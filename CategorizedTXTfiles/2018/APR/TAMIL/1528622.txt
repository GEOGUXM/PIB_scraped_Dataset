      பாதுகாப்பு அமைச்சகம்

      ராணுவக் கண்காட்சி 2018-ல் பாதுகாப்பு ஆராய்ச்சி மற்றும் மேம்பாட்டு நிறுவனம்: தொழில்நுட்பத் திறனை வெளிப்படுத்தும் கண்காட்சி
      Posted On: 10 APR 2018 8:12PM by PIB Chennai


    நாட்டில் கடந்த 60 ஆண்டுகளாகத் தொடர் சாதனைகளைப் படைத்துவரும் பாதுகாப்பு ஆராய்ச்சி மற்றும் மேம்பாட்டு நிறுவனம், சென்னையில் 2018 ஏப்ரல் 11-14 வரை நடைபெற உள்ள இந்திய ராணுவக் கண்காட்சி 2018-ல், தனது முன்னோடி உற்பத்தி தளவாடங்களைக் காட்சிக்கு வைத்துள்ளது.


    ராணுவக் கண்காட்சியில் முதன்முறையாக இந்திய அரங்கம் ஒன்று பிரத்யேகமாக அமைக்கப்படுகிறது. இந்த அரங்கு, பாதுகாப்பு ஆராய்ச்சி மற்றும் மேம்பாட்டு நிறுவனம், பாதுகாப்புத் தளவாடங்களை உற்பத்தி செய்யும் பொதுத்துறை மற்றும் தனியார் நிறுவனங்களின் வலிமைகளை ஒருங்கிணைந்த வகையில் எடுத்துரைப்பதாக இருக்கும்.


    உள்ளரங்க, வெளிப்புற மற்றும் நேரடிச் செயல் விளக்கம் உள்ளிட்ட அனைத்து வகைகளிலும் அதன் கண்டுபிடிப்புகளை வெளிப்படுத்தும் மிகப்பெரிய நிறுவனமாகப் பாதுகாப்பு ஆராய்ச்சி மற்றும் மேம்பாட்டு நிறுவனம் உள்ளது. முன்னோடி உற்பத்திப் பொருட்கள் மற்றும் செயல்பாட்டு முறைகளை, உற்பத்தி மயமாக்கலுக்காகத் தொழிற்சாலைகளுக்கு மாற்றத் தயாராக உள்ள தொழில்நுட்பம் மற்றும் ஏற்றுமதிக்குத் தயாராகஉள்ள தொழில்நுட்பம் என இரண்டு முக்கியப் பிரிவுகளாக இந்நிறுவனம் காட்சிக்கு வைத்துள்ளது.


    பாதுகாப்பு ஆராய்ச்சி மற்றும் மேம்பாட்டு நிறுவனம், உள்நாட்டிலேயே வடிவமைத்து உற்பத்தி செய்த தளவாடங்கள் குறித்து நேரடிச் செயல் விளக்கமும் அளிக்கவுள்ளது. இதில், தேஜஸ் – இலகு ரக விமானம், அர்ஜுன் எம்.கே.-II பீரங்கி, அர்ஜுன் கவச வாகனம் மற்றும் பழுதுபார்ப்பு வாகனம், டி-72 இழுவை வாகனம், டி-72 பாலம் அடுக்குப் பீரங்கி, சக்கரத்துடன் கூடிய கவச அமைப்பு, நடமாடும் கண்காணிப்புக் கருவி மற்றும் அதிநவீன போர்த் துப்பாக்கி போன்ற சாதனங்களை இந்நிறுவனம் காட்சிக்கு வைக்கிறது.


    வெளிப்புறக் காட்சிக்கு வைக்கப்படும் பொருட்களில், செலுத்தும் கருவியுடன் கூடிய நிர்பை ஏவுகணை, தானியங்கி ஆளில்லா தரையிறக்கு வாகனம், எம்.பி.டி. அர்ஜுன் எம்.கே-1, அஸ்த்ரா ஏவுகணை, குறைந்த உயரத்திலான நடமாடும் ராடார் கருவி, நடுத்தர ரக ராடார் கருவி, வாகன அணிவகுப்பு ஜாமர், பன்னோக்கு தூய்மையாக்கல் கருவி, வருணாஸ்த்ரா-கனரக நீர்மூழ்கி எதிர்ப்பு மின்சார டார்பிடோ மற்றும் உயிரிக் கழிவறை போன்றவை இதில் இடம்பெறுகின்றன.


    உள்ளரங்கில் 400-க்கும் மேற்பட்ட கருவிகள் இடம்பெறுகின்றன. இவற்றில், விமானவியல் தொடர்பான தொழில்நுட்பங்கள், ஏவுகணைகள், போர்க்கவசங்கள், போர்எதிர்ப்பு வாகனங்கள், கடற்படைச் சாதனங்கள், மின்னணு, தகவல் தொழில்நுட்ப மற்றும் வாழ்வுஅறிவியல் சாதனங்கள் இடம்பெறுகின்றன. இதுதவிர, டிஜிட்டல் முறையிலான பாவனை போர் விளையாட்டு மண்டலம், விஸ்தரிப்பு யதார்த்தம், இணைய யதார்த்தம், மற்றும் பாசாங்குச் சாதனங்கள் போன்றவையும் இந்த அரங்கில் காட்சிக்கு வைக்கப்படுகின்றன.


    இந்தக் கண்காட்சியின்போது, பாதுகாப்பு ஆராய்ச்சி மற்றும் மேம்பாட்டு நிறுவனத்தால் உருவாக்கப்பட்ட தொழில்நுட்பங்களைத் தனியார் தொழில் துறையினருக்கு மாற்றுதல் மற்றும் பாதுகாப்பு சார்ந்த பொதுத்துறை நிறுவனங்களில் பங்குதாரர் சேர்ப்பு போன்றவையும், கண்காட்சி அரங்கில் 2018 ஏப்ரல் 11 அன்று பாதுகாப்பு அமைச்சர் திருமதி நிர்மலா சீதாராமன் முன்னிலையில் மேற்கொள்ளப்படும். அஸ்த்ரா ஏவுகணை, வருணாஸ்த்ரா - கனரக டார்பிடோ, வெப்ப மற்றும் லேசர்தடுப்பு கையெறி குண்டு, நண்பனையும்-எதிரியையும் அடையாளம் காணுதல், ஹம்சா, அபய்சோனார் போன்ற கருவிகள் தொடர்பான வர்த்தக நடவடிக்கைகளும் மேற்கொள்ளப்படும். கடந்த மூன்று ஆண்டுகளில் மேற்கொள்ளப்பட்ட தொழில்நுட்பப் பரிமாற்றங்கள் மூலம் கிடைத்த 190 கோடி ரூபாய் வருவாய் காரணமாகப் பாதுகாப்புச் சாதன உற்பத்தித் துறையில், பாதுகாப்பு ஆராய்ச்சி மற்றும் மேம்பாட்டு நிறுவனம் அபரிமித வளர்ச்சி பெற்று, ராணுவக் கண்காட்சி 2018, “இந்தியா: வேகமாக வளர்ந்துவரும் பாதுகாப்புத் தளவாட உற்பத்திக் கேந்திரம்” என்ற நிலையை ஏற்படுத்தியுள்ளது.


    பாதுகாப்பு ஆராய்ச்சி மற்றும் மேம்பாட்டு நிறுவனத்தின் தலைவர் மற்றும் பாதுகாப்பு ஆராய்ச்சி மற்றும் மேம்பாட்டுப் பிரிவு செயலாளர் டாக்டர் எஸ் கிறிஸ்டோபர், கண்காட்சி வளாகத்திலேயே 2018 ஏப்ரல் 13 அன்று பத்திரிகையாளர்களையும் சந்திக்கவுள்ளார்.


    ராணுவக் கண்காட்சி 2018-ல், பாதுகாப்பு ஆராய்ச்சி மற்றும் மேம்பாட்டு நிறுவனம் பங்கேற்பது, தொழில்துறையினருடனான ஒத்துழைப்புகளுக்கும், பாதுகாப்பு சார்ந்த தொழில்நுட்ப ஏற்றுமதிக்கும் வழிவகுக்கும். அதிநவீனப் பாதுகாப்புத் தொழில்நுட்பங்கள் மற்றும் பாதுகாப்பு ஆராய்ச்சி மற்றும் மேம்பாட்டு நிறுவன விஞ்ஞானிகளின் அனுபவம் மற்றும் திறமைகளைப் பகிர்ந்துகொள்வதன் மூலம், இந்தியாவின் போர்வலிமை பற்றிய உடனடித் தகவல்களை அறிந்து கொள்ள, இக்கண்காட்சிக்கு வருமாறு அனைத்துத் தரப்பினரையும் பாதுகாப்பு ஆராய்ச்சி மற்றும் மேம்பாட்டு நிறுவனம் வரவேற்கிறது.


    

    
    (Release ID: 1528622) Visitor Counter : 112
    
    
      Read this release in: English