      விண்வெளித்துறை

      ஆசியான் நாடுகளுக்கு ஆதரவு அளிக்கும் திட்டம்
      Posted On: 05 APR 2018 6:20PM by PIB Chennai


    2010 ஆம் ஆண்டு அக்டோபர் மாதம் நடந்த இந்திய-ஆசியான் (தென் கிழக்கு ஆசிய நாடுகள் கூட்டமைப்பு) உச்சி மாநாட்டில் இந்தியப் பிரதமர் அறிவித்தபடி, ஆசியான் நாடுகள் இந்தியத் தொலை உணர்வு செயற்கைக்கோள்களில் (ரிசோர்ஸ்சாட் 2 மற்றும் ஓசியான் சாட் 2) இருந்து தரவுகளை பெறுவதற்கான உத்தேசத் திட்டத்தை இந்திய விண்வெளி ஆராய்ச்சி நிறுவனம் இஸ்ரோ பின்பற்றி வருகிறது. அத்துடன் விண்வெளி அறிவியல், தொழில்நுட்பம் மற்றும் அவற்றை செயல்படுத்துதல் தொடர்பான பயிற்சியும் இதில் அடங்கும்.


    ஆசியான் அமைப்பில் இடம் பெற்றுள்ள புருனே, கம்போடியா, இந்தோனேஷியா, லாவோஸ், மலேசியா, மியான்மர், பிலிப்பைன்ஸ், சிங்கப்பூர், தாய்லாந்து, வியட்நாம் ஆகிய அனைத்து 10 நாடுகளும் இந்தத் திட்டத்தின் மூலம் பயன் பெறும்.


    43 நாடுகளின் விண்வெளி முகமைகள் மற்றும் 5 பன்நோக்கு அமைப்புகளுடன் சேர்ந்து விண்வெளியை ஆக்கப்பூர்வமான அமைதி முயற்சிகளுக்கு பயன்படுத்த சர்வதேச ஒத்துழைப்பைக் கோரவும் இந்தியா திட்டமிட்டுள்ளது. 44 நாடுகளை கொண்ட சர்வதேச கோஸ்பாஸ்-சர்சாட் ஒத்துழைப்பு அமைப்பில் அங்கம் வகிக்கும் இந்தியா, தனது 7 அண்டை நாடுகளுக்கு, இயற்கைச் சீற்றங்கள் பற்றிய முன்னெச்சரிக்கை அளிப்பதுடன், கடலில் இடர்பாடுகளில் சிக்கியுள்ள கலங்கள் இருக்கும் இடங்களை செயற்கைக்கோள்கள் மூலம் கண்டறியவும் உதவி வருகிறது. அத்துடன் பிற நாடுகளைச் சேர்ந்த அலுவலர்களுக்கு விண்வெளி தொழில்நுட்பம் குறித்த பயிற்சிகளையும் இந்தியா வழங்கி வருகிறது.


    மாநிலங்களவையில் மத்திய வடகிழக்கு பிராந்திய மேம்பாடு (தனிப்பொறுப்பு), பிரதமர் அலுவலகம், பணியாளர் நலன், பொதுமக்கள் குறைத் தீர்ப்பு மற்றும் ஓய்வூதியம், அணுசக்தி மற்றும் விண்வெளித் துறை அமைச்சர் டாக்டர் ஜிதேந்திர சிங் எழுத்து மூலம் அளித்த பதிலில் இதனைத் தெரிவித்தார்.


    கூடுதல் விவரங்களுக்கு www.pib.nic.in என்ற இணைய தளத்தை காணவும்.

    
    
    (Release ID: 1528055) Visitor Counter : 66
    
    
      Read this release in: English