      பெட்ரோலியம் மற்றம் இயற்கை எரிவாயு அமைச்சகம்

      புதுதில்லியில் நடைபெற்ற 16-ஆவது சர்வதேச எரிசக்தி அமைப்பின் அமைச்சர்கள்நிலை மாநாட்டு நிறைவுவிழாவில் பெட்ரோலியத்துறை அமைச்சர் திரு தர்மேந்திர பிரதான் உரை
      Posted On: 12 APR 2018 4:51PM by PIB Chennai


    பல்வேறு நாடுகளின் எரிசக்தி அமைச்சர்கள் சர்வதேச அமைப்புகளின் தலைவர்கள், தலைமை நிர்வாகஅதிகாரிகள் ஒரே இடத்தில் கூடி விவாதிப்பது உண்மையிலேயே சிறப்பு வாய்ந்த அரிய நிகழ்வாகும். இத்தகைய ஒரு கூட்டம், சர்வதேச எரிசக்தி அமைப்பு ஏற்படுத்திக் கொடுத்த நடுநிலையான தளத்தில் நடப்பதன் மூலம், சர்வதேச எரிசக்தி குறித்த விவாதங்கள் செழுமை அடைவதுடன், நல்ல பலன் விளைவிக்கக் கூடிய, நடைமுறைகளைச் செயல்படுத்துவதில் கவனம் செலுத்த முடியும்.


    எரிசக்தி ஆதாரத் தோற்றம் வேகமாக மாறிவரும் இந்தச் சிக்கலான தருணத்தில், மீளமுடியாத மாற்றங்களைக் கொண்டுவருவது குறித்த வழிமுறைகளை ஆராய்ந்துவருகிறோம். தொழில்நுட்பச் சீர்குலைவுகள், புதிய வழிமுறைகளைக் காணுதல், வர்த்தகம் மற்றும் முதலீட்டு நடைமுறைகளில் மாற்றங்கள், புவி அரசியல், பருவநிலை மாற்றப் பிரச்சினைகள் ஆகியவற்றின் தாக்கத்தை மதிப்பிட வேண்டிய ஒரு கட்டத்தில் நாம் நிற்கிறோம்.


    பிரதமர் திரு. நரேந்திர மோடி, எரிசக்தி அணுகுமுறை, எரிசக்தித் திறன், எரிசக்தி நிலைத்தன்மை, எரிசக்திப் பாதுகாப்பு ஆகிய நான்கு தூண்கள் குறித்துக், குறிப்பிட்டார். எண்ணெய் மற்றும் வாயு ஆகியவை வர்த்தகப் பொருட்களாக உள்ளபோதிலும், அவை அவசியமானவையாகவும் உள்ளன என்று அவர் தெரிவித்தார். எண்ணெய்த் துறையில் உற்பத்தியாளர் மற்றும் நுகர்வோரின் சமமான நலன்களைப் பேணும் வகையில், பொறுப்பு மிக்க நியாயமான, அடிக்கடி மாறுவதற்குப் பதிலாக, நிலையான விலைநிர்ணயம் உலகுக்குத் தேவைப்படுகிறது. உற்பத்தியாளர்கள் மற்றும் நுகர்வோருக்கு இடையே பரஸ்பர ஒத்துழைப்புடன் கூடிய உறவு தேவை என்று பிரதமர் வலியுறுத்தினார். எரிசக்தி தொடர்பான பிரச்சினைகளில் சர்வதேசக் கருத்தொற்றுமையை ஏற்படுத்த, சர்வதேச எரிசக்தி அமைப்பு உருவாக்கிக் கொடுத்துள்ள நடுநிலையான தளம் மிகவும் பொருத்தமான சரியான இடமாகும்.


    எரிசக்திக்கு எரிபொருள் வளர்ச்சி அவசியமாகும். வளர்ச்சிக்கு எரிபொருள் மேம்பாடு முக்கியமாகும். மேம்பாடு மக்களின் வாழ்க்கைத் தரத்தை உயர்த்த வேண்டும். இதன் மூலம் உலகத்தை மிகவும் மகிழ்ச்சியான, வாழ்வதற்கு ஏற்ற, மிக நியாயமான இடமாக உருவாக்க வேண்டும்.


    ஹைட்ரோ கார்பன் தொழிலில், உண்மையான ஆற்றலை வெளிக் கொணர, தொழில்நுட்பம், வள ஆதாரம், மனிதச் சக்தி ஆகியவற்றில் தொடர்ச்சியான மூலதனம் தேவையாகும். இந்திய ஹைட்ரோ கார்பன் தொழில்துறையில் முதலீடுகள் வரவேற்கப்படுகின்றன என்பதைத் தெரிவிக்க விரும்புகிறேன். இந்தியாவில் பெரிய, நடுத்தர, சிறிய தொழில்களை உள்ளடக்கிய அனைத்து தொழில்துறைகளிலும் முதலீடுகளையும், தொழில்நுட்பம், ஆராய்ச்சி மற்றும் மேம்பாட்டு ஒத்துழைப்புகளையும் முதலீட்டாளர்களிடம் நாங்கள் வரவேற்கிறோம்.


    மேலும் விவரங்களுக்கு www.pib.nic.in என்ற இணையதளத்தைப் பார்க்கவும்.


    -------

    
    
    (Release ID: 1528938) Visitor Counter : 28
    
    
      Read this release in: English