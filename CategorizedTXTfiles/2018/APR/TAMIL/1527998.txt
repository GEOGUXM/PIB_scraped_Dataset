      புள்ளியியல் மற்றும் திட்ட அமலாக்கம் அமைச்சகம்

      மாநிலங்களவை உறுப்பினர்களுடன் நாடாளுமன்ற உறுப்பினர் தொகுதி மேம்பாட்டுத் திட்டம் குறித்து திரு விஜய் கோயல் ஆலோசனை
      Posted On: 05 APR 2018 1:38PM by PIB Chennai


    நாடாளுமன்ற உறுப்பினர்களின் தொகுதி மேம்பாட்டு திட்டத்தை செயல்படுத்துவதில் உள்ள நடைமுறைச் சிக்கல்களை அறிந்து கொள்வதற்கும், திட்டத்தை சிறப்பாக செயல்படுத்த எம்பிக்களின் ஆலோசனைகளைப் பெறுவதற்கும், முதல் முறையாக மாநிலங்களவை உறுப்பினர்களின் கூட்டத்திற்கு மத்திய புள்ளியியல் மற்றும் திட்ட செயலாக்கத்துறை இணையமைச்சர் திரு.விஜய் கோயல் ஏற்பாடு செய்திருந்தார். இதுதொடர்பான விவாதத்தை தொடங்கி வைத்துப் பேசிய அமைச்சர் கடந்த 4 ஆண்டுகளில் 3.17 லட்சம் பணிகள் முடிவடைந்திருப்பதாகத் தெரிவித்தார். நாடாளுமன்ற உறுப்பினர் தொகுதி மேம்பாட்டுத் திட்டத்தின் வலைதளமும், பல்வேறு தகவல்களுடன் மேம்படுத்தப்பட்டுள்ளது. இதன் மூலம் உறுப்பினர்கள் திட்டம் பற்றிய விவரங்களை அறிந்து, அதனை சிறப்பாக செயல்படுத்த முடியும்.


    இந்தத் திட்டம் பற்றிய விவரங்கள் மற்றும் புள்ளி விவரங்கள் அடங்கிய கையேட்டை அமைச்சர் வெளியிட்டார். மேலும் திட்டம் குறித்த மின்னணு நூலும் வெளியிடப்பட்டது. இந்தத் திட்டத்தின்கீழ் உருவாக்கப்பட்ட தரம்வாய்ந்த திட்டப்பணிகள் பற்றி மின்னணு நூல் தெளிவுப்படுத்துகிறது. மேலும் திட்டம் பற்றிய கூடுதல் தகவல்களையும் அதில் பெற முடியும்.


    இந்தக் கூட்டத்தில் ஏராளமான நாடாளுமன்ற உறுப்பினர்கள் கலந்து கொண்டனர். திட்டத்தைச் சிறப்பாக செயல்படுத்தவும், நடைமுறைகளில் முன்னேற்றத்தைக் கொண்டுவரவும், ஆலோசனைகளை தெரிவிக்க அனைத்து நாடாளுமன்ற உறுப்பினர்களுக்கும் வாய்ப்பு வழங்கப்பட்டது. அனைத்து எம்பிக்களும், அமைச்சரின் முயற்சியை வெகுவாக பாராட்டினார்கள். வருங்காலத்திலும் இத்தகைய கூட்டங்கள் நடத்தப்பட வேண்டுமென்று, அவர்கள் வலியுறுத்தினர். எம்பிக்கள் ஏராளமான ஆலோசனைகளை தெரிவித்த போதிலும், அதில் முக்கிய இடம் பிடித்த சில ஆலோசனைகள் வருமாறு :

      * நிதியைப் பயன்படுத்துவதில் தன்னார்வ தொண்டு நிறுவனங்களை ஈடுபடுத்துதல்
      * கல்வி நிறுவனங்களில் ஸ்மார்ட் வகுப்பறைகளை ஏற்படுத்துதல்
      * மாற்றுத்திறனாளிகளுக்கு மோட்டார் பொருத்தப்பட்ட மூன்று சக்கர மிதி வண்டி வழங்குதல்
      * பாசனத் திட்டங்களுக்கு நிதியை பயன்படுத்துதல்

    தொகுதி மேம்பாட்டுத் திட்டத்தின் கீழ் ஒதுக்கப்பட்ட நிதியில் 2 சதவீதத்தை நிர்வாக செலவுக்காக பயன்படுத்திக் கொள்ளலாம் என நாடாளுமன்ற உறுப்பினர்களிடம் அமைச்சர் தெரிவித்தார். இதன் மூலம் பணிகளை நிறைவேற்ற மனித ஆற்றலைப் பயன்படுத்திக் கொள்ளலாம் என்று அவர் தெரிவித்தார். மேலும் இந்தத் திட்டத்தின் கீழ் செயல்படுத்தப்படும் பணிகளில் மாவட்ட நிர்வாகத்துக்கு உதவலாம்.


    தொகுதி மேம்பாட்டுத் திட்டத்தின்கீழ் செய்யப்பட்ட சிறப்பான பணிகளை மின்னணு நூல்கள் மூலம் அமைச்சகம் தெரியப்படுத்தும் என்றும், அமைச்சர் தெரிவித்தார்.


    இந்த நிகழ்ச்சியில், அமைச்சக செயலர் திரு கே வி ஈப்பன், கூடுதல் செயலர் டாக்டர் அமிதா பிரசாத் மற்றும் இதர அலுவலர்கள் கலந்து கொண்டனர்.


    ***********

    
    
    (Release ID: 1527998) Visitor Counter : 66
    
    
      Read this release in: English
    
    
    

*