      பிரதமர் அலுவலகம்

      இந்தியப் பிரதமரின் ஸ்வீடன் பயணம் (16-17 ஏப்ரல் 2018)
      Posted On: 17 APR 2018 11:03PM by PIB Chennai


    ஸ்வீடன் பிரதமர் ஸ்டெபான் லோப்வென் அழைப்பின் பேரில் இந்தியப் பிரதமர் திரு நரேந்திர மோடி, 2018 ஏப்ரல் 16-17ஆம் தேதிகளில் ஸ்வீடனுக்குப் பயணம் மேற்கொண்டார். இது பிரதமரின் முதல் ஸ்வீடன் பயணமாகும். அத்துடன் 30 ஆண்டுகளுக்குப் பின்னர் இந்தியப் பிரதமர் ஒருவர் ஸ்வீடன் செல்வது இதுவே முதல் முறையாகும். ஸ்டாக்ஹோமில் ஏப்ரல் 16 ஆம் தேதி வந்து இறங்கிய பிரதமரை, ஸ்வீடன் பிரதமர் லோப்வென் வரவேற்றார்.


    ஏப்ரல் 17 ஆம் தேதி பிரதமர், ஸ்வீடன் மன்னர் 16 ஆம் கார்ல் கஸ்டாப்பைச் சந்தித்தார். மன்னர் கஸ்டாப் இதற்கு முன்பு 1993 மற்றும் 2005 ஆம் ஆண்டில் இந்தியாவுக்கு வந்துள்ளார். பின்னர் ஸ்வீடன் பிரதமர் லோப்வென்னை இந்தியப் பிரதமர் சந்தித்தார். லோப்வென் 2016 ஆம் ஆண்டு பிப்ரவரி மாதம் இந்தியா வந்திருந்தபோது, இரு பிரதமர்களும் சந்தித்துக்கொண்டனர். பெரும் தொழிலதிபர்கள் அடங்கிய பிரதிநிதிகள் குழுவுடன் வந்திருந்த ஸ்வீடன் பிரதமர் மும்பையில், “மேக் இன் இந்தியா”, வாரத்தில் கலந்துகொண்டார். 2017 அக்டோபர் மாதம் ஸ்டாக்ஹோமில் ஏற்பாடு செய்யப்பட்டிருந்த, “மேக் இன் இந்தியா: ஸ்வீடன் 2017”, என்ற நிகழ்ச்சியில் ஸ்வீடன் பிரதமர் கலந்துகொண்டார். ஸ்வீடன் பிரதமருடன், பிரதமர் திரு நரேந்திர மோடி மேற்கொண்ட பேச்சுவார்த்தை, நெருங்கிய பொருளாதார உறவுகளைக் கட்டமைப்பதற்குச் சிறப்புஉறுதி மேற்கொள்வதுடன், இருதரப்பு உறவுகளை வலுப்படுத்துவதை நோக்கமாகக் கொண்டிருந்தது. அத்துடன் இரு தலைவர்களும் முக்கிய உலக மற்றும் பிராந்தியப் பிரச்சினைகள் குறித்தும் ஆலோசனை நடத்தினர். பிரதமர் திரு. மோடியைக் கவுரவித்து பிரதமர் திரு. லோப்வென் மதிய விருந்து அளித்தார். இந்தப் பயணத்தின்போது, இரு நாடுகளுக்கும் இடையே நீடித்த வருங்காலம் மற்றும் கூட்டுச் செயல்திட்டத்தை வகுப்பது குறித்த இந்தியா- ஸ்வீடன் நவீனக் கூட்டாண்மை பற்றிய கூட்டுப் பிரகடனத்தில் இரு நாடுகளும் கையெழுத்திட்டன. இரு நாட்டுப் பிரதமர்களும் ஸ்வீடன் நாட்டு முக்கியத் தொழில் நிறுவனங்களைச் சேர்ந்த சுமார் 30 தலைமைச் செயல்அலுவலர்களுடன் நடந்த வட்டமேஜை கூட்டத்தில் கலந்துகொண்டு அவர்களிடையே பேசினார்கள். மேலும், மிதவாதக் கட்சித் தலைவரும், ஸ்வீடன் நாடாளுமன்றத்தின் எதிர்க்கட்சித் தலைவருமான உல்ப் கிறிஸ்டர்சன் பிரதமரைச் சந்தித்துப் பேசினார். ஸ்வீடனின் அரசியலில் பல ஆண்டுகளாக இருந்துவரும் உல்ப் கிறிஸ்டர்சன் 2017 ஆம் ஆண்டு அக்டோபர் மாதம் எதிர்க்கட்சித் தலைவர் பொறுப்புக்கு வந்தார்.


    இந்தியா-ஸ்வீடன் இடையே பொருளாதார உறவுகள் கணிசமாக வலுவடைந்த நிலையில் பிரதமரின் இந்தப் பயணம் மேற்கொள்ளப்பட்டது. 2000ஆவது ஆண்டு முதல் 170க்கும் மேற்பட்ட ஸ்வீடன் நிறுவனங்கள் 140 கோடி அமெரிக்க டாலர் அளவிற்கு முதலீடு செய்துள்ளன. ஸ்வீடன் நாட்டு நிறுவனங்கள் சில இந்தியாவில் 100 ஆண்டுகளுக்கு மேலாகத் தொழில் நடத்தி வருகின்றனர். இதேபோல சுமார் 70 இந்திய நிறுவனங்கள் ஸ்வீடனில் தங்கள் வர்த்தக நிறுவனங்களை ஏற்படுத்தியுள்ளன. இந்தியா- ஸ்வீடன் இடையே ஆண்டுக்கு 180 கோடி அமெரிக்க டாலர் அளவுக்கு இருதரப்பு வர்த்தகம் நடந்துவருகிறது.


    மாலையில் பிரதமர் ஸ்வீடனில் இருந்து லண்டனுக்குப் புறப்படுவதற்கு முன்பாக துடிப்புமிகு இந்தியச் சமுதாயத்தினரைச் சந்தித்துப் பேசுகிறார். இந்த நிகழ்ச்சியில் ஸ்வீடன் பிரதமரும் கலந்துகொள்வார் என எதிர்பார்க்கப்படுகிறது. ஸ்வீடனில் பல்வேறு கல்விநிறுவனங்களில் பயிலும் இந்தியாவைச் சேர்ந்த 2000 மாணவர்கள் உட்பட 20000 –க்கும் மேற்பட்ட இந்தியர்களுக்கு வசிப்பிடமாக அந்த நாடு திகழ்கிறது.


    இந்தியா- நார்டிக் குழு உச்சிமாநாடு.


    இந்தியா-ஸ்வீடன் இணைந்து ஏற்பாடுசெய்த இந்தியா-நார்டிக் உச்சிமாநாட்டில் பிரதமர் கலந்துகொண்டார். “இந்தியா-நார்டிக் உச்சிமாநாடு: பகிரப்பட்ட மாண்புகள், பரஸ்பர முன்னேற்றம்” என்ற தலைப்பில் இந்த மாநாடு நடைபெற்றது. இந்தியா மற்றும் ஸ்வீடன் பிரதமர்களின் அழைப்பின்பேரில், டென்மார்க் பிரதமர் லார்ஸ் லொக்கே ரஸ்முஸன், பின்லாந்து பிரதமர் ஜூஹா சிபிலா, ஐஸ்லாந்து பிரதமர் கத்ரிக் ஜாகோப்ஸ்டாட்டிர், நார்வே பிரதமர் எர்னா சோல்பெர்க் ஆகிய அனைத்து நார்டிக் நாடுகளின் பிரதமர்கள் ஏப்ரல் 17இல் நடைபெற்ற இந்த உச்சிமாநாட்டில் கலந்துகொண்டனர். இந்த நாடுகளுடன் இந்தியாவுக்கு வலுவான பொருளாதார உறவுகள் உள்ளன. இந்தியா-நார்டிக் நாடுகளுக்கு இடையே 530 கோடி டாலர் அளவுக்கு ஆண்டு வர்த்தகம் நடைபெறுகிறது. இந்தியா பெற்றுள்ள நார்டிக் நாடுகளின் ஒட்டுமொத்த நேரடி முதலீடு 250 கோடி டாலராகும்.


    இந்த உச்சிமாநாட்டின்போது, இந்தியா-நார்டிக் நாடுகளுக்கு இடையே வலுவான ஒத்துழைப்புக்குப் பிரதமர்கள் உறுதி எடுத்துக்கொண்டனர். உலகப் பாதுகாப்பு, பொருளாதார வளர்ச்சி, புதிய கண்டுபிடிப்புகள், பருவநிலை மாற்றம் தொடர்பான முக்கிய விஷயங்கள் குறித்து அவர்கள் கவனம் செலுத்தி விவாதித்தனர். புதிய கண்டுபிடிப்புகள் மற்றும் டிஜிட்டல் மாற்றம் ஆகியவை இந்தியா மற்றும் நார்டிக் நாடுகளுடன் உலகத்தை இணைக்கும் வளர்ச்சியை முன்னெடுத்துச் செல்வதாக அவர்கள் தெரிவித்தனர். முன்னேற்றம் மற்றும் நீடித்த வளர்ச்சிக்கு முக்கியக் காரணிகளான புதிய கண்டுபிடிப்புகள் மற்றும் டிஜிட்டல் முன்முயற்சிகளுக்கு உறுதிப்பூண்டுள்ள இந்தியாவின் நிலையை உச்சிமாநாடு பாராட்டியது. “மேக் இன் இந்தியா”, “ஸ்டார்ட் அப் இந்தியா”, “டிஜிட்டல் இந்தியா”, “தூய்மை இந்தியா” போன்ற முன்னோடித் திட்டங்களை நார்டிக் நாடுகள் வெகுவாகப் புகழ்ந்துரைத்தன. தூய்மைத் தொழில்நுட்பங்கள், கடல்சார் துறைமுக நவீனமயமாக்கல், உணவுப்பதப்படுத்துதல், ஆரோக்கியம் மற்றும் வாழ்க்கை அறிவியல், விவசாயம் ஆகியவற்றிற்கு நார்டிக் நாடுகளின் தீர்வுகள் பற்றி விவாதிக்கப்பட்டன. உச்சிமாநாட்டு முடிவில் இந்தியா மற்றும் நார்டிக் நாடுகள் இணைந்து கூட்டறிக்கை வெளியிட்டன.


    டென்மார்க் பிரதமர் லார்ஸ் ரஸ்முஸன், பின்லாந்து பிரதமர் ஜூஹா சிபிலா, ஐஸ்லாந்து பிரதமர் கத்ரிக் ஜாகோப்ஸ்டாட்டிர், நார்வே பிரதமர் எர்னா சோல்பெர்க் ஆகியோருடன் 17 ஆம் தேதி பிரதமர் திரு மோடி தனித்தனியே இருதரப்பு உறவுகள் குறித்துப் பேச்சுக்கள் நடத்தினார். பேச்சுவார்த்தைகள் இருதரப்பு உறவுகள் குறித்தும் பரஸ்பர நலம் சார்ந்த உலகப் பிராந்திய விஷயங்கள் குறித்தும் அமைந்திருந்தன. இந்த நாடுகளுடன் ஏராளமான புரிந்துணர்வு ஒப்பந்தங்கள் கையெழுத்தாகின. நீடித்த பொலிவுறு நகர்ப்புற மேம்பாடு, கால்நடைப் பராமரிப்பு, பால்பண்ணைத் துறைகளின் ஒத்துழைப்பு, உணவுப் பாதுகாப்பு ஒத்துழைப்பு, வேளாண் ஆராய்ச்சி ஒத்துழைப்பு, டென்மார்க்குடன் கல்வி, ஐஸ்லாந்தில் இந்தி மொழிக்காக இருக்கை ஏற்படுத்துவது ஆகிய புரிந்துணர்வு ஒப்பந்தங்கள் இவற்றில் அடங்கும்.


    ---------

    
    
    (Release ID: 1529460) Visitor Counter : 80
    
    
      Read this release in: English , Marathi , Assamese , Gujarati , Kannada