      நிதி அமைச்சகம்

      துறைமுகம் மற்றும் கடலோர உள்கட்டமைப்பை அதிகரிப்பது குறித்த ஆசியா உள்கட்டமைப்பு முதலீட்டு வங்கியின் 3-வது வருடாந்திர கூட்டத்திற்கு வழிவகுத்த 2-வது பிராந்திய மாநாடு விசாகப்பட்டினத்தில் முடிவடைந்தது;
      Posted On: 04 APR 2018 5:41PM by PIB Chennai


    தனியார் முதலீட்டாளர்கள், நிபுணர்கள் மற்றும் ஒழுங்காற்று அமைப்புகள் உள்ளிட்டோருடன் பேச்சுவார்த்தை மூலம் தற்போதைய ஒழுங்காற்று நடைமுறைகளை மறுபரிசீலனை செய்ய வேண்டியதன் அவசியத்தை பிரதிநிதிகள் குழுவினர் வலியுறுத்தினர்.


    துறைமுகங்கள் மற்றும் கடலோர உள்கட்டமைப்பை அதிகரிப்பது குறித்த 2 நாள் பிராந்திய மாநாடு விசாகப்பட்டினத்தில் இன்று முடிவடைந்தது. இந்த மாநாட்டில் சாகர்மாலா திட்டம் துறைமுகம் மற்றும் கடலோர உள்கட்டமைப்பு, ஒழுங்காற்று விஷயங்கள், கடல்சார் பொருளாதாரத்தை வலுப்படுத்துவது, சுற்றுச்சூழலுக்கு உகந்த கப்பல் போக்குவரத்தை மேம்படுத்துவது, கப்பல் பழுதுபார்த்தல் உள்ளிட்ட பல்வேறு விஷயங்கள் இந்த மாநாட்டில் முக்கியத்துவம் பெற்றன. உள்நாட்டு நீர்வழிகளை போக்குவரத்துக்கு ஏற்ற வகையில் மாற்றுவது, கடல்வழி கப்பல் போக்குவரத்து, இந்தியாவில் கடல்சார் சரக்குப்பெட்டக கட்டமைப்பு, ஆழப்படுத்துதல் போன்றவற்றுக்கும் மாநாட்டில் முக்கியத்துவம் அளிக்கப்பட்டது. ஆசிய உள்கட்டமைப்பு முதலீட்டு வங்கியின் 3-வது ஆண்டு கூட்டத்தை மும்பையில் 2018 ஜூன் 25, 26 ஆகிய தேதிகளில் நடத்த மத்திய அரசு முடிவு செய்துள்ளது. இந்த மாநாடு வருடாந்திர மாநாடாக உருமாறியுள்ளது.


    இந்த மாநாட்டில் பல்வேறு நிறுவனங்களில் மதிப்புறு பிரதிநிதிகள், கல்வியாளர்கள், சிவில் சொசைட்டி அமைப்புகளைச் சேர்ந்தவர்கள், பல்வேறு துறைகளைச் சேர்ந்த நிபுணர்கள் கலந்து கொண்டனர். ஆசியாவில் நிலவும் உள்கட்டமைப்பின் இடைவெளியை சுற்றுச்சூழல் மற்றும் சமுதாயத்திற்கு ஏற்ற வகையில், நிரப்புவது பற்றியும் வலுவான கட்டமைப்பு முதலீட்டு மூலம் நிலைத்த வருங்காலத்தை ஏற்படுத்துவது குறித்தும், மாநாட்டில் பங்கேற்றவர்கள் ஆலோசனைகளை வழங்கினர்.


    கட்டமைப்புத் துறையில் ஏற்பட்டுள்ள இடைவெளியை நிரப்ப தனியார் துறையின் பங்கு மிகவும் அவசியமானது என்பதை உணர்ந்துள்ள பிரதிநிதிகள், தனியார் முதலீட்டை திரட்டுவதில் பல்நோக்கு வளர்ச்சி வங்கிகள், அரசுகள், தனியார் நிதி நிறுவனங்கள், இதரப்பிரிவினர் ஆகியோருடன் சேர்ந்து கூட்டு முயற்சிகளை மேற்கொண்டு, புதுவகையான தீர்வுகளை வரையறுக்க வேண்டியதன் அவசியத்தை வலியுறுத்தினர். பொருளாதாரக் கட்டமைப்புக்கு தனியார் துறை முக்கியப் பங்காற்றுவதுடன், திட்டங்களை வடிவமைப்பது, செயல்படுத்துவது, இயக்குவது ஆகியவற்றிலும், தனியார் துறைகளின் பங்கு இன்றியமையாதது என அவர்கள் தெரிவித்தனர். தனியார் முதலீட்டாளர்கள், நிபுணர்கள் மற்றும் ஒழுங்காற்று அமைப்புகள் உள்ளிட்டோருடன் ஆக்கப்பூர்வ பேச்சுவார்த்தை நடத்தி, அதன் வாயிலாக தற்போதைய ஒழுங்காற்று நடைமுறைகளை மாற்றியமைக்க வேண்டியதன் அவசியத்தை குழு விவாதங்களில் கலந்து கொண்ட பிரதிநிதிகள் வலியுறுத்தினர். வளர்ச்சியின் இலக்குகளை அடைவதற்கு, உள்கட்டமைப்பின் தேவைகள் மற்றும் தகவல் தொடர்பு கட்டமைப்பு ஆகியவற்றுக்கு சுற்றுச்சூழல் தேவைகளை கருத்தில் கொண்டு, முன்னுரிமை அளிக்க வேண்டியதன் அவசியமும் விவாதங்களில் உணரப்பட்டது.


    மேலும் விவரங்களுக்கு www.pib.nic.in என்ற இணையதளத்தைப் பார்க்கவும்


    ----

    
    
    (Release ID: 1527722) Visitor Counter : 38
    
    
      Read this release in: English