      குடியரசுத் துணைத் தலைவர் செயலகம்

      தூய்மை இந்தியா இயக்கம் சுகாதாரமான இந்தியாவையும், சமத்துவமான இந்தியாவையும் உருவாக்கியுள்ளது: குடியரசுத் துணைத் தலைவர்
      Posted On: 10 APR 2018 3:44PM by PIB Chennai


    தூய்மை இந்தியா இயக்கம் சுகாதாரமான இந்தியாவையும், சமத்துவமான இந்தியாவையும் உருவாக்கியுள்ளது என்று குடியரசுத் துணைத் தலைவர் திரு.எம். வெங்கையா நாயுடு கூறியிருக்கிறார். புதுதில்லியில் இன்று (10.04.2018) உலக ஹோமியோபதி தின நிகழ்ச்சியில் அவர் உரையாற்றினார். இந்த நிகழ்ச்சியில் ஆயுஷ் துறை (தனிப்பொறுப்பு) இணையமைச்சர் திரு. ஸ்ரீபாத் எஸ்சோ நாயக் மற்றும் பிரமுகர்கள் பங்கேற்றனர்.


    ஹோமியோபதி மருத்துவ முறையை நாட்டின் உள்பகுதிகளிலும், தொலைதூரப் பகுதிகளிலும் பொது மக்களிடையே கொண்டு செல்லவேண்டும் என்று குடியரசுத் துணைத்தலைவர் கேட்டுக்கொண்டார். குறிப்பாக, போக்குவரத்துப் பிரச்னை காரணமாக அல்லது ஆதாரக்குறைவு காரணமாக மருந்துகளைக் கொண்டுசென்றுக் கொடுக்க இயலாத பகுதிகளுக்கு இந்த மருத்துவமுறையை க் கொண்டுசெல்ல வேண்டும் என்றார். 18ஆம் நூற்றாண்டின் மிகப்பெரிய கண்டுபிடிப்பு ஹோமியோபதி என்று குறிப்பிட்ட அவர், இந்த மருத்துவ முறையைக் கண்டுபிடித்த மாபெரும் மனிதருக்கு மனிதகுலம் கடமைப்பட்டிருக்கிறது என்றார். ஆதாரங்கள் பற்றாக்குறையான தற்காலத்தில் சுகாதாரம் சம்பந்தப்பட்ட பல சவால்களுக்குக் குறைந்த விலையிலான, எளிதாக வழங்கக்கூடிய பக்கவிளைவுகள் இல்லாத ஹோமியோபதி மருத்துவமுறை மிகச் சிறந்த தீர்வு என்று அவர் கூறினார்.


    அறிவியல் பூர்வமான மதிப்பீடுகள் அவசியம் என்றும், அனைத்து விஷயங்களிலும், சோதனைகள் அவசியம் என்றும், ஹோமியோபதி மருத்துவ முறையின் திறம்பட்ட தன்மைக்கு மருத்துவ ஆராய்ச்சியாளர்களும், விஞ்ஞானிகளும் ஒப்புதல் அளிக்கவேண்டிய தேவை இருப்பதாகவும் குடியரசுத் துணைத்தலைவர் கூறினார். ஹோமியோபதி சம்பந்தப்பட்ட பலருக்குத் தெரியாத விஷயங்களை அனைவரின் கவனத்திற்கும் கொண்டுவரவேண்டிய பொறுப்பு, இயல்பியல், வேதியியல், உயிரி மரபியல், மருந்தியல் விஞ்ஞானிகளுக்கு உள்ளது என்றும் அவர் கூறினார். அறிவியல் அறிவியல்தான் என்றும், அது எவருக்கும் நண்பருமில்லை, எவருக்கும் எதிரியுமில்லை என்றும் அதற்குத் தேவையானது அத்தாட்சிகள் மட்டுமே என்றும் அவர் கூறினார்.


    ஹோமியோபதி மருத்துவர்களும், ஹோமியோபதி மாணவர்களும் தங்களது சிறப்பான பணிகள் மூலம் ஹோமியோபதி மருத்துவ முறையை மேலும் விரிவாக்கிப் பரப்பவேண்டும் என்று குடியரசுத் துணைத்தலைவர் கேட்டுக்கொண்டார். இந்த மருத்துவ விஞ்ஞானம் ஓரளவுக்குப் புதியது என்றும், உலகின் 80 நாடுகளில், இது கடைபிடிக்கப்படுகிறது என்றும் திரு. வெங்கையா நாயுடு கூறினார்.


    குடியரசுத் துணைத்தலைவரின் முழுமையான உரைக்கு www.pib.nic.in என்ற வலைதளத்தைப் பார்க்கவும்.


    ==========

    
    
    (Release ID: 1528549) Visitor Counter : 39
    
    
      Read this release in: English , Hindi