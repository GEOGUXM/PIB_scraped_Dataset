      பாதுகாப்பு அமைச்சகம்

      ககன்சக்தி-2018 ராணுவப் பயிற்சி: சபுவா படைவிமானத் தளத்தில் பாதுகாப்பு அமைச்சர் பார்வையிட்டார்
      Posted On: 19 APR 2018 9:19PM by PIB Chennai


    பாதுகாப்புத் துறை அமைச்சர் திருமதி நிர்மலா சீதாராமன் போர் விமானங்களின் செயல்பாடுகளைக் காணவும் மதிப்பிடவும் அசாமில் உள்ள சபுவா படை விமானத் தளத்திற்கு ஏப்ரல் 19 அன்று வருகை புரிந்தார். அவருடன் விமானப்படை தலைமைத் தளபதி பி.எஸ். தனோவா இருந்தார். அவர்கள் அருணாசலப் பிரதேசம் பசிகாட்டில் உள்ள அதிநவீனப் போர் விமான இறங்குதளத்தைப் பார்வையிட்டனர். அங்கு Su-30 MKI ரகப் போர் விமானங்கள், “சி-17 குளோப்மாஸ்டர்” போர் விமானம் ஆகியவற்றின் செயல்பாடுகளையும், ஹெலிகாப்டர்களில் ராக்கெட் ஏற்றப்படுவதையும் பாதுகாப்பு அமைச்சர் பார்வையிட்டார். பசிகாட் போர் விமான இறங்குதளத்தில் “கருட்” எனப்படும் அதிரடித் தாக்குதல் நடத்தும் போர்விமானங்களின் செயல்பாட்டையும் அமைச்சர் பார்வையிட்டார்.


    அதையடுத்து, பாதுகாப்பு அமைச்சர் அருணாசலப் பிரதேசம், டல்லாங் முக் என்ற இடத்தில் விண்ணிலிருந்து தாக்குதல் நடத்தும் Su-30 ரக விமானங்களின் செயல்பாடுகளைப் பார்வையிட்டார். இந்த விமானங்கள் லேசர் உதவியுடனான 1000 பவுண்டு எடையுள்ள குண்டுகள், 1000 பவுண்டு சாதாரணக் குண்டுகள், 100 கிலோ குண்டுகளை வீசும் திறனுள்ளவை. Mi-17 V5 ஹெலிகாப்டர்களின் அதிரடித் தாக்குதல் செயல்பாடுகளையும் பாதுகாப்பு அமைச்சர் பார்த்தார்.


    இந்திய விமானப் படையின் ஆற்றல், செயல் வேகம், தயார்நிலைச் செயல்பாட்டை அறிந்துகொள்வதற்காகப் பாதுகாப்பு அமைச்சர் பல்வேறு போர் விமான தளங்களுக்குச் சென்று பார்வையிட்டுவருகிறார்.


    ககன்சக்தி-2018 செயல்பாடு இந்திய விமானப் படையின் மிகப் பெரிய செயல்பாடு ஆகும். தற்போது அதன் இரண்டாம் கட்டப் பணி நடைபெற்றுவருகிறது.


    ----------------

    
    
    (Release ID: 1529736) Visitor Counter : 36
    
    
      Read this release in: English