      குடியரசுத் தலைவர் செயலகம்

      ஈக்வடோரியல் கினியா நாடாளுமன்றத்தில் இந்தியக் குடியரசுத் தலைவரின் உரை; அந்நாட்டின் மேம்பாட்டிற்கான முன்னுரிமைகளின் இந்தியாவின் ஆதரவுக்கு வாக்குறுதி; கடல் நிர்வாகம், பயங்கரவாத எதிர்ப்பு ஆகியவற்றில் இணைந்து செயல்பட வலியுறுத்தல் (08.04.2018)
      Posted On: 09 APR 2018 11:23AM by PIB Chennai


    ஈக்வடோரியல் கினியா நாடாளுமன்ற உறுப்பினர்களிடையே இந்தியக் குடியரசுத் தலைவர் திரு . ராம் நாத் கோவிந்த் நேற்று (08.04.2018) மாலை உரையாற்றினார் .


    2017 ஜூலையில் இந்தியக் குடியரசுத் தலைவராக பொறுப்பேற்றதிலிருந்து 3 நாடுகளுக்கான அரசு முறைப் பயணத்தை ஆப்பிரிக்காவில் மேற்கொண்டிருப்பதாகக் குடியரசுத்தலைவர் பேசும்போது தெரிவித்தார் . இது ஆப்பிரிக்கக் கண்டத்துடன் இந்தியாவின் நெருக்கமான பிணைப்பு மிக்க உறவின் அடையாளமாகும் என்றார் அவர் .


    ஈக்வடோரியல் கினியாவும் , இந்தியாவும் வளங்களையும் , சவால்களையும் பகிர்ந்துகொண்டுள்ளன . ஆப்பிரிக்காவின் பலம் வாய்ந்த பொருளாதாரத்தைக் கொண்ட நாடுகளில் ஒன்றாக ஈக்வடோரியல் கினியா திகழ்கிறது . உலகில் வேகமாக வளர்ந்துவரும் மிகப் பெரிய பொருளாதார நாடாக இந்தியா உள்ளது . நமது சமூகங்களின் அனைத்துப் பிரிவினருக்கும் பொருளாதார வளர்ச்சியின் பயன்களைக் கொண்டுவருவதற்கும் இளைஞர்கள் தங்களின் திறமையை உணர்வதற்குமான சூழ்நிலையை உருவாக்குவதற்கும் வளர்ச்சியடைந்த நாடுகளாக வருவதற்கு அவசர அவசியமான நடவடிக்கைகளை மேற்கொள்வது நம் இருவரின் விருப்பமாக உள்ளது . இதில் ஈக்வடோரியல் கினியாவின் வளர்ச்சிக்கான முன்னுரிமைகளில் அதனால் வடிவமைக்கப்பட்டு வழி நடத்துவதற்கு ஏற்ப உதவி செய்ய இந்தியா தயாராக உள்ளது என்று குடியரசுத் தலைவர் கூறினார் .


    ஈக்வடோரியல் கினியா தனது பொருளாதாரத்தை எண்ணெய் மற்றும் எரிவாயுத் துறையிலிருந்து வேறு பல துறைகளுக்கு விரிவுபடுத்தும்போது இந்தியாவை நம்பகமான கூட்டாளியாகப் பார்க்கலாம் . விவசாயம் , சுரங்கப் பணிகள் , மீன் பிடித்தல் , பொதுச் சுகாதாரம் , உணவுப் பதனம் , தொலைத் தொடர்பு , தகவல்தொழில்நுட்பம் ஆகிய துறைகளில் திறன்களை அதிகப்படுத்த நாம் ஒருங்கிணைந்து பணியாற்ற முடியும் . இயற்கை ஆதாரவளங்களை ஆய்வு செய்யவும் , வரைபடமாக்கவும் ஈக்வடோரியல் கினியாவின் தொழில்நுட்ப வல்லுநர்களுக்கு இந்தியப் புவியியல் வல்லுநர்கள் உதவி செய்ய முடியும் . ஒரு குறிப்பிட்ட பண்ணையில் அல்லது ஒரு குறிப்பிட்ட பகுதியில் மண்ணின் தன்மை குறித்து பகுப்பாய்வு செய்வதில் இந்திய வேளாண் தொழில்நுட்ப வல்லுநர்கள் உதவி செய்ய முடியும் . இத்தகைய ஞானம் மண்ணுக்குத் தேவைப்படும் சரியான உரங்களை விவசாயிகள் அடையாளம் காண்பதற்கு உதவியாக இருக்கும் என்றும் , இதன் மூலம் உற்பத்தித் திறன் அதிகரிக்கும் என்றும் குடியரசுத் தலைவர் கூறினார் .


    ஈக்வடோரியல் கினியா -. இந்தியா கூட்டாகச் செயல்படுவது இந்த இரு நாடுகளுக்கு மட்டுமின்றி உலகிற்காகக் கூட்டாகச் செயல்படுவதாகும் . மிகப் பரந்த கடல்பரப்பைக் கொண்ட சமூகத்தவர்கள் என்பதால் நமது கடல்களின் பாதுகாப்பு மற்றும் பந்தோபஸ்தில் நமக்குச் சமமான கவனம் தேவை . வெளிப்படையான மற்றும் விதிகள் அடிப்படையிலான கடற்பகுதி நிர்வாகத்தைத் தொடர்ந்து மேற்கொள்வது அவசியம் . அட்லாண்டிக்கும் , இந்திய பெருங்கடலும் சகோதரிகளாவர் . இவற்றின் கடற்பரப்புகள் ஒன்றோடொன்று தொடர்புடையவை . இதன் காரணமாக இவற்றின் பாதுகாப்புச் சவால்களும் அவ்வப்போது மனிதகுலப் பேரழிவுக்கான அச்சுறுத்தல்களும் ஏற்படுகின்றன என்று குடியரசுத் தலைவர் குறிப்பிட்டார் .


    இந்தச் சவால்கள் ஒருங்கிணைந்த முயற்சிகள் மூலம் எதிர்கொள்ளப்பட வேண்டும் என்று குடியரசுத் தலைவர் திரு . ராம் நாத் கோவிந்த் தெரிவித்தார் . கடற்பகுதிப் பாதுகாப்பில் நமது நாடுகள் மேலும் கூடுதலாக ஒத்துழைப்பு அளிக்க வேண்டும் . கடல்கள் நல்லிணக்கத்தைப் பரவலாக்குவதையும் , நட்புறவை உருவாக்குவதையும் தொழில் மற்றும் வர்த்தகத்தை மேம்படுத்துவதையும் உறுதி செய்ய நாம் ஒருங்கிணைந்து பணியாற்ற வேண்டும் . பாதுகாப்பைப் பொறுத்தவரை பேரழிவுத் தடுப்பு மற்றும் தயார் நிலை திட்டமிடலுக்கு ஈக்வடோரியல் கினியாவுடன் இன்னும் கூடுதலாக ஒத்துழைப்பதற்கு இந்தியா மகிழ்ச்சியடையும் என்றும் அதன் தொழில்நுட்பம் மற்ற பிற நிலைகளில் உதவி செய்யும் என்றும் அவர் கூறினார் .


    இந்த ஆண்டு ஜனவரி தொடங்கி இரண்டு ஆண்டு காலத்திற்கு ஐ . நா . பாதுகாப்புச் சபைக்கு ஈக்வடோரியல் கினியா தேர்ந்தெடுக்கப்பட்டிருப்பதற்குக் குடியரசுத் தலைவர் வாழ்த்து தெரிவித்தார் . ஐ . நா . சபை மேலும் சிறப்பாகவும் அதிக சமத்துவத்தோடும் தற்கால யதார்த்தங்களை இன்னும் அதிகமாகப் பிரதிபலிப்பதாகவும் இருக்க ஈக்வடோரியல் கினியாவுடன் பணியாற்ற இந்தியா விரும்புகிறது என்றும் அவர் கூறினார் . ஆப்பிரிக்கா தொடர்பானதும் பொதுவாக வளர்ந்துவரும் நாடுகள் தொடர்பானதுமான விஷயங்களையும் , உலகளவில் உள்ள சவால்களையும் முன்னிலைப்படுத்துவதில் ஈக்வடோரியல் கினியா தீவிரப் பங்களிப்பு செய்யும் என்று நம்புவதாக அவர் கூறினார் .


    நமது காலத்தின் சோகமான யதார்த்தம் என்பது பயங்கரவாத அச்சுறுத்தல் ஆகும் என்று குடியரசுத் தலைவர் கூறினார் . பயங்கரவாதம் என்பது உலகத்திற்குச் சவாலாக உள்ளது . ஆனால் அது மிக சாதாரணமாகக் கையாளப்படுகிறது . இதற்கு விரிவான உலகம் தழுவிய உத்தியை உருவாக்க வேண்டிய அவசியம் உள்ளது . ஐ . நா . சபையின் சர்வதேசப் பயங்கரவாதம் குறித்த விரிவடைந்த கூட்டத்தை முன்கூட்டியே நடத்துவதற்கு ஈக்வடோரியல் கினியா ஆதரவளிக்க வேண்டுமென்று இந்தியா கூறுகிறது என்றும் அவர் தெரிவித்தார் .


    பின்னர் , ஈக்வடோரியல் கினியாவுக்கான இந்திய தூதர் திரு . சுஷில் குமார் சிங்கால் மலாபோவில் ஏற்பாடு செய்திருந்த இந்திய சமூகத்தவரின் வரவேற்பு நிகழ்ச்சியில் அவர்களைச் சந்தித்த குடியரசுத் தலைவர் அங்கு உரையாற்றினார் .


    இந்தியா – ஈக்வடோரியல் கினியா இடையேயான உறவுகளை வலுப்படுத்துவதில் இந்திய சமூகத்தைச் சேர்ந்த ஒவ்வொருவரும் முக்கியமாக இருந்துள்ளனர் என்று தமது உரையில் குடியரசுத் தலைவர் தெரிவித்தார் . இந்திய அரசால் ஒருவர் மட்டுமே ராஜ்ய ரீதியில் தூதராக நியமிக்கப்பட்டுள்ளார் . ஆனால் இந்நாட்டில் உள்ள இந்திய சமூகத்தைச் சேர்ந்த அனைத்து உறுப்பினர்களும் இந்தியாவின் கலாச்சார தூதர்கள் ஆவார்கள் . இரு நாடுகளுக்கு இடையே வர்த்தகத்தையும் , கலாச்சார தொடர்புகளையும் விரிவுபடுத்த இந்தியச் சமூகத்தினர் உதவ வேண்டுமென்றும் அவர் வலியுறுத்தினார் .

    
    
    (Release ID: 1528374) Visitor Counter : 56
    
    
      Read this release in: English , Marathi , Hindi