      சுகாதாரம் மற்றும் குடும்ப நலத்துறை அமைச்சகம்

      பிரதமரின் தேசியச் சுகாதாரப் பாதுகாப்பு இயக்கம் (பிஎம்ஆர்எஸ்எஸ்எம்) குறித்து மாநிலங்கள் / யூனியன் பிரதேசங்களுடன் தேசியக் கலந்தாலோசனை
      Posted On: 24 APR 2018 8:40PM by PIB Chennai


    பிரதமரின் தேசியச் சுகாதாரப் பாதுகாப்பு இயக்க அமலாக்கத்திற்கான வரைவு வழிகாட்டு விதிமுறைகள் பற்றிய கருத்துகளை அறிவதற்கு மாநிலங்கள் / யூனியன் பிரதேசங்களுடன் தேசியக் கலந்தாலோசனைக்கு, புதுதில்லியில் 2018 ஏப்ரல் 23 அன்று சுகாதாரம் மற்றும் குடும்பநல அமைச்சகம் ஏற்பாடு செய்திருந்தது. இந்தப் பயிலரங்கில் மாநிலச் சுகாதார முகமையின் தலைமைநிர்வாக அதிகாரிகள், மாநில ஒருங்கிணைப்பு அதிகாரிகள், மாநில முகமைகளில் மூத்த தகவல் தொழில்நுட்ப அதிகாரிகள் கலந்துகொண்டனர். தில்லி, மேற்குவங்கம் போன்ற சில மாநிலங்கள் தவிர பெரும்பாலான மாநிலங்கள் இந்தக் கலந்தாலோசனையில் பங்கேற்றன.


    இந்தக் கலந்தாலோசனைக் கூட்டத்தைச் சுகாதாரம் மற்றும் குடும்பநல அமைச்சகச் செயலாளர் திருமதி ப்ரீத்தி சூடன், பிஎம்ஆர்எஸ்எஸ்எம் தலைமைநிர்வாக அதிகாரி (பொறுப்பு) திரு. இந்து பூஷன் ஆகியோர் தொடங்கிவைத்தனர். தேசியச் சுகாதார இயக்கத்தின் மேலாண்மை இயக்குநரும் கூடுதல் செயலாளருமான திரு. மனோஜ் ஜலானியும் தொடக்க அமர்வில் பங்கேற்றார்.


    வரைவு வழிகாட்டு விதிமுறைகள் குறித்து விரிவான விவாதங்கள் மற்றும் ஆழமான கருத்துரைகளை உறுதி செய்ய, மாநிலங்கள் மூன்று துணைக்குழுக்களாகப் பிரிக்கப்பட்டன. பயனாளியை அடையாளம்காணும் நடைமுறை, மருத்துவமனைகளைப் பட்டியலிடுதல், பயன்களை மாற்றிக்கொள்ளும் வசதி, ஒப்பந்தத்திற்கான மாதிரி ஆவணம், பிரீமியம் வெளியீட்டிற்கான வழிமுறைகள் மற்றும் தொடர்புடைய அம்சங்கள் இந்த வழிகாட்டு நெறிமுறைகளில் இடம்பெற்றுள்ளன. மாநிலங்களிலிருந்து பெறப்பட்ட கருத்துகள் அடிப்படையில் ஒவ்வொரு துணைக்குழுவும், விவாதத்தின்போது தெரிவிக்கப்பட்ட உத்தேச மாற்றங்கள் மற்றும் ஆலோசனையாகக் கூறப்பட்ட தகவல்களைச் சுருக்கமாக முன்வைத்தது


    மாநிலங்களிலிருந்து பெறப்பட்ட கருத்துகள் அடிப்படையில் ஆலோசனைக்கான வேண்டுகோள் மற்றும் நடைமுறைக்கான வழிகாட்டுநெறிமுறைகள் ஆகியவற்றின் மாதிரியை மே மாதம் 2 ஆம் வாரத்தில் அமைச்சகம் வெளியிடும். பெரும்பாலான மாநிலங்கள் தங்களின் ஆலோசனைக்கான வேண்டுகோள்களை மே மாதத்திலேயே வெளியிட ஆர்வம் கொண்டிருந்தன.


    இந்த இயக்கத்தின் அமலாக்கத்திற்கான திட்டம் மற்றும் முன்னேற்றம் குறித்த தகவல்களை ஒவ்வொரு மாநிலமும் பகிர்ந்துகொண்டது. இந்த இயக்கத்தில் இணைவதற்கு அனைத்து மாநிலங்களும் தங்களின் ஆர்வத்தை வெளிப்படுத்தின. மாநிலங்கள் தங்களின் தனிப்பட்ட காலவரம்புகளையும் பகிர்ந்துகொண்டன.

    
    
    (Release ID: 1530128) Visitor Counter : 34
    
    
      Read this release in: English , Hindi