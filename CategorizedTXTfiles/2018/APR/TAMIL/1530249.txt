      வணிகம் மற்றும் தொழில்துறை அமைச்சகம்

      முதலாவது சர்வதேச சிறு மற்றும் நடுத்தரத் தொழில் முனைவோர் மாநாடு நிறைவடைந்தது. டிஜிடல் வர்த்தக பிரிவு ஒன்றை ஏற்படுத்த குறு, சிறு மற்றும் நடுத்தரத் தொழில்கள் அமைச்சகம் முடிவு
      Posted On: 25 APR 2018 2:33PM by PIB Chennai


    மலாவி நாட்டுப் பிரதிநிதிக்கு இந்தியாவின் நண்பர் என்ற விருதை குறு, சிறு மற்றும் நடுத்தர தொழில்துறைச் செயலாளர் டாக்டர் அருண் குமார் பாண்டா வழங்குகிறார்.


    மத்தியக் குறு, சிறு மற்றும் நடுத்தரத் தொழில் துறை சார்பில், நடைபெற்ற முதலாவது சர்வதேசச் சிறு மற்றும் நடுத்தரத் தொழில்முனைவோர் மாநாடு, புதுதில்லியில் ஏப்ரல் 24 அன்று நிறைவடைந்தது. 39 நாடுகளிலிருந்து வந்த 160 சிறு, மற்றும் நடுத்தரத் தொழில்முனைவோர் பங்கேற்ற இந்த 3 நாள் மாநாட்டில், சிறு மற்றும் நடுத்தரத் தொழில் மேம்பாட்டிற்கான சர்வதேச அளவிலான சிறந்த நடைமுறைகள் மற்றும் ஒத்துழைப்பு, சிறு மற்றும் நடுத்தரத் தொழில்களுக்கான சர்வதேச வர்த்தக வாய்ப்புகள், பெண் தொழில்முனைவோர் எதிர்கொள்ளும் பிரச்னைகள் குறித்து விவாதிக்கப்பட்டது. அதிக அளவாக போலந்து நாட்டிலிருந்து 15 சிறு மற்றும் நடுத்தர தொழில்முனைவோரும், அதற்கு அடுத்தப்படியாக உஸ்பெகிஸ்தானிலிருந்து 8 பேரும், கானாவிலிருந்து 7 பேரும் கலந்துகொண்டனர். இந்தியாவைச் சேர்ந்த 400 சிறு மற்றும் நடுத்தர தொழில்முனைவோரும் இதில் கலந்துகொண்டனர்.


    இந்தியச் சிறு மற்றும் நடுத்தரத் தொழில்முனைவோருக்கும், இங்கிலாந்து, ரஷ்யா, உஸ்பெகிஸ்தான், போலந்து, பூட்டான், ஆஸ்திரியா, செக் குடியரசு, கேமரூண் மற்றும் இலங்கையைச் சேர்ந்த சிறு மற்றும் நடுத்தரத் தொழில்முனைவோருக்கும் இடையே 23 ஒப்பந்தங்கள் இந்த மாநாட்டின்போது கையெழுத்தானது.


    நிறைவு விழாவில் உரையாற்றிய மத்திய குறு, சிறு மற்றும் நடுத்தரத் தொழில்துறைச் செயலாளர் டாக்டர் அருண் குமார் பாண்டா, இந்திய சிறு மற்றும் நடுத்தரத் தொழில்முனைவோருக்கும் பிற நாடுகளைச் சேர்ந்த தொழில்முனைவோருக்கும் இடையிலான ஒத்துழைப்புகளை அதிகரிக்கவும், புள்ளிவிவரப் பரிமாற்றத்திற்கும் ஏதுவாக, மத்தியக் குறு, சிறு மற்றும் நடுத்தரத் தொழில் அமைச்சகத்தில் டிஜிடல் வர்த்தகப் பிரிவு ஒன்றை ஏற்படுத்தத் திட்டமிட்டுள்ளதாகவும் தெரிவித்தார்.


    கூடுதல் விவரங்களுக்கு www.pib.nic.in என்ற இணையதளத்தைக் காணவும்.

    
    
    (Release ID: 1530249) Visitor Counter : 25
    
    
      Read this release in: English