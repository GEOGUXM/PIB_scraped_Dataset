      பெட்ரோலியம் மற்றம் இயற்கை எரிவாயு அமைச்சகம்

      பிரதமர் திரு.நரேந்திர மோடி: எரிசக்திப் பயன்பாடு, உற்பத்தி மற்றும் இடைப்பட்ட நாடுகளின் அமைச்சர்கள் பங்கேற்கும் 16வது சர்வதேச எரிசக்தி மாநாட்டினைத் தொடங்கிவைக்கிறார்
      Posted On: 09 APR 2018 4:05PM by PIB Chennai


    உலகளாவிய எரிசக்தி வரைபடத்தில் வளர்ந்துவரும் இந்தியாவின் முக்கியத்துவத்தைப் பறைசாற்றும் வகையில் 16வது சர்வதேச எரிசக்தி அமைச்சர்களின் மாநாட்டினைப் பிரதமர் திரு. நரேந்திர மோடி, புதனன்று தொடங்கிவைக்கவிருக்கிறார். உலக நாடுகளின் எரிசக்தித்துறை அமைச்சர்களின் மிகப்பெரிய மாநாடாகக் கருதப்படும் இந்நிகழ்வில் இத்துறையின் முக்கிய நிபுணர்களும், சர்வதேச அமைப்புகளின் தலைவர்களும், உலக அளவில் எரிசக்தித்துறையின் எதிர்காலத்தைக் குறித்து விவாதிக்கவிருக்கின்றனர்.


    இம்மாநாட்டில் மத்திய பெட்ரோலியம், இயற்கை எரிவாயு, திறன் வளர்ச்சி மற்றும் தொழில் முனைவோருக்கான அமைச்சர் திரு. தர்மேந்திர பிரதான் உட்பட சவுதி அரேபியா, ஐக்கிய அரபு எமிரேட்டுகள், ஈரான், கத்தார், நைஜீரியா, ஜப்பான், ரஷ்யா மற்றும் அமெரிக்காவின் எரிசக்தித்துறை அமைச்சர்கள் பங்கேற்கவிருக்கின்றனர்.


    பொதுவான எரிசக்தி நலன்கள் பற்றிய விழிப்புணர்ச்சி மற்றும் பரஸ்பரப் புரிந்துணர்வு ஆகியவற்றின் முக்கியத்துவத்தை முன்நிறுத்துவதே சர்வதேச எரிசக்தி மாநாட்டின் நோக்கமாகும். இம்மாநாட்டிற்கான பட்டயத்தில் 72 உறுப்புநாடுகள் கையெழுத்திட்டுள்ளன. உலக அரசாங்கங்களுக்கு இடையே உலகளாவிய எரிசக்தி பற்றிய பேச்சுவார்த்தைகளுக்கான கட்டமைப்பு, இந்தப் பட்டயத்தில் கோட்டிட்டுக் காட்டப்பட்டுள்ளது. 72 நாடுகளோடு 20 நாடுகளைச் சேர்ந்த பிரதிநிதிகளும் இம்மாநாட்டில், சிறப்பு விருந்தினர்களாகப் பங்கேற்கின்றனர்.


    உலகின் ஆறு கண்டங்களைச் சேர்ந்த இந்நாடுகள், சர்வதேச அளவில், எண்ணெய் மற்றும் எரிவாயுவின் உற்பத்தி மற்றும் தேவையில் 90 சதவீதம் பகுதிக்குப் பொறுப்புடையவை என்பது குறிப்பிடத்தக்கது. சர்வதேச எரிசக்தி மாநாடு எண்ணெய் பயன்பாடு மற்றும் உற்பத்தி நாடுகளைத் தன்னகத்தே கொண்டிருப்பதோடு, உறுப்பினர் அல்லாத அர்ஜெண்டினா, சீனா, மெக்சிகோ, ரஷ்யா மற்றும் தென்னாப்பிரிக்கா ஆகிய நாடுகளையும் கொண்டவை என்பது சிறப்பு.


    இந்தியாவால் ஏற்பாடு செய்யப்பட்டிருக்கும் மாநாட்டில் சீனாவும், கொரியாவும் தங்களையும் இணைத்துக்கொண்டுள்ளன. எரிசக்தித் துறையில் சர்வதேச அளவில் ஏற்படும் மாற்றங்கள், கொள்கை மாற்றங்கள், சந்தையின் ஸ்திரத்தன்மையில் தாக்கத்தை ஏற்படுத்தும் தொழில்நுட்பம் மற்றும் எதிர்கால முதலீடு ஆகியவை இம்மாநாட்டின் முக்கியக் கருவாக உள்ளது.


    எரிசக்தியின் எதிர்காலத்தை உறுதிசெய்யவும், அதன் உற்பத்தி அனைவருக்கும் பொதுவாகப் பயன்படவும், எரிசக்திப் பாதுகாப்பு, உலகளாவிய பொருளாதாரம், மக்கள்தொகைப் புள்ளிவிவரங்கள் மற்றும் சுற்றுச்சூழல் சார்ந்த சவால்கள் எவ்வாறு எதிர்கொள்ளப்படவேண்டும் என்பது குறித்து இம்மாநாட்டில் பங்கேற்கும் அமைச்சர்களும், பிரதிநிதிகளும் விவாதிக்க இருக்கின்றனர்.


    மேலும், எரிசக்திப் பாதுகாப்பின் எதிர்காலத்தைச் சர்வதேச அளவில் ஏற்படும் மாற்றங்கள், எவ்வாறு வடிவமைக்கவிருக்கின்றன என்பது குறித்தும் பரிசீலிக்குமாறு இம்மாநாட்டில் பங்கேற்கும் பிரதிநிதிகளுக்கு அழைப்பு விடுக்கப்பட்டுள்ளது.


    எரிசக்தி உற்பத்தி செய்யும் நாடுகள் மற்றும் பயன்படுத்தும் நாடுகளுக்கு இடையே, மேம்படுத்தப்பட்ட சந்தையின் வெளிப்படைத் தன்மை மற்றும் முதலீட்டின் மூலமாக எரிசக்திச் சந்தையின் ஸ்திரத்தன்மையை உறுதிசெய்ய எரிசக்தித் தொழில்நுட்பம் பற்றிய விவாதத்தை மேற்கொள்ளவும், இம்மாநாட்டில் பங்கேற்கும் உறுப்பினர்களுக்கு அறிவுறுத்தப்பட்டுள்ளது.


    ===========
    

    
    (Release ID: 1528389) Visitor Counter : 82
    
    
      Read this release in: English , Urdu , Hindi