      PIB Headquarters

      மத்திய தோல் ஆராய்ச்சி நிலையத்தை மேலும் நீடித்த அமைப்பாக மாற்றும் வகையில் தொழில் நிறுவனங்களுடன் இணக்கமாகச் செயல்பட்டுவருகிறது: மத்திய தோல் ஆராய்ச்சி நிலைய இயக்குநர் சந்திரசேகரன்
      Posted On: 24 APR 2018 3:43PM by PIB Chennai


    மத்திய தோல் ஆராய்ச்சி நிலையத்தை, மேலும் நீடித்த அமைப்பாக மாற்றும் வகையில் தொழில் நிறுவனங்களுடன் இணக்கமாக ச் செயல்பட்டுவருவதாக அறிவியல் மற்றும் தொழில் ஆராய்ச்சி கவுன்சிலின் மத்திய தோல் ஆராய்ச்சி நிலைய இயக்குநர் டாக்டர் பி. சந்திரசேகரன் தெரிவித்துள்ளார். சென்னையில் இன்று மத்திய தோல் ஆராய்ச்சி நிலையத்தின் 71-வது நிறுவன தின விழாவில் அவர் பேசினார். நாட்டில் தோல் தொழிற்சாலைகள் வளர்ச்சி அடைந்த காலம்தொட்டே இந்த நிறுவனமும் வளர்ச்சி அடைந்துவருவதாக அவர் கூறினார்.


    1948 ஆம் ஆண்டு ஏற்படுத்தப்பட்ட மத்திய தோல் ஆராய்ச்சி நிலையம், அன்று முதற்கொண்டே, ஏராளமான சர்வதேச நிறுவனங்களுடன் இணைந்து, தோல் தொழில் சார்ந்த உலகின் முதன்மை நிறுவனமாக மாறுவதென்ற இலக்கை நோக்கிச் செயல்பட்டு வருகிறது.


    தோல் தொழில் துறையானது, நாட்டின் மொத்த உள்நாட்டு உற்பத்தி வீதத்திற்கு முக்கியப் பங்களிப்பை வழங்கிவருவதுடன், குறைந்த நிலையிலான வருமானத்தை உடையவர்களுக்கு நேரடியாகவும் மறைமுகமாகவும் வேலை வாய்ப்பையும் அளித்து வருகிறது.


    ”தோல்தொழிலின் நீடித்த வளர்ச்சி” என்பதை மையக் கருத்தாகக் கொண்டு, தோல் பதனிடுவது தொடர்பான பல்வேறு நவீன தொழில்நுட்பங்களை அண்மைக்காலங்களில் மத்திய தோல் ஆராய்ச்சி நிலையம் உருவாக்கிவருகிறது. தண்ணீர் பயன்பாடு இல்லாத தோல் பதனீட்டுத் தொழில்நுட்பம் மற்றும் தோல் கழிவுகளிலிருந்து பொருள் ஈட்டுவதற்கான தொழில்நுட்பம் போன்றவற்றையும் உருவாக்கிவருகிறது.


    தோல்களைப் பதனிடும்போது வெளியாகும் திசுக்களை அகற்றுவது மற்றும் தோல் பதனீட்டை இணைப்பதன் மூலம், அறுவைச் சிகிச்சை மற்றும் காயங்களைக் குணப்படுத்த உதவும் பொருட்கள் தயாரிப்பு, தீக்காயத்திற்கான பிரத்யேக ஆடைகள், உயர் ரக ஜெலட்டின் மற்றும் தாது நீக்கப்பட்ட எலும்பு போன்ற மருத்துவப்பொருட்கள் மற்றும் தோலிலிருந்து கெரட்டின் உள்ளிட்ட பொருட்கள் தயாரிப்புக்கான பல்வேறு தொழில்நுட்பங்களையும் இந்த நிறுவனம் உருவாக்கியுள்ளது.


    தோல் தொழிலின் நீடித்த வளர்ச்சி தவிர, நீடித்த சுற்றுச்சூழல் பராமரிப்புக்காகவும் மத்திய தோல் ஆராய்ச்சி நிறுவனம் பணியாற்றி வருகிறது. தமிழகத்தில், கழிவுநீரைச் சவ்வூடு பரவல் முறையில் சுத்திகரிப்பு செய்வதன் மூலம், சுற்றுச்சூழல் மாசுபடுவதைக் கட்டுப்படுத்தவும் தொழிற்சாலைகளின் தண்ணீர் தேவையைப் பூர்த்தி செய்வதற்குமான அதிநவீனத் தொழில்நுட்பங்களை உருவாக்கவும் இந்த நிறுவனம் ஆதரவு அளித்துவருகிறது.


    அறிவியல் - தொழில் ஆராய்ச்சிக் கவுன்சிலின் பணியாளர் தேர்வு மற்றும் மதிப்பீட்டு வாரியத்தின் தலைவர் டாக்டர் சதீஷ் வடே,அகில இந்திய தோல் பொருட்கள் விற்பனையாளர் சங்கத் தலைவர் டாக்டர் எம். ரஃபீக் அகமது, தோல்தொழில் திறன் மேம்பாட்டுக் கவுன்சில் தலைவர் திரு. ஹபீப் உசைன், திரு. கே. விஜயன் உள்ளிட்ட தொழில்துறை நிபுணர்கள் மற்றும் பல்வேறு நாடுகளைச் சேர்ந்த பிரதிநிதிகள், மாணவர்கள் இந்த நிகழ்ச்சியில் கலந்துகொண்டனர்.

    
    
    (Release ID: 1530026) Visitor Counter : 102