      பணியாளர் நலன், பொதுமக்கள் குறை தீர்ப்பு மற்றும் ஓய்வூதியங்கள் அமைச்சகம்

      லோக்நாயக் பவனில் செயல்படும் பணியாளர் நலன், ஓய்வூதியங்கள் மற்றும் விண்வெளித்துறை அலுவலகங்களை டாக்டர் ஜிதேந்திர சிங் ஆய்வு செய்தார்
      ஊழியர்களுடன் கலந்துரையாடிய அமைச்சர் அவர்களது பல்வேறு பணிசார்ந்த பிரச்னைகளையும் கேட்டறிந்தார்

      Posted On: 24 APR 2018 3:28PM by PIB Chennai

    மத்திய வடகிழக்குப் பிராந்திய மேம்பாட்டுத்துறை (தனிப்பொறுப்பு), பிரதமர் அலுவலகம், பணியாளர் நலன், பொதுமக்கள் குறைதீர்வு & ஓய்வூதியங்கள், அணுசக்தி மற்றும் விண்வெளித்துறை இணையமைச்சர் டாக்டர் ஜிதேந்திர சிங், புதுதில்லி லோக்நாயக் பவனில் அமைந்துள்ள அலுவலகங்களைப் பார்வையிட்டார். டாக்டர் ஜிதேந்திர சிங் கட்டுப்பாட்டில் இங்குச் செயல்படும் பணியாளர் மற்றும் பயிற்சித்துறை, ஓய்வூதியங்கள் மற்றும் ஓய்வூதியதாரர் நலன் மற்றும் விண்வெளித்துறைகளைச் சார்ந்த அலுவலகங்களில் சுமார் 300க்கும் மேற்பட்ட பணியாளர்கள் பணியாற்றுகின்றனர். இந்தத் துறைகளின் செயல்பாட்டில் ஏற்படும் பிரச்னைகளை நேரில் அறிவதற்காக அமைச்சர் இந்தத் திடீர் ஆய்வை மேற்கொண்டார்.


    இந்த ஆய்வின்போது தமது கட்டுப்பாட்டில் உள்ள துறைகளில் பணியாற்றும் அதிகாரிகளைச் சந்தித்த டாக்டர் ஜிதேந்திர சிங், அவர்களது பணிச்சூழல் குறித்துக் கலந்துரையாடியதுடன், பணியின்போது அவர்கள் எதிர்கொள்ளும் பல்வேறு பிரச்னைகளையும் தெரிந்துகொண்டார். அலுவலகப் பணிகள் குறித்து ஆய்வு மேற்கொண்ட அமைச்சர், இந்தத் துறைகளில் தூய்மைப் பணி எந்த அளவுக்கு மேற்கொள்ளப்படுகிறது என்பதையும் ஆய்வு செய்தார். இந்த மூன்று துறைகளிலும் பணியாற்றும் ஒவ்வொரு ஊழியரின் இருக்கைக்கும் சென்றும் அவர்களுடன் அமைச்சர் கலந்துரையாடினார். தமது இந்த ஆய்வு, ஊழியர்களின் செயல்பாட்டை மேம்படுத்த உதவுவதுடன் அவர்களை ஊக்கப்படுத்துவதாகவும் அமையும் என்று அமைச்சர் தெரிவித்தார்.


    அதன்பிறகு, அனைத்துத்துறை அதிகாரிகளுடனும், கூட்டாக ஆய்வுக்கூட்டம் நடத்திய அமைச்சர், ஊழியர்களின் நலவாழ்வு நடவடிக்கைகள், சுமார் 19,000 அலுவலர்களின் பணிநிலை மேலாண்மை நடவடிக்கைகள் மற்றும் மத்திய அரசு ஓய்வூதியதாரர்கள் நலன் தொடர்பான அம்சங்கள் குறித்தும் விவாதித்தார். ஒய்வூதியங்கள் மற்றும் ஓய்வூதியதாரர் நலத்துறை தேசிய தகவல் மையத்தையும் பார்வையிட்ட அமைச்சர், அங்கு ஓய்வூதியதாரர்களுக்கான தகவு மற்றும் இத்துறையால் கையாளப்படும் சங்கல்ப், அனுபவ், பவிஷ்யா மற்றும் கைபேசிச் செயலிகளின் செயல்பாடு குறித்தும் கேட்டறிந்தார். பவிஷ்யா திட்டத்தின் கீழ் ஓய்வூதியங்கள் இணையதளம் மூலமாகத் தீர்வு செய்யப்படுவதற்கு அமைச்சர் பாராட்டு தெரிவித்தார். தற்போது பணியில் உள்ள ஊழியர்களின் எண்ணிக்கையை விட, ஓய்வூதியம் பெறுவோர் எண்ணிக்கை அதிகரித்துள்ளதைக் கருத்தில் கொண்டு, ஓய்வூதியக் குறைதீர்ப்பு நிகழ்ச்சிகளை நடத்தும் முயற்சிகளுக்கும் அமைச்சர் பாராட்டு தெரிவித்தார்.


    அப்போது, இந்த அலுவலக வளாகத்தின் தரைதளப்பகுதியில் கிடங்காகப் பயன்படுத்தப்பட்ட கட்டடம் ஒன்று தற்போது, பல ஆண்டுகளாகப் பயன்பாடற்று மோசமான நிலையில் இருப்பது குறித்து ஓய்வூதியத்துறை இணைச்செயலாளர் அமைச்சரின் கவனத்திற்குக் கொண்டுவந்தார். இந்தக் கட்டடத்தைப் புதுப்பித்து ஓய்வூதியதார்கள் குறைதீர்ப்பு மையமாகவும், ஓய்வூதியத் துறைச் சார்ந்த சிறிய நடவடிக்கைகளுக்கான கூட்டஅரங்கமாகவும் பயன்படுத்தலாம் எனவும் அமைச்சர் தெரிவித்தார்.


    பணியாளர் மற்றும் பயிற்சித்துறை அதிகாரிகளிடம் பேசிய அமைச்சர், அலுவலர்கள் மற்றும் பணியாளர்கள் அலுவலகத்திற்கு வெளியே ஆற்றும் பணிகளில், துறைசார்ந்த நடவடிக்கைகளுக்காக அதிக நேரம் செலவிடும் வகையில் அமைப்பு ரீதியான நடைமுறை ஒன்றை வகுப்பது சிறப்பாக இருக்குமென்று அறிவுரை வழங்கினார்.


    ஆய்வுக்குப் பிறகு பேசிய டாக்டர் ஜிதேந்திர சிங், இந்த வளாகத்தில் உள்ள பல்வேறு துறைகளில் பணியாற்றும் ஊழியர்களின் பணிநிலையை நேரடியாக அறிந்துகொள்ளும் நோக்கத்திலேயே ஆய்வு மேற்கொண்டதாகக் கூறினார். மத்திய அரசுத்துறைகளில் பணியாளர் மற்றும் பயிற்சித்துறை மிக முக்கியமானது என்றும், அதிகாரிகளின் பணி நிலை மேலாண்மை மற்றும் பயிற்சிக்குத் தேவையான பல்வேறு அம்சங்களைப் பூர்த்தி செய்வதாகவும் அவர் தெரிவித்தார். ஓய்வூதியத்துறையைப் பொறுத்தவரை, ஓய்வூதியக் குறைதீர்ப்பு முகாம்களுக்கு ஏற்பாடு செய்தல், பல்வேறு கூட்டங்களுக்கு ஏற்பாடு செய்தல் போன்றவற்றுடன் ஓய்வூதியத் தகவு, அனுபவ், சங்கல்ப் மற்றும் பவிஷ்யா திட்டப் பணிகளையும் மேற்கொண்டுவருவதாகக் கூறினர். ஓய்வூதியத்துறையால் கட்டப்படவுள்ள கூட்ட அரங்கம், அவர்களது வழக்கமான தேவைகளைப் பூர்த்தி செய்ய உதவும் என்றும் அமைச்சர் தெரிவித்தார். மேலும் அரசுத்துறைகளால் பின்பற்றப்படும் மின்னணு அலுவலக முன்முயற்சிகள் குறித்தும் அமைச்சர் அதிகாரிகளுடன் விவாதித்தார்.


    லோக்நாயக் பவனில் அமைந்துள்ள விண்வெளித்துறையின் கிளைச் செயலகத்தையும் அமைச்சர் பார்வையிட்டார். இந்த அலுவலகத்தில்தான் பெங்களூருவைத் தலைமையிடமாகக்கொண்டு செயல்படும் விண்வெளித்துறையின் மக்கள் தொடர்புப் பிரிவும் இயங்குகிறது.

    
    
    (Release ID: 1530056) Visitor Counter : 31
    
    
      Read this release in: English , Urdu , Hindi