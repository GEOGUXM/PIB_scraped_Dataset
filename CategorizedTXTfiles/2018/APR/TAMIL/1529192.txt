      குடியரசுத் துணைத் தலைவர் செயலகம்

      வளர்ச்சியின் பயன்கள் ஒதுக்கப்பட்ட பிரிவில் உள்ள ஒவ்வொருவருக்கும் கிடைக்க வேண்டும்: குடியரசுத் துணைத் தலைவர்
      Posted On: 14 APR 2018 8:49PM by PIB Chennai


    வளர்ச்சியின் பயன்கள் ஒதுக்கப்பட்ட பிரிவில் உள்ள ஒவ்வொருவருக்கும் கிடைக்க வேண்டும் என்று குடியரசுத் துணைத்தலைவர் திரு.எம். வெங்கையா நாயுடு கூறியிருக்கிறார். குடியரசுத் தலைவர் மாளிகையில் 14.04.2018 அன்று நடைபெற்ற திரு. கிஷோர் மக்வானாவின் “ டாக்டர் பாபா சாஹேப் அம்பேத்கர் : வ்யக்தி நஹீன் சங்கல்ப் “ நூல் வெளியீட்டு நிகழ்ச்சியில் முதல் பிரதியைக் குடியரசுத் தலைவர் திரு. ராம் நாத் கோவிந்திடம் அளித்து அவர் உரையாற்றினார். மக்களவைத் தலைவர் திருமதி. சுமித்ரா மகாஜன், சமூக நீதி மற்றும் அதிகாரமளித்தல் துறை அமைச்சர் திரு. தாவர்சந்த் கெலாட் மற்றும் முக்கிய பிரமுகர்களும் இந்த நிகழ்ச்சியில் கலந்துகொண்டனர்.


    ஒதுக்கப்பட்ட பிரிவினரின் மக்கள்தொகைக்கேற்ப கல்வியிலும், வேலைவாய்ப்பிலும் அவர்களுக்குச் சமமான பிரதிநிதித்துவம் அளிக்கப்படவேண்டும் என்று குடியரசுத் துணைத் தலைவர் கூறினார். டாக்டர் அம்பேத்கருக்குப் புகழாரம் சூட்டிய அவர், ஒவ்வோர் இந்தியருக்கும் ஈர்ப்பு சக்தியாகவும், சிறப்பின் சின்னமாகவும் அம்பேத்கர் விளங்கியதாக குறிப்பிட்டார். “புதிய இந்தியாவுக்கான எடுத்துக்காட்டு வடிவமாக டாக்டர் அம்பேத்கர் உள்ளார் என்றும், அவரது சிந்தனைகள் நமக்கு வழிகாட்டும் கொள்கைகளாக உள்ளன” என்றும் அவர் கூறினார். கடுமையான சிக்கல்கள் இருந்தபோதும், மகத்தான சாதனைகளை எவ்வாறு படைக்கமுடியும் என்பதற்கு அவர் எடுத்துக்காட்டாக விளங்குகிறார் என்றார் அவர்.


    தேசநிர்மாணத்திற்கு ஒருவர் தம்மை அர்ப்பணித்துக்கொள்வதன் மூலம், அவரின் திறமைகளை எவ்வாறு லட்சக்கணக்கான மக்களின் வாழ்க்கையை மாற்றியமைப்பதற்குப் பயன்படுத்திக் கொள்ளமுடியும் என்பதற்கு டாக்டர். அம்பேத்கர், உதாரணமாகத் திகழ்ந்தார் என்று குடியரசுத் துணைத் தலைவர் குறிப்பிட்டார். பிரதமர் கூறுவதுபோல், “ சமூகத்தின் விளிம்புநிலைப் பிரிவைச் சேர்ந்த ஏழ்மையான ஆண்களும், பெண்களும் பெறும் வெற்றிகளைப் பாபாசாஹேபுக்கும், அவரது பணிகளுக்கும் அர்ப்பணிக்கிறார்கள். அவர் சொன்னதைப்போல, அம்பேத்கர் இல்லாமல், மோடி இருக்கமுடியாது “ என்றும் அவர் கூறினார்.


    டாக்டர் அம்பேத்கரின் மாபெரும் தொலைநோக்கு மட்டும், பிரதமரை ஈர்க்கவில்லை என்றும், அவரது தொலைநோக்குப் பார்வையை நாட்டின் ஒட்டுமொத்த நிர்வாகத்தோடு, ஒருங்கிணைக்கும் இயக்கமாக அவர் மாற்றியிருக்கிறார் என்றும் குடியரசுத் துணைத் தலைவர் தெரிவித்தார்.


    சாதியம், இனவாதம் மற்றும் பிற பிரிவினை எண்ணங்களால், சமுதாயம் சிதைந்துப்போகாமல், புதிய இந்தியாவைக் கட்டமைக்க வேண்டும் என்ற பிரதமரின் அழைப்பு, டாக்டர் அம்பேத்கரின் தொலைநோக்குப் பார்வையை மேலும் விரிவுபடுத்துவதாக உள்ளது என்று அவர் கூறினார்.


    மேலும் விவரங்களுக்கு www.pib.nic.in என்ற இணையதளத்தைக் காணவும்.


    ============

    
    
    (Release ID: 1529192) Visitor Counter : 40
    
    
      Read this release in: English