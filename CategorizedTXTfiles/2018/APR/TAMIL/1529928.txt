      சிறுபான்மையினர் நலன் அமைச்சகம்

      இதுவரை இல்லாத அளவாக இந்த ஆண்டு 1,75,025 யாத்ரீகர்கள் இந்தியாவிலிருந்து ஹஜ் புனிதப் பயணம் மேற்கொள்ள உள்ளனர்
      முதன்முறையாக 1308 பெண்கள் “மெஹ்ரம்” (ஆண் துணை இன்றி) ஹஜ் யாத்திரை செல்ல விண்ணப்பித்துள்ளனர்
      அரசு மேற்கொண்ட அயராத முயற்சியின் காரணமாக, தொடர்ந்து இரண்டாவது ஆண்டாக இந்தியாவிலிருந்து ஹஜ் பயணம் செல்வோருக்கான ஒதுக்கீடு அதிகரிக்கப்பட்டுள்ளது
      Posted On: 22 APR 2018 4:35PM by PIB Chennai


    நாடு சுதந்திரமடைந்ததிலிருந்து முதன் முறையாக, அதிக அளவிலான இஸ்லாமியர்கள் இந்த ஆண்டு ஹஜ் புனித யாத்திரை மேற்கொள்ள உள்ளதாக மத்திய சிறுபான்மையினர் நலத்துறை அமைச்சர் திரு. முக்தர் அப்பாஸ் நக்வி தெரிவித்துள்ளார். அதுவும் மானிய உதவி இல்லாமல் செல்ல இருப்பதாகவும் அவர் கூறியுள்ளார். மும்பை ஹஜ் இல்லத்தில், ஹஜ் யாத்திரை செல்வோருக்காக ஏற்பாடு செய்யப்பட்ட “காதிம்-உல்-ஹஜ்ஜாஜ்” பயிற்சி முகாமில் திரு.நக்வி உரையாற்றினார்.


    பிரதமர் திரு.நரேந்திர மோடி தலைமையிலான அரசு, இந்தியாவிலிருந்து ஹஜ் யாத்திரை செல்வோருக்கான ஒதுக்கீட்டு அளவை அதிகரிப்பதில் இரண்டாவது ஆண்டாக வெற்றிப் பெற்றுள்ளதாக கூறிய அமைச்சர், நாடு சுதந்திரமடைந்த பிறகு, ஒரு வரலாற்றுச் சாதனையாக 2018 ஆம்ஆண்டு 1,75,025 யாத்ரீகர்கள் இந்தியாவிலிருந்து ஹஜ் புனித யாத்திரை மேற்கொள்ள உள்ளனர். ஹஜ் யாத்திரைக்காக, 1,89,217 ஆண்கள் மற்றும் 1,66,387 பெண்கள் என, மொத்தம் 3,55,604 விண்ணப்பதாரர்களின் விண்ணப்பங்கள் வரப்பெற்றுள்ளன.


    இந்த ஆண்டு, இந்திய ஹஜ் கமிட்டி மூலமாக மொத்தம் 1,28,002 யாத்ரீகர்கள் புனிதப் பயணம் மேற்கொள்ள உள்ளனர். இவர்களில் 47 சதவீதம் பேர் பெண்கள். 47,023 ஹஜ் யாத்ரீகர்கள் தனியார் சுற்றுலா ஏற்பாட்டாளர்கள் மூலமாகச் செல்லஉள்ளனர். இது தவிர, முதன் முறையாக இந்தியாவிலிருந்து இஸ்லாமியப் பெண்கள் மெஹ்ரம் (ஆண் துணை) இன்றி ஹஜ் பயணம் செல்கின்றனர். ஆண் துணையின்றி ஹஜ் பயணம் செல்ல விண்ணப்பித்த 1308 பெண்களும், குலுக்கல் முறையிலிருந்து விலக்களிக்கப்பட்டு ஹஜ் யாத்திரை செல்ல அனுமதிக்கப்பட்டுள்ளனர்.


    2017 ஆம் ஆண்டில், 1,24,852 ஹஜ் யாத்ரீகர்களுக்காக ரூ.1,030 கோடி, விமானக் கட்டணமாக விமான நிறுவனங்களுக்குச் செலுத்தப்பட்டது. 2018 ஆம் ஆண்டு, 1,28,002 ஹஜ் யாத்ரீகர்களுக்காக, ரூ.973 கோடிதான் விமான நிறுவனங்களுக்குச் செலுத்தப்பட உள்ளது. ஹஜ் மானியம் ஒழிக்கப்பட்ட பிறகும் கூட, விமான நிறுவனங்களுக்குச் செலுத்த வேண்டிய கட்டணத் தொகை ரூ.57 கோடி குறைந்துள்ளது.


    வெளிப்படைத்தன்மையை ஏற்படுத்துவதென்ற மத்திய அரசின் உறுதிப்பாட்டின்படி, நியாயமான காரணங்களின்றி விமானக் கட்டணம் உயர்த்தப்படுவதைத் தடுக்குமாறு கடுமையான அறிவுறுத்தல் வழங்கப்பட்டதன் காரணமாக, 2018 ஹஜ் யாத்திரைக்கான விமானக் கட்டணம் இந்த ஆண்டு வெகுவாகக் குறைந்துள்ளது.


    ஹஜ் நடவடிக்கைகளை முற்றிலும் ஆன்-லைன்/டிஜிட்டல்மயமாக்கியதன் மூலம், ஒட்டு மொத்த ஹஜ் நடவடிக்கைகளும் வெளிப்படையாகவும், யாத்ரீகர்களுக்கு உகந்தவையாகவும் மாற்றப்பட்டுள்ளதாக, பயிற்சி முகாமின் போது பேசிய அமைச்சர் திரு. நக்வி தெரிவித்தார்.


    கூடுதல் விவரங்களுக்கு www.pib.nic.in என்ற இணைய தளத்தைக் காணவும்.


    

    
    (Release ID: 1529928) Visitor Counter : 90
    
    
      Read this release in: English , Hindi