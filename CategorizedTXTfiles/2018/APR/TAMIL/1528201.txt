      நிதி அமைச்சகம்

      இந்தியப் பொருளாதாரத்தின் வளர்ச்சி
      Posted On: 06 APR 2018 5:38PM by PIB Chennai


    ஐ நா 2018 உலக பொருளாதார நிலையும் எதிர்காலமும் என்ற அறிக்கையில் இந்தியப் பொருளாதாரம் 2018-19ல் 7.2 சதவீத வளர்ச்சியையும் 2019-20ல் 7.4 சதவீத வளர்ச்சியும் அடையும் என தெரிவிக்கப்பட்டுள்ளது. இந்தியாவின் பொருளாதார எதிர்காலம் வலுவான தனியார் நுகர்வு, பொது முதலீடுகள் மற்றும் தற்போது நடைபெற்று வரும் அமைப்புச் சீர்திருத்தங்கள் ஆகியவற்றின் பேருதவியுடன் நேர்மறையாக இருக்குமென்று அந்த அறிக்கை தெரிவிக்கிறது.


    மொத்த நிர்ணய முதலீட்டு அமைப்பில் பொதுத்துறையின் (அரசு நிதிக்கழகங்கள், அரசு நிதிசாராத கழகங்கள், பொது அரசு நிறுவனங்கள் உட்பட) பங்கு 2011-12ல் 21.4 சதவீதமாக இருந்து 2014-15ல் 23.3 சதவீதமாகவும் 2016-17ல் 25.1 சதவீதமாகவும் உயர்ந்தது. மொத்த உள்நாட்டு உற்பத்தியில் பொதுமக்கள் மொத்த நிர்ணயிக்கப்பட்ட முதலீடு அமைப்பின் பங்கு நடப்பு விலைகள் அடிப்படையில் 2014-15ல் 7 சதவீதமாக இருந்து 2016-17ல் 7.2 சதவீதமாக உயர்ந்தது. மொத்த உள்நாட்டு உற்பத்தியில் பொதுத்துறை நிறுவனங்களின் சராசரி பங்களிப்பு 2014-15 முதல் 2016-17 வரையிலான காலத்தில் 9.5 சதவீதமாக இருந்தது. இது 2012-13ல் 3 சதவீதம் மட்டுமே.


    மத்திய அரசு மற்றும் இந்திய ரிசர்வ் வங்கி ஆகியவை எடுத்த கொள்கை நடவடிக்கைகள் காரணமாக இந்தியப் பொருளாதாரத்தின் மீதான நம்பிக்கை உயர்ந்துள்ளது. இந்தியாவின் உள்ளுர் மற்றும் வெளிநாட்டு நாணய வெளியீடு தரத்தினை மூடீஸ் நிறுவனம் Baa2 என்ற தரத்திற்கு உயர்த்தியுள்ளது. மேலும் இந்தியாவின் பொருளாதார சீர்திருத்தம் தொடர்ந்து முன்னேறி இந்தியாவின் வளர்ச்சித் திறனை மேம்படுத்தும் என்ற எதிர்பார்ப்பில் இந்தத் தரநிலை தொடர்ந்து இருக்கும் என்றும் அந்த நிறுவனம் கூறியுள்ளது. இந்தியப் பொருளாதாரத்தின் நம்பிக்கையை மேம்படுத்தவும் அதன் வளர்ச்சியை உயர்த்துவதற்கும் மத்திய அரசு பல்வேறு நடவடிக்கைகளை எடுத்துள்ளது. உற்பத்தித்துறைக்கு உத்வேகம், போக்குவரத்து மற்றும் மின்சாரத்துறைக்கு உறுதியான நடவடிக்கைகள் இதர நகர்ப்புற மற்றும் கிராமப்புற அடிப்படை வசதித் திட்டங்களுக்கான நடவடிக்கைகள், அன்னிய நேரடி முதலீட்டுக் கொள்கையில் விரிவான சீர்திருத்தங்கள், ஜவுளித் தொழிலுக்கு சிறப்பு தொகுப்புத் திட்டங்கள், குறைந்த விலை வீட்டு வசதி மற்றும் கடலோர இணைப்புகள் ஆகியவற்றுக்கு அடிப்படை வசதி அந்தஸ்து வழங்கி மேம்பாட்டை உயர்த்துதல் ஆகியன இந்த நடவடிக்கைகளில் சில ஆகும்.


    மக்களவையில் இன்று (06.04.2018) கேள்விக்கு எழுத்து மூலம் அளித்த பதிலில் நிதித்துறை இணையமைச்சர் திரு. பொன்.ராதாகிருஷ்ணன் இந்தத் தகவலை தெரிவித்துள்ளார்.


    மேலும் விவரங்களுக்கு www.pib.nic.in என்ற வலைதளத்தை பார்க்கவும் .

    
    
    (Release ID: 1528201) Visitor Counter : 240
    
    
      Read this release in: English