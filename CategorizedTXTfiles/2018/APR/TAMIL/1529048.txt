      பெட்ரோலியம் மற்றம் இயற்கை எரிவாயு அமைச்சகம்

      பன்னாட்டு மின்சக்திப் பேரவை அமைச்சகக் கூட்டத்தில் வெளியுறவு அமைச்சரின் நிறைவுரை
      Posted On: 12 APR 2018 6:21PM by PIB Chennai


    பன்னாட்டு மின்சக்திப் பேரவை ( International Energy Forum - IEF ) அமைச்சகத்தின் கூட்டத்தில் வெளியுறவுத் துறை அமைச்சர் திருமதி சுஷ்மா ஸ்வராஜ் நிறைவுரை ஆற்றினார். அவரது பேச்சு வருமாறு:


    கடந்த இரு நாட்களாக நடைபெற்ற இந்த மாநாட்டில் பங்கேற்ற பல்வேறு நாடுகளின் மின்சக்தித் துறைகளின் 40 அமைச்சர்களையும், பன்னாட்டு அமைப்புகளின் 10 தலைவர்களையும், முதன்மைச் செயல் அலுவலர்களையும் சந்திப்பதில் பெரிதும் மகிழ்ச்சி அடைகிறேன். உலகில் இத்தகைய பெரிய அளவிலான கூட்டம் நடைபெறுவது மிகவும் அரிதானது. இந்த நிகழ்ச்சி இந்தியாவில் நடைபெற்றது குறித்து பெரிதும் உவகை கொள்கிறேன்.


    புவிசார் அரசியல் மிகவும் சிக்கலானது. மேலும், தொடர்ந்து பேசப்பட்டுவரும் பொருளும் ஆகும். எண்ணெய் வளம் குறித்த புவிசார் அரசியல் அதை விடவும் அதிகச் சிக்கலானது. நீங்கள் நடத்திய விவாதங்கள் கடந்த ஒன்றரை ஆண்டுகளாக விவாதிக்கப்பட்டுவரும் பல கேள்விகளை எழுப்புவதற்கு மாறாக பல தீர்வுகளை முன் வைத்துள்ளன என்று நம்புகிறேன். எண்ணெய் எரிவாயு ஆகியவை முக்கியமான பண்டங்கள் மட்டுமல்ல. அவற்றின் விலை ஏற்ற இறக்கங்கள் மக்களிடையே தாக்கத்தையும் ஏற்படுத்துகிறது.


    புதுப்பிக்கத் தக்க எரிசக்தியை விரிவுபடுத்தும் திட்டம் உலகிலேயே இந்தியாவில் மிகப் பெரிய அளவில் தொடங்கப்பட்டுள்ளது.


    2022ஆம் ஆண்டில் புதுப்பிக்கத்தக்க எரிசக்தித் திட்டத்தின் மூலம் மொத்தம் 175 கிகாவாட் மின்சாரம் உற்பத்தி செய்ய இருக்கிறோம். அதில், 100 கிகாவாட் மின்சாரம் சூரியச் சக்தியிலிருந்து பெறப்படுவதாகும். ஏற்கெனவே, 20 கிகாவாட் திறனுள்ள சூரிய சக்தி உற்பத்திப் பிரிவை ஏற்கெனவே தொடங்கிவிட்டோம். இதில் தலைமை வகிப்பதற்கான தருணம் இந்தியாவுக்கு வந்துவிட்டது. பல்வேறு தகவல்களின்படி மின்சக்தி நுகர்வும் அதிகரிக்கும் என எதிர்பார்க்கப்படுகிறது. அது பசுமை மின்சாரம், சுத்தமான மின்சாரத்துக்கும் வழிகாட்டும்.


    பருவநிலை மாற்றத்தினால் ஏற்படும் தாக்கத்திலிருந்து காப்பாற்றுவதற்கான காலநிலை நீதியை மேம்படுத்த நாங்கள் உரிய நடவடிக்கை எடுத்துவருகிறோம். ஏழை எளியவர்களுக்கும் கிடைக்கும் வகையிலான சுத்தமான, நீடித்த, விலைமலிந்த மின்சக்தி கிடைப்பதற்காகப் பல்வேறு திட்டங்கள் தொடங்கப்பட்டுள்ளன.


    நமது பொருளாதார வளர்ச்சி, மேம்பாட்டுக்கு மின்சக்தி மிகவும் தேவை என்பதை நாங்கள் அறிந்திருக்கும் அதே சமயத்தில் அண்டை நாட்டவர்களுக்கும் அது முக்கியம் என்பதையும் அறிந்திருக்கிறோம். எங்களது அரசாங்கம் வெளியுறவுக் கொள்கையில் “அண்டை நாடுகளுக்கே முன்னுரிமை” என்ற கோட்பாட்டையும் இடம்பெறச் செய்துள்ளோம். இந்தக் கொள்கையின் அடிப்படையில், எண்ணெய், எரிவாயு உற்பத்திக்காகக் கட்டமைப்பை மேற்கொள்ளும்போது அதன் பலன் அண்டை நாடுகளுக்கும் சென்றடையவேண்டும் என்றும் பொருளாதாரத்தை மேம்படுத்தி, அந்நாடுகளின் வாழ்க்கைத்தரம் மேம்பட வேண்டும் என்றும் கருதுகிறோம். இது விஷயத்தில் அண்டை நாடுகளுடன் நெருக்கமான ஒத்துழைப்பை வரவேற்கிறோம். 1974ஆம் ஆண்டு முதல் நேபாளத்தின் 100 சதவீத உள்நாட்டு பெட்ரோலியப் பொருள் தேவையை இந்தியா விநியோகித்துவருகிறது. அதைப் போல் வங்க தேசம் பிரபதிபூர் என்ற இடத்திற்கு டீசலும், குல்னா என்ற இடத்தில் உள்ள மின்னுற்பத்தி நிலையத்திற்கு இயற்கை எரிவாயும் விநியோகிப்பதற்காகக் குழாய் பதிக்கும் பணியில் வங்க தேசத்துடன் இந்தியா ஈடுபட்டுவருகிறது.


    அதைப் போல் நிலத்திலும் கடலிலும் திரவ எரிவாயு உற்பத்தி நிலையங்களை அமைக்கும் பணியும் வேகமாக நடைபெறுகிறது.


    எண்ணெய், எரிவாயுத் துறையில் நாளுக்கு நாள் முதலீட்டுக்கு உகந்த நாடாக இந்தியா மாறிவருகிறது.


    பிரதமர் திரு. மோடி தலைமையில் இந்தியாவில் மிகப் பெரிய பொருளாதார மாற்றம் ஏற்பட்டுவருவது குறித்து நீங்கள் எல்லோரும் அறிவீர்கள்.


    மின்சக்தி வளர்ச்சிக்குத் தூண்டுகிறது. விருப்பங்களுக்குத் தூண்டுதலாக இருக்கிறது. அதைப் போல் நீடித்த தன்மைக்கும் மின்சக்தி தூண்டுகோலாக இருக்க வேண்டும்.


    இந்தப் பன்னாட்டு எரிசக்தி அமைச்சகங்களின் கூட்டத்தில் உருவாகும் புதிய சிந்தனைகள், புதிய தீர்வுகள், புதிய அணுகுமுறைகள் நாம் சிறந்த நிலையை எட்டுவதற்கும் இந்தப் புவி பசுமையாகவும் மகிழ்ச்சியாகவும் இருக்கத் துணைபுரியும் என்றும் நம்புகிறேன்.


    ***

    
    
    (Release ID: 1529048) Visitor Counter : 58
    
    
      Read this release in: English