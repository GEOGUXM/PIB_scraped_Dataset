      நிதி அமைச்சகம்

      மத்தியப் பிரதேச கிராமங்களுக்கு மொத்தம் ரூ. 913.72 கோடி கடன்: ஆசிய கட்டமைப்பு முதலீட்டு வங்கி முடிவு
      Posted On: 12 APR 2018 3:44PM by PIB Chennai


    மத்தியப் பிரதேசத்தில் உள்ள கிராமப்புறங்களில் வாழ்வாதாரம், கல்வி, போக்குவரத்து ஆகியவற்றின் மேம்பாடுகளுக்காக ஆசிய கட்டமைப்பு முதலீட்டு வங்கி (Asian Infrastructure Investment Bank - AIIB) மொத்தம் ரூ. 913.72 கோடி அளவுக்கு கடனுதவி அளிக்க இருக்கிறது. அந்த வங்கியின் கூட்டம் சீனத் தலைநகர் பெய்ஜிங்கில் அண்மையில் நடைபெற்றது. அக்கூட்டத்தில் இந்த முடிவு எடுக்கப்பட்டது.


    இந்தக் கடனுதவியின் மூலம் மொத்தம் 15 லட்சம் கிராம மக்கள் நேரடியாகப் பயன் பெறுவர். இந்தக் கடனுதவியில் உலக வங்கியின் இணைநிதியும் இடம்பெறுகிறது. இத்திட்டம் கிராமப்புறங்களின் சாலை இணைப்பை மேம்படுத்தவும், குடியிருப்புப் பகுதிகளின் மேம்பாட்டுக்கும் உதவும். கிராமத்தினரின் தினசரி பயன்பாட்டுக்காக சுமார் 5,640 கிராமங்களின் சாலைகள் இந்த நிதியில் மேம்படுத்தப்படும்.


    சாலை வசதி இணைப்பு மேம்படுத்தப்படுவதால், அதன் மூலம் கிராமத்தினரின் விவசாயப் பண்டங்களைச் சாலை வழியாக எடுத்துச் சென்று சந்தைப்படுத்த இயலும். இதன் மூலம் கிராம மக்களின் வாழ்வாதாரம் வளர்ச்சி பெறும். அத்துடன், போக்குவரத்து வசதியால் உ.யர்கல்வியில் கூடுதலான மாணவர்கள் சேருவதற்கு வாய்ப்பு அதிகரிக்கும். பள்ளிகளில் மாணவர்களின் வருகையும் மேம்படும் என எதிர்பார்க்கப்படுகிறது. சாலைப் பராமரிப்புப் பணித் திட்டத்தினால், ஏராளமான பெண்களுக்கு வேலைவாய்ப்பு கிடைக்கும். இது பாலியல் சமத்துவத்துக்கும் பெண்களின் வருமான உயர்வுக்கும் வழிவகுக்கும்.


    “ கிராமப்புற கட்டமைப்புக்காக முதலீடு செய்வதன் வாயிலாக இந்தியாவில் நீடித்த வளர்ச்சி ஏற்பட வழி வகுப்பதற்குப் போதிய நிதி தேவைப்படுகிறது” என்று ஆசிய கட்டமைப்பு முதலீட்டு வங்கி (AIIB) துணைத் தலைவரும் முதன்மை முதலீட்டு அலுவலருமான டி.ஜே. பாண்டியன் தெரிவித்தார்.


    “இத்திட்டத்தில் ஆசிய கட்டமைப்பு முதலீட்டு வங்கியின் பங்களிப்பு நிதிக் குறைபாட்டை ஈடு செய்யும். அத்துடன் அந்த பகுதியில் ஒட்டுமொத்த வளர்ச்சிக்கும் உதவும்” என்றார் அவர்.


    இத்திட்டத்தின் கீழ் மேற்கொள்ளப்பட இருக்கும் செயல்பாடுகள்:


      * செம்மண் சாலைகள் சீராக்கப்பட்டு மேம்படுத்துதல்.

      * அதிக வளர்ச்சிக்கு வாய்ப்பு ஏற்படுத்தும் வகையில் கிராமங்களுக்கு கூடுதல் இணைப்புகள் ஏற்படுத்துதல்.
      * சாலைகளை நிர்வகிக்கும் நடைமுறையை மேம்படுத்துவதன் மூலம் பராமரிப்பு நிறுவனங்களின் திறனை மேம்படுத்துதல்.
      * விபத்துகள் குறித்த புள்ளி விவரங்களைக் கையாளும் நடைமுறையின் மூலம் சாலைப் பாதுகாப்பு மேலாண்மைக்கான திறனை மேம்படுத்துதல், ஒருங்கிணைந்த சாலைப் பாதுகாப்புத் திட்டத்தைச் செயல்படுத்துதல்.
      * வடிவமைப்பு, செயலாக்கம் மற்றும் மேலாண்மைக்குப் போதிய ஆதரவு தருதல்.

    ******

    
    
    (Release ID: 1528911) Visitor Counter : 45
    
    
      Read this release in: English
    
    
    

*