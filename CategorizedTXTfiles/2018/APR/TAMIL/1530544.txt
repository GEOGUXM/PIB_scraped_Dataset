      பெண்கள் மற்றும் குழந்தை நலன் அமைச்சகம்

      குழந்தைகளுக்கு எதிரான பாலியல் வன்கொடுமையை முன்கூட்டியே தடுக்கும் உத்தி குறித்துத் தேசியக் குழந்தை உரிமைகள் பாதுகாப்பு ஆணையம் ஆலோசனை
      Posted On: 26 APR 2018 6:10PM by PIB Chennai


    குழந்தைகளுக்கு எதிரான பாலியல் வன்கொடுமைத் தடுப்பு உத்தி குறித்துத் தேசிய குழந்தை உரிமைகள் பாதுகாப்பு ஆணையம் ஆலோசனை நடத்தியுள்ளது. இந்த ஆணையத்தின் தலைவர் திருமதி ஸ்துதி கக்கர் ஆலோசனைக் கூட்டத்திற்குத் தலைமை வகித்தார். நாட்டில் சின்னஞ்சிறிய குழந்தைகள் மீதான பாலியல் வன்கொடுமைச் சம்பவங்கள் அதிகரி்த்துவருவது குறித்து அவர் கவலை தெரிவித்தார். ஆணையத்தின் உறுப்பினர் திரு. யஷ்வந்த் ஜெயின், எய்ம்ஸ் நிறுவனத்தைச் சேர்ந்த டாக்டர் ராஜேஷ் சாகர் ஆகியோர் இந்தக் கூட்டத்தில் கலந்துகொண்டனர்.


    குழந்தைகளுக்கு எதிரான பாலியல் வன்கொடுமை மற்றும் குழந்தை உரிமைகளை மீறும் செயல்கள் குறித்துத் தேசிய அளவில் ஊரகப்பகுதிகளிலும் நகர்ப்புறப்பகுதிகளிலும் விரிவான, முழுமையான பிரச்சாரம் மேற்கொள்ளப்பட வேண்டும் என இந்த ஆலோசனைக் கூட்டத்தில் தீவிரமாகப் பரிந்துரைக்கப்பட்டது.


    குழந்தைகளுக்கு எதிரான வன்கொடுமைக்கு எதிராகத் தடுப்பு நடவடிக்கைகளை எவ்வாறு மேற்கொள்வது என்பது குறித்து ஆலோசனைகளைத் தேசிய ஆணையம் மேற்கொண்டது. இது தொடர்பாக வந்த 153 ஆலோசனைகளில் மக்களிடையே விழிப்புணர்வை ஏற்படுத்த வேண்டும் என்று 70 பேர் யோசனை தெரிவித்துள்ளனர். இந்த ஆலோசனைகள் பற்றி, மும்பை, தில்லி, .பெங்களூரு, சென்னை ஆகிய இடங்களில் செயல்பட்டுவரும் பல்வேறு தன்னார்வத் தொண்டு அமைப்புகளின் பிரதிநிதிகளுடன் விவாதிக்கப்பட்டது. ஊடகப் பிரச்சாரம் மூலமாகக் குழந்தைகளுக்கு எதிரான பாலியல் வன்கொடுமைகளுக்கு முடிவு கட்டும் யோசனைகளைச் செயல்படுத்துவது குறித்தும் இந்தக் கூட்டத்தில் காணொலி மூலம் விளக்கப்பட்டது.


    குழந்தைகளுக்கு எதிரான பாலியல் வன்கொடுமைகள் சட்டம், சமூகம். மருத்துவம், உளவியல் ரீதியான பல்வேறு பிரச்சினைகளை உள்ளடக்கியதாகும். இதுபற்றிக் குழந்தைகள், பொதுமக்களிடம் விழிப்புணர்வை ஏற்படுத்துவது, பெற்றோர் மிகுந்த கவனமாகப் பொறுப்புணர்வுடன் நட்பு ரீதியில் குழந்தைகளை நடத்துவது, வன்கொடுமைகள் தொடர்பாக அவர்களுக்குப் பயிற்சி கொடுப்பது உள்ளிட்ட தடுப்புநடவடிக்கைகளை மேற்கொள்வது பற்றி விவாதிக்கப்பட்டது. அதேசமயம், இது போன்ற கொடுங்குற்றங்களைச் சிறிதும் சகிக்காமல் கடுமையான சட்ட நடவடிக்கைகளைச் செயல்படுத்துவது அவசியம் என்று கூட்டத்தில் தீர்மானிக்கப்பட்டது.


    -------

    
    
    (Release ID: 1530544) Visitor Counter : 443
    
    
      Read this release in: English