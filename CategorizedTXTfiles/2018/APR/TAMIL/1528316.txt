      குடியரசுத் தலைவர் செயலகம்

      நேபாளப் பிரதமர் குடியரசுத் தலைவரைச் சந்தித்தார்
      Posted On: 07 APR 2018 10:44AM by PIB Chennai


    நேபாளப் பிரதமர் ரைட் ஹானரபிள் திரு. கே.பி. சர்மா ஒளி இந்தியக் குடியரசுத் தலைவர் திரு. ராம்நாத் கோவிந்தைக் குடியரசுத் தலைவர் மாளிகையில் இன்று (2018, ஏப்ரல் 7) சந்தித்தார்.


    திரு. ஒளியை வரவேற்ற குடியரசுத் தலைவர், நேபாளப் பிரதமராகப் பொறுப்பேற்ற பிறகு, முதல் பயணமாக இந்தியாவுக்கு வருகை புரிந்ததற்கு மகிழ்ச்சி தெரிவித்தார். திரு. ஒளி யின் தலைமை குறித்தும் இந்திய நேபாள உறவு மேம்படுவதற்காக அவர் செலுத்தும் பங்களிப்பு குறித்தும் மிகுந்த மரியாதை கொண்டிருப்பதாகக் குடியரசுத் தலைவர் கூறினார். அவரது திறமான தலைமையில் நேபாளம் தனது மக்களுக்கான சமூகப் பொருளாதார முன்னேற்றத்தைப் புதிய பாதையில் வேகமாக முன்னெடுத்துச் செல்லும் என்று நம்புவதாகவும் குடியரசுத் தலைவர் தெரிவித்தார் .


    இந்தியாவுக்கும் நேபாளத்துக்கும் இடையில் இருப்பதைப் போல நட்பும் ஒத்துழைப்பும் வேறு எந்த இரு நாடுகளுக்கு இடையிலும் இல்லை என்று குடியரசுத் தலைவர் குறிப்பிட்டார். “நாம் இரு நாடுகளும் நிலவியல் அடிப்படையில் மட்டும் அல்லாமல் வரலாறு, கலாசாரம், நாகரிகம் ஆகியவற்றின் அடிப்படையிலும் மக்களுக்கு இடையிலான நேருக்கு நேர் கொண்டுள்ள குடும்பஉறவு அடிப்படையிலும் பின்னிப் பிணைந்தவை. இரு நாடுகளின் அரசியல் உயர் தலைவர்களுக்கு இடையிலான பரஸ்பர அரசுமுறைப் பயணங்கள் நமது சிறப்புக் கூட்டாண்மைக்கான முக்கியத்துவத்தை விவரிக்கின்றன. நேபாளத்தின் ஸ்திரத்தன்மை, பொருளாதார முன்னேற்றம் ஆகியவற்றின் மீது இந்தியாவுக்கு அக்கறை உள்ளது. நல்லெண்ணம், பரஸ்பர நம்பிக்கை, பரஸ்பர நலன் ஆகியவற்றின் அடிப்படையில் நமது உறவை மேலும் முன்னெடுத்துச் செல்வதற்கு விரும்புகிறோம்” என்றார் குடியரசுத் தலைவர்.


    நேபாளத்தின் பொருளாதாரம் மற்றும் மேம்பாட்டுக்கான கூட்டாண்மையை இந்தியா பெரிதும் மதிக்கிறது. நேபாளத்துடனான ஒத்துழைப்பை நேபாளத்தின் முன்னுரிமைகளுக்கு ஏற்ப விரிவுபடுத்துவதில் இந்தியா உறுதியாக இருக்கிறது. இரு நாடுகளுக்கும் இடையில் உள்ள அதிகரித்துவரும் தொடர்பு நமது குடிமக்களின் பொருளாதார வளர்ச்சியையும் பலன்களையும் உயர்த்தும் என்று நம்புகிறோம் என்றும் குடியரசுத் தலைவர் கூறினார்.


    ***

    
    
    (Release ID: 1528316) Visitor Counter : 30
    
    
      Read this release in: English , Kannada