      குடியரசுத் துணைத் தலைவர் செயலகம்

      நற்பண்பு, திறமை, ஆற்றல் மற்றும் நன்னடத்தையை உருவாக்க உண்மையான கல்வி உதவ வேண்டும் : குடியரசுத் துணைத் தலைவர்
      Posted On: 11 APR 2018 3:53PM by PIB Chennai


    நற்பண்பு, திறமை, ஆற்றல் மற்றும் நன்னடத்தையை உருவாக்க உண்மையான கல்வி உதவ வேண்டும் என்று குடியரசுத் துணைத் தலைவர் திரு.எம். வெங்கையா நாயுடு கூறியிருக்கிறார். உத்தரப்பிரதேச மாநிலம் நொய்டாவில், பிர்லா மேலாண்மை மற்றும் தொழில்நுட்ப நிறுவனத்தின் 2018-ஆம் ஆண்டு பட்டமளிப்பு விழாவில் அவர் பேசினார்.


    இந்தியாவின் இளைஞர்களின் மனித ஆற்றல் மூலதனம், நமது நாட்டின் மிகப்பெரிய செல்வமாகும் என்றும், நாட்டின் மக்கள்தொகை என்ற வளத்தைச் சிறந்த முறையில் பயன்படுத்திக் கொள்ள வேண்டும் என்றும் குடியரசுத் துணைத் தலைவர் வலியுறுத்தினார். தொழில்துறை, விவசாயம் மற்றும் சேவைத்துறை போன்ற பல்வேறு துறைகளில் தேவைகளுக்கேற்ப இளைஞர்கள் திறமையையும், நிபுணத்துவத்தையும் வளர்த்துக்கொள்ளும்போதுதான், செழுமையான இந்த மனித வளத்தை, பன்மடங்கான ஆற்றலாக மாற்றலாம் என்று அவர் மேலும் தெரிவித்தார்.


    கல்விநிறுவனங்கள் தங்களது பாடத்திட்டம் மற்றும் கற்பித்தல் முறைகளை நாளைய மாணவர்களைத் தயார்ப்படுத்தும் விதத்தில் ஒருங்கிணைக்க வேண்டும் என்று குடியரசுத் துணைத் தலைவர் கேட்டுக்கொண்டார். இதன் மூலம், மாணவர்கள் தன்னம்பிக்கை பெறுவதுடன், இருபத்தோராம் நூற்றாண்டின் சவால்களை எதிர்கொள்ளும் திறன்களைப் பெற்றவர்களாக மாறுவார்கள் என அவர் தெரிவித்தார்.


    வாய்ப்புக்களை எதிர்நோக்கி இருப்பதுடன் சொந்தத் தொழில்களை உருவாக்குவதற்கும் இந்தியாவின் திறமை மிக்க இளைஞர்களுக்கு இதுவே சிறந்த தருணம் என்று கூறிய குடியரசுத் துணைத் தலைவர், மேலாண்மை மாணவர்கள், வேலைத் தேடுபவர்களாக இல்லாமல், வேலைகளை உருவாக்குபவர்களாக மாற வேண்டும் என்று வலியுறுத்தினார். 'தொடங்கிடு இந்தியா', 'நிமிர்ந்திடு இந்தியா', 'இந்தியாவில் உற்பத்தி செய்வோம்' ஆகிய பல்வேறு திட்டங்கள் நாட்டின் தொழில் முனைவோர் திறமையைப் பயன்படுத்திக்கொள்ள பெரிதும் உதவும் என்று அவர் கூறினார்.


    ----

    
    
    (Release ID: 1528663) Visitor Counter : 84
    
    
      Read this release in: English