      விவசாயத்துறை அமைச்சகம்

      மத்திய அரசு மேற்கொள்ளும் முயற்சிகளின் பலன் விவசாயிகளை சென்றடைந்து அவர்கள் பலனடைய மாநில அரசுகளின் முழு ஒத்துழைப்பு தேவை : மத்திய வேளாண் அமைச்சர்
      Posted On: 25 APR 2018 6:20PM by PIB Chennai


    நாட்டின் வேளாண்மை மற்றும் உணவு பாதுகாப்பு வரும் ஆண்டுகளிலும் தொடர்ந்து நீடிப்பதுடன் விவசாயிகளின் வருமானத்தை இரட்டிப்பாக்குவது என்ற இலக்கும் நிர்ணயிக்கப்பட்ட காலவரம்பிற்குள் நிறைவேற்றப்படும். புதுதில்லி விஞ்ஞான் பவனில் இன்று (25.04.2018) நடைபெற்ற, தேசிய குறுவை மாநாடு 2018ல் பேசிய மத்திய வேளாண் மற்றும் விவசாயிகள் நலத்துறை அமைச்சர் திரு. ராதா மோகன் சிங் இதனைத் தெரிவித்துள்ளார்.


    நாட்டின் உணவுப் பாதுகாப்பை உறுதி செய்ததற்கான முழு பெருமையும் விவசாயிகளையே சாரும் என திரு. ராதா மோகன் சிங் தெரிவித்தார். வேளாண் உற்பத்தியில் இந்தியா தற்சார்பு அடைந்திருப்பது மட்டுமின்றி, தற்போது பல்வேறு விளைபொருட்களை ஏற்றுமதியும் செய்து வருகிறது. விவசாயிகளின் உற்பத்திப் பொருட்களுக்கு நியாயமான விலை கிடைக்கவில்லை என்பது உண்மை; எனவே, உணவு கையிருப்பு மற்றும் வேளாண் உற்பத்தியை உறுதி செய்து, விவசாயிகளின் வருமானத்தை அதிகரிக்க, வேளாண் துறையில் ஒட்டுமொத்த வளர்ச்சியை ஏற்படுத்துவது அவசியமாகும்.


    மத்திய அரசு மேற்கொள்ளும் முயற்சிகளின் பலன் விவசாயிகளை சென்றடைந்து, அவர்கள் பலனடைய வேண்டுமெனில், மாநில அரசுகளின் முழு ஒத்துழைப்பு தற்போது மிகவும் அவசியமாகிறது. விவசாயிகளுக்கான திட்டங்கள் / இயக்கங்களை அந்தந்த மாநிலங்களில் முறையாக நடைமுறைப்படுத்த நடவடிக்கை எடுக்குமாறு, மாநில அரசு அதிகாரிகளை அமைச்சர் கேட்டுக் கொண்டார். தற்போது செயல்படுத்தப்படும் தேசிய கிராம சுயாட்சி திட்டத்தில் விவசாயிகள் அதிக அளவில் பங்கேற்பதை ஊக்குவிப்பதோடு, ஒவ்வொரு வட்டத்திலும் 2018 மே 2 அன்று விவசாயிகள் நலவாழ்வு பயிலரங்கத்திற்கு ஏற்பாடு செய்ய வேண்டும். இந்தப் பயிலரங்கில் அந்த வட்டத்திற்கு உட்பட்ட விவசாயிகள் பங்கேற்கச் செய்ய வேண்டும். புதிய தொழில்நுட்பங்களை பயன்படுத்தி விவசாயிகளின் வருமானத்தை அதிகரிக்க தேவையான வழிமுறைகள் பற்றி, வேளாண் அலுவலர்கள் மற்றும் விஞ்ஞானிகள் விவாதிப்பதுடன், முன்னோடி விவசாயிகள் தங்களது வெற்றிப் பயணத்தின் பின்னணியை இந்தப் பயிலரங்குகளில் எடுத்துரைக்கவும் நடவடிக்கை எடுக்க வேண்டும் என அமைச்சர் கேட்டுக் கொண்டார்.


    

    
    (Release ID: 1530300) Visitor Counter : 28
    
    
      Read this release in: English , Hindi