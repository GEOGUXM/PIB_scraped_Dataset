      ஊரக வளர்ச்சி அமைச்சகம்

      2018 டிசம்பர் வாக்கில் 1 கோடி முழுமையான கிராமப்புற வீடுகளைக் கட்டுவதற்குப் பிரதமரின் கிராமப்புற வீட்டுவசதித் திட்டம் தயாராக உள்ளது
      Posted On: 11 APR 2018 3:08PM by PIB Chennai


    “2022 வாக்கில் அனைவருக்கும் வீடு” என்ற இலக்கை அடைய 31.03.2019-க்குள் கிராமப்புறப் பகுதிகளில் 1 கோடி பிரதமர் கிராமப்புற வீட்டுவசதித் திட்டப் புதிய முழுமையான வீடுகளைக் கட்டிமுடிக்க இலக்கு நிர்ணயிக்கப்பட்டுள்ளது. 2022 வாக்கில் 2.95 கோடி முழுமையான வீடுகள் கட்டுவதற்கும் இலக்கு நிர்ணயிக்கப்பட்டுள்ளது. இதில் 2018 மார்ச் 31-ம் தேதிக்குள் 51 லட்சம் வீடுகள் கட்டி முடிக்கப்பட வேண்டும். இதில் இந்திரா வீட்டுவசதித் திட்டத்தின் கீழ் முடிவு பெறாத நிலையில் இருந்த 2 லட்சம் வீடுகளைக் கட்டிமுடிக்கவும் இலக்கு நிர்ணயிக்கப்பட்டது.


    கிராமப்புற வீட்டுவசதித் திட்டச் செயல்பாடு சிறப்பான முன்னேற்றத்தைக் காட்டியுள்ளது, கடந்த 4 ஆண்டுகளில் பணிகள் சுமார் 4 மடங்கு அதிகரித்துள்ளன. இத்திட்டம் தொடங்கிய 2016 நவம்பர் 20-ம் தேதிக்குப் பின், பயனாளிகள் பதிவு, புவியியல் பெயரிடுதல், கணக்கு சரிபார்த்தல் போன்றவற்றுக்குச் சில மாதங்கள் பிடித்தன என்ற நிலையிலும் இந்த அதிகரித்த நிலை பதிவாகியுள்ளது.


    2018 டிசம்பருக்குள் பிரதமர் கிராமப்புற வீட்டுவசதித் திட்ட வீடுகள் 1 கோடியைக் கட்டிமுடிக்க நிர்ணயிக்கப்பட்ட இலக்கைச் சந்திக்கும் வகையில் 76 லட்சத்துக்கும் அதிகமான பயனாளிகளுக்கு வீடு கட்டுவதற்கான அனுமதிகள் வழங்கப்பட்டுள்ளன. சுமார் 63 லட்சம் பயனாளிகள் முதல் தவணைத் தொகையைப் பெற்றுள்ளனர்.


    பிரதமர் கிராமப்புற வீட்டுவசதித் திட்டத்தின் கீழ் தரமான வீடுகளை விரைவாகக் கட்டுதல் நடைமுறை, உதவித்தொகைகளை பயனாளிகளின் வங்கிக் கணக்குகளுக்கு ஐ.டி.-டி.பி.டி. மேடை மூலம் மாநில அளவில் மாநில ஒருங்கிணைப்புக் கணக்கு என்ற ஒரே கணக்கிலிருந்து வழங்கப்படுவதால் ஏற்பட்டுள்ளது. ஐ.டி.-டி.பி.டி. மேடையைப் பயன்படுத்துவதால் வெளிப்படையான, பிரச்சனை இல்லாத, தரமான திட்ட அமலாக்கம் உறுதி செய்யப்பட்டுள்ளது. பயனாளிகளுக்குப் பிரதமர் கிராமப்புற வீட்டுவசதித் திட்டப் பயன்கள் பொதுநிதி மேலாண்மை அமைப்பு மூலமாகச் செயல்படுகிறது. பயனாளிகளின் வங்கிக் கணக்குகளில் நேரடியாகச் செலுத்தும் முறையினால் கீழ்காணும் நன்மைகள் விளைந்துள்ளன:

      * வீடு அமைப்புக்கான செலவும், காலமும் குறைகிறது.
      * வெளிப்படைத் தன்மையினால் பணம் விரையமாவது நிறுத்தப்பட்டுள்ளது.
      * பயனாளிகளுக்கு நிதி வழங்கப்படுவது எளிதாக கண்காணிக்கப்படுகிறது.
      * வீடுகள் கட்டுமானத்தின் தரம் உயர்ந்துள்ளது.

    2016-18-ல் மாநில அரசுகள் மின்னணுக் காசோலைகள் (நிதி மாற்று ஆணைகள்) மூலம் மொத்தம் 1,92,58,246 பரிவர்த்தனைகளைச் செய்துள்ளன. இதன் மூலம் 2018 ஏப்ரல் 5 நிலவரப்படி பயனாளிகளின் வங்கிக் கணக்குகளுக்கு உதவித்தொகையாக மொத்தம் ரூ.65,237.50 கோடி மாற்றித் தரப்பட்டுள்ளது.


    வீடுகளைத் தரமாகக் கட்டுவதை உறுதி செய்வதற்கும், கிராமப் பகுதிகளில் பயிற்சி பெற்ற கொத்தனார்கள் கிடைப்பதற்கும் கிராமப்புற கொத்தனார் பயிற்சிகளுக்கு ஏற்பாடு செய்யப்பட்டது. மொத்தம் 25 ஆயிரம் பேர் இந்தப் பயிற்சியில் பதிவுசெய்து அவர்களில் 12,500 பேர் பயிற்சி நிறைவுசெய்து சான்றிதழ் பெற்றுள்ளனர். கிராமப்புறக் கொத்தனார் பயிற்சித் திட்டம் 11 மாநிலங்களில் தொடங்கப்பட்டுள்ளது. 2019 மார்ச்-க்குள் 1 லட்சம் கிராமப்புறக் கொத்தனார்களை உருவாக்க இலக்கு நிர்ணயிக்கப்பட்டுள்ளது. இதனால் நாட்டின் கிராமப் பகுதிகளில் தரமான பிரதமர் வீட்டுவசதித் திட்ட வீடுகள் உறுதி செய்யப்படுவதுடன் நாட்டின் திறம் பெற்ற மனிதஆற்றலும் உயர்ந்து மேம்பாடு அடைகிறது.


    ஏழை மக்களுக்கு அதிகாரம் வழங்குவதற்குத் தொழில்நுட்பம் பயன்படுத்தப்படுகிறது. வீட்டுவசதித் திட்டப் பயனாளிகள் விரும்பும் வகையில் அவர்கள் தில்லி யு.என்.டி.பி.-.ஐ.ஐ.டி. தயாரித்துள்ள வீட்டு வடிவமைப்பையோ மாநிலஅரசுகளின் வீட்டுவசதி வடிவமைப்பையோ பயன்படுத்திக்கொள்ளலாம். 15 மாநிலங்களில் உள்ளூர் நிலைக்கு ஏற்ற, உள்ளூரில் கிடைக்க கூடிய கட்டுமானப் பொருட்களைப் பயன்படுத்தக் கூடிய 168 வீட்டுவடிவமைப்புகள் உருவாக்கப்பட்டுள்ளன.

    
    
    (Release ID: 1528659) Visitor Counter : 55
    
    
      Read this release in: English , Marathi , Hindi
    
    
    

*