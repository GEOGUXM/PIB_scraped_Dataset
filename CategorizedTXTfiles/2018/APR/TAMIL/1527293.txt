      வணிகம் மற்றும் தொழில்துறை அமைச்சகம்

      காப்புரிமை கோரி நிலுவையில் உள்ள விண்ணப்பங்களின் எண்ணிக்கை 2.04 லட்சத்திலிருந்து 1.72 லட்சமாக குறைந்துள்ளது
      Posted On: 02 APR 2018 11:35AM by PIB Chennai


    காப்புரிமை கோரி நிலுவையில் உள்ள விண்ணப்பங்களுக்கு தீர்வுகாண மத்திய தொழில்கொள்கை மற்றும் ஊக்குவிப்புத்துறை பல்நோக்கு செயல்திட்டம் ஒன்றை வகுத்துள்ளது . 2017 மார்ச் 31 ந் தேதியன்று 2.04 லட்சமாக இருந்த ஆய்வு நிலையில் உள்ள விண்ணப்பங்களின் எண்ணிக்கை 2018 பிப்ரவரி 28 அன்று 1.72 லட்சமாக குறைந்துள்ளது . மக்களவையில் இன்று (02.04.2018) கேள்வி ஒன்றுக்கு எழுத்துமூலம் பதிலளித்த மத்திய வர்த்தகம் மற்றும் தொழில்துறை இணையமைச்சர் திரு . சி . ஆர் . சவுத்ரி இத்தகவலைத் தெரிவித்துள்ளார் . கடந்த ஆண்டு இதே காலக்கட்டத்தில் 3925 விண்ணப்பங்கள் பரிசீலிக்கப்பட்ட நிலையில் , 2018 பிப்ரவரியில் 6235 விண்ணப்பங்கள் பரிசீலிக்கப்பட்டுள்ளது . மேலும் தில்லி , சென்னை , கொல்கத்தா மற்றும் மும்பையில் காப்புரிமை அலுவலகங்கள் திறக்கப்பட்டு , அனைத்து அலுவலகங்களிலும் தேவையான கட்டமைப்பு மற்றும் தகவல் தொழில்நுட்ப வசதிகளும் ஏற்படுத்தப்பட்டுள்ளன .


    காப்புரிமை கோரும் விண்ணப்பங்களை பரிசீலிக்கத் தேவையான மனிதவளமும் ஏற்படுத்தப்பட்டு , காப்புரிமை மற்றும் வடிவமைப்பு ஆய்வாளர்கள் 495 பேர் தேர்வு செய்யப்பட்டுள்ளதுடன் , 84 புதிய ஆய்வாளர் பணியிடங்களுக்கு ஒப்புதலும் வழங்கப்பட்டுள்ளது . மேலும் காப்புரிமை அலுவலகங்களில் நியமிப்பதற்காக 95 கட்டுப்பாட்டு அதிகாரிகளின் பணியிடங்களுக்கும் ஒப்புதல் அளிக்கப்பட்டுள்ளது . ஆய்வுப் பணிகளுக்கு வசதியாக , கணினி மயமாக்கப்பட்ட பணிச்சூழல் , இயந்திரமயமாக்கல் மற்றும் தகவல்தொழில்நுட்ப வசதிகளும் ஏற்படுத்தப்பட்டு , ஆய்வுப்பணிகள் தரமாகவும் , விரைவாகவும் மேற்கொள்ளப்படுகிறது . திருத்தப்பட்ட காப்புரிமை விதிகளின்படி , மனுக்களுக்கு விரைவாக தீர்வுகாண காலவரம்பு நிர்ணயிக்கப்பட்டு இருப்பதுடன் , அனுமதிக்கத்தக்க வாய்தாக்களின் எண்ணிக்கையும் குறைக்கப்பட்டுள்ளது . ஒரு காப்புரிமை அலுவலகத்தில் பெறப்பட்ட மனுக்களை பிற அலுவலகத்திற்கு மின்னணு முறையிலேயே மாற்றிக்கொள்ளவும் வசதி செய்யப்பட்டுள்ளது . காணொலிக் காட்சி மூலமாக விரைவான ஆய்வுப்பணிகள் மற்றும் கருத்துக்களைக் கேட்கும் வசதியும் ஏற்படுத்தப்பட்டுள்ளது .


    ********

    
    
    (Release ID: 1527293) Visitor Counter : 27
    
    
      Read this release in: English