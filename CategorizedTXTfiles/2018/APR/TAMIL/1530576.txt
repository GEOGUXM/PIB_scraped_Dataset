      சுகாதாரம் மற்றும் குடும்ப நலத்துறை அமைச்சகம்

      டாக்டர் ராம் மனோகர் லோகியா மருத்துவமனையின் முதுநிலை மருத்துவக்கல்வி மற்றும் ஆராய்ச்சி நிறுவனத்தின் எட்டாவது பட்டமளிப்பு விழாவுக்குக் குடியரசுத் துணைத் தலைவர் தலைமை தாங்கினார்
      Posted On: 26 APR 2018 7:35PM by PIB Chennai


    டாக்டர் ராம் மனோகர் லோகியா மருத்துவமனையின் முதுநிலை மருத்துவக்கல்வி மற்றும் ஆராய்ச்சி நிறுவனத்தின் எட்டாவது பட்டமளிப்பு விழாவுக்குக் குடியரசுத்துணைத் தலைவர் திரு. எம் வெங்கய்யா நாயுடு தலைமை தாங்கினார் . மத்திய சுகாதாரம் மற்றும் குடும்பநலத்துறை அமைச்சர் திரு ஜே பி நட்டா , இணைஅமைச்சர்கள் திரு . அஸ்வினி குமார் சவுபே , திருமதி அனுப்ரியா படேல் ஆகியோர் முன்னிலை வகித்தனர்.


    விழாவில் கலந்துகொண்டு பேசிய குடியரசுத் துணைத் தலைவர், ராம் மனோகர் லோகியா மருத்துவமனை நாட்டின் மிகச் சிறந்த மருத்துவ நிறுவனங்களில் ஒன்றாகத் திகழ்கிறது என்றும், கடந்த 75 ஆண்டுகளாக மக்களுக்குத் தொண்டாற்றி வருகிறது என்றும் கூறினார். கல்வியும், சுகாதாரமும், நாட்டின் இரண்டு முக்கிய தூண்களாக விளங்குகின்றன என்று அவர் குறிப்பிட்டார். ஆயுஷ்மான் பாரத் தேசியச் சுகாதாரப் பாதுகாப்பு இயக்கம் பத்து கோடி குடும்பங்களைச் சேர்ந்த ஐம்பது கோடி பேரின் சுகாதாரப் பாதுகாப்பை உறுதிப்படுத்துவதற்காகக் கொண்டுவரப்பட்டுள்ளது என்று குடியரசுத் துணைத் தலைவர் கூறினார். சுகாதார அமைச்சகத்தின் முன்முயற்சி காரணமாக மருந்து மற்றும் உறுப்புமாற்றுச் சிகிச்சையில் நம்பகத்தன்மை ஏற்பட்டிருப்பதாகவும் இதன் காரணமாகப் புற்றுநோய், இதயநோய்களுக்கான சிகிச்சைக்கு ஆகும் செலவு கணிசமாகக் குறைந்துள்ளது என்றும், இதனால் சாதாரண நோயாளிகள் பலனடைவார்கள் என்றும் குடியரசுத் துணைத் தலைவர் தெரிவித்தார்.


    நிகழ்ச்சியில் பேசிய மத்திய சுகாதாரம் மற்றும் குடும்பநலத்துறை அமைச்சர் திரு. ஜே.பி. நட்டா, பட்டம் பெற்ற மாணவர்களைப் பாராட்டினார். மருத்துவ அறிவியலில் நவீனத்துவம், தொழில்நுட்பம் மற்றும் ஆராய்ச்சியின் உதவியுடன் மாணவர்கள் 21ம் நூற்றாண்டின் புதிய உலகில் மிகத் துணிச்சலாக அடியெடுத்து வைத்துள்ளதாகத் தெரிவித்த திரு ஜே பி நட்டா, ஏழை மக்கள், மருத்துவ உதவி தேவைப்படுபவர்கள், ஒடுக்கப்பட்ட மக்களின் ஆரோக்கியத்தை முன்னேற்றுவதற்குப் பாடுபட வேண்டும் என்ற உயரிய நோக்கத்தை எப்போதும் மறந்துவிடக் கூடாது என்று வலியுறுத்தினார். ஏழை என்பதற்காகவோ சமுதாயத்தின் அடிமட்டத்தைச் சேர்ந்தவர் என்பதற்காகவோ எந்த நோயாளிக்கும் மருத்துவச் சிகிச்சை மறுக்கப்படக்கூடாது என்று மத்திய சுகாதாரத்துறை அமைச்சர் உறுதிபட வலியுறுத்தினார்.


    மேலும் விவரங்களுக்கு www.pib.nic.in என்ற வலைதளத்தைப் பார்க்கவும்.


    -----

    
    
    (Release ID: 1530576) Visitor Counter : 29
    
    
      Read this release in: Urdu , English