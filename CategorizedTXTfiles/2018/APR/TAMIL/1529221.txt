      பாதுகாப்பு அமைச்சகம்

      2018 பாதுகாப்புத் துறை கண்காட்சியை மாபெரும் வெற்றியாக்கித் தந்தனர் சென்னை மக்கள்
      Posted On: 14 APR 2018 1:55PM by PIB Chennai


    சென்னை அருகே உள்ள கிழக்கு கடற்கரைச் சாலைப் பகுதியில் காஞ்சிபுரம் மாவட்டம் திருவிடந்தையில் 2018 ஏப்ரல் 11 முதல் 14 வரை நடைபெற்ற இரண்டு ஆண்டுகளுக்கு ஒருமுறையிலான இந்தியப் பாதுகாப்புத் துறையின் பத்தாவது கண்காட்சி இன்று (14.04.2018) நிறைவடைந்தது.


    நிறைவு நிகழ்ச்சிக்குத் தமிழ்நாடு ஆளுநர் திரு. பன்வாரிலால் புரோஹித் தலைமை தாங்கினார். (பாதுகாப்பு உற்பத்திப் பிரிவின்) செயலாளர் டாக்டர் அஜய்குமார், இந்துஸ்தான் ஏரோனாடிக்ஸ் நிறுவனத்தின் தலைவர் நிர்வாக இயக்குநர் திரு.டி. சுவர்ண ராஜூ, (பாதுகாப்பு உற்பத்தி பிரிவின்) கூடுதல் செயலாளர் திரு. சுபாஷ் சந்திரா, காஞ்சிபுர மாவட்ட ஆட்சித் தலைவர் திரு பி. பொன்னையா ஆகியோரும் இதில் கலந்துகொண்டனர்.


    நிறைவுநாளன்று இந்தியப் பாதுகாப்புத்துறைக் கண்காட்சிக்கு மக்கள் மிகப்பெரும் கூட்டமாகத் திரண்டுவந்து இந்த நிகழ்வை மாபெரும் வெற்றியடையச் செய்தனர்.


    பள்ளிகள், கல்லூரிகளிலிருந்து ஏற்பாடு செய்யப்பட்டிருந்தவர்கள் இடையே நல்ல ஆர்வமும் காணப்பட்டது. இளைஞர்கள் மிகுந்த ஆர்வத்துடன் இதனைப் பார்வையிட்டனர். பாதுகாப்புத் துறை தொழில்நுட்பத்தை அறிந்துகொள்வதில் அவர்கள் ஆர்வம் காட்டினர்.


    2018 பாதுகாப்புத்துறைக் கண்காட்சிக்கு இடையே, உள்நாட்டிலேயே வடிவமைக்கப்பட்டு, கட்டுமானம் செய்த இந்தியக் கப்பற்படை கப்பல்கள் சாஹிதாரி, கமோர்டா, சுமித்ரா, ஏரவாட், கிர்க் ஆகியவை 2018 ஏப்ரல் 13 லிருந்து 15 வரை நீடிக்கப்பட்டுச் சென்னை துறைமுகத்தின் பார்வையாளர்களுக்கு திறந்துவிடப்பட்டது. சென்னை மற்றும் அதன் அருகில் உள்ள மாவட்ட மக்கள் மிகுந்த உற்சாகத்தோடு இந்தக் கப்பல்களை ஆர்வத்துடன் பார்வையிட்டனர்.


    “ இந்தியா : வளர்ந்துவரும் பாதுகாப்பு உற்பத்தி மையம்” என்கிற மைய நோக்கத்துடன் நான்கு நாட்கள் நடைபெற்ற பாதுகாப்புத்துறைக் கண்காட்சியின் தீவிரச் செயல்பாடுகள், பாதுகாப்புத் தளவாடங்கள் மற்றும் உதிரிபாகங்களை ஏற்றுமதி செய்வதில் இந்தியாவின் திறனுக்குச் சாட்சியாக இருந்தன. இந்தக் கண்காட்சியில் 150க்கும் அதிகமான சர்வதேசக் காட்சியாளர்கள் உட்பட 670 க்கும் அதிகமான காட்சியாளர்கள் பங்குபெற்றிருந்தனர். சிறு, குறு மற்றும் நடுத்தரத் தொழில் பிரிவைச் சேர்ந்தவர்கள், இந்த முறை சுமார் 15 சதவீதம்பேர் பங்கேற்றனர். கண்காட்சிக்கு ஏற்பாடுசெய்திருந்த தமிழ்நாடு மாநில மக்கள் மற்றும் ஹோட்டல் தொழில்துறையினர், சுற்றுலா ஏற்பாட்டாளர்கள் உள்ளிட்ட பல்வேறு சேவை அமைப்புக்களின் முழு மனதுடனான ஆதரவால் இந்த நிகழ்வு இந்த அளவுக்குச் சாத்தியமானது. சிறந்த முறையில் நிகழ்ச்சிகளை நடத்துபவர்கள் என்ற பெருமையை சென்னையில் வாழும் மக்கள் வெளிக்காட்டி உள்ளனர்.


    =============

    
    
    (Release ID: 1529221) Visitor Counter : 41
    
    
      Read this release in: English