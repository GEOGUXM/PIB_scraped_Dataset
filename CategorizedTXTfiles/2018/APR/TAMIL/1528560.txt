      பாதுகாப்பு அமைச்சகம்

      பாதுகாப்பு கண்காட்சியை ஒட்டி இந்திய கடற்படைக் கப்பல்களை பொதுமக்கள் பார்வையிட சிறப்பு ஏற்பாடு
      Posted On: 10 APR 2018 7:12PM by PIB Chennai


    நடைபெற உள்ள பாதுகாப்புக் கண்காட்சியை ஒட்டி ( DefExpo India – 2018 ) இந்தியக் கடற்படைக் கப்பல்களைப் பொதுமக்கள் பார்வையிட சிறப்பு ஏற்பாடு செய்யப்பட்டுள்ளது. இதன்படி சென்னைத் துறைமுகத்தில் நிறுத்தப்பட்டிருக்கும் போர்க்கப்பலைப் பொதுமக்கள் வரும் ஏப்ரல் 13ம் தேதி முதல் 15ம் தேதி வரையில் தினமும் காலை 8 மணி முதல் மாலை 5 மணி வரையில் பார்வையிடலாம்.


    இந்தியக் கடற்படைக் கப்பலைப் பார்வையிட விரும்புவோர் சென்னை தீவுத் திடல் பொருட்காட்சி மைதான வளாகத்திலிருந்து அதற்கான சிறப்புப் பேருந்துகளில் ஏறி துறைமுகத்துச் செல்ல ஏற்பாடு செய்யப்பட்டுள்ளது. துறைமுகத்தில் உள்ள போர்க் கப்பலின் உள்ளே மக்கள் சென்று பார்வையிடவும் ஏற்பாடு செய்யப்பட்டுள்ளது. அவர்கள் பார்வையி்ட்ட பிறகு சிறப்பு பேருந்தில் தீவுத் திடலுக்குத் திரும்பி வரலாம். எனவே, பார்வையிட விரும்புவோர் தீவுத் திடலுக்கே வரவேண்டும். சென்னைத் துறைமுக வாயிலுக்கு வரவேண்டாம் என்று அறிவுறுத்தப்பட்டுள்ளது.


    போர்க்கப்பலைப் பார்வையிட 5 வயதுக்கு மேற்பட்டோர் மட்டுமே அனுமதிக்கப்படுவர். அவர்கள் உரிய அடையாள அட்டைகளையும் அதன் நகலையும் வைத்திருக்க வேண்டும். நகலை பாதுகாப்புப் பிரிவில் அவர்கள் கொடுத்து விடவேண்டும். மேலும், கப்பலைப் பார்வையிடுவோர் கையில் கைப்பை, கேமிரா, குடிநீர்ப் புட்டி, குடை, தடி ஆகியவற்றைக் கொண்டு வரக் கூடாது. கப்பலில் பார்வையிடும்போது புகைப்படம் எடுக்க அனுமதியில்லை.


    பாதுகாப்பு காரணங்களால் ஐந்து வயதுக்கு உட்பட்ட குழந்தைகளுக்கும் குடியேற்ற நடைமுறைகள் காரணமாக வெளிநாட்டவர்களுக்கும் அனுமதி கிடையாது.


    *********

    
    
    (Release ID: 1528560) Visitor Counter : 60
    
    
      Read this release in: English