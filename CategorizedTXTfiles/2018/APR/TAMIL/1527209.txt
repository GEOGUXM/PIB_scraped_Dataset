      உள்துறை அமைச்சகம்

      43 பேருக்கு பத்ம விருதுகள் - குடியரசுத் தலைவர் திரு ராம் நாத் கோவிந்த் இன்று வழங்குவார்
      Posted On: 02 APR 2018 11:20AM by PIB Chennai


    குடியரசுத் தலைவர் மாளிகையில் இன்று நடைபெறவுள்ள பத்ம விருதுகள் வழங்கும் விழாவில், இரண்டாவது பிரிவை சார்ந்த 43 சாதனையாளர்களுக்கு குடியரசுத் தலைவர் திரு ராம் நாத் கோவிந்த் பத்ம விருதுகளை வழங்கவுள்ளார்.


    நேற்று, மத்திய உள்துறை அமைச்சர் திரு ராஜ்நாத் சிங் விருது பெறுபவர்களுக்கு இரவு விருந்து வழங்கி அவர்களுடன் உரையாற்றினார். நாட்டின் வளர்ச்சிக்கு முக்கிய பங்களிப்பு வழங்கிய பத்ம விருது பெறும் அனைவரைப் பற்றி எண்ணும்போது தாம் பெருமைப்படுவதாகக் கூறினார். விருது பெறுவோரை பாராட்டிய அமைச்சர், இன்று வரை அந்தந்த பகுதியில் மட்டுமே அங்கீகாரம் பெற்ற இவர்களின் தன்னலமற்ற சேவைக்கு இன்று தேசிய அளவில் அங்கீகாரம் கிடைக்கவுள்ளது என்று கூறினார்.


    இந்நிகழ்ச்சியில் பேசிய வெளியுறவு விவகாரங்கள் துறை அமைச்சர் திருமதி. சுஷ்மா ஸ்வராஜ், இன்று பத்ம விருது பெறும் அனைவரும் சமூகத்திடம் இருந்து எந்த வித எதிர்பார்ப்பும் இன்றி தங்களின் துறைகளில் கடினமாக உழைத்துள்ளனர் என்று கூறினார். தலைசிறந்த, நினைத்து பார்க்க முடியாத, கற்பனை செய்ய முடியாத அளவில் உள்ள இவர்களின் சாதனைகளை ஊடகங்கள் சிறந்த முறையில் பிரபலப்படுத்த வேண்டும் என்று கூறிய அவர், ஆசியான் நாடுகளில் இருந்து விருதுபெறும் நபர்களை குறித்தும் பெருமைபடப் பேசினார்.


    இந்நிகழ்ச்சியில் விருதுபெறும் விற்பன்னர்கள் தங்களின் செயல் மற்றும் அனுபவம் குறித்துப் பகிர்ந்து கொண்டனர்.


    மத்திய உள்துறை இணையமைச்சர் திரு. கிரண் ரிஜ்ஜிஜூ, குடியரசுத் தலைவரின் செயலர் திரு. சஞ்சய் கோத்தாரி, உள்துறை செயலர் திரு ராஜீவ் கவ்பா ஆகியோர் இந்நிகழ்ச்சியில் பங்கேற்றனர்.


    பத்ம விபூஷன், பத்ம பூஷன், பத்ம ஸ்ரீ ஆகிய விருதுகள் ஒவ்வொரு ஆண்டும் குடியரசு தினத்திற்கு முந்தைய நாள் அறிவிக்கப்படுகின்றன. கலை, இலக்கியம், கல்வி, விளையாட்டு, மருத்துவம், சமூக சேவை, அறிவியல் மற்றும் பொறியியல், பொதுநலன், ஆட்சிப் பணி, வர்த்தகம் மற்றும் தொழில் ஆகிய துறைகளில் சிறந்து விளங்குவோருக்கு இந்த விருதுகள் வழங்கப்படுகின்றன.


    மார்ச் 20 ஆம் தேதி 2018 ஆம் ஆண்டுக்கான பத்ம விருதுகள் வழங்கும் சிறப்பு நிகழ்ச்சியில் முதல் பிரிவைச் சார்ந்த 43 சாதனையாளர்களுக்கு விருதுகள் வழங்கப்பட்டன.


    

    
    (Release ID: 1527209) Visitor Counter : 63
    
    
      Read this release in: English , Gujarati