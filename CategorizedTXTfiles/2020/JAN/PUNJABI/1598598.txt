      ਪ੍ਰਧਾਨ ਮੰਤਰੀ ਦਫਤਰ

      ਸ੍ਰੀ ਸਿੱਦਗੰਗਾ ਮਠ ਵਿੱਚ ਪ੍ਰਧਾਨ ਮੰਤਰੀ ਦੇ ਭਾਸ਼ਣ ਦਾ ਮੂਲ - ਪਾਠ
      Posted On: 02 JAN 2020 4:06PM by PIB Chandigarh


    ਸ੍ਰੀ ਸਿੱਦਗੰਗਾ ਮ ਠ ਵਿੱਚ ਪ੍ਰਧਾਨ ਮੰਤਰੀ ਦੇ ਭਾਸ਼ਣ ਦਾ ਮੂਲ - ਪਾਠ


    ਪੂਜਨੀਕ ਸ੍ਰੀ ਸਿੱਧਲਿੰਗੇਸ਼ਵਰ ਸੁਆਮੀ ਜੀ , ਕਰਨਾਟਕਾ ਦੇ ਮੁੱਖ ਮੰਤਰੀ ਸ਼੍ਰੀ ਬੀਐੱਸ ਯੇਦੀਯੁਰੱਪਾ ਜੀ , ਕੇਂਦਰੀ ਮੰਤਰੀ ਮੰਡਲ ਦੇ ਮੇਰੇ ਸਾਥੀ ਸ਼੍ਰੀ ਡੀ ਵੀ ਸਦਾਨੰਦ ਗੌੜਾ ਜੀ , ਸ਼੍ਰੀ ਪ੍ਰਹਲਾਦ ਜੋਸ਼ੀ ਜੀ , ਕਰਨਾਟਕਾ ਸਰਕਾਰ ਦੇ ਮੰਤਰੀ , ਇੱਥੇ ਹਾਜ਼ਰ ਆਦਰਯੋਗ ਸੰਤ ਸਮਾਜ , ਸ਼ਰਧਾਲੂ , ਦੇਵੀਓ ਅਤੇ ਸੱਜਣੋ , ਤੁਹਾਨੂੰ ਸਾਰਿਆਂ ਨੂੰ ਨਮਸਕਾਰ । ਤੁਮਕੁਰ ਵਿੱਚ ਡਾਕਟਰ ਸਿਵਕੁਮਾਰ ਸੁਆਮੀ ਜੀ ਦੀ ਧਰਤੀ , ਸਿੱਦਾਗੰਗਾ ਮਠ ਵਿੱਚ ਆ ਕੇ ਮੈਨੂੰ ਬਹੁਤ ਪ੍ਰਸੰਨਤਾ ਹੋ ਰਹੀ ਹੈ । ਸਭ ਤੋਂ ਪਹਿਲਾਂ ਤੁਹਾਨੂੰ ਸਾਰਿਆਂ ਨੂੰ ਨਵੇਂ ਵਰ੍ਹੇ ਦੀਆਂ ਸ਼ੁਭਕਾਮਨਾਵਾਂ ।


    ਵਰ੍ਹੇ 2020 ਦੀਆਂ ਤੁਹਾਨੂੰ ਸਾਰਿਆਂ ਨੂੰ ਮੰਗਲਕਾਮਨਾਵਾਂ!


    ਇਹ ਮੇਰਾ ਸੁਭਾਗ ਹੈ ਕਿ ਸਾਲ 2020 ਦੀ ਸ਼ੁਰੂਆਤ ਤੁਮਕੁਰ ਦੀ ਇਸ ਪਾਵਨ ਧਰਤੀ ਤੋਂ , ਤੁਹਾਡੇ ਸਾਰਿਆਂ ਦਰਮਿਆਨ ਕਰ ਰਿਹਾ ਹਾਂ । ਮੇਰੀ ਕਾਮਨਾ ਹੈ ਕਿ ਸਿੱਦਾਗੰਗਾ ਮਠ ਦੀ ਇਹ ਪਵਿੱਤਰ ਊਰਜਾ ਸਾਰੇ ਦੇਸ਼ ਵਾਸੀਆਂ ਦੇ ਜੀਵਨ ਨੂੰ ਮੰਗਲਕਾਰੀ ਬਣਾਏ ।


    ਸਾਥੀਓ , ਅੱਜ ਕਈ ਵਰ੍ਹਿਆਂ ਬਾਅਦ ਇੱਥੇ ਆਇਆ ਹਾਂ ਤਾਂ ਇੱਕ ਸੁੰਨਾਪਣ ਜਿਹਾ ਵੀ ਅਨੁਭਵ ਹੋ ਰਿਹਾ ਹੈ । ਪੂਜਨੀਕ ਸੁਆਮੀ ਸ੍ਰੀ ਸ੍ਰੀ ਸਿਵਕੁਮਾਰ ਜੀ ਦੀ ਭੌਤਿਕ ਅਣਹੋਂਦ ਅਸੀਂ ਸਾਰੇ ਮਹਿਸੂਸ ਕਰਦੇ ਹਾਂ । ਮੈਂ ਤਾਂ ਸਾਖਿਆਤ ਅਨੁਭਵ ਕੀਤਾ ਹੈ ਕਿ ਉਨ੍ਹਾਂ ਦੇ ਦਰਸ਼ਨ ਮਾਤਰ ਨਾਲ ਹੀ ਜੀਵਨ ਊਰਜਾ ਨਾਲ ਭਰ ਜਾਂਦਾ ਸੀ । ਉਨ੍ਹਾਂ ਦੇ ਪ੍ਰੇਰਣਾਮਈ ਵਿਅਕਤਿੱਤਵ ਕਰਕੇ ਇਹ ਪਵਿੱਤਰ ਸਥਾਨ ਦਹਾਕਿਆਂ ਤੋਂ ਸਮਾਜ ਨੂੰ ਦਿਸ਼ਾ ਦਿੰਦਾ ਰਿਹਾ ਹੈ । ਖਾਸ ਤੌਰ ‘ਤੇ ਇੱਕ ਸਿੱਖਿਅਤ ਅਤੇ ਸਮਾਨ ਅਵਸਰਾਂ ਵਾਲੇ ਸਮਾਜ ਦੇ ਨਿਰਮਾਣ ਦੀ ਗੰਗਾ ਇੱਥੋਂ ਨਿਰੰਤਰ ਵਹਿੰਦੀ ਰਹੀ ਹੈ । ਆਪਣੇ ਜੀਵਨਕਾਲ ਵਿੱਚ , ਸੁਆਮੀ ਜੀ ਨੇ ਜਿੰਨੇ ਲੋਕਾਂ ਦੀ ਜ਼ਿੰਦਗੀ ਉੱਤੇ ਪ੍ਰਭਾਵ ਪਾਇਆ , ਉਹੋ ਜਿਹਾ ਘੱਟ ਹੀ ਦੇਖਣ ਨੂੰ ਮਿਲਦਾ ਹੈ ।


    ਇਹ ਮੇਰਾ ਸੁਭਾਗ ਹੈ ਕਿ ਸ੍ਰੀ ਸ੍ਰੀ ਸਿਵਕੁਮਾਰ ਜੀ ਦੀ ਯਾਦ ਵਿੱਚ ਬਣਨ ਵਾਲੇ ਮਿਊਜ਼ੀਅਮ ਦਾ ਨੀਂਹ ਪੱਥਰ ਰੱਖਣ ਦਾ ਅਵਸਰ ਮਿਲਿਆ । ਇਹ ਮਿਊਜ਼ੀਅਮ , ਨਾ ਸਿਰਫ ਲੋਕਾਂ ਨੂੰ ਪ੍ਰੇਰਣਾ ਦੇਵੇਗਾ , ਬਲਕਿ ਸਮਾਜ ਅਤੇ ਦੇਸ਼ ਦੇ ਪੱਧਰ ਉੱਤੇ ਸਾਨੂੰ ਦਿਸ਼ਾ ਦੇਣ ਦਾ ਵੀ ਕੰਮ ਕਰੇਗਾ । ਮੈਂ ਪੂਜਨੀਕ ਸੁਆਮੀ ਜੀ ਨੂੰ ਫਿਰ ਤੋਂ : ਯਾਦ ਕਰਦੇ ਹੋਏ ਉਨ੍ਹਾਂ ਦੇ ਚਰਨਾਂ ਵਿੱਚ ਨਮਨ ਕਰਦਾ ਹਾਂ ।


    ਸਾਥੀਓ , ਮੈਂ ਇੱਥੇ ਅਜਿਹੇ ਸਮੇਂ ਵਿੱਚ ਆਇਆ ਹਾਂ ਜਦੋਂ ਕਰਨਾਟਕਾ ਦੀ ਧਰਤੀ ਤੋਂ ਇੱਕ ਹੋਰ ਮਹਾਨ ਸੰਤ ਦਾ ਸਾਥ ਛੁਟ ਗਿਆ ਹੈ । ਪੇਜਾਵਰ ਮਠ ਦੇ ਪ੍ਰਮੁੱਖ ਵਿਸ਼ਵੇਸ਼ ਤੀਰਥ ਸੁਆਮੀ ਦਾ ਦੇਹ ਤਿਆਗਣਾ (ਅਕਾਲ ਚਲਾਣਾ) ਭਾਰਤ ਦੇ ਸਮਾਜ ਲਈ ਇੱਕ ਕਮੀ ਪੈਦਾ ਕਰ ਗਿਆ ਹੈ । ਸਾਡੇ ਅਧਿਆਤਮਿਕ ਅਤੇ ਸਮਾਜਿਕ ਜੀਵਨ ਦੇ ਅਜਿਹੇ ਥੰਮਾਂ ਦਾ ਸਾਡੇ ਵਿੱਚੋਂ ਜਾਣਾ , ਇੱਕ ਵੱਡਾ ਖ਼ਾਲੀਪਣ ਛੱਡ ਜਾਂਦਾ ਹੈ । ਅਸੀਂ ਸਰੀਰਕ ਜੀਵਨ ਦੀ ਇਸ ਗਤੀ ਨੂੰ ਤਾਂ ਨਹੀਂ ਰੋਕ ਸਕਦੇ , ਲੇਕਿਨ ਸਾਡੇ ਇਨ੍ਹਾਂ ਸੰਤਾਂ ਦੇ ਦਿਖਾਏ ਮਾਰਗ ਨੂੰ ਸਸ਼ਕਤ ਜ਼ਰੂਰ ਕਰ ਸਕਦੇ ਹਾਂ , ਮਾਨਵਤਾ ਦੀ ਸੇਵਾ ਅਤੇ ਮਾਂ ਭਾਰਤੀ ਦੀ ਸੇਵਾ ਵਿੱਚ ਖੁਦ ਨੂੰ ਸਮਰਪਿਤ ਕਰ ਸਕਦੇ ਹਾਂ ।


    ਸਾਥੀਓ , ਇਹ ਇਸ ਲਈ ਵੀ ਅਹਿਮ ਹੈ ਕਿਉਂਕਿ ਭਾਰਤ ਨੇ ਨਵੀਂ ਊਰਜਾ ਅਤੇ ਨਵੇਂ ਉਤਸ਼ਾਹ ਦੇ ਨਾਲ 21 ਵੀਂ ਸਦੀ ਦੇ ਤੀਸਰੇ ਦਹਾਕੇ ਵਿੱਚ ਪ੍ਰਵੇਸ਼ ਕੀਤਾ ਹੈ । ਤੁਹਾਨੂੰ ਯਾਦ ਹੋਵੇਗਾ ਕਿ ਬੀਤੇ ਦਹਾਕੇ ਦੀ ਸ਼ੁਰੂਆਤ ਕਿਸ ਤਰ੍ਹਾਂ ਦੇ ਮਾਹੌਲ ਨਾਲ ਹੋਈ ਸੀ । ਲੇਕਿਨ 21 ਵੀਂ ਸਦੀ ਦਾ ਇਹ ਤੀਜਾ ਦਹਾਕਾ ਉਮੀਦਾਂ ਦੀਆਂ , ਆਕਾਂਖਿਆਵਾਂ ਦੀ ਮਜ਼ਬੂਤ ਨੀਂਹ ਨਾਲ ਸ਼ੁਰੂ ਹੋਇਆ ਹੈ ।


    ਇਹ ਆਕਾਂਖਿਆ ਨਵੇਂ ਭਾਰਤ ਦੀ ਹੈ । ਇਹ ਆਕਾਂਖਿਆ ਜਵਾਨ ਸੁਪਨਿਆਂ ਦੀ ਹੈ । ਇਹ ਆਕਾਂਖਿਆ ਦੇਸ਼ ਦੀਆਂ ਭੈਣਾਂ - ਬੇਟੀਆਂ ਦੀ ਹੈ । ਇਹ ਆਕਾਂਖਿਆ ਦੇਸ਼ ਦੇ ਗ਼ਰੀਬ , ਦੱਬੇ - ਕੁਚਲੇ , ਵੰਚਿਤ , ਪੀੜਿਤ , ਪਿਛੜੇ , ਆਦਿਵਾਸੀਆਂ ਦੀ ਹੈ । ਇਹ ਆਕਾਂਖਿਆ ਕੀ ਹੈ ? ਭਾਰਤ ਨੂੰ ਸਮ੍ਰਿੱਧ (ਖੁਸ਼ਹਾਲ) , ਸਮਰੱਥ ਅਤੇ ਸਰਬਹਿਤਕਾਰੀ ਵਿਸ਼ਵਸ਼ਕਤੀ ਦੇ ਰੂਪ ਵਿੱਚ ਦੇਖਣ ਦੀ ਹੈ । ਦੁਨੀਆ ਦੇ ਨਕਸ਼ੇ ‘ਤੇ ਭਾਰਤ ਨੂੰ ਆਪਣੇ ਸੁਭਾਵਿਕ ਸਥਾਨ ਨੂੰ ਪ੍ਰਤਿਸ਼ਠਾਪਿਤ ਹੁੰਦੇ ਹੋਏ ਦੇਖਣ ਦੀ ।


    ਸਾਥੀਓ , ਇਸ ਆਕਾਂਖਿਆ ਨੂੰ ਪੂਰਾ ਕਰਨ ਲਈ , ਰਾਸ਼ਟਰ ਦੇ ਰੂਪ ਵਿੱਚ ਵੱਡੇ ਪਰਿਵਰਤਨਾਂ ਨੂੰ ਦੇਸ਼ ਦੇ ਲੋਕਾਂ ਨੇ ਸਰਬਉੱਚ ਪਹਿਲ ਦਿੱਤੀ ਹੈ । ਹੁਣ ਇਹ ਹਰ ਭਾਰਤੀ ਦਾ ਮਾਨਸ (ਮਨੋਸਥਿਤੀ) ਬਣ ਚੁੱਕਿਆ ਹੈ ਕਿ ਵਿਰਾਸਤ ਵਿੱਚ ਜੋ ਸਮੱਸਿਆਵਾਂ ਸਾਨੂੰ ਮਿਲੀਆਂ ਹਨ , ਉਨ੍ਹਾਂ ਨੂੰ ਹੱਲ ਕਰਨਾ ਹੀ ਹੋਵੇਗਾ । ਸਮਾਜ ਵਿੱਚੋਂ ਵਾਲਾ ਇਹੀ ਸੰਦੇਸ਼ ਸਾਡੀ ਸਰਕਾਰ ਨੂੰ ਵੀ ਪ੍ਰੇਰਿਤ ਕਰਦਾ ਹੈ , ਪ੍ਰੋਤਸਾਹਿਤ ਕਰਦਾ ਹੈ । ਇਹੀ ਕਾਰਨ ਹੈ ਕਿ 2014 ਦੇ ਬਾਅਦ ਤੋਂ ਹੀ ਆਮ ਭਾਰਤੀ ਦੇ ਜੀਵਨ ਵਿੱਚ ਸਾਰਥਕ ਪਰਿਵਰਤਨ ਲਿਆਉਣ ਵਾਲੇ ਲਾਮਿਸਾਲ ਯਤਨ ਦੇਸ਼ ਨੇ ਕੀਤੇ ਹਨ ।


    ਬੀਤੇ ਸਾਲ ਨੇ ਤਾਂ ਇੱਕ ਸਮਾਜ ਦੇ ਰੂਪ ਵਿੱਚ , ਇੱਕ ਰਾਸ਼ਟਰ ਦੇ ਰੂਪ ਵਿੱਚ ਸਾਡੇ ਉਨ੍ਹਾਂ ਯਤਨਾਂ ਨੂੰ ਸਿਖਰ ‘ਤੇ ਪਹੁੰਚਾਇਆ ਹੈ । ਅੱਜ , ਦੇਸ਼ ਨੂੰ ਖੁੱਲ੍ਹੇ ਵਿੱਚ ਪਖਾਨੇ ਜਾਣ ਤੋਂ ਮੁਕਤੀ ਦਾ ਸੰਕਲਪ ਸਿੱਧ ਹੋ ਰਿਹਾ ਹੈ । ਦੇਸ਼ ਦੀਆਂ ਗ਼ਰੀਬ ਭੈਣਾਂ ਨੂੰ ਧੂੰਏਂ ਤੋਂ ਮੁਕਤੀ ਦਾ ਸੰਕਲਪ ਸਿੱਧ ਹੋ ਰਿਹਾ ਹੈ । ਦੇਸ਼ ਦੇ ਹਰ ਕਿਸਾਨ ਪਰਿਵਾਰ ਨੂੰ ਸਿੱਧੀ ਮਦਦ , ਖੇਤ ਮਜ਼ਦੂਰਾਂ , ਮਜ਼ਦੂਰਾਂ , ਛੋਟੇ ਵਪਾਰੀਆਂ ਨੂੰ ਸਮਾਜਿਕ ਸੁਰੱਖਿਆ ਦਾ , ਪੈਂਸ਼ਨ ਜਿਹੀ ਵਿਵਸਥਾ ਨਾਲ ਜੋੜਨ ਦਾ ਸੰਕਲਪ ਸਿੱਧ ਹੋ ਰਿਹਾ ਹੈ ।


    ਆਤੰਕਵਾਦ ਦੇ ਵਿਰੁੱਧ ਭਾਰਤ ਦੀ ਨੀਤੀ ਅਤੇ ਰੀਤੀ ਵਿੱਚ ਬਦਲਾਅ ਦਾ ਸੰਕਲਪ ਵੀ ਸਿੱਧ ਹੋ ਰਿਹਾ ਹੈ । ਜੰਮੂ ਕਸ਼ਮੀਰ ਤੋਂ ਆਰਟੀਕਲ 370 ਨੂੰ ਹਟਾ ਕੇ ਉੱਥੋਂ ਦੇ ਜੀਵਨ ਤੋਂ ਸੰਤਾਪ ਅਤੇ ਅਨਿਸ਼ਚਿਤਤਾ ਨੂੰ ਦੂਰ ਕਰਨ ਦਾ , ਜੰਮੂ - ਕਸ਼ਮੀਰ ਅਤੇ ਲੱਦਾਖ ਦੇ ਲੋਕਾਂ ਦੀ ਅਗਵਾਈ ਵਿੱਚ ਵਿਕਾਸ ਦੇ ਨਵੇਂ ਯੁੱਗ ਦੀ ਸ਼ੁਰੂਆਤ ਦਾ ਸੰਕਲਪ ਵੀ ਸਿੱਧ ਹੋ ਰਿਹਾ ਹੈ । ਅਤੇ ਇਨ੍ਹਾਂ ਸਭ ਦਰਮਿਆਨ , ਭਗਵਾਨ ਰਾਮ ਦੇ ਜਨਮ ਸਥਾਨ ਉੱਤੇ ਇੱਕ ਸ਼ਾਨਦਾਰ ਮੰਦਿਰ ਦਾ ਰਾਹ ਵੀ ਪੂਰੀ ਸ਼ਾਂਤੀ ਅਤੇ ਸਹਿਯੋਗ ਨਾਲ ਪੱਧਰਾ ਹੋ ਚੁੱਕਿਆ ਹੈ ।


    ਸਾਥੀਓ , ਕੁਝ ਹਫਤੇ ਪਹਿਲਾਂ ਹੀ ਸਾਡੇ ਲੋਕਤੰਤਰ ਦੀ ਸਭ ਤੋਂ ਵੱਡੀ ਸੰਸਥਾ , ਸਾਡੀ ਸੰਸਦ ਨੇ ਸਿਟੀਜ਼ਨਸ਼ਿਪ ਅਮੈਂਡਮੈਂਟ ਐਕਟ ਬਣਾਉਣ ਦਾ ਵੀ ਇਤਿਹਾਸਿਕ ਕਾਰਜ ਕੀਤਾ ਹੈ । ਲੇਕਿਨ ਕਾਂਗਰਸ ਦੇ ਲੋਕ , ਉਨ੍ਹਾਂ ਦੇ ਸਾਥੀ ਦਲ ਅਤੇ ਉਨ੍ਹਾਂ ਦਾ ਬਣਾਇਆ ਈਕੋਸਿਸਟਮ , ਭਾਰਤ ਦੀ ਸੰਸਦ ਦੇ ਖ਼ਿਲਾਫ਼ ਹੀ ਉਠ ਖੜ੍ਹਾ ਹੋਇਆ ਹੈ । ਜਿਸ ਤਰ੍ਹਾਂ ਦੀ ਨਫਰਤ ਉਹ ਸਾਡੇ ਲੋਕਾਂ ਨਾਲ ਕਰਦੇ ਹਨ , ਵੈਸਾ ਹੀ ਸੁਰ ਹੁਣ ਦੇਸ਼ ਦੀ ਸੰਸਦ ਦੇ ਖ਼ਿਲਾਫ਼ ਦਿਖ ਰਿਹਾ ਹੈ । ਇਨ੍ਹਾਂ ਲੋਕਾਂ ਨੇ ਭਾਰਤ ਦੀ ਸੰਸਦ ਦੇ ਖਿਲਾਫ਼ ਹੀ ਅੰਦੋਲਨ ਸ਼ੁਰੂ ਕਰ ਦਿੱਤਾ ਹੈ । ਇਹ ਲੋਕ ਪਾਕਿਸਤਾਨ ਤੋਂ ਆਏ ਦੱਬੇ ਕੁਚਲੇ- ਪੀੜਿਤਾਂ - ਸ਼ੋਸ਼ਿਤਾਂ ਦੇ ਹੀ ਖ਼ਿਲਾਫ਼ ਅੰਦੋਲਨ ਕਰ ਰਹੇ ਹਨ ।


    ਸਾਥੀਓ , ਪਾਕਿਸਤਾਨ ਦਾ ਜਨਮ ਧਰਮ ਦੇ ਅਧਾਰ ਉੱਤੇ ਹੋਇਆ ਸੀ । ਦੇਸ਼, ਧਰਮ ਦੇ ਅਧਾਰ ‘ਤੇ ਵੰਡਿਆ ਸੀ । ਅਤੇ ਵੰਡ ਦੇ ਸਮੇਂ ਤੋਂ ਹੀ ਪਾਕਿਸਤਾਨ ਵਿੱਚ ਦੂਜੇ ਧਰਮ ਦੇ ਲੋਕਾਂ ਨਾਲ ਜ਼ੁਲਮ ਸ਼ੁਰੂ ਹੋ ਗਿਆ ਸੀ । ਸਮੇਂ ਦੇ ਨਾਲ ਪਾਕਿਸਤਾਨ ਵਿੱਚ ਚਾਹੇ ਹਿੰਦੂ ਹੋਣ , ਸਿੱਖ ਹੋਣ , ਈਸਾਈ ਹੋਣ , ਜੈਨ ਹੋਣ , ਉਨ੍ਹਾਂ ਉੱਤੇ ਧਰਮ ਦੇ ਅਧਾਰ ਉੱਤੇ ਅੱਤਿਆਚਾਰ ਵਧਿਆ ਹੀ ਹੈ । ਹਜ਼ਾਰਾਂ ਅਜਿਹੇ ਲੋਕਾਂ ਨੂੰ ਉੱਥੋਂ ਆਪਣਾ ਘਰ ਛੱਡ ਕੇ ਸ਼ਰਨਾਰਥੀ ਦੇ ਰੂਪ ਵਿੱਚ ਭਾਰਤ ਆਉਣਾ ਪਿਆ ਹੈ ।


    ਪਾਕਿਸਤਾਨ ਨੇ ਹਿੰਦੂਆਂ ਉੱਤੇ ਜ਼ੁਲਮ ਕੀਤਾ , ਸਿੱਖਾਂ ਉੱਤੇ ਜ਼ੁਲਮ ਕੀਤਾ , ਜੈਨ ਅਤੇ ਇਸਾਈਆਂ ਉੱਤੇ ਜ਼ੁਲਮ ਕੀਤਾ , ਲੇਕਿਨ ਕਾਂਗਰਸ ਅਤੇ ਉਸ ਦੇ ਸਾਥੀ , ਪਾਕਿਸਤਾਨ ਦੇ ਖ਼ਿਲਾਫ਼ ਨਹੀਂ ਬੋਲਦੇ । ਅੱਜ ਹਰ ਦੇਸ਼ਵਾਸੀ ਦੇ ਮਨ ਵਿੱਚ ਸਵਾਲ ਹੈ ਕਿ ਜੋ ਲੋਕ ਪਾਕਿਸਤਾਨ ਤੋਂ ਆਪਣੀ ਜਾਨ ਬਚਾਉਣ ਦੇ ਲਈ , ਆਪਣੀਆਂ ਬੇਟੀਆਂ ਦੀ ਜ਼ਿੰਦਗੀ ਬਚਾਉਣ ਲਈ ਇੱਥੇ ਆਏ ਹਨ , ਉਨ੍ਹਾਂ ਦੇ ਖ਼ਿਲਾਫ਼ ਤਾਂ ਜਲੂਸ ਕੱਢੇ ਜਾ ਰਹੇ ਹਨ ਲੇਕਿਨ ਜਿਸ ਪਾਕਿਸਤਾਨ ਨੇ ਉਨ੍ਹਾਂ ਓੱਤੇ ਇਹ ਜ਼ੁਲਮ ਕੀਤਾ , ਉਸ ਦੇ ਖ਼ਿਲਾਫ਼ ਇਨ੍ਹਾਂ ਲੋਕਾਂ ਦੇ ਮੂੰਹ ਉੱਤੇ ਤਾਲੇ ਕਿਉਂ ਲੱਗੇ ਹੋਏ ਹਨ ?


    ਸਾਡਾ ਇਹ ਫਰਜ਼ ਬਣਦਾ ਹੈ ਕਿ ਪਾਕਿਸਤਾਨ ਤੋਂ ਆਏ ਸ਼ਰਨਾਰਥੀਆਂ ਦੀ ਮਦਦ ਕਰੀਏ , ਉਨ੍ਹਾਂ ਦੇ ਨਾਲ ਖੜ੍ਹੇ ਨਜ਼ਰ ਆਈਏ । ਸਾਡਾ ਇਹ ਫਰਜ਼ ਬਣਦਾ ਹੈ ਕਿ ਪਾਕਿਸਤਾਨ ਵਲੋਂ ਆਏ ਹਿੰਦੂਆਂ ਨੂੰ , ਦੱਬੇ - ਕੁਚਲੇ - ਪੀੜਿਤਾਂ - ਸ਼ੋਸ਼ਿਤਾਂ ਨੂੰ ਉਨ੍ਹਾਂ ਦੇ ਨਸੀਬ ਉੱਤੇ ਨਾ ਛੱਡੀਏ , ਉਨ੍ਹਾਂ ਦੀ ਮਦਦ ਕਰੀਏ । ਸਾਡਾ ਇਹ ਫਰਜ਼ ਬਣਦਾ ਹੈ ਕਿ ਪਾਕਿਸਤਾਨ ਤੋਂ ਆਏ ਸਿੱਖਾਂ ਨੂੰ ਉਨ੍ਹਾਂ ਦੇ ਨਸੀਬ ਉੱਤੇ ਨਾ ਛੱਡੀਏ , ਉਨ੍ਹਾਂ ਦੀ ਮਦਦ ਕਰੀਏ । ਸਾਡਾ ਇਹ ਫਰਜ ਬਣਦਾ ਹੈ ਕਿ ਪਾਕਿਸਤਾਨ ਵੱਲੋਂ ਆਏ ਜੈਨ ਅਤੇ ਈਸਾਈਆਂ ਨੂੰ ਉਨ੍ਹਾਂ ਦੇ ਨਸੀਬ ਉੱਤੇ ਨਾ ਛੱਡੀਏ , ਉਨ੍ਹਾਂ ਦੀ ਮਦਦ ਕਰੀਏ ।


    ਸਾਥੀਓ , ਜੋ ਲੋਕ ਅੱਜ ਭਾਰਤ ਦੀ ਸੰਸਦ ਦੇ ਖ਼ਿਲਾਫ਼ ਅੰਦੋਲਨ ਕਰ ਰਹੇ ਹਨ , ਮੈਂ ਉਨ੍ਹਾਂਨੂੰ ਕਹਿਣਾ ਚਾਹੁੰਦਾ ਹਾਂ ਕਿ ਅੱਜ ਜ਼ਰੂਰਤ ਅੰਤਰਰਾਸ਼ਟਰੀ ਪੱਧਰ ਉੱਤੇ ਪਾਕਿਸਤਾਨ ਦੀ ਇਸ ਹਰਕਤ ਨੂੰ ਬੇਨਕਾਬ ਕਰਨ ਦੀ ਹੈ । ਅਗਰ ਤੁਸੀਂ ਅੰਦੋਲਨ ਕਰਨਾ ਹੀ ਹੈ ਤਾਂ ਪਾਕਿਸਤਾਨ ਦੇ ਪਿਛਲੇ 70 ਵਰ੍ਹਿਆਂ ਦੇ ਕਾਰਨਾਮਿਆਂ ਦੇ ਖ਼ਿਲਾਫ਼ ਆਵਾਜ਼ ਉਠਾਓ ।


    ਅਗਰ ਤੁਸੀਂ ਨਾਅਰੇ ਲਗਾਉਣੇ ਹੀ ਹਨ ਤਾਂ ਪਾਕਿਸਤਾਨ ਵਿੱਚ ਜਿਸ ਤਰ੍ਹਾਂ ਘੱਟ - ਗਿਣਤੀਆਂ ‘ਤੇ ਜ਼ੁਲਮ ਹੋ ਰਿਹਾ ਹੈ , ਉਸ ਨਾਲ ਜੁੜੇ ਨਾਅਰੇ ਲਗਾਓ । ਅਗਰ ਤੁਸੀਂ ਜਲੂਸ ਕੱਢਣਾ ਹੀ ਹੈ ਤਾਂ ਪਾਕਿਸਤਾਨ ਤੋਂ ਆਏ ਹਿੰਦੂਆਂ - ਦੱਬੇ ਕੁਚਲੇ - ਪੀੜਿਤ - ਸ਼ੋਸ਼ਿਤਾਂ ਦੇ ਸਮਰਥਨ ਵਿੱਚ ਜਲੂਸ ਕੱਢੋ । ਅਗਰ ਤੁਸੀਂ ਧਰਨਾ ਦੇਣਾ ਹੀ ਹੈ , ਤਾਂ ਪਾਕਿਸਤਾਨ ਦੇ ਖ਼ਿਲਾਫ਼ ਧਰਨਾ ਦਿਓ ।


    ਸਾਥੀਓ , ਸਾਡੀ ਸਰਕਾਰ , ਦੇਸ਼ ਦੇ ਸਾਹਮਣੇ ਚਲੀਆਂ ਆ ਰਹੀਆਂ ਦਹਾਕਿਆਂ ਪੁਰਾਣੀਆਂ ਚੁਣੌਤੀਆਂ ਦਾ ਸਮਾਧਾਨ ਕਰਨ ਲਈ ਦਿਨ ਰਾਤ ਇੱਕ ਕਰ ਰਹੀ ਹੈ । ਦੇਸ਼ ਦੇ ਲੋਕਾਂ ਦਾ ਜੀਵਨ ਅਸਾਨ ਹੋਵੇ , ਇਹ ਸਾਡੀ ਪਹਿਲ ਹੈ । ਦੇਸ਼ ਦੇ ਹਰ ਗ਼ਰੀਬ ਕੋਲ ਪੱਕੀ ਛੱਤ ਹੋਵੇ , ਹਰ ਘਰ ਵਿੱਚ ਗੈਸ ਕਨੈਕਸ਼ਨ ਹੋਵੇ , ਹਰ ਘਰ ਵਿੱਚ ਪਾਈਪ ਰਾਹੀਂ ਪਾਣੀ ਪਹੁੰਚੇ , ਹਰ ਵਿਅਕਤੀ ਨੂੰ ਸਿਹਤ ਸੁਵਿਧਾ ਸੁਲੱਭ ਅਸਾਨ ਹੋਵੇ , ਹਰ ਵਿਅਕਤੀ ਦੇ ਪਾਸ ਬੀਮਾ ਸੁਰੱਖਿਆ ਕਵਚ ਹੋਵੇ , ਹਰ ਪਿੰਡ ਵਿੱਚ ਬਰਾਡਬੈਂਡ ਹੋਵੇ , ਅਜਿਹੇ ਅਨੇਕ ਟੀਚਿਆਂ ਉੱਤੇ ਅਸੀਂ ਕੰਮ ਕਰ ਰਹੇ ਹਾਂ ।


    ਵਰ੍ਹੇ 2014 ਵਿੱਚ ਜਦੋਂ ਮੈਂ ਤੁਹਾਨੂੰ ਸਵੱਛ ਭਾਰਤ ਅਭਿਯਾਨ ਵਿੱਚ ਹਿੱਸੇਦਾਰੀ ਦੀ ਪ੍ਰਾਰਥਨਾ ਕੀਤੀ , ਤਾਂ ਤੁਸੀਂ ਪੂਰੀ ਸਮਰੱਥਾ ਨਾਲ ਹੱਥ ਅੱਗੇ ਵਧਾਇਆ ਸੀ । ਤੁਹਾਡੇ ਜਿਹੇ ਕਰੋੜਾਂ ਸਾਥੀਆਂ ਦੇ ਸਹਿਯੋਗ ਦੇ ਕਾਰਨ ਹੀ ਗਾਂਧੀ ਜੀ ਦੀ 150 ਵੀਂ ਜਯੰਤੀ ਉੱਤੇ ਭਾਰਤ ਨੇ ਖੁਦ ਨੂੰ ਖੁੱਲ੍ਹੇ ਵਿੱਚ ਪਖਾਨੇ ਜਾਣ ਤੋਂ ਮੁਕਤ ਕਰ ਦਿੱਤਾ ।


    ਅੱਜ ਮੈਂ ਸੰਤ ਸਮਾਜ ਤੋਂ 3 ਸੰਕਲਪਾਂ ਵਿੱਚ ਸਰਗਰਮ ਸਹਿਯੋਗ ਚਾਹੁੰਦਾ ਹਾਂ । ਪਹਿਲਾ - ਆਪਣੇ ਕਰਤੱਵਾਂ ਅਤੇ ਜ਼ਿੰਮੇਵਾਰੀਆਂ ਨੂੰ ਮਹੱਤਵ ਦੇਣ ਦੇ ਆਪਣੇ ਪੁਰਾਤਨ ਸੱਭਿਆਚਾਰ ਨੂੰ ਅਸੀਂ ਫਿਰ ਮਜ਼ਬੂਤ ਕਰਨਾ ਹੈ , ਲੋਕਾਂ ਨੂੰ ਇਸ ਬਾਰੇ ਲਗਾਤਾਰ ਜਾਗ੍ਰਿਤ (ਜਾਗਰੂਕ) ਕਰਨਾ ਹੈ । ਦੂਜਾ , ਪ੍ਰਕਿਰਤੀ ਅਤੇ ਵਾਤਾਵਰਣ ਦੀ ਰੱਖਿਆ । ਅਤੇ ਤੀਜਾ , ਜਲ ਸੰਭਾਲ਼ , ਜਲ ਇਕੱਤਰੀਕਰਨ ਲਈ ਜਨਜਾਗਰਣ ਵਿੱਚ ਸਹਿਯੋਗ ।


    ਸਾਥੀਓ , ਭਾਰਤ ਨੇ ਹਮੇਸ਼ਾ ਸੰਤਾਂ ਨੂੰ , ਰਿਸ਼ੀਆਂ ਨੂੰ , ਗੁਰੂਆ ਨੂੰ ਸਹੀ ਮਾਰਗ ਲਈ ਇੱਕ ਪ੍ਰਕਾਸ਼ ਦੇ ਥੰਮ੍ਹ ਦੇ ਰੂਪ ਵਿੱਚ ਦੇਖਿਆ ਹੈ । ਨਿਊ ਇੰਡੀਆ ਵਿੱਚ ਵੀ ਸਿੱਦਾਗੰਗਾ ਮਠ , ਅਧਿਆਤਮ ਅਤੇ ਆਸਥਾ ਨਾਲ ਜੁੜੇ ਦੇਸ਼ ਦੇ ਹਰ ਨਿਰਦੇਸ਼ਨ ਦੀ ਭੂਮਿਕਾ ਅਹਿਮ ਹੈ ।


    ਆਪ ਸਾਰੇ ਸੰਤਾਂ ਦਾ ਅਸ਼ੀਰਵਾਦ , ਸਾਡੇ ਸਾਰਿਆਂ ਉੱਤੇ ਬਣਿਆ ਰਹੇ , ਤੁਹਾਡੇ ਅਸ਼ੀਰਵਾਦ ਨਾਲ ਅਸੀਂ ਆਪਣੇ ਸੰਕਲਪਾਂ ਨੂੰ ਸਿੱਧ ਕਰੀਏ , ਇਸ ਕਾਮਨਾ ਨਾਲ ਮੈਂ ਆਪਣੀ ਗੱਲ ਸਮਾਪਤ ਕਰਦਾ ਹਾਂ ।


    ਤੁਹਾਡਾ ਸਾਰਿਆਂ ਦਾ ਬਹੁਤ - ਬਹੁਤ ਆਭਾਰ !


    ਭਾਰਤ ਮਾਤਾ ਕੀ ਜੈ !


    *****


    ਵੀਆਰਆਰਕੇ/ਐੱਨਕੇ
    

    
    (Release ID: 1598598) Visitor Counter : 6
    
    
      Read this release in: English