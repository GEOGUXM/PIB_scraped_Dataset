      তথ্য আৰু সম্প্ৰচাৰ মন্ত্ৰালয়

      গুৱাহাটীস্থিত ৰিজিঅ’নেল আউটৰিচ্চ ব্যুৰ’ৰ শিল্পীসকলৰ কাৰ্যসূচীত প্ৰতিফলিত এক ভাৰত শ্ৰেষ্ঠ ভাৰতৰ আদৰ্শ গুৱাহাটীৰ নাৰেংগী মিলিটেৰী ষ্টেচনত অৱসৰপ্ৰাপ্ত সৈনিকসকলৰ সমদল কাৰ্যসূচী
      Posted On: 19 JAN 2020 6:08PM by PIB Guwahati


    ভাৰত চৰকাৰৰ তথ্য আৰু সম্প্ৰচাৰ মন্ত্ৰালয়ৰ অধীনত গুৱাহাটীস্থিত ৰিজিঅ’নেল আউটৰিচ্চ ব্যুৰ’ৰ শিল্পীসকলে আজি নাৰেংগী মিলিটেৰী ষ্টেচনত অৱসৰপ্ৰাপ্ত চাকৰিয়ালসকলৰ এক সমদলত তেওঁলোকৰ প্ৰাণৱন্ত ভিন্নৰঙী কাৰ্যসূচী পৰিৱেশন কৰে৷ এই সমদলত কামৰূপ মেট্ৰ’ আৰু কামৰূপ গ্ৰাম্য জিলাৰ প্ৰাক্তন যুদ্ধৰ সৈনিক, বীৰ নাৰী আৰু তেওঁলোকৰ পৰিয়ালকে ধৰি প্ৰায় ১,০০০ গৰাকী অৱসৰপ্ৰাপ্ত সৈনিকে অংশগ্ৰহণ কৰে৷ সমদলটোত মুখ্য অতিথি হিচাপে অংশগ্ৰহণ কৰে অসমৰ ৰাজ্যপাল অধ্যাপক জগদীশ মুখীয়ে৷


    শিল্পীসকলে তেওঁলোকৰ কাৰ্যসূচীত ৰাজস্থানৰ লোকনৃত্য ঘুমৰ প্ৰদৰ্শন কৰে৷ এই কাৰ্যসূচী অসমে ৰাজস্থানৰ সৈতে বন্ধা যুঁটিৰ অংশ হিচাপে এক ভাৰত, শ্ৰেষ্ঠ ভাৰত কাৰ্যসূচীৰ অধীনত প্ৰদৰ্শন কৰা হৈছে৷ উক্ত কাৰ্যসূচীৰ দ্বাৰা দেশৰ বিভিন্ন ৰাজ্যৰ মাজত পৰস্পৰে পৰস্পৰৰ সংস্কৃতি সম্পৰ্কে অৱগত হোৱাৰ জৰিয়তে ধনাত্মক চিন্তাধাৰা বিকশিত কৰাৰ পদক্ষেপ গ্ৰহণ কৰা হৈছে৷


    ৰাজ্যপাল জগদীশ মুখীয়ে সৈনিক ব’ৰ্ডৰ সঞ্চালকালয় তথা ৫১টা উপক্ষেত্ৰত এনে সুন্দৰ কাৰ্যসূচী অনুষ্ঠিত কৰাৰ বাবে অভিনন্দন জনায়৷ এই সন্দৰ্ভত তেওঁ কয় যে এনে ধৰণৰ সমদলৰ জৰিয়তে দেশৰ বাবে সৰ্বোচ্চ ত্যাগ কৰা সৈনিকসকলৰ প্ৰতি দেশবাসীৰ সন্মান অটুট থকাত সহায়ক হ’ব৷ সৈনিকসকলৰ পৰাক্ৰম তথা সাহসক প্ৰশংসা কৰি অধ্যাপক মুখীয়ে সৈনিকসকলৰ কল্যাণৰ বাবে সম্পূৰ্ণ সমৰ্থন আগবঢ়াব বুলি জানিবলৈ দিয়ে৷ ৰাজ্যপালগৰাকীয়ে বীৰ নাৰী, মৃত সৈনিকসকলৰ বিধৱা পত্নী তথা অৱসৰপ্ৰাপ্ত সৈনিকসকলক সম্বৰ্ধনাও জনায়৷


    এভিএছএম, এছএম, ভিএছএম, জিঅ’চি, ৫১ উপক্ষেত্ৰৰ মেজৰ জেনেৰেল জাৰ্কেন গামলিনে তেওঁৰ ভাষণত বীৰ নাৰীসকলৰ কল্যাণৰ ক্ষেত্ৰত সৈনিক সকলৰ প্ৰতিশ্ৰুতি দোহাৰে আৰু ব্ৰিগেডিয়াৰ এন ডি যোশীয়ে (এছএম (অৱসৰপ্ৰাপ্ত), সঞ্চালক, সৈনিক ব’ৰ্ড, অসম) অসম চৰকাৰে বীৰ নাৰী তথা অৱসৰপ্ৰাপ্ত সৈনিকসকলৰ বাবে প্ৰণয়ন কৰা বিভিন্ন কল্যাণমূলক আঁচনিসমূহৰ প্ৰশংসা কৰে৷ উপস্থিত ব্যক্তিসকলক সম্বোধি ভাষণ প্ৰদান কৰি তেওঁ কয় যে বৃহৎ সংখ্যক অৱসৰপ্ৰাপ্ত সৈনিক তথা তেওঁলোকৰ পৰিয়ালে ৰাজ্যখনৰ বিভিন্ন প্ৰান্তত অনুষ্ঠিত কৰা পেঞ্চন আদালতসমূহৰ দ্বাৰা উপকৃত হৈছে৷


    সমদলটোৰ অংশ হিচাপে এক চিকিৎসা শিবিৰৰো আয়োজন কৰা হয়৷ সমদলটোত জীৱন প্ৰমাণ পত্ৰ, পেঞ্চন বিসংগতি, ইচিএইচএছ কাৰ্ড, কেণ্টিন স্মাৰ্ট কাৰ্ড তথা সৈনিক কৰ্ম সংস্থাপন গোটৰ জৰিয়তে বিভিন্ন অসামৰিক স্থানত পুনৰ কৰ্ম সংস্থাপনৰ সাহায্য সুবিধাও প্ৰদান কৰা হয়৷

    
    
    (Release ID: 1599815) Visitor Counter : 7
    
    
      Read this release in: English