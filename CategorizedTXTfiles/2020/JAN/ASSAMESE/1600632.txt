      প্ৰধানমন্ত্ৰীৰ কাৰ্যালয়

      ব্ৰাজিলৰ ৰাষ্ট্ৰপতিৰ ভাৰত ভ্ৰমণৰ সময়ত প্ৰধানমন্ত্ৰীয়ে প্ৰদান কৰা সংবাদ বিবৃতিৰ অসমীয়া অনুবাদ
      Posted On: 25 JAN 2020 2:21PM by PIB Guwahati


    মাননীয় ব্ৰাজিলৰ ৰাষ্ট্ৰপতি শ্ৰী জে’ৰ বল্স’নাৰো


    দুয়োখন দেশৰ জ্যেষ্ঠ মন্ত্ৰী তথা বিষয়াসকল,


    নমস্কাৰ,


    বোৱা টাৰ্ডে (সুপ্ৰভাত)


    বেম-ভিনড’ এ ইণ্ডিয়া


    মোৰ মিত্ৰ ৰাষ্ট্ৰপতি বল্স’নাৰো আৰু তেওঁৰ উচ্চস্তৰীয় প্ৰতিনিধিৰ দলটোক ভাৰতলৈ স্বাগতম জনাইছো৷ যোৱা আঠ মাহত এয়া আমাৰ তৃতীয়টো সাক্ষাৎ৷ ইয়াৰ জৰিয়তে আমাৰ মাজত বৰ্ধিত মিত্ৰতা আৰু দুয়োখন দেশৰ মাজত দৃঢ় সম্বন্ধক প্ৰতিফলিত হৈছে৷


    মহোদয়,


    এয়া আমাৰ বাবে গৌৰৱৰ কথা যে আমাৰ ৭১তম গণতন্ত্ৰ দিৱস অনুষ্ঠানলৈ আপুনি মুখ্য অতিথি হিচাপে আহিছে৷ কাইলৈ ৰাজপথত গণতন্ত্ৰ দিৱসৰ পেৰেডত আপুনি ভাৰতৰ বৈচিত্ৰতাৰ ৰং-বিৰং আৰু উল্লাসপূৰ্ণ স্বৰূপ দেখিবলৈ পাব৷ ব্ৰাজিল নিজেও এক উল্লাসেৰে ভৰা দেশ৷ এনে এক মিত্ৰৰ সৈতে এই বিশেষ পৰ্বত আমি আমাৰ আনন্দ বিনিময় কৰিম৷ ভাৰতৰ নিমন্ত্ৰণ ৰক্ষা কৰাৰ বাবে মই আপোনাক ধন্যবাদ জনাইছো৷ এয়া তৃতীয়টো উপলক্ষ য’ত ব্ৰাজিলৰ ৰাষ্ট্ৰপতিয়ে আমাক এই সন্মান প্ৰদান কৰিছে৷ আৰু ভাৰত তথা ব্ৰাজিৰ মাজত শক্তিশালী মিত্ৰতাৰ প্ৰতীক হিচাপেও ই বিবেচিত হৈছে৷


    বন্ধুসকল,


    ভাৰত আৰু ব্ৰাজিলৰ কৌশলগত মিত্ৰতা আমাৰ সম পৰ্যায়ৰ চিন্তাধাৰা আৰু মূল্যবোধৰ ওপৰত আধাৰিত৷ সেইবাবে ভৌগোলিক দূৰত্ব স্বত্বেও আমি বিশ্বৰ অনেক মঞ্চত একেলগে থিয় দিছো৷ আৰু বিকাশৰ ক্ষেত্ৰত আমি পৰস্পৰে পৰস্পৰৰ গুৰুত্বপূৰ্ণ সহযোগীৰ ভূমিকাত অৱতীৰ্ণ হৈছো৷ সেইবাবে আজি ৰাষ্ট্ৰপতি বল্স’নাৰো আৰু মই আমাৰ দ্বিপাক্ষিক সংযোগিতাক সকলো ক্ষেত্ৰতে বৃদ্ধি কৰাৰ বাবে সহমত হৈছো৷ আমাৰ কৌশলগত সহযোগিতাক অধিক শক্তিশালী কৰাৰ বাবে এক ব্যাপক কাৰ্যকৰী পৰিকল্পনা প্ৰস্তুত কৰিছো৷ ২০২৩ চনত দুয়োখন দেশৰ মাজত কূটনৈতিক সম্বন্ধৰ প্লেটিনাম জুবিলী অনুষ্ঠিত হ’ব৷ মোৰ সম্পূৰ্ণ বিশ্বাস যে তেতিয়ালৈ এই কাৰ্যকৰী পৰিকল্পনাই আমাৰ কৌশলগত সহযোগিতা, মানৱ-সম্পৰ্ক আৰু ব্যৱসায়িক সহযোগিতাক অধিক দৃঢ় কৰি তুলিব৷


    আজি কেইবাটাও গুৰুত্বপূৰ্ণ চুক্তি স্বাক্ষৰিত কৰি মই সুখী অনুভৱ কৰিছো৷ বিনিয়োগেই হওক অথবা অপৰাধজনিত বিষয়সমূহত আইনী সাহায্য, এই চুক্তিয়ে আমাৰ সহযোগিতাক নতুন আধাৰ প্ৰদান কৰিব৷ বিভিন্ন ক্ষেত্ৰ যেনে জৈৱশক্তি, কেটল জেন’মিকছ, স্বাস্থ্য আৰু পৰম্পৰাগত ঔষধ, চাইবাৰ সুৰক্ষা, বিজ্ঞান আৰু প্ৰযুক্তি, তেল আৰু গেছ তথা সাংস্কৃতিক ক্ষেত্ৰত আমাৰ সহযোগিতা আৰু অধিক দ্ৰুত গতিত অগ্ৰসৰিত দহ’ব৷ গাইৰ স্বাস্থ্য আৰু উন্নত প্ৰজাতিৰ সহযোগিতাই আমাৰ সম্পৰ্কক মধুৰ কৰি তুলিছে৷ আগতে ভাৰতৰ পৰা গিৰ আৰু কংকৰেজী গাই ব্ৰাজিললৈ লৈ যোৱা হৈছিল৷ আৰু আজি ব্ৰাজিল আৰু ভাৰতে সেই বিশেষ পশুধনৰ বৃদ্ধি আৰু মানৱ সমাজক লাভান্বিত কৰিবলৈ সহযোগিতাত অৱতীৰ্ণ হৈছে৷ এই সহযোগিতাৰ আৰ্থিক, সামাজিক আৰু সাংস্কৃতিক গুৰুত্বক যিকোনো ভাৰতীয়ই শব্দেৰে প্ৰকাশ কৰিবলৈ টান পাব৷


    বন্ধুসকল,


    পৰম্পৰাগত ক্ষেত্ৰসমূহৰ উপৰিও বহু নতুন ক্ষেত্ৰ আমাৰ সম্বন্ধৰ সৈতে জড়িত৷ আমি প্ৰতিৰক্ষা ঔদ্যোগিক সহযোগিতা বৃদ্ধি কৰাৰ বাবে নতুন পদ্ধতিসমূহত গুৰুত্ব প্ৰদান কৰিছো৷ প্ৰতিৰক্ষা সহযোগিতাত আমি ব্ৰ’ড-বেছড্ সহযোগিতা বিচাৰিছো৷ এই সম্ভাৱনাসমূহ প্ৰত্যক্ষ কৰি আমি সুখী হৈছো যে অহা মাহত লক্ষ্ণৌত ডেফএক্সপ’ ২০২০ত ব্ৰাজিলৰ এক বৃহৎ প্ৰতিনিধিৰ দলে অংশগ্ৰহণ কৰিব৷ মই সুখী হৈছো যে জৈৱশক্তি, আয়ুৰ্বেদ আৰু অত্যাধুনিক কম্পিউটিঙত গৱেষণাত সহযোগিতা বৃদ্ধিৰ বাবে শৈক্ষিক আৰু গৱেষণা প্ৰতিষ্ঠানসমূহৰ মাজত সহযোগিতা সম্পন্ন হৈছে৷


    মহোদয়,


    ভাৰতৰ অৰ্থনৈতিক ৰূপান্তৰণত ব্ৰাজিলে এক গুৰুত্বপূৰ্ণ সহযোগীত ভূমিকাত অৱতীৰ্ণ হৈছে৷ খাদ্য আৰু শক্তিখণ্ডত আমাৰ আৱশ্যকতাসমূহৰ বাবে আমি ব্ৰাজিক এক বিশ্বাসযোগ্য স্ৰোতৰ ৰূপত দেখিবলৈ পাইছো৷ আমাৰ দ্বিপাক্ষিক ব্যৱসায়ো বৃদ্ধি হ’বলৈ ধৰিছে৷ দুয়োখন বৃহৎ অৰ্থব্যৱস্থাৰ মাজত পূৰকতাসমূহ প্ৰত্যক্ষ কৰি আমি ইয়াক অধিক সংবৰ্ধিত কৰাৰ অৱকাশ দেখিবলৈ পাইছো৷ আপোনাৰ সৈতে ব্ৰাজিলৰ প্ৰভাৱশালী ব্যৱসায়িক প্ৰতিনিধিমণ্ডলক ভাৰতত আদৰণি জনাবলৈ পাই সুখী অনুভৱ কৰিছো৷ মোৰ বিশ্বাস যে ভাৰতীয় উদ্যমী আৰু ব্যৱসায়ীসকলৰ সৈতে তেওঁলোকৰ সাক্ষাতে উন্নত ফলাফল প্ৰদৰ্শন কৰিব৷


    বন্ধুসকল,


    দুয়োখন দেশৰ তৰফৰ পৰা বিনিয়োগক সুগম কৰি তোলাৰ আৱশ্যকীয় আইনী পৰিকাঠামো প্ৰস্তুত কৰা হৈছে৷ আজিৰ আন্তঃসংযোগী বিশ্বত ভাৰত আৰু ব্ৰাজিলৰ মাজত সামাজিক প্ৰতিৰক্ষা চুক্তি প্ৰণালীক সুগম কৰি তোলাৰ ই এক গুৰুত্বপূৰ্ণ পদক্ষেপ হিচাপে বিবেচিত হৈছে৷


    বন্ধুসকল,


    দুয়োখন দেশেই বৃহৎ গণতান্ত্ৰিক দেশ হোৱাৰ পৰিপ্ৰেক্ষিতত বিশ্বজনীন তথা বহুমুখী বিষয়সমূহত ভাৰত আৰু ব্ৰাজিলৰ মৰ্যাদা সমান৷ সেয়া লাগিলে সন্ত্ৰাসবাদ অথবা পৰিবেশৰ দৰে গুৰুত্বপূৰ্ণ সমস্যাই নহওক কিয়৷ বিশ্বৰ সন্মুখত দেখা দিয়া কঠিন প্ৰত্যাহ্বানসমূহক লৈ আমাৰ দৃষ্টিভংগীৰ সাদৃশ্যতা আছে৷ বিশেষকৈ ব্ৰিকছ আৰু আইবিএছএত আমাৰ সহযোগিতাত, ভাৰতে বৈদেশিক নীতিত এক গুৰুত্বপূৰ্ণ পদক্ষেপ গ্ৰহণ কৰিছে৷ আজি আমি সিদ্ধান্ত গ্ৰহণ কৰিছো যে দুয়োখন দেশেই বহুমুখী বিষয়সমূহত নিজৰ সহযোগিতা অধিক দৃঢ় কৰিব৷ আৰু নিৰাপত্তা পৰিষদ, ৰাষ্ট্ৰসংঘ আৰু অন্য আন্তৰ্জাতিক সংস্থাসমূহত প্ৰয়োজনীয় সংশোধনৰ বাবে একত্ৰিতভাৱে প্ৰয়াস কৰিম৷


    বন্ধুসকল,


    মই পুনৰবাৰ ৰাষ্ট্ৰপতি বল্স’নাৰো আৰু তেওঁৰ প্ৰতিনিধিমণ্ডলক ভাৰতলৈ স্বাগতম জনাইছো৷ তেওঁৰ এই যাত্ৰাই ভাৰত-ব্ৰাজিলৰ সম্পৰ্কৰ এক নতুন অধ্যায়ৰ সূচনা কৰিছে৷


    মুইট’ অব্ৰিগাড’৷


    ধন্যবাদ৷


    
    

    *****


    VRRK/KP

    
    
    (Release ID: 1600632) Visitor Counter : 4
    
    
      Read this release in: English , Urdu , Hindi , Marathi , Bengali , Punjabi , Gujarati