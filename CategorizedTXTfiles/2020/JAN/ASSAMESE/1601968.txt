      প্ৰধানমন্ত্ৰীৰ কাৰ্যালয়

      খেলো ইণ্ডিয়া গেমছৰ সফল সমাপ্তিৰ বাবে অসম চৰকাৰ আৰু অসমৰ জনসাধাৰণক অভিনন্দন প্ৰধানমন্ত্ৰীৰ
      খেলো ইণ্ডিয়া য়ুথ গেমছৰ আৰ্হিৰে প্ৰতিবছৰে অনুষ্ঠিত হ’ব খেলো ইণ্ডিয়া ইউনিভাৰ্ছিটি গেমছ
      প্ৰথম খেলো ইণ্ডিয়া ইউনিভাৰ্ছিটি গেমছ অহা ২২ ফেব্ৰুৱাৰীৰ পৰা ১ মাৰ্চলৈ অনুষ্ঠিত হ’ব উৰিষ্যাৰ কটক আৰু ভুৱনেশ্বৰত
      Posted On: 26 JAN 2020 8:34PM by PIB Guwahati


    প্ৰধানমন্ত্ৰী মন কী বাত অনুষ্ঠানত আজি খেলো ইণ্ডিয়া য়ুথ গেমছৰ সফল সামৰণিৰ বাবে তেওঁ অসমবাসী ৰাইজৰ লগতে অসম চৰকাৰ আৰু খেলো ইণ্ডিয়াত অংশগ্ৰহণকাৰী সকলোকে অভিনন্দন জ্ঞাপন কৰে।


    প্ৰধানমন্ত্ৰীয়ে কয়, খেলো ইণ্ডিয়াত বিভিন্ন ৰাজ্যৰ পৰা প্ৰায় ৬ হাজাৰ খেলুৱৈয়ে অংশগ্ৰহণ কৰিছিল। এই খেলো ইণ্ডিয়াতে ভঙ্গ হ’ল ৮০ টাকৈ অভিলেখ, ইয়াৰ ভিতৰত ৫৬ টা অভিলেখেই ভঙ্গ কৰিলে আমাৰ সুদক্ষ কন্যাসকলে। তেওঁ লগতে উল্লেখ কৰে যে ২০১৮ চনত যেতিয়া খেলো ইণ্ডিয়া গেমছ আৰম্ভ কৰা হৈছিল, এই ক্ৰীড়া মহোৎসৱত অংশগ্ৰহণ কৰিছিল তিনি হাজাৰ পাচশ খেলুৱৈয়ে, আৰু মাত্ৰ তিনিটা বছৰৰ ভিতৰত এই সংখ্যা ৬ হাজাৰলৈ বৃদ্ধি পালে, অৰ্থাৎ এই সংখ্যা প্ৰায় দুগুণ বৃদ্ধি পালে।


    প্ৰধানমন্ত্ৰীয়ে মন কী বাত অনুষ্ঠানত আজি উল্লেখ কৰে অংশগ্ৰহণকাৰী শিশু আৰু তেওঁলোকৰ অভিভাৱকৰ এলানি প্ৰেৰণাদায়ী কাহিনী। এই কাহিনীসমূহৰ ভিতৰত এটা আছিল তামিলনাডুৰ যোগনাথনৰ। প্ৰধানমন্ত্ৰীয়ে কয়, “যোগনাথনে তামিলনাডুত বিড়ি প্ৰস্তুত কৰে, কিন্তু তেওঁৰ কন্যাই এই খেলো ইণ্ডিয়া গেমছত ভাৰোত্তোলনত স্বৰ্ণ পদক অৰ্জনেৰে সকলোৰে হৃদয় জয় কৰে। ”


    গুৱাহাটীত অনুষ্ঠিত হৈ যোৱা খেলো ইণ্ডিয়া য়ুথ গেমছৰ চাইক্লিংৰ ২০০ মিটাৰ স্প্ৰিণ্ট ইভেণ্টত স্বৰ্ণ পদক অৰ্জন কৰা ডেভিদ বেকহামৰ বিষয়েও উল্লেখ কৰে প্ৰধানমন্ত্ৰীয়ে। আন্দামান নিকোবৰৰ ডেভিদ কেঁচুৱা অৱস্থাতে পিতৃক হেৰুৱাইছিল। তেওঁৰ খুড়াকে তেওঁক ফুটবলাৰ হিচাপে গঢ়ি তুলিবলৈ বিচাৰিছিল আৰু সেইবাবেই নাম ৰাখিছিল ডেভিদ বেকহাম। কিন্তু ডেভিদৰ আছিল চাইক্লিংৰ প্ৰতি বিশেষ দুৰ্বলতা । এই দুৰ্বলতাই অদম্য শক্তি হিচাপে পৰিগণিত হৈ খেলো ইণ্ডিয়া আঁচনিত বাচনি লাভ কৰাত সহায় কৰিলে , আৰু আজি সেই ডেভিদেই চাইক্লিংত অভিলেখসহ স্বৰ্ণ পদকেৰে নিজ ৰাজ্যলৈ সুনাম কঢ়িয়াইছে।


    তেওঁ লগতে মুম্বাইৰ কৰীণা শংক্তাৰো এক অনবদ্য প্ৰেৰণাদায়ী কাহিনী উল্লেখ কৰে। কৰীণাই এক ৰাষ্ট্ৰীয় অভিলেখ সৃষ্টিৰে ১৭ বছৰ অনুৰ্ধ্ব শাখাত সাতোৰৰ ১০০ মিটাৰ ব্ৰেষ্টষ্ট্ৰোকত স্বৰ্ণ পদক অৰ্জন কৰিবলৈ সক্ষম হয়। ১০ম শ্ৰেণীৰ ছাত্ৰী কৰীণাই আঁঠুৰ আঘাটৰ বাবে প্ৰশিক্ষণ আধাতে সামৰিবলৈ বাধ্য হৈছিল। পিছে কৰীণা আৰু তেওঁৰ মাতৃয়ে সাহস নেহেৰুৱালে আৰু তাৰ ফল আজি সকলোৰে সমূখত।


    প্ৰধানমন্ত্ৰীয়ে কয়, “আমি সকলোৱেই জানো যে ৰাষ্ট্ৰীয় গেমছ হৈছে আমাৰ খেলুৱৈসকলে নিজ নিজ প্ৰতিভাৰে উদ্ভাসিত হোৱাৰ লগতে নিজ ৰাজ্যলৈ সুনাম কঢ়িওৱাৰ বাবে এক মঞ্চ লাভ কৰে। সেয়েহে আমি এইবাৰৰ পৰা প্ৰতিবছৰে খেলো ইণ্ডিয়া ইউনিভাৰ্ছিটি গেমছ আয়োজন কৰাৰ সিদ্ধান্ত গ্ৰহণ কৰিছো আৰু এয়া অনুষ্ঠিত হ’ব খেলো ইণ্ডিয়া য়ুথ গেমছৰ আৰ্হিৰে। ”


    উল্লেখ্য যে খেলো ইণ্ডিয়া ইউনিভাৰ্ছিটি গেমছৰ প্ৰথমটো সংস্কৰণ পৰৱৰ্তী মাহত উৰিষ্যাৰ কটক আৰু ভূৱনেশ্বৰত অনুষ্ঠিত হ’ব। ২২ ফেব্ৰুৱাৰীৰ পৰা ১ মাৰ্চলৈ চলিব এই ক্ৰীড়া মহোৎসৱ। এই মহোৎসৱত অংশগ্ৰহণ কৰিবৰ বাবে ইতিমধ্যে ৩০০০ ৰো অধিক ক্ৰীড়াবিদে যোগ্যতা অৰ্জন কৰিছে।


    ফিট ইণ্ডিয়া


    প্ৰধানমন্ত্ৰী য়ে এক যোগাত্মক পৰিৱেশ কঢ়িয়াই আনিবৰ বাবে আৰম্ভ কৰা ফিট ইণ্ডিয়া স্কুল অভিযানৰ উচ্চ প্ৰসংশা কৰে। তেওঁ উল্লেখ কৰে যে ৬৫,০০০ ৰো অধিক বিদ্যালয়ে অনলাইন পঞ্জীয়ণৰ যোগেদি ফিট ইণ্ডিয়া স্কুলৰ প্ৰমাণ পত্ৰ লাভ কৰিছে। তেওঁ দেশৰ আন আন বিদ্যালয়সমূহকো বিদ্যালয়ত পূৰ্ণাঙ্গ শাৰীৰিক অনুশীলনৰ কাৰ্যকলাপ তথা ক্ৰীড়াৰ অন্তৰ্ভুক্তি সুনিশ্চিত কৰি ‘ফিট স্কুল’লৈ পৰ্যবসিত হ’বলৈ আহ্বান জনায়।


    *****


    VRRK/AK /RD

    
    
    (Release ID: 1601968) Visitor Counter : 5
    
    
      Read this release in: Marathi , English , Urdu , Hindi , Bengali , Punjabi , Gujarati , Tamil , Kannada