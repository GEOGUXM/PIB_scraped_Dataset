      शिक्षा मंत्रालय

      प्रधानमंत्री “परीक्षा पे चर्चा-2020” के एक अन्य रोमांचक संस्करण पर कल छात्रों के साथ बातचीत करेंगे
      
      तालकटोरा स्टेडियम में बातचीत के इस कार्यक्रम में 50 दिव्यांग छात्र भी हिस्सा लेंगे

      Posted On: 19 JAN 2020 6:18PM by PIB Delhi

    परीक्षा का तनाव खत्म करने के लिए भारत और विदेश के छात्रों के साथ प्रधानमंत्री श्री नरेन्द्र मोदी का परीक्षा में चर्चा का तीसरा संस्करण कल सुबह 11 बजे तालकटोरा स्टेडियम में होगा। इस कार्यक्रम में देश भर के करीब 2000 छात्र भाग लेंगे।


    इस अनोखे कार्यक्रम में भाग लेने के लिए छात्रों में न केवल रोमांच और उत्साह है बल्कि वह प्रधानमंत्री से बहुमूल्‍य सुझाव लेना चाहते हैं। प्रधानमंत्री हमेशा यह सुनिश्चित करने के इच्‍छुक रहे हैं कि छात्र तनाव मुक्‍त माहौल में परीक्षा दें और किसी तरह के दबाव में न आएं, जिससे आगे चलकर उन्‍हें बेहतर परिणाम मिलें।


    मानव संसाधन विकास मंत्रालय ने माईजीओवी (MyGov) के साथ मिलकर प्रधानमंत्री के बातचीत के कार्यक्रम “परीक्षा पे चर्चा 2020” के तीसरे संस्‍करण के लिए कक्षा 9 से 12 तक के छात्रों के लिए विभिन्‍न विषयों पर ‘लघु निबंध’ प्रतियोगिता की। प्रतियोगिता के लिए प्रविष्टियां www.mygov.in के जरिये 2 दिसम्‍बर 2019 से 23 दिसम्‍बर 2019 तक ऑनलाइन आमंत्रित की गई थी। 3 लाख से अधिक बच्‍चों ने खुद को इसके लिए पंजीकृत कराया जिनमें से 2.6 लाख से अधिक बच्‍चों ने प्रतियोगिता में भाग लिया। वर्ष 2019 में 1.03 लाख छात्रों ने प्रतियोगिता में हिस्‍सा लिया। चुने हुए विजेताओं को परीक्षा पे चर्चा 2020 में भाग लेने और प्रधानमंत्री श्री नरेन्‍द्र मोदी से बातचीत करने का अवसर मिलेगा। तालकटोरा स्‍टेडियम में आयोजित कार्यक्रम में इस वर्ष 50 दिव्‍यांग छात्र भी हिस्‍सा लेंगे।


    सीबीएसई और केवीएस स्‍कूल के छात्रों के लिए परीक्षा संबंधी मुद्दों पर एक पेंटिंग और पोस्‍टर बनाने की प्रतियोगिता भी आयोजित की गई, इनमें से चुनी गई पेंटिंग/पोस्‍टर “परीक्षा पे चर्चा 2020” के दौरान प्रदर्शनी का हिस्‍सा होंगे। करीब 725 पोस्‍टर और पेंटिंग प्राप्‍त हुई, इनमें से करीब 50 चुनी हुई पेंटिंग/पोस्‍टरों को तालकटोरा स्‍टेडियम, नई दिल्‍ली में प्रदर्शित किया गया है। प्रधानमंत्री कार्यक्रम शुरू होने से पूर्व इस प्रदर्शनी को देखेंगे।


    इस कार्यक्रम को छात्रों पर केन्द्रित करने के लिए प्रधानमंत्री के एक घंटे लंबे कार्यक्रम का संचालन पहली बार छात्र करेंगे। चार केन्‍द्रीय विद्यालय संगठन (केवीएस) के स्‍कूली छात्र इस वर्ष कार्यक्रम के सूत्रधार होंगे। केवीएस के इन चारों छात्रों को एक भारत श्रेष्‍ठ भारत पर्व वाद-विवाद प्रतियोगिता से चुना गया है जिसका आयोजन पिछले वर्ष केवीएस ने किया। इन चार छात्रों में दो लड़कियां और दो लड़के हैं।


    इस वर्ष का प्रारूप : परीक्षा पे चर्चा 2020 के पिछले दो बार हुए आयोजन की तरह वही टाउन हॉल प्रारूप होगा, जो अपने आप में अनोखा है जिसमें प्रधानमंत्री तालकटोरा स्‍टेडियम, नई दिल्‍ली में स्‍कूली छात्रों के साथ बातचीत करेंगे। पिछले 2 वर्षों में इस प्रारूप को भारी सफलता मिली। कार्यक्रम में करीब 2000 बच्‍चे भाग लेंगे।


    उपरोक्‍त बताई गई ऑनलाइन प्रतियोगिता के लिए, छात्रों ने www.mygov.in वेबसाइट के जरिये निम्‍नलिखित विषयों पर भाग लिया :


    कृतज्ञता सर्वोत्‍कृष्‍ट है : ऐसे व्‍यक्ति के बारे में एक लघु आलेख जिसे छात्र समझता हो कि उसने उसकी शिक्षा की यात्रा में महत्‍वपूर्ण भूमिका निभाई है, वह उसके प्रति कृतज्ञ क्‍यों है।


    आपका भविष्‍य आपकी महत्‍वाकांक्षाओं पर निर्भर है : छात्र द्वारा अपने लिए तय किए गए उद्देश्‍यों और करियर की महत्‍वाकांक्षाओं पर एक लघु आलेख।


    परीक्षा के बारे में पड़ताल: वर्तमान परीक्षा प्रणाली पर छात्रों की राय और आदर्श परीक्षा प्रणाली के बारे में उनके सुझाव।


    हमारे कर्तव्‍य, आपके विचार : नागरिकों के कर्तव्‍यों के बारे में आलेख और कोई अधिक कर्तव्‍यनिष्‍ठ नागरिक बनने के लिए सभी को कैसे प्रेरित कर सकता है।


    संतुलन लाभकारी है: अध्‍ययन के अलावा छात्रों की संतुलित गतिविधियों के बारे में आलेख।


    देश भर के कक्षा VI से कक्षा XII के छात्रों से अनुरोध किया गया है कि वे दूरदर्शन (डीडी नेशनल, डीडी न्‍यूज, डीडी इंडिया) /रेडियो चैनलों (आकाशवाणी मीडियम वेव, आकाशवाणी एफएम चैनल) पर इस कार्यक्रम को देखें/ सुनें।


    प्रधानमंत्री की स्‍कूल और कॉलेज के छात्रों के साथ बातचीत के कार्यक्रम "परीक्षा पे चर्चा1.0" के पहले संस्‍करण का आयोजन तालकटोरा स्‍टेडियम, नई दिल्‍ली में 16 फरवरी 2018 में किया गया था। स्‍कूल और कॉलेज के छात्रों के साथ दूसरे संस्‍करण "परीक्षा पे चर्चा 2.0” का आयोजन तालकटोरा स्‍टेडियम, नई दिल्‍ली में 29 जनवरी 2019 में किया गया। पिछले वर्ष देश भर के 8.5 करोड़ से अधिक छात्रों ने डीडी/टेलीविजन चैनलों/ रेडियो चैनलों पर इस कार्यक्रम को देखा/ सुना। प्रिंट और इलैक्‍ट्रॉनिक मीडिया ने इसे व्‍यापक पैमाने पर कवर किया। मीडिया रिपोर्ट के अनुसार, बातचीत का यह कार्यक्रम सोशल मीडिया पर हिट रहा और “परीक्षा पे चर्चा" नम्‍बर 1 प्रचलित संवाद रहा जिसे ट्विटर पर 2.5 मिलियन से अधिक इम्‍प्रेशन मिले। यू ट्यूब, फेसबुक लाइव, वेबकास्टिंग के जरिये इसे बड़े पैमाने पर देखा गया। विदेशों में भारतीय समुदाय की भागीदारी को भी प्रोत्‍साहित किया जाएगा जैसे पिछले वर्ष किया गया था।


    ***


    आरकेमीणा/आरएनएम/एएम/केपी/एनके-5358
    

    
    (Release ID: 1599808) Visitor Counter : 128
    
    
      Read this release in: Marathi , Urdu , English