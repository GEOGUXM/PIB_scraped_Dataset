      उपभोक्‍ता कार्य, खाद्य एवं सार्वजनिक वितरण मंत्रालय

      ब्राजील के शिष्टमंडल ने कृषि, पशुधन और आपूर्ति मंत्री सुश्री टेरेजा क्रिस्टीना कॉरिया दा कॉस्टा डायस के नेतृत्व में उपभोक्ता मामलों, खाद्य एवं सार्वजनिक वितरण मंत्री श्री रामविलास पासवान से मुलाकात की
      Posted On: 23 JAN 2020 8:04PM by PIB Delhi


    ब्राजील के शिष्टमंडल ने कृषि , पशुधन और आपूर्ति मंत्री सुश्री टेरेजा क्रिस्टीना कॉरिया दा कॉस्टा डायस के नेतृत्व में उपभोक्ता मामलों , खाद्य एवं सार्वजनिक वितरण मंत्री श्री रामविलास पासवान से मुलाकात की तथा द्विपक्षीय महत्व के मुद्दों पर संक्षिप्त बातचीत और चर्चा की। बातचीत बहुत सौहार्दपूर्ण माहौल में हुई। इस अवसर पर खाद्य एवं सार्वजनिक वितरण सचिव श्री रवि कांत, ब्राजील के अंतर्राष्ट्रीय संबंध और व्यापार सचिव श्री ऑरलांडो लीते रिबेरो, कृषि सचिव श्री दालशी दा जीसस बागोलिन और भारत में ब्राजील दूतावास के सचिव श्री पेड्रो मारियानो मार्टिन्स पोन्टस भी उपस्थित थे।


    ब्राजील की कृषि मंत्री का स्वागत करते हुए श्री रामविलास पासवान ने दोनों देशों के बीच शानदार राजनीतिक रिश्तों और रणनीतिक साझेदारी को रेखांकित करते हुए कहा कि दोनों देशों के बीच विभिन्न अंतर्राष्ट्रीय मुद्दों पर आपसी समझ व सहमति मौजूद है। देशवासियों के लिए खाद्य सुरक्षा सुनिश्चित करने के संबंध में भारत सरकार द्वारा उठाए गए कदमों का हवाला देते हुए श्री पासवान ने बताया कि देश के लगभग 800 मिलियन लोग लक्षित सार्वजनिक वितरण प्रणाली के दायरे में आते हैं, जिसके जरिए भारत सरकार सभी लाभार्थियों को अत्यंत कम दरों पर खाद्यान उपलब्ध कराती है।


    श्री पासवान ने ब्राजील पक्ष को यह भी बताया कि भारत ने ‘एक राष्ट्र एक राशन कार्ड’ नामक कार्यक्रम शुरू किया है, ताकि एक ही राशन कार्ड पूरे देश में लागू हो सके। बातचीत के दौरान श्री पासवान ने ब्राजील पक्ष से आग्रह किया कि वह ब्राजील में भारतीय जिंसों के लिए बाजार सुगमता प्रदान करने पर विचार करे। उल्लेखनीय है कि प्याज और मकई के संबंध में 2012 से भारत का आग्रह लंबित है, जबकि भारत ने कपास, सोयाबीन और मक्के जैसी विभिन्न जिंसों के लिए ब्राजील को बाजार सुगमता दे दी है।


    श्री रामविलास पासवान ने ब्राजील को धन्यवाद दिया कि उसने अभी हाल में भारतीय नागरिकों को वीज़ा मुक्त यात्रा करने की सुविधा दी है। उन्होंने उम्मीद जाहिर की कि दोनों देशों के फायदे के लिए भारत और मर्कोसुर प्रिफ्रेंशियल ट्रेड एग्रीमेंट (अर्जेन्टीना, ब्राजील, पराग्वे व उरुग्वे सदस्य) को विस्तार दिया जाएगा। चीनी और एथेनॉल संबंधी प्रौद्योगिकी तथा अनुसंधान सहयोग में दोनों देश अपने अनुभव साझा करते हैं। दोनों देशों ने पेट्रोलियम में एथेनॉल के मिश्रण संबंधी सहमति व्यक्त की है, ताकि जलवायु परिवर्तन पर लगाम लगाई जा सके। गन्ने को चारे के रूप में इस्तेमाल करके भैंस के दूध के उत्पादन तथा एथेनॉल जैसे क्षेत्रों में सहयोग करने के लिए ब्राजील ने आईसीएआर तथा राष्ट्रीय शर्करा संस्थान, कानपुर के साथ समझौते का प्रस्ताव किया है। ब्राजील की कृषि, पशुधन और आपूर्ति मंत्री सुश्री टेरेजा क्रिस्टीना कॉरिया दा कॉस्टा डायस ने विभिन्न मुद्दों पर चर्चा करने के लिए भारतीय पक्ष और श्री पासवान को धन्यवाद दिया और आश्वस्त किया कि भारत द्वारा उठाए गए विषयों पर जल्द विचार किया जाएगा। उन्होंने आशा व्यक्त की कि दोनों देशों के बीच द्विपक्षीय संबंध और मजबूत होंगे। उन्होंने कहा कि भारत और ब्राजील के लोगों की समान आकांक्षाएं हैं और उन्हें विकास की समान चुनौतियों का सामना है।


    ***


    आर.के.मीणा/आरएनएम/एकेपी/एमएस-54 4 8


    

    
    (Release ID: 1600434) Visitor Counter : 60
    
    
      Read this release in: English