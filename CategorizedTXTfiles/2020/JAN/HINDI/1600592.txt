      प्रधानमंत्री कार्यालय

      प्रधानमंत्री के प्रधान सचिव ने कोरोना वायरस के प्रकोप पर उच्च स्तरीय बैठक की अध्यक्षता की
      Posted On: 25 JAN 2020 7:29PM by PIB Delhi


    प्रधानमंत्री श्री नरेंद्र मोदी के निर्देश पर उनके प्रधान सचिव डॉ. पी. के. मिश्रा ने चीन में फैले कोरोना वायरस के प्रकोप पर एक उच्च स्तरीय बैठक की अध्यक्षता की।


    बैठक के दौरान अधिकारियों ने कोरोनो वायरस के प्रसार से जुड़े नवीनतम घटनाक्रम , इससे निपटने की तैयारियों और उपायों से प्रधान सचिव को अवगत कराया।


    स्वास्थ्य और परिवार कल्याण मंत्रालय ने प्रधान सचिव को अस्पतालों में की गई तैयारियों , प्रयोगशालाओं की तैयारियों , त्‍वरित प्रतिक्रिया दलों के क्षमता निर्माण के लिए किए गए उपायों और मंत्रालय द्वारा की गई व्यापक निगरानी गतिविधियों के बारे में जानकारी दी।


    प्रधान सचिव ने नागरिक उड्डयन मंत्रालय जैसे अन्य मंत्रालयों द्वारा उठाए गए निवारक उपायों की भी समीक्षा की।


    अधिकारियों ने प्रधान सचिव को आश्वासन दिया कि स्वास्थ्य और परिवार कल्याण मंत्रालय अन्य मंत्रालयों और राज्य सरकारों एवं केंद्र शासित प्रदेशों के समन्‍वय से हालात पर निकटता से निगरानी कर रहा है।


    अब तक 7 अंतरराष्ट्रीय हवाई अड्डों पर 115 उड़ानों से आए 20,000 यात्रियों की जांच की जा चुकी है। पूरे देश में नेशनल इंस्टीट्यूट ऑफ वायरोलॉजी की प्रयोगशालाएं वायरस का परीक्षण करने के लिए पूरी तरह से तैयार हैं। सभी राज्य और जिला स्वास्थ्य अधिकारियों को सतर्क कर दिया गया है।


    इस बैठक में कैबिनेट सचिव श्री राजीव गौबा , गृह सचिव श्री अजय कुमार भल्ला , विदेश सचिव श्री विजय गोखले , रक्षा सचिव श्री अजय कुमार , स्वास्थ्य और परिवार कल्याण सचिव सुश्री प्रीति सूदन , नागरिक उड्डयन सचिव श्री प्रदीप सिंह खरौला और कई अन्य शीर्ष अधिकारी शामिल हुए।


    ***


    आर.के.मीणा/आरएनएम/ एके/एसएस -5 476


    

    
    (Release ID: 1600592) Visitor Counter : 101
    
    
      Read this release in: Assamese , English , Punjabi , Marathi , Bengali , Punjabi , Gujarati , Tamil , Kannada , Malayalam