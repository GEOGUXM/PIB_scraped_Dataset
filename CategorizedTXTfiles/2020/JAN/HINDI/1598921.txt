      रक्षा मंत्रालय

      मिलन 2020 की मेजबानी के लिए विशाखापतनम में तैयारियां जोरों पर
      Posted On: 09 JAN 2020 12:57PM by PIB Delhi


    फरवरी 2016 में इन्‍टरनेशनल फ्लीट रिव्‍यू (आईएफआर) की सफल मेजबानी के बाद , मार्च 2020 में आयोजित होने वाले एक अन्‍य अंतर्राष्‍ट्रीय नौसेना कार्यक्रम ‘ मिलन ’ की मेजबानी के लिए विशाखापतनम में तैयारियां जोरों पर हैं। इस वृहद् आयोजन में लगभग दो महीने का समय बाकी है। पूर्वी नौसेना कमान (ईएनसी) के प्रमुख वाइस एडमिरल एस.एम. घोरमाड़े ने 7 जनवरी , 2020 को इसकी तैयारियों की समीक्षा की। समीक्षा बैठक में ग्रेटर विशाखापतनम नगर निगम (जीवीएमसी) के आयुक्‍त डॉ. जी. श्रीजन , महानगर पुलिस आयुक्‍त श्री राजीव कुमार मीणा , विशाखापतनम महानगर क्षेत्र विकास प्राधिकरण ( वीएमआरडीए) के सचिव श्री ए. श्रीनिवास , विशाखापतनम पोर्ट ट्रस्‍ट ( वीपीटी) के मुख्‍य यांत्रिक अभियंता श्री आर.एन. हरि कृष्‍ण , हिन्‍दुस्‍तान शिपयार्ड लिमिटेड (एचएसएल ) हिन्‍दुस्‍तान पेट्रोलियम कॉरपोरेशन लिमिटेड (एचपीसीएल) , इंडियन ऑयल कॉरपोरेशन लिमिटेड (आईओसीएल) , इंग्रो पोलीमर एंड कैमिकल्‍स लिमिटेड (ईपीसीएल) , कोरोमंडल फर्टिलाइजर्स लिमिटेड के प्रतिनिधियों तथा विशेष शाखा , कानून व्‍यवस्‍था एवं यातायात से जुड़े वरिष्‍ठ पुलिस अधिकारियों ने भागीदारी की। इससे नागरिक प्रशासकों एवं हितधारक संगठनों की गहरी रुचि का पता चला।


    मिलन की गतिविधियों के बारे में उपस्थित लोगों को अवगत कराने के लिए एक विस्‍तृत प्रस्‍तुति की गई। वाइस एडमिरल एस.एन. घोरमाड़े ने बहुराष्‍ट्रीय नौसेना आयोजन में नगर प्रशासन , नगर निकायों , पुलिस विभाग तथा सार्वजनिक उपक्रमों के पूरे समर्थन और सहयोग का आश्‍वासन दिया , जैसा कि 2016 में आईएफआर के दौरान किया गया था। समीक्षा बैठक के बाद नौसेना के प्रमुख अधिकारियों और हितधारक संगठनों के उपस्थित प्रतिनिधियों ने विभिन्‍न स्‍थानों को जाकर देखा।


    ‘ मिलन 2020 ’ नौसेना का एक बहुपक्षीय युद्धाभ्‍यास है। मित्र देशों की नौसेनाओं के बीच व्‍यावसायिक संपर्क बढ़ाना तथा समुद्री क्षेत्र में एक दूसरे की शक्तियों एवं श्रेष्‍ठ परम्‍पराओं से सीखना इसका लक्ष्‍य है। ‘ मिलन 2020 ’ में भागीदारी के लिए आमंत्रित 41 देशों की नौसेनाओं में से 30 देशों की नौसेनाओं ने अपनी भागीदारी की पुष्टि की है।


    ***


    आर.के.मीणा/आरएनएम/एसकेएस/वाईबी- 518 9

    
    
    (Release ID: 1598921) Visitor Counter : 394
    
    
      Read this release in: English , Urdu