      विज्ञान एवं प्रौद्योगिकी मंत्रालय

      नेचर इंडिया के साथ सीएसआईआर ‘नेचर इंडिया’ निबंध प्रतियोगिता 2020 का आयोजन करेगा
      Posted On: 09 JAN 2020 5:10PM by PIB Delhi


    वैज्ञानिक एवं औद्योगिक अनुसंधान परिषद (सीएसआईआर) और नेचर इंडिया मिलकर ‘ नेचर इंडिया ’ निबंध प्रतियोगिता 2020 का आयोजन करेंगे। इस आयोजन के तहत भारत के युवा और अनुभवी वैज्ञानिकों, शोधकर्ताओं और लेखकों को मंच प्रदान किया जाएगा, जिसमें वे सामाजिक रूप से प्रभावी विज्ञान संबंधी विचारों का आदान-प्रदान करेंगे।


    ‘ नेचर इंडिया ’ निबंध प्रतियोगिता 25 से 50 वर्षीय पाठकों के लिए खुली है। निबंधकार विज्ञान संबंधी वृतांतों पर लेखन करेंगे, ताकि भारत के वैज्ञानिक भविष्य का रोडमैप तैयार करने में मदद मिले। निबंध एक हजार शब्दों तक के होने चाहिए और विषय के तौर पर भारत में विज्ञान के सामाजिक प्रभावों पर विचार व्यक्त किए जाएं। निबंधों को प्रेरक और कहानी के रूप में लिखा जाना है।


    निबंध प्रतियोगिता को शुरू करते हुए सीएसआईआर के महानिदेशक डॉ. शेखर सी. मांडे ने कहा कि विज्ञान को समाज के लिए उपयोगी होना चाहिए। इस दिशा में नेचर इंडिया निबंध प्रतियोगिता भारतीय वैज्ञानिकों को अपने विचार व्यक्त करने का अवसर प्रदान करेगी।


    निबंधों का मूल्यांकन सम्पादकों, वैज्ञानिकों और विज्ञान से जुड़े व्यक्तियों का एक पैनल करेगा। निबंध जमा करने की अंतिम तिथि 9 मार्च, 2020 की मध्यरात्रि होगी। विजेताओं के निबंध नेचर इंडिया के वार्षिक अंक और नेचर इंडिया के ब्लॉग ‘ इंडीजेनस ’ में प्रकाशित किया जाएगा। सर्वोच्च तीन निबंधों के लिए 40 हजार रुपये, 30 हजार रुपये और 20 हजार रुपये या उसके समकक्ष का नकद पुरस्कार दिया जाएगा। इसके अलावा तीन वर्षों के लिए ‘ नेचर ’ अंक का सब-क्रिप्शन, ट्रॉफी और प्रमाणपत्र भी दिए जाएंगे।


    ***


    आर.के.मीणा/आरएनएम/एकेपी/एमएस - 5201

    
    
    (Release ID: 1598960) Visitor Counter : 257
    
    
      Read this release in: English , Urdu , Bengali