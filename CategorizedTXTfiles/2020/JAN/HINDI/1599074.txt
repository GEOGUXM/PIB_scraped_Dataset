      सांख्यिकी एवं कार्यक्रम कार्यान्‍वयन मंत्रालय

      राज्यों/केन्द्रशासित प्रदेशों की सांख्यिकी प्रणाली को मजबूत करने के लिए आज नई दिल्ली में एकदिवसीय कार्यशाला का आयोजन
      Posted On: 10 JAN 2020 4:19PM by PIB Delhi


    सांख्यिकी एवं कार्यक्रम कार्यान्वयन मंत्रालय (एमओएसपीआई) ने राज्यों/केन्द्रशासित प्रदेशों की सांख्यिकी प्रणाली को मजबूत करने के लिए आज अशोक होटल, नई दिल्ली में एकदिवसीय कार्यशाला का आयोजन किया। भारत के मुख्य सांख्यिकीविद तथा मंत्रालय के सचिव श्री प्रवीण श्रीवास्तव ने अपने संबोधन में परिचर्चा की शुरुआत की। महानिदेशक (सर्वेक्षण) श्री विजय कुमार, महानिदेशक (आर्थिक सांख्यिकी) श्री पी. के. सान्याल, महानिदेशक (सामाजिक सांख्यिकी) श्री ए.के. संधू, राष्ट्रीय सांख्यिकी कार्यालय व मंत्रालय के वरिष्ठ अधिकारियों, राज्यों / केन्द्रशासित प्रदेशों के आर्थिक एवं साख्यिकीय निदेशालयों तथा विश्व बैंक के प्रतिनिधियों ने कार्यशाला में भाग लिया।


    कार्यशाला में मंत्रालय के विभिन्न सुधार कार्यक्रमों पर प्रस्तुतियां दी गईं। राजस्थान, महाराष्ट्र, तमिलनाडु और कर्नाटक जैसे राज्यों के आधिकारिक सांख्यिकी के अनुभवों के बारे में भी जानकारी दी गई। सांख्यिकी एवं कार्यक्रम कार्यान्वयन मंत्रालय (एमओएसपीआई) के क्षमता विकास योजना की उप-योजना सांख्यिकी शक्तिकरण सहयोग की उपलब्धियों के बारे में भी जानकारी प्रस्तुत की गई। विश्व बैंक ने भी भारत में सांख्यिकी की गुणवत्ता को बेहतर बनाने के राष्ट्रीय कार्यक्रम पर एक संक्षिप्त प्रस्तुति दी। यह परियोजना अभी प्रक्रिया में है। विश्व बैंक निवेश परियोजना वित्त पोषण (आईपीएफ) के तहत इस परियोजना को सहायता प्रदान करेगा। यह इस परियोजना का पहला चरण होगा। विकास नीति वित्तीय पोषण (डीपीएफ) के तहत विश्व बैंक सहायता के दूसरे चरण में राष्ट्रीय सांख्यिकी प्रणाली को बेहतर बनाया जाएगा और इसमें राज्यों /केन्द्रशासित प्रदेशों को मजबूत करने पर विशेष ध्यान दिया जाएगा।


    राज्यों /केन्द्रशासित प्रदेशों को विभिन्न सत्रों के लिए चार समूहों में बांटा गया। इसका उद्देश्य था-मंत्रालय के विजन-2024 के अनुरूप एसएसएस उपयोजना के लिए सुझाव प्राप्त करना। कार्यशाला का उद्देश्य राज्यों/केन्द्रशासित प्रदेशों की सक्रिय भागीदारी से राष्ट्रीय सांख्यिकी प्रणाली को मजबूत करना था।


    ****


    आर . के . मीणा / आरएनएम / जेके / डीएस – 52 19


    

    
    (Release ID: 1599074) Visitor Counter : 80
    
    
      Read this release in: English , Urdu , Bengali