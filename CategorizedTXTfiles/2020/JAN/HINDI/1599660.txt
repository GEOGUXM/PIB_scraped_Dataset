      सड़क परिवहन एवं राजमार्ग मंत्रालय

      भारतीय राष्‍ट्रीय राजमार्ग प्राधिकरण के प्रीपेड फास्‍टैग वालेट में बची राशि की जानकारी के लिए मिस्‍ड कॉल सुविधा
      Posted On: 16 JAN 2020 5:55PM by PIB Delhi


    भारतीय राष्‍ट्रीय राजमार्ग प्राधिकरण- एनएचएआई के प्रीपेड वॉलेट वाले फास्‍टैग उपयोगकर्ताओं को परेशानी रहित और सुविधाजनक सेवाएं प्रदान करने के लिए एनएचएआई द्वारा प्रवर्तित कंपनी , भारतीय राजमार्ग प्रबंधन कंपनी लिमिटेड की ओर से प्रीपेड वॉलेट बैलेंस पूछताछ के लिए मिस्‍ड कॉल अलर्ट सुविधा शुरु करने की घोषणा की गई है।


    इस व्‍यवस्‍था के तहत फास्‍टैग उपयोग करने वाले ग्राहक जिन्होंने अपना मोबाइल नंबर पंजीकृत कर रखा है , वे अब अपने पंजीकृत मोबाइल नंबर: + 91-8884333331 पर मिस्ड कॉल देकर अपने प्रीपेड फास्‍टैग वॉलेट की बैलेंस राशि का पता कर सकते हैं।


    इस सुविधा की मुख्‍य विशेषताएं निम्‍नलिखित हैं:


    · यह सेवा चौबिसों घंटे निशुल्‍क उपलब्‍ध है।


    · सभी तरह के मोबाइल फोन और मोबाइल सेवा प्रदाता कंपनियों के नेटवर्क के अनुकूल है।


    · इस सुविधा के लिए किसी तरह की इंटरनेट सेवा की आवश्‍यकता नहीं है।


    · यदि एनएचएआई के प्रीपेड वॉलेट से किसी ने अपनी एक से ज्‍यादा गाडि़यां जोड़ रखी हैं तो उन्‍हें दोनों गाडि़यों के फास्‍टैग प्रीपेड वॉलेट की बैंलेंस राशि की जानकारी मिलाकर दी जाएगी। यदि बैलेंस राशि बहुत कम है तो उसके लिए पंजीकृत मोबाइल नंबर पर अलग से एसएमएस संदेश मिलेगा।


    · यह सुविधा केवल एनएचएआई के उन फास्‍टैग उपयोगकर्ताओं के लिए है जो प्रीपेड वॉलेट से जुड़े हैं। विभिन्‍न बैंक खातों से जुड़े फास्‍टैग के लिए यह सुविधा उपलब्‍ध नहीं करायी गयी है।


    · एनएचएआई की ओर से प्रीपेड वॉलेट सेवा शुरु करने के बाद से अबतक इसके साथ सवा दो लाख से ज्‍यादा फास्‍टैग उपयोगकर्ता जुड़ चुके हैं। फास्‍टैग को किसी भी बचत बैंक खाते या फिर एनएचएआई के प्रीपेड वॉलेट से जोड़ा जा सकता है। ऐसे 13 बैंक हैं जिनके बचत खातों के साथ एनएचएआई के फास्‍टैग को जोड़ा जा सकता है। माई फास्‍टैग ऐप एंड्रायड और आईओसी प्‍लैटफार्म पर भी उपलब्‍ध है।


    ***


    
    आरकेमीणा/आरएनएम/एमएस/5323

    
    
    (Release ID: 1599660) Visitor Counter : 124
    
    
      Read this release in: English , Urdu