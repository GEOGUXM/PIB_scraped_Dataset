      सड़क परिवहन एवं राजमार्ग मंत्रालय

      गडकरी ने सड़क सुरक्षा का रोडमैप तैयार करने का आह्वान किया
      
      सड़क दुर्घटनाओं को रोकने के लिए संयुक्‍त प्रयासों पर जोर दिया

      Posted On: 16 JAN 2020 5:57PM by PIB Delhi

    केंद्रीय सड़क परिवहन, राजमार्ग और सूक्ष्‍म,लघु और मध्‍यम उपक्रम मंत्री श्री नितिन गडकरी ने सड़क दुर्घटनाओं को रोकने के लिए संयुक्त प्रयासों पर जोर दिया है। उन्होंने कहा कि उनका मंत्रालय आने वाले दिनों में सड़क दुर्घटनाओं में होने वाली मौतों की संख्‍या को आधे से भी कम करने पर काम कर रहा है।


    आज नई दिल्ली में राष्ट्रीय सड़क सुरक्षा परिषद (एनआरएससी) की 18 वीं बैठक और परिवहन विकास परिषद (टीडीसी) की 39 वीं बैठक को संबोधित करते हुए, श्री गडकरी ने सभी राज्यों के परिवहन मंत्रियों से खर्च की परवाह किए बिना इस दिशा में रोडमैप तैयार करने का आह्वान किया। उन्होंने कहा, देश में बुनियादी ढांचे के विकास के लिए संसाधनों की कोई कमी नहीं है, जरूरत केवल जनता की सेवा के लिए एक सुसंगत दृष्टिकोण की है।


    केंद्रीय सड़क परिवहन, राजमार्ग और सूक्ष्‍म,लघु एंव मध्‍यम उपक्रम मंत्री श्री नितिन गडकरी आज नई दिल्ली में राष्ट्रीय सड़क सुरक्षा परिषद (एनआरएससी) की 18 वीं बैठक और परिवहन विकास परिषद (टीडीसी) की 39 वीं बैठक में पारंपरिक दीप प्रज्ज्वलित करते हुए। __________________________________________________________


    राष्‍ट्रीय राजमार्गों में 36 प्रतिशत और अंतरराज्‍यी राजमार्गों में 26 प्रतिशत सुधार होने का जिक्र करते हुए श्री गडकरी ने कहा कि इन राजमार्गों पर ब्‍लैक स्‍पाट्स का चिन्हित कर उनकी मरम्‍मत का काम तेजी से किया जा रहा है। उन्‍होंने इंजीनियरिंग के छात्रों और गैर सरकारी संगठनों की ओर से सड़कों का परीक्षण करने की आवश्‍यता पर बल दिया। श्री गडकरी ने कहा कि जिला स्‍तर की समितियों से कहा गया है कि वह राजमार्गो पर ब्‍लैक स्‍पाट्स की जांच करें और ऐसे स्‍थानों में तुरंत मरम्‍मत की जरुरतों के बारे में अपने सुझाव दें। उन्‍होंने कहा कि सड़क निर्माण में सुधार का काम 14 हजार करोड़ रूपए के उपलब्‍ध आर्थिक संसाधन के साथ किया जाएगा।


    केन्‍द्रीय सड़क परिवहन और राजमार्ग राज्‍य मंत्री जनरल (सेवानिवृत) डा. वी के सिंह ने सड़क सुरक्षा के लिए लोगों के व्‍यवहार में आवश्‍यक बदलाव की जरुरत पर बल दिया। उन्‍होंने कहा कि सड़क सुरक्षा के बारे में जागरुकता परिवार,स्‍कूल और समाज के स्‍तर से शुरु होनी चाहिए। उन्‍होंने कहा कि वह सड़क दुर्घटनाओं और इसका शिकार होने वाले लोगों के बारे में समाज के नजरिए को बेहतर बनाने बनाने के लिए जरुरी उपायों के बारे में राज्‍य सरकारों से बात कर रहे हैं ताकि दुर्घटना के तुरंत बाद बेहद नाजुक क्षणों में दुर्घटना पीडितों को तुरंत मदद पहुंचायी जा सके।


    आज नई दिल्ली में राष्ट्रीय सड़क सुरक्षा परिषद की 18 वीं बैठक और परिवहन विकास परिषद की 39 वीं बैठक में भाग लेने वाले प्रतिभागी .


    _______________________________________________________


    बैठक में विभिन्न राज्यों के परिवहन मंत्रियों और वरिष्ठ अधिकारियों ने भाग लिया और मोटर वाहन (संशोधन) अधिनियम 2019 सहित सड़क सुरक्षा से जुड़े विभिन्‍न पहलुओं पर चर्चा की। पर्यटक वाहन प्राधिकरण और परमिट नियम 2019; बस पोर्ट दिशानिर्देश; सीमा चौकियों को खत्‍म करने , परिवहन का डिजिटलीकरण; वाहन पंजीकरण और ड्राइविंग लाइसेंस का अंतर-राज्य अंतरण; राज्यों में सड़क कर का सामंजस्य - एक राष्ट्र एक कर; वाहन स्क्रैपिंग नीति; वाहन स्क्रैपिंग सुविधा स्थापित करने, प्राधिकरण और संचालन के लिए दिशानिर्देश; और निर्भया फ्रेमवर्क के तहत वाहन ट्रैकिंग प्लेटफॉर्म का कार्यान्वयन आदि विषयों पर बैठक में विस्‍तर से चर्चा की गई।


    ***


    आरकेमीणा/आरएनएम/एमएस/एनएम-5320

    
    
    (Release ID: 1599614) Visitor Counter : 146
    
    
      Read this release in: English , Urdu