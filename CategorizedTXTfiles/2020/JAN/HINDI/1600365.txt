      निर्वाचन आयोग

      निर्वाचन आयोग दक्षिण एशिया निर्वाचन प्रबंधन निकाय मंच (एफईएमबीओएसए) की 10वीं वार्षिक बैठक आयोजित करेगा
      
      ‘संस्थागत क्षमता को मजबूत करना’ विषय पर अंतर्राष्ट्रीय सम्मेलन भी आयोजित होगा

      Posted On: 23 JAN 2020 3:13PM by PIB Delhi

    भारत निर्वाचन आयोग , दक्षिण एशिया निर्वाचन प्रबंधन निकाय मंच (एफईएमबीओएसए) की 10वीं वार्षिक बैठक आयोजित करेगा। यह बैठक 24 जनवरी , 2020 को नई दिल्‍ली में आयोजित होगी। इस बैठक में भारत निर्वाचन आयोग को 2020 के लिए एफईएमबीओएसए के अध्‍यक्ष का पदभार मिलेगा। इस अवसर पर , ‘ संस्थागत क्षमता को मजबूत करना ’ विषय पर अंतर्राष्ट्रीय सम्मेलन का भी आयोजन किया जाएगा।


    सार्क देशों के निर्वाचन प्रबंधक निकायों (ईएमबी) के प्रमुखों का तीसरा सम्‍मेलन 30 अप्रैल से 2 मई , 2012 को नई दिल्‍ली में आयोजित किया गया था। इस सम्‍मेलन में 01 मई, 2012 को मंच की स्‍थापना का निर्णय लिया गया था। सम्‍मेलन में मंच के चार्टर को भी सर्वसम्‍मति से अंगीकार किया गया। सदस्‍य देश बारी-बारी से एफईएमबीओएसए की वार्षिक बैठक आयोजित करते है। पिछली वार्षिक बैठक (9वीं) का आयोजन सितम्‍बर , 2018 में ढाका में किया गया था। भारत के अलावा निर्वाचन प्रबंधक निकाय के अन्‍य सात सदस्‍य हैं- अफगानिस्तान , बांग्लादेश , भूटान , मालदीव , नेपाल , पाकिस्तान और श्रीलंका। एफईएमबीओएसए लोकतांत्रिक विश्‍व के बड़े हिस्‍से का प्रतिनिधित्‍व करता है और दक्षिण एशिया के निर्वाचन प्रबंधन निकायों का सक्रिय संघ है। मंच के उद्देश्‍य है – सार्क देशों के निर्वाचन निकायों के बीच सम्‍पर्क को बढ़ावा देना ; एक-दूसरे के अनुभवों को साझा करना और स्‍वतंत्र एवं निष्‍पक्ष चुनाव संचालन के लिए ईएमबी की क्षमताओं को बढ़ाने में एक-दूसरे की मदद करना।


    बैठक में, प्रतिनिधि 2019 के दौरान सदस्‍यों की गतिविधियों पर विचार-विमर्श करेंगे और 2020 के लिए एक कार्य योजना तैयार करेंगे।


    ‘संस्थागत क्षमता को मजबूत करना’ विषय पर 24 जनवरी, 2020 को अंतर्राष्ट्रीय सम्मेलन का आयोजन किया जाएगा। सम्‍मेलन में एफईएमबीओएसए सदस्‍य देशों के प्रतिनिधियों के अलावा कजाकिस्तान , केन्या , किर्गिस्तान मॉरीशस , ट्यूनीशिया और तीन अंतर्राष्ट्रीय संगठनों – विश्‍व निर्वाचन निकाय संघ (ए-डब्‍ल्‍यूईबी) , सियोल, कोरिया गणराज्य , अमेरिका स्थित अंतर्राष्‍ट्रीय चुनाव सुधार फाउंडेशन (आईएफईएस ) और इंटरनेशनल आईडिया के प्रतिनिधि भी भाग लेंगे।


    सम्‍मेलन को तीन सत्रों में बांटा गया है , जहां ईएमबी एवं अंतर्राष्‍ट्रीय संगठनों के प्रतिनिधि अपने अनुभवों , सर्वोत्‍तम अभ्‍यासों और कार्यक्रमों के बारे में जानकारियां साझा करेंगे। विभिन्‍न देशों के निर्वाचन निकाय ‘ ‘संस्थागत क्षमता को मजबूत करना’ विषय पर शुरू किये गये विभिन्‍न कार्यक्रमों की जानकारी भी देंगे। इस अवसर पर निर्वाचन आयोग की त्रैमासिक पत्रिका ‘ वॉयस इं‍टरनेशनल ’ का जनवरी , 2020 अंक भी जारी किया जाएगा। पत्रिका का मुख्‍य विषय ‘ मतदाता पंजीयन की नई प्रक्रियाएं’ है।


    सम्‍मेलन के दौरान निर्वाचन आयोग चुनाव प्रबंधन के क्षेत्र में सहयोग के लिए अफगानिस्‍तान के चुनाव आयोग के साथ समझौता ज्ञापन का पुनर्नवीनीकरण भी करेगा। पिछले समझौता ज्ञापन पर अप्रैल 2008 में हस्‍ताक्षर किये गये थे और इसकी अवधि अप्रैल 2013 में समाप्‍त हो गई थी। इसके अलावा चुनाव प्रबंधन के क्षेत्र में सहयोग के लिए ट्यूनीशिया के इंडिपेंडेंट हाई ऑथोरिटी फॉर इलेक्‍शन्‍स के साथ भी समझौता ज्ञापन पर हस्‍ताक्षर किये जाएंगे।


    भारत निर्वाचन आयोग ने अब तक 27 चुनाव प्रबंधन निकायों और अंतर्राष्ट्रीय संगठनों के साथ समझौता ज्ञापनों पर हस्ताक्षर किए हैं। इनमें अफगानिस्तान , ऑस्ट्रेलिया , भूटान , बोस्निया-हर्ज़ेगोविना , ब्राज़ील , चिली , फिजी , जॉर्जिया , आइवरी कोस्ट , गिनी , कोरिया गणराज्य , किर्गिज़ गणराज्य , लीबिया , मालदीव , मॉरीशस , मैक्सिको , मोल्दोवा , म्यांमार , नेपाल , रूस , दक्षिण अफ्रीका , सूरीनाम , यमन , जाम्बिया और संयुक्त राष्ट्र , इंटरनेशल आईडिया और आईएफईएस शामिल हैं।


    अंतर्राष्ट्रीय सम्मेलन का उद्देश्‍य विभिन्‍न ईएमबी , अंतर्राष्ट्रीय संस्थानों और विशेषज्ञों के अनुभवों को साझा करना है। सत्रों के दौरान अवरोधों , नीतिगत हस्‍तक्षेपों , रणनीतियों , कार्यक्रमों, सर्वोत्‍तम अभ्‍यासों और प्रौद्योगिकी नवाचार का विश्‍लेषण किया जाएगा। अंतर्राष्ट्रीय प्रतिनिधि , 25 जनवरी , 2020 को नई दिल्ली में राष्ट्रीय मतदाता दिवस समारोह में भी भाग लेंगे।


    ******


    आर.के.मीणा/आरएनएम/जेके/जीआरएस-5430

    
    
    (Release ID: 1600365) Visitor Counter : 215
    
    
      Read this release in: English , Urdu , Marathi , Bengali