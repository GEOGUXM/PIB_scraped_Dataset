      स्‍वास्‍थ्‍य एवं परिवार कल्‍याण मंत्रालय

      स्‍वास्‍थ्‍य सचिव ने वीडियो कॉन्‍फ्रेंस के माध्‍यम से कोरोनावायरस से निपटने के लिए मंत्रालयों/विभागों तथा राज्‍यों की तैयारियों की समीक्षा की
      Posted On: 27 JAN 2020 5:32PM by PIB Delhi


    स्‍वास्‍थ्‍य और परिवार कल्‍याण सचिव सुश्री प्रीति सूदन ने आज वीडियो कॉन्‍फ्रेंस के माध्‍यम से कोरोनावायरस संक्रमण की रोकथाम एवं प्रबंधन के लिए नेपाल से सटने वाले पांच राज्‍यों (उत्तराखंड, उत्तर प्रदेश, बिहार, पश्चिम बंगाल तथा सिक्किम) की तैयारियों के बारे में इन राज्‍यों के मुख्‍य सचिवों तथा पुलिस महानिदेशकों के साथ समीक्षा की। वीडियो कॉन्‍फ्रेंस में गृह सचिव श्री अजय भल्‍ला, डॉ. बलराम भार्गव, सचिव (डीएचआर), एनडीएमए के सदस्‍य सचिव श्री जी. वी. वी. सरमा, आईसीएमआर के वैज्ञानिक डॉ. गंगाखेड़कर, नागर विमानन मंत्रालय की संयुक्‍त सचिव सुश्री रूबीना अली, श्री आर. के. अग्रवाल, संयुक्‍त सचिव (पोर्ट) शामिल हुए।


    स्‍वास्‍थ्‍य सचिव ने राज्‍यों/केन्‍द्र शासित प्रदेशों को बताया कि केन्‍द्रीय स्‍वास्‍थ्‍य और परिवार कल्‍याण मंत्री डॉ. हर्षवर्धन तैयारियों की स्थि‍ति पर निकटता से नियमित रूप से नजर रखे हुए हैं। स्‍वास्‍थ्‍य और परिवार कल्‍याण मंत्री ने नेपाल से सटने वाले पांच राज्‍यों को पत्र लिखा है। उन्‍होंने अन्‍य राज्‍यों के मुख्‍यमंत्रियों से भी अनुरोध किया है कि वे इस मामले में व्‍यक्तिगत रूप से तैयारियों की समीक्षा करे।


    नेपाल में नोवेल कोरोनावायरस मामले की पुष्टि की गई है। इसे देखते हुए भारत ने नेपाल की सीमा पर चौकसी बढ़ा दी है। स्‍वास्‍थ्‍य सचिव ने नेपाल से सटने वाले इन राज्‍यों में स्‍वास्‍थ्‍य तथा अन्‍य एजेंसियों की तैयारी, विभिन्‍न रोकथाम और प्रबंधन प्रोटोकॉल के पालन, स्‍क्रीन किए जाने वाले लोगों में कोरोनावायरस की रोकथाम के बारे में जागरूकता प्रसार नेपाल से आने वाले लोगों की स्‍क्रीनिंग अपने स्‍तर पर लोगों द्वारा मामले की रिपोर्टिंग, आईसोलेशन वार्ड बनाने आदि के बारे में राज्‍यों की तैयारियों की समीक्षा की। राज्‍यों ने बताया कि सीमा से आने वाले लोगों की स्‍क्रीनिंग के लिए सभी आवश्‍यक प्रबंध किए गए हैं। राज्‍यों ने यह भी बताया कि स्‍वास्‍थ्‍य मंत्रालय द्वारा जारी यात्रा परामर्श, अन्‍य दिशा-निर्देश और प्रोटोकॉल का व्‍यापक प्रसार-प्रसार किया गया है। सशस्‍त्र सीमाबल (एसएसबी), चिकित्‍सा कर्मियों और स्‍वास्‍थ्‍य अधिकारियों का ओरिएंटेशन किया गया है। माइक से, पर्चियां बांट कर और सीमा चेक पोस्‍टों पर संकेतकों के जरिए जन-जागरूकता कार्यक्रम चलाया जा रहा है। स्‍वास्‍थ्‍य सचिव ने पंचायती राज्‍य विभाग के सहयोग से विशेष ग्राम सभाओं की बैठक करने की सलाह दी ताकि सीमावर्ती गांव में कोरोनावायरस बीमारी, इसके लक्षणों, रोकथाम के उपायों, रिपोर्टिंग के बारे में जागरूकता बढ़ाई जा सके। उन्‍होंने पांच राज्‍यों के धार्मिक और पर्यटक स्‍थलों पर नेपाल से आने वाले पर्यटकों की स्‍वत: रिपोर्टिंग के लिए होटल एसोसिएशन के साथ तालमेल करने की सलाह दी।


    स्‍वास्‍थ्‍य सचिव ने बताया कि सात हवाई अड्डों पर यात्रियों की स्‍क्रीनिंग की जा रही है और 12 अन्‍य हवाई अड्डों पर जोखिम संचार और स्‍वघोषणा के प्रबंधन किए गए हैं। उन्‍होंने राज्‍यों से कहा है कि वे हवाई अड्डा प्राधिकरण के साथ समन्‍वय के लिए चिकित्‍सा अधिकारियों की तैनाती सुनिश्चित करें। उन्‍होंने राज्‍यों से कहा कि संपर्क खोज तथा संदिग्‍ध मामलों में नमूने को समय से एकत्रित करना और उसे जांच के लिए समय पर एनआईवी, पुणे भेजने के बारे में प्रोटोकॉल का पालन सुनिश्चित किया जाना चाहिए। उन्‍होंने कहा कि राज्‍यों को कर्मियों की सुरक्षा के लिए उपकरण, मास्‍क आदि तथा पर्याप्‍त सप्‍लाई सुनिश्चित करने के लिए आवश्‍यक खरीदारी करने की आवश्‍यकता है। उन्‍होंने सभी राज्‍यों को स्‍वास्‍थ्‍य मंत्रालय के सहयोग का आश्‍वासन दिया। राज्‍यों को सलाह दी गई है कि वे राज्‍य के अन्‍दर विभिन्‍न एजेंसियों के कार्यों में तालमेल के लिए एक नोडल अधिकारी तैनात करें और नियमित रूप से केन्‍द्रीय स्‍वास्‍थ्‍य मंत्रालय को प्रगति की ताजा जानकारी दें।


    गृह सचिव श्री अजय कुमार भल्‍ला ने राज्‍यों/केन्‍द्र शासित प्रदेशों के पुलिस महानिदेशकों से सीमावर्ती क्षेत्रों में स्‍वास्‍थ्‍य विभाग के सहयोग से उठाए जाने वाले कदमों के बारे में बातचीत की और उन्‍हें निर्देश दिया। नौवहन मंत्रालय ने बताया कि राष्‍ट्रीय बंदरगाह प्राधिकरण को आवश्‍यक सूचना भेज दी गई है। उनसे भारतीय जलमार्ग प्राधिकरण के साथ सहयोग करने का निर्देश दिया गया है। एनडीएमए से राज्‍य के अधिकारियों के साथ दिशा-निर्देशों और सूचनाओं को साझा करने का अनुरोध किया गया है।


    ***


    आरकेमीणा/आरएनएम/एजी/वीके-5503

    
    
    (Release ID: 1600804) Visitor Counter : 42
    
    
      Read this release in: English , Urdu