      रेल मंत्रालय

      भारतीय रेलवे ने यात्री किराये को तर्कसंगत बनाया
      
      भारतीय रेल द्वारा अपने यात्रियों के लिए आधुनिकीकरण और अत्याधुनिक सुविधाओं को बढ़ावा देने का उपाय

      Posted On: 01 JAN 2020 1:36PM by PIB Delhi

    भारतीय रेलवे आधुनिकीकरण और रेलगाडि़यों और स्टेशनों पर बेहतर सुविधाएं उपलब्‍ध कराने के प्रावधान के माध्यम से यात्रियों के अनुभव को अच्‍छा बनाने के लिए लगातार प्रयास कर रही है। रेलवे ने अंतिम किराया संशोधन 2014-15 में किया था। रेलवे स्टेशनों और रेलगाडि़यों में यात्री सुविधाओं का विस्तार करने के लिए किसी भी श्रेणी के यात्रियों पर भार डाले बिना किराये में मामूली बढ़ोतरी करना बहुत जरूरी हो गया है। इसके अलावा , भारतीय रेलवे पर 7वें वेतन आयोग का बोझ भी बढ़ा है। इस कारण किरायों को तर्कसंगत बनाना आवश्‍यक हो गया है। किराया संशोधन से भारतीय रेलवे के तेजी से होने वाले आधुनिकीकरण में मदद मिलेगी।


    तदनुसार , रेलवे ने किराए में मामूली वृद्धि करने का निर्णय लिया है। दैनिक यात्रियों की सामर्थ्यता को देखते हुए उपशहरी वर्ग यात्रियों और सीज़न टिकट धारकों के किराए में कोई वृद्धि नहीं की जाएगी। इस वर्ग का भारतीय रेलवे के यात्री खंड में 66% हिस्सा है। यहां तक ​​कि साधारण गैर एसी श्रेणी में यात्रा करने वाले यात्रियों के किराए में 1 पैसा/यात्री किलोमीटर की मामूली वृद्धि होगी। किराए में वृद्धि 1 जनवरी , 2020 को या उसके बाद खरीदे गए टिकटों में होगी। 1 जनवरी 2020 से पहले बुक किए टिकटों के लिए यात्रियों से कोई अतिरिक्त किराया (किराए का अंतर) नहीं लिया जाएगा। किराया संशोधन इस प्रकार है:


     1. साधारण गैर-एसी श्रेणियां (गैर-उपनगरीय): किराए में 01 पैसा/यात्री किलोमीटर की वृद्धि

     2. मेल/एक्‍सप्रेस गैर-एसी श्रेणियां : किराए में 02 पैसा/यात्री किलोमीटर की वृद्धि
     3. एसी श्रेणियां - किराए में 04 पैसा/यात्री किलोमीटर की वृद्धि
     4. उपनगरीय किराया और सीजन टिकट: कोई वृद्धि नहीं

    राजधानी , शताब्दी , दुरंतो , वंदे भारत , तेजस , हमसफर , महामना , गतिमान , अंत्योदय , गरीब रथ , जन शताब्दी , राज्य रानी , ​​युवा एक्सप्रेस , सुविधा और विशेष प्रभारों पर विशेष रेलगाडि़यों , एसी मेमू (गैर-उपनगरीय) एसी डेमू (गैर-उपनगरीय) आदि रेल सेवाओं के मौजूदा किरायों में उपरोक्त प्रस्तावित वृद्धि की सीमा तक ही संशोधन किया जाएगा।


    आरक्षण शुल्क , सुपरफास्ट अधिभार आदि के प्रभारों में कोई बदलाव नहीं किया जाएगा। इस तरह के प्रभार जहां लागू हैं वे अतिरिक्त रूप से लगाए जाएंगे। समय-समय पर जारी निर्देशों के अनुसार जीएसटी लगाया जाएगा।


    भारतीय रेलवे यात्रियों के लिए सुविधाओं के उन्नयन , रेलवे स्टेशनों के आधुनिकीकरण तथा रेलगाडि़यों में और रेलगाडि़यों से बाहर अत्याधुनिक सुविधाएं उपलब्‍ध कराने के अतिरिक्‍त प्रयास कर रही है। यात्री किराए को तर्कसंगत बनाने से इस दिशा में भारतीय रेलवे के प्रयासों को बढ़ावा मिलेगा।


    आरकेमीणा/आरएनएम/एएम/आईपीएस/– 5071


    

    
    (Release ID: 1598152) Visitor Counter : 293
    
    
      Read this release in: English , Urdu , Marathi , Bengali
    
    
    

4.