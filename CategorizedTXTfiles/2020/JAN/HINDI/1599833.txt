      वित्‍त मंत्रालय

      जम्‍मू-कश्‍मीर में खंड विकास परिषद के चुनाव का आयोजन एक ऐतिहासिक कदम है: अनुराग ठाकुर
      Posted On: 19 JAN 2020 6:39PM by PIB Delhi


      केंद्रीय वित्त और कॉर्पोरेट मामलों के राज्य मंत्री , श्री. अनुराग सिंह ठाकुर ने कहा कि ऐतिहासिक गलतियों के कारण जम्मू-कश्मीर को काफी नुकसान उठाना पड़ा है और इससे राज्‍य के राजनीतिक , सामाजिक और आर्थिक विकास पर हानिकारक प्रभाव पड़ा है। केन्‍द्र शासित प्रदेश जम्मू-कश्मीर और वहां के लोगों के समग्र विकास के लिए अपनी नीतियों और कार्यक्रमों के कार्यान्वयन के बारे में जानकारी के प्रसार के लिए केंद्र सरकार के विशेष सार्वजनिक पहुंच कार्यक्रम के दूसरे दिन आज नगरोटा , जम्मू में विभिन्न विकासात्मक परियोजनाओं के उद्घाटन के दौरान उन्‍होंने यह बात कही।


      एक बड़ी सभा को संबोधित करते हुए , श्री अनुराग सिंह ठाकुर ने कहा कि केन्‍द्र शासित प्रदेश जम्मू-कश्मीर में खंड विकास परिषद (बीडीसी) चुनाव एक ऐतिहासिक कदम था जिसमें स्थानीय स्वशासन को निर्णय लेने के प्राधिकार का एक हिस्सा बना दिया। वे इस अधिकार से पिछले 72 वर्षों से वंचित थे। उन्होंने यह भी कहा कि सरकार लोकतंत्र का एक अभिन्न हिस्सा बनाने के लिए जमीनी स्‍तर पर भागीदारी चाहती है। इससे लोग सामाजिक , आर्थिक और राजनीतिक रूप से सशक्त बनेंगे। उन्होंने खंड विकास परिषद के सदस्यों से अनुरोध किया कि बुनियादी केन्‍द्र प्रायोजित योजनाओं को जमीनी स्‍तर पर लागू करें क्‍योंकि लोग इनसे कई दशकों से वंचित थे।


      भारत सरकार की योजनाओं और कार्यक्रमों को लागू करने के संबंध में , श्री ठाकुर ने कहा कि जम्‍मू–कश्‍मीर ने आयुष्मान भारत योजना , प्रधानमंत्री आवास योजना (पीएमएवाई) , उज्ज्वला योजना और स्वच्छ भारत आदि में शानदार काम किया है। उन्‍होंने स्वच्छ भारत मिशन और सौभाग्य योजना के तहत लक्ष्य प्राप्त करने के लिए जम्‍मू-कश्‍मीर प्रशासन की भूमिका की सराहना की। उन्होंने दोहराया कि प्रधानमंत्री ने विकास के रूप में जम्‍मू-कश्‍मीर को उच्‍च प्राथमिकता दी है। केंद्र प्रायोजित योजनाओं के बारे में जानकारी देते हुए , उन्‍होंने कहा कि जम्‍मू–कश्‍मीर आयुष्मान भारत योजना के कार्यान्वयन में पहले स्थान पर है , पीएमएवाई के तहत 18 , 534 घरों का निर्माण किया गया है , स्वच्छ भारत के तहत 2.5 लाख शौचालयों का निर्माण किया गया है और उज्‍ज्‍वला योजना अपने शत-प्रतिशत लक्ष्य तक पहुंच गई है। उन्होंने संबंधित अधिकारियों से अनुरोध किया कि जमीनी स्तर पर लोगों को लाभ पहुंचाने के लिए इन केंद्र प्रायोजित योजनाओं के निष्पादन में तेजी लाई जाये। उन्‍होंने केन्‍द्र सरकार द्वारा प्रायोजित योजनाओं- प्रधानमंत्री जन - धन योजना , मनरेगा , प्रधानमंत्री ग्राम सड़क योजना , प्रधानमंत्री आवास योजना , राष्ट्रीय स्वास्थ्य मिशन , लाडली बेटी , वृद्धावस्था पेंशन जैसी विभिन्न योजनाओं के बारे में जागरूकता पैदा करने पर भी जोर दिया।


      श्री ठाकुर ने यह भी कहा कि डीबीटी भारत के विकासात्मक और कल्याण प्रतिमान में एक बहुत बड़ा बदलाव लाने वाला कारक है , क्योंकि इसने भारत में नागरिकों के लाभ और कल्याण को सुरक्षित करने के तरीके को बदल दिया है और एक बड़ी पारदर्शिता सुनिश्चित की है। जम्मू-कश्मीर में खेल प्रतिभा के बारे में बात करते हुए , उन्‍होंने कहा कि जम्मू-कश्मीर में खेल बुनियादी ढांचे को उन्नत किया जाएगा , क्योंकि युवाओं में व्‍यापक क्षमता है और उन्हें विगत में सुविधाओं की कमी ने अपने सपनों और गौरव को अर्जित करने से रोका गया है। उन्‍होंने जम्मू-कश्मीर के लोगों से अपने अतीत को भूलने और नये भारत के निर्माण में सहयोग देने का आग्रह किया।


      अपनी यात्रा के दौरान , श्री ठाकुर ने पीएचसी नगरोटा को एक एम्बुलेंस स्‍थाई रूप से दी। उन्‍होंने लोगों को उनके घर पर ही बुनियादी स्वास्थ्य देखभाल सुविधाएं उपलब्‍ध कराने के लिए केवल तीन महीने के परीक्षण के आधार पर एक मोबाइल वैन स्वास्थ्य सेवा प्रदान करने का भी वादा किया।


      ***


      आरकेमीणा/आरएनएम/एएम/आईपीएस/एसएस - 53 60

    
    
    (Release ID: 1599833) Visitor Counter : 80
    
    
      Read this release in: English , Urdu , Bengali