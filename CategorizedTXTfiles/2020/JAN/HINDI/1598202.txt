      पृथ्‍वी विज्ञान मंत्रालय

      वर्षांत समीक्षा, 2019 पृथ्वी विज्ञान मंत्रालय
      
      पूरे वर्ष के दौरान विभिन्न चक्रवाती तूफानों के लिए चेतावनी दी गई
      
      महासागर-स्थिति की भविष्यवाणी और संभावना वाले मछली क्षेत्र के मानचित्रण के लिए किफायती उपकरण लॉन्च किया गया
      
      राष्ट्रीय समुद्र प्रौद्योगिकी संस्थान (एनआईओटी) का रजत जयंती समारोह चेन्नई में आयोजित हुआ
      
      Posted On: 01 JAN 2020 2:27PM by PIB Delhi


    पूरे वर्ष के दौरान विभिन्न चक्रवाती तूफानों के लिए चेतावनी


    वर्ष के दौरान चक्रवाती तूफानों, भारी वर्षा, समुद्र की स्थिति, तूफान की तीव्रता, संभावित नुकसान, तूफान पूर्व चेतावनी आदि के लिए विभिन्न चेतावनियां और सावधानियां जारी की गई।


    अंडमान क्षेत्र तथा निकटवर्ती क्षेत्रों के ऊपर चक्रवाती तूफान ‘ पाबुक ’; दक्षिणी-पश्चिमी खाड़ी और बंगाल के दक्षिण-पूर्वी क्षेत्रों के ऊपर तूफान ‘ फानी ’; ओडिशा, पश्चिम बंगाल तथा आंध्र प्रदेश तट के श्रीकाकुलम और विजयनगरम जिलों के लिए तूफान की चेतावनी ; पूर्वोत्तर और निकटवर्ती पूर्व-मध्य अरब सागर के ऊपर चक्रवाती तूफान ‘ वायु ’; उत्तरी ओडिशा-पश्चिम बंगाल समुद्र तट के पूर्वी-पश्चिमी बंगाल की खाड़ी के ऊपर कम दवाब का क्षेत्र ; पूर्वोत्तर और निकटवर्ती पूर्व-मध्य अरब सागर के ऊपर चक्रवाती तूफान ‘ हिका ’ और पूर्व-पश्चिमी तथा निकटवर्ती पश्चिमी-मध्य बंगाल की खाड़ी के ऊपर चक्रवाती तूफान ‘ बुलबुल ’ के लिए चेतावनियां जारी की गईं। इसके अलावा पहाड़ों पर हिमपात, बर्फीले तूफान और पश्चिमी विक्षोभ के संबंध में प्रेस विज्ञप्ति जारी करके चेतावनी जारी की गई।


    महासागर-स्थिति की भविष्यवाणी और संभावना वाले मछली क्षेत्र के मानचित्रण के लिए किफायती उपकरण लॉन्च किया गया


    आपदा चेतावनी पर आपात्तकालीन सूचना तथा संवाद के प्रभावी प्रसार के लिए और मछुआरों के लिए संभावना वाले मछली क्षेत्र (पीएफजेड) एवं महासागर-स्थिति की भविष्यवाणी (ओएसएफ) के लिए सरकार ने 9 अक्टूबर को नेवीगेशन तथा सूचना उपकरण जेमिनी लॉन्च किया, जो गगन सक्षम है और नाविकों का उपकरण है। भारतीय राष्ट्रीय महासागर सूचना सेवा केन्द्र (आईएनसीओआईएस) केन्द्र ने गगन सेटेलाइट प्रणाली (जीपीएस की सहायता से भौगोलिक नेविगेशन) का उपयोग के लिए भारतीय विमानपत्तन प्राधिकरण से हाथ मिलाया है। इसके तहत मछुआरों को पीएफजेड, ओएसएफ और आपदा की चेतावनी जारी की जाएगी। गगन प्रणाली में तीन (जीसैट-8, जीसैट-10 और जीसैट-15) भौगोलिक रूप से आपस में जुड़े हुए सेटेलाइट हैं। गगन संपूर्ण हिन्द महासागर पर चौबीसों घंटे निगरानी रखता है।


    सरकार ने प्रयागराज में कुम्भ मेले के लिए विशेष मौसम सेवा का शुभारम्भ किया


    कुम्भ मेले के दौरान प्रयागराज पहुंचने वाले लोगों की सहायता के लिए सरकार ने 14 जनवरी को विशेष मौसम सेवा का शुभारम्भ किया। प्रयागराज में जनवरी-मार्च, 2019 के दौरान कुम्भ मेले का आयोजन हुआ था। कुम्भ मेला वेदर सर्विस के नाम से एक मोबाइल ऐप विकसित किया गया, जो मौसम (तापमान, आर्द्रता, वर्षा और वायु) की लाइव जानकारी देता था। इस मोबाइल ऐप को गूगल स्टोर से डाउनलोड किया जा सकता था।


    ‘ किसानों के जलवायु संबंधी जोखिम प्रबंधन के लिए कृषि-मौसम विज्ञान में प्रगति ’ विषय पर नई दिल्ली में तीन दिवसीय अंतर्राष्ट्रीय सम्मेलन आयोजित हुआ


    शोधकर्ताओं, नीति-निर्माताओं, उद्योग जगत और किसानों में कृषि-मौसम विज्ञान के ज्ञान को साझा करने की जरूरत पर विचार करते हुए एक-दूसरे से सीखने, तकनीकी / अभ्यासों की पहचान करने और जोखिम प्रबंधन के लिए कार्य योजना विकसित करने के लिए कृषि मौसम वैज्ञानिक परिसंघ (एएएम) ने ‘ किसानों के जलवायु संबंधी जोखिम प्रबंधन के लिए कृषि-मौसम विज्ञान में प्रगति ’ विषय पर नई दिल्ली में तीन दिवसीय अंतर्राष्ट्रीय सम्मेलन आयोजित किया। यह सम्मेलन 11 फरवरी, 2019 से शुरू हुआ। इस सम्मेलन को भारतीय मौसम विज्ञान विभाग, भारतीय कृषि शोध केन्द्र (आईसीएआर)-भारतीय कृषि शोध संस्थान तथा जवाहर लाल नेहरू विश्वविद्यालय के सहयोग से आयोजित किया गया था।


    उपराष्ट्रपति ने चेन्नई में एनआईओटीके रजत जयंती समारोह को संबोधित किया ; जल संरक्षण और जलवायु परिवर्तन व प्रदूषण से निपटने के लिए नवोन्मेषी समाधानों की जरूरत पर बल दिया


    चेन्नई में 3 नवंबर, 2019 को राष्ट्रीय समुद्र प्रौद्योगिकी संस्थान (एनआईओटी) के रजत जयंती समारोह का उद्घाटन करते हुए उप-राष्ट्रपति श्री एम. वेंकैया नायडू ने कहा कि समुद्र तटीय क्षेत्र को जलवायु परिवर्तन के नकारात्मक प्रभावों से सुरक्षित करने तथा तटीय क्षेत्रों में नीली ढांचागत संरचना (समुद्र आधारित अर्थव्यवस्था) के विकास के लिए प्रौद्योगिकी की आवश्यकता है। इससे पूरे समाज को लाभ मिलेगा।


    एनआईओटी का गठन नवंबर 1993 में पृथ्वी विज्ञान मंत्रालय के अंतर्गत एक स्वायत्त निकाय के रूप में किया गया था। इसकी स्थापना तत्कालीन महासागर विकास विभाग के द्वारा की गई थी। एनआईओटी ने अपने को पूरी दुनिया के अग्रणी संस्थानों के रूप में स्थापित किया है। यह संस्थान विभिन्न महासागर-प्रौद्योगिकी पर कार्य करता है।


    यूके के प्रिंस चार्ल्स ने भारत मौसम विज्ञान विभाग का दौरा किया


    प्रिंस चार्ल्स ने 13 नवंबर, 2019 को भारत मौसम विज्ञान विभाग (आईएमडी) का भ्रमण किया। पृथ्वी विज्ञान मंत्रालय के सचिव डॉ. एम. राजीवन और आईएमडी के महाप्रबंधक डॉ. मृत्युंजय महापात्र ने प्रिंस चार्ल्स का स्वागत किया। आईएमडी के डीजीएम ने चक्रवात चेतावनी के विकास के बारे में बताया। उन्होंने कहा कि 1992 में ओडिशा में आए चक्रवात के कारण 10,000 लोगों की मृत्यु हुई थी। इस घटना के बाद मौसम विज्ञान विभाग ने चक्रवात चेतावनी को विकसित किया है। आधुनिक पूर्व चेतावनी प्रणाली से तीव्र चक्रवात के दौरान भी 100 से कम लोगों की मृत्यु होती है। 2013 से इस प्रणाली का उपयोग किया जा रहा है। इस आधुनिक प्रणाली से केवल भारत ही नहीं, बल्कि बंगाल की खाड़ी और अरब सागर के 13 देशों को सहायता मिली है। प्रिंस चार्ल्स ने फानी चक्रवात के दौरान सटीक भविष्यवाणी के लिए आईएमडी की सराहना की। चक्रवात फानी ने मई 2019 में ओडिशा तट को पार किया था। चक्रवात बुलबुल ने नवंबर, 2019 में पश्चिम बंगाल-बांग्लादेश समुद्र तट को पार किया था।


    मौसम और जलवायु विज्ञान में भारत और यूके के बीच सहयोग के लिए समझौता


    प्रधानमंत्री श्री नरेन्द्र मोदी की अध्यक्षता में 28 फरवरी को हुई केन्द्रीय मंत्रिमंडल की बैठक में भारत और यूके के बीच मौसम और जलवायु विज्ञान के क्षेत्र में सहयोग के लिए हुए समझौते के बारे में जानकारी दी गई। समझौता ज्ञापन पर 28 जनवरी, 2019 को हस्ताक्षर किए गए थे। इसके तहत सेना सहयोग के लिए मौसम और जलवायु विज्ञान पर कार्यान्वयन सहमति पर भी भारत और यूके के बीच हस्ताक्षर किए जाएंगे।


    भारत और अर्जेन्टीना के बीच अंटार्कटिक सहयोग पर समझौता


    प्रधानमंत्री श्री नरेन्द्र मोदी की अध्यक्षता में 27 मार्च को हुई केन्द्रीय मंत्रिमंडल की बैठक में भारत और अर्जेन्टीना के बीच अंटार्कटिक सहयोग पर समझौता ज्ञापन पर हुए हस्ताक्षर के बारे में जानकारी दी गई। इस समझौते से पृथ्वी विज्ञान के क्षेत्र में परियोजनाओं के वैज्ञानिक सहयोग तथा दक्षिणी महासागर व अंटार्कटिका के प्राकृतिक वातावरण के संरक्षण में मदद मिलेगी।


    ****


    आर.के.मीणा/आरएनएम/एएम/जेके / डीएस– 5076

    
    
    (Release ID: 1598202) Visitor Counter : 467
    
    
      Read this release in: English , Bengali