      युवा कार्यक्रम एवं खेल मंत्रालय

      जम्‍मू-कश्‍मीर अंतर्राष्‍ट्रीय खेलों के लिए गंतव्‍य स्‍थान बनेगा – किरेन रिजिजू
      
      कैरियर के रूप में खेल चुनने के लिए युवाओं का आह्वान किया
      
      Posted On: 21 JAN 2020 5:55PM by PIB Delhi


    केंद्रीय युवा मामले एवं खेल राज्‍य मंत्री (स्‍वतंत्र प्रभार) श्री किरेन रिजिजू ने कहा है कि जम्‍मू और कश्‍मीर के युवा क्षमतावान हैं , परन्‍तु अपने आपको सिद्ध करने के लिए इन्‍हें अवसरों की जरूरत है। उन्‍होंने ये बातें आज जम्‍मू के सुचेतगढ़ में कहीं। जम्‍मू-कश्‍मीर के संपूर्ण विकास के लिए सरकार की नीतियों के कार्यक्रम और कार्यान्‍वयन के बारे में जानकारी के प्रसार के लिए श्री रिजिजू सरकार के आउटरीच कार्यक्रम को संबोधित कर रहे थे।


    श्री रिजिजू ने कहा कि धारा 370 राज्‍य के विकास में सबसे बड़ी बाधा थी। राज्‍य के युवाओं को खेलों में हुनर दिखाने का अवसर नहीं मिला। अन्‍यथा जम्‍मू-कश्‍मीर केंद्रशासित प्रदेश खेलों का एक प्रमुख गंतव्‍य स्‍थल के रूप में जाना जाता। यदि राज्‍य में खेल अवसंरचना बेहतर होती तो प्रत्‍येक खेल में जम्‍मू-कश्‍मीर की भागीदारी अधिक होती। समय आ गया है जब केंद्र सरकार खेल और अवसंरचना से संबंधित सभी लंबित मामलों को मंजूरी प्रदान करेगी। जम्‍मू-कश्‍मीर केंद्रशासित प्रदेश विकास का नया सूर्योदय देखेगा।


    श्री रिजिजू ने कहा कि सरकार ने गुलमर्ग और श्रीनगर में फरवरी महीने के दौरान शीतकालीन खेलों को आयोजित करने का फैसला लिया है। केंद्रशासित प्रदेश में वाटर स्‍पोर्टस की संभावनाओं का पता लगाया जाएगा। युवाओं को कैरियर के रूप में खेलों का चयन करना चाहिए , ताकि भारत ओलम्पिक तथा अन्‍य प्रतियोगिताओं में दुनिया की सर्वश्रेष्‍ठ टीम बनें।


    प्रधानमंत्री श्री नरेन्‍द्र मोदी ने ओलम्पिक के लिए एक विशेष टास्‍क फोर्स का गठन किया है। टोकियो ओलम्पिक और पेरिस ओलम्पिक के लिए लक्ष्‍य निर्धारित किए जा चुके हैं। श्री रिजिजू ने कहा कि अब हम सिर्फ दो या तीन पदकों से संतोष करने वाले नहीं है। हमारी आबादी में युवाओं का हिस्‍सा 65 प्रतिशत हैं। समय की मांग है कि खेलों में , खेल अवसंरचना में और प्रशिक्षण में नए बदलाव किए जाएं। प्रतिभाशाली युवाओं की पहचान की जानी चाहिए ताकि भारत में विश्‍व चैम्पियन तैयार हों।


    महात्‍मा गांधी का उद्धरण देते हुए श्री रिजिजू ने कहा कि भारत गांव में निवास करता हैं। इस विशेष आउटरीच कार्यक्रम के माध्‍यम से पूरा मंत्रिमंडल गांव में आम लोगों के दरवाजे पर आया है, ताकि लोगों से सीधे मुलाकात की जा सके, उनकी शिकायतों को सुना जा सके और केंद्र सरकार द्वारा प्रायोजित योजनाओं क्रियान्‍यवन के संबंध में उनसे फीडबैक प्राप्‍त किया जा सके। जम्‍मू-कश्‍मीर केंद्रशासित प्रदेश विकास का नया सूर्योदय देखेगा। लोगों को धारा 370 हटने के पहले और बाद में विकास की गति की तुलना करनी चाहिए।


    इसके पहले, मंत्री श्री रिजिजू ने सीमांत क्षेत्र विकास कलस्‍टर कार्यक्रम के तहत चकरोई में निर्मित सीएफसी भवन और चक-मुल्‍लों में निर्मित उप-केंद्र का उद्घाटन किया। श्री रिजिजू ने विभिन्‍न युवा क्‍लबों को स्‍पोर्ट्स किट वितरित किए और चकरोई में कबड्डी एवं बॉलीवाल टूर्नामेंट का उद्घाटन किया।


    **********


    आर.के.मीणा/आरएनएम/जेके/एसके– 5419

    
    
    (Release ID: 1600265) Visitor Counter : 29
    
    
      Read this release in: English , Urdu