      रक्षा मंत्रालय

      ऑपरेशन संकल्‍प के बारे में प्रेस वक्‍तव्‍य
      Posted On: 08 JAN 2020 7:22PM by PIB Delhi


    ओमान की खाड़ी में जून , 2019 में व्‍यापारिक जहाजों पर हमलों के बाद , खाड़ी क्षेत्र में सुरक्षा की स्थिति में गिरावट को ध्‍यान में रखते हुए , भारतीय नौसेना ने 19 जून , 2019 को खाड़ी क्षेत्र में समुद्री सुरक्षा के लिए ऑपरेशन संकल्‍प नामक कार्रवाई शुरू की थी। इसका उद्देश्‍य ऑरमुज जलडमरूमध्‍य से होकर जाने वाले भारतीय जहाजों की सुरक्षा सुनिश्चित करना था।


    अपनी उपस्थिति दर्ज करने के लिए , भारतीय व्‍यापारिक नाविकों को आश्‍वस्‍त करने के लिए , मौजूदा स्थिति की निगरानी के लिए तथा किसी आकस्मिक स्थिति का मुकाबला करने के लिए भारतीय नौसेना के युद्धक जहाज एवं विमान तैनात किए गए थे। फिलहाल ऑपरेशन संकल्‍प के लिए एक युद्धक जहाज तैनात है।


    रक्षा मंत्रालय , विदेश मंत्रालय , जहाजरानी मंत्रालय , पेट्रोलियम एवं प्राकृतिक गैस मंत्रालय तथा जहाजरानी महानिदेशक सहित सभी हितधारकों के साथ निकट समन्‍वय कायम रखते हुए यह कार्रवाई प्रगति पर है। खाड़ी क्षेत्र में समुद्री सुरक्षा की स्थिति की समीक्षा के लिए नियमित रूप से अंतर-मंत्रालीय बैठकें आयोजित की गई हैं।


    भारतीय नौसेना खाड़ी क्षेत्र की स्थिति की लगातार निगरानी कर रही है और इस क्षेत्र में समुद्री व्‍यापार त‍था इससे होकर आने-जाने वाले भारतीय व्‍यापारिक जहाजों की सुरक्षा सुनिश्चित करने के लिए अपनी उपस्थिति कायम रख रही है। भारतीय नौसेना राष्‍ट्र के समुद्री हितों की रक्षा के लिए प्रतिबद्ध है।


    ***


    आर.के.मीणा/आरएनएम/एसकेएस/वाईबी- 518 5

    
    
    (Release ID: 1598901) Visitor Counter : 213
    
    
      Read this release in: English , Urdu , Bengali