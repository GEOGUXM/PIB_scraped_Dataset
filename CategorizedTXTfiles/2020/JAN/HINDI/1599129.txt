      पोत परिवहन मंत्रालय

      प्रधानमंत्री 11 और 12 जनवरी 2020 को कोलकाता की दो दिवसीय आधिकारिक यात्रा पर रहेंगे
      
      जीर्णोद्धार किए गए 4 विरासत भवनों को राष्ट्र को समर्पित करेंगे
      
      कोलकाता पोर्ट ट्रस्ट की 150वीं वर्षगांठ पर आयोजित समारोह में भाग लेंगे
      
      कोलकाता पोर्ट ट्रस्ट के सेवानिवृत्त और वर्तमान कर्मचारियों की पेंशन संबंधी आवश्यकताओं को पूरा करेंगे
      
      पोर्ट ट्रस्ट के दो वयोवृद्ध सेवानिवृत्त कर्मचारियों को सम्मानित करेंगे
      Posted On: 10 JAN 2020 4:11PM by PIB Delhi


    प्रधानमंत्री श्री नरेन्द्र मोदी 11 और 12 जनवरी 2020 को कोलकाता की दो दिवसीय आधिकारिक यात्रा पर रहेंगे।


    विरासत भवन राष्ट्र को समर्पित करेंगे


    11 जनवरी को प्रधानमंत्री कोलकाता में जीर्णोद्धार किए गए चार विरासत भवनों को राष्ट्र को समर्पित करेंगे।


    इन विरासत भवनों में ओल्ड करंसी बिल्डिंग, बेल्वेडियर हाउस, मेटकाफ हाउस और विक्टोरिया मेमोरियल हॉल शामिल हैं। केंद्रीय संस्कृति मंत्रालय ने इन 4 प्रतिष्ठित दीर्घाओं का पुनर्निर्माण किया है और पुरानी दीर्घाओं की देखरेख कर नई प्रदर्शनियों के साथ उन्हें सुसज्जित किया गया है।


    प्रधानमंत्री श्री नरेन्द्र मोदी के निर्देशन में संस्कृति मंत्रालय देश के विभिन्न महानगरों में प्रतिष्ठित इमारतों के आसपास सांस्कृतिक स्थलों का विकास कर रहा है। इस परियोजना के तहत कोलकाता, दिल्ली, मुंबई, अहमदाबाद और वाराणसी शहरों से शुरूआती कार्य किया जा रहा है।


    कोलकाता पोर्ट ट्रस्ट (केओपीटी ) का 150वां समारोह


    प्रधानमंत्री 11 और 12 जनवरी 2020 को कोलकाता पोर्ट ट्रस्ट की 150वीं वर्षगांठ पर आयोजित भव्य समारोहों में भी भाग लेंगे।


    श्री नरेन्द्र मोदी कोलकाता पोर्ट ट्रस्ट के सेवानिवृत्त और वर्तमान कर्मचारियों की पेंशन निधि के घाटे को पूरा करने की अंतिम किस्त के रुप में 501 करोड़ रुपये का चेक सौंपेंगे।


    एक यादगार कार्यक्रम में, प्रधानमंत्री कोलकाता पोर्ट ट्रस्ट के दो वयोवृद्ध पेंशनभोगियों श्री नगीना भगत और श्री नरेश चंद्र चक्रवर्ती (क्रमशः 105 और 100 वर्ष) को भी सम्मानित करेंगे।


    इस कार्यक्रम के दौरान प्रधानमंत्री बंदरगाह गान (यानी पोर्ट एंथम) का भी शुभारंभ करेंगे।


    इस अवसर पर श्री मोदी मूल पोर्ट जेटी के स्थान पर स्मारक स्थापना के 150 वर्ष पूरे होने से संबंधित एक पट्टिका का भी अनावरण करेंगे।


    प्रधानमंत्री नेताजी सुभाष ड्राई डॉक में कोचीन कोलकाता शिप रिपेयर यूनिट के उन्नत जहाज मरम्मत कार्य का उद्घाटन भी करेंगे।


    श्री नरेन्द्र मोदी माल की सुगम आवाजाही और जहाज पर से माल उतारने और लादने की क्रिया में लगने वाले समय में सुधार के लिए कोलकाता पोर्ट ट्रस्ट के कोलकाता डॉक सिस्टम की उन्नत रेलवे अवसंरचना को समर्पित करते हुए फुल रेक हैंडलिंग सुविधा का उद्घाटन करेंगे।


    प्रधानमंत्री कोलकाता पोर्ट ट्रस्ट के हल्दिया डॉक कॉम्प्लेक्स में बर्थ नंबर 3 के मशीनीकरण और एक प्रस्तावित रिवरफ्रंट विकास योजना का भी शुभारंभ करेंगे।


    प्रधानमंत्री सुंदरबन की 200 जनजातीय छात्राओं के लिए कौशल विकास केन्द्र और प्रीतिलता छत्री आवास का उद्घाटन करेंगे।


    ***


    आरकेमीणा/आरएनएम/एएम/आरके/डीसी–5230

    
    
    (Release ID: 1599129) Visitor Counter : 67
    
    
      Read this release in: English , Urdu , Malayalam