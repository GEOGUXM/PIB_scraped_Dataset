      युवा कार्यक्रम एवं खेल मंत्रालय

      खेलो इंडिया यूथ गेम्स की पदक तालिका में हरियाणा अव्वल
      Posted On: 13 JAN 2020 10:00PM by PIB Delhi


    गुवाहाटी में चल रहे खेलो इंडिया यूथ गेम्स की पदक तालिका में हरियाणा आज शीर्ष स्थान पर रहा। आज कबड्डी में चार स्वर्ण , तीरंदाजी और एथलेटिक्स में तीन-तीन और साइक्लिंग और जिम्नास्टिक में एक-एक पदक जीतकर हरियाणा खेलों के चौथे दिन 17 स्वर्ण हासिल करते हुए पदक तालिका में छठे स्थान से शीर्ष पर पहुंच गया है।


    महाराष्ट्र महज 4 स्वर्ण सहित कुल 16 पदक के साथ दूसरे स्थान पर खिसक गया। हरियाणा के 47 पदकों के मुकाबले महाराष्ट्र ने कुल 71 पदक हासिल कर मुकाबले को रोमांचक बना दिया है। पिछले चैंपियन महाराष्ट्र की ओर से अदिति अजीत डांडेकर (महिला अंडर-21 व्यक्तिगत जिमनास्टिक) ने अच्छा प्रदर्शन किया।


    कबड्डी में हरियाणा का दबदबा रहा लेकिन महिला अंडर-21 वर्ग के अंतिम मुकाबले में हिमाचल प्रदेश ने अच्छा प्रदर्शन किया और मुकाबले के अंत में 27-27 पर स्कोर बराबर कर दिया। पिछले साल के उपविजेता हरियाणा को कड़ी मशक्कत करनी पड़ी।


    इस बीच तमिलनाडु ने एथलेटिक्स में पांच स्वर्ण पदक जीतकर सबका ध्यान खींचा। केरल की एंजी सोजान ने भी छाप छोड़ी। उन्होंने महिला अंडर-21 वर्ग में 4 x100 मीटर रिले में अपना तीसरा स्वर्ण पदक जीता। तमिलनाडु को तीन स्वर्ण पदक एस सरन (पुरुष अंडर-21, लंबी छलांग), पवित्रा (महिला अंडर-21 पोल वॉल्ट) और बबीशा (महिला अंडर-21 ट्रिपल जंप) ने दिलाए। तमिलनाडु ने ट्रैक और फील्ड से सात स्वर्ण पदक झटक लिए हैं। 8 स्वर्ण सहित कुल 25 पदकों के साथ तमिलनाडु पदक तालिका में पांचवें स्थान पर है। दिल्ली और गुजरात क्रमश : तीसरे और चौथे स्थान पर हैं।


    हरियाणा ने 3 स्वर्ण सहित 7 पदक जीतकर तीरंदाजी में भी दबदबा बनाया। पिछले साल पुणे में पदक से चूकने वाली हिमानी कुमारी ने अंतिम मुकाबले में आसान जीत के साथ महिला अंडर-21 खिताब का दावा किया। पिछली बार क्वार्टर फाइनल में पहुंचीं तिशपुनिया ने अंडर-17 फ़ाइनल में अपनी ही टीम की साथी तमन्ना को हराया जबकि रिधि ने इस श्रेणी में कांस्य पदक जीता।


    मध्य प्रदेश के तीरंदाज मुस्कान किरार (महिला अंडर-21) और चिराग विद्यार्थी (पुरुष अंडर-17) ने पिछले साल के प्रदर्शन में सुधार लाते हुए इस बार स्वर्ण पदक हासिल किए। चिराग विद्यार्थी को राजस्थान के राजेश बिश्नोई को 1 अंक से हराने में काफी मशक्कत करनी पड़ी।


    हरियाणा के साइक्लिस्ट अनिल मंगलाव ने सोमवार को आयोजित रोड रेस में आसान जीत हासिल की। असम की गोंगुत्री बोरोलोई ने महिला अंडर-21 रोड रेस (60 किमी) में जबर्दस्त मुकाबले में जीत हासिल की। इसी तरह दिल्ली के अरशद फरीद और महाराष्ट्र की पूजा दानोले ने अंडर-17 रेस में अपने प्रतिद्वंद्वियों को मामूली अंतर से पछाड़ दिया।


    गुजरात में अहमदाबाद के जिला स्तरीय खेल स्कूल के छात्र ऋषिराज जडेजा ने योग्यता में छठा स्थान हासिल किया था , लेकिन पुरुष अंडर-21 में 10 मीटर एयर राइफल प्रतियोगिता में ह्रदय हज़ारिका को हराकार स्वर्ण जीता।


    रुद्राक्ष पाटिल (महाराष्ट्र) ने सोमवार को शूटिंग रेंज में दूसरे गोल्ड पर कब्जा कर लिया। उन्होंने 10 मीटर एयर राइफल पुरुष अंडर-17 में क्वालिफाइंग (627.2 अंक) और फाइनल दोनों में लगातार अच्छा प्रदर्शन दिखाया और अंतिम मुकाबले में देवपाल प्रजापति (गुजरात) को आराम से हराया।


    गुजरात के जुडो खिलाड़ियों ने अंडर-21 प्रतियोगिता में आठ में से तीन स्वर्ण पदक जीते। गुजरात को मिले 10 स्वर्ण पदकों में से सात जूडो प्रतियोगिता से आए हैं। पदक जीतने की कोशिशों की वजह से जहां गुजरात सुर्खियों में है वहीं मिजोरम की चिंगलिनमवई ने महिला अंडर-21 52 किग्रा वर्ग में राज्य के लिए दूसरा जीतकर सबका ध्यान खींचा।


    ***


    आरकेमीणा/आरएनएम/एके/-526 6

    
    
    (Release ID: 1599419) Visitor Counter : 121
    
    
      Read this release in: English