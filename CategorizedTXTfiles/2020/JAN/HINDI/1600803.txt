      रक्षा मंत्रालय

      165 विदेशी कंपनियों सहित 1000 से अधिक कंपनियों की लखनऊ में अब तक के सबसे बड़े डेफ-एक्सपो में शिरकत
      Posted On: 27 JAN 2020 6:56PM by PIB Delhi


    11वीं द्विवार्षिकी मेगा रक्षा प्रदर्शनी ‘ डेफ-एक्सपो 2020 ’ में अनेक कंपनियों ने पंजीकरण कराया है। इसका आयोजन उत्तर प्रदेश की राजधानी लखनऊ में 5 से 9 फरवरी, 2020 को होगा। पंजीकरण कराने वाली कंपनियों की संख्या 1000 तक पहुंच गई है। उल्लेखनीय है कि चेन्नई में आयोजित ‘ डेफ-एक्सपो 2018 ’ में 702 कंपनियों ने भागीदारी की थी। इस तरह ‘ डेफ-एक्सपो 2020 ’ भारत में आयोजित होने वाली अब तक की सबसे बड़ी रक्षा प्रदर्शनी बन गया है। इस बार प्रदर्शनी में भाग लेने वाली विदेशी कंपनियों की संख्या भी 165 हो गई है, जबकि पहले 160 कंपनियों ने शिरकत की थी।


    इस प्रदर्शनी में प्रदर्शनकर्ताओं द्वारा स्थान की बुकिंग में भी 60 प्रतिशत का भी इजाफा हुआ है , जो पिछली प्रदर्शनी की तुलना में लगभग 42 , 800 वर्गमीटर अधिक है।रक्षा मंत्री और सेना प्रमुख के स्तर पर 35 देशों के विदेशी प्रतिनिधियों ने इसमें हिस्सा लेने की पुष्टि की है। आशा की जाती है कि इस प्रदर्शनी के दौरान कई समझौता-ज्ञापनों पर हस्ताक्षर किए जाएंगे, जिससे नए व्यापार सहयोग बढ़ेगा।


    एक्सपो की थीम ‘ इंडिया : दि इमरजिंग डिफेंस मैन्युफैक्चरिंग हब ’ है। इसका उद्देश्य रक्षा क्षेत्र में अग्रणी प्रौद्योगिकीयों को एक छत के नीचे लाना और सरकार, निजी निर्माताओं और स्टार्टअप के लिए अनेक अवसर प्रदान करना है। इस आयोजन में देश के एयरोस्पेस, रक्षा और सुरक्षा हितों के बारे में जानकारी पेश की जाएगी।


    प्रदर्शनी में ‘ भारत मंडप ’ में सार्वजनिक और निजी क्षेत्रों के बीच के सहयोग को दर्शाया जाएगा, जिसमें लघु और मध्यम उद्यम (एसएमई) / सूक्ष्म, लघु और मध्यम उद्यम (एमएसएमई) तथा नवाचार ईको-प्रणाली शामिल हैं। डेफ-एक्सपो में उत्तर प्रदेश का मंडप भी रहेगा। प्रदेश की औद्योगिक शक्ति और अपार क्षमताओं के अलावा निवेशकों के लिए उत्तर प्रदेश सरकार सांस्कृतिक कार्यक्रम भी पेश करेगी, जिसमें प्रदेश की समृद्ध सांस्कृतिक विरासत दिखाई जाएगी। प्रदर्शनी स्थल पर ‘ टेंट - सिटी ’ का अनोखा अनुभव आगंतुको को होगा।


    केंद्र सरकार ने उत्तर प्रदेश में रक्षा औद्योगिक गलियारा स्थापित किया है। एक रक्षा योजना समिति का भी गठन किया गया है। इस सम्बंध में उत्तर प्रदेश सरकार ने प्रस्तावित बुंदेलखंड एक्सप्रेस-वे के आसपास रक्षा निर्माण गलियारा बनाने की योजना तैयार की है, जिससे रक्षा उत्पादन के क्षेत्र में भारत को आत्मनिर्भर बनाने में मदद मिलेगी।


    उल्लेखनीय है कि रक्षा मंत्री श्री राजनाथ सिंह ने 27 दिसंबर, 2019 को डेफ-एक्सपो 2020 के मोबाइल ऐप को लॉन्च किया। यह ऐप एप्पल ऐप स्टोर और एंड्रॉयड प्ले स्टोर पर उपलब्ध है। इस ऐप की मुख्य विशेषताएं ‘ इंफॉर्म , इंगेज , फीडबैक ’ हैं। ऐप में दैनिक आयोजनों , हिस्सा लेने वाले प्रदर्शनकर्ताओं , रक्षा सार्वजनिक क्षेत्र उपक्रमों , सेमिनार/वेबिनार में हिस्सा लेने वाले मेहमान वक्ताओं , इलेक्ट्रॉनिक पुस्तिकाओं व ई-पुस्तकों जैसे प्रकाशन , स्थलों के मानचित्र व दिशा-निर्देश तथा शहर के मौसम की विस्तृत जानकारी उपलब्ध है।


    रक्षा मंत्री श्री राजनाथ सिंह ने 5 जनवरी, 2020 को लखनऊ में उत्तर प्रदेश के मुख्य मंत्री श्री योगी आदित्यनाथ के साथ डेफ-एक्सपो 2020 की तैयारियों का जायजा लिया था। समीक्षा बैठक के दौरान रक्षा मंत्री ने डेफ-एक्सपो 2020 के बारे में एक संक्षिप्त फिल्म को भी जारी किया।


    डेफ-एक्सपो 2020 की विस्तृत सूचना www.defexpo.gov.in पर उपलब्ध है।


    ***


    आर.के.मीणा/आरएनएम/एकेपी/सीएस-5504


    

    
    (Release ID: 1600803) Visitor Counter : 71
    
    
      Read this release in: English