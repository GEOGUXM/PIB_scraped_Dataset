      पूर्वोत्‍तर क्षेत्र विकास मंत्रालय

      जापान के राजदूत श्री सातोशी सुजुकी ने पूर्वोत्‍तर क्षेत्र विकास राज्‍य मंत्री डॉ. जितेन्‍द्र सिंह से भेंट की
      
      अवसंरचना, परमाणु ऊर्जा और बाह्य अंतरिक्ष के क्षेत्र में पारस्‍परिक सहयोग पर विचार-विमर्श
      
      Posted On: 22 JAN 2020 3:16PM by PIB Delhi


    जापान के राजदूत श्री सातोशी सुजुकी के नेतृत्‍व में एक प्रतिनिधिमंडल ने आज नई दिल्‍ली में केन्‍द्रीय पूर्वोत्‍तर क्षेत्र विकास राज्‍य मंत्री (स्‍वतंत्र प्रभार) , प्रधानमंत्री कार्यालय, कार्मिक, लोक शिकायत एवं पेंशन, परमाणु ऊर्जा व अंतरिक्ष राज्‍य मंत्री डॉ. जितेन्‍द्र सिंह से भेंट की।


    बैठक के दौरान दोनों देशों के बीच पारस्‍परिक सहयोग के विभिन्‍न मुद्दों पर विचार-विमर्श किया गया। जापान ने देश के पूर्वोत्‍तर क्षेत्र की बुनियादी ढांचागत या अवसंरचना परियोजनाओं में भारी-भरकम निवेश किया है। 6168 करोड़ रुपये की लागत वाले एनएच- 54 के 372 किलोमीटर लंबे आइजोल-तुईपांग खंड का उन्‍नयन जेआईसीए की सहायता से किया जा रहा है। यह सड़क सरकार की ‘एक्‍ट ईस्‍ट’ नीति के तहत म्‍यांमार के सितवे बंदरगाह तक निर्बाध कनेक्टिविटी सुलभ कराएगी। जापान वन प्रबंधन के क्षेत्र में त्रिपुरा, सिक्किम एवं नगालैंड की राज्‍य सरकारों के साथ सहयोग कर रही है और शीघ्र ही इस क्षेत्र में मेघालय सरकार के साथ भी सहयोग सुनिश्चित होगा। बैठक के दौरान अन्‍य बातों के अलावा बांस, आपदा प्रबंधन, सड़क से जुड़े बुनियादी ढांचे और गुवाहाटी सीवरेज परियोजना के क्षेत्र में आपसी सहयोग पर भी विचार-विमर्श किया गया।


    दोनों देशों के बीच पारस्‍परिक सहयोग की भूमिका पर विचार-विमर्श करने के दौरान इस बात का भी उल्‍लेख किया गया कि ‘ परमाणु ऊर्जा के क्षेत्र में सहयोग पर गठित भारत-जापान कार्य दल ’ की बैठक अगले महीने आयोजित की जाएगी। बाह्य अंतरिक्ष के क्षेत्र में भारत और जापान के बीच सहयोग के मुद्दे पर यह उल्‍लेख किया गया कि इस बारे में पिछले वर्ष द्विपक्षीय चर्चाएं हुई थी।


    डॉ. जितेन्‍द्र सिंह ने कहा कि भारत और जापान के बीच पारम्‍परिक रूप से सुदृढ़ संबंध रहे हैं। उन्‍होंने कहा कि प्रधानमंत्री श्री नरेन्‍द्र मोदी के नेतृत्‍व में आपसी सहयोग के नये क्षेत्रों को इसमें शामिल किया जा रहा है। डॉ. सिंह ने इस संबंध में बुलेट ट्रेन परियोजना का उल्‍लेख किया। उन्‍होंने यह भी कहा कि पिछले पांच वर्षों के दौरान भारत की बुनियादी ढांचागत परियोजनाओं में जापान की सहभागिता काफी बढ़ गई है। उन्‍होंने कहा कि हाल ही में निजी एजेंसियों की पहल के जरिये जम्‍मू-कश्‍मीर और लद्दाख के 12 नर्सिंग देखभालकर्ताओं को जापान में नौकरियों के लिए शामिल किया गया है।


    ***


    आर.के.मीणा/आरएनएम/एएम/आरआरएस / जीआरएस- 541 6


    

    
    (Release ID: 1600266) Visitor Counter : 42
    
    
      Read this release in: English