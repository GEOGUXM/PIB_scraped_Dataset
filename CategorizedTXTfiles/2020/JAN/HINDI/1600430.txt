      शिक्षा मंत्रालय

      मानव संसाधन विकास राज्‍य मंत्री श्री संजय धोत्रे नई दिल्‍ली में इंटर स्‍कूल बैंड प्रतियोगिता में शामिल हुए
      Posted On: 23 JAN 2020 7:11PM by PIB Delhi


    मानव संसाधन विकास राज्‍य मंत्री श्री संजय धोत्रे आज नई दिल्‍ली में राष्‍ट्रीय इंटर-स्‍कूल बैंड प्रतियोगिता में शामिल हुए। श्री धोत्रे ने इसमें भाग ले रहे सभी छात्रों को बधाई दी और विजेता टीमों को पुरस्‍कार वितरित किए।


    इस अवसर पर श्री धोत्रे ने कहा कि इंटर स्‍कूल बैंड प्रतियोगिता का मुख्‍य उद्देश्‍य छात्रों को ऐसा मंच प्रदान करना है जहां वे अपने कौशल का प्रदर्शन कर सकें और साहस, देशभक्ति, और राष्‍ट्रीय एकता की भावना से आगे बढ़ने के लिए प्रेरित हों। उन्‍होंने कहा कि इस बैंड का संगीत के किसी अच्‍छे कार्यक्रम से ऊपर स्‍थान है। यह सहभागियों के बीच आपस में श्रेष्‍ठ तालमेल बैठाने की आदत डालता है। यह न केवल उनके लिए ऊर्जा के स्रोत और उत्‍प्रेरक के रूप में कार्य करता है बल्कि उनके दर्शकों के लिए भी यह काम करता है।


    देश के 6 मंडलों में 16 टीमों के करीब 400 छात्रों के बीच जोनल इंटर स्‍कूल बैंड प्रतियोगिता का आयोजन त्‍यागराज स्‍टेडियम , नई दिल्‍ली में आज किया गया। इस प्रतियोगिता में केन्‍द्रीय विद्यालय संगठन और नवोदय विद्यालय समि‍ति ने भी हिस्‍सा लिया।


    स्‍कूल शिक्षा और साक्षरता विभाग ने वर्ष 2017 में इंटर स्‍कूल बैंड प्रतियोगिता की शुरूआत की थी। प्रतियोगिता तीन स्‍तरों यानी राज्‍य, जोनल और राष्‍ट्रीय स्‍तर पर आयोजित की जाती है। लड़कों और लड़कियों की अलग-अलग टीमें होती हैं। 6 जोनों की विजेता टीमें, एक लड़कों की और एक लड़कियों की टीम राष्‍ट्रीय स्‍तर की प्रतियोगिता में प्रतिस्‍पर्धा करती है। प्रतियोगिताएं केवीएस और एनवीएस में एक ही तरीके से आयोजित की जाती हैं और 2 विजेता टीमें, एक लड़कों और एक लड़कियों की टीम राष्‍ट्रीय स्‍तर की प्रतियोगिता में भाग लेती हैं।


    इंटर स्‍कूल बैंड प्रतियोगिता छात्रों को अपना कौशल जैसे समय का निर्धारण, संगीत, ताल और वर्णनात्‍मकता प्रदर्शित करने के लिए एक राष्‍ट्रीय मंच प्रदान करती है। इसके साथ ही छात्रों को मिलकर काम करने और ‘एक भारत श्रेष्‍ठ भारत’ के मूल तत्‍व को ग्रहण करने का भी अवसर मिलता है। साथ ही उन्‍हें बड़ी संख्‍या में मौजूद दर्शकों के समक्ष अपनी प्रतिभा दिखाने का अवसर मिलता है। बैंड प्रदर्शन्‍ से स्‍कूली छात्रों के मन में देशभक्ति और एकता की भावना बैठती है।


    इस वर्ष 30 राज्‍यों और संघ शासित प्रदेशों के 10,050 छात्रों की 402 टीमों ने राज्‍य स्‍तर की प्रतियोगिता में भाग लिया जिसमें से 59 टीमों ने जोनल स्‍तर पर भाग लिया और 16 टीमें राष्‍ट्रीय स्‍तर की प्रतियोगिता में शामिल हुई। कार्यक्रम के दौरान सभी प्रतिभागी छात्रों ने समूह में भी प्रदर्शन किया।


    लड़कों की एक और लड़कियों की एक टीम सहित दोनों विजेता टीमें गणतंत्र दिवस परेड समारोह में भाग लेंगी और उन्‍हें गणतंत्र दिवस शिविर में रक्षा मंत्री के समारोह में भी आमंत्रित किया जाएगा।


    ******


    आर . के . मीणा / आरएनएम / केपी -5447

    
    
    (Release ID: 1600430) Visitor Counter : 78
    
    
      Read this release in: English , Urdu