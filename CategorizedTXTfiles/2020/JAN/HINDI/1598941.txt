      विज्ञान एवं प्रौद्योगिकी मंत्रालय

      उप-राष्ट्रपति ने वैज्ञानिकों से किसानों की समस्याओं के दीर्घावधि समाधान के लिए आग्रह किया
      
      107वीं भारतीय विज्ञान कांग्रेस के समापन सत्र को संबोधित किया
      
      भारतीय विज्ञान कांग्रेस संघ (आईएससीए) पुरस्कार, युवा वैज्ञानिक पुरस्कार तथा सर्वश्रेष्ठ पोस्टर पुरस्कार प्रदान किए
      
      वैज्ञानिक नवोन्मेष में कृषि समुदाय को सर्वोच्च प्राथमिकता दी जानी चाहिए : मुख्यमंत्री, कर्नाटक

      Posted On: 07 JAN 2020 8:04PM by PIB Delhi

    उप-राष्ट्रपति श्री एम. वेंकैया नायडू ने आज वैज्ञानिक समुदाय का आह्वान किया कि वह किसानों के सामने मौजूद समस्याओं का दीर्घकालिक समाधान ढूंढे और फसलों की उत्पादकता तथा किसानों की आमदनी में सुधार लाएं। वैज्ञानिकों समुदाय को फसलों को जलवायु अनुकूल , पोषण की दृष्टि से गुणकारी और पानी के कम खर्च के तरीके ढूंढने चाहिए।


    उप-राष्ट्रपति यूनिवर्सिटी ऑफ एग्रीकल्चरल साइंसेज, बेंगलुरु में आयोजित 107 वीं भारतीय विज्ञान कांग्रेस के समापन सत्र को संबोधित कर रहे थे। इस अवसर पर कर्नाटक के मुख्यमंत्री श्री बी.एस. येदियुरप्पा, भारतीय विज्ञान कांग्रेस के अध्यक्ष प्रो. के.एस. रंगप्पा, यूनिवर्सिटी ऑफ एग्रीकल्चरल साइंसेज के कुलपति डॉ. एस. राजेंद्र प्रसाद और अन्य गणमान्य व्यक्ति उपस्थित थे।


    उप-राष्ट्रपति ने कहा कि ग्लोबल वार्मिंग और जलवायु-परिवर्तन मौसम को अप्रत्याशित तरीके से प्रभावित कर रहा है और कभी-कभी इससे बड़े पैमाने पर तबाही हो रही है। उन्होंने वैज्ञानिकों से जानना चाहा कि क्या जलवायु परिवर्तन के कारण किसानों के सामने आने वाली समस्याओं को कम किया जा सकता है ?


    श्री नायडू ने कहा कि कृषि की संपूर्ण मूल्य श्रृंखला की गुणवत्ता और मात्रा को बढ़ाने में प्रौद्योगिकी की महत्वपूर्ण भूमिका है। उत्पादन-पूर्व से लेकर फसल कटाई के बाद तक और खाद्यान्न के विपणन में सुधार करके किसानों की आय बढ़ाई जा सकती है।


    उप-राष्ट्रपति ने कहा कि प्रौद्योगिकी हमारे जीवन को आसान बना रही है , लेकिन नई चुनौतियां भी सामने आ रही हैं। विज्ञान को बढ़ते शहरीकरण , प्रदूषण , शहरी और ग्रामीण क्षेत्रों के बीच अंतर , रोगाणु रोधी प्रतिरोधक क्षमता में बढ़ोत्तरी , वंशानुगत और गैर-संचारी रोगों तथा पानी की कमी जैसी समस्याओं का समाधान निकालना चाहिए।


    देश में मजबूत वैज्ञानिक संस्कृति के प्रसार की आधारशिला रखने का स्कूलों से आग्रह करते हुए श्री नायडू ने कहा कि इससे रचनात्मकता और नवोन्मेष को बढ़ाने का पारितंत्र तैयार होगा।


    उन्होंने कहा कि प्राइमरी स्कूल के स्तर से ही छात्रों में खोज , जिज्ञासा और वैज्ञानिक सोच की भावना को प्रोत्साहन दिया जाना चाहिए।


    श्री नायडू ने कहा कि हमारे विश्वविद्यालयों और वैज्ञानिक संस्थानों में बड़े पैमाने पर अनुसंधान और विकास कार्य को बढ़ावा दिया जाना चाहिए। इसके लिए शिक्षा जगत और उद्योग जगत के बीच समन्वय बढ़ाना चाहिए। तकनीक आधारित नवोन्मेष से अर्थव्यवस्था को गति मिलती है, लोगों का जीवन बेहतर होता है और लोगों को बेहतर सेवाएं प्राप्त होती हैं।


    श्री नायडू ने कहा कि दूसरे देशों की तुलना में भारत अपनी जनसंख्या का अधिक लाभ उठा सकता है। यदि हमारे विश्वविद्यालय और वैज्ञानिक संस्थान अनुसंधान और विकास पर अधिक निवेश करें, तो भारत नवोन्मेष और ज्ञान के केन्‍द्र के रूप में उभर सकता है।


    उप-राष्ट्रपति ने भारत के उद्योग जगत से आग्रह किया कि वह भविष्य की परियोजनाओं की पहचान करने और उनमें पूंजी लगाने के लिए विश्वविद्यालयों के साथ द्विपक्षीय साझेदारी विकसित करें।


    श्री नायडू ने कहा कि भारत नये जोश और उत्साह के साथ आगे बढ़ रहा है। देश को 5 ट्रिलियन डॉलर की अर्थव्यवस्था बनाने में विज्ञान और प्रौद्योगिकी के साथ जनसांख्यिकीय लाभांश की महत्वपूर्ण भूमिका होगी।


    श्री नायडू ने सरकार की विभिन्न पहलों जैसे मेक इन इंडिया , डिजिटल इंडिया और स्टार्ट-अप इंडिया की सराहना करते हुए कहा कि ये स्वदेशी निर्माण को बढ़ावा देते हैं। इससे लोग डिजिटल क्षेत्र में सशक्त बनते हैं और नए आविष्कारों के जरिये धन संपत्ति का सृजन करने में सक्षम होते हैं।


    इस अवसर पर कर्नाटक के मुख्यमंत्री श्री बी.एस. येदियुरप्पा ने कहा कि वैज्ञानिक नवोन्मेष में कृषि समुदाय को सर्वोच्च प्राथमिकता दी जानी चाहिए। वैज्ञानिक समुदाय को अपने अनुसंधान में सामाजिक दृष्टिकोण को भी शामिल करना चाहिए। उन्होंने विज्ञान कांग्रेस के सफल आयोजन के लिए यूनिवर्सिटी ऑफ एग्रीकल्चरल साइंसेज, बेंगलुरु को बधाई दी।


    उप-राष्ट्रपति ने इस अवसर पर विजेताओं को भारतीय विज्ञान कांग्रेस संघ (आईएससीए) पुरस्कार , युवा वैज्ञानिक पुरस्कार तथा सर्वश्रेष्ठ पोस्टर पुरस्कार प्रदान किए।


    ****


    आर.के.मीणा/आरएनएम/एएम/जेके / डीएस–5198

    
    
    (Release ID: 1598941) Visitor Counter : 36
    
    
      Read this release in: English