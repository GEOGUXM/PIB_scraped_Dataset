      वित्‍त मंत्रालय

      असम अंतरदेशीय जल परिवहन परियोजना लागू करने के लिए विश्‍व बैंक और भारत सरकार ने 88 मिलियन डॉलर के ऋण समझौता पर हस्‍ताक्षर किए
      Posted On: 16 JAN 2020 6:34PM by PIB Delhi


    ब्रहमपुत्र तथा अन्‍य नदियों में असम के जल परिवहन क्षेत्र के आधुनिकीकरण में मदद के लिए आज भारत सरकार , असम सरकार तथा विश्‍व बैंक ने 88 मिलियन डॉलर के ऋण समझौता पर हस्‍ताक्षर किए।


    असम के 361 से अधिक जलमार्ग ब्रहमपुत्र नदी से गुजरते हैं और ब्रहमपुत्र घाटी के शहरी और ग्रामीण क्षेत्रों के हजारों यात्रियों को परिवहन सेवा उपलब्‍ध कराते हैं। असम अंतरदेशीय जल परिवहन परियोजना (एआईडब्‍ल्‍यूटीपी) से असम को जल परिवहन मार्ग की आधारभूत संरचना को सुधारने तथा अंतरदेशीय जल परिवहन व्‍यवस्‍था को चलाने वाले संस्‍थानों को मजबूत बनाने में सहायक होगी। तकनीकी दृष्टि से बेहतर ढंग से डिजाइन गिए गए टर्मिनल और ऊर्जा सक्षम जहाज (नए और पुराने दोनों) जल परिवहन सेवा को प्रकृति को कम से कम बाधा पहुंचाने के साथ सतत बनायेंगे।


    वित्‍त मंत्रालय के आर्थिक कार्य विभाग के अपर सचिव श्री समीर कुमार खरे ने कहा कि भारत का बड़ा अंतरदेशीय जलमार्ग नेटवर्क देश की अर्थव्‍यवस्‍था में महत्‍वपूर्ण भूमिका निभा सकता है। असम में लोगों के परिवहन के लिए नदियां प्रमुख साधन हैं। अंतरदेशीय जल परिवहन परियोजना बड़ी संख्‍या में लोगों के आने-जाने के लिए और माल ढुलाई के लिए आधुनिक , सक्षम और सुरक्षित नदी परिवहन प्रणाली विकसित करने में मदद देगी।


    ऋण समझौता पर भारत सरकार की ओर से श्री खरे ने और विश्‍व बैंक की ओर से विश्‍व बैंक के कंट्री निदेशक (भारत) श्री जुनैद कमाल अहमद ने हस्‍ताक्षर किए। परियोजना समझौता पर असम के परिवहन आयुक्‍त श्री आदिल रशीद तथा विश्‍व बैंक की ओर से श्री कमाल अहमद ने हस्‍ताक्षर किए।


    श्री कमाल अहमद ने कहा कि असम में भारत में जलमार्ग का सबसे बड़ा नेटवर्क है। असम सरकार ने जल परिवहन क्षेत्र को आधुनिक बनाने की चुनौती हाथ में ली है। अभी तक यह क्षेत्र अनौपचारिक था। उन्‍होंने कहा कि विश्‍व बैंक के सहयोग से सरकार एक संस्‍थागत ढांचा बना रही है , जो अंतरदेशी जलमार्ग को परिवहन के रूप में प्रस्‍तुत करेगा। यह असम की ब्रहमपुत्र घाटी में रहने वाले लोगों के लिए आकर्षक और अनुकूल परिवहन व्‍यवस्‍था होगी।


    परियोजना असम सरकार के जल परिवहन गतिविधियों के निगमीकरण के प्रयास में सहयोग देगी। असम शिपिंग कम्‍पनी (एएससी) सरकारी बड़ी नौकाओं को चलायेगी और असम पोर्ट कम्‍पनी (एपीसी) सार्वजनिक तथा निजी जहाज चालकों को सामान्‍य यूजर आधार पर टर्मिनल और टर्मिनल सेवाएं प्रदान करेगी।


    अंतरदेशी जल परिवहन एक स्‍थायी परिवहन व्‍यवस्‍था है। बाढ़ रोधी सड़कों तथा ब्रहमपुत्र नदी पर पुलों के निर्माण और रखरखाव की तुलना में अंतरदेशीय जल परिवहन कम कार्बन और कम लागत की व्‍यवस्‍था प्रदान करता है।


    वरिष्‍ठ परिवहन विशेषज्ञ श्री अतुल अग्रवाल तथा वरिष्‍ठ पोर्ट विशेषज्ञ श्री नीनन ओमेन बीजू तथा परियोजना के लिए विश्‍व बैंक कार्यदल के नेतृत्‍व करने वालों ने कहा कि असम की नदी परिवहन सेवा वहां के लोगों से जुड़ी हुई है और लोगों को बेहतर कनेक्टिविटी , आवाजाही तथा जीवनयापन की बेहतर सुविधा प्रदान करती है।


    पुनर्निमार्ण और विकास ( आईबीआरडी) के लिए अंतर्राष्‍ट्रीय बैंक के 88 मिलियन ऋण की परिपक्‍कवता अवधि साढ़े चौदह साल होगी। इसमें पांच वर्षों की अनुग्रह अवधि शामिल है।


    आर.के.मीणा/आरएनएम/एजी/आरएन – 5330

    
    
    (Release ID: 1599678) Visitor Counter : 151
    
    
      Read this release in: English , Urdu