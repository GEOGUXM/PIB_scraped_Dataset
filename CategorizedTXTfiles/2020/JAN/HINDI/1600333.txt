      पेट्रोलियम एवं प्राकृतिक गैस मंत्रालय

      घाना की राष्ट्रीय एलपीजी संवर्द्धन नीति के क्रियान्वयन में सहायता देने के लिए इंडियन ऑयल का घाना की नेशनल पेट्रोलियम अथॉरिटी के साथ समझौता
      Posted On: 22 JAN 2020 6:17PM by PIB Delhi


    भारत और घाना के बीच संबंधों को और प्रगाढ़ बनाने के मद्देनजर घाना की राष्ट्रीय एलपीजी संवर्द्धन नीति के क्रियान्वयन में सहायता देने के लिए इंडियन ऑयल ने घाना की नेशनल पेट्रोलियम अथॉरिटी के साथ समझौता-ज्ञापन पर हस्ताक्षर किए। एलपीजी नेटवर्क में विस्तार करके अपने नागरिकों को स्वच्छ ऊर्जा प्रदान करने के संबंध में भारत विश्व में अग्रणी भूमिका निभा रहा है। इस कारण से घाना ने अपने यहां सुरक्षित, स्वच्छ और पर्यावरण अनुकूल एलपीजी को प्रोत्साहन देने के लिए भारत से सहायता मांगी है।


    घाना के नेशनल पेट्रोलियम अथॉरिटी (एनपीए) और इंडियन ऑयल के बीच समझौता-ज्ञापन का आदान-प्रदान किया गया। इस अवसर पर पेट्रोलियम और प्राकृतिक गैस तथा इस्पात मंत्री श्री धर्मेन्द्र प्रधान तथा घाना के उच्चायुक्त महामहिम श्री माइकल आरोन उपस्थित थे। समझौता-ज्ञापन पर एनपीए के मुख्य कार्यकारी श्री अलहसन सुलेमान तामपुली और इंडियन ऑयल के मुख्य महानिदेशक (एलपीजी ऑपरेशंस) श्री एल.के.एस. चौहान ने हस्ताक्षर किए।


    समझौता-ज्ञापन का उद्देश्य पेट्रोलियम क्षेत्र में और खासतौर से एलपीजी के संबंध में दोनों पक्षों के बीच सहयोग मजबूत करना है। इसके लिए इंडियन ऑयल, एनपीए की सहायता करेगा। इसके अलावा इंडियन ऑयल, स्वास्थ्य, सुरक्षा, पर्यावरण मानकों, लाइसेंस प्रणाली के विकास, परमिट व वैधानिक रूपरेखा, एलपीजी बॉटलिंग संयंत्र के विकास, मूल्य निर्धारण तथा संचार रणनीति जैसे विभिन्न क्षेत्रों में एनपीए को सहयोग प्रदान करेगा। नई एलपीजी मूल्य श्रृंखला के लिए अवसंरचना विकास के क्षेत्र में भी इंडियन ऑयल एनपीए को मदद देगा।


    दोनों देशों के बीच यह समझौता-ज्ञापन भारत में प्रधानमंत्री उज्ज्वला योजना के जरिए लाखों भारतीयों को स्वच्छ ऊर्जा प्रदान करने के संबंध में भारत के नेतृत्व को स्वीकार करता है। प्रधानमंत्री उज्ज्वला योजना को पेट्रोलियम और प्राकृतिक गैस मंत्रालय, इंडियन ऑयल और अन्य तेल विपणन कंपनियों के सहयोग से सफलतापूर्वक क्रियान्वित कर रहा है।


    ***


    आर.के.मीणा/आरएनएम/एकेपी/एमएस-5431

    
    
    (Release ID: 1600333) Visitor Counter : 59
    
    
      Read this release in: English