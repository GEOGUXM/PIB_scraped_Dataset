      इस्‍पात मंत्रालय

      श्री धर्मेन्‍द्र प्रधान ने सर्विस- सेल के कर्मचारियों द्वारा ऐच्छिक लोकोपकारी कार्यों को बढ़ावा देने की योजना की शुरूआत की
      
      सामाजिक कल्याण के लक्ष्य को हासिल करने के लिए जन-अभियान का आह्वान किया

      Posted On: 22 JAN 2020 7:14PM by PIB Delhi

    केन्‍द्रीय पेट्रोलियम और प्राकृतिक गैस तथा इस्‍पात मंत्री श्री धर्मेन्‍द्र प्रधान ने कर्मचारियों द्वारा ऐच्छिक लोकोपकारी कार्यों (वीपीए) को बढ़ावा देने के लिए आज सेल की एक योजना और इसके पोर्टल की शुरूआत की। “ सेल कर्मचारियों के संकल्‍प का प्रतिपादन और सामुदायिक कार्य की पहल (सर्विस) ” नाम की यह योजना एक निर्धारित तरीके से कर्मचारियों के लोकोपकारी कार्यों को बढ़ावा देगी और आसान बनाएगी।


    सर्विस कंपनी द्वारा सेल के कर्मचारियों के लिए जारी की गई स्वयंसेवी योजना है, जिसके जरिये कार्मिक समाज सेवा और स्वैच्छिक परोपकारी गतिविधियों के लिए अपना समय देने के लिए प्रोत्साहित होंगे। इस योजना में प्रमुख रूप से शिक्षा, स्वास्थ्य, महिला सशक्तिकरण, बालिकाओं के लिए पोषण इत्यादि से संबन्धित क्षेत्र शामिल होंगे। इस योजना का उद्देश्य सामाजिक कल्याण के लिए मानव संसाधन का अनुकूलतम उपयोग करना है। सामाजिक कल्याण में यह योगदान सेल के ट्रिपल बॉटम लाइन (टीबीएल) को बेहतर बनाने की दिशा में भी सहायक होगा। ट्रिपल बॉटम लाइन एकाउन्टिंग का त्रिस्तरीय – वित्तीय, पर्यावरणीय (पारिस्थितिकी) और सामाजिक ढांचा है।


    सेल कार्मिकों को संकल्‍प के लिए खुद को नामांकित करने, अपनी रुचि के क्षेत्र को चुनने, निगमित सामाजिक दायित्व की परियोजना को प्रस्तावित करने और अपनी गतिविधियों के विवरण देने के लिए आज वेबपोर्टल शुरू किया गया है। यह पोर्टल सेल कर्मचारियों द्वारा किए गए सभी सामाजिक पहलों के संकलन केंद्र के रूप में काम करेगा और सभी साझेदारों के बीच संचार का जरिया बनेगा।


    इस अवसर पर, श्री प्रधान ने कहा, “इस साल हमारे संविधान के लागू होने के 70 साल पूरे होने का प्रतीक है। भारत के माननीय राष्ट्रपति श्री रामनाथ कोविंदजी ने कहा है कि अपने अधिकारों के प्रति सचेत रहते हुए, नागरिकों को अपने कर्तव्यों के प्रति भी सचेत रहना चाहिए। सेल कर्मी सर्विस के जरिये अपने सामाजिक दायित्वों के निर्वहन के लिए स्वेच्छा से आगे आएं और सामाजिक कल्याण तथा राष्ट्र निर्माण में योगदान करें।”


    श्री प्रधान ने सामाजिक कल्याण के लक्ष्य को हासिल करने के लिए जन-अभियान का आह्वान किया, जिसके लिए उन्होंने कार्मिकों की रुचि के क्षेत्रों में उनके स्वैच्छिक सेवादान पर बल दिया। उन्होंने सामाजिक कल्याण की दिशा में कर्मचारियों द्वारा की गई पहलों को प्रोत्साहित करने के लिए भी कहा।


    सर्विस योजना शुरू करने के लिए माननीय मंत्री को धन्यवाद देते हुए, सेल अध्यक्ष श्री अनिल कुमार चौधरी ने कहा, “सर्विस योजना शुरू करने के अलावा, कंपनी ने हाल के दिनों में बेहतर कार्मिक सहभागिता के लिए कई महत्वपूर्ण उपाय भी किए हैं, जिसमें सेल कॉरपोरेट एक्सीलेंस अवार्ड योजना की शुरुआत शामिल है। ये सब योजनाएं सेल स्थापना दिवस यानि 24 जनवरी से लागू होंगी। इससे न केवल कंपनी के स्तर पर बल्कि सामाजिक और सामुदायिक कार्मिकों के मनोबल और निष्पादन में बढ़ोत्तरी होगी।”


    ***


    आर.के.मीणा/आरएनएम/केपी/वाईबी– 5432


    

    
    (Release ID: 1600381) Visitor Counter : 79
    
    
      Read this release in: English , Urdu