      सूचना और प्रसारण मंत्रालय

      संयुक्‍त प्रवेश परीक्षा 2020 के लिए आवेदन करने हेतु कश्‍मीर के अ‍भ्‍यर्थियों के लिए विशेष प्रावधान
      Posted On: 24 JAN 2020 5:16PM by PIB Delhi


    भारतीय फिल्‍म एवं टेलीविजन संस्‍थान (एफटीआईआई) , पुणे और सत्‍यजीत रे फिल्‍म एवं टेलीविजन संस्‍थान (एसआरएफटीआई), कोलकाता संयुक्‍त प्रवेश परीक्षा 2020 (जेईटी 2020) के लिए आवेदन करने की प्रक्रिया पूरी तरह से ऑनलाइन है। हालांकि, कश्‍मीर में इंटरनेट सेवाओं के अब तक पूरी तरह से चालू न होने को ध्‍यान में रखते हुए केन्‍द्र शासित प्रदेश के इस क्षेत्र के अभ्‍यर्थियों को जेईटी 2020 के लिए ऑफलाइन आवेदन करने का भी अवसर दिया गया है।


    एफटीआईआई और एसआरएफटीआई ने जम्‍मू-कश्‍मीर कला, संस्‍कृति एवं भाषा अकादमी के साथ समन्‍वय कर केन्‍द्र शासित प्रदेश जम्‍मू-कश्‍मीर के कश्‍मीर क्षेत्र में आमतौर पर निवास करने वाले अभ्‍यर्थियों हेतु जेईटी 2020 के लिए आवेदन पत्र एवं परीक्षा शुल्‍क को ऑफलाइन जमा करना भी संभव कर दिया है।


    आवेदन पत्रों की हार्ड कॉपी को 24 जनवरी से श्रीनगर की लालमंडी स्थित जम्‍मू-कश्‍मीर कला, संस्‍कृति एवं भाषा अकादमी (जेकेएएसीएल) के कार्यालय में उपलब्‍ध कराया जा रहा है। इच्‍छुक अभ्‍यर्थी जम्‍मू-कश्‍मीर कला, संस्‍कृति एवं भाषा अकादमी के इस कार्यालय में अपने आवेदन पत्र को भरने के बाद आवश्‍यक शुल्‍क के डिमांड ड्राफ्ट के साथ अंतिम तिथि यानी 31 जनवरी, 2020 तक कार्यालय की निर्धारित कार्य अवधि के दौरान जमा करा सकेंगे।


    भारतीय फिल्‍म एवं टेलीविजन संस्‍थान , पुणे और सत्‍यजीत रे फिल्‍म एवं टेलीविजन संस्‍थान, कोलकाता में अपने दाखिले के इच्‍छुक अभ्‍यर्थियों को पहली बार इस वर्ष से अनेक चरणों की चयन प्रक्रिया से गुजरना होगा। फिल्म निर्माण और टेलीविजन के क्षेत्र में ये दोनों ही अग्रणी शैक्षणिक संस्थान हैं।


    इस वर्ष सत्‍यजीत रे फिल्‍म एवं टेलीविजन संस्‍थान, कोलकाता जेईटी 2020 परीक्षा आयोजित कर रहा है। यह परीक्षा शनिवार, 15 फरवरी को दोपहर में और रविवार, 16 फरवरी को दो सत्रों (पूर्वाह्न/दोपहर) में आयोजित की जाएगी।


    पाठ्यक्रमों और परीक्षा से जुड़ी अन्‍य विस्‍तृत जानकारी प्राप्‍त करने के लिए निम्‍नलिखित लिंक को क्लिक करें-


    जेईटी की वेबसाइट : https://applyadmission.net/jet2020


    एफटीआईआई की वेबसाइट : http://ftii.ac.in/


    एसआरएफटीआई की वेबसाइट : http://srfti.ac.in/


    ***


    आर.के.मीणा/आरएनएम/आरआरएस/आरएन-5 455


    

    
    (Release ID: 1600475) Visitor Counter : 197
    
    
      Read this release in: Urdu , English