      रक्षा मंत्रालय

      रक्षा राज्यमंत्री श्री श्रीपद नाइक ने एनसीसी गणतंत्र दिवस शिविर 2020 का दौरा किया
      Posted On: 18 JAN 2020 2:46PM by PIB Delhi


    रक्षा राज्यमंत्री श्री श्रीपद नाइक ने आज करियप्पा परेड ग्राउंड में राष्ट्रीय कैडेट कोर (एनसीसी) गणतंत्र दिवस शिविर 2020 का दौरा किया। इस दौरान, एनसीसी के तीनों विंगों- सेना, नौसेना और वायु सेना के एक दल द्वारा प्रस्तुत गार्ड ऑफ ऑनर का रक्षा राज्य मंत्री ने निरीक्षण किया। इसके बाद एनसीसी कैडेटों द्वारा एक बैंड की प्रस्तुति दी गई।


    श्री श्रीपद नाइक ने एनसीसी कैडेटों द्वारा तैयार किए गए 'फ्लैग एरिया' का भी दौरा किया, जिसमें विभिन्न सामाजिक जागरूकता विषयों और सांस्कृतिक गतिविधियों का चित्रण किया गया है। कैडेटों ने उन्हें राष्ट्रीय एकता और विकास के उद्देश्य से अपने संबंधित राज्य निदेशालय के विषयों के बारे में भी जानकारी दी। रक्षा राज्य मंत्री ने, हॉल ऑफ फेम ’का दौरा किया, इस प्रदर्शनी में एनसीसी के तीनों विंगों के पूर्व छात्रों के चित्र, मॉडल, प्रेरणापूर्ण चित्रों के समृद्ध अभिलेखीय संग्रह को प्रदर्शित किया गया है।


    इसके पश्चात, एनसीसी कैडेटों ने एक सांस्कृतिक कार्यक्रम की प्रस्तुति दी, जिसमें राष्ट्र की समृद्ध सांस्कृतिक विरासत को प्रदर्शित करने वाले समूह और बैले नृत्य शामिल थे। इस अवसर पर, एनसीसी के महानिदेशक लेफ्टिनेंट जनरल राजीव चोपड़ा भी उपस्थित थे।


    इस अवसर पर अपने संबोधन में, श्री श्रीपद नाइक ने कैडेटों के स्मार्ट ड्रिल और आत्मविश्वास के लिए उनको बधाई दी। उन्होंने एनसीसी कैडेट के रूप में अपने दिनों को स्मरण करते हुए भविष्य के लिए उत्कृष्ट व्यक्तित्वों का निर्माण करने के लिए राष्ट्रीय कैडेट कोर की प्रतिबद्धता की सराहना की। एनसीसी के अपार योगदान पर प्रकाश डालते हुए उन्होंने कहा कि युवा सशक्तीकरण में शामिल संगठनों के मामले में यह संगठन विद्वतापूर्ण शिक्षा, बहुमुखी गतिविधियों और कैडेटों के सर्वांगीण विकास के एक अनूठे मिश्रण को प्रोत्साहन देने के मामले में अग्रणी रहा है।


    एनसीसी गणतंत्र दिवस शिविर 2020 में 2,155 कैडेट्स शामिल हो रहे हैं, जिसमें 732 लड़कियां शामिल हैं। इन कैडेटों का चयन 28 राज्यों और नौ केंद्र शासित प्रदेशों से किया गया है। इसके अलावा, 10 मित्र देशों के कुल 115 विदेशी कैडेट भी एनसीसी युवा आदान-प्रदान कार्यक्रम के अंतर्गत इसमें भाग ले रहे हैं।


    ***


    आरकेमीणा/आरएनएम/एम/एसएस/डीसी - 5348

    
    
    (Release ID: 1599768) Visitor Counter : 126
    
    
      Read this release in: English , Urdu , Marathi