      माहिती आणि प्रसारण मंत्रालय

      मिफ्फ 2020 ची वैशिष्ट्ये
      Posted On: 28 JAN 2020 7:59PM by PIB Mumbai


    मुंबई, 28 जानेवारी 2020


    सोळावा मुंबई आंतरराष्ट्रीय चित्रपट महोत्सव अनेक दृष्टीने महत्त्वपूर्ण ठरला आहे. यावेळी चित्रपट प्रदर्शन तीन ठिकाणी करण्यात येणार आहे. त्याशिवाय 'रेट्रोस्पेक्टीव्ह पॅकेज आणि जल संवर्धन आणि हवामानबदल' या विषयावरील चित्रपटासाठीचा पुरस्कार अशी वैशिष्ठ्ये आहेत.


    मिफ्फ 2020 चाच भाग असलेल्या आणखी तीन ठिकाणी या महोत्सवादरम्यान चित्रपट दाखवले जात आहेत. त्यात एक, मुंबईत कालिना येथे असलेल्या विद्यापीठ परिसर, मालाडचे देबिप्रसाद गोयंका मॅनेजमेंट कॉलेज आणि पार्ल्याच्या उषा प्रवीण गांधी कॉलेज मधेही काही चित्रपट दाखवले जाणार आहेत. माहितीपट आणि लघुपट क्षेत्रात विद्यार्थ्यांचा सहभाग वाढवण्यासाठी याचा उपयोग होईल.


    सोळावा मुंबई आंतरराष्ट्रीय चित्रपट महोत्सव मिफ्फ 2020 अनेक अर्थाने वैशिष्टपूर्ण ठरणार आहे. स्पर्धा विभागातल्या विविध विषयांवरील चित्रपटांच्या प्रदर्शनासह, माहितीपट आणि ॲनिमेशन क्षेत्रात विशेष उल्लेखनीय कार्य केलेल्या ज्येष्ठ दिवंगत दिग्गजांच्या सन्मानार्थ त्यांना श्रद्धांजली वाहण्यासाठी त्यांच्या चित्रपटाचे विशेष शो आणि प्रदर्शन आयोजित केले जाणार आहे. “ रेट्रोस्पेक्टीव्ह पॅकेजेस ’ या विभागात अॅनिमेशनपटांच्या चाहत्यांना तीन देशातील जुन्या निवडक ॲनिमेशनपटांचा आनंद घेता येणार आहे. तसेच, आणखी एका विशेष पॅकेजमधून युरोपीय माहितीपटांची संस्कृती उलगडली जाणार आहे. यंदा या महोत्सवासाठी राष्ट्रीय स्तरावर विक्रमी 729 चित्रपट तर आंतरराष्ट्रीय स्तरावर 24 देशांतून 144 चित्रपट प्रवेशिका आल्या.


    यावर्षीपासून या महोत्सवात “ जल संवर्धन आणि हवामानबदल ” या विषयावरील सर्वोत्कृष्ट लघुपटासाठी एक नवा पुरस्कार दिला जाणार असून एक लाख रुपये रोख आणि चषक असे या पुरस्काराचे स्वरूप असेल.


    ठळक वैशिष्ट्ये:-


    मिफ्फ 2020 मध्ये अनेक वैशिष्ट्ये आहेत. यात युरोपीय महासंघातील चित्रपटांसाठी विशेष पॅकेज, फिनलँड, बाल्कन आणि रशियातील ॲनिमेशनपटांचे पॅकेज, ‘फॉव्ह’, ‘डिटेन्मेंट’, ‘नाईट ॲट द गार्डन’ असे ऑस्कर पुरस्कार नामांकित चित्रपट देखील दाखवले जाणार आहेत. ‘कंट्री फोकस’ विभागात आयर्लंडचे सर्वोत्कृष्ट माहितीपट दाखवले जाणार आहेत.


    त्याशिवाय , ईशान्य भारतातील निवडक माहितीपट-लघुपट, विविध आंतरराष्ट्रीय चित्रपट महोत्सवात सर्वोत्कृष्ट ठरलेले चित्रपट, सुप्रसिद्ध चित्रपट दिग्दर्शक सत्यजित रे यांचे चित्रपट, ‘सुकुमार रे’, ‘रबिन्द्रनाथ टागोर’, ‘द इनर आय’ आणि सत्यजित रे यांचा सुप्रसिद्ध चित्रपट ‘पिकू’ देखील दाखवले जाणार आहेत. विद्यार्थ्यांनी निर्मिती केलेल्या चित्रपट विभागात, एफटीआयआय/ एसआरएफटीआय/ एनआयडी/एफटीआयटी/ सृष्टी/क्राफ्ट स्कूल/विसालिंग वूड अशा विविध चित्रपटनिर्मिती प्रशिक्षण संस्थांमधील विद्यार्थ्यांनी तयार केलेले चित्रपट दाखवले जातील. इतर वैशिष्ट्यांमध्ये, आयडीपीए द्वारे आयोजित मुक्त व्यासपीठ, “ चित्रपट संकलन(फिल्म एडिटिंग) विषयावर बी लेनिन यांची कार्यशाळा , इंडियन इन्स्टिट्यूट ऑफ ड्रोन्स द्वारे “ ड्रोन सिनेमॅटोग्राफी’ या विषयावरील कार्यशाळा, पोलंडचे सुप्रसिद्ध ॲनिमेटर मायकेल डूडो दे विट, कॅनडाचे चित्रपट समीक्षक थॉमस व्हॉ आणि इतर मान्यवरांचे मास्टर क्लासेस होणार आहेत.


    त्याशिवाय , महात्मा गांधी यांच्या दीडशेव्या जयंतीनिमित्त तसेच सुप्रसिद्ध चित्रपटनिर्माते सत्यजित रे यांच्या जन्मशताब्दी वर्षाचे औचित्य साधून एक विशेष मूर्ती आणि चित्रप्रदर्शन देखील या महोत्सवात आयोजित करण्यात येणार आहे. त्यासोबतच, मृणाल सेन, राम मोहन, भीमसेन खुराना, व्ही जी सामंत, विजया मुळ्ये, मंजिरा दत्ता या दिग्गज कलाकारांना आदरांजली म्हणून त्यांच्या निवडक कलाकृती या महोत्सवात दाखवल्या जाणार आहेत. आणखी एक विशेष म्हणजे या महोत्सवात काही दिव्यांग विद्यार्थ्यांनी तयार केलेले लघुपट विशेष विभागात दाखवले जाणार आहेत.


    R.Tidke/S.Tupe/R.Aghor /P.Kor

    
    
    (Release ID: 1600874) Visitor Counter : 56