      पंतप्रधान कार्यालय

      ‘खेलो इंडिया’ स्पर्धेच्या यशस्वी सांगतेबद्दल पंतप्रधानांनी मानले आसाम सरकार आणि जनतेचे आभार
      
      ‘खेलो इंडिया’ युवा स्पर्धांच्या धर्तीवर दरवर्षी खेलो इंडिया विद्यापीठ स्पर्धा होणार
      
      पहिल्या विद्यापीठ स्पर्धा ओडिशातील कटक आणि भुवनेश्वर येथे 22 फेब्रुवारी ते 1 मार्च दरम्यान

      Posted On: 26 JAN 2020 11:27PM by PIB Mumbai

    नवी दिल्ली, 26 जानेवारी 2020


    ‘मन की बात’ कार्यक्रमात पंतप्रधान नरेंद्र मोदी यांनी आज आसाम सरकार आणि जनतेचे खेलो इंडिया क्रीडा स्पर्धांच्या यशस्वी आयोजनाबद्दल आभार मानले.


    या स्पर्धेत वेगवेगळ्या राज्यातल्या 6000 खेळाडूंनी सहभाग घेतला होता. या स्पर्धेत 80 विक्रम मोडले गेले त्यापैकी 56 विक्रम मुलींनी मोडले याचा पंतप्रधानांनी उल्लेख केला. 2018 साली खेलो इंडिया स्पर्धा सुरू झाल्यावर पहिल्यावर्षी उपस्थित 3500 विद्यार्थ्यांनी भाग घेतला. मात्र, केवळ तीन वर्षात ही संख्या 6000 विद्यार्थ्यांपर्यंत पोहोचली. याविषयी पंतप्रधानांनी आनंद व्यक्त केला.


    या स्पर्धेत सहभागी होणारे खेळाडू आणि त्यांच्या पालकांच्या प्रेरणादायी कथा पंतप्रधानांनी सांगितल्या. तामिळनाडूमधल्या योगन नाथन ची कथा त्यांनी सांगितली. योगन नाथन हा तामिळनाडूतला विडी कामगार आहे. मात्र , त्याची मुलगी पुर्णश्रीने भारोत्तोलन स्पर्धेत सुवर्ण पदक मिळवून सर्वांचे मन जिंकून घेतले, असा उल्लेख पंतप्रधानांनी केला.


    कार-निकोबारच्या डेव्हिडचं माता-पित्यांचे छत्र बालपणीच गेले. त्याच्या काकांनी त्याला वाढवले. काकांच्या पाठिंब्यामुळेच डेव्हिडने फुटबॉल खेळायला सुरूवात केली. मात्र , मोठा झाल्यावर त्याला सायलिंगमध्ये रुची वाटायला लागली. खेलो इंडिया स्पर्धेत त्याने सायलिंगमध्ये भाग घेतला आणि 200 मीटर सायलिंग गटात सुवर्ण पदक जिंकत नवा इतिहास रचला.


    मुंबईतल्या करिना शंक्ताची प्रेरणादायी कथाही पंतप्रधानांनी सांगितली. जलतरण स्पर्धेतल्या 17 वर्षे वयाखालील 100 मीटर ब्रेस्ट स्ट्रोक गटात तिने सुवर्णपदक जिंकले आणि नवा राष्ट्रीय विक्रम निर्माण केला. या करिनाला दहावीत असताना गुडघ्याला झालेल्या दुखापतीमुळे जलतरण सोडून द्यावे लागले होते. मात्र तिने आणि तिच्या आईने हिंमत सोडली नाही. त्यांच्या अथक परिश्रमातूनच आज करिनाला हे यश मिळाले आहे. या राष्ट्रीय स्पर्धांमधून देशभरातल्या खेळाडूंना त्यांचे छंद आणि कौशल्य दाखवण्याची संधीही मिळते आहे, असे सांगून यामुळेच या स्पर्धा आता विद्यापीठ पातळीवरही घेण्याचा निर्णय आम्ही घेतला आहे, असे पंतप्रधानांनी सांगितले. खेलो इंडिया विद्यापीठ स्पर्धा पहिल्यांदा ओडिशामधल्या कटक आणि भुवनेश्वर या शहरात 22 फेब्रुवारी ते 1 मार्च दरम्यान भरवल्या जातील, अशी माहिती त्यांनी दिली. या क्रीडा स्पर्धांमध्ये 3000 पेक्षा अधिक खेळाडू सहभागी होणार आहेत, असेही त्यांनी सांगितले.


    फिट इंडिया


    पंतप्रधानांनी ‘फिट इंडिया’ शालेय अभियानाला मिळत असलेल्या यशाबद्दलही आनंद व्यक्त केला. या मोहिमेसाठी 65 हजार शाळांना मोहिमेत सहभागी असल्याचे प्रमाणपत्र मिळाले आहे, असे त्यांनी सांगितले. देशभरातल्या शाळांनी शैक्षणिक अभ्यासक्रमात शारीरिक व्यायाम आणि क्रीडा यांना बरोबरीचे स्थान द्यावे आणि फिट स्कूल बनवण्यात हातभार लावावा, असे आवाहन त्यांनी केले.


    B.Gokhale /R.Aghor/P.Kor

    
    
    (Release ID: 1600671) Visitor Counter : 32
    
    
      Read this release in: English