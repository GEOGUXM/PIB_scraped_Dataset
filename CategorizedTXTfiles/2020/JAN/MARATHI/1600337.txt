      पंतप्रधान कार्यालय

      प्रजासत्ताक दिनाच्या पार्श्वभूमीवर पंतप्रधानांचा अनेकांशी संवाद
      Posted On: 23 JAN 2020 5:06PM by PIB Mumbai


      नवी दिल्ली, 23 जानेवारी 2020


      प्रजासत्ताक दिन 2020 च्या पार्श्वभूमीवर पंतप्रधान नरेंद्र मोदी 24 जानेवारी 2020 रोजी लोककल्याण मार्ग येथे प्रधानमंत्री राष्ट्रीय बाल पुरस्कार विजेते, सांस्कृतिक कलाकार, एनसीसी छात्र सेना, चित्ररथ कलाकार, आदिवासी पाहुणे आणि एनएसएसच्या स्वयंसेवकांशी संवाद साधणार आहेत.


      प्रधानमंत्री राष्ट्रीय बाल पुरस्कार 2020 च्या विजेत्यांची भेट घेऊन पंतप्रधान त्यांच्याशी संवाद साधणार आहेत. कला आणि संस्कृती, शौर्य, नाविन्यपूर्ण संशोधन, शैक्षणिक, समाजसेवा आणि क्रीडा या विविध श्रेणीत पुरस्कारप्राप्त मुलांची ते भेट घेणार आहेत. राष्ट्रपतींनी 22 जानेवारी 2020 रोजी 49 मुलांना प्रधानमंत्री राष्ट्रीय बाल पुरस्कार प्रदान केले होते.


      पंतप्रधान प्रजासत्ताक दिन संचालनात सहभागी होणाऱ्या चित्ररथ कलाकार, आदिवासी पाहुणे, सांस्कृतिक कलाकार, एनसीसी छात्र आणि एनएसएसच्या स्वयंसेवकांशी देखील संवाद साधणार आहेत. सांस्कृतिक कलाकारांचे कार्यक्रम पंतप्रधान पाहणार आहेत. लोककल्याण मार्ग येथे 24 जानेवारी रोजी 1700 हून अधिक कलाकार आणि स्वयंसेवक पंतप्रधानांना भेटण्याची शक्यता आहे.


      M.Chopade /S.Kane/P.Kor

    
    
    (Release ID: 1600337) Visitor Counter : 15