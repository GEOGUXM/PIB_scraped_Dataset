      माहिती आणि प्रसारण मंत्रालय

      प्रादेशिक लोकसंपर्क ब्युरोच्या वतीने आयोजित “मिशन इंद्रधनुष 2.0” या विषयावरील गीत व नाटक कलापथकांसाठीच्या एकदिवसीय कार्यशाळेचे उद्‌घाटन
      Posted On: 21 JAN 2020 4:54PM by PIB Mumbai


    औरंगाबाद, 21 जानेवारी 2020


    राष्ट्रीय लसीकरण दिनाचे (दिनांक 19 जानेवारी 2020) औचित्य साधून “ मिशन इंद्रधनुष 2.0 ” या विषयावर भारत सरकारच्या माहिती व प्रसारण मंत्रालयाच्या प्रादेशिक लोकसंपर्क ब्युरो, पुणे आणि आरोग्य विभागाच्या संयुक्त विद्यामाने औरंगाबाद येथे गीत व नाटक कलापथकांसाठीच्या एकदिवसीय कार्यशाळेचे आयोजन करण्यात आले.


    या कार्यशाळेचे उद्‌घाटन प्रादेशिक लोकसंपर्क ब्युरो , (महाराष्ट्र आणि गोवा), पुणे चे संचालक तसेच National Film Heritage Mission, पुणे चे विशेष अधिकारी (OSD) संतोष अजमेरा आणि राज्य लसीकण अधिकारी डॉ. दिलीप एन. पाटिल यांच्या हस्ते झाले. यावेळी व्यासपीठावर क्षेत्रीय लोकसंपर्क ब्युरो, औरंगाबाद चे सहाय्यक संचालक निखिल देशमुख व प्रबंधक संतोष देशमुख, उपसंचालक (IEC) डॉ. कैलास बावीसकर, आरोग्य शिक्षण अधिकारी सुनील निळे आणि सर्व नोंदणीकृत सांस्कृतिक कलापथकांचे कलाकार / सदस्य उपस्थित होते.


    “ देशात लसीकरण मोहीम 100 टक्के यशस्वीपणे पार पाडण्यासाठी कलापथकांचा महत्वाचा सहभाग आहे. कुठलीही गोष्ट लोकांसमोर ठळकपणे मांडण्याची आणि ती पटवून देण्याची कला ही फक्त लोककलेतच आहे आणि म्हणूनच मिशन इंद्रधनुष 2.0 यशस्वी करण्यासाठी कलापथकांची महत्वाची भूमिका असणार आहे ” असे मत संतोष अजमेरा यांनी व्यक्त केले तर “ ज्याप्रमाणे आपण आपल्या बाळाला वाढदिवासाची भेट देतो तसेच बाळाचे लसीकरण करुन त्याला सुदृढ आणि निरोगी आयुष्याची भेट दिली पाहिजे ” असे मत डॉ. दिलीप एन. पाटिल यांनी यावेळी व्यक्त केले.


    सन 2020 पर्यंत 2 वर्षांखालील बालकांचा व त्यांच्या मातांचा , सात प्रकारच्या रोगांपासून लसीकरणाच्या माध्यमातून बचाव करणे हा या योजनेचा उद्देश आहे. या योजनेअंतर्गत घटसर्प (डिप्थेरिया), डांग्या खोकला (हूपिंग कफ), धनुर्वात (टिटॅनस), पोलिओ, क्षयरोग, देवी व कावीळ-ब (हेपाटायटिस-बी) तसेच काही निवडक राज्यांमध्ये हिमोफेलिया व इन्फ्लुएंझा (प्रकार ब) रोगांवरील लस दिली जाईल.


    सरकार या योजनेत 7 लसींबरोबर आणखी 4 लसी वाढविण्याच्या विचारात आहे, पोलिओ, जापानीज मेंदूज्वर, रोटाव्हायरस लस, गोवर-रुबेला अशा या लस असतील.


    या कार्यक्रमाच्या यशस्वीतेकरिता क्षेत्रीय लोकसंपर्क ब्यूरो , औरंगाबादचे प्रदीप पवार, प्रिती पवार, राहूल मोहोड, प्रभात कुमार तसेच प्रादेशिक लोकसंपर्क ब्युरो, (महाराष्ट्र आणि गोवा), पुणेचे मकरंद मसराम आणि सचिन यांचा सहभाग होता.


    स्रोत: प्रादेशिक लोकसंपर्क ब्युरो


    S.Tupe /P.Malandkar


    

    
    (Release ID: 1600005) Visitor Counter : 22