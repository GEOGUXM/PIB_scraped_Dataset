      सुक्ष्म, लघु आणि मध्यम उदयोग मंत्रालय

      केंद्रीय सुक्ष्म लघु व मध्यम उद्योग मंत्रालयातर्फे भारतामध्ये मेडिकल डिव्हाइसेस साठी पाच पार्क स्थापन होणार
      
      केंद्रीय रस्ते, वाहतूक महामार्ग मंत्री आणि केंद्रीय सुक्ष्म, लघू व मध्यम उद्योगमंत्री नितीन गडकरी यांचे प्रतिपादन
      
      असोसिएशन ऑफ ओटोलेरिन्गोलॉजिस्टस्‌ ऑफ इंडिया (ए.ओ.आय.सी.ओ.एन) यांच्या 72 व्या राष्ट्रीय परिषदेचे उद्‌घाटन गडकरींच्या हस्ते संपन्न
      Posted On: 09 JAN 2020 8:49PM by PIB Mumbai


    नागपूर, 9 जानेवारी 2020


    संपूर्ण भारतामध्ये मेडिकल डिव्हाइसेस साठी पाच पार्क केंद्रीय सुक्ष्म लघु व मध्यम उद्योग मंत्रालयातर्फे स्थापन करण्यात येणार असून विशाखापट्टणम येथे मेडिकल डिवाइस पार्क तयार झाला आहे. देशात कमी किमतीत व जलदरित्या मेडिकल डिवाइस तयार होण्यासाठी आपण प्रयत्नशील आहोत जेणेकरून गरीब रुग्णांना याचा फायदा होईल , असे प्रतिपादन केंद्रीय रस्ते, वाहतूक महामार्ग मंत्री आणि केंद्रीय सुक्ष्म, लघू व मध्यम उद्योगमंत्री नितीन गडकरी यांनी आज नागपूरात केले. स्थानिक चिटणवीस सेंटर येथे आयोजित असोसिएशन ऑफ ओटोलेरिन्गोलॉजिस्टस्‌ ऑफ इंडिया (ए.ओ.आय.सी.ओ.एन) यांच्या 72 व्या राष्ट्रीय परिषदेचे उद्‌घाटन आज गडकरींच्या हस्ते झाले त्यावेळी ते बोलत होते. याप्रसंगी मध्यप्रदेशचे माजी मुख्यमंत्री शिवराज सिंग चव्हाण , या परिषदेचे आयोजन सचिव डॉ. मदन कापरे प्रामुख्याने उपस्थित होते.


    डीआरडीओ अर्थात संरक्षण संशोधन विकास संस्था यांच्या वतीने कॉक्लीअर इमप्लान्ट या श्रवणदोषाच्या निवारणासाठीचे उपकरण 50 टक्के पेक्षा कमी दराच्या सवलतीत मिळेल अशी योजना तयार करण्यात आली आहे , अशी माहिती केंद्र सरकारच्या आरोग्यविषयक क्षेत्रातील पुढाकारा संदर्भात बोलतांना गडकरी यांनी दिली.


    डॉक्टरांनी सामाजिक कटिबद्धता , जबाबदारी व जाणीव ठेवून आपले कार्य करावे असे आवाहनही त्यांनी यावेळी केले.या परिषदेचे संयोजन सचिव डॉक्टर मदन काप्रे यांनी मेळघाट सारख्या दुर्गम आदिवासी भागात 30O लहान मुलांचे कॉक्लीअर इमप्लान्ट च्या शस्त्रक्रिया यशस्वीरित्या केल्या आहेत. कर्णबधीर बालकांसाठी ‘बाळ श्रवण योजना’ सुद्धा महाराष्ट्रात सुरू होईल, अशी माहिती त्यांनी दिली.


    या दोन दिवसीय परिषदेमध्ये नाक , कान व घसा चिकित्सा क्षेत्रातील विविध विषयांवर तज्ज्ञांद्वारे चर्चा होणार असून शस्त्रक्रियेचे थेट प्रक्षेपण सुद्धा उपस्थितांना पाहता येणार आहे. या परिषदेमध्ये मुख्य कर्करोगापासून वाचण्याचे व्यवस्थापन व उपाय यावर भर दिला जाणार आहे. चिटणवीस सेंटर येथे विविध बायोमेडीकल कंपन्याची माहितीपर दालनांचे प्रदर्शनही लावण्यात आले आहे.


    या परिषदेच्या उद्‌घाटनाप्रसंगी देशाच्या विविध भागातून आलेले नाक कान घसा तज्ञ तसेच मुख कर्करोग तज्ञ उपस्थित होते.


    SR/DW/DD /PM

    
    
    (Release ID: 1599008) Visitor Counter : 14