      युवक कल्याण आणि क्रीडा मंत्रालय

      देशनिर्माणासाठी नागरिकांनी आरोग्य आणि स्वास्थाकडे लक्ष देण्याची गरज-किरण रिजीजू
      
      किरण रिजीजू यांच्या उपस्थितीत गोव्यात फिट इंडिया सायक्लोथॉनचे आयोजन

      Posted On: 18 JAN 2020 6:19PM by PIB Mumbai

    पणजी, 18 जानेवारी 2020


    देशनिर्माणासाठी नागरिकांनी आरोग्य आणि स्वास्थ याकडे अत्याधिक लक्ष देण्याची गरज असल्याचे प्रतिपादन केंद्रीय युवा व्यवहार आणि क्रीडा राज्यमंत्री (स्वतंत्र प्रभार) किरण रिजीजू यांनी केले. ते आज पणजी येथे ‘फिट इंडिया’ अभियानांतर्गत आयोजीत ‘फिट इंडिया सायक्लोथॉनच्या’ उद्घा टनाप्रसंगी बोलत होते. मुख्यमंत्री डॉ प्रमोद सावंत यांची याप्रसंगी उपस्थिती होती.


    पंतप्रधान नरेंद्र मोदी यांनी 29 ऑगस्ट 2019 रोजी ‘फिट इंडिया अभियानाचा’ शुभारंभ केला. भारत जगात सर्वाधिक युवा लोकसंख्येचा देश आहे. मात्र, स्वास्थ्य निर्देशांकात भारताचा क्रमांक फार खाली आहे, त्यामुळे सर्वांनी आरोग्याकडे लक्ष देण्याची गरज आहे. हीच बाब लक्षात घेऊन पंतप्रधानांनी पुढाकार घेऊन फिट इंडिया मोहीम सुरु केली असल्याचे किरण रिजीजू म्हणाले. केंद्रीय क्रीडा मंत्रालयाने सर्व शाळा आणि महाविद्यालयांना नोव्हेंबर-डिसेंबर या महिन्यातील एक आठवडा पूर्णपणे स्वास्थासाठी देण्याचे आवाहन केले आहे. असे उपक्रम राबवणाऱ्या शाळा आणि महाविद्यालयांना मंत्रालयाकडून प्रमाणपत्र दिले जाणार असल्याची माहिती किरण रिजीजू यांनी दिली.


    देशभरात आज सायक्लोथॉनचे आयोजन करण्यात येत आहे. गोव्याची ओळख केवळ पर्यटनाएवढीच मर्यादीत राहू नये. गोवा हे फिट इंडिया अभियानाचे केंद्र बनावे, म्हणून आपण गोव्याला प्राधान्य दिल्याचे रिजीजू म्हणाले. लोकांच्या सहभागाशिवाय कोणतेही अभियान यशस्वी होत नाही. त्यामुळे जास्तीत जास्त नागरिकांनी फिट इंडिया अभियानात सहभागी होऊन स्वतःच्या आरोग्याची काळजी घ्यावी, जेणेकरुन यामुळे आपोआप राष्ट्रनिर्मितीचे कार्य घडेल.


    सरकार देशी खेळांना प्रोत्साहन देण्यासाठी विविध माध्यमातून अनुदान पुरवणार असल्याचे किरण रिजीजू यांनी सांगितले. मल्लखांबासारखे खेळ जास्तीत जास्त लोकप्रिय झाले पाहिजेत, असे ते म्हणाले. तसेच उदघाटनाप्रसंगी सायकल मल्लखांबाचे चित्तथरारक प्रात्यक्षिक सादर करणाऱ्या अमरावती येथील हनुमान क्रीडा प्रसारक मंडळाला क्रीडा मंत्रालयाकडून रोख पारितोषक देण्याची घोषणा त्यांनी केली. उद्घा टनसोहळ्यात कोल्हापूर येथील लेझीम पथक आणि अमरावती येथील मल्लखांब पथकाने अप्रतिम सादरीकरण केले.


    S.Thakur/D.Rane

    
    
    (Release ID: 1599772) Visitor Counter : 12