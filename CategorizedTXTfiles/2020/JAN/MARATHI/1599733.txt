      मनुष्यबळ विकास मंत्रालय

      पंतप्रधान नरेंद्र मोदी यांच्या ‘परीक्षा पे चर्चा 2020’ या संवाद कार्यक्रमात महाराष्ट्रातून 104 विद्यार्थी होणार सहभागी
      
      नवी दिल्लीतल्या तालकटोरा स्टेडियमवर 20 जानेवारी 2020 रोजी सकाळी 11.00 वाजता होणार कार्यक्रम

      Posted On: 17 JAN 2020 6:58PM by PIB Mumbai

    मुंबई, 17 जानेवारी 2020


    विद्यार्थ्यांना येणारा परीक्षेचा ताण हलका करण्यासाठी पंतप्रधान नरेंद्र मोदी ‘परीक्षा पे चर्चा 2020’ या संवादात्मक कार्यक्रमाअंतर्गत देश-विदेशातल्या विद्यार्थी आणि शिक्षकांशी 20 जानेवारी 2020 रोजी नवी दिल्लीतल्या तालकटोरा स्टेडियमवर सकाळी अकरा वाजता संवाद साधणार आहेत.


    परीक्षा पे चर्चा या कार्यक्रमासाठी महाराष्ट्रातल्या 104 विद्यार्थ्यांची निवड झाली आहे. त्यांच्यासमवेत 13 शिक्षक असून 18 जानेवारीला हा चमू दिल्लीत दाखल होईल. ‘परीक्षा पे चर्चा 2020’ या कार्यक्रमामध्ये देशभरातले सुमारे 2,000 विद्यार्थी सहभागी होणार आहेत. या कार्यक्रमात महाराष्ट्रातून सहभागी होणाऱ्या विद्यार्थ्यांची यादी याप्रमाणे : -


    या कार्यक्रमाचे दूरदर्शनच्या (डी.डी. नॅशनल, डी.डी न्यूज, डी.डी इंडिया) आणि आकाशवाणीच्या (ऑल इंडिया रेडिओ मिडीयम वेव, ऑल इंडिया रेडिओ एफएम) वाहिनीवरुन थेट प्रसारण होणार आहे.


    या कार्यक्रमात सहभागी होण्यासाठी त्याचबरोबर विद्यार्थ्यांनी तणावरहित वातावरणात परीक्षा द्यावी यासाठीचा उपयुक्त आणि मोलाचा सल्ला पंतप्रधानांकडून ऐकण्यासाठी विद्यार्थी, शिक्षक आणि पालकांमध्येही मोठी उत्सुकता आहे.


    शालेय विद्यार्थ्यांसमवेत ‘परीक्षा पे चर्चा 2020’ या पंतप्रधान नरेंद्र मोदी यांच्या तिसऱ्या कार्यक्रमासाठी मनुष्यबळ विकास मंत्रालयाने MyGov समवेत लघु निबंध स्पर्धा आयोजित केली. नववी ते बारावीपर्यंतच्या विद्यार्थ्यांसाठी ही स्पर्धा होती.


    2 डिसेंबर 2019 ते 23 डिसेंबर 2019 दरम्यान www.myhov.in या संकेतस्थळाद्वारे या स्पर्धेसाठी ऑनलाइन प्रवेशिका मागविण्यात आल्या. तीन लाखापेक्षा जास्त मुलांनी नोंदणी केली. त्यापैकी सुमारे 2.6 लाख विद्यार्थी या स्पर्धेत सहभागी झाले. यातल्या निवडक विजेत्यांना परीक्षा पे चर्चा 2020 कार्यक्रमाला उपस्थित राहण्याची आणि पंतप्रधान नरेंद्र मोदी यांच्याशी संवाद साधण्याची संधी मिळणार आहे.


    सीबीएसई आणि केव्हीएस शालेय विद्यार्थ्यांसाठी परीक्षेशी संबंधित बाबींवरची चित्रकला आणि पोस्टर स्पर्धासुद्धा आयोजित करण्यात आली होती. त्यातल्या निवडक चित्रांना /पोस्टरना परीक्षा पे चर्चा 2020 कार्यक्रमाआधीच्या प्रदर्शनात स्थान मिळणार आहे. 750 पोस्टर्स आणि चित्रे प्राप्त झाली असून समितीने त्यापैकी सर्वोत्तम 50 चित्रे/ पोस्टर्सची निवड केली आहे. नवी दिल्लीतल्या तालकटोरा स्टेडियमवर ही चित्रे/पोस्टर्स मांडण्यात येतील. परीक्षा पे चर्चा या कार्यक्रमापूर्वी पंतप्रधान या प्रदर्शनाला भेट देतील.


    हा कार्यक्रम अधिक विद्यार्थी केंद्री व्हावा यासाठी पंतप्रधानांच्या या तासाभराच्या कार्यक्रमाचं सूत्रसंचालन प्रथमच विद्यार्थी करणार आहेत. या वर्षी केंद्रीय विद्यालय संघटन (केव्हीएस) चे चार विद्यार्थी या कार्यक्रमाचे सूत्रसंचालन करतील. केव्हीएसने गेल्या वर्षी आयोजित केलेल्या एक भारत श्रेष्ठ भारत पर्व वाद-विवाद स्पर्धेतून या चार विद्यार्थ्यांची निवड करण्यात आली आहे. या चार विद्यार्थ्यांमध्ये दोन मुली आणि दोन मुलांचा समावेश आहे.


    या वर्षाचा नियोजित फॉर्मेट : या आधीच्या दोन कार्यक्रमाप्रमाणे परीक्षा पे चर्चा 2020 साठीही टाऊन हॉल फॉर्मेटच राहणार आहे. नवी दिल्लीतल्या तालकटोरा स्टेडियमवर पंतप्रधान शालेय विद्यार्थ्यांची संवाद साधतील. गेल्या दोन वर्षात हा फॉर्मेट प्रचंड यशस्वी ठरला आहे.


    देशभरातल्या सहावी ते बारावीच्या विद्यार्थ्यांना हा कार्यक्रम पाहण्याचे/ऐकण्याचे आवाहन करण्यात आले आहे.


    पूर्वपीठिका:-


    शालेय आणि महाविद्यालयीन विद्यार्थ्यांशी संवाद साधणाऱ्या परीक्षा पे चर्चा 1.0 हा पंतप्रधानांचा पहिला संवादात्मक कार्यक्रम 16 फेब्रुवारी 2018 रोजी नवी दिल्लीतल्या तालकटोरा स्टेडियमवर झाला होता. तर परीक्षा पे चर्चा 2.0 हा कार्यक्रम नवी दिल्लीतल्या तालकटोरा स्टेडियमवर 29 जानेवारी 2019 रोजी झाला. गेल्यावर्षी देशभरातल्या 8.5 कोटीपेक्षा जास्त विद्यार्थ्यांनी हा कार्यक्रम दूरदर्शन/दूरचित्रवाणी वाहिन्या/आकाशवाणीवर पाहिला/ऐकला. मुद्रित आणि इलेक्ट्रॉनिक माध्यमांनी सुद्धा मोठ्या प्रमाणात याला प्रसिद्धी दिली. हा संवादात्मक कार्यक्रम सोशल मीडियावरही मोठ्या प्रमाणात चर्चिला गेला आणि परीक्षा पे चर्चा हा कार्यक्रम 25 लाख इम्प्रेशन सहित प्रामुख्याने ट्रेंड करत होता. यु ट्यूब , फेसबुक लाईव्ह द्वारेही हा कार्यक्रम मोठ्या प्रमाणात पाहिला गेला. गेल्या वर्षीप्रमाणेच या कार्यक्रमातही परदेशातल्या भारतीय समुदायाच्या सहभागासाठी प्रोत्साहन देण्यात येत आहे.


    M.Chopade/N.Chitale/P.Malandkar


    

    
    (Release ID: 1599733) Visitor Counter : 107
    
    
      Read this release in: English