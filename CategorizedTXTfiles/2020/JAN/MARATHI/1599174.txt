      महिला आणि बालविकास मंत्रालय

      राष्ट्र उत्थानाचा पाया हा महिला कल्याण आहे: केंद्रीय मंत्री स्मृती इराणी
      
      'यशस्विनी योजना' व 'स्वास्थ्य सखी' तसेच स्तन कर्करोग तपासणी योजनेचा गोव्यामध्ये केला शुभारंभ

      Posted On: 11 JAN 2020 10:48PM by PIB Mumbai

    पणजी, 11 जानेवारी 2020


    राष्ट्राच्या उत्थानाचा पाया हा महिला कल्याण आहे; विश्वभरात तसेच देशात महिलांद्वारे होत असलेल्या राष्ट्र विकासाची चर्चा आहे, असे प्रतिपादन केंद्रीय महिला व बालकल्याण तसेच वस्त्रोद्योग मंत्री स्मृती इराणी यांनी आज गोवा येथे केले.


    महिला व बालकल्याण संचलनालय तसेच आरोग्य सेवा संचलनालय, गोवा सरकारतर्फे आयोजित कार्यक्रमात प्रमुख अतिथी म्हणून त्या बोलत होत्या.


    आयुष्मान भारत योजनेचा लाभ घेत वर्षभरात 70 लाख महिलांनी स्तनांच्या कर्करोगाची तपासणी करून घेतल्याची माहिती त्यांनी यावेळी दिली. यासोबतच गर्भाशय मुखाच्या कर्करोगाची तपासणी देखील 30 लाख महिलांनी करून घेतली, याबद्दल त्यांनी समाधान व्यक्त केले.


    भारत सरकारने कुटुंबाच्या उन्नतीसाठी अनेक योजना आणल्या आणि या योजनांमध्ये इतिहासात पहिल्यांदाच निश्चित कालावधीच्या आधीच लक्ष्य प्राप्ती केली, असे त्यांनी आवर्जून नमूद केले. उज्वला योजनेच्या माध्यमातून 3 वर्षात 8 कोटी महिलांना गॅस सिलेंडर मिळाला, जून 2019 पर्यंत राष्ट्रीय आजिविका मिशनच्या माध्यमातून 3 कोटी ग्रामीण भगिनींना 2 लाख कोटी रुपये कर्ज स्वरूपात दिले गेले आहे, अशी माहिती त्यांनी यावेळी दिली. अशाच प्रकारचे यश यशस्विनी योजना प्राप्त करो, अशा शुभेच्छा इराणी यांनी याप्रसंगी दिल्या. पब्लिक हेल्थ फाऊंडेशन ऑफ इंडिया आणि प्रॉक्टल अँड गॅम्बल कंपनी या कार्यात गोवा सरकारला करत असलेल्या मदतीसाठी इराणी यांनी त्यांचे आभार मानले.


    गोवा सरकार पुरस्कृत गोवा राज्यातील महिला उद्योजिकांसाठी यशस्विनी योजनेचा शुभारंभ यावेळी केंद्रीय मंत्री स्मृती इराणी यांच्या हस्ते करण्यात आला. या अंतर्गत महिला बचत गटांना पाच लाखांचे अर्थ सहाय्य दिले जाणार आहे. सोबतच स्वास्थ्य सखी व स्तनांच्या कर्करोगाची तपासणी आणि उपचार या योजनांचा देखील शुभारंभ याप्रसंगी करण्यात आला.



    यावेळी गोव्याचे मुख्यमंत्री डॉ. प्रमोद सावंत, गोव्याचे महिला व बालकल्याण तसेच आरोग्य मंत्री विश्वजित राणे, पब्लिक हेल्थ फाऊंडेशन ऑफ इंडियाचे अध्यक्ष प्रा. डॉ. श्रीनाथ रेड्डी, प्रॉक्टल अँड गॅम्बल कंपनीचे व्यवस्थापकीय संचालक मिलिंद थत्ते यावेळी उपस्थित होते.


    S. Nilkanth/D.Rane


    

    
    (Release ID: 1599174) Visitor Counter : 17