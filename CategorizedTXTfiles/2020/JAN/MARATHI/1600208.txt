      संरक्षण मंत्रालय

      युवकांची एकत्रित शक्ती निर्माण करून राष्ट्रीय छात्र सेनेचे राष्ट्रबांधणीच्या कार्यात महत्त्वाचे योगदान- संरक्षणमंत्री राजनाथ सिंह
      
      संरक्षण मंत्र्यांच्या हस्ते शूर एनसीसी कॅडेटसना पदक आणि प्रमाणपत्र प्रदान

      Posted On: 22 JAN 2020 5:47PM by PIB Mumbai

      नवी दिल्ली, 22 जानेवारी 2020


      देशातल्या युवकांना एकत्रित शक्ती आणि शिस्त यात बांधून त्यांच्यात राष्ट्रभक्तीची भावना जागृत करण्याचे महत्वाचे काम राष्ट्रीय छात्र सेना करत आहे. देशबांधणीत यातून महत्वाचे योगदान मिळते, असे मत संरक्षणमंत्री राजनाथ सिंह यांनी व्यक्त केले. दिल्ली छावणी परिसरात एनसीसीच्या प्रजासत्ताक दिन शिबिर 2020 मध्ये ते बोलत होते.


      राष्ट्रीय छात्र सेना उद्याचे नेते घडवत आहेत,एनसीसीचे यशस्वी छात्र आज लष्करी सेवा, राजकारण, क्रीडा अशा विविध क्षेत्रात नेत्रदीपक कामगिरी करताना दिसतात. आपले पंतप्रधान नरेंद्र मोदीही एनसीसी कॅडेट होते, असे राजनाथ सिंह यांनी सांगितले. राष्ट्रीय छात्र सेनेचे कॅडेट म्हणून आपल्या शालेय जीवनातल्या राष्ट्रीय छात्र सेनेच्या आठवणींनाही त्यांनी उजाळा दिला.


      एनसीसीमुळे युवकांच्या मनात राष्ट्राविषयी गौरवाची भावना निर्माण होते यातूनच उद्याचा मजबूत भारत घडणार आहे, असेही सिंह म्हणाले. राष्ट्रीय छात्र सेनेत आज देशाच्या विविध भागातले 14 लाख कॅडेटस आहेत याबद्दल त्यांनी आनंद व्यक्त केला. भविष्यात देशातल्या प्रत्येक शाळेत आणि महाविद्यालयात एनसीसी असेल अशी आशा व्यक्त केली. राष्ट्रीय आपत्तींच्या दरम्यान एनसीसीचे छात्र उत्स्फूर्तपणे मदत करतात तसेच स्वच्छता अभियानासारख्या उपक्रमांमध्येही त्यांचा लक्षणीय सहभाग आहे, असे ते म्हणाले.


      एनसीसीमधल्या विविध श्रेणीतल्या पुरस्कारांची संख्या 143 वरुन 243 करण्याचा निर्णय संरक्षणमंत्री म्हणून आपला पहिला निर्णय होता, असे त्यांनी सांगितले. या पदकांसोबत मिळणाऱ्या रोख बक्षिसांच्या रक्कमेतही वाढ करण्यात आली आहे. यामुळे विद्यार्थ्यांना उत्तम कामगिरी करण्यासाठी प्रोत्साहन मिळेल, असे ते म्हणाले. यावेळी संरक्षण मंत्र्यांच्या हस्ते विविध क्षेत्रात उत्तम कामगिरी करणाऱ्या देशभरातल्या एनसीसी कॅडेटसचा पदकं आणि सन्मानपत्र देऊन गौरव करण्यात आला.


      M.Chopade /R.Aghor/P.Kor


    

    
    (Release ID: 1600208) Visitor Counter : 12
    
    
      Read this release in: English