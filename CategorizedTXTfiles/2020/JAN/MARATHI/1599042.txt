      उपराष्ट्रपती कार्यालय

      संस्कृत भाषेतील शब्दावली आजच्या आवश्यकतेनुसार समृद्ध करुन संस्कृतचा प्रचार हा साध्या सोप्या भाषेत करणे आवश्यक
      
      भारताचे उपराष्ट्रपती व्यंकय्या नायडू यांचे प्रतिपादन
      
      नागपूरात त्रिदिवसीय अखिल भारतीय प्राच्यविद्या संमेलनाचे उद्‌घाटन उपराष्ट्रपतींच्या हस्ते संपन्न

      Posted On: 10 JAN 2020 5:14PM by PIB Mumbai

    नागपूर, 10 जानेवारी 2020


    भाषेला एखाद्या जाती किंवा धर्माच्या दृष्टिकोनातून बघू नये. वेद , उपनिषदे हे साहित्य प्रकार कोणत्या एका समुदायापुरते मर्यादित नसून ते सर्वांना उपलब्ध आहेत. संस्कृत भाषेतील शब्दावली आजच्या आवश्यकतेनुसार समृद्ध करुन संस्कृतचा प्रचार हा साध्या सोप्या भाषेत करणे आवश्यक असल्याचे प्रतिपादन भारताचे उपराष्ट्रपती व्यंकय्या नायडू यांनी आज नागपुरात केले. कविकुलगुरू कालिदास संस्कृत विद्यापीठाद्वारे सुरेश भट सभागृह आयोजित त्रिदिवसीय अखिल भारतीय प्राच्यविद्या संमेलनाचे उद्‌घाटन आज त्यांच्या हस्ते झाले त्यावेळी ते बोलत होते. याप्रसंगी केंद्रीय रस्ते, वाहतूक महामार्ग मंत्री आणि केंद्रीय सुक्ष्म, लघू व मध्यम उद्योगमंत्री नितीन गडकरी, राज्याचे ऊर्जामंत्री डॉ. नितीन राऊत, विद्यापीठाचे कुलगुरु श्रीनिवास वरखेडी, अखिल भारतीय प्राच्यविद्या परिषदेचे अध्यक्ष प्रा. गौतम पटेल उपस्थित होते.


    राष्ट्रवादी दृष्टिकोनातून इतिहासाचे अध्ययन करण्यासाठी प्राच्य विदयेचे योगदान महत्त्वाचे आहे , असे मत नायडू यांनी यावेळी व्यक्त केले. वैयक्तिक जीवनात तसेच प्रशासनिक कार्यामध्ये स्थानिक भाषेच्या वापरावर भर देतांना उपराष्ट्रपतीनी प्राथमिक शिक्षण हे केवळ मातृभाषेतच व्हायला हवे अस आवर्जून सांगितले. नागपूर हे प्राच्यविद्येचे प्रतिष्ठीत केंद्र असून भोसले यांच्या वेदशाळेमध्ये न्याय, व्याकरण, साहित्य, वेद, वेदांग, शास्त्र यावरचे संशोधन हे प्राच्यविद्यासाठी एक महत्त्वपूर्ण संदर्भग्रंथ आहेत , अशी माहितीही त्यांनी यावेळी दिली.


    धर्मशास्त्राचे विद्वान भारतरत्न डॉ. वी. पी.काणे यांच्या स्मृतीप्रित्यर्थ कविकुलगुरू कालिदास संस्कृत विद्यापीठात प्राच्य भारतीय विधिशास्त्र अध्ययन केंद्राची स्थापना करण्यात येत आहे , ही एक प्रशंसनीय बाब असल्याचेही त्यांनी यावेळी सांगितलं.


    केंद्रीय रस्ते , वाहतूक महामार्ग मंत्री आणि केंद्रीय सुक्ष्म, लघू व मध्यम उद्योग मंत्री नितीन गडकरी यांनी संस्कृत भाषेच्या संवर्धानाबाबत बोलतांना सांगितले की, रामटेक येथील कविकुलगुरू कालिदास संस्कृत विद्यापीठाच्या उभारणीमध्ये माजी मुख्यमंत्री दिवंगत सुधाकर नाईक व शिक्षणतज्ज्ञ दिवंगत डॉ.श्रीकांत जिचकार यांचे महत्वपूर्ण योगदान होते. पर्शियन सारख्या भाषेचा उदय हा संस्कृत मधून झालेला आहे. तेहरान विद्यापीठामध्ये संस्कृत भाषेचे अध्ययन केंद्र आहे. जर्मनीमध्ये आयुर्वेद शास्त्राचे अध्ययन होत असल्याचे सांगून त्यांनी भारतात सुद्धा संस्कृत भाषेत विस्तृत संशोधन व अध्ययन गरजेचे आहे, अशी आशा गडकरी यांनी व्यक्त केली.


    ऊर्जा मंत्री नितीन राऊत यांनी राज्यात संस्कृत शिक्षण देणारे एकमेव विद्यापीठ नागपूरात असल्याचे सांगून मुख्यमंत्री उद्‌धव ठाकरे यांनी अखिल भारतीय प्राच्यविद्या संमेलनाप्रसंगी आपल्या शुभेच्छा व्यक्त केल्या असल्याच सांगितले.


    या परिषदेप्रसंगी 111 संस्कृत विषयक ग्रंथाचे प्रकाशन डिजिटल माध्यमाद्वारे करण्यात आले. अखिल भारतीय प्राच्यविद्या परिषदेच्या शंभर वर्षापुर्तीची माहिती देणारा ‘हिस्टरी ऑफ ए. आय .ओ. सी.’ हा माहितीपट यावेळी दाखविण्यात आला. परिषदेच्या निमित्ताने सुरेश भट सभागृह लगत असणाऱ्या रेशिमबाग मैदानात एका भव्य ग्रंथप्रदर्शनाच सुद्धा आयोजन करण्यात आले असून या ग्रंथ प्रदर्शनीमध्ये प्रकाशन विभाग , गीता प्रेस, भांडारकर प्राच्यविद्या संशोधन केंद्र व इतर प्रकाशकांच्या संस्कृत तसेच इतर साहित्यावर आधारित पुस्तकांचे प्रदर्शन तीन दिवस राहणार आहे.


    या तीन दिवसीय परिषदेमध्ये व्याख्याने , संस्कृत कवी संमेलन , शोध निबंध सादरीकरण यांचा समावेश राहणार असून दिनांक 11 जानेवारी रविवार रोजी सकाळी 11.30 वाजता या परिषदेचा समारोप पद्मविभूषण डॉक्टर विजय भटकर यांच्या प्रमुख उपस्थिती मध्ये होणार आहे.या परिषदेच्या उद्‌घाटकीय सत्रास राज्य व देशाच्या विविध भागातून आलेले प्रतिनिधी बहुसंख्येने उपस्थित होते.


    SR/DW/DD /PM


    

    
    (Release ID: 1599042) Visitor Counter : 25
    
    
      Read this release in: English