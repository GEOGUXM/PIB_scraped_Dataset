      उपराष्ट्रपती कार्यालय

      हिंसाचाराला प्रोत्साहन देणाऱ्यांपासून दूर राहण्याचे उपराष्ट्रपतींचा युवकांना सल्ला
      Posted On: 30 JAN 2020 6:19PM by PIB Mumbai


    नवी दिल्ली, 30 जानेवारी 2020


    उपराष्ट्रपती एम. व्यंकय्या नायडू यांनी देशातील युवकांना हिंसाचाराला प्रोत्साहन देणाऱ्यांपासून दूर राहण्याचा सल्ला दिला आहे. हिंसाचाराची बीज रोवणारे देशाच्या हिताच्या विरोधात काम करत असल्याचे ते म्हणाले. ते आज नवी दिल्लीत प्रजासत्ताक दिन संचलन शिबिरात सहभागी झालेल्या एनएसएसच्या सदस्यांशी संवाद साधत होते. काही शक्ती देशात तणाव आणि हिंसाचार निर्माण करत आहेत. या शक्तींविरुद्ध सावध राहण्याची सूचना त्यांनी युवकांना केली. जेव्हा तुम्ही सार्वजनिक मालमत्तेचे नुकसान करता तेव्हा तुम्ही स्वत:च्या भवितव्याचे नुकसान करता, असे ते म्हणाले.


    हिंसाचाराला लोकशाहीत स्थान नाही. चर्चा आणि वादविवाद लोकशाहीत महत्त्वाचे आहेत. बॅलट हे बुलेटपेक्षा अधिक सामर्थ्यशाली असल्याचे त्यांनी अधोरेखित केले.


    युवकांना सकारात्मक दृष्टीकोन विकसित करून राष्ट्रनिर्माणाच्या विधायक कार्यात सहभागी होण्याचे आवाहन त्यांनी केले. भ्रष्टाचार, लिंग आणि जातीय भेदभाव यांसारख्या सामाजिक कुप्रथांच्या विरोधातील लढ्यात युवकांनी पुढे असायला हवे.


    गरीबी, भेदभाव, असमानता आणि कुपोषणमूक्त नवीन भारताच्या निर्मितीसाठी युवकांनी पुढाकार घ्यावा असे ते म्हणाले.


    देशातील 15 महत्त्वाच्या पर्यटन स्थळांना 2022 पूर्वी भेट देण्याचे पंतप्रधानांनी केलेल्या आव्हानांच्या पार्श्वभूमीवर उपराष्ट्रपतींनी सर्व शैक्षणिक संस्थांना विद्यार्थ्यांसाठी नियमितपणे भारत दर्शन सहलीचे आयोजन करण्याचे आवाहन केले. अशा सहलींमुळे भारताच्या विशिष्ट सांस्कृतिक वारशाची ओळख विद्यार्थ्यांना होईल, असे ते म्हणाले. नायडू यांनी शैक्षणिक संस्थांना विद्यार्थ्यांना एनएसएस, एनसीसी, स्काऊट आणि गाईडस् यांसारख्या स्वेच्छा सेवा हाती घेण्यासाठी प्रोत्साहन देण्याचे आवाहन केले.


    राष्ट्रीय सेवा योजनेचे राष्ट्रीय नि:स्वार्थ सेवा असे नामकरण करण्याची सूचना त्यांनी केली.


    युवक कल्याण आणि क्रीडा राज्यमंत्री (स्वतंत्र कारभार) किरेन रिजीजू, उपराष्ट्रपतींचे सचिव आय. व्ही. सुब्बाराव आणि 200 हून अधिक एनएसएस स्वयंसेवक यावेळी उपस्थित होते.


    B.Gokhale / S.Kane /P.Kor

    
    
    (Release ID: 1601154) Visitor Counter : 18
    
    
      Read this release in: English