      ಉಪರಾಷ್ಟ್ರಪತಿಗಳ ಕಾರ್ಯಾಲಯ

      ರೈತರ ಸಮಸ್ಯೆಗಳಿಗೆ ದೀರ್ಘಕಾಲೀನ ಪರಿಹಾರಗಳನ್ನು ಕಂಡುಕೊಳ್ಳುವಂತೆ ವಿಜ್ಞಾನಿಗಳಿಗೆ ಉಪ ರಾಷ್ಟ್ರಪತಿ ಕರೆ
      Posted On: 07 JAN 2020 6:34PM by PIB Bengaluru


    ರೈತರ ಸಮಸ್ಯೆಗಳಿಗೆ ದೀರ್ಘಕಾಲೀನ ಪರಿಹಾರಗಳನ್ನು ಕಂಡುಕೊಳ್ಳುವಂತೆ ವಿಜ್ಞಾನಿಗಳಿಗೆ ಉಪ ರಾಷ್ಟ್ರಪತಿ ಕರೆ


    ಬೆಳೆಗಳು: ಹವಾಮಾನ-ಸ್ಥಿತಿಸ್ಥಾಪಕ, ಪೌಷ್ಠಿಕಾಂಶ-ಪರಿಣಾಮಕಾರಿ ಮತ್ತು ನೀರಿನ ಮಿತವ್ಯಯ ಬಳಕೆ


    ಹೆಚ್ಚುತ್ತಿರುವ ನಗರೀಕರಣ, ರೋಗಗಳು ಮತ್ತು ಮಾಲಿನ್ಯನಿಯಂತ್ರಣಕ್ಕೆ ವಿಜ್ಞಾನದ ಪರಿಹಾರಗಳು


    ಶಾಲಾ ಮಟ್ಟದಲ್ಲಿ ವೈಜ್ಞಾನಿಕ ಸಂಸ್ಕೃತಿಯ ಮನೋಭಾವನೆಗೆ ಆದ್ಯತೆ


    ಭವಿಷ್ಯದ ಯೋಜನೆಗಳಿಗೆ ಧನಸಹಾಯ ನೀಡುವಂತೆ ಭಾರತದ ಕಾರ್ಪೊರೇಟ್ ವಲಯಕ್ಕೆ ಉಪ ರಾಷ್ಟ್ರಪತಿ ಒತ್ತಾಯ


    107 ನೇ ಭಾರತೀಯ ವಿಜ್ಞಾನ ಕಾಂಗ್ರೆಸ್‌ನಲ್ಲಿ ಸಮಾರೋಪ ಭಾಷಣ


    ಬೆಂಗಳೂರು, 7 ಜನವರಿ, 2020


    ರೈತರು ಎದುರಿಸುತ್ತಿರುವ ಸಮಸ್ಯೆಗಳಿಗೆ ದೀರ್ಘಕಾಲೀನ ಪರಿಹಾರಗಳನ್ನು ಕಂಡುಕೊಳ್ಳಲು ಮತ್ತು ಬೆಳೆ ಉತ್ಪಾದಕತೆ ಮತ್ತು ರೈತರ ಆದಾಯವನ್ನು ಸುಧಾರಿಸಲು ಉಪ ರಾಷ್ಟ್ರಪತಿ ಶ್ರೀ ಎಂ. ವೆಂಕಯ್ಯ ನಾಯ್ಡು ಅವರು ಇಂದು ವೈಜ್ಞಾನಿಕ ಸಮುದಾಯಕ್ಕೆ ಕರೆ ನೀಡಿದರು.


    ಬೆಳೆಗಳು ಹವಾಮಾನ-ಸ್ಥಿತಿಸ್ಥಾಪಕ, ಪೌಷ್ಠಿಕಾಂಶ-ಪರಿಣಾಮಕಾರಿ ಮತ್ತು ಮಿತವ್ಯಯ ನೀರು ಬಳಕೆ ವಿಧಾನಗಳ ಕುರಿತು ವಿಜ್ಞಾನಿಗಳು ಅನ್ವೇಷಿಸಬೇಕೆಂದು ಅವರು ಸಲಹೆ ಮಾಡಿದರು.


    ಬೆಂಗಳೂರಿನಲ್ಲಿ ನಡೆದ 107 ನೇ ಭಾರತೀಯ ವಿಜ್ಞಾನ ಕಾಂಗ್ರೆಸ್‌ನಲ್ಲಿ ಸಮಾರೋಪ ಭಾಷಣ ಮಾಡಿದ ಉಪ ರಾಷ್ಟ್ರಪತಿಯವರು, ಜಾಗತಿಕ ತಾಪಮಾನ ಮತ್ತು ಹವಾಮಾನ ಬದಲಾವಣೆಯು ಹವಾಮಾನದ ಮೇಲೆ ಅನಿರೀಕ್ಷಿತ ರೀತಿಯಲ್ಲಿ ಪರಿಣಾಮ ಬೀರುತ್ತಿದೆ ಮತ್ತು ಕೆಲವೊಮ್ಮೆ ಭಾರೀ ವಿನಾಶಕ್ಕೆ ಕಾರಣವಾಗುತ್ತಿದೆ. ಪ್ರಕೃತಿಯ ವಿಕೋಪದಿಂದಾಗಿ ರೈತರು ಎದುರಿಸುತ್ತಿರುವ ಸಮಸ್ಯೆಗಳನ್ನು ತಗ್ಗಿಸಬಹುದೇ ಎಂದು ಅವರು ವಿಜ್ಞಾನಿಗಳನ್ನು ಕೇಳಿದರು.


    ಸಮಗ್ರ ಪ್ರಯತ್ನಗಳಿಗೆ ಕರೆ ನೀಡಿದ ಉಪ ರಾಷ್ಟ್ರಪತಿ ಶ್ರೀ ನಾಯ್ಡು, ಉತ್ಪಾದನಾ ಪೂರ್ವ ಹಂತದಿಂದ ಉತ್ಪಾದನೆ-ನಂತರ ಮತ್ತು ಮಾರುಕಟ್ಟೆಯವರೆಗೆ ರೈತರ ಆದಾಯವನ್ನು ಸುಧಾರಿಸಲು ಕೃಷಿ ಮೌಲ್ಯ ಸರಪಳಿಯಲ್ಲಿ ಗುಣಮಟ್ಟ ಮತ್ತು ಪ್ರಮಾಣ ಎರಡನ್ನೂ ಹೆಚ್ಚಿಸುವಲ್ಲಿ ತಂತ್ರಜ್ಞಾನದ ನಿರ್ಣಾಯಕ ಪಾತ್ರವನ್ನು ಒತ್ತಿಹೇಳಿದರು,


    ತಂತ್ರಜ್ಞಾನವು ನಮ್ಮ ಜೀವನವನ್ನು ಹೆಚ್ಚು ಆರಾಮದಾಯಕವಾಗಿಸುತ್ತಿದೆ. ಹಾಗೆಯೇ ಹೊಸ ಸವಾಲುಗಳು ಸಹ ಉದ್ಭವಿಸುತ್ತಿವೆ ಎಂದ ಉಪ ರಾಷ್ಟ್ರಪತಿಯವರು, ಹೆಚ್ಚುತ್ತಿರುವ ನಗರೀಕರಣ, ಮಾಲಿನ್ಯ, ನಗರ-ಗ್ರಾಮೀಣ ವಿಭಜನೆ, ಕುಸಿಯುತ್ತಿರುವ ನಿರೋಧಕ ಶಕ್ತಿ, ಹೆಚ್ಚುತ್ತಿರುವ ಆನುವಂಶಿಕ ಮತ್ತು ಸಾಂಕ್ರಾಮಿಕವಲ್ಲದ ಕಾಯಿಲೆಗಳು ಮತ್ತು ನೀರಿನ ಕೊರತೆ ಮುಂತಾದ ಸಮಸ್ಯೆಗಳಿಗೆ ವಿಜ್ಞಾನವು ಪರಿಹಾರಗಳನ್ನು ಕಂಡುಕೊಳ್ಳಬೇಕು ಎಂದರು.


    ದೇಶದಲ್ಲಿ ಬಲವಾದ ವೈಜ್ಞಾನಿಕ ಸಂಸ್ಕೃತಿಯನ್ನು ಪಸರಿಸಲು ಅಡಿಪಾಯ ಹಾಕಬೇಕೆಂದು ಶಾಲೆಗಳಿಗೆ ಒತ್ತಾಯಿಸಿದ ಅವರು, ಅಂತಹ ಅಡಿಪಾಯವು ಸೃಜನಶೀಲತೆ ಮತ್ತು ನಾವೀನ್ಯತೆ ಅಭಿವೃದ್ಧಿಗೆ ವ್ಯವಸ್ಥೆಯನ್ನು ಸೃಷ್ಟಿಸಲು ಆಧಾರವಾಗಲಿದೆ ಎಂದು ಒತ್ತಿ ಹೇಳಿದರು.


    "ಪ್ರಾಥಮಿಕ ಶಾಲಾ ಹಂತದಿಂದಲೇ ಜಿಜ್ಞಾಸೆ, ಕುತೂಹಲ ಮತ್ತು ವೈಜ್ಞಾನಿಕ ಮನೋಭಾವವನ್ನು ಬೆಳೆಸುವುದು ಇಂದಿನ ಅಗತ್ಯವಾಗಿದೆ" ಎಂದು ಅವರು ಹೇಳಿದರು.


    ವಿಶ್ವವಿದ್ಯಾಲಯಗಳು ಮತ್ತು ವೈಜ್ಞಾನಿಕ ಸಂಸ್ಥೆಗಳು ಸಂಶೋಧನೆ ಮತ್ತು ಅಭಿವೃದ್ಧಿಯನ್ನು ಬೃಹತ್ ಪ್ರಮಾಣದಲ್ಲಿ ಉತ್ತೇಜಿಸುವ ಅಗತ್ಯವಿದೆ ಎಂದ ಅವರು, ಸಂಶೋಧನೆ ಮತ್ತು ಆವಿಷ್ಕಾರಗಳನ್ನು ದೊಡ್ಡ ಪ್ರಮಾಣದಲ್ಲಿ ಉತ್ತೇಜಿಸಲು ಅಕಾಡೆಮಿಯಾ-ಇಂಡಸ್ಟ್ರಿ ಸಂಪರ್ಕವನ್ನು ವಿಸ್ತರಿಸಬೇಕೆಂದು ಕರೆ ನೀಡಿದರು. ತಾಂತ್ರಿಕ ಆವಿಷ್ಕಾರವು ಆರ್ಥಿಕತೆಯನ್ನು ಉತ್ತೇಜಿಸುವ, ಜನರ ಜೀವನವನ್ನು ಸುಧಾರಿಸುವ ಮತ್ತು ಸೇವೆಗಳ ಉತ್ತಮ ವಿತರಣೆಯನ್ನು ಶಕ್ತಗೊಳಿಸುವ ಪ್ರಮುಖ ಚಾಲಕ ಅಂಶಗಳಲ್ಲೊಂದಾಗಿದೆ ಎಂದರು.


    "ಬೇರೆ ಯಾವುದೇ ದೇಶಗಳಿಗಿಲ್ಲದ ಭಾರತಕ್ಕಿರುವ ದೊಡ್ಡ ಲಾಭವೆಂದರೆ ಬೃಹತ್ ಜನಸಂಖ್ಯೆ. ನಮ್ಮ ವಿಶ್ವವಿದ್ಯಾಲಯಗಳು ಮತ್ತು ವೈಜ್ಞಾನಿಕ ಸಂಸ್ಥೆಗಳು ಆರ್ & ಡಿ ಮೇಲೆ ಹೆಚ್ಚು ಹೂಡಿಕೆ ಮಾಡಿದರೆ ಮತ್ತು ಸಂಶೋಧನೆಯ ಗುಣಮಟ್ಟವನ್ನು ಗಮನಾರ್ಹವಾಗಿ ಹೆಚ್ಚಿಸಿದರೆ ಈ ಜನಸಂಖ್ಯೆಯು ನಾವೀನ್ಯತೆ ಮತ್ತು ಜ್ಞಾನವಾಗಿ ಹೊರಹೊಮ್ಮಬಹುದು" ಎಂದು ಉಪ ರಾಷ್ಟ್ರಪತಿ ಶ್ರೀ ನಾಯ್ಡು ಒತ್ತಿ ಹೇಳಿದರು.


    ಕಾರ್ಪೊರೇಟ್ ಭಾರತವು ವಿಶ್ವವಿದ್ಯಾನಿಲಯಗಳೊಂದಿಗೆ ಸಹಭಾಗಿತ್ವವನ್ನು ಬೆಳೆಸಿಕೊಳ್ಳಬೇಕು ಮತ್ತು ಒಂದು ಡಜನ್ ಭವಿಷ್ಯದ ಯೋಜನೆಗಳನ್ನು ಗುರುತಿಸಿ ಹಣ ಒದಗಿಸಬೇಕು ಎಂದು ಉಪ ರಾಷ್ಟ್ರಪತಿಯವರು ಒತ್ತಾಯಿಸಿದರು.


    ಭಾರತವು ಹೊಸ ಚೈತನ್ಯ ಮತ್ತು ಉತ್ಸಾಹದಿಂದ ಮುನ್ನುಗ್ಗುತ್ತಿದೆ ಎಂದ ಉಪರಾಷ್ಟ್ರಪತಿಯವರು, ದೇಶವನ್ನು 5 ಟ್ರಿಲಿಯನ್ ಡಾಲರ್ ಆರ್ಥಿಕತೆಯನ್ನಾಗಿ ಮಾಡಲು ಆರ್ಥಿಕ ಮತ್ತು ಸಾಮಾಜಿಕ ಅಭಿವೃದ್ಧಿಗೆ ಚಾಲನೆ ನೀಡುವಲ್ಲಿ ವಿಜ್ಞಾನ ಮತ್ತು ತಂತ್ರಜ್ಞಾನವು ಪ್ರಮುಖ ಪಾತ್ರ ವಹಿಸುವ ಮೂಲಕ ಜನಸಂಖ್ಯೆಯ ಅವಕಾಶವನ್ನು ಸದುಪಯೋಗಪಡಿಸಿಕೊಳ್ಳಬೇಕು ಎಂದು ಹೇಳಿದರು.


    ಸ್ಥಳೀಯ ಉತ್ಪಾದನೆಯನ್ನು ಉತ್ತೇಜಿಸುವ, ಜನರನ್ನು ಡಿಜಿಟಲ್ ರೂಪದಲ್ಲಿ ಸಬಲೀಕರಣಗೊಳಿಸುವ ಮತ್ತು ನಾವೀನ್ಯತೆಯ ಮೂಲಕ ಸಂಪತ್ತು ಸೃಷ್ಟಿಸುವ ಸರ್ಕಾರದ ಉಪಕ್ರಮಗಳಾದ ಮೇಕ್ ಇನ್ ಇಂಡಿಯಾ, ಡಿಜಿಟಲ್ ಇಂಡಿಯಾ ಮತ್ತು ಸ್ಟಾರ್ಟ್ ಅಪ್ ಇಂಡಿಯಾವನ್ನು ಶ್ರೀ ನಾಯ್ಡು ಶ್ಲಾಘಿಸಿದರು.


    ಅಂತಹ ಯೋಜನೆಗಳಿಂದ ಪ್ರಯೋಜನ ಪಡೆಯಲು ಮತ್ತು ಅವರ ವೈಜ್ಞಾನಿಕ ಮತ್ತು ಉದ್ಯಮಶೀಲತೆಯ ಸಾಮರ್ಥ್ಯವನ್ನು ಅರಿತುಕೊಳ್ಳಲು ಹಿರಿಯ ವಿಜ್ಞಾನಿಗಳು ಯುವಕರಿಗೆ ಮಾರ್ಗದರ್ಶನ ಮತ್ತು ಸಹಾಯ ಹಸ್ತ ನೀಡಬೇಕು ಅವರು ಬಯಸಿದರು.


    ಕರ್ನಾಟಕದ ಮುಖ್ಯಮಂತ್ರಿ ಶ್ರೀ ಬಿ.ಎಸ್. ಯಡಿಯೂರಪ್ಪ, ಭಾರತೀಯ ವಿಜ್ಞಾನ ಕಾಂಗ್ರೆಸ್ ಪ್ರಧಾನ ಅಧ್ಯಕ್ಷ ಕೆ.ಎಸ್. ರಂಗಪ್ಪ, ಮತ್ತು ಬೆಂಗಳೂರು ಕೃಷಿ ವಿಜ್ಞಾನ ವಿಶ್ವವಿದ್ಯಾಲಯದ ಉಪಕುಲಪತಿ ಡಾ.ಎಸ್.ರಾಜೇಂದ್ರ ಪ್ರಸಾದ್ ಈ ಸಂದರ್ಭದಲ್ಲಿ ಉಪಸ್ಥಿತರಿದ್ದರು.


    ಉಪ ರಾಷ್ಟ್ರಪತಿ ಶ್ರೀ ಎಂ. ವೆಂಕಯ್ಯ ನಾಯ್ಡು ಅವರ ಸಮಾರೋಪ ಭಾಷಣದ ಕರಡು


    ನಮಸ್ಕಾರ , ನಿಮಗೆಲ್ಲ ಹೊಸ ವರ್ಷದ ಶುಭಾಶಯಗಳು


    ಪ್ರತಿಷ್ಠಿತ 107 ನೇ ಭಾರತೀಯ ವಿಜ್ಞಾನ ಕಾಂಗ್ರೆಸ್ ‌ ನ ಸಮಾರೋಪ ಭಾಷಣ ಮಾಡಲು ನನಗೆ ಸಂತೋಷವಾಗುತ್ತಿದೆ .


    ವೈಜ್ಞಾನಿಕ ಮನಸ್ಸುಗಳ ಈ ಮಹತ್ವದ ಸಭೆಯು ಕೃಷಿ ವಿಶ್ವವಿದ್ಯಾಲಯದ ಆವರಣದಲ್ಲಿ ನಡೆಯುತ್ತಿರುವುದು ಸೂಕ್ತವಾಗಿದೆ . ನೀವೆಲ್ಲರೂ ತಿಳಿದಿರುವಂತೆ , ಆರ್ಥಿಕತೆಯ ಒಟ್ಟಾರೆ ಬೆಳವಣಿಗೆಯಲ್ಲಿ ಕೃಷಿ ಪ್ರಮುಖ ಪಾತ್ರ ವಹಿಸುತ್ತದೆ .


    ಬೆಳೆ ಉತ್ಪಾದಕತೆ ಮತ್ತು ರೈತರ ಆದಾಯವನ್ನು ಸುಧಾರಿಸಲು ಕೇಂದ್ರದಲ್ಲಿ ಮತ್ತು ವಿವಿಧ ರಾಜ್ಯಗಳಲ್ಲಿ ಸರ್ಕಾರಗಳು ಕೈಗೊಂಡ ಸತತ ಕ್ರಮಗಳ ನಡುವೆಯೂ ಕಳೆದ ಹಲವು ವರ್ಷಗಳಿಂದ ಕೃಷಿ ಕ್ಷೇತ್ರವು ಸಂಕಷ್ಟವನ್ನು ಎದುರಿಸುತ್ತಿದೆ .


    ಆತ್ಮೀಯ ಸೋದರ, ಸೋದರಿಯರೇ,


    ನಾನು ರೈತ ಕುಟುಂಬದಿಂದ ಬಂದಿರುವುದರಿಂದ ಕೃಷಿ ನನ್ನ ಹೃದಯಕ್ಕೆ ಹತ್ತಿರವಾಗಿದೆ . ಋತುಮಾನದ ಪ್ರತಿಕೂಲ ಪರಿಸ್ಥಿತಿಗಳು ಅಥವಾ ನೈಸರ್ಗಿಕ ವಿಪತ್ತುಗಳನ್ನು ಎದುರಿಸಿದಾಗ ರೈತರು ಅನುಭವಿಸುವ ನೋವು ಮತ್ತು ಸಂಕಟಗಳನ್ನು ನಾನು ಅರ್ಥಮಾಡಿಕೊಂಡಿದ್ದೇನೆ .


    ಜಾಗತಿಕ ತಾಪಮಾನ ಮತ್ತು ಹವಾಮಾನ ಬದಲಾವಣೆಯು ಇಂದು ವಾಸ್ತವವಾಗಿವೆ.ಅವುಗಳು ಹವಾಮಾನದ ಮೇಲೆ ಅನಿರೀಕ್ಷಿತ ರೀತಿಯಲ್ಲಿ ಪರಿಣಾಮ ಬೀರುತ್ತಿವೆ ಮತ್ತು ಕೆಲವೊಮ್ಮೆ ಭಾರೀ ವಿನಾಶಕ್ಕೆ ಕಾರಣವಾಗುತ್ತಿವೆ . ಪ್ರಕೃತಿಯ ಕೋಪದಿಂದ ರೈತರು ಎದುರಿಸುತ್ತಿರುವ ಸಮಸ್ಯೆಗಳನ್ನು ನಾವು ತಗ್ಗಿಸಲು ಸಾಧ್ಯವಿಲ್ಲವೇ ?


    ರೈತರು ಎದುರಿಸುತ್ತಿರುವ ಇಂತಹ ಸಮಸ್ಯೆಗಳಿಗೆ ವಿಜ್ಞಾನವು ಉತ್ತರಗಳನ್ನು ನೀಡಬಹುದೇ ? ಮಣ್ಣಿನ ಫಲವತ್ತತೆಯನ್ನು ಸುಧಾರಿಸುವುದು ಹೇಗೆ ? ಬೆಳೆಗಳನ್ನು ಹವಾಮಾನ - ಸ್ಥಿತಿಸ್ಥಾಪಕ ಮತ್ತು ಪೋಷಕಾಂಶಯುಕ್ತಗೊಳಿಸುವುದು ಹೇಗೆ ? ಕಡಿಮೆ ನೀರಿನ ಬಳಕೆಯೊಂದಿಗೆ ಉತ್ಪಾದಕತೆಯನ್ನು ಸುಧಾರಿಸುವುದು ಹೇಗೆ ?


    ರೈತ ದೀರ್ಘಕಾಲದಿಂದ ಒಂಟಿಯಾಗಿಯೇ ತನ್ನ ಉಳುಮೆ ಮಾಡುತ್ತಾ ಬಂದಿದ್ದಾನೆ . ನವಭಾರತ ನಿರ್ಮಿಸಲು ತೊಡಗಿರುವ ಎಲ್ಲ ಪ್ರಮುಖ ಪಾಲುದಾರರಿಗೆ , ವಿಶೇಷವಾಗಿ ವೈಜ್ಞಾನಿಕ ಸಮುದಾಯಕ್ಕೆ , ರೈತರ ಸಮಸ್ಯೆಗಳ ಬಗ್ಗೆ ತುರ್ತು ಗಮನ ಹರಿಸಲು ಮತ್ತು ದೀರ್ಘಕಾಲೀನ ಪರಿಹಾರಗಳನ್ನು ಕಂಡುಕೊಳ್ಳುವ ಸಮಯ ಬಂದಿದೆ ಎಂದು ನಾನು ಭಾವಿಸುತ್ತೇನೆ . ಭಾರತದಂತಹ ದೇಶವು ಆಮದು ಮಾಡಿದ ಆಹಾರ ಸುರಕ್ಷತೆಯ ಮೇಲೆ ಅವಲಂಬಿಸಲಾಗುವುದಿಲ್ಲ ಎಂಬುದನ್ನು ನಾವು ನೆನಪಿನಲ್ಲಿಡಬೇಕು . ನಾವು ನಮ್ಮದೇ ನೆಲದಲ್ಲಿ ಬೆಳೆದ ಆಹಾರ ಭದ್ರತೆಯನ್ನು ಹೊಂದಿರಬೇಕು . ಈ ದಿಕ್ಕಿನಲ್ಲಿ ಏಕೀಕೃತ ಪ್ರಯತ್ನಗಳಿಲ್ಲದಿದ್ದರೆ , ಹೆಚ್ಚು ಹೆಚ್ಚು ಜನರು ಕೃಷಿಯನ್ನು ತೊರೆದು ಇತರ ಉದ್ಯೋಗಗಳಿಗೆ ಸ್ಥಳಾಂತರಗೊಳ್ಳುತ್ತಾರೆ ಎಂಬ ಭಯ ನನಗಿದೆ.


    ರೈತರ ಆದಾಯವನ್ನು ಸುಧಾರಿಸಲು ಉತ್ಪಾದನಾ ಪೂರ್ವ ಹಂತದಿಂದ ಉತ್ಪಾದನೆಯ ನಂತರದ ಸಂಗ್ರಹಣೆ , ಸಂಸ್ಕರಣೆ , ಪ್ಯಾಕೇಜಿಂಗ್ ಮತ್ತು ಮಾರುಕಟ್ಟೆಯವರೆಗಿನ ಕೃಷಿ ಮೌಲ್ಯ ಸರಪಳಿಯಲ್ಲಿ ಗುಣಮಟ್ಟ ಮತ್ತು ಪ್ರಮಾಣ ಎರಡನ್ನೂ ಹೆಚ್ಚಿಸುವಲ್ಲಿ ತಂತ್ರಜ್ಞಾನವು ವಹಿಸಬಹುದಾದ ನಿರ್ಣಾಯಕ ಪಾತ್ರವನ್ನು ನಾನು ಒತ್ತಿ ಹೇಳಬೇಕಾಗಿಲ್ಲ ಎಂದು ಭಾವಿಸುತ್ತೇನೆ .


    ಐಸಿಟಿ ಸೇರಿದಂತೆ ತಂತ್ರಜ್ಞಾನದ ಬಳಕೆಯು, ದಕ್ಷತೆಯನ್ನು ಸುಧಾರಿಸಲು ಮಾತ್ರವಲ್ಲ ಉತ್ಪಾದನಾ ವೆಚ್ಚವನ್ನು ಕಡಿಮೆ ಮಾಡಲೂ ಸಹ ನೆರವಾಗುತ್ತದೆ . ಸಿಂಪಡಿಸುವಿಕೆಯಿಂದ ಹಿಡಿದು ಸುಗ್ಗಿಯ ನಂತರದ ಉತ್ಪನ್ನಗಳನ್ನು ನಿರ್ವಹಿಸುವವರೆಗೆ ವಿವಿಧ ಕೃಷಿ ಚಟುವಟಿಕೆಗಳಿಗೆ ಸುಧಾರಿತ ಯಂತ್ರೋಪಕರಣಗಳನ್ನು ತಯಾರಿಸುವ ಬಗ್ಗೆ ವೈಜ್ಞಾನಿಕ ಸಂಶೋಧನೆಗಳು ಗಮನ ಹರಿಸಬೇಕು . ಹೀಗಾಗಿ , ಆಧುನಿಕ ತಂತ್ರಜ್ಞಾನದ ಅಳವಡಿಕೆಯು ಮುಂಬರುವ ವರ್ಷಗಳಲ್ಲಿ ರೈತರ ಆದಾಯವನ್ನು ದ್ವಿಗುಣಗೊಳಿಸುವ ನಮ್ಮ ದೃಷ್ಟಿಯನ್ನು ಸಾಕಾರಗೊಳಿಸಲು ನೆರವಾಗುತ್ತವೆ .


    ಆತ್ಮೀಯ ಸೋದರ, ಸೋದರಿಯರೇ , ಹೊಸ ತಾಂತ್ರಿಕ ಪ್ರಗತಿಗಳು ಮತ್ತು ಆವಿಷ್ಕಾರಗಳು ನಮ್ಮ ಜೀವನವನ್ನು ಹಿಂದೆಂದಿಗಿಂತಲೂ ಹೆಚ್ಚಿನ ರೀತಿಯಲ್ಲಿ ಬದಲಾಯಿಸುತ್ತಿವೆ . ನಿಸ್ಸಂದೇಹವಾಗಿ , ಈ ಪ್ರಗತಿಗಳು ನಮ್ಮ ಜೀವನವನ್ನು ಹೆಚ್ಚು ಆರಾಮದಾಯಕವಾಗಿಸುತ್ತಿವೆ ಮತ್ತು ಜೀವನವನ್ನು ಸುಲಭಗೊಳಿಸಿವೆ. ಹಾಗೆಯೇ , ಹೊಸ ಸವಾಲುಗಳೂ ಉದ್ಭವಿಸುತ್ತಿವೆ - ಹೆಚ್ಚುತ್ತಿರುವ ನಗರೀಕರಣ , ಮಾಲಿನ್ಯ , ನಗರ - ಗ್ರಾಮೀಣ ವಿಭಜನೆ , ಕುಗ್ಗುತ್ತಿರುವ ನಿರೋಧಕ ಶಕ್ತಿ , ಹೆಚ್ಚುತ್ತಿರುವ ಆನುವಂಶಿಕ ಮತ್ತು ಸಾಂಕ್ರಾಮಿಕವಲ್ಲದ ಕಾಯಿಲೆಗಳು , ನೀರಿನ ಕೊರತೆ ಮುಂತಾದ ಸಮಸ್ಯೆಗಳಿಗೆ ವಿಜ್ಞಾನವು ಪರಿಹಾರಗಳನ್ನು ಕಂಡುಕೊಳ್ಳಬೇಕಿದೆ.


    ನಾವು ವೈಜ್ಞಾನಿಕ ಪ್ರಗತಿಯನ್ನು ಪರಿಸರದ ಸಂರಕ್ಷಣೆಯೊಂದಿಗೆ ಸಮತೋಲನಗೊಳಿಸಬೇಕು . ನಾವು ಉತ್ಪಾದಕತೆ ಮತ್ತು ದಕ್ಷತೆಯತ್ತ ಗಮನ ಹರಿಸಬೇಕು. ಆದರೆ ನಮ್ಮ ಎಲ್ಲ ಪ್ರಯತ್ನಗಳ ತಳಹದಿಯು ಉತ್ತಮ ಜೀವನಮಟ್ಟವಾಗಿರಬೇಕೇ ಹೊರತು ಕೇವಲ ಸಮೃದ್ಧಿಯಲ್ಲ ಎಂಬುದನ್ನು ಎಂದಿಗೂ ಮರೆಯಬಾರದು .


    ವಾಸ್ತವವಾಗಿ , ಇದು ಸಮಗ್ರ ಅಭಿವೃದ್ಧಿಯ ಭಾರತೀಯ ದೃಷ್ಟಿಕೋನವಾಗಿದೆ . 1917 ರಲ್ಲಿ ಬೋಸ್ ಸಂಸ್ಥೆಯನ್ನು ಉದ್ಘಾಟಿಸುವಾಗ ಪ್ರಸಿದ್ಧ ಭಾರತೀಯ ವಿಜ್ಞಾನಿ ಆಚಾರ್ಯ ಜಗದೀಶ್ ಚಂದ್ರ ಬೋಸ್ ಅವರು ಬಹು - ಶಿಸ್ತಿನ ವಿಧಾನ ಮತ್ತು ಜೀವನದ ಅಂತರ - ಸಂಬಂಧಿತ ಅಂಶಗಳ ಬಗ್ಗೆ “ ಭೌತಶಾಸ್ತ್ರ , ಶರೀರಶಾಸ್ತ್ರ ಮತ್ತು ಮನೋವಿಜ್ಞಾನದ ರೇಖೆಗಳ ಸಮನ್ವಯದ ” ಬಗ್ಗೆ ಹೇಳಿದ್ದನ್ನು ನಾನು ಸ್ಮರಿಸುತ್ತೇನೆ.


    ನಮ್ಮ ಪ್ರಯೋಗಾಲಯಗಳು ಮತ್ತು ಸಂಶೋಧನಾ ಕೇಂದ್ರಗಳಲ್ಲಿ , ನಮ್ಮ ಶಾಲೆಗಳು ಮತ್ತು ಕಾಲೇಜುಗಳಲ್ಲಿ , ಜಗದೀಶ್ ಚಂದ್ರ ಬೋಸ್ ಹೇಳಿದಂತೆ “ ಭಾರತದ ಪ್ರತಿಭೆ ಅದರ ನಿಜವಾದ ಅರಳುವಿಕೆಯನ್ನು ಕಂಡುಕೊಳ್ಳುವಂತಾಗಲು ” ನಾವು ಹೊಸತನವನ್ನು ಅಭಿವೃದ್ಧಿಪಡಿಸುವ ವ್ಯವಸ್ಥೆಯನ್ನು ಸೃಷ್ಟಿಸಬೇಕು .


    ಪ್ರಾಥಮಿಕ ಶಾಲಾ ಹಂತದಿಂದಲೇ ಜಿಜ್ಞಾಸೆ , ಕುತೂಹಲ ಮತ್ತು ವೈಜ್ಞಾನಿಕ ಮನೋಭಾವವನ್ನು ಬೆಳೆಸುವುದು ಇಂದಿನ ಅವಶ್ಯಕತೆಯಾಗಿದೆ .


    ಈ ವಿಷಯದಲ್ಲಿ ವಿಜ್ಞಾನ ಬೋಧನೆಯು ಪ್ರಮುಖ ಪಾತ್ರ ವಹಿಸುತ್ತದೆ . ಅದು ಯುವ ಮನಸ್ಸುಗಳನ್ನು ಉದ್ಧೀಪಿಸಬೇಕು ಮತ್ತು ವಿಜ್ಞಾನದ ಬಗ್ಗೆ ಉತ್ಸಾಹವನ್ನು ಸೃಷ್ಟಿಸಬೇಕು . ಶಾಲೆಗಳು ವೈಜ್ಞಾನಿಕ ಮನೋಭಾವಕ್ಕಾಗಿ ಬೀಜಗಳನ್ನು ಬಿತ್ತಬೇಕು ಮತ್ತು ಹೊಸ ವಿಷಯಗಳನ್ನು ಕಲಿಯಲು ಮತ್ತು ಅರ್ಥಮಾಡಿಕೊಳ್ಳಲು ಕುತೂಹಲವನ್ನು ಸೃಷ್ಟಿಸಬೇಕು .


    ಸಂಕ್ಷಿಪ್ತವಾಗಿ ಹೇಳುವುದಾದರೆ , ದೇಶದಲ್ಲಿ ಬಲವಾದ ವೈಜ್ಞಾನಿಕ ಸಂಸ್ಕೃತಿಯ ಹರಡುವಿಕೆಗೆ ಶಾಲೆಗಳು ಅಡಿಪಾಯ ಹಾಕಬೇಕು . ಸೃಜನಶೀಲತೆ ಮತ್ತು ನಾವೀನ್ಯತೆ ಅಭಿವೃದ್ಧಿ ಹೊಂದಲು ಪರಿಸರ ವ್ಯವಸ್ಥೆಯನ್ನು ಸೃಷ್ಟಿಸಲು ಅಂತಹ ಅಡಿಪಾಯವು ಆಧಾರವಾಗಿರುತ್ತದೆ . ದೇಶಾದ್ಯಂತ ಸಾವಿರಾರು ಶಾಲೆಗಳಲ್ಲಿ ಅಟಲ್ ಟಿಂಕರಿಂಗ್ ಲ್ಯಾಬ್ ‌ ಗಳನ್ನು ಸ್ಥಾಪಿಸಲಾಗಿದೆ ಎಂಬುದು ನನಗೆ ಸಂತೋಷದ ವಿಚಾರವಾಗಿದೆ .


    ಜಾಗತಿಕ ಇನ್ನೋವೇಶನ್ ಸೂಚ್ಯಂಕದಲ್ಲಿ ಭಾರತವು 2015 ರಲ್ಲಿದ್ದ 81 ನೇ ಸ್ಥಾನದಿಂದ 2019 ರಲ್ಲಿ 52 ನೇ ಸ್ಥಾನಕ್ಕೆ ಜಿಗಿದಿರುವುದು ಸಂತಸ ತಂದಿದೆ . ಆರ್ಥಿಕತೆಯನ್ನು ಉತ್ತೇಜಿಸಲು , ಜನರ ಜೀವನವನ್ನು ಸುಧಾರಿಸಲು ಮತ್ತು ಉತ್ತಮ ಸೇವೆಗಳನ್ನು ಒದಗಿಸಲು ತಾಂತ್ರಿಕ ನಾವೀನ್ಯತೆಯು ಪ್ರಮುಖ ಚಾಲಕ ಅಂಶಗಳಲ್ಲಿ ಒಂದಾಗಿದೆ . ಮುಂಬರುವ ವರ್ಷಗಳಲ್ಲಿ ನಾವು ನಮ್ಮ ಶ್ರೇಯಾಂಕವನ್ನು ಇನ್ನಷ್ಟು ಸುಧಾರಿಸಬೇಕಾಗಿದೆ .


    ನಮ್ಮ ವಿಶ್ವವಿದ್ಯಾಲಯಗಳು ಮತ್ತು ವೈಜ್ಞಾನಿಕ ಸಂಸ್ಥೆಗಳು ಸಂಶೋಧನೆ ಮತ್ತು ಅಭಿವೃದ್ಧಿಯನ್ನು ದೊಡ್ಡ ಪ್ರಮಾಣದಲ್ಲಿ ಉತ್ತೇಜಿಸುವ ಅವಶ್ಯಕತೆಯಿದೆ . ಉನ್ನತ ಶಿಕ್ಷಣ ಸಂಸ್ಥೆಗಳಿಂದ ಹೊರಬರುವವರಿಗೆ ಉದ್ಯೋಗವನ್ನು ಒದಗಿಸಲು ಮಾತ್ರವಲ್ಲದೆ ಸಂಶೋಧನೆ ಮತ್ತು ಆವಿಷ್ಕಾರಗಳನ್ನು ದೊಡ್ಡ ಪ್ರಮಾಣದಲ್ಲಿ ಉತ್ತೇಜಿಸಲು ಬೌದ್ಧಿಕ - ತಂತ್ರಜ್ಞಾನದ ಸಂಪರ್ಕವನ್ನು ವಿಸ್ತರಿಸಬೇಕಾಗಿದೆ .


    ಭಾರತವು ಇತರ ದೇಶಗಳಿಗಿಂತ ವಿಭಿನ್ನವಾಗಿ ತನ್ನ ಬೃಹತ್ ಜನಸಂಖ್ಯೆಯನ್ನು ಲಾಭಾಂಶವಾಗಿ ಸಾಕಾರಗೊಳಿಸಲು ಕಾಯುತ್ತಿದೆ. ನಮ್ಮ ಶಿಕ್ಷಣ ಸಂಸ್ಥೆಗಳಲ್ಲಿ ಕಲಿಕೆಯ ಗುಣಮಟ್ಟದ ದೃಷ್ಟಿಯಿಂದ ನಾವು ಹೆಚ್ಚಿನ ಮುನ್ನಡೆ ಸಾಧಿಸದಿದ್ದರೆ , ನಮಗಿರುವ ಉತ್ತಮ ಅವಕಾಶವನ್ನು ಕಳೆದುಕೊಳ್ಳುತ್ತೇವೆ .


    ನಾವು ಸಂಶೋಧನೆ ಮತ್ತು ಅಭಿವೃದ್ಧಿಯ ಮೇಲೆ ಹೆಚ್ಚು ಹೂಡಿಕೆ ಮಾಡಬೇಕು ಮತ್ತು ಆಮೂಲಾಗ್ರವಾಗಿ ಹೊಸ ವಿಧಾನಗಳ ಮೂಲಕ ಬೌದ್ಧಿಕ ಬಂಡವಾಳವನ್ನು ಹೆಚ್ಚಿಸುವತ್ತ ಗಮನ ಹರಿಸಬೇಕು ಮತ್ತು ನಮ್ಮ ದೇಶ ಮತ್ತು ಜಾಗತಿಕ ಸಂದರ್ಭಗಳಿಗೆ ಅಗತ್ಯವಾದ ಪರಿಹಾರಗಳನ್ನು ಹುಡುಕಬೇಕು . ಪ್ರಧಾನ ಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಹೇಳಿದಂತೆ , ' ಆವಿಷ್ಕರಿಸು , ಪೇಟೆಂಟ್ ಪಡೆ , ಉತ್ಪಾದಿಸು ಮತ್ತು ಪ್ರಗತಿ ಕಾಣು ' ಎಂಬುದು ಮಂತ್ರವಾಗಿರಬೆಕು.


    ವಿಶ್ವವಿದ್ಯಾನಿಲಯಗಳು ಮತ್ತು ಇತರ ಶೈಕ್ಷಣಿಕ ಸಂಸ್ಥೆಗಳೊಂದಿಗೆ ಸಹಭಾಗಿತ್ವವನ್ನು ಬೆಳೆಸಲು ಮತ್ತು ಆರ್ & ಡಿ ಅನ್ನು ಉತ್ತೇಜಿಸಲು ಕೊಡುಗೆ ನೀಡಲು ನಾನು ಈ ವೇದಿಕೆಯಿಂದ ಕಾರ್ಪೊರೇಟ್ ಭಾರತಕ್ಕೆ ಮನವಿ ಮಾಡುತ್ತೇನೆ .


    ಆತ್ಮೀಯ ಸೋದರ, ಸೋದರಿಯರೇ,


    ಇಂದಿನ ಭಾರತವು ಹೊಸ ಚೈತನ್ಯ ಮತ್ತು ಉತ್ಸಾಹದಿಂದ ಮುಂದೆ ಸಾಗುತ್ತಿದೆ .


    ಮುಂಬರುವ ವರ್ಷಗಳಲ್ಲಿ ದೇಶವು 5 ಟ್ರಿಲಿಯನ್ ಡಾಲರ್ ಆರ್ಥಿಕತೆಯಾಗಲು ಉದ್ದೇಶಿಸಿರುವಂತೆ , ಆರ್ಥಿಕ ಮತ್ತು ಸಾಮಾಜಿಕ ಅಭಿವೃದ್ಧಿಗೆ ಚಾಲನೆ ನೀಡುವಲ್ಲಿ ವಿಜ್ಞಾನ ಮತ್ತು ತಂತ್ರಜ್ಞಾನವು ಪ್ರಮುಖ ಪಾತ್ರ ವಹಿಸುವುದರೊಂದಿಗೆ ನಾವು ಜನಸಂಖ್ಯೆಯ ಪ್ರಯೋಜನವನ್ನು ಸಂಪೂರ್ಣವಾಗಿ ಉಪಯೋಗಿಸಿಕೊಳ್ಳಬೇಕಾಗಿದೆ . ಸ್ಥಳೀಯ ಉತ್ಪಾದನೆಯನ್ನು ಉತ್ತೇಜಿಸಲು , ಜನರನ್ನು ಡಿಜಿಟಲ್ ರೂಪದಲ್ಲಿ ಸಬಲೀಕರಣಗೊಳಿಸಲು ಮತ್ತು ಹೊಸತನದ ಮೂಲಕ ಸಂಪತ್ತು ಸೃಷ್ಟಿಸಲು ಸರ್ಕಾರವು ಮೇಕ್ ಇನ್ ಇಂಡಿಯಾ , ಡಿಜಿಟಲ್ ಇಂಡಿಯಾ ಮತ್ತು ಸ್ಟಾರ್ಟ್ ಅಪ್ ಇಂಡಿಯಾದಂತಹ ಉಪಕ್ರಮಗಳನ್ನು ಪ್ರಾರಂಭಿಸಿದೆ . ಅಂತಹ ಯೋಜನೆಗಳಿಂದ ಲಾಭ ಪಡೆಯಲು ಮತ್ತು ಅವರ ವೈಜ್ಞಾನಿಕ ಮತ್ತು ಉದ್ಯಮಶೀಲತೆಯ ಸಾಮರ್ಥ್ಯವನ್ನು ಅರಿತುಕೊಳ್ಳಲು ಹಿರಿಯ ವಿಜ್ಞಾನಿಗಳು ಯುವಕರಿಗೆ ಮಾರ್ಗದರ್ಶನ ಮಾಡುತ್ತಾರೆ ಮತ್ತು ಅವರ ಕೈ ಹಿಡಿದು ನಡೆಸುತ್ತಾರೆ ಎಂದು ನನಗೆ ನಂಬಿಕೆಯಿದೆ.


    ಯುವ ವಿಜ್ಞಾನಿಗಳ ಪ್ರಶಸ್ತಿಗಳು ಮತ್ತು ಐಎಸ್ಸಿಎ ಅತ್ಯುತ್ತಮ ಪೋಸ್ಟರ್ ಪ್ರಶಸ್ತಿಗಳಲ್ಲದೆ ಅನೇಕ ವಿಜ್ಞಾನಿಗಳು ಐಎಸ್ಸಿಎ ಪ್ರಶಸ್ತಿಗಳನ್ನು ಪಡೆದಿರುವುದು ನನಗೆ ಸಂತಸ ತಂದಿದೆ. ಈ ವಿಜ್ಞಾನ ಕಾಂಗ್ರೆಸ್ ‌ ನಲ್ಲಿ ಪ್ರಬಂಧಗಳನ್ನು ಮಂಡಿಸಿದ ನಿಮ್ಮಲ್ಲಿ ಅನೇಕರಿಗೆ ಇದು ಒಂದು ಸ್ಮರಣೀಯ ಘಟನೆಯಾಗಿದೆ . ಹಿರಿಯ ಶಿಕ್ಷಣ ತಜ್ಞರು ಮತ್ತು ವಿಜ್ಞಾನಿಗಳು ವೈಜ್ಞಾನಿಕ ಪ್ರಬಂಧಗಳನ್ನು ಪ್ರಸ್ತುತಪಡಿಸುವಲ್ಲಿ ಕಿರಿಯರಿಗೆ ಸಹಾಯ ಹಸ್ತ ನೀಡುವ ಅಭ್ಯಾಸ ನಿಜವಾಗಿಯೂ ಪ್ರಶಂಸೆಗೆ ಅರ್ಹವಾಗಿದೆ . ಈ ಅಭ್ಯಾಸವು ಸಮುದಾಯ ಬೆಳವಣಿಗೆ ಆರೋಗ್ಯಕರ ರೀತಿಯಲ್ಲಿರುವುದನ್ನು ಖಾತ್ರಿಗೊಳಿಸುತ್ತದೆ .


    ಈ ಕಾಡಿನಂತಹ ಪರಿಸರದಲ್ಲಿ ಕಾರ್ಯಕ್ರಮವನ್ನು ಆಯೋಜಿಸಿದ್ದಕ್ಕಾಗಿ ಬೆಂಗಳೂರಿನ ಕೃಷಿ ವಿಜ್ಞಾನ ವಿಶ್ವವಿದ್ಯಾಲಯವು ಮೆಚ್ಚುಗೆಗೆ ಅರ್ಹವಾಗಿದೆ.


    ಈ ಕಾರ್ಯಕ್ರಮವು ನಿಮ್ಮೆಲ್ಲರಿಗೂ ಅದ್ಭುತವಾದ ಕಲಿಕೆಯ ಅವಕಾಶವನ್ನು ಒದಗಿಸಿದೆ ಎಂದು ನನಗೆ ನಂಬಿಕೆಯಿದೆ . ಪ್ರಧಾನ ಅಧ್ಯಕ್ಷ ಪ್ರೊ . ಕೆ . ಎಸ್ . ರಂಗಪ್ಪ ಮತ್ತು ಬೆಂಗಳೂರು ಕೃಷಿ ವಿಜ್ಞಾನ ವಿಶ್ವವಿದ್ಯಾಲಯದ ಉಪಕುಲಪತಿ ಪ್ರೊ . ಎಸ್ ರಾಜೇಂದ್ರ ಪ್ರಸಾದ್ ನೇತೃತ್ವದ ಸಂಘಟಕರನ್ನು ಮತ್ತು ಅವರ ತಂಡ ಮತ್ತು ಈ 107 ನೇ ಭಾರತೀಯ ವಿಜ್ಞಾನ ಕಾಂಗ್ರೆಸ್ ಅದ್ಭುತ ಯಶಸ್ಸನ್ನು ಗಳಿಸಲು ದಣಿವಿಲ್ಲದೆ ಕೆಲಸ ಮಾಡಿದ ಎಲ್ಲರನ್ನೂ ನಾನು ಅಭಿನಂದಿಸುತ್ತೇನೆ .


    ಇಂತಹ ಕಾರ್ಯಕ್ರಮಗಳ ಯಶಸ್ಸು ಇರುವುದು ಅದರ ಫಲಿತಾಂಶಗಳಲ್ಲಿ , ಬದಲಾದ ದೃಷ್ಟಿಕೋನಗಳಲ್ಲಿ ಮತ್ತು ಕಾರ್ಯನಿರ್ವಹಣೆಯ ಹೊಸ ಬದ್ಧತೆಯಲ್ಲಿ .


    ನಮ್ಮ ಸಾಮೂಹಿಕ ಭವಿಷ್ಯಕ್ಕೆ ಧಕ್ಕೆ ಬರದಂತೆ ನಮ್ಮ ಇಂದಿನ ಸವಾಲುಗಳಿಗೆ ಸೂಕ್ತವಾದ ಪರಿಹಾರಗಳನ್ನು ಕಂಡುಹಿಡಿಯಲು ಸಹಾಯ ಮಾಡಿದರೆ ಇದು ಯಶಸ್ವಿಯಾದಂತೆಯೇ .


    ಬಿರುಗಾಳಿ , ಬೆಂಕಿ , ಭೀಕರ ಪ್ರವಾಹ , ಬರಗಾಲ ಮತ್ತು ಭೂಕಂಪಗಳಂತಹ ಅಸಂಖ್ಯಾತ ರೂಪಗಳಲ್ಲಿ ನಾವು ಪ್ರಕೃತಿಯ ಕೋಪ ತಾಪವನ್ನು ನೋಡುತ್ತಿದ್ದೇವೆ . ನಾವೆಲ್ಲರೂ ಒಗ್ಗೂಡಿ ಹವಾಮಾನ ಬದಲಾವಣೆಗೆ ಉತ್ತರವನ್ನು ಕಂಡುಹಿಡಿಯಬೇಕಿದೆ . ನಾವು ಉತ್ತಮ ಗುಣಮಟ್ಟದ ಶಿಕ್ಷಣ ಮತ್ತು ಆರೋಗ್ಯ ಸೇವೆಯನ್ನು ನೀಡಬೇಕು . ನಾವು ನಮ್ಮ ನಗರಗಳು ಮತ್ತು ಹಳ್ಳಿಗಳನ್ನು ಹೆಚ್ಚು ವಾಸಯೋಗ್ಯವಾಗಿಸಬೇಕು . ಹೊಸ ಚಿಂತನೆ ಮತ್ತು ಸಹಕಾರಿ ಕ್ರಿಯೆಯ ಅಗತ್ಯವಿರುವ ಸವಾಲುಗಳು ಇವು . ನಾವು ಅಂತರ್ಸಂಪರ್ಕಿತ ಜಗತ್ತಿನಲ್ಲಿ ವಾಸಿಸುತ್ತಿದ್ದೇವೆ ಮತ್ತು ಅದನ್ನು ಹೆಚ್ಚು ಸುರಕ್ಷಿತ , ಶಾಂತಿಯುತ ಮತ್ತು ಸುಸ್ಥಿರ ಗ್ರಹವನ್ನಾಗಿ ಮಾಡಲು ಹೇಗೆ ಒಟ್ಟಾಗಿ ಕೆಲಸ ಮಾಡಬೇಕೆಂದು ನಾವು ಕಲಿಯಬೇಕಾಗಿದೆ .


    ವಿಜ್ಞಾನದ ಎಲ್ಲಾ ಮಾರ್ಗಗಳು ಉತ್ತಮ ಭವಿಷ್ಯವನ್ನು ಸೃಷ್ಟಿಸಲು ಕಾರಣವಾಗಬೇಕು ಎಂದು ಹೇಳುವ ಮೂಲಕ ನನ್ನ ಭಾಷಣವನ್ನು ಮುಕ್ತಾಯಗೊಳಿಸಲು ನಾನು ಬಯಸುತ್ತೇನೆ . ನಾವು ಹೊಸ ವರ್ಷ ಮತ್ತು ಹೊಸ ದಶಕವನ್ನು ಪ್ರಾರಂಭಿಸುತ್ತಿರುವಾಗ , ನಾವು ವಿಜ್ಞಾನದ ಮತ್ತು ತಂತ್ರಜ್ಞಾನದ ಮೂಲಕ ನಮ್ಮ ಭೂತಕಾಲ ಮತ್ತು ಉಜ್ವಲ ಭವಿಷ್ಯಕ್ಕೆ ಹೊಸ ಸೇತುವೆಗಳನ್ನು ನಿರ್ಮಿಸಬೇಕು .


    1917 ರಲ್ಲಿ ಅವರ ಸಂಶೋಧನಾ ಕೇಂದ್ರದ ಸ್ಥಾಪನೆಯ ದಿನ ಬೋಸ್ ‌ ಮಾಡಿದ ಮುಕ್ತಾಯದ ಸಂದೇಶವನ್ನು ಮತ್ತೊಮ್ಮೆ ಉಲ್ಲೇಖಿಸುವ ಮೂಲಕ ನಾನು ನನ್ನ ಮಾತು ಮುಕ್ತಾಯಗೊಳಿಸಲು ಬಯಸುತ್ತೇನೆ : “ ನಾವು ಇಂದು ಇಲ್ಲಿ ನಿಂತು ನಾಳೆಯ ಕೆಲಸವನ್ನು ಪುನರಾರಂಭಿಸುತ್ತೇವೆ. ಆದ್ದರಿಂದ ನಮ್ಮ ಜೀವನದ ಪ್ರಯತ್ನಗಳು ಮತ್ತು ಭವಿಷ್ಯದ ಬಗೆಗಿನ ಅಚಲ ನಂಬಿಕೆ , ಇನ್ನೂ ಶ್ರೇಷ್ಠ ಭಾರತವನ್ನು ನಿರ್ಮಿಸಲು ನಾವೆಲ್ಲರೂ ಸಹಾಯ ಮಾಡಬಹುದು ”.

    
    
    (Release ID: 1598679) Visitor Counter : 22
    
    
      Read this release in: English , Urdu , Hindi