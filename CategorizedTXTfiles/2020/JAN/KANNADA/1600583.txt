      ರಾಷ್ಟ್ರಪತಿಗಳ ಕಾರ್ಯಾಲಯ

      ಗಣರಾಜ್ಯ ದಿನ 2020ರ ಮುನ್ನಾದಿನ ಭಾರತದ ಗೌರವಾನ್ವಿತ ರಾಷ್ಟ್ರಪತಿ ಶ್ರೀ ರಾಮ್ ನಾಥ್ ಕೋವಿಂದ್ ಅವರ ಭಾಷಣ
      Posted On: 25 JAN 2020 7:39PM by PIB Bengaluru


    ಗಣರಾಜ್ಯ ದಿನ 2020 ರ ಮುನ್ನಾದಿನ ಭಾರತದ ಗೌರವಾನ್ವಿತ ರಾಷ್ಟ್ರಪತಿ ಶ್ರೀ ರಾಮ್ ನಾಥ್ ಕೋವಿಂದ್ ಅವರ ಭಾಷಣ


    ಪ್ರೀತಿಯ ದೇಶವಾಸಿಗಳೇ ,


    1. ನಮ್ಮ 71 ನೇ ಗಣರಾಜ್ಯ ದಿನದ ಮುನ್ನಾದಿನ ಭಾರತ ಮತ್ತು ವಿದೇಶಗಳಲ್ಲಿ ನೆಲೆಸಿರುವ ನಿಮ್ಮೆಲ್ಲರಿಗೂ ನನ್ನ ಆತ್ಮೀಯ ಅಭಿನಂದನೆಗಳು .


    2. ಏಳು ದಶಕಗಳ ಹಿಂದೆ ಇದೇ ಜನವರಿ 26 ರಂದು ನಮ್ಮ ಸಂವಿಧಾನ ಅನುಷ್ಠಾನಕ್ಕೆ ಬಂತು . ಅದಕ್ಕೂ ಹಿಂದೆಯೇ ಈ ದಿನಾಂಕ ವಿಶೇಷ ಪ್ರಾಮುಖ್ಯತೆಯನ್ನು ಗಳಿಸಿತ್ತು . ಸಂಪೂರ್ಣ ಸ್ವರಾಜ್ಯ ಗಳಿಸಲು ದೃಢ ಸಂಕಲ್ಪ ಮಾಡಿದ್ದ ನಮ್ಮ ರಾಷ್ಟ್ರ 1930 ರಿಂದ 1947 ರವರೆಗೂ ಪ್ರತಿ ವರ್ಷ ಜನವರಿ 26 ರಂದು ಸಂಪೂರ್ಣ ಸ್ವರಾಜ್ಯ ದಿನವನ್ನಾಗಿ ಆಚರಿಸುತ್ತಿತ್ತು . ಹೀಗಾಗಿಯೇ ನಾವು ನಮ್ಮ ಸಂವಿಧಾನದ ತತ್ವಗಳಿಗೆ ಅನುಗುಣವಾಗಿ 1950 ರ ಜನವರಿ 26 ರಂದು ಗಣರಾಜ್ಯದ ಪ್ರಜೆಗಳಾಗಿ ನಮ್ಮ ಪಯಣವನ್ನು ಆರಂಭಿಸಿದೆವು . ಅಂದಿನಿಂದ ಪ್ರತಿ ವರ್ಷ ನಾವು ಜನವರಿ 26 ರಂದು ಗಣರಾಜ್ಯೋತ್ಸವವನ್ನು ಸಂಭ್ರಮದಿಂದ ಆಚರಿಸುತ್ತಾ ಬಂದಿದ್ದೇವೆ .


    3. ಆಧುನಿಕ ದೇಶದ ಆಡಳಿತ ವ್ಯವಸ್ಥೆ ಮೂರು ಅಂಗಗಳನ್ನು ಒಳಗೊಂಡಿದೆ . ಶಾಸಕಾಂಗ , ಕಾರ್ಯಾಂಗ ಮತ್ತು ನ್ಯಾಯಾಂಗ ಹಾಗೂ ಇವು ಮೂರೂ ಪರಸ್ಪರ ಸಂಪರ್ಕಿತವಾಗಿವೆ ಮತ್ತು ಪರಸ್ಪರ ಅವಲಂಬಿತವಾಗಿವೆ . ವಾಸ್ತವವಾಗಿ ಜನರಿಂದಲೇ ರಾಷ್ಟ್ರದ ನಿರ್ಮಾಣವಾಗುತ್ತಿದೆ . ದೇಶದ ಜನರಾದ ನಾವು , ಗಣರಾಜ್ಯದ ಸಂಚಾಲಕರಾಗಿದ್ದೇವೆ . ಭಾರತದ ಪ್ರಜೆಗಳಾದ ನಮ್ಮಲ್ಲಿ ನಮ್ಮ ಸಮೂಹಿಕ ಭವಿಷ್ಯವನ್ನು ನಿರ್ಧರಿಸುವ ನಿಜವಾದ ಅಧಿಕಾರ ಅಡಗಿದೆ .


    4. ನಮ್ಮ ಸಂವಿಧಾನ ಒಂದು ಸ್ವತಂತ್ರ ಪ್ರಜಾಪ್ರಭುತ್ವ, ದೇಶದ ಪ್ರಜೆಗಳಾದ ನಮಗೆ ಕೆಲವು ಹಕ್ಕುಗಳನ್ನು ಪ್ರದಾನ ಮಾಡಿದೆ ಅದೇ ರೀತಿ ನಮ್ಮ ಪ್ರಜಾಪ್ರಭುತ್ವದ ಪ್ರಧಾನ ತತ್ವಗಳಾದ ನ್ಯಾಯ , ಸ್ವಾತಂತ್ರ್ಯ , ಸಮಾನತೆ ಮತ್ತು ಭ್ರಾತೃತ್ವಗಳಿಗೆ ಸದಾ ನಿಷ್ಠೆಯಿಂದ ಇರಬೇಕಾದ ಹೊಣೆಗಾರಿಕೆಯನ್ನೂ ವಹಿಸಿದೆ . ರಾಷ್ಟ್ರಪಿತ ಗಾಂಧೀಜಿಯವರ ಜೀವನ ಮತ್ತು ಆದರ್ಶಗಳನ್ನು ನಾವು ಗಮನದಲ್ಲಿಟ್ಟುಕೊಂಡರೆ , ಈ ಸಾಂವಿಧಾನಿಕ ಆದರ್ಶಗಳನ್ನು ಆಚರಿಸುವುದು ನಮಗೆ ಹೆಚ್ಚು ಸುಲಭವಾಗುತ್ತದೆ . ಆ ರೀತಿ ಮಾಡುವುದರಿಂದ ನಾವು ಆಚರಿಸಲಿರುವ ಗಾಂಧೀಜಿಯವರ 150 ನೇ ಜನ್ಮ ಜಯಂತಿಗೆ ಒಂದು ಅರ್ಥಪೂರ್ಣ ಆಯಾಮವನ್ನು ನಾವು ನೀಡಿದಂತೆ ಆಗುತ್ತದೆ .


    ಪ್ರೀತಿಯ ದೇಶವಾಸಿಗಳೇ ,


    5. ಸರ್ಕಾರ ಅನೇಕ ಕಲ್ಯಾಣ ಕಾರ್ಯಕ್ರಮಗಳನ್ನು ಆರಂಭಿಸಿದೆ, ಇವುಗಳಲ್ಲಿ ವಿಶೇಷ ಗಮನಾರ್ಹ ಅಂಶವೆಂದರೆ , ಪ್ರಜೆಗಳು ಈ ಕಾರ್ಯಕ್ರಮಗಳನ್ನು ಸ್ವಪ್ರೇರಣೆಯಿಂದ ಜನಪ್ರಿಯ ಜನಾಂದೋಲನವನ್ನಾಗಿ ಮಾಡಿದ್ದಾರೆ . ‘ ಸ್ವಚ್ಛ ಭಾರತ ಅಭಿಯಾನ ’ ಅಲ್ಪಾವಧಿಯಲ್ಲಿಯೇ ಅತ್ಯದ್ಭುತ ಯಶಸ್ಸು ಸಾಧಿಸಿದೆ . ಇದೇ ಉತ್ಸಾಹವನ್ನು ಇತರ ಕಾರ್ಯಕ್ರಮಗಳಲ್ಲೂ ನಾವು ಕಾಣಬಹುದಾಗಿದೆ . ಅಡುಗೆ ಅನಿಲ ಇಂಧನದ ಸಬ್ಸಿಡಿಯನ್ನು ಬಿಟ್ಟುಕೊಡುವ ಮೂಲಕ ಅಥವಾ ಡಿಜಿಟಲ್ ಪಾವತಿಗಳಿಗೆ ಒತ್ತು ನೀಡುವ ಮೂಲಕ ಜನಸಾಮಾನ್ಯರು ಸರ್ಕಾರಿ ಕಾರ್ಯಕ್ರಮಗಳನ್ನು ತಮ್ಮದೇ ಕಾರ್ಯಕ್ರಮಗಳನ್ನಾಗಿ ಪರಿವರ್ತಿಸಿ , ಅವುಗಳನ್ನು ನಿಜವಾಗಿ ಪರಿಣಾಮಕಾರಿಯಾಗಿ ಮಾಡಿದ್ದಾರೆ . 8 ಕೋಟಿ ಫಲಾನುಭವಿಗಳ ಗುರಿಯನ್ನು ಹೊಂದಿದ್ದ ಪ್ರಧಾನಮಂತ್ರಿ ಉಜ್ವಲ ಯೋಜನೆ ಗುರಿಯನ್ನು ಸಾಧಿಸಿದ್ದು , ಈ ಯೋಜನೆಯ ಯಶಸ್ಸು ಹೆಮ್ಮೆಯ ಸಂಗತಿಯಾಗಿದೆ . ಈ ಯೋಜನೆಯಿಂದ ಸ್ವಚ್ಛ ಇಂಧನದ ಅಗತ್ಯ ಇರುವವರಿಗೆ ಈ ಸೌಲಭ್ಯ ದೊರೆಯುವಂತಾಗಿದೆ . ‘ ಸೌಭಾಗ್ಯ ’ ಎಂಬ ಹೆಸರಿನ ‘ ಪ್ರಧಾನಮಂತ್ರಿ ಸಹಜ ವಿದ್ಯುತ್ ಪ್ರತಿ ಮನೆಗೆ’ ಯೋಜನೆಯು ಸಹ ಜನರ ಜೀವನವನ್ನು ಬೆಳಗಿಸಿದೆ . ಪ್ರಧಾನಮಂತ್ರಿ ಕಿಸಾನ್ ಸಮ್ಮಾನ್ ನಿಧಿ ಯೋಜನೆಯಡಿ 14 ಕೋಟಿಗೂ ಹೆಚ್ಚು ರೈತ ಕುಟುಂಬಗಳು ಆರು ಸಾವಿರ ರೂಪಾಯಿಗಳ ನಿಶ್ಚಿತ ವಾರ್ಷಿಕ ವರಮಾನ ಪಡೆಯಲು ಅರ್ಹರಾಗಿದ್ದಾರೆ . ಇದರಿಂದ ನಮಗೆ ಅನ್ನ ಕೊಡುವ ರೈತರು ಗೌರವದ ಜೀವನ ನಡೆಸುವುದು ಸಾಧ್ಯವಾಗಿದೆ .


    6. ಹೆಚ್ಚುತ್ತಿರುವ ನೀರಿನ ಸಂಕಷ್ಟಗಳ ಸವಾಲನ್ನು ಪರಿಣಾಮಕಾರಿಯಾಗಿ ಎದುರಿಸಲು ಜಲಶಕ್ತಿ ಸಚಿವಾಲಯವನ್ನು ಸ್ಥಾಪಿಸಲಾಗಿದೆ . ಜಲ ಸಂರಕ್ಷಣೆ ಮತ್ತು ಜಲ ನಿರ್ವಹಣೆಗೆ ಉನ್ನತ ಆದ್ಯತೆ ನೀಡಲಾಗುತ್ತಿದೆ . ‘ ಸ್ವಚ್ಛ ಭಾರತ ಅಭಿಯಾನ ’ ದಂತೆ ‘ ಜಲ ಜೀವನ ಅಭಿಯಾನ ’ ಸಹ ಜನಪ್ರಿಯ ಚಳವಳಿಯ ಸ್ವರೂಪವನ್ನು ಪಡೆಯುತ್ತದೆ ಎಂಬ ವಿಶ್ವಾಸ ನನಗಿದೆ .


    7. ಅತಿ ಹೆಚ್ಚು ಅಗತ್ಯವಿರುವ ಜನರ ಕಲ್ಯಾಣದ ಗುರಿಯ ಜೊತೆಗೆ ಸರ್ಕಾರ ಕೈಗೊಳ್ಳುವ ಪ್ರತಿಯೊಂದು ನೀತಿಯೂ ದೇಶ ಮೊದಲು ಎಂಬ ತತ್ವದ ಮಾರ್ಗದರ್ಶನವನ್ನು ಅನುಸರಿಸುತ್ತದೆ . ಸರಕು ಮತ್ತು ಸೇವಾ ತೆರಿಗೆ – ಜಿಎಸ್ಟಿಯನ್ನು ಅನುಷ್ಠಾನಗೊಳಿಸಿದ್ದು , ಒಂದು ದೇಶ - ಒಂದು ತೆರಿಗೆ - ಒಂದು ಮಾರುಕಟ್ಟೆ ಎಂಬ ನಮ್ಮ ಪರಿಕಲ್ಪನೆಯನ್ನು ಸಾಕಾರಗೊಳಿಸಿದೆ . ಇದಕ್ಕೆ ಪೂರಕವಾಗಿರುವ ಇ - ನಾಮ್ ಯೋಜನೆ ಒಂದು ದೇಶಕ್ಕೆ ಒಂದು ಮಾರುಕಟ್ಟೆ ಸೃಷ್ಟಿಸುವ ಪ್ರಕ್ರಿಯೆಯನ್ನು ಬಲಪಡಿಸುತ್ತಿದ್ದು , ಇದರಿಂದ ರೈತರಿಗೆ ಪ್ರಯೋಜನವಾಗುತ್ತಿದೆ . ಜಮ್ಮು – ಕಾಶ್ಮೀರ ಮತ್ತು ಲಡಾಕ್ ಆಗಿರಬಹುದು , ಈಶಾನ್ಯದ ರಾಜ್ಯಗಳಾಗಿರಬಹುದು ಅಥವಾ ಹಿಂದೂ ಮಹಾ ಸಾಗರದ ನಮ್ಮ ದ್ವೀಪಗಳೇ ಆಗಿರಬಹುದು – ದೇಶದ ಪ್ರತಿಯೊಂದು ಭಾಗದ ಒಟ್ಟಾರೆ ಅಭಿವೃದ್ಧಿಯನ್ನು ಖಚಿತಪಡಿಸಿಕೊಳ್ಳಲು ಸರ್ಕಾರ ಸತತ ಪ್ರಯತ್ನ ಮಾಡುತ್ತಿದೆ . ಬಲವಾದ ಆಂತರಿಕ ಭದ್ರತೆ ದೇಶದ ಅಭಿವೃದ್ಧಿಗೆ ಅತ್ಯಗತ್ಯ . ಆದ್ದರಿಂದ ಆಂತರಿಕ ಭದ್ರತಾ ವ್ಯವಸ್ಥೆಯನ್ನು ಬಲಪಡಿಸಲು ಸರ್ಕಾರ ಅನೇಕ ದೃಢ ಕ್ರಮಗಳನ್ನು ಕೈಗೊಂಡಿದೆ .


    8. ಆರೋಗ್ಯ ಮತ್ತು ಶಿಕ್ಷಣ ಸೌಲಭ್ಯಗಳು ಎಲ್ಲರ ಕೈಗೆಟಕುವಂತೆ ಮಾಡುವುದು ಉತ್ತಮ ಆಡಳಿತದ ಬುನಾದಿ ಎಂದು ಪರಿಗಣಿಸಲಾಗಿದೆ . ಕಳೆದ ಏಳು ದಶಕಗಳಲ್ಲಿ ಈ ಎರಡೂ ವಲಯಗಳಲ್ಲಿ ನಾವು ಸಾಕಷ್ಟು ಪ್ರಗತಿ ಸಾಧಿಸಿದ್ದೇವೆ . ಸರ್ಕಾರ ತನ್ನ ಮಹತ್ವಾಕಾಂಕ್ಷೆಯ ಉಪಕ್ರಮಗಳೊಂದಿಗೆ , ಆರೋಗ್ಯ ವಲಯದ ಮೇಲೆ ಗಮನ ಕೇಂದ್ರೀಕರಿಸಿರುವುದು ಸೂಕ್ತವಾದುದಾಗಿದೆ . ಪ್ರಧಾನಮಂತ್ರಿ ಜನ ಆರೋಗ್ಯ ಯೋಜನೆಯೊಂದಿಗೆ ಮೊದಲುಗೊಂಡು , ಸರ್ಕಾರಿ ವೆಚ್ಚದಲ್ಲಿ ನಡೆಯುವ ಜಗತ್ತಿನ ಅತ್ಯಂತ ದೊಡ್ಡ ಸಾರ್ವತ್ರಿಕ ಆರೋಗ್ಯ ಆರೈಕೆ ಕಾರ್ಯಕ್ರಮವಾದ ಆಯುಷ್ಮಾನ್ ಭಾರತಕ್ಕೆ ವಿಸ್ತರಣೆಗೊಂಡಿರುವ ಕಾರ್ಯಕ್ರಮದಿಂದ ಸರ್ಕಾರ ಬಡಜನರ ಯೋಗಕ್ಷೇಮದ ಬಗ್ಗೆ ತನಗಿರುವ ಕಾಳಜಿಯನ್ನು ತೋರಿಸಿದೆ . ಆರೋಗ್ಯ ಆರೈಕೆಯ ಗುಣಮಟ್ಟ ಸುಧಾರಿಸಿದೆ ಹಾಗೂ ಅದರ ವ್ಯಾಪ್ತಿಯೂ ಉತ್ತಮಗೊಂಡಿದೆ . ಜನೌಷಧಿ ಯೋಜನೆ ಉತ್ತಮ ಗುಣಮಟ್ಟದ , ಸಾರ್ವತ್ರಿಕ ಬಳಕೆಯ ಔಷಧಗಳನ್ನು ಕೈಗೆಟಕುವ ದರದಲ್ಲಿ ಒದಗಿಸುವ ಮೂಲಕ ದೇಶದ ಸಾಮಾನ್ಯ ಜನರ ಆರೋಗ್ಯ ರಕ್ಷಣೆಯ ವೆಚ್ಚವನ್ನು ತಗ್ಗಿಸಿದೆ .


    ಪ್ರೀತಿಯ ದೇಶವಾಸಿಗಳೇ ,


    9. ಪ್ರಾಚೀನ ಕಾಲದಲ್ಲಿ ನಳಂದ ಮತ್ತು ತಕ್ಷಶಿಲೆಯಂತಹ ಮಹಾನ್ ವಿಶ್ವವಿದ್ಯಾಲಯಗಳನ್ನು ಸ್ಥಾಪಿಸಿ , ಒಂದು ಸದೃಢ ಶಿಕ್ಷಣ ವ್ಯವಸ್ಥೆಗೆ ಬುನಾದಿಯನ್ನು ದೇಶದಲ್ಲಿ ಹಾಕಲಾಗಿತ್ತು . ಭಾರತದಲ್ಲಿ ಅಧಿಕಾರ , ಖ್ಯಾತಿ ಅಥವಾ ಸಂಪತ್ತಿಗಿಂತಲೂ ಜ್ಞಾನ ಹೆಚ್ಚು ಅಮೂಲ್ಯವಾದದ್ದು ಎಂದು ಸದಾ ಪರಿಗಣಿಸಲಾಗಿದೆ . ನಮ್ಮ ಪರಂಪರೆಯಲ್ಲಿ ಶೈಕ್ಷಣಿಕ ಸಂಸ್ಥೆಗಳನ್ನು ಕಲಿಕೆಯ ದೇವಾಲಯಗಳೆಂದು ಗೌರವಿಸಲಾಗುತ್ತದೆ . ದೀರ್ಘ ವಸಾಹತುಶಾಹಿ ಆಳ್ವಿಕೆಯಿಂದಾಗಿ ಹಿಂದಕ್ಕೆ ತಳ್ಳಲಾಗಿದ್ದ ನಮ್ಮ ದೇಶ ಶಿಕ್ಷಣದಿಂದಾಗಿ ಚೇತರಿಕೆಯ ಪಥವನ್ನು ಕಂಡುಕೊಂಡಿತು . ಸ್ವಾತಂತ್ರ್ಯಾನಂತರವೇ ನಮ್ಮ ಶಿಕ್ಷಣ ಸಂಸ್ಥೆಗಳ ಅಭಿವೃದ್ಧಿ ಪ್ರಾರಂಭವಾದರೂ ಸಹ , ಸಂಪನ್ಮೂಲಗಳ ಕೊರತೆಯ ಪರಿಸ್ಥಿತಿಯಲ್ಲಿಯೂ ಶಿಕ್ಷಣ ಕ್ಷೇತ್ರದ ನಮ್ಮ ಸಾಧನೆಗಳು ಗಮನಾರ್ಹ ಪಥದಲ್ಲಿ ಸಾಗಿವೆ . ಯಾವ ಮಗುವೂ , ಬಾಲಕ ಅಥವಾ ಬಾಲಕಿಯರು ಶಿಕ್ಷಣದಿಂದ ವಂಚಿತರಾಗದಂತೆ ಖಾತ್ರಿ ಪಡಿಸಿಕೊಳ್ಳುವುದು ನಮ್ಮ ಪ್ರಯತ್ನವಾಗಿದೆ . ಅದೇ ಸಮಯದಲ್ಲಿ ನಮ್ಮ ಶಿಕ್ಷಣ ವ್ಯವಸ್ಥೆಯನ್ನು ಸತತವಾಗಿ ಸುಧಾರಣೆ ಮಾಡುವ ಮೂಲಕ ಜಾಗತಿಕ ಶಿಕ್ಷಣ ಮಟ್ಟವನ್ನು ತಲುಪಲು ನಾವು ಶ್ರಮಿಸಬೇಕಾದ ಅಗತ್ಯವೂ ಇದೆ .


    10. ಭಾರತೀಯ ಬಾಹ್ಯಾಕಾಶ ಸಂಶೋಧನಾ ಸಂಸ್ಥೆ - ಇಸ್ರೋ ಸಾಧನೆಗಳ ಬಗ್ಗೆ ಭಾರತ ಹೆಮ್ಮೆ ಪಡುತ್ತದೆ . ಸಂಸ್ಥೆ ಗಗನಯಾನ ಕಾರ್ಯಕ್ರಮದಲ್ಲಿ ಪ್ರಗತಿ ಸಾಧಿಸುತ್ತಿದ್ದು , ಭಾರತದ ಮಾನವ ಸಹಿತ ಬಾಹ್ಯಾಕಾಶ ಯಾತ್ರೆ ಕಾರ್ಯಕ್ರಮ ಈ ವರ್ಷ ಇನ್ನಷ್ಟು ಆವೇಗ ಪಡೆದುಕೊಳ್ಳುತ್ತಿರುವುದನ್ನು ದೇಶ ಉತ್ಸುಕತೆಯಿಂದ ಎದಿರು ನೋಡುತ್ತಿದೆ .


    11. ಟೋಕಿಯೋದಲ್ಲಿ ಒಲಿಂಪಿಕ್ಸ್ ಕ್ರೀಡಾಕೂಟವೂ ಇದೇ ವರ್ಷ ನಡೆಯಲಿದೆ . ಅನೇಕ ಕ್ರೀಡೆಗಳಲ್ಲಿ ಭಾರತ ಪಾರಂಪರಿಕವಾಗಿ ಉತ್ತಮ ಸಾಧನೆ ತೋರಿದೆ ಹಾಗೂ ಇತ್ತೀಚಿನ ವರ್ಷಗಳಲ್ಲಿ ಕ್ರೀಡಾಪಟುಗಳು ಮತ್ತು ಅಥ್ಲೀಟ್ ಗಳ ಹೊಸ ಪೀಳಿಗೆ ಅನೇಕ ಕ್ರೀಡಾ ವಿಭಾಗಗಳಲ್ಲಿ ದೇಶಕ್ಕೆ ಇನ್ನೂ ಹೆಚ್ಚಿನ ಕೀರ್ತಿ ಗಳಿಸಿಕೊಟ್ಟಿದೆ . 2020 ರ ಒಲಿಂಪಿಕ್ಸ್ ಸ್ಪರ್ಧೆಗಳಲ್ಲಿ ಭಾರತದ ಕ್ರೀಡಾಪಟುಗಳಿಗೆ ಕೋಟ್ಯಂತರ ಭಾರತೀಯರ ಉತ್ತೇಜನ , ಶುಭಾಕಾಂಕ್ಷೆಗಳ ಬೆಂಬಲವಿರುತ್ತದೆ .


    12. ವಿದೇಶಗಳಲ್ಲಿರುವ ಅನಿವಾಸಿ ಭಾರತೀಯರು ನಮ್ಮ ದೇಶದ ಹೆಮ್ಮೆಗೆ ಮತ್ತೊಂದು ಮೂಲವಾಗಿದ್ದಾರೆ . ನಾನು ವಿದೇಶಗಳಿಗೆ ಭೇಟಿ ನೀಡಿದಾಗ , ಅಲ್ಲಿ ನೆಲೆಸಿರುವ ಭಾರತೀಯರು ತಾವು ನೆಲೆಸಿರುವ ದೇಶಗಳು ಪ್ರಗತಿ ಸಾಧಿಸುವುದಕ್ಕೆ ಶ್ರಮಿಸುತ್ತಿರುವುದೇ ಅಲ್ಲದೆ , ಜಾಗತಿಕ ಸಮುದಾಯದ ಮುಂದೆ ಭಾರತದ ಘನತೆಯನ್ನು ಹೆಚ್ಚಿಸಿದ್ದಾರೆ ಎಂಬುದನ್ನು ಗಮನಿಸಿದ್ದೇನೆ . ಅವರಲ್ಲಿ ಹಲವರು ವಿವಿಧ ಕ್ಷೇತ್ರಗಳಲ್ಲಿ ಶ್ರೇಷ್ಠ ಕೊಡುಗೆಗಳನ್ನು ನೀಡಿದ್ದಾರೆ .


    ಪ್ರೀತಿಯ ದೇಶವಾಸಿಗಳೇ ,


    13. ನಮ್ಮ ಸಶಸ್ತ್ರ ಪಡೆಗಳು , ಅರೆ ಸೇನಾ ಪಡೆಗಳು ಮತ್ತು ಆಂತರಿಕ ಭದ್ರತಾ ಪಡೆಗಳನ್ನು ನಾನು ಮುಕ್ತಕಂಠದಿಂದ ಪ್ರಶಂಸಿಸುತ್ತೇನೆ . ನಮ್ಮ ದೇಶದ ಸಮಗ್ರತೆ ಮತ್ತು ಏಕತೆಯನ್ನು ಕಾಪಾಡಲು ಈ ಪಡೆಗಳು ಮಾಡಿರುವ ತ್ಯಾಗ , ಸಾಹಸ ಮತ್ತು ಶಿಸ್ತಿನ ಸರಿಸಾಟಿಯಿಲ್ಲದ ವೀರಗಾಥೆಗಳನ್ನು ಸಾರುತ್ತವೆ . ನಮ್ಮ ರೈತರು , ವೈದ್ಯರು ಮತ್ತು ದಾದಿಯರು , ಶಿಕ್ಷಣ ನೀಡುವ ಹಾಗೂ ಮೌಲ್ಯಗಳನ್ನು ಬಿತ್ತುವ ಶಿಕ್ಷಕರು , ವಿಜ್ಞಾನಿಗಳು ಮತ್ತು ಎಂಜಿನಿಯರುಗಳು , ಜಾಗೃತರಾಗಿರುವ ಮತ್ತು ಕ್ರಿಯಾಶೀಲರಾಗಿರುವ ಯುವಜನರು , ನಮ್ಮ ಕಾರ್ಮಿಕ ಬಲದ ಶ್ರಮಿಕ ಸದಸ್ಯರು , ನಮ್ಮ ಆರ್ಥಿಕ ಸಂಪತ್ತಿಗೆ ಕೊಡುಗೆ ನೀಡುತ್ತಿರುವ ಉದ್ಯಮಿಗಳು , ನಮ್ಮ ಸಂಸ್ಕೃತಿಯನ್ನು ಶ್ರೀಮಂತಗೊಳಿಸುತ್ತಿರುವ ಕಲಾವಿದರು , ಜಾಗತಿಕ ಮೆಚ್ಚುಗೆ ಗಳಿಸಿರುವ ನಮ್ಮ ಸೇವಾ ವಲಯದ ಪರಿಣತರು , ಅನೇಕ ಕಾರ್ಯಕ್ಷೇತ್ರಗಳಲ್ಲಿ ಕೊಡುಗೆ ಸಲ್ಲಿಸುತ್ತಿರುವ ನಮ್ಮ ದೇಶವಾಸಿಗಳು ಹಾಗೂ ವಿಶೇಷವಾಗಿ ಅನೇಕ ತೊಡಕುಗಳು ಮತ್ತು ನಿರ್ಬಂಧಗಳ ನಡುವೆಯೂ ಸಾಧನೆಗಳ ಹೊಸ ಶಿಖರ ತಲುಪುತ್ತಿರುವ ನಮ್ಮ ಚೈತನ್ಯಶೀಲ ಹೆಣ್ಣು ಮಕ್ಕಳು ಇವರೆಲ್ಲರೂ ನಮ್ಮ ದೇಶಕ್ಕೆ ಹೆಮ್ಮೆ ತಂದುಕೊಟ್ಟಿದ್ದಾರೆ .


    14. ಈ ತಿಂಗಳ ಆರಂಭದಲ್ಲಿ ಅನೇಕ ಕ್ಷೇತ್ರಗಳಲ್ಲಿ ಪ್ರಶಂಸನಾರ್ಹ ಕಾರ್ಯ ಮಾಡಿದ ಅನೇಕ ಸಾಧಕರೊಡನೆ ಸಂವಾದ ನಡೆಸುವ ಅವಕಾಶ ನನಗೆ ಲಭಿಸಿತ್ತು . ವಿಜ್ಞಾನ , ನಾವಿನ್ಯತೆ , ಕ್ರೀಡೆ , ದಿವ್ಯಾಂಗರ ಸಲಬೀಕರಣ , ಕೃಷಿ ಮತ್ತು ಅರಣ್ಯವರ್ಧನೆ , ಮಹಿಳೆಯರು ಮತ್ತು ಮಕ್ಕಳ ಸಬಲೀಕರಣ , ಶಿಕ್ಷಣ , ಆರೋಗ್ಯ ಆರೈಕೆ , ಹಳೆಯ ಕಲಾ ರೂಪಗಳ ಪುನಶ್ಚೇತನ ಹಾಗೂ ತುಂಬಾ ಅಗತ್ಯವಿರುವವರಿಗೆ ಆಹಾರ ಮತ್ತು ಪೌಷ್ಟಿಕ ಆಹಾರ ಒದಗಿಸುವುದು ಮುಂತಾದ ಕ್ಷೇತ್ರಗಳಲ್ಲಿ ಮೌನವಾಗಿ ಶ್ರಮಿಸುತ್ತಾ ಅಗಾಧ ಕೊಡುಗೆಗಳನ್ನು ಈ ಸಾಧಕರು ನೀಡಿದ್ದಾರೆ . ಉದಾಹರಣೆಗೆ ಜಮ್ಮು ಮತ್ತು ಕಾಶ್ಮೀರದಲ್ಲಿ ಸುಶ್ರೀ ಅರಿಫಾ ಜಾನ್ ‘ ನುಮ್ದಾ ’ ಕರಕುಶಲ ಕಲೆಗೆ ಮರು ಜೀವ ನೀಡಿದ್ದಾರೆ . ಸುಶ್ರೀ ರತ್ನಾವಳಿ ಕೊತ್ತಪಲ್ಲಿ , ತೆಲಂಗಾಣದಲ್ಲಿ ಥಲಸ್ಸೇಮಿಯಾ ರೋಗಕ್ಕೆ ತುತ್ತಾಗಿರುವ ರೋಗಿಗಳ ಸೇವೆಯಲ್ಲಿ ತೊಡಗಿದ್ದಾರೆ , ಶ್ರೀಮತಿ ದೇವಕಿ ಅಮ್ಮ ಕೇರಳದಲ್ಲಿ ತಮ್ಮ ವೈಯಕ್ತಿಕ ಶ್ರಮದಿಂದ ಅರಣ್ಯ ಸಂಪತ್ತನ್ನು ವೃದ್ಧಿಸಿದ್ದಾರೆ , ಮಣಿಪುರದಲ್ಲಿ ಶ್ರೀ ಜಾಮ್ ಖೋಜಂಗ್ ಮಿಸಾವೋ ತಮ್ಮ ಸಮುದಾಯ ಅಭಿವೃದ್ಧಿ ಪ್ರಯತ್ನಗಳಿಂದ ಅನೇಕರ ಜೀವನದ ಸ್ಥಿತಿಗತಿಗಳನ್ನು ಸುಧಾರಿಸಿದ್ದಾರೆ ಹಾಗೂ ಪಶ್ಚಿಮ ಬಂಗಾಳದಲ್ಲಿ ಶ್ರೀ ಬಾಬರ್ ಅಲಿ ಬಾಲ್ಯದಿಂದಲೇ ಅವಕಾಶ ವಂಚಿತ ಮಕ್ಕಳಿಗೆ ಶಿಕ್ಷಣ ನೀಡುತ್ತಾ ಬಂದಿದ್ದಾರೆ . ಇಂತಹ ಅಸಂಖ್ಯಾತ ಉದಾಹರಣೆಗಳು ನಮ್ಮ ಮುಂದಿವೆ ಹಾಗೂ ನಾನು ಕೆಲವನ್ನು ಮಾತ್ರವೇ ಇಲ್ಲಿ ಹೇಳಿದ್ದೇನೆ . ಸಾಮಾನ್ಯ ಜನರು ಅಸಾಮಾನ್ಯವಾದ ಕೊಡುಗೆಗಳನ್ನು ನೀಡಬಲ್ಲರು ಎಂಬುದಕ್ಕೆ ಇವರು ಉದಾಹರಣೆಗಳಾಗಿದ್ದಾರೆ . ರಾಷ್ಟ್ರ ನಿರ್ಮಾಣದ ಮಹತ್ವದ ಕಾರ್ಯದಲ್ಲಿ ಕೊಡುಗೆ ನೀಡುತ್ತಿರುವ ಹಾಗೂ ಸರ್ಕಾರದ ಕಾರ್ಯಕ್ರಮಗಳಿಗೆ ಪೂರಕವಾಗಿ ಶ್ರಮಿಸುತ್ತಿರುವ ಅನೇಕ ಸ್ವಯಂ ಸೇವಾ ಸಂಸ್ಥೆಗಳೂ ಇವೆ .


    ದೇಶವಾಸಿಗಳೇ ,


    15. ನಾವೀಗ 21 ನೇ ಶತಮಾನದ ಮೂರನೆಯ ದಶಕದಲ್ಲಿದ್ದೇವೆ . ನವ ಭಾರತದ ಹಾಗೂ ಭಾರತೀಯರ ಹೊಸ ಪೀಳಿಗೆಯ ಉತ್ಕರ್ಷದ ದಶಕ ಇದಾಗಲಿದೆ . ಈ ಶತಮಾನದಲ್ಲಿ ಹುಟ್ಟಿದವರಲ್ಲಿ ಹೆಚ್ಚಿನವರು ರಾಷ್ಟ್ರೀಯ ಸಂವಾದದಲ್ಲಿ ಭಾಗವಹಿಸುತ್ತಿದ್ದಾರೆ . ಸಮಯ ಕಳೆದಂತೆ , ನಾವು ನಮ್ಮ ಮಹಾನ್ ಸ್ವಾತಂತ್ರ್ಯ ಯೋಧರ ಸಜೀವ ಸಂಪರ್ಕವನ್ನು ಕ್ರಮೇಣ ಕಳೆದುಕೊಳ್ಳುತ್ತಿದ್ದೇವೆಯಾದರೂ , ಆ ಹೋರಾಟಕ್ಕೆ ಮಾರ್ಗದರ್ಶನ ನೀಡಿದ ನಂಬಿಕೆಗಳು ಮುಂದುವರಿಯುತ್ತಿರುವ ಬಗ್ಗೆ ಚಿಂತಿಸುವುದಕ್ಕೆ ಕಾರಣವಿಲ್ಲ . ತಂತ್ರಜ್ಞಾನದಲ್ಲಿ ಆಗುತ್ತಿರುವ ಮುನ್ನಡೆಗಳಿಂದಾಗಿ ಇಂದಿನ ಯುವ ಜನರು ಹೆಚ್ಚು ಪ್ರಾಜ್ಞರಾಗಿದ್ದಾರೆ ಮತ್ತು ಹೆಚ್ಚು ಆತ್ಮ ವಿಶ್ವಾಸದಿಂದ ಕೂಡಿದ್ದಾರೆ . ಮುಂದಿನ ಪೀಳಿಗೆ ನಮ್ಮ ದೇಶದ ಮೂಲ ಮೌಲ್ಯಗಳಿಗೆ ಬಲವಾಗಿ ಬದ್ಧವಾಗಿದೆ . ನಮ್ಮ ಯುವಜನರಿಗೆ ದೇಶ ಸದಾ ಮೊದಲು . ಅವರಿಂದಾಗಿ ನಾವು ನವ ಭಾರತದ ಉದಯವನ್ನು ಕಾಣುತ್ತಿದ್ದೇವೆ .


    16. ಮಹಾತ್ಮಾ ಗಾಂಧಿಯವರ ಆದರ್ಶಗಳು ರಾಷ್ಟ್ರ ನಿರ್ಮಾಣದ ನಮ್ಮ ಪ್ರಯತ್ನಗಳಿಗೆ ಇನ್ನೂ ಪ್ರಸ್ತುತವಾಗಿಯೇ ಇವೆ . ನಮ್ಮ ಕಾಲಘಟ್ಟದಲ್ಲಿ ಇನ್ನಷ್ಟು ಮುಖ್ಯವಾಗಿ ಪರಿಣಮಿಸಿರುವ ಗಾಂಧೀಜಿಯವರ ಸತ್ಯ ಮತ್ತು ಅಹಿಂಸೆಯ ಸಂದೇಶದ ಬಗ್ಗೆ ಆತ್ಮಾವಲೋಕನ ಮಾಡಿಕೊಳ್ಳುವುದು ನಮ್ಮ ದಿನಚರಿಯ ಒಂದು ಭಾಗವಾಗಬೇಕು . ಒಂದು ಧ್ಯೇಯಕ್ಕಾಗಿ ಹೋರಾಡುವಾಗ ಜನರು , ಅದರಲ್ಲೂ ಯುವಜನರು , ಗಾಂಧೀಜಿ ಮನುಕುಲಕ್ಕೆ ನೀಡಿದ ಅಹಿಂಸೆಯ ಉಡುಗೊರೆಯನ್ನು ಮರೆಯಬಾರದು . ಒಂದು ಕೃತ್ಯ ಸರಿಯೋ ತಪ್ಪೋ ಎಂದು ತೀರ್ಮಾನಿಸಲು ಗಾಂಧೀಜಿಯವರು ಬಳಸಿದ ಒರೆಗಲ್ಲು ನಮ್ಮ ಪ್ರಜಾಪ್ರಭುತ್ವದ ಕಾರ್ಯನಿರ್ವಹಣೆಗೂ ಅನ್ವಯಿಸುತ್ತದೆ . ಸರ್ಕಾರ ಮತ್ತು ವಿರೋಧ ಪಕ್ಷಗಳೆರಡೂ ಪ್ರಮುಖ ಪಾತ್ರವನ್ನು ವಹಿಸಬೇಕಾಗುತ್ತದೆ . ತಮ್ಮ ರಾಜಕೀಯ ವಿಚಾರಗಳನ್ನು ಅಭಿವ್ಯಕ್ತಗೊಳಿಸುವಾಗ , ದೇಶದ ಅಭಿವೃದ್ಧಿ ಮತ್ತು ಜನತೆಯ ಕ್ಷೇಮ ಸತತವಾಗಿ ಹೆಚ್ಚಾಗಿರುವುದನ್ನು ಖಾತ್ರಿಪಡಿಸಿಕೊಳ್ಳಲು ಎರಡೂ ಜೊತೆ ಜೊತೆಯಾಗಿ ಮುಂದೆ ಸಾಗಬೇಕು .


    ಪ್ರೀತಿಯ ದೇಶವಾಸಿಗಳೇ ,


    17. ನಮ್ಮ ಗಣರಾಜ್ಯ ದಿನವು ಸಂವಿಧಾನದ ಬಗ್ಗೆ ಸಂಭ್ರಮಿಸುವ ದಿನವಾದ್ದರಿಂದ ಅದರ ಮುಖ್ಯ ಶಿಲ್ಪಿಯಾದ ಬಾಬಾ ಸಾಹೇಬ್ ಅಂಬೇಡ್ಕರ್ ಅವರ ಮಾತುಗಳೊಂದಿಗೆ ನನ್ನ ಭಾಷಣವನ್ನು ಮುಗಿಸುತ್ತೇನೆ .


    ( ಉಲ್ಲೇಖ ) “ ಕೇವಲ ರೂಪದಲ್ಲಷ್ಟೇ ಅಲ್ಲದೆ ವಾಸ್ತವವಾಗಿ ಪ್ರಜಾಪ್ರಭುತ್ವವನ್ನು ನಿರ್ವಹಿಸಲು ನಾವು ಇಚ್ಛಿಸುವುದಾದರೆ ನಾವೇನು ಮಾಡಬೇಕು ? ನನ್ನ ತೀರ್ಮಾನದಲ್ಲಿ ನಾವು ಮೊದಲಿಗೆ ಮಾಡಬೇಕಾದ್ದು ಏನೆಂದರೆ , ನಮ್ಮ ಸಾಮಾಜಿಕ ಮತ್ತು ಆರ್ಥಿಕ ಗುರಿಗಳನ್ನು ಈಡೇರಿಸಲು ಸಾಂವಿಧಾನಿಕ ವಿಧಾನಗಳಿಗೆ ಕಟಿಬದ್ಧವಾಗಿರುವುದೇ ಆಗಿದೆ ’ . ( ಉಲ್ಲೇಖ ಮುಗಿಯಿತು )


    ಈ ಮಾತುಗಳು ನಮ್ಮ ದಾರಿಯಲ್ಲಿ ಸದಾ ಬೆಳಕು ಚೆಲ್ಲಿವೆ . ಹೊಸ ಕೀರ್ತಿ ಗಳಿಸಲು ಈ ಮಾತುಗಳು ಮುಂದಿನ ದಾರಿಯನ್ನು ತೋರಿಸುತ್ತವೆ .


    ಪ್ರೀತಿಯ ದೇಶವಾಸಿಗಳೇ ,


    18. ವಸುಧೈವ ಕುಟುಂಬಕಂ ಎಂಬ ನಮ್ಮ ಸಂದೇಶದಲ್ಲಿ ಅಡಗಿರುವ ವಿಶ್ವವೇ ಉತ್ತಮವಾಗಿ ಒಗ್ಗೂಡಿದ ಒಂದು ಕುಟುಂಬ ಎಂಬ ವಿಚಾರ ಇತರ ದೇಶಗಳೊಂದಿಗೆ ನಾವು ಹೊಂದಿರುವ ಸಂಬಂಧಗಳನ್ನು ಬಲಪಡಿಸುತ್ತದೆ . ನಮ್ಮ ಪ್ರಜಾಸತ್ತಾತ್ಮಕ ಆದರ್ಶಗಳು ಮತ್ತು ಅಭಿವೃದ್ಧಿ ಫಲಗಳನ್ನು ನಾವು ಇಡೀ ಜಗತ್ತಿನೊಂದಿಗೆ ಹಂಚಿಕೊಳ್ಳುತ್ತಾ ಬಂದಿದ್ದೇವೆ .


    ನಮ್ಮ ಗಣರಾಜ್ಯ ದಿನದ ಸಂಭ್ರಮಾಚರಣೆಯಲ್ಲಿ ಭಾಗವಹಿಸಲು ವಿದೇಶಗಳ ಗಣ್ಯರನ್ನು ಆಹ್ವಾನಿಸುವ ಸಂಪ್ರದಾಯವನ್ನು ನಾವು ಹೊಂದಿದ್ದೇವೆ . ಈ ವರ್ಷ ನಮ್ಮ ಗಣ್ಯ ಗೆಳೆಯ ಬ್ರೆಜಿಲ್ ದೇಶದ ಅಧ್ಯಕ್ಷ ಶ್ರೀ ಹಾಯರ್ ಬೋಲ್ಸೋನಾರೋ ನಾಳೆ ನಮ್ಮ ಗಣರಾಜ್ಯ ದಿನದ ಸಮಾರಂಭದಲ್ಲಿ ಭಾಗವಹಿಸಲಿದ್ದಾರೆ .


    ಭಾರತ ಮತ್ತು ಭಾರತೀಯರು ಮುನ್ನಡೆಯುತ್ತಿದ್ದಂತೆ , ನಮಗಾಗಿ ಮತ್ತು ಇಡೀ ಮನುಕುಲಕ್ಕಾಗಿ ಒಂದು ಸುಭದ್ರ ಮತ್ತು ಅಭ್ಯುದಯದ ಭವಿಷ್ಯವನ್ನು ನಿರ್ಮಿಸಲು ಜಾಗತಿಕ ಸಮುದಾಯದೊಂದಿಗೆ ಕೈಜೋಡಿಸಲು ನಾವು ಬದ್ಧರಾಗಿದ್ದೇವೆ .


    19. ನಿಮ್ಮೆಲ್ಲರಿಗೂ ನಾನು ಮತ್ತೊಮ್ಮೆ ಗಣರಾಜ್ಯ ದಿನದ ಅಭಿನಂದನೆಗಳನ್ನು ಸಲ್ಲಿಸುತ್ತೇನೆ ಹಾಗೂ ನಿಮ್ಮ ಉಜ್ವಲ ಭವಿಷ್ಯಕ್ಕಾಗಿ ನನ್ನ ಶುಭಾಶಯಗಳನ್ನು ತಿಳಿಸುತ್ತೇನೆ . ಜೈಹಿಂದ್ , ಜೈಹಿಂದ್ , ಜೈಹಿಂದ್ .


    

    
    (Release ID: 1600583) Visitor Counter : 23
    
    
      Read this release in: Punjabi , Assamese , Marathi , Gujarati , English , Urdu , Hindi , Bengali , Malayalam