      ಉಪರಾಷ್ಟ್ರಪತಿಗಳ ಕಾರ್ಯಾಲಯ

      ಭಾರತವನ್ನು ಉನ್ನತ ಶಿಕ್ಷಣದ ಜಾಗತಿಕ ಕೇಂದ್ರವಾಗಿ ಪರಿವರ್ತಿಸುವ ಅಗತ್ಯವಿದೆ ಎಂದು ಉಪ ರಾಷ್ಟ್ರಪತಿ ಪ್ರತಿಪಾದನೆ
      Posted On: 07 JAN 2020 4:08PM by PIB Bengaluru


    ಭಾರತವನ್ನು ಉನ್ನತ ಶಿಕ್ಷಣದ ಜಾಗತಿಕ ಕೇಂದ್ರವಾಗಿ ಪರಿವರ್ತಿಸುವ ಅಗತ್ಯವಿದೆ ಎಂದು ಉಪ ರಾಷ್ಟ್ರಪತಿ ಪ್ರತಿಪಾದನೆ


    ಬೋಧನೆ ಮತ್ತು ಕಲಿಕೆಯ ಗುಣಮಟ್ಟ ಸುಧಾರಣೆಗೆ ಕ್ರಮ ಕೈಗೊಳ್ಳಲು ಕರೆ


    ವಿಶ್ವವಿದ್ಯಾಲಯಗಳ ಆವರಣದಲ್ಲಿ ಇತ್ತೀಚೆಗೆ ನಡೆದ ಅಹಿತಕರ ಘಟನೆಯ ಬಗ್ಗೆ ಕಳವಳ ವ್ಯಕ್ತಪಡಿಸಿದ ಉಪ ರಾಷ್ಟ್ರಪತಿ


    ವಿಶ್ವವಿದ್ಯಾಲಯಗಳ ಆವರಣದಲ್ಲಿ ಶಾಂತಿಸೌಹಾರ್ದತೆ ಕಾಪಾಡಲು ಕರೆ


    ನ್ಯಾಕ್ ನ ರಜತ ಮಹೋತ್ಸವ ಸಮಾರಂಭ ಉದ್ದೇಶಿಸಿ ಭಾಷಣ


    ಬೆಂಗಳೂರು , 7 ಜನವರಿ , 2020


    ಭಾರತವನ್ನು ಉನ್ನತ ಶಿಕ್ಷಣ ಮತ್ತು ವಿದ್ಯಾರ್ಥಿವೇತನದ ಜಾಗತಿಕ ಕೇಂದ್ರವಾಗಿ ಪರಿವರ್ತಿಸುವ ಅಗತ್ಯವಿದೆ ಎಂದು ಉಪರಾಷ್ಟ್ರಪತಿ ಶ್ರೀ ಎಂ. ವೆಂಕಯ್ಯ ನಾಯ್ಡು ಕರೆ ನೀಡಿದ್ದಾರೆ ಮತ್ತು ಅಗ್ರ ಅಂತಾರಾಷ್ಟ್ರೀಯ ಸಂಸ್ಥೆಗಳಿಗೆ ಸಮಾನವಾಗಿ ಶೈಕ್ಷಣಿಕ ಗುಣಮಟ್ಟವನ್ನು ಸುಧಾರಿಸುವಂತೆ ವಿಶ್ವವಿದ್ಯಾನಿಲಯಗಳು , ಶಿಕ್ಷಣ ತಜ್ಞರು ಮತ್ತು ನೀತಿ ನಿರೂಪಕರುಗಳಿಗೆ ಮನವಿ ಮಾಡಿದ್ದಾರೆ.


    ಜಾಗತಿಕ ಶ್ರೇಯಾಂಕದಲ್ಲಿ ಪ್ರಥಮ 100 ವಿಶ್ವವಿದ್ಯಾಲಯಗಳ ಪಟ್ಟಿಯಲ್ಲಿ ಒಂದೇ ಒಂದು ಭಾರತೀಯ ವಿಶ್ವವಿದ್ಯಾಲಯವೂ ಇಲ್ಲದಿರುವ ಬಗ್ಗೆ ಕಳವಳ ವ್ಯಕ್ತಪಡಿಸಿದ ಉಪರಾಷ್ಟ್ರಪತಿ ಶ್ರೀ ನಾಯ್ಡು, ನ್ಯಾಕ್ ಮತ್ತು ಯುಜಿಸಿ ಯಂಥ ಸಂಸ್ಥೆಗಳು ಶಿಕ್ಷಣ ವ್ಯವಸ್ಥೆಯನ್ನು ಪುನಶ್ಚೇತನಗೊಳಿಸಲು 21ನೇ ಶತಮಾನದ ಅವಶ್ಯಕತೆಗಳಿಗೆ ಅನುಗುಣವಾಗಿ ಪಠ್ಯಕ್ರಮವನ್ನು ಪರಿಷ್ಕರಿಸುವ ಮೂಲಕ ಈ ಕೊರತೆಯನ್ನು ಪರಿಹರಿಸಲು ಕ್ರಮ ಕೈಗೊಳ್ಳಬೇಕು ಎಂದು ಹೇಳಿದರು.


    ಬೆಂಗಳೂರಿನಲ್ಲಿಂದು ರಾಷ್ಟ್ರೀಯ ಮೌಲ್ಯಮಾಪನ ಮತ್ತು ಮಾನ್ಯತಾ ಮಂಡಳಿ (ನ್ಯಾಕ್)ಯ ರಜತ ಮಹೋತ್ಸವ ಸಮಾರಂಭದಲ್ಲಿ ಮಾತನಾಡಿದ ಅವರು, ಕೆಲವು ವಿಶ್ವವಿದ್ಯಾಲಯಗಳ ಆವರಣದಲ್ಲಿ ಇತ್ತೀಚೆಗೆ ನಡೆದ ಅಹಿತಕರ ಘಟನೆಗಳ ಬಗ್ಗೆ ಕಳವಳ ವ್ಯಕ್ತಪಡಿಸಿದರು ಮತ್ತು ಶಾಂತಿಸೌಹಾರ್ದತೆ ಕಾಪಾಡಲು ಮನವಿ ಮಾಡಿದರು.


    ವಿಶ್ವವಿದ್ಯಾನಿಲಯಗಳು ಮತ್ತು ಶಿಕ್ಷಣ ಸಂಸ್ಥೆಗಳು ಕಲಿಕೆಯ ಪವಿತ್ರ ಸ್ಥಳಗಳಾಗಿವೆ ಎಂದ ಉಪರಾಷ್ಟ್ರಪತಿಯವರು, ಅಲ್ಲಿ ಉನ್ನತ ಗುಣಮಟ್ಟ, ಶಿಷ್ಟಾಚಾರ ಕಾಯ್ದುಕೊಳ್ಳಬೇಕೆಂದು ಹೇಳಿದರು. ಶೈಕ್ಷಣಿಕ ಪ್ರಯತ್ನಗಳು ಮತ್ತು ಪಠ್ಯೇತರ ಉಪಕ್ರಮಗಳು ವಿಶ್ವವಿದ್ಯಾಲಯಗಳಲ್ಲಿ ಪ್ರಾಮುಖ್ಯತೆಯನ್ನು ಪಡೆಯಬೇಕೇ ಹೊರತು ಬಣ ಮತ್ತು ವಿಭಜಕ ಪ್ರವೃತ್ತಿಗಳನ್ನಲ್ಲ ಎಂದು ಅವರು ಒತ್ತಿ ಹೇಳಿದರು.


    ಉತ್ತಮ ವಿಶ್ವ ನಿರ್ಮಾಣಕ್ಕೆ ಕೊಡುಗೆ ನೀಡಬಲ್ಲ, ಮಾದರಿ ಜಾಗತಿಕ ನಾಗರಿಕರನ್ನು ರೂಪಿಸುವುದು ಶಿಕ್ಷಣ ವ್ಯವಸ್ಥೆಯ ಕರ್ತವ್ಯ ಎಂದು ಉಪ ರಾಷ್ಟ್ರಪತಿಯವರು ಹೇಳಿದರು.


    ಶಿಕ್ಷಣ ಸಂಸ್ಥೆಗಳಿಂದ ಹೊರಬರುವ ವಿದ್ಯಾರ್ಥಿಗಳು ಸಾಮಾಜಿಕ ಪ್ರಜ್ಞೆ ಮತ್ತು ಸಮಾಜದ ಬಗ್ಗೆ ಜವಾಬ್ದಾರಿಯನ್ನು ಹೊಂದುವಂತಹ ಅರಿವಿನ ನಾಗರಿಕರಾಗಬೇಕು ಎಂದ ಉಪ ರಾಷ್ಟ್ರಪತಿ ಶ್ರೀ ನಾಯ್ಡು, ಶಿಕ್ಷಣ ಸಂಸ್ಥೆಗಳು ವಿದ್ಯಾರ್ಥಿಗಳನ್ನು ಉನ್ನತ ಏಕತೆಯ ಉತ್ಸಾಹಿ ಮಾನವರನ್ನಾಗಿ ರೂಪಿಸಬೇಕು ಎಂದರು.


    ಮಹಾತ್ಮಾ ಗಾಂಧಿ ಅವರು ನಡತೆ ರಹಿತವಾದ ಜ್ಞಾನ ಒಂದು ಶಾಪ ಎಂದು ಹೇಳಿದ್ದರು ಎಂದು ಉಲ್ಲೇಖಿಸಿದ ಉಪರಾಷ್ಟ್ರಪತಿಯವರು, ಮೌಲ್ಯಗಳು, ತತ್ವಗಳನ್ನು ಬೋಧಿಸುವ ಶಿಕ್ಷಣವು ಸ್ವಯಂ ಸ್ಫೂರ್ತಿ ಮತ್ತು ಸಹಾನುಭೂತಿಯನ್ನೂ ಮೂಡಿಸಬೇಕಾದ್ದು ಇಂದಿನ ಅಗತ್ಯವಾಗಿದೆ ಎಂದು ಪ್ರತಿಪಾದಿಸಿದರು. ಶಿಕ್ಷಣ ವ್ಯವಸ್ಥೆಯು ವಿದ್ಯಾರ್ಥಿಗಳಿಗೆ ಭಾರತದ ವೈಭವದ ಪರಂಪರೆ, ಸಂಸ್ಕೃತಿ ಹಾಗೂ ಇತಿಹಾಸವನ್ನೂ ತಿಳಿಸುವಂತಿರಬೇಕು ಎಂದರು.


    ಭಾರತದ ಪುರಾತನ ಕಲಿಕಾ ಕೇಂದ್ರಗಳಾಗಿದ್ದ ನಳಂದಾ, ವಿಕ್ರಮಶಿಲಾ, ತಕ್ಷಶಿಲೆಗಳು ಜಾಗತಿಕ ಮನ್ನಣೆ ಪಡೆದಿದ್ದವು ಎಂದು ಉಲ್ಲೇಖಿಸಿದ ಉಪ ರಾಷ್ಟ್ರಪತಿಯವರು, ಗತ ವೈಭವವನ್ನು ಮರಳಿ ಪಡೆಯಲು ಶ್ರಮಿಸುವಂತೆ ಉನ್ನತ ಶಿಕ್ಷಣ ಸಂಸ್ಥೆಗಳಿಗೆ ಕರೆ ನೀಡಿದರು.


    ಎಲ್ಲ ಶಿಕ್ಷಣ ಸಂಸ್ಥೆಗಳೂ ಔನ್ನತ್ಯದ ಕೇಂದ್ರಗಳಾಗಿ ಪರಿವರ್ತನೆಯಾಗಬೇಕು ಎಂದು ಆಗ್ರಹಿಸಿದ ಅವರು, ಅಲ್ಲಿ ವಿದ್ಯಾರ್ಥಿಗಳು ಸಾರ್ಥಕ ಬದುಕು, ಯಶಸ್ಸು ಮತ್ತು ಸಂತಸಕ್ಕೆ ಅಗತ್ಯವಾದ ಜ್ಞಾನ, ಕೌಶಲ, ಅಗತ್ಯ ನಡೆವಳಿಕೆ ಕಲಿಯುವಂತಿರಬೇಕು ಎಂದರು.


    ಕರ್ನಾಟಕದ ರಾಜ್ಯಪಾಲ ಶ್ರೀ ವಜೂ ಭಾಯ್ ವಾಲಾ, ನ್ಯಾಕ್ ನಿರ್ದೇಶಕ ಪ್ರೊ. ಎಸ್.ಸಿ. ಶರ್ಮಾ, ಸಲಹೆಗಾರ ಡಾ. ಅಮಿಯಾ ಕುಮಾರ್ ರಥ್ ಮತ್ತು ಹಲವು ವಿಶ್ವವಿದ್ಯಾಲಯಗಳ ಕುಲಪತಿಗಳು, ಶಿಕ್ಷಣ ತಜ್ಞರು, ಪ್ರಾಧ್ಯಾಪಕರೇ ಮೊದಲಾದವರು ಈ ಸಮಾರಂಭಕ್ಕೆ ಕಳೆ ತಂದರು.


    ಘನತೆವೆತ್ತ ಭಾರತದ ಉಪ ರಾಷ್ಟ್ರಪತಿಯವರ ಭಾಷಣದ ಕರಡು


    ರಾಷ್ಟ್ರೀಯ ಮೌಲ್ಯಮಾಪನ ಮತ್ತು ಮಾನ್ಯತಾ ಮಂಡಳಿ ( ನ್ಯಾಕ್ ) ತನ್ನ ಔನ್ನತ್ಯದ ರಜತ ಮಹೋತ್ಸವ ಆಚರಿಸಿಕೊಳ್ಳುತ್ತಿರುವ ಈ ಸ್ಮರಣೀಯ ಸಂದರ್ಭದಲ್ಲಿ ನಾನು ನಿಮ್ಮೊಂದಿಗಿರುವುದು ನನಗೆ ಸಂತಸ ತಂದಿದೆ .


    ವಿಶ್ವವಿದ್ಯಾಲಯಗಳ ಧನ ಸಹಾಯ ಆಯೋಗ ( ಯುಜಿಸಿ ) ದ ಸ್ವಾಯತ್ತ ಸಂಸ್ಥೆಯಾಗಿ 1994 ರಲ್ಲಿ ಸ್ಥಾಪನೆಯಾದ ನ್ಯಾಕ್ , ಬೆಂಗಳೂರಿನಲ್ಲಿ ತನ್ನ ಕೇಂದ್ರ ಕಚೇರಿಯನ್ನು ಹೊಂದಿದೆ . ದೇಶದ ಉನ್ನತ ಶಿಕ್ಷಣ ಸಂಸ್ಥೆಗಳಲ್ಲಿ ಗುಣಮಟ್ಟ ಖಾತ್ರಿಪಡಿಸುವುದು ಮತ್ತು ಅದನ್ನು ಕಾರ್ಯಚಟುವಟಿಕೆಯ ಅವಿಭಾಜ್ಯ ಅಂಗವಾಗಿಸುವುದು ನ್ಯಾಕ್ ನ ಮುನ್ನೋಟದ ಹೇಳಿಕೆಯಲ್ಲೇ ದೃಢವಾಗುತ್ತದೆ .


    ಸಂಸ್ಥೆಗಳು ಒದಗಿಸುತ್ತಿರುವ ಶೈಕ್ಷಣಿಕ ಪ್ರಕ್ರಿಯೆಗಳು ಮತ್ತು ಅದರ ಫಲಶ್ರುತಿಗಳು , ಪಠ್ಯಕ್ರಮದ ವ್ಯಾಪ್ತಿ , ಬೋಧನೆ - ಕಲಿಕೆಯ ಪ್ರಕ್ರಿಯೆಗಳು , ಅಧ್ಯಾಪಕರು , ಸಂಶೋಧನೆ , ಮೂಲಸೌಕರ್ಯ , ಕಲಿಕಾ ಸಂಪನ್ಮೂಲಗಳು , ಸಂಘಟನೆ , ಆಡಳಿತ , ಆರ್ಥಿಕ ಕ್ಷಮತೆ ಮತ್ತು ವಿದ್ಯಾರ್ಥಿಗಳಿಗೆ ಒದಗಿಸಲಾದ ಸೇವೆಗಳು ಗುಣಮಟ್ಟದ ಮಾನದಂಡಗಳಿಗೆ ಅನುಗುಣವಾಗಿವೆಯೇ ಎಂಬುದನ್ನು ಖಾತ್ರಿಪಡಿಸಿಕೊಳ್ಳಲು ನ್ಯಾಕ್ ಮೌಲ್ಯಮಾಪನ ಮಾಡುತ್ತದೆ .


    ನ್ಯಾಕ್ ಗುಣಮಟ್ಟಕ್ಕೆ ಸಂಬಂಧಿಸಿದ ಸಂಶೋಧನಾ ಅಧ್ಯಯನ , ಸಮಾಲೋಚನೆ ಮತ್ತು ತರಬೇತಿ ಕಾರ್ಯಕ್ರಮಗಳನ್ನು ಉತ್ತೇಜಿಸಲು ಶ್ರಮಿಸುತ್ತಿದೆ ಮತ್ತು ಉನ್ನತ ಶಿಕ್ಷಣದ ಇತರ ಬಾಧ್ಯಸ್ಥರೊಂದಿಗೆ ಗುಣಮಟ್ಟದ ಮೌಲ್ಯಮಾಪನ , ಉತ್ತೇಜನ ಮತ್ತು ಸುಸ್ಥಿರತೆಗೆ ಸಹಕರಿಸುತ್ತದೆ ಎಂದು ತಿಳಿದು ನನಗೆ ಸಂತೋಷವಾಯಿತು .


    ವಿವಿಧ ಬಾಧ್ಯಸ್ಥರು ಮತ್ತು ಸಂಸ್ಥಿಗಳನ್ನು ಜಾಲದಲ್ಲಿ ಜೋಡಿಸುವ ಮೂಲಕ ಮತ್ತು ಅವರು ನೀಡುವ ಪ್ರತಿಕ್ರಿಯೆಯಂತೆ ನಡೆಯುವ ಮೂಲಕ ನ್ಯಾಕ್ ನಿರಂತರವಾಗಿ ತನ್ನ ಚಟುವಟಿಕೆಯನ್ನು ಮತ್ತು ಕಾರ್ಯವಿಧಾನಗಳನ್ನು ಉನ್ನತ ಶಿಕ್ಷಣ ವ್ಯವಸ್ಥೆಯ ಬದಲಾಗುತ್ತಿರುವ ಚಲನಶೀಲತೆಯ ಅಗತ್ಯಕ್ಕೆ ಅನುಗುಣವಾಗಿ ಮಾರ್ಪಾಡು ಮಾಡಿಕೊಳ್ಳುತ್ತಿರುವುದು ಹೃದಯಸ್ಪರ್ಶಿಯಾಗಿದೆ .


    ನಾನು ಭಾರತದ ಉಪರಾಷ್ಟ್ರಪತಿಯಾಗಿ ಅಧಿಕಾರ ವಹಿಸಿಕೊಂಡ ಬಳಿಕ ನ್ಯಾಕ್ ನಿಂದ ಮಾನ್ಯತೆ ಪಡೆದಿರುವ ಹಲವು ಉನ್ನತ ಶಿಕ್ಷಣ ಸಂಸ್ಥೆಗಳಿಗೆ ಭೇಟಿ ನೀಡಿದ್ದೇನೆ . ಈ ಎಲ್ಲ ಸಂಸ್ಥೆಗಳಲ್ಲಿ ಅವರು ಒದಗಿಸುವ ಗುಣಮಟ್ಟದ ಶಿಕ್ಷಣದಲ್ಲಿ ಔನ್ನತ್ಯ ಸಾಧಿಸುವುದಕ್ಕಾಗಿ ದೊಡ್ಡ ಕ್ಷಮತೆ ಮತ್ತು ಅದಮ್ಯ ಬದ್ಧತೆ ಹೊಂದಿರುವುದನ್ನು ನಾನು ಕಂಡಿದ್ದೇನೆ .


    ಭಾರತದಲ್ಲಿ ಉನ್ನತ ಶಿಕ್ಷಣದ ಗುಣಮಟ್ಟವನ್ನು ಹೆಚ್ಚಿಸುವಲ್ಲಿ ನ್ಯಾಕ್ ಅಭಿವೃದ್ಧಿಪಡಿಸಿದ ಮಾನ್ಯತೆಯ ಚೌಕಟ್ಟು ಬಹಳ ದೂರ ಸಾಗಿದೆ ಎಂದು ನಾನು ಹೇಳಲೇಬೇಕು . ನ್ಯಾಕ್ ನ ಕಳೆದ 25 ವರ್ಷಗಳ ಹಲವು ಸಾಧನೆಯನ್ನು ಇಂದು ನಾವು ಆಚರಿಸುವಾಗ , ಅದು ಇಂದು ಹೊಂದಿರುವ ಉನ್ನತ ಸ್ಥಾನಮಾನಕ್ಕೆ ಕೊಂಡೊಯ್ಯಲು ಈ ಸಂಸ್ಥೆಯೊಂದಿಗೆ ಸಂಬಂಧ ಹೊಂದಿ ಶ್ರಮಿಸಿರುವ ಎಲ್ಲರನ್ನೂ ನಾನು ಅಭಿನಂದಿಸುತ್ತೇನೆ .


    ಮುಂಬರುವ ದಿನಗಳಲ್ಲಿ ನಮ್ಮ ಉನ್ನತ ಶಿಕ್ಷಣ ಸಂಸ್ಥೆಗಳಿಗೆ ನ್ಯಾಕ್ ಮಿತ್ರನಾಗಿ , ತತ್ವಜ್ಞಾನಿಯಾಗಿ ಮತ್ತು ಮಾರ್ಗದರ್ಶಕನಾಗಿ ಕಾರ್ಯನಿರ್ವಹಿಸುವುದು ಮತ್ತು ನಿರಂತರವಾಗಿ ಅವುಗಳ ಗುಣಮಟ್ಟ ಮತ್ತು ಔನ್ನತ್ಯದ ಮೈಲುಗಲ್ಲುಗಳನ್ನು ಸಾಧಿಸುವುದು ನಿಶ್ಚಿತ ಎಂದು ನಾನು ಭಾವಿಸುತ್ತೇನೆ .


    ನನ್ನ ಪ್ರೀತಿಯ ಸಹೋದರ ಸಹೋದರಿಯರೇ ,


    ಭಾರತ ವಿಶ್ವದಲ್ಲೇ ಒಂದು ದೊಡ್ಡ ಮತ್ತು ವೈವಿಧ್ಯಮಯ ಶಿಕ್ಷಣ ವ್ಯವಸ್ಥೆ ಹೊಂದಿರುವ ರಾಷ್ಟ್ರವಾಗಿದೆ .


    ಖಾಸಗೀಕರಣ , ವ್ಯಾಪಕ ವಿಸ್ತರಣೆ , ಹೆಚ್ಚಿನ ಸ್ವಾಯತ್ತತೆ ಮತ್ತು ಹೊಸ ಮತ್ತು ಹೊರಹೊಮ್ಮುತ್ತಿರುವ ಕ್ಷೇತ್ರಗಳಲ್ಲಿ ಕಾರ್ಯಕ್ರಮಗಳ ಅಳವಡಿಕೆ ಉನ್ನತ ಶಿಕ್ಷಣದ ಪ್ರವೇಶದಲ್ಲಿ ಸುಧಾರಣೆ ತಂದಿದೆ .


    ಅದೇ ವೇಳೆ , ಇದು ವ್ಯಾಪಕವಾಗಿ ಉನ್ನತ ಶಿಕ್ಷಣದಲ್ಲಿನ ಗುಣಮಟ್ಟದ ಕಾಳಜಿಗೂ ಇಂಬು ನೀಡಿದೆ .


    ಭಾರತವನ್ನು ಇಂದು ಜಗತ್ತೇ ಪರಿಗಣಿಸಿದೆ ಎಂಬುದರಲ್ಲಿ ಯಾವುದೇ ಅನುಮಾನವಿಲ್ಲ . ಇದರ ಸಾಧನೆಗಳು ಅನುಕರಣಾರ್ಹವಾಗಿವೆ ಮತ್ತು ಯಾವುದೇ ಅಭಿವೃದ್ಧಿಶೀಲ ರಾಷ್ಟ್ರಗಳಿಗೆ ಮಾದರಿಯಾಗಿ ಕಾರ್ಯನಿರ್ವಹಿಸುತ್ತಿವೆ .


    ಭಾರತವು ಸ್ವಾತಂತ್ರ್ಯ ಪಡೆದ ಬಳಿಕ ಎದುರಿಸಿದ ಸವಾಲುಗಳ ನಡುವೆಯೂ , ಹಲವು ಮೈಲುಗಲ್ಲಿನ ಸಾಧನೆ ಮಾಡಿದೆ , ಅದು ಕೃಷಿ ಕ್ಷೇತ್ರವೇ ಇರಲಿ , ಕೈಗಾರಿಕೆಯೇ ಇರಲಿ , ವಿಜ್ಞಾನ ತಂತ್ರಜ್ಞಾನವೇ ಇರಲಿ , ಬಾಹ್ಯಾಕಾಶ ವಿಜ್ಞಾನವೇ ಇರಲಿ ಅಥವಾ ಇನ್ನಾವುದೇ ಕ್ಷೇತ್ರವಿರಲಿ ನಿರಂತರವಾಗಿ ಶ್ರಮಿಸಿದೆ .


    ಭಾರತವು ಅತ್ಯಧಿಕ ಸಾಮರ್ಥ್ಯವಿರುವ ದೇಶವಾಗಿದ್ದು , ಉಜ್ವಲ ಭವಿಷ್ಯವನ್ನು ಹೊಂದಿದೆ . ನಮ್ಮಲ್ಲಿ ಅದ್ಭುತ ಮಾನವ ಸಂಪನ್ಮೂಲವಿದ್ದು , ಇದರಲ್ಲಿ ಶೇಕಡ 65 ರಷ್ಟು ಮಂದಿ 35 ವರ್ಷ ವಯೋಮಾನದೊಳಗಿನವರು ಆಗಿರುವುದು ನಮಗೆ ದೊಡ್ಡ ಲಾಭಾಂಶವಾಗಿದೆ .


    ಯು ಕೆ ಮೂಲದ ಆರ್ಥಿಕ ಮತ್ತು ವಾಣಿಜ್ಯ ಸಂಶೋಧನೆ ಕುರಿತ ಕೇಂದ್ರ ( ಸಿಇಬಿಆರ್ ) ಬಿಡುಗಡೆ ಮಾಡಿರುವ ‘ ವಿಶ್ವ ಆರ್ಥಿಕ ಸಂಘಟನೆ ಪಟ್ಟಿ 2020’ ಶೀರ್ಷಿಕೆಯ ವರದಿಯ ಪ್ರಕಾರ ಭಾರತವು 2019 ರಲ್ಲಿ ಫ್ರಾನ್ಸ್ ಮತ್ತು ಯು ಕೆ ಎರಡನ್ನೂ ಹಿಂದೆ ಹಾಕಿ ವಿಶ್ವದ ಐದನೇ ಅತಿದೊಡ್ಡ ಆರ್ಥಿಕತೆ ರಾಷ್ಟ್ರವಾಗಿದೆ . 2026 ರ ಹೊತ್ತಿಗೆ ಜರ್ಮನಿಯನ್ನು ಹಿಂದೆ ಹಾಕಿ ನಾಲ್ಕನೇ ಅತಿದೊಡ್ಡ ಮತ್ತು 2034 ರಲ್ಲಿ ಜಪಾನ್ ಅನ್ನು ಹಿಂದೆ ತಳ್ಳಿ ಮೂರನೇ ಅತಿದೊಡ್ಡ ಆರ್ಥಿಕ ರಾಷ್ಟ್ರವಾಗಲಿದೆ .


    ಭಾರತವನ್ನು 2024 ರ ಹೊತ್ತಿಗೆ 5- ಟ್ರಿಲಿಯನ್ ಡಾಲರ್ ಆರ್ಥಿಕತೆಯ ರಾಷ್ಟ್ರವಾಗಿ ಮಾರ್ಪಡಿಸಲು ವೇಗದ ಬೆಳವಣಿಗೆ ಮತ್ತು ಸುಸ್ಥಿರ ಆರ್ಥಿಕ ಪಥದಲ್ಲಿ ಸಾಗಬೇಕು ಎಂದು ನಾವು ಬಯಸುವುದಾದರೆ , - ಆಗ ನಾವು ಜ್ಞಾನ ಆರ್ಥಿಕತೆಯ ನಿರ್ಮಾಣಕ್ಕೆ ಶ್ರಮಿಸಬೇಕು .


    ರಾಷ್ಟ್ರದ ಶಿಕ್ಷಣ ಸಂಸ್ಥೆಗಳು ಮತ್ತು ಅದರ ಆರ್ಥಿಕ ಯೋಗಕ್ಷೇಮದ ನಡುವೆ ಆಳವಾದ ಮತ್ತು ಬೇರ್ಪಡಿಸಲಾಗದಂಥ ನಂಟಿದೆ .


    ಭಾರತದ ಒಟ್ಟು ದೇಶೀಯ ಉತ್ಪನ್ನದ ವೃದ್ಧಿಗೆ ನಾವಿನ್ಯತೆ ಮತ್ತು ಮಾನವ ಶಕ್ತಿ ಎರಡು ಸ್ತಂಭಗಳು ಎಂದು ನಾನು ಭಾವಿಸುತ್ತೇನೆ .


    ಭವಿಷ್ಯದ ಕೆಲಸಗಾರರು ಉನ್ನತ ಶಿಕ್ಷಣ ದಕ್ಷತೆಗಳೊಂದಿಗೆ ಔಪಚಾರಿಕ , ಕೃಷಿಯೇತರ ವಲಯಕ್ಕೆ ಯುದ್ಧೋಪಾದಿಯಲ್ಲಿ ಪರಿವರ್ತನೆಗೊಳ್ಳುವ ಅಗತ್ಯವಿದೆ .


    ಇದು ಸಾಕಾರವಾಗಬೇಕಾದರೆ , ನಾವು ನಿರಂತರವಾಗಿ ನಮ್ಮ ಉನ್ನತ ಶಿಕ್ಷಣ ಸಂಸ್ಥೆಗಳನ್ನು ಸುಧಾರಣೆ ಮಾಡಲೇಬೇಕು .


    ಭಾರತದಲ್ಲಿ ಈ ಹಿಂದೆ ಶಿಕ್ಷಣ ಪ್ರವರ್ಧಮಾನದ ಸುವರ್ಣ ಯುಗದಲ್ಲಿದ್ದು, ಭಾರತ ‘ ವಿಶ್ವಗುರು ’ ಎಂಬ ಅಭಿದಾನ ಪಡೆದಿದ್ದ ಕಾಲದ ಕಲ್ಪನೆಗಳು ಮತ್ತು ಸ್ಫೂರ್ತಿಯನ್ನು ನಾವು ಬಳಸಿಕೊಳ್ಳಬೇಕು .


    ವೇದಗಳ ಕಾಲದಿಂದಲೂ ಋಷಿಗಳು ಮತ್ತು ಗುರುಗಳು ಗುರುಕುಲ ಪದ್ಧತಿಯಲ್ಲಿ ಸಮುದಾಯಕ್ಕೆ ಶಿಕ್ಷಣ ನೀಡಲು ಶ್ರಮಿಸಿದ್ದಾರೆ .


    ಉತ್ತಮವಾಗಿ ರೂಪಿಸಲಾದ ಮಾರ್ಗದರ್ಶಿ ನೀತಿಗಳ ಮೂಲಕ , ಮಾರ್ಗದರ್ಶಕನು ತನ್ನ ಶಿಷ್ಯರೊಂದಿಗೆ ಹಲವಾರು ವಿಷಯಗಳ ಬಗ್ಗೆ ಸಂವಹನ ನಡೆಸುತ್ತಾನೆ ಮತ್ತು ಜ್ಞಾನವನ್ನು ಪಸರಿಸುತ್ತಾನೆ , ಕೌಶಲ್ಯಗಳನ್ನು ಬೆಳೆಸುತ್ತಾನೆ ಮತ್ತು ಯಶಸ್ವಿ , ಸಂತೋಷದ ಮತ್ತು ಸಾಧನೆಯ ಬದುಕಿಗೆ ಅಗತ್ಯವಾದ ಮನೋಭಾವವನ್ನು ಬೆಳೆಸುತ್ತಾನೆ .


    ಭಾರತದ ಪುರಾತನ ಕಲಿಕಾ ಕೇಂದ್ರಗಳಾಗಿದ್ದ ನಳಂದಾ , ವಿಕ್ರಮಶಿಲಾ , ತಕ್ಷಶಿಲಾ ಮತ್ತು ಅದೇ ತರಹದ ಕೇಂದ್ರಗಳು , ತಮ್ಮ ಮುಕ್ತತೆ , ಗುಣಮಟ್ಟ ಮತ್ತು ಉತ್ಕೃಷ್ಟ ಬದ್ಧತೆಯಿಂದಾಗಿ ಜಗತ್ತಿನಾದ್ಯಂತ ಎಲ್ಲರ ಪ್ರಶಂಸೆಗೆ ಪಾತ್ರವಾಗಿದ್ದವು .


    ವಿದ್ಯಾರ್ಥಿಗಳಲ್ಲಿ ಸ್ಪರ್ಧಾತ್ಮಕತೆ ಬೆಳೆಸಲು , ಬದುಕಲ್ಲಿ ಯಶಸ್ಸು ಸಾಧಿಸಲು ರೂಪಿಸಿದ್ದ ವಿವಿಧ ಕೋರ್ಸ್ ಗಳು ಮತ್ತು ಪಠ್ಯ ವಿನ್ಯಾಸಗಳು ಆಧುನಿಕ ಯುಗದಲ್ಲೂ ನಮಗೆ ಉತ್ತಮ ಪಾಠವಾಗಿವೆ .


    ನನ್ನ ಆತ್ಮೀಯ ಸಹೋದರ , ಸಹೋದರಿಯರೇ ,


    ನಾವು ಮೊದಲು ನಮ್ಮ ಉನ್ನತ ಶಿಕ್ಷಣ ವ್ಯವಸ್ಥೆಯಲ್ಲಿನ ರಚನಾತ್ಮಕ ಲೋಪವನ್ನು ನಿವಾರಿಸಬೇಕು .


    ಶಿಕ್ಷಣದಲ್ಲಿ ಹೂಡಿಕೆ ಅತ್ಯಂತ ಮಹತ್ವದ್ದು . ಭಾರತವು ಶಿಕ್ಷಣದ ಮೇಲೆ ಮಾಡುತ್ತಿರುವ ವೆಚ್ಚ 2014 ರಲ್ಲಿದ್ದ ಒಟ್ಟು ದೇಶೀಯ ಉತ್ಪನ್ನ ( ಜಿಡಿಪಿ ) ಯ ಶೇ .3.8 ರಿಂದ ಈಗ ಶೇ .4.6 ಕ್ಕೆ ಏರಿದೆ . ಆದರೂ ಇದೂ ಸಾಲದಾಗಿದೆ .


    “ನವ ಭಾರತ @75 ಕ್ಕೆ ಕಾರ್ಯತಂತ್ರ ” ವರದಿಯಲ್ಲಿ ನೀತಿ ಆಯೋಗವು ಶಿಕ್ಷಣದ ಮೇಲಿನ ವೆಚ್ಚವನ್ನು 2022 ರ ಹೊತ್ತಿಗೆ ಜಿಡಿಪಿಯ ಕನಿಷ್ಠ 6 ಕ್ಕೆ ಹೆಚ್ಚಿಸುವಂತೆ ಶಿಫಾರಸು ಮಾಡಿದೆ .


    ನಮ್ಮ ಶಿಕ್ಷಣ ಸಂಸ್ಥೆಗಳಲ್ಲಿ ಹೆಚ್ಚಿನ ಸಂಖ್ಯೆಯಲ್ಲಿ ಖಾಲಿ ಇರುವ ಅಧ್ಯಾಪಕರ ಹುದ್ದೆಗಳ ಸಮಸ್ಯೆಯನ್ನು ನಾವು ಪರಿಹರಿಸಬೇಕು . ಕಳೆದ ವರ್ಷ ಸ್ವಾಗತಾರ್ಹವಾದ ಕ್ರಮದಲ್ಲಿ , ಉನ್ನತ ಶಿಕ್ಷಣ ಸಂಸ್ಥೆಗಳಲ್ಲಿ ಸುಮಾರು 50,000 ಖಾಲಿ ಹುದ್ದೆಗಳನ್ನು ಭರ್ತಿ ಮಾಡಲು ವಿಶ್ವವಿದ್ಯಾಲಯ ಧನಸಹಾಯ ಆಯೋಗ ಕ್ರಮ ಕೈಗೊಂಡಿದೆ .


    ಖಾಲಿ ಹುದ್ದೆಗಳನ್ನು ಭರ್ತಿ ಮಾಡುವುದರ ಜೊತೆಗೆ , ನಾವು ನಮ್ಮ ಬೋಧಕವರ್ಗದ ಜ್ಞಾನ , ಕೌಶಲ ಮತ್ತು ದಕ್ಷತೆ ಹೆಚ್ಚಿಸಲೂ ತ್ವರೆ ಮಾಡಬೇಕು . ಅವರಿಗೆ ನೂತನ ಜ್ಞಾನ ಮತ್ತು ಹೊಸ ಬೋಧನಾ ವಿಧಾನಗಳನ್ನು ಶೋಧಿಸಲು ಉತ್ತೇಜಿಸಬೇಕು . ಅವರಿಗೆ ತರಬೇತಿ ನೀಡುವ ಪ್ರಕ್ರಿಯೆ ಕೇವಲ ಒಂದು ಬಾರಿ ಆಗಬಾರದು ಅದು ನಿರಂತ್ರ ಪ್ರಕ್ರಿಯೆ ಆಗಬೇಕು


    ಬೋಧಕ ಸಿಬ್ಬಂದಿಯ ಗುಣಮಟ್ಟವು ಕಲಿಕೆಯ ಫಲಶ್ರುತಿಯಲ್ಲಿ ಪ್ರಮುಖ ಅಂಶವಾಗಿದೆ . ಈ ಮಾಹಿತಿ ತಂತ್ರಜ್ಞಾನ ಯುಗದಲ್ಲಿ , ಶಿಕ್ಷಕರು ನಿರ್ವಹಿಸುವ ಸಾಂಪ್ರದಾಯಿಕ ಪಾತ್ರವು ಬೃಹತ್ ಬದಲಾವಣೆಯಲ್ಲಿ ಸಾಗಿದೆ . ಶಾಲಾ ತರಗತಿಯು ಕೇವಲ ನಾಲ್ಕು ಗೋಡೆಗಳಿಗೆ ಸೀಮಿತವಾಗಿಲ್ಲ . ನಮ್ಮ ಬೋಧಕರು ಹೊಸ ಕಲ್ಪನೆಗಳಿಗೆ ಸದಾ ಮುಕ್ತವಾಗಿರಬೇಕು ಮತ್ತು ಹೊಸ ತಲೆಮಾರಿನ ಕಲಿಕಾಸಕ್ತರ ಅಗತ್ಯಗಳನ್ನು ಪೂರೈಸಲು ಹೊಸ ಕಲ್ಪನೆಗಳೊಂದಿಗೆ ಹೊರಹೊಮ್ಮಬೇಕು .


    ನಾವು ಗಮನ ಹರಿಸಬೇಕಾದ ಮತ್ತೊಂದು ಕ್ಷೇತ್ರ ಸಂಶೋಧನೆ ಮತ್ತು ಅಭಿವೃದ್ಧಿ . ನಾವಿನ್ಯತೆ 21 ನೇ ಶತಮಾನದ ಉದ್ಗಾರವಾಗಿದೆ . ಕೃಷಿ ಉತ್ಪಾದಕತೆಯು ಕ್ಷೀಣಿಸುವುದರಿಂದ ಹಿಡಿದು ಹವಾಮಾನ ಬದಲಾವಣೆಯವರೆಗೆ , ನಗರ ಅಭಿವೃದ್ಧಿಯ ಸವಾಲುಗಳಿಂದ ಹಿಡಿದು ಮಾನವನ ಆರೋಗ್ಯಕ್ಕೆ ಬೆದರಿಕೆಗಳವರೆಗೆ ನಾವು ಇಂದು ಎದುರಿಸುತ್ತಿರುವ ಎಲ್ಲ ಸಮಸ್ಯೆಗಳ ಶ್ರೇಣಿಯನ್ನು ವಿಜ್ಞಾನ , ತಂತ್ರಜ್ಞಾನ ಮತ್ತು ನಾವೀನ್ಯತೆಗಳ ಮೂಲಕ ನಿಭಾಯಿಸಬಹುದಾಗಿದೆ .


    ಪ್ರಸ್ತುತ , ಭಾರತವು ಜಿಡಿಪಿಯ ಶೇ .1 ಕ್ಕಿಂತ ಕಡಿಮೆ ಹಣವನ್ನು ಸಂಶೋಧನೆ ಮತ್ತು ಅಭಿವೃದ್ಧಿಯ ಮೇಲೆ ವೆಚ್ಚ ಮಾಡುತ್ತಿದೆ . ಇದು ಬದಲಾಗಬೇಕು . ಸಂಶೋಧನೆ , ಅದರಲ್ಲೂ ವಿಜ್ಞಾನ ಮತ್ತು ತಂತ್ರಜ್ಞಾನದ ಸಂಶೋಧನೆ ಸಂಪನ್ಮೂಲ - ತೀವ್ರತೆ , ಸಮಯ ತೆಗೆದುಕೊಳ್ಳುವ ಅಪಾಯವನ್ನೊಳಗೊಂಡಿರುತ್ತದೆ .


    ಬೋಧನೆಯನ್ನು ಸಂಶೋಧನೆಯಿಂದ ಪ್ರತ್ಯೇಕಗೊಳಿಸಲು ಸಾಧ್ಯವಿಲ್ಲ . ಪ್ರತಿಯೊಂದು ಉನ್ನತ ಶಿಕ್ಷಣ ಸಂಸ್ಥೆಯಲ್ಲೂ ಈ ಎರಡೂ ಜೊತೆ ಜೊತೆಗೆ ಸಾಗಬೇಕು ಮತ್ತು ಒಂದಕ್ಕೊಂದು ಶಕ್ತಿ ತುಂಬಬೇಕು , ಹಾಗಾದಾಗ ವಿದ್ಯಾರ್ಥಿಗಳು ಅತ್ಯಾಧುನಿಕ ತಂತ್ರಜ್ಞಾನಕ್ಕೆ ತೆರೆದುಕೊಳ್ಳುವುದರಿಂದ ವಂಚಿತರಾಗುವುದಿಲ್ಲ .


    ದುರ್ದೈವದ ಸಂಗತಿಯೆಂದರೆ ಭಾರತೀಯ ವಿಶ್ವವಿದ್ಯಾಲಯಗಳು ಬೋಧನೆ ಮತ್ತು ಸಂಶೋಧನೆ ಎರಡರಲ್ಲೂ ಅತಿ ಕೆಳಗಿನ ಶ್ರೇಯಾಂಕದಲ್ಲಿವೆ . ವೈಜ್ಞಾನಿಕ ಮತ್ತು ಕೈಗಾರಿಕಾ ಸಂಶೋಧನಾ ಮಂಡಳಿ ಸಂಶೋಧನೆಯಲ್ಲಿ 155 ನೇ ಸ್ಥಾನದಲ್ಲಿರುವುದೇ ಸಿಮಾಗೋ ಸಂಸ್ಥೆಗಳ ಶ್ರೇಣೀಕರಣದಲ್ಲಿ ಅತ್ಯುನ್ನತವಾದುದಾಗಿದೆ .


    2000 ಇಸವಿಯಿಂದ ಹೆಚ್ಚುತ್ತಿರುವ ಉನ್ನತ ಶಿಕ್ಷಣ ಸಂಸ್ಥೆಗಳ ಸಂಖ್ಯೆ ಮತ್ತು ವಿದ್ಯಾರ್ಥಿಗಳು ಪಡೆಯುತ್ತಿರುವ ಪಿ . ಎಚ್ . ಡಿ . ಪದವಿ ಸಂಖ್ಯೆಯಾಗಲೀ ಅನುಗುಣವಾದ ಹೆಚ್ಚಳ ದಾಖಲಿಸಿಲ್ಲ .


    ವಿಶ್ವದಾದ್ಯಂತದ ವಿಶ್ವವಿದ್ಯಾಲಯಗಳಲ್ಲಿ ಒಂದು ಲಕ್ಷಕ್ಕೂ ಹೆಚ್ಚು ಭಾರತೀಯ ಸಂಜಾತರ ಪಿಎಚ್ ‌ ಡಿ ಪದವಿಧರರಿದ್ದಾರೆ .


    ನಾವು ಕನಿಷ್ಠ ಕೆಲವು ಪ್ರತಿಭಾವಂತರನ್ನಾದರೂ ಉತ್ತಮ ಅವಕಾಶಗಳ ಮೂಲಕ ಸ್ವದೇಶಕ್ಕೆ ಮರಳಿ ಸೆಳೆಯಬೇಕು ಮತ್ತು ಅದರ ಫಲವಾಗಿ ಅವರು ನಮ್ಮ ಸಂಶೋಧನೆ ಮತ್ತು ಅಭಿವೃದ್ಧಿ ವಲಯದಲ್ಲಿ ತ್ವರಿತ ಗತಿಯ ಪ್ರಗತಿಗೆ ನೆರವಾಗುತ್ತಾರೆ .


    ನಾವು ಜ್ಞಾನ ವಿನಿಮಯ ಮತ್ತು ಸಾಮರ್ಥ್ಯ ವರ್ಧನೆಗಾಗಿ ವಿಶ್ವಾದ್ಯಂತದ ಅತ್ಯುತ್ತಮವಾದ ವಿಶ್ವವಿದ್ಯಾಲಯಗಳು ಮತ್ತು ಸಂಶೋಧನಾ ಕೇಂದ್ರಗಳೊಂದಿಗೆ ಸಹಯೋಗ ಹೊಂದಲು ಹಿಂಜರಿಯಬಾರದು .


    ನಾವು ವಿಶ್ವದಾದ್ಯಂತ ಇರುವ ವಿದ್ಯಾರ್ಥಿಗಳನ್ನು ಭಾರತಕ್ಕೆ ಬಂದು ಕಲಿಯುವಂತೆ ಪ್ರೋತ್ಸಾಹಿಸಬೇಕು , ಆಗ ನಾವು ವೈವಿಧ್ಯಮಯ ಮತ್ತು ಚಲನಶೀಲವಾದ ಶೈಕ್ಷಣಿಕ ವಾತಾವರಣ ನಿರ್ಮಿಸಬಹುದಾಗಿದೆ .


    ಇತ್ತೀಚಿನ ಭಾರತದ ಕೌಶಲ್ಯ ವರದಿ ಕೇವಲ ಶೇ .47 ರಷ್ಟು ಭಾರತೀಯ ಪದವೀಧರರು ಉದ್ಯೋಗಾರ್ಹರಾಗಿದ್ದಾರೆ ಎಂದು ಹೇಳಿದ್ದು , ಇದು ಕಳವಳದ ವಿಚಾರವಾಗಿದೆ .


    ಹೀಗಾಗಿ , ಶಿಕ್ಷಣದ ಜೊತೆಗೆ , ನಾವು ನಮ್ಮ ವಿದ್ಯಾರ್ಥಿಗಳಿಗೆ ಜೀವನ ಕೌಶಲ್ಯದ ಜೊತೆಗೆ ಅಗತ್ಯವಾದ ಕೌಶಲವನ್ನೂ ಅಳವಡಿಸಿಕೊಳ್ಳುವಂತೆ ಮಾಡಬೇಕು .


    ನಾವು ಪ್ರಾಯೋಗಿಕ ತರಬೇತಿ , ಇಂಟರ್ನ್ ಷಿಪ್ , ಅಣಕು ಪ್ರದರ್ಶನ ಮತ್ತು ಪ್ರಕರಣ ಆಧಾರಿತ ಅಧ್ಯಯನ ತರಬೇತಿಗಳ ಮೂಲಕ ನಮ್ಮ ವಿದ್ಯಾರ್ಥಿಗಳಲ್ಲಿ ಉದ್ಯೋಗದ ಸಾಮರ್ಥ್ಯವನ್ನು ಉತ್ತೇಜಿಸಬೇಕು .


    ಜನರ ಕೌಶಲ್ಯಗಳು , ಸಾಮಾಜಿಕ ಕೌಶಲ್ಯಗಳು , ಸಂವಹನ ಕೌಶಲ್ಯಗಳು , ಸ್ವಭಾವ ಅಥವಾ ವ್ಯಕ್ತಿತ್ವದ ಲಕ್ಷಣಗಳು , ವರ್ತನೆಗಳು , ಸಾಮಾಜಿಕ ಬುದ್ಧಿವಂತಿಕೆ ಮತ್ತು ಭಾವನಾತ್ಮಕ ಬುದ್ಧಿವಂತಿಕೆಯ ಅಂಶಗಳ ಸಂಯೋಜನೆಯಾದ ಮೃದು ಕೌಶಲ್ಯಗಳನ್ನು ಸಹ ನಾವು ನೀಡಬೇಕು , ಅದು ಯುವಜನರಿಗೆ ಇತರರೊಂದಿಗೆ ಉತ್ತಮವಾಗಿ ಕಾರ್ಯನಿರ್ವಹಿಸಲು , ಉತ್ತಮ ಪ್ರದರ್ಶನ ನೀಡಲು , ಮತ್ತು ಅವರ ಗುರಿಗಳನ್ನು ಸಾಧಿಸಲು ಅವಕಾಶ ಕಲ್ಪಿಸುತ್ತದೆ . .


    ನಾವು ನಮ್ಮ ಯುವಜನರಿಗೆ ನೀಡುವ ಶಿಕ್ಷಣ ಸಹ ಮೌಲ್ಯಾಧಾರಿತವಾಗಿರಬೇಕು . ಮಹಾತ್ಮಾಗಾಂಧಿ ಅವರು ನಡತೆ ಇಲ್ಲದ ಜ್ಞಾನ ಒಂದು ಶಾಪ ಎಂದು ಹೇಳಿದ್ದರು ಅದನ್ನು ನಾನು ನಿಮಗೆ ನೆನಪಿಸಲು ಇಚ್ಛಿಸುತ್ತೇನೆ .


    ನಾವು ನಮ್ಮ ವಿದ್ಯಾರ್ಥಿಗಳನ್ನು ಶೈಕ್ಷಣಿಕವಾಗಿ ಮತ್ತು ಕೌಶಲದಲ್ಲಿ ಸ್ಪರ್ಧಾತ್ಮಕಗೊಳಿಸಿದರಷ್ಟೇ ಸಾಲದು , ನಾವು ಅವರನ್ನು ಸಹಾನುಭೂತಿ , ದಯೆ , ಅನುಭೂತಿ ಹೊಂದಿರುವ , ನಿಂದನೆಗೆ ಮೀರಿದ ಸಮಗ್ರ ಮಾನವರನ್ನಾಗಿ ರೂಪಿಸುವ ಅಗತ್ಯವೂ ಇದೆ . ಇಂದು ವಿಶ್ವವೇ ಒಂದು ಜಾಗತಿಕ ಗ್ರಾಮ . ಹೀಗಾಗಿ ಉತ್ತಮ ವಿಶ್ವ ನಿರ್ಮಾಣ ಮಾಡಲು ಮಾದರಿ ಜಾಗತಿಕ ನಾಗರಿಕರನ್ನು ಸೃಷ್ಟಿಸುವ ಜವಾಬ್ದಾರಿ ನಮ್ಮ ಶಿಕ್ಷಣದ ಕರ್ತವ್ಯವಾಗಿದೆ .


    ನಮ್ಮ ಕ್ಯಾಂಪಸ್ ಗಳೂ ಚಲನಶೀಲವಾಗಿರಬೇಕು .


    ನಮ್ಮ ವಿಶ್ವವಿದ್ಯಾಲಯಗಳಲ್ಲಿ ಪ್ರತಿಯೊಂದು ಅಭಿಪ್ರಾಯದ ಅಂಶಕ್ಕೂ ಮತ್ತು ಪ್ರತಿಯೊಂದು ಅಭಿಪ್ರಾಯಕ್ಕೂ ಮನ್ನಣೆ ಇರಬೇಕು ಎಂಬುದರಲ್ಲಿ ಅನುಮಾನವಿಲ್ಲ .


    ನಮ್ಮ ಮಕ್ಕಳು , ಶಿಕ್ಷಣ ಸಂಸ್ಥೆಗಳಿಂದ ಹೊರ ಬಂದಾಗ ಅವರು ಪ್ರಬುದ್ಧ ನಾಗರಿಕರಾಗಿರಬೇಕು , ಅವರು ನಮ್ಮ ಪ್ರಜಾಪ್ರಭುತ್ವವನ್ನು ರಕ್ಷಿಸಲು ಮತ್ತು ನಮ್ಮ ಸಂವಿಧಾನದಲ್ಲಿ ಪ್ರತಿಪಾದಿಸಿರುವ ಮೂಲಭೂತ ಮೌಲ್ಯಗಳನ್ನು ಕಾಪಾಡುವಲ್ಲಿ ನಿರಂತರ ಆಸಕ್ತಿ ವಹಿಸುವಂತಿರಬೇಕು .


    ಆದರೆ , ನಮ್ಮ ಕ್ಯಾಂಪಾಸ್ ಗಳು ರಾಜಕೀಯದ ಸ್ವರ್ಗವಾಗಬಾರದು ಮತ್ತು ಹಿಂಸಾಚಾರದ ತಾಣಗಳಾಗಬಾರದು . ಶೈಕ್ಷಣಿಕ ಪ್ರಯತ್ನಗಳು ಮತ್ತು ಪಠ್ಯೇತರ ಉಪಕ್ರಮಗಳು ನಮ್ಮ ವಿಶ್ವವಿದ್ಯಾಲಯದಲ್ಲಿ ಪ್ರಾಥಮಿಕವಾಗಿರಬೇಕೇ ಹೊರತು ಬಣ , ವಿಭಜಕ ಪ್ರವೃತ್ತಿ ಬೆಳೆಯಲು ಅವಕಾಶ ಇರಬಾರದು .


    ನನ್ನ ಸಹೋದರ ಸಹೋದರಿಯರೇ ,


    ರಾಷ್ಟ್ರೀಯ ಶಿಕ್ಷಣ ನೀತಿಯ ಕರಡನ್ನು ( ಡಿಎನ್ಇ . ಪಿ ) ಸರ್ಕಾರ 2019 ರ ಜೂನ್ ನಲ್ಲಿ ಬಿಡುಗಡೆ ಮಾಡಿದೆ , ಇದು ಹಲವು ಸ್ವಾಗತಾರ್ಹವಾದ ಸುಧಾರಣೆಗಳನ್ನು ಹೊಂದಿದೆ ಆದರೂ , ಈಗ ನಾವು ಅದನ್ನು ಮತ್ತಷ್ಟು ಬಟ್ಟಿ ಇಳಿಸಬೇಕು ಮತ್ತು ಅದನ್ನು ಉತ್ಸಾಹದಲ್ಲಿ ಕಾರ್ಯಗತಗೊಳಿಸಬೇಕು .


    ಮುಂದಿನ ದಿನಮಾನಗಳಲ್ಲಿ ನ್ಯಾಕ್ ನಂಥ ಸಂಸ್ಥೆಗಳ ಸಹಯೋಗದಲ್ಲಿ ಸರ್ಕಾರ ಮತ್ತು ಖಾಸಗಿ ವಲಯ ಒಗ್ಗೂಡಿ ಶ್ರಮಿಸುತ್ತವೆ , ಭಾರತ ಶೀಘ್ರವೇ ಉನ್ನತ ಶಿಕ್ಷಣ ಮತ್ತು ಶಿಷ್ಯವೇತನದ ತಾಣವಾಗಲಿದೆ ಎಂಬ ವಿಶ್ವಾಸ ನನಗಿದೆ .


    ಮಹತ್ವದ ಮೈಲಿಗಲ್ಲು ಸಾಧಿಸಿದ ನ್ಯಾಕ್ ಗೆ ಮತ್ತೊಮ್ಮೆ ನಾನು ಅಭಿನಂದನೆ ಸಲ್ಲಿಸುತ್ತೇನೆ .


    ಧನ್ಯವಾದಗಳು !


    ಜೈ ಹಿಂದ್ !

    
    
    (Release ID: 1598651) Visitor Counter : 13
    
    
      Read this release in: English , Urdu , Hindi , Tamil