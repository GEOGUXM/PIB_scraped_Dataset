      ಪ್ರಧಾನ ಮಂತ್ರಿಯವರ ಕಛೇರಿ

      ಮುಂಬರುವ ಬಜೆಟ್ ಅಧಿವೇಶನದಲ್ಲಿ ಎಲ್ಲ ವಿಷಯಗಳ ಚರ್ಚೆಗೆ ಸರ್ಕಾರ ಮುಕ್ತವಾಗಿದೆ: ಪ್ರಧಾನಮಂತ್ರಿ ಹೇಳಿಕೆ
      Posted On: 30 JAN 2020 2:54PM by PIB Bengaluru


    ಮುಂಬರುವ ಬಜೆಟ್ ಅಧಿವೇಶನದಲ್ಲಿ ಎಲ್ಲ ವಿಷಯಗಳ ಚರ್ಚೆಗೆ ಸರ್ಕಾರ ಮುಕ್ತವಾಗಿದೆ: ಪ್ರಧಾನಮಂತ್ರಿ ಹೇಳಿಕೆ


    
    ಪ್ರಸಕ್ತ ಜಾಗತಿಕ ಪರಿಸ್ಥಿತಿಯಿಂದ ದೇಶಕ್ಕೆ ಲಾಭವಾಗುವಂತೆ ಆರ್ಥಿಕ ಅಂಶಗಳ ಮೇಲೆ ಹೆಚ್ಚಿನ ಗಮನ


    ಸಂಸತ್ತಿನ ಫಲಪ್ರದತೆಯನ್ನು ಹೆಚ್ಚಿಸುವುದು ಪ್ರತಿ ಸದಸ್ಯರ ಜವಾಬ್ದಾರಿ


    ಮುಂಬರುವ ಸಂಸತ್ತಿನ ಬಜೆಟ್ ಅಧಿವೇಶನದಲ್ಲಿ ಎಲ್ಲ ವಿಷಯಗಳ ಬಗ್ಗೆ ಚರ್ಚಿಸಲು ಸರ್ಕಾರ ಮುಕ್ತವಾಗಿದೆ ಎಂದು ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಇಂದು ಹೇಳಿದ್ದಾರೆ. 2020ರ ಜನವರಿ 31ರಿಂದ ಆರಂಭವಾಗಲಿರುವ ಬಜೆಟ್ ಅಧಿವೇಶನದ ಹಿನ್ನೆಲೆಯಲ್ಲಿಂದು ನಡೆದ ಸರ್ವ ಪಕ್ಷ ಸಭೆಯನ್ನುದ್ದೇಶಿಸಿ ಅವರು ಮಾತನಾಡುತ್ತಿದ್ದರು.


    ತಮ್ಮ ಸಮಾರೋಪ ಭಾಷಣದಲ್ಲಿ ಅವರು, ಬಹುತೇಕ ಸದಸ್ಯರು ದೇಶದಲ್ಲಿನ ಪ್ರಸಕ್ತ ಆರ್ಥಿಕ ಸನ್ನಿವೇಶದ ಬಗ್ಗೆ ಗಮನ ಹರಿಸಬೇಕು ಎಂದು ನೀಡಿದ ಸಲಹೆಯನ್ನು ಸ್ವಾಗತಿಸಿದರು.


    “ ಬಹುತೇಕ ಸದಸ್ಯರು, ದೇಶದ ಕಾಳಜಿಯ ದೃಷ್ಟಿಯಿಂದ ಆರ್ಥಿಕ ಸ್ಥಿತಿಯ ಬಗ್ಗೆ ಚರ್ಚೆ ಆಗಬೇಕು ಎಂದು ಕೋರಿದ್ದಾರೆ. ನಾನು ಇದನ್ನು ಸ್ವಾಗತಿಸುತ್ತೇನೆ ಮತ್ತು ನೀವೆಲ್ಲರೂ ಸಲಹೆ ನೀಡಿರುವ ರೀತಿಯಲ್ಲಿ ನಾವು ಆರ್ಥಿಕ ವಿಚಾರಗಳ ಬಗ್ಗೆ ಚರ್ಚಿಸಬೇಕು ” ಎಂದರು.


    ಪ್ರಸಕ್ತ ಜಾಗತಿಕ ಆರ್ಥಿಕ ಸನ್ನಿವೇಶದಿಂದ ದೇಶ ಹೇಗೆ ಪ್ರಯೋಜನ ಪಡೆಯುತ್ತದೆ ಎಂಬುದನ್ನು ನೋಡುವಂತೆ ಅವರು ಸದಸ್ಯರಿಗೆ ಆಗ್ರಹಿಸಿದರು.


    “ ನಾವು ಜಾಗತಿಕ ಸನ್ನಿವೇಶವನ್ನು ಭಾರತಕ್ಕೆ ಅನುಕೂಲಕರವಾಗಿ ಹೇಗೆ ತಿರುಗಿಸಬೇಕು ಎಂಬ ಬಗ್ಗೆ ಗಮನ ಹರಿಸಬೇಕು ” ಎಂದು ಹೇಳಿದರು.


    “ ಈ ಬಜೆಟ್ ಅಧಿವೇಶನದಲ್ಲಿ ಮತ್ತು ಹೊಸ ವರ್ಷದ ಆರಂಭದಲ್ಲಿ ನಾವು ದೇಶದ ಆರ್ಥಿಕತೆಗೆ ಸೂಕ್ತ ದಿಶೆ ತೋರಬೇಕು, ಅದು ದೇಶದ ಉತ್ತಮ ಹಿತಕ್ಕೆ ಅನುಗುಣವಾಗಿರಬೇಕು ”, ಎಂದು ಹೇಳಿದರು.


    ಸದಸ್ಯರು ಪ್ರಸ್ತಾಪಿಸಿದ ಇತರ ವಿಷಯಗಳ ಬಗ್ಗೆ ಮಾತನಾಡಿದ ಪ್ರಧಾನಮಂತ್ರಿಯವರು “ ನಾನು ನೀವೆಲ್ಲರೂ ಎತ್ತಿರುವ ಮಹತ್ವದ ವಿಚಾರಗಳನ್ನು ಒಪ್ಪುತ್ತೇನೆ. ಈ ಎಲ್ಲ ವಿಷಯಗಳ ಬಗ್ಗೆ ಮುಕ್ತ ಚರ್ಚೆ ನಡೆಯಬೇಕು ಎಂದು ತಾವು ಇಚ್ಛಿಸುವುದಾಗಿ ” ಹೇಳಿದರು.


    ಸಂಸತ್ತು ಮತ್ತು ಅಧಿವೇಶನದ ಫಲಪ್ರದತೆಯನ್ನು ಹೆಚ್ಚಿಸಲು ಗಮನ ಹರಿಸಿ, ಕೊಡುಗೆ ನೀಡುವಂತೆ ಸದಸ್ಯರಿಗೆ ಪ್ರಧಾನಮಂತ್ರಿ ಮನವಿ ಮಾಡಿದರು.


    ಕಳೆದ ಎರಡು ಅಧಿವೇಶನಗಳನ್ನು ಉಲ್ಲೇಖಿಸಿದ ಪ್ರಧಾನಮಂತ್ರಿಯವರು, “ ಇದು ಸಂಸತ್ತು ಮತ್ತು ಅಧಿವೇಶನದ ಫಲಪ್ರದತೆಯ ವಿಚಾರವಾಗಿದೆ. ಹಿಂದಿನ ಎರಡು ಅಧಿವೇಶನಗಳಲ್ಲಿ ನಾವು ಫಲಪ್ರದತೆ ಹೆಚ್ಚಳವನ್ನು ಗಮನಿಸಿದ್ದೇವೆ ಮತ್ತು ಇದರ ಪರವಾಗಿ ಸಾರ್ವಜನಿಕರಿಂದಲೂ ಉತ್ತಮ ಸ್ಪಂದನೆ ದೊರೆತಿದೆ. ಜನ ಪ್ರತಿನಿಧಿಗಳಾಗಿ ಸದನದ ಫಲಪ್ರದತೆಯನ್ನು ಹೆಚ್ಚಿಸುವುದು ನಮ್ಮ ಜವಾಬ್ದಾರಿಯಾಗಿದೆ, ನಾವು ಎಲ್ಲ ವಿಷಯಗಳ ಬಗ್ಗೆ ಮುಕ್ತವಾಗಿ ಚರ್ಚಿಸುತ್ತೇವೆ ’’ ಎಂದು ಹೇಳಿದರು.


    ರಕ್ಷಣಾ ಸಚಿವ ಶ್ರೀ ರಾಜನಾಥ್ ಸಿಂಗ್, ಸಂಸದೀಯ ವ್ಯವಹಾರಗಳ ಸಚಿವ ಶ್ರೀ ಪ್ರಲ್ಹಾದ ಜೋಶಿ, ಸಂಸದೀಯ ವ್ಯವಹಾರಗಳ ಖಾತೆ ರಾಜ್ಯ ಸಚಿವರುಗಳಾದ ಶ್ರೀ ಅರ್ಜುನ್ ರಾಮ್ ಮೇಘಾವಾಲ್ ಮತ್ತು ಶ್ರೀ ವಿ. ಮುರಳೀಧರನ್ ಅವರೊಂದಿಗೆ ಎಲ್ಲ ಪಕ್ಷಗಳ ಸಂಸದರು ಭಾಗಿಯಾಗಿದ್ದರು.


    **********

    
    
    (Release ID: 1601146) Visitor Counter : 9
    
    
      Read this release in: Urdu , Assamese , English , Hindi , Marathi , Bengali , Punjabi , Gujarati , Telugu , Malayalam