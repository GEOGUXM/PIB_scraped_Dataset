      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭିଡିଓ କନଫରେନ୍ସିଂ ମାଧ୍ୟମରେ ଥୁଗଲକ ପତ୍ରିକାର 50ତମ ବାର୍ଷିକ ଉତ୍ସବରେ ଯୋଗଦେଲେ ପ୍ରଧାନମନ୍ତ୍ରୀ
      Posted On: 14 JAN 2020 2:36PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଚେନ୍ନାଇଠାରେ ଅନୁଷ୍ଠିତ ଥୁଗଲକ ପତ୍ରିକାର 50ତମ ବାର୍ଷିକ ଉତ୍ସବରେ ଭିଡିଓ କନଫରେନ୍ସିଂ ମାଧ୍ୟମରେ ଯୋଗ ଦେଇଛନ୍ତି ।


    ସମ୍ମିଳନୀକୁ ସମ୍ବୋଧନ କରି ପ୍ରଧାନମନ୍ତ୍ରୀ ଗତ 50 ବର୍ଷ ମଧ୍ୟରେ ପତ୍ରିକାର ଆଖିଦୃଶିଆ ପ୍ରଗତିକୁ ପ୍ରଶଂସା କରିଥିଲେ । ତେବେ ଏହାର ପ୍ରତିଷ୍ଠାତା ଚୋ ରାମସ୍ୱାମୀଙ୍କ ପରଲୋକକୁ ନେଇ ସେ ଦୁଃଖ ପ୍ରକାଶ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଏହି ପତ୍ରିକାଟି ତଥ୍ୟ , ଚତୁର ବିତର୍କ ଓ ବ୍ୟଙ୍ଗ ଆଧାରିତ ।


    ତାମିଲନାଡୁର ସକ୍ରିୟତା


    ତାମିଲନାଡୁର ସକ୍ରିୟତା ସମ୍ବନ୍ଧରେ ସୂଚନା ଦେଇ ପ୍ରଧାନମନ୍ତ୍ରୀ କହିଲେ ଯେ ଶତାବ୍ଦୀ ଧରି ଏହି ରାଜ୍ୟ ଦେଶ ପାଇଁ ଆଲୋକବର୍ତ୍ତିକା ହୋଇ ରହି ଆସିଛି ।


    “ ତାମିଲନାଡୁ ଓ ତାମିଲନାଡୁ ଜନସାଧାରଣଙ୍କ ସକ୍ରିୟତା ମୋତେ ଚମତ୍କୃତ କରେ । ଶତାବ୍ଦୀ ଧରି ତାମିଲନାଡୁ ଦେଶ ପାଇଁ ଏକ ଆଲୋକବର୍ତ୍ତିକା ହୋଇ ରହି ଆସିଛି । ଏଠାରେ ଅର୍ଥନୈତିକ ସଫଳତା , ସାମାଜିକ ସଂସ୍କାର ସହିତ ସୁନ୍ଦର ଭାବେ ସମ୍ମିଳିତ ହୋଇଥାଏ । ବିଶ୍ୱର ସର୍ବ ପୁରାତନ ଭାଷା ହେଉଛି ଏହି ମାଟିର । ଗତ ବର୍ଷ ସେପ୍ଟେମ୍ବର ମାସରେ ମୋ ଜାତିସଙ୍ଘ ସମ୍ବୋଧନରେ କିଛି ବାକ୍ୟ ତାମିଲରେ କହିବାର ସୌଭାଗ୍ୟ ମୋତେ ମିଳିଥିଲା ,” ବୋଲି ସେ କହିଥିଲେ ।


    ତାମିଲନାଡୁ ପାଇଁ ପ୍ରତିରକ୍ଷା କରିଡର


    ରାଜ୍ୟର ବିକାଶ ସମ୍ବନ୍ଧରେ ସୂଚିତ କରି ପ୍ରଧାନମନ୍ତ୍ରୀ କହିଲେ ଯେ ତାମିଲନାଡୁରେ ଦୁଇଟିରୁ ଗୋଟିଏ ପ୍ରତିରକ୍ଷା କରିଡର ପ୍ରତିଷ୍ଠା କରିବା ସମେତ କେନ୍ଦ୍ର ସରକାର ରାଜ୍ୟର ବିକାଶ ପାଇଁ ଅନେକ ପଦକ୍ଷେପ ଗ୍ରହଣ କରୁଛନ୍ତି ।


    “ ଗତ କିଛିବର୍ଷ ଧରି ତାମିଲନାଡୁର ବିକାଶ ପାଇଁ ଅଭୂତପୂର୍ବ ପଦକ୍ଷେପ ଗ୍ରହଣ କରାଯାଇଛି । ଆମେ ଯେତେବେଳେ ଦୁଇଟି ପ୍ରତିରକ୍ଷା କରିଡର ପ୍ରତିଷ୍ଠା କରିବା ପାଇଁ ନିଷ୍ପତ୍ତି ଗ୍ରହଣ କଲୁ , ସେତେବେଳେ ଏଥିମଧ୍ୟରୁ ତାମିଲନାଡୁରେ ଗୋଟିଏ ପ୍ରତିଷ୍ଠା କରାଯିବା ନିଶ୍ଚିତ ଭାବେ ଏକ ପସନ୍ଦ ଥିଲା । ଏହି କରିଡର ଫଳରେ ରାଜ୍ୟରେ ଅଧିକ ଶିଳ୍ପାନୁଷ୍ଠାନ ଗଢ଼ିଉଠିବ ଏବଂ ତାମିଲ ଯୁବକଙ୍କ ପାଇଁ ନିଯୁକ୍ତି ସୁଯୋଗ ବୃଦ୍ଧି କରିବାରେ ଏହା ସହାୟକ ହେବ । ”


    ବୟନ ଓ ମତ୍ସ୍ୟ କ୍ଷେତ୍ରକୁ ପ୍ରୋତ୍ସାହନ


    ପ୍ରଧାନମନ୍ତ୍ରୀ କହିଲେ ଯେ ରାଜ୍ୟରେ ବୟନ କ୍ଷେତ୍ରର ଆଧୁନିକୀକରଣ କରାଯିବା ପାଇଁ ସ୍ୱତନ୍ତ୍ର ପଦକ୍ଷେପ ଗ୍ରହଣ କରାଯାଉଛି ।


    “ ତାମିଲନାଡୁର ପ୍ରଗତି କ୍ଷେତ୍ରରେ ବୟନ କ୍ଷେତ୍ର ଏକ ପ୍ରମୂଖ ଭୂମିକା ଗ୍ରହଣ କରିଥାଏ । ନାଗରିକ ମାନଙ୍କୁ ସହାୟତା କରିବା ପାଇଁ କେନ୍ଦ୍ର ସରକାର ଏହି କ୍ଷେତ୍ରର ଆଧୁନିକୀକରଣ କରୁଛନ୍ତି । ରାଷ୍ଟ୍ରୀୟ ହସ୍ତତନ୍ତ ବିକାଶ କାର୍ଯ୍ୟକ୍ରମ ଅଧୀନରେ ଆର୍ଥିକ ସହାୟତା ପ୍ରଦାନ କରାଯାଉଛି । ଦୁଇଟି ମେଗା ହସ୍ତତନ୍ତ କ୍ଲଷ୍ଟର ପ୍ରତିଷ୍ଠା କରାଯିବ । ଯାନ୍ତ୍ରିକ ଆଧୁନିକୀକରଣ କରାଯିବା ପାଇଁ ମଧ୍ୟ ସହାୟତା ପ୍ରଦାନ କରାଯାଉଛି । ”


    ଶ୍ରୀ ନରେନ୍ଦ୍ର ମୋଦୀ କହିଲେ ଯେ ମତ୍ସ୍ୟଚାଷ କ୍ଷେତ୍ରକୁ ପ୍ରୋତ୍ସାହନ ପ୍ରଦାନ କରିବା ପାଇଁ ସରକାର ମଧ୍ୟ ସ୍ୱତନ୍ତ୍ର ପଦକ୍ଷେପ ଗ୍ରହଣ କରୁଛନ୍ତି ।


    ସମ୍ପ୍ରତି ମତ୍ସ୍ୟଚାଷ କ୍ଷେତ୍ରରେ ଆଗାମୀ ଦିନରେ ଅନେକ ସମ୍ଭାବନା ରହିଛି । ତେଣୁ ଏହି କ୍ଷେତ୍ରକୁ ଆମକୁ ଅଧିକ ସକ୍ରିୟ କରିବାକୁ ପଡିବ ।


    “ ପ୍ରଯୁକ୍ତି ବିଦ୍ୟା , ଆର୍ଥିକ ସହାୟତା ଏବଂ ମାନବ ସମ୍ବଳ ବିକାଶ କ୍ଷେତ୍ରରେ ଆମର ଧ୍ୟାନ ରହିଛି । କିଛି ଦିନ ତଳେ ତାମିଲନାଡୁର ମାଛ ଧରାଳୀମାନଙ୍କୁ ଗଭୀର ସମୁଦ୍ରରେ ମାଛ ଧରିବା ପାଇଁ ସହାୟକ ବୋଟ ଓ ଟ୍ରାନ୍ସପୋଣ୍ଡର ପ୍ରଦାନ କରାଯାଇଛି । ଆମ ମତ୍ସ୍ୟଜୀବୀମାନଙ୍କୁ କିଷାନ କ୍ରେଡିଟ କାର୍ଡ ଦ୍ୱାରା ସଂଯୁକ୍ତ କରାଯାଇଛି । ମତ୍ସ୍ୟଜୀବୀମାନଙ୍କର ସହାୟତା ପାଇଁ ନୂତନ ମତ୍ସ୍ୟଧରା ପୋତାଶ୍ରୟ ମାନଙ୍କର ନିର୍ମାଣ କରାଯାଇଛି । ଡଙ୍ଗା ଗୁଡ଼ିକର ଆଧୁନିକୀକରଣ ପାଇଁ ମଧ୍ୟ ସହାୟତା ପ୍ରଦାନ କରାଯାଉଛି । ”


    ପର୍ଯ୍ୟଟନ କ୍ଷେତ୍ରକୁ ପ୍ରୋତ୍ସାହନ


    ଆଗାମୀ ଦୁଇ ବର୍ଷ ମଧ୍ୟରେ ଭାରତର 15ଟି ସ୍ଥାନ ଭ୍ରମଣ କରିବା ପାଇଁ ପ୍ରଧାନମନ୍ତ୍ରୀ ସମସ୍ତଙ୍କୁ ପ୍ରେରିତ କରିଥିଲେ । ସେ କହିଲେ ଯେ ସରକାର ପର୍ଯ୍ୟଟନ କ୍ଷେତ୍ର ଉପରେ ବିଶେଷ ଧ୍ୟାନ ଦେଉଛନ୍ତି ଏବଂ ବିଶ୍ୱ ଅର୍ଥନୈତିକ ମଞ୍ଚର ଭ୍ରମଣ ଓ ପର୍ଯ୍ୟଟନ ପ୍ରତିଦ୍ୱନ୍ଦ୍ୱିତା ସୂଚକାଙ୍କରେ ଭାରତର ସ୍ଥାନ ରହିଛି 34 । ସେ କହିଲେ ଯେ 5 ବର୍ଷ ତଳେ ଯେତେବେଳେ ଏନଡିଏ ସରକାର 2014ରେ ଶାସନ ଭାର ଗ୍ରହଣ କଲେ ଏହି ସ୍ଥାନ ଥିଲା 65 ।


    “ ମୁଁ ଏହା ପ୍ରକାଶ କରି ଖୁସି ଯେ ଗତ 5 ବର୍ଷ ମଧ୍ୟରେ ଭାରତକୁ ବିଦେଶୀ ପର୍ଯ୍ୟଟକମାନଙ୍କ ଆଗମନରେ ଆଖିଦୃଶିଆ ବୃଦ୍ଧି ଘଟିଛି । ପର୍ଯ୍ୟଟନରୁ ମଧ୍ୟ ବୈଦେଶିକ ମୁଦ୍ରା ଅଧିକ ମିଳିଛି ,” ବୋଲି ସେ କହିଥିଲେ ।


    “ ଆପଣମାନେ ଜାଣି ଖୁସି ହେବେ ଯେ କେନ୍ଦ୍ର ସରକାରଙ୍କ ସ୍ୱଦେଶ ଦର୍ଶନ ଓ ପ୍ରସାଦ ଯୋଜନା ଦ୍ୱାରା ତାମିଲନାଡୁ ବିଶେଷ ଭାବେ ଲାଭ ପାଉଛି । ଚେନ୍ନାଇରୁ କନ୍ୟାକୁମାରୀ ଓ କାଞ୍ଚିପୁରମରୁ ଭେଲ୍ଲାଙ୍କାଲି ପର୍ଯ୍ୟନ୍ତ ଉପକୂଳକୁ ପର୍ଯ୍ୟଟକଙ୍କ ପାଇଁ ଅଧିକ ଅନୁକୂଳ କରାଯିବ । ”


    ନୂତନ ଭାରତ-ନୂତନ ଦଶନ୍ଧି


    ପ୍ରଧାନମନ୍ତ୍ରୀ କହିଲେ , “ ସମ୍ପ୍ରତି ଭାରତ ଯେହେତୁ ଏକ ନୂତନ ଦଶନ୍ଧିରେ ପ୍ରବେଶ କରୁଛି , ଭାରତର ପ୍ରଗତିକୁ ଏକ ନୂତନ ଦିଗ ପ୍ରଦାନ କରିବାରେ ଏବଂ ଏହାକୁ ଏକ ନୂତନ ଉଚ୍ଚତା ପ୍ରଦାନ କରିବା ନେଇ ମାର୍ଗଦର୍ଶନ କରାଇବା ଏହାର ଜନସାଧାରଣଙ୍କ ଉପରେ ନିର୍ଭର କରୁଛି । ମୁଁ ସବୁବେଳେ ବିଶ୍ୱାସ କରିଛି ଯେ ଆମର ମହାନ ସଭ୍ୟତା ସମୃଦ୍ଧ ହେବା ପାଇଁ ଦୁଇଟି ପ୍ରମୁଖ କାରଣ ରହିଛି । ଏଥିମଧ୍ୟରୁ ପ୍ରଥମଟି ହେଉଛି ଭାରତର ଏକତା , ବିବିଧତା ଓ ଭାତୃତ୍ୱର ଉତ୍ସବ ପାଳନ କରିବା । ଦ୍ୱିତୀୟ କାରଣଟି ହେଉଛି ଭାରତର ଜନସାଧାରଣଙ୍କ ଇଚ୍ଛାଶକ୍ତି ଓ ଉତ୍ସାହ । ଭାରତର ଜନସାଧାରଣ ଯେତେବେଳେ କିଛି କରିବା ପାଇଁ ନିଷ୍ପତ୍ତି ଗ୍ରହଣ କରନ୍ତି , ସେମାନଙ୍କୁ କୌଣସି ଶକ୍ତି ଅଟକାଇ ପାରିନାହିଁ । ”


    ଏହି ଭାବନାକୁ ସମ୍ମାନ ଦେଇ ଏହାକୁ ଚାଲୁ ରଖିବା ପାଇଁ ସେ ଗଣମାଧ୍ୟମକୁ ପ୍ରେରିତ କରିଥିଲେ ।


    “ ସରକାର ଓ ଗଣମାଧ୍ୟମ ଭାବେ ଆମକୁ ଏହି ଭାବନାକୁ ସମ୍ମାନ ପ୍ରଦାନ କରିବାକୁ ପଡିବ ଏବଂ ଏହାକୁ ଚାଲୁ ରଖିବାକୁ ପଡିବ । ଏହି କ୍ଷେତ୍ରରେ ମୁଁ ଗଣମାଧ୍ୟମର ଭୂମିକାକୁ ପ୍ରଶଂସା କରିବାକୁ ଚାହିଁବି । ସ୍ୱଚ୍ଛତା ହେଉ , ଏକକ ପ୍ଲାଷ୍ଟିକର ବ୍ୟବହାର ହ୍ରାସ ହେଉ ଏବଂ ପରିବେଶର ସୁରକ୍ଷା ହେଉ ସେମାନେ ପ୍ରତ୍ୟେକ ମହାନ ମିଶନକୁ ଆଗକୁ ବଢ଼ାଇଛନ୍ତି । ମୁଁ ଆଶା କରୁଛି ଯେ ଆଗାମୀ ସମୟରେ ମଧ୍ୟ ଏହିପରି ଭାବନା ଆହୁରି ଅଧିକ ଦୃଢ଼ିଭୂତ ହେବ ,” ବୋଲି ସେ କହିଥିଲେ ।


    ***************

    
    
    (Release ID: 1599435) Visitor Counter : 17