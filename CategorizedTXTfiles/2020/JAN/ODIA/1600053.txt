      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଯୋଗବାଣୀ-ବିରାଟ ନଗରରେ ଦ୍ଵିତୀୟ ସମନ୍ୱିତ ତନଖି ଫାଟକକୁ ମିଳିତ ଭାବେ ଉଦଘାଟନ କଲେ ପ୍ରଧାନମନ୍ତ୍ରୀ ଓ ନେପାଳ ପ୍ରଧାନମନ୍ତ୍ରୀ ଶ୍ରୀ କେପି ଶର୍ମା ଓଲି
      • ନେପାଳରେ ଆବାସ ପୁନଃନିର୍ମାଣ ପ୍ରକଳ୍ପ ଅଗ୍ରଗତି ଅନୁଧ୍ୟାନ କଲେ

      Posted On: 21 JAN 2020 6:56PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଓ ନେପାଳ ପ୍ରଧାନମନ୍ତ୍ରୀ ଶ୍ରୀ କେପି ଶର୍ମା ଓଲି ଆଜି ମିଳିତ ଭାବେ ଯୋଗବାଣୀ-ବିରାଟ ନଗରଠାରେ ଦ୍ଵିତୀୟ ସମନ୍ୱିତ ତନଖି ଫାଟକ (ଆଇସିପି)ର ଉଦଘାଟନ କରିଛନ୍ତି ।


    ଯୋଗବାଣୀ-ବିରାଟନଗର ଦୁଇ ଦେଶ ମଧ୍ୟରେ ଏକ ମହତ୍ୱପୂର୍ଣ୍ଣ ବ୍ୟାବସାୟିକ କେନ୍ଦ୍ର । ଏହି ତନଖି ଫାଟକ ଆଧୁନିକ ସୁବିଧାରେ ପରିପୂର୍ଣ୍ଣ ।


    ଯୋଗବାଣୀ-ବିରାଟନଗରରେ ଦ୍ୱିତୀୟ ସମନ୍ୱିତ ତନଖି ଫାଟକ ଭାରତ ସହାୟତାରେ ନିର୍ମାଣ କରାଯାଇଥିଲା , ଯାହା ଜରିଆରେ ଭାରତ-ନେପାଳ ସୀମାରେ ଜନସାଧାରଣଙ୍କ ଗମନାଗମନ ଓ କାରବାର କ୍ଷେତ୍ରରେ ସୁବିଧା ମିଳୁଛି ।


    ଉଭୟ ପ୍ରଧାନମନ୍ତ୍ରୀ ଭିଡିଓ କନଫରେନ୍ସିଂ ଜରିଆରେ ଏଥିରେ ଭାଗ ନେଇଥିଲେ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଥିଲେ , “ ନେପାଳର ସାମଗ୍ରିକ ବିକାଶରେ ଭାରତ ଏକ ଭରସାଯୋଗ୍ୟ ସାଥୀ ଭାବେ ଏହାର ଭୂମିକା ନିର୍ବାହ କରୁଛି । ”


    ସେ କହିଥିଲେ , “ ପଡୋଶୀ ପ୍ରଥମ ହେଉଛି ତାଙ୍କ ସରକାରଙ୍କ ପ୍ରମୁଖ ନୀତି ଏବଂ ସୀମାପାର ଯୋଗାଯୋଗରେ ସୁଧାର ଆଣିବା ଏହାର ଏକ ପ୍ରମୁଖ ଦିଗ । ”


    ଶ୍ରୀ ମୋଦୀ କହିଲେ , “ ଭାରତ ଓ ନେପାଳ ମଧ୍ୟରେ ଉନ୍ନତ ଯୋଗାଯୋଗ ବ୍ୟବସ୍ଥା ଆମ ପାଇଁ ଗୁରୁତ୍ୱପୂର୍ଣ୍ଣ , କାରଣ ଆମ ସମ୍ପର୍କ କେବଳ ପଡୋଶୀର ନୁହେଁ ବରଂ ଇତିହାସ ଓ ଭୂଗୋଳ ଆମକୁ ସଂସ୍କୃତି , ପ୍ରକୃତି , ପରିବାର , ଭାଷା , ବିକାଶ ଏବଂ ଆହୁରି ଅନେକ ସୂତ୍ରରେ ପରସ୍ପର ସହିତ ଜଡିତ କରିଛି । ”


    ପ୍ରଧାନମନ୍ତ୍ରୀ କହିଲେ , “ ମୋ ସରକାର ସମସ୍ତ ମିତ୍ର ରାଷ୍ଟ୍ର ମାନଙ୍କ ସହିତ ଉନ୍ନତ ଯାତାୟାତ ସୁବିଧାର ବିକାଶ ଏବଂ ବ୍ୟବସାୟ , ସଂସ୍କୃତି , ଶିକ୍ଷା ଆଦି କ୍ଷେତ୍ରରେ ସମ୍ପର୍କକୁ ନିବିଡ଼ କରିବା ଦିଗରେ ସଂକଳ୍ପବଦ୍ଧ । ”


    ପ୍ରଧାନମନ୍ତ୍ରୀ କହିଲେ ଯେ ନେପାଳରେ ରାସ୍ତା , ରେଳପଥ ଓ ସଂଚାର ଆଦି ସୀମାପାର ସମ୍ପର୍କ ପ୍ରକଳ୍ପଗୁଡ଼ିକ ପାଇଁ ଭାରତ କାର୍ଯ୍ୟ କରୁଛି ।


    ଦୁଇ ପ୍ରଧାନମନ୍ତ୍ରୀ ନେପାଳରେ ହୋଇଥିବା ଭୂମିକମ୍ପ ପରେ ଆବାସ ପୁନଃନିର୍ମାଣ ପ୍ରକଳ୍ପରେ ହୋଇଥିବା ଉଲ୍ଲେଖନୀୟ ପ୍ରଗତିର ଅନୁଧ୍ୟାନ କରିଥିଲେ । ଏହି ଯୋଜନାରେ ଭାରତ ସହାୟତା ପ୍ରଦାନ କରୁଛି ।


    2015ରେ ନେପାଳରେ ହୋଇଥିବା ଭୂମିକମ୍ପ ସମ୍ପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଲେ , “ ଭାରତ ସର୍ବପ୍ରଥମେ ସହାୟତା ଓ ଉଦ୍ଧାର କାର୍ଯ୍ୟ ଲାଗି ସହାୟକ ରାଷ୍ଟ୍ର ଭୂମିକା ନିର୍ବାହ କରିଥିଲା । ଏବେ ଭାରତ ନେପାଳର ପୁନଃନିର୍ମାଣରେ ଲାଗିଥିବା ଏହାର ବନ୍ଧୁମାନଙ୍କ ସହିତ କାନ୍ଧକୁ କାନ୍ଧ ମିଶାଇ କାର୍ଯ୍ୟ କରୁଛି । ”


    ଗୋର୍ଖା ଓ ନୂଆକୋଟ ଜିଲ୍ଲାରେ 50 , 000 ଗୃହ ନିର୍ମାଣ କରିବା ପାଇଁ ଭାରତ ପ୍ରତିବଦ୍ଧତା ପ୍ରକାଶ କରିଥିଲା ବେଳେ ଏପର୍ଯ୍ୟନ୍ତ ଏଥିରୁ 45 , 000 ଗୃହର ନିର୍ମାଣ ଶେଷ ହୋଇଛି ।


    ଭାରତର ପ୍ରୟାସ ଲାଗି ନେପାଳ ପ୍ରଧାନମନ୍ତ୍ରୀ ଶ୍ରୀ କେପି ଶର୍ମା ଓଲି ଧନ୍ୟବାଦ ଜଣାଇଥିଲେ ।


    ************


    

    
    (Release ID: 1600053) Visitor Counter : 15