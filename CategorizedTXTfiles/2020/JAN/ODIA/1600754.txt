      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜନ ଭାଗିଦାରୀ ଦ୍ୱାରା ଜଳଶକ୍ତି ଅଭିଯାନ ତ୍ୱରାନ୍ୱିତ ହୋଇଛି : ପ୍ରଧାନମନ୍ତ୍ରୀ
      • ସଫଳ ଓ ଅଭିନବ ଜଳ ସଂରକ୍ଷଣ ପ୍ରୟାସ ବିଷୟରେ ଉଲ୍ଲେଖ କଲେ ପ୍ରଧାନମନ୍ତ୍ରୀ

      Posted On: 26 JAN 2020 7:49PM by PIB Bhubaneshwar

    ଜଳ ଶକ୍ତି ଅଭିଯାନ


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ମନ କୀ ବାତ କାର୍ଯ୍ୟକ୍ରମରେ କହିଛନ୍ତି ଯେ ଜଳ ଶକ୍ତି ଅଭିଯାନ ଜନ ଭାଗିଦାରୀ ଦ୍ୱାରା ତ୍ୱରାନ୍ୱିତ ହୋଇଛି । ସେ ଦେଶର ବିଭିନ୍ନ ପ୍ରାନ୍ତରେ ଜଳ ସଂରକ୍ଷଣ ଲାଗି କେତେକ ବିସ୍ତୃତ ଏବଂ ଅଭିନବ ପ୍ରୟାସ ବିଷୟରେ ଉଲ୍ଲେଖ କରିଥିଲେ ।


    ରାଜସ୍ଥାନର ଜାଲୌର ଜିଲ୍ଲା ବିଷୟରେ ଉଲ୍ଲେଖ କରି ସେ କହିଥିଲେ ଯେ ସେଠାରେ ଦୁଇଟି ଐତିହାସିକ କୂଅ ଆବର୍ଜନା ଫିଙ୍ଗିବା ଓ ମଇଳା ପାଣି ଛାଡ଼ିବାର ସ୍ଥାନରେ ପରିଣତ ହୋଇଥିଲା । କିନ୍ତୁ ଦିନେ ଭଦ୍ରାୟନ ଓ ଥାନାୱାଲା ପଞ୍ଚାୟତର ଶତାଧିକ ଲୋକ ଜଳ ଶକ୍ତି ଅଭିଯାନ ଅନ୍ତର୍ଗତ ସେଥିରେ ନୂଆ ଜୀବନ ଭରିବା ପାଇଁ ସଂକଳ୍ପ ନେଲେ । ବର୍ଷା ଋତୁ ପୂର୍ବରୁ ଲୋକମାନେ ଏହି ଦୁଇଟି କୂଅ ସଫା କରିବାରେ ଲାଗି ଗଲେ ଓ ସେଥିରୁ ଅଳିଆ , ମଇଲା ପାଣି ଓ ଦଳ ବାହାର କରିଦେଲେ । ଏହି ଅଭିଯାନରେ ଦାନ ଅର୍ଥରାଶି , ଅନ୍ୟ ପ୍ରକାରର ଶ୍ରମର ଉପଯୋଗ କରାଗଲା । ଫଳରେ ଏହି କୂଅ ଏବେ ଲୋକମାନଙ୍କ ଜୀବନରେଖା ପାଲଟିଛି ।


    ସେହିପରି ଉତ୍ତର ପ୍ରଦେଶର ବାରାବାଙ୍କୀ ଜିଲ୍ଲାରେ ଗାଁ ଲୋକମାନଙ୍କ ସାମୂହିକ ପ୍ରୟାସ ଯୋଗୁ ସରାହୀ ହ୍ରଦ ଜୀବନ୍ତ ହୋଇଉଠିଛି । ଜନ ଭାଗିଦାରୀର ଅନ୍ୟ ଏକ ଉଦାହରଣ ଅଲମୋଡ଼ା-ହଲଦ୍ୱାନୀ ରାଜପଥ ନିକଟବର୍ତ୍ତୀ ସୁନିୟକୋଟ ଗ୍ରାମରେ ଦେଖିବାକୁ ମିଳିଛି । ଏଠାରେ ଗାଁ ଲୋକମାନେ ନିଜ ତରଫରୁ ଚେଷ୍ଟା କରି ଗାଁରେ ପାଣି ପହଁଚାଇପାରିଛନ୍ତି । ଲୋକମାନେ ଅର୍ଥ ଜମା କରିବା ସହିତ ଶ୍ରମ ଦାନ କରିଥିଲେ । ଗାଁରେ ପାଇପ ବିଛାଯିବା ସହିତ ପମ୍ପିଂ ଷ୍ଟେସନ ପ୍ରତିଷ୍ଠା କରାଗଲା । ଫଳରେ ଦଶନ୍ଧି ପୁରୁଣା ଜଳସଂକଟ ସମସ୍ୟାର ସମାଧାନ ହୋଇପାରିଲା ।


    ପ୍ରଧାନମନ୍ତ୍ରୀ ସମସ୍ତଙ୍କୁ ଅନୁରୋଧ କରିଥିଲେ ଯେ ସେମାନେ #Jalshakti4India ର ଉପଯୋଗ କରି ଜଳ ସଂରକ୍ଷଣ ଓ ଜଳସେଚନର ଏପରି ପ୍ରୟାସ ସଂକ୍ରାନ୍ତ ନିଜ କାହାଣୀ ବାଂଟନ୍ତୁ ।


    ଜଳ ସଂରକ୍ଷଣ ଓ ଜଳ ସୁରକ୍ଷା ଲାଗି ଜଳଶକ୍ତି ଅଭିଯାନର ଆରମ୍ଭ ଜୁଲାଇ 2019 ମୌସୁମୀ ଋତୁରେ ହୋଇଥିଲା । ଏହି ଅଭିଯାନରେ ଜଳ ସଂକଟଗ୍ରସ୍ତ ଜିଲ୍ଲା ଓ ବ୍ଲକ ପ୍ରତି ସ୍ୱତନ୍ତ୍ର ଧ୍ୟାନ ଦିଆଯାଉଛି ।


    **********

    
    
    (Release ID: 1600754) Visitor Counter : 18