      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉଚ୍ଚସ୍ତରୀୟ ବୈଠକରେ କରୋନା ଭାଇରସ ସ୍ଥିତି ସମୀକ୍ଷା କଲେ ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବ
      Posted On: 25 JAN 2020 9:22PM by PIB Bhubaneshwar


    ଚୀନରେ କରୋନା ଭାଇରସ ବ୍ୟାପିବା ପରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନିର୍ଦ୍ଦେଶକ୍ରମେ ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବ ପି.କେ. ମିଶ୍ର ଏକ ଉଚ୍ଚସ୍ତରୀୟ ବୈଠକରେ ସ୍ଥିତି ସମୀକ୍ଷା କରିଛନ୍ତି ।


    ଏହି ବୈଠକରେ ଉପସ୍ଥିତ ଅଧିକାରୀମାନେ ପ୍ରମୁଖ ସଚିବଙ୍କୁ କରୋନା ଭାଇରସ ବ୍ୟାପିବାର ବର୍ତ୍ତମାନର ସ୍ଥିତି , ପ୍ରଯୁକ୍ତି ଏବଂ ସତର୍କତାମୂଳକ ପଦକ୍ଷେପ ସମ୍ପର୍କରେ ଅବଗତ କରାଇଥିଲେ ।


    ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ପକ୍ଷରୁ ରୋଗୀଙ୍କ ଚିକିତ୍ସା ନିମନ୍ତେ ଡାକ୍ତରଖାନାରେ କରାଯାଇଥିବା ପ୍ରସ୍ତୁତି , ପରୀକ୍ଷାଗାରର ପ୍ରସ୍ତୁତି , ତ୍ୱରିତ କାର୍ଯ୍ୟାନୁଷ୍ଠାନ ଦଳର ସାମର୍ଥ୍ୟ ବୃଦ୍ଧି ଦିଗରେ ନିଆଯାଇଥିବା ପଦକ୍ଷେପ ଏବଂ ବ୍ୟାପକ ନିରୀକ୍ଷଣ କାର୍ଯ୍ୟକଳାପ ସମ୍ପର୍କରେ ପ୍ରମୁଖ ସଚିବଙ୍କୁ ଅବଗତ କରାଯାଇଥିଲା ।


    ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ଭଳି ଅନ୍ୟ ମନ୍ତ୍ରଣାଳୟ ପକ୍ଷରୁ ନିଆଯାଇଥିବା ସତର୍କତାମୂଳକ ପଦକ୍ଷେପର ମଧ୍ୟ ପ୍ରମୁଖ ସଚିବ ସମୀକ୍ଷା କରିଥିଲେ ।


    ଅଧିକାରୀମାନେ ପ୍ରମୁଖ ସଚିବଙ୍କୁ ଆଶ୍ୱାସନା ଦେଇଥିଲେ ଯେ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ସମେତ ଅନ୍ୟ ମନ୍ତ୍ରଣାଳୟ ଏବଂ ରାଜ୍ୟ ଓ କେନ୍ଦ୍ରଶାସିତ ପ୍ରଦେଶ ସରକାରଙ୍କ ସହ ସମନ୍ୱୟ ରଖାଯାଇ ସ୍ଥିତି ଉପରେ ଗଭୀର ଭାବେ ନିରୀକ୍ଷଣ କରାଯାଉଛି ।


    ବର୍ତ୍ତମାନସୁଦ୍ଧା 7ଟି ଅନ୍ତର୍ଜାତୀୟ ବିମାନବନ୍ଦରରେ 115ଟି ବିମାନରେ ଆସିଥିବା 20 , 000 ଯାତ୍ରୀଙ୍କ ସ୍ୱାସ୍ଥ୍ୟ ପରୀକ୍ଷା କରାଯାଇସାରିଛି । ସାରା ଦେଶରେ ଥିବା ଜାତୀୟ ଭାଇରୋଲୋଜି ଇନଷ୍ଟିଚ୍ୟୁଟର ପରୀକ୍ଷାଗାରରେ ଭାଇରସ ଚିହ୍ନଟ କରିବା ଲାଗି ଆବଶ୍ୟକ ବ୍ୟବସ୍ଥା କରାଯାଇଛି । ଏ ସଂକ୍ରାନ୍ତରେ ସମସ୍ତ ରାଜ୍ୟ ଓ ଜିଲ୍ଲା ସ୍ୱାସ୍ଥ୍ୟ କର୍ତ୍ତୃପକ୍ଷଙ୍କୁ ଅବଗତ କରାଯାଇଛି ।


    ଏହି ବୈଠକରେ କ୍ୟାବିନେଟ ସଚିବ , ଗୃହ ସଚିବ , ବୈଦେଶିକ ବ୍ୟାପାର ସଚିବ , ପ୍ରତିରକ୍ଷା ସଚିବ , ସ୍ୱାସ୍ଥ୍ୟ ଓ ପରିବାର କଲ୍ୟାଣ ସଚିବ , ବେସାମରିକ ବିମାନ ଚଳାଚଳ ସଚିବ ଓ ଅନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    **********

    
    
    (Release ID: 1600574) Visitor Counter : 14