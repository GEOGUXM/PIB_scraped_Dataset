      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେନ୍ଦ୍ର ଗୃହମନ୍ତ୍ରୀଙ୍କ ଦ୍ୱାରା ଭାରତୀୟ ସାଇବର ଅପରାଧ ସମନ୍ୱୟ କେନ୍ଦ୍ର ଉଦଘାଟିତ
      • ରାଷ୍ଟ୍ରୀୟ ସାଇବର ଅପରାଧ ରିପୋର୍ଟିଂ ପୋର୍ଟାଲ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ
      • ପ୍ରଭାବୀ ଢଙ୍ଗରେ ସାଇବର ଅପରାଧର ମୁକାବିଲା କରିବାରେ ମିଳିବ ସହାୟତା
      • ପୋର୍ଟାଲ ସହ 700 ପୁଲିସ ଜିଲ୍ଲା ଏବଂ 3900ରୁ ଅଧିକ ଥାନା ସଂଯୁକ୍ତ
      Posted On: 10 JAN 2020 9:07PM by PIB Bhubaneshwar


    କେନ୍ଦ୍ର ଗୃହ ମନ୍ତ୍ରୀ ଶ୍ରୀ ଅମିତ ଶାହ ଆଜି ନୂଆଦିଲ୍ଲୀଠାରେ ଅତ୍ୟାଧୁନିକ ଭାରତୀୟ ସାଇବର ଅପରାଧ ସମନ୍ୱୟ କେନ୍ଦ୍ରର ଉଦଘାଟନ କରିଛନ୍ତି । ଏଥିସହିତ ସାଇବର ଅପରାଧ ରିପୋର୍ଟିଂ ପୋର୍ଟାଲକୁ ମଧ୍ୟ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଛନ୍ତି ।


    ଭାରତୀୟ ସାଇବର ଅପରାଧ ସମନ୍ୱୟ କେନ୍ଦ୍ର (ଆଇଫୋରସି) ପ୍ରତିଷ୍ଠା କରାଯିବାର ଯୋଜନା 2018ରେ କରାଯାଇଥିଲା । ଏଥିପାଇଁ ଆନୁମାନିକ 415.86 କୋଟି ଟଙ୍କାର ବ୍ୟୟବରାଦ ହୋଇଥିଲା । ବ୍ୟାପକ ଏବଂ ସମନ୍ୱିତ ଢଙ୍ଗରେ ସମସ୍ତ ପ୍ରକାରର ସାଇବର ଅପରାଧର ମୁକାବିଲା ଲାଗି ଏହି ଯୋଜନା ଉଦ୍ଦିଷ୍ଟ । ଯୋଜନାର 7ଟି ଉପାଦାନ ରହିଛି , ସେଗୁଡ଼ିକ ହେଉଛି- ନ୍ୟାସନାଲ ସାଇବର କ୍ରାଇମ ଥ୍ରେଟ ଆନାଲିଟିକ୍ସ ୟୁନିଟ , ନ୍ୟାସନାଲ ସାଇବର କ୍ରାଇବ ରିପୋର୍ଟିଂ ପୋର୍ଟାଲ , ନ୍ୟାସନାଲ ସାଇବର କ୍ରାଇମ ଟ୍ରେନିଂ ସେଂଟର , ସାଇବର କ୍ରାଇମ ଇକୋସିଷ୍ଟମ ମ୍ୟାନେଜମେଂଟ ୟୁନିଟ , ନ୍ୟାସନାଲ ସାଇବର କ୍ରାଇମ ରିସର୍ଚ୍ଚ ଆଣ୍ଡ ଇନୋଭେସନ ସେଂଟର , ନ୍ୟାସନାଲ ସାଇବର କ୍ରାଇମ ଫୋରେନସିକ ଲାବ୍ରୋଟୋରୀ ଇକୋ ସିଷ୍ଟମ ଓ ପ୍ଲାଟଫର୍ମ ଫର ଜଏଂଟ ସାଇବର କ୍ରାଇମ ଇନଭେଷ୍ଟିଗେସନ ଟିମ । କେନ୍ଦ୍ର ଗୃହ ମନ୍ତ୍ରଣାଳୟର ପ୍ରୟାସ ପରେ 15ଟି ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ସେମାନଙ୍କ କ୍ଷେତ୍ରରେ ଆଂଚଳିକ ସାଇବର ଅପରାଧ ସମନ୍ୱୟ କେନ୍ଦ୍ର ପ୍ରତିଷ୍ଠା କରିବା ଲାଗି ସହମତି ବ୍ୟକ୍ତ କରିଥିଲେ ।


    ଜାତୀୟ ସାଇବର କ୍ରାଇମ ରିପୋର୍ଟିଂ ପୋର୍ଟାଲ ( www.cybercrime.gov.in ) ହେଉଛି ଏକ ନାଗରିକ କୈନ୍ଦ୍ରିକ ପୋର୍ଟାଲ ଯାହା ମାଧ୍ୟମରେ ନାଗରିକମାନେ ସାଇବର ଅପରାଧ ସମ୍ପର୍କରେ ଅନଲାଇନ ଅଭିଯୋଗ ଦେଇପାରିବେ । ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶର ନିଜସ୍ୱ ଆଇନ ପ୍ରବର୍ତ୍ତନକାରୀ ସଂସ୍ଥାଗୁଡ଼ିକ ସମସ୍ତ ସାଇବର ଅପରାଧ ସହ ଜଡ଼ିତ ଅଭିଯୋଗ ଉପରେ ଆଇନ ଅନୁଯାୟୀ କାର୍ଯ୍ୟାନୁଷ୍ଠାନ ଗ୍ରହଣ କରିବା ଲାଗି ଏହାକୁ ଆକ୍ସେସ କରିପାରିବେ । ଏହି ପୋର୍ଟାଲ 30 ଅଗଷ୍ଟ , 2019ରେ ପାଇଲଟ ଆଧାରରେ ଆରମ୍ଭ କରାଯାଇଥିଲା । ଏହା ମହିଳା , ଶିଶୁ , ବିଶେଷ କରି ଶିଶୁ ପର୍ଣ୍ଣୋଗ୍ରାଫି , ଶିଶୁ ଯୌନ ଶୋଷଣ ଉପାଦାନ , ଦୁଷ୍କର୍ମ/ଗଣଦୁଷ୍କର୍ମ ସହ ଜଡ଼ିତ ଅନଲାଇନ ଉପାଦାନ ଆଦି ଅପରାଧ ପ୍ରତି ଦୃଷ୍ଟି ଦେବା ସହିତ ସମସ୍ତ ସାଇବର ଅପରାଧ ମାମଲା ରୁଜୁ କରିବାରେ ସହାୟକ ହୋଇଥାଏ ।


    ବର୍ତମାନ ସୁଦ୍ଧା 700 ପୁଲିସ ଜିଲ୍ଲା ଏବଂ 3900ରୁ ଅଧିକ ପୁଲିସ ଷ୍ଟେସନ ଏହି ପୋର୍ଟାଲରେ ଯୋଡ଼ି ହୋଇସାରିଲେଣି । ସମ୍ପୂର୍ଣ୍ଣ ଭାବେ କାର୍ଯ୍ୟକାରୀ ହେବା ପରେ ଏହି ପୋର୍ଟାଲ ମାମଲାଗୁଡ଼ିକର ଯାଂଚ କରିବା ଲାଗି ଆଇନ ପ୍ରବର୍ତ୍ତନକାରୀ ସଂସ୍ଥାଗୁଡ଼ିକର କ୍ଷମତାରେ ସୁଧାର ଆଣିବା ସହିତ ମାମଲାରେ ଦଣ୍ଡବିଧାନ ହାର ମଧ୍ୟ ବୃଦ୍ଧି କରିପାରିବ । ଏହି ପୋର୍ଟାଲ ଆର୍ଥିକ ଅପରାଧ ଏବଂ ସୋସିଆଲ ମିଡିଆ ସହ ଜଡ଼ିତ ଅପରାଧ ଯେପରିକି ଷ୍ଟାକିଂ , ସାଇବର ବୁଲିଇଂ ଆଦି ଅପରାଧ ଉପରେ ମଧ୍ୟ ଦୃଷ୍ଟି ଦେଇଥାଏ । ଏହି ପୋର୍ଟାଲ ଏକ ସମନ୍ୱିତ ଢଙ୍ଗରେ ସାଇବର ଅପରାଧର ମୁକାବିଲା କରିବା ଲାଗି ବିଭିନ୍ନ ରାଜ୍ୟ , ଜିଲ୍ଲା ଏବଂ ପୁଲିସ ଷ୍ଟେସନର ଆଇନ ପ୍ରବର୍ତ୍ତନକାରୀ ସଂସ୍ଥା ମଧ୍ୟରେ ସମନ୍ୱୟରେ ସୁଧାର ଆଣିପାରିବ । ଗୃହ ମନ୍ତ୍ରଣାଳୟ ଏକ ବ୍ୟାପକ ଏବଂ ସମନ୍ୱିତ ଢଙ୍ଗରେ ସାଇବର ଅପରାଧର ମୁକାବିଲା କରିବା ନିମନ୍ତେ ଏକ ଇକୋସିଷ୍ଟମ ପ୍ରସ୍ତୁତ କରିବା ପାଇଁ ସଂକଳ୍ପବଦ୍ଧ ।


    ଭବିଷ୍ୟତରେ ଏହି ପୋର୍ଟାଲ ସାଇବର କ୍ରାଇମ ନିରାକରଣ ଓ ପୋର୍ଟାଲରେ ସମସ୍ତ ଘଟଣା ସମ୍ପର୍କରେ ସୂଚନା ଦେବା ଦିଗରେ ଜନ ପରିଚାଳିତ ଇଂଟରଆକ୍ଟିଭ ସହାୟତା ପ୍ରଣାଳୀ ହୋଇପାରିବ ।


    **********

    
    
    (Release ID: 1599092) Visitor Counter : 27