      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ପେଟ୍ରୋଲିୟମ ରୋଡ ଟ୍ୟାଙ୍କର ପାଇଁ କାଗଜମୁକ୍ତ ଲାଇସେନ୍ସ ପ୍ରକ୍ରିୟାର ଶୁଭାରମ୍ଭ
      • ବ୍ୟବସାୟିକ ସୁଗମତା ହେବ ସୁନିଶ୍ଚିତ
      • ଲାଭାନ୍ୱିତ ହେବେ 1 ଲକ୍ଷ ପେଟ୍ରୋଲିୟମ ରୋଡ ଟ୍ୟାଙ୍କର ମାଲିକ
      • ନାଲିଫିତା ଓ ଅମଲାତନ୍ତ୍ରିକ ବାଧା ଉପରେ ଲାଗିବ ଅଙ୍କୁଶ
      Posted On: 10 JAN 2020 7:29PM by PIB Bhubaneshwar


    ପେଟ୍ରୋଲିୟମଜାତ ସାମଗ୍ରୀର ପରିବହନ ଲାଗି ପେଟ୍ରୋଲିୟମ ରୋଡ ଟ୍ୟାଙ୍କରଗୁଡ଼ିକୁ କାଗଜମୁକ୍ତ ଲାଇସେନ୍ସ ପ୍ରଦାନ କରାଯିବା ପ୍ରକ୍ରିୟାର ଶୁଭାରମ୍ଭ ହୋଇଛି । ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରଣାଳୟ ଅଧୀନ ଉଦ୍ୟୋଗ ପ୍ରୋତ୍ସାହନ ଏବଂ ଅନ୍ତରୀଣ ବ୍ୟବସାୟ ବିଭାଗ (ଡିପିଆଇଆଇଟି) ପକ୍ଷରୁ ପେଟ୍ରୋଲିୟମ ନିୟମ , 2002 ଅନ୍ତର୍ଗତ ପେଟ୍ରୋଲିୟମ ଏବଂ ବିସ୍ଫୋରକ ସୁରକ୍ଷା ସଂଗଠନ (ପିଇଏସଓ) ମାଧ୍ୟମରେ ଏହି ପଦକ୍ଷେପ ନିଆଯାଇଛି । ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଡିଜିଟାଲ ଇଣ୍ଡିଆ ଏବଂ ବ୍ୟବସାୟିକ ସୁଗମତା ସଂକଳ୍ପକୁ ଆଖି ଆଗରେ ରଖି ଏପରି ପ୍ରୟାସ ହୋଇଛି ।


    କାଗଜମୁକ୍ତ ତଥା ସବୁଜ ଭାରତ ଦିଗରେ ଏହା ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ବୋଲି କୁହାଯାଉଛି , ଯାହାଦ୍ୱାରା ପେଟ୍ରୋଲିୟମ ରୋଡ ଟ୍ୟାଙ୍କର ମାଲିକମାନଙ୍କ ବ୍ୟବସାୟ ଓ ଜୀବନ ସହଜ ହୋଇପାରିବ । ଏହି ଡିଜିଟାଲ ପ୍ରକ୍ରିୟାରେ ଅନଲାଇନ ଆବେଦନ ଗ୍ରହଣ କରାଯିବ । ଏଥିରେ ଆବଶ୍ୟକ ଫି ’ ମଧ୍ୟ ଅନଲାଇନ ଦାଖଲ କରାଯିବ । ଫଳରେ ମାନବୀୟ ହସ୍ତକ୍ଷେପ ବିନା ଆବଶ୍ୟକ ଫି ’ ବାବଦ ଅର୍ଥ ସିଧାସଳଖ ସମ୍ପୃକ୍ତ ଅଧିକାରୀଙ୍କ ଆଇଡିରେ ପଇଠ ହୋଇଯିବ । ଆବେଦନ ପ୍ରକ୍ରିୟାକରଣ ହେବାର ପ୍ରତ୍ୟେକ ପର୍ଯ୍ୟାୟରେ ଏସଏମଏସ ଏବଂ ଇ-ମେଲ ଜରିଆରେ ଆବେଦନକାରୀଙ୍କୁ ସୂଚନା ଦିଆଯିବ । ଆବେଦନରେ ତ୍ରୁଟି , ଲାଇସେନ୍ସ ମଞ୍ଜୁରି କିମ୍ବା ଅନୁମୋଦନ ଆଦି ସମସ୍ତ ସୂଚନା ଏହି ପଦ୍ଧତିରେ ଦିଆଯିବ । ଏହା ମଧ୍ୟ ଆବେଦନକାରୀଙ୍କ ପ୍ରୋଫାଇଲରେ ଉଲ୍ଲେଖ ରହିବ ।


    ନୂଆ ପ୍ରକ୍ରିୟା ପ୍ରତ୍ୟେକ ପର୍ଯ୍ୟାୟରେ ଆବେଦନକାରୀଙ୍କୁ ସଦ୍ୟତମ ସୂଚନା ପ୍ରଦାନ କରିବ । କ୍ଷମତାପ୍ରାପ୍ତ ଅଧିକାରୀଙ୍କ ଦ୍ୱାରା ଲାଇସେନ୍ସ ଜାରି ହେବା ପରେ ଇ-ମେଲ ଏବଂ ଏସଏମଏସ ବାର୍ତ୍ତା ମିଳିବ ଏବଂ ଲାଇସେନ୍ସ ଇଲେକ୍ଟ୍ରୋନିକ ମାଧ୍ୟମରେ ପଠାଇ ଦିଆଯିବ । ଏ ସମସ୍ତ କାମରେ ଛାପିବା କିମ୍ବା ଶାରୀରିକ ଭାବେ ଲାଇସେନ୍ସ ପହଁଚାଇବାର କୌଣସି ଆବଶ୍ୟକତା ରହିବ ନାହିଁ ।


    ଏହି ଅସାଧାରଣ ପଦକ୍ଷେପ ଫଳରେ 1 ଲକ୍ଷରୁ ଅଧିକ ପେଟ୍ରୋଲିୟମ ରୋଡ ଟ୍ୟାଙ୍କର ମାଲିକ ଲାଭାନ୍ୱିତ ହୋଇପାରିବେ । ପେଟ୍ରୋଲିୟମ ନିୟମ 2002 ଅଧୀନରେ ଜାରି ମୋଟ ଲାଇସେନ୍ସ ମଧ୍ୟରୁ ଅର୍ଦ୍ଧାଧିକ ଲାଇସେନ୍ସ ରୋଡ ଟ୍ୟାଙ୍କର ମାଲିକମାନଙ୍କୁ ହିଁ ଦିଆଯାଇଛି । ପିଇଏସଓର ୱେବସାଇଟରେ ସର୍ବସାଧାରଣଙ୍କ ପାଇଁ ଲାଇସେନ୍ସର ପ୍ରମାଣିକତା ଯାଞ୍ଚ ସୁନିଶ୍ଚିତ କରାଯାଇପାରିବ । ଏହାଦ୍ୱାରା ପେଟ୍ରୋଲିୟମ ଓ ଗ୍ୟାସ ଉଦ୍ୟୋଗରେ ବ୍ୟାପକ ପରିବର୍ତ୍ତନ ଆସିପାରିବ ।


    **********

    
    
    (Release ID: 1599085) Visitor Counter : 12