      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଉତ୍ତର-ପୂର୍ବ ପ୍ରାକୃତିକ ଗ୍ୟାସ ପାଇପ ଲାଇନ ଗ୍ରିଡ ପ୍ରତିଷ୍ଠା ଲାଗି ଇନ୍ଦ୍ରଧନୁଷ ଗ୍ୟାସ ଗ୍ରିଡ ଲିମିଟେଡକୁ ‘ବିଜିଏଫ’ ଭାବେ ପୁଞ୍ଜିଗତ ଅନୁଦାନ ଦେବା ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      Posted On: 08 JAN 2020 6:44PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି (ସିସିଇଏ) ନିମ୍ନୋକ୍ତ ପ୍ରସ୍ତାବଗୁଡ଼ିକୁ ମଞ୍ଜୁରି ଦେଇଛି-


    • ଇନ୍ଦ୍ରଧନୁଷ ଗ୍ୟାସ ଗ୍ରିଡ ଲିମିଟେଡର ଉତ୍ତର ପୂର୍ବ ଗ୍ୟାସ ଗ୍ରିଡ ପ୍ରକଳ୍ପ ଲାଗି ଆକଳନ ମୂଲ୍ୟ 9265 କୋଟି ଟଙ୍କାର 60% ହାରରେ ନିଅଣ୍ଟ ପଡ଼ୁଥିବା ଅର୍ଥରାଶି ପାଇଁ ପାଣ୍ଠି ଯୋଗାଡ଼ (ଭାୟବିଲିଟି ଗ୍ୟାପ ଫଣ୍ଡିଂ ବା ଭିଜିଏଫ)/ପୁଞ୍ଜିଗତ ଅନୁଦାନ ଯୋଗାଇ ଦିଆଯିବ । ଏହି ଭିଜିଏଫ ଅର୍ଥ ଆନୁମାନିକ ପ୍ରକଳ୍ପ ବ୍ୟୟର ସର୍ବାଧିକ 60 ପ୍ରତିଶତ ହେବ ଏବଂ ଏହାକୁ ପୁଞ୍ଜିଗତ ବ୍ୟୟ ସହିତ ହେଉଥିବା ବୃଦ୍ଧି ସହ ଯୋଡ଼ାଯିବ ନାହିଁ ।

      * ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ ଏହି ପ୍ରକଳ୍ପ ସହ ଜଡ଼ିତ ପ୍ରମୁଖ କାର୍ଯ୍ୟକଳାପ ଲାଗି ସ୍ୱତନ୍ତ୍ର ଉପଲବ୍ଧି ଚିହ୍ନଟ କରିବ ଏବଂ ପ୍ରକଳ୍ପ ସହ ଜଡ଼ିତ ପୁଞ୍ଜିଗତ ଅନୁଦାନ ଜାରି କରିବା ଲାଗି ଏହାସହିତ ଯୋଡ଼ିବ ।

    • ପ୍ରକଳ୍ପର କାର୍ଯ୍ୟାନ୍ୱୟନର ପ୍ରଭାବୀ ଅନୁଧ୍ୟାନ ନିମନ୍ତେ ଏକ ସମିତି ଗଠନ କରାଯିବ , ଏଥିରେ ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ , ବ୍ୟୟ ବିଭାଗ , ଉତ୍ତର ପୂର୍ବାଂଚଳ ବିକାଶ ମନ୍ତ୍ରଣାଳୟ , ପରିବେଶ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଏବଂ ସାର ବିଭାଗର ଅଧିକାରୀ ସାମିଲ ହେବେ । ଏହି ସମିତି ନିର୍ଦ୍ଧାରିତ ସମୟରେ ପ୍ରକଳ୍ପର କାର୍ଯ୍ୟାନ୍ୱୟନ ଅଗ୍ରଗତି ସମୀକ୍ଷା କରିବ ଏବଂ କାର୍ଯ୍ୟାନ୍ୱୟନ ସହ ଜଡ଼ିତ ଯେକୌଣସି ପ୍ରସଙ୍ଗର ସମାଧାନ ଲାଗି ଆବଶ୍ୟକ ପଦକ୍ଷେପ ଗ୍ରହଣ କରିବ ।


    ଏହି ପାଇପଲାଇନର ମୋଟ ଲମ୍ବ 1656 କିମି ଏବଂ ଏହାର ଆନୁମାନିକ ପ୍ରକଳ୍ପ ବ୍ୟୟ 9365 କୋଟି ଟଙ୍କା ରଖାଯାଇଛି । ଯୋଜନା ଅନୁଯାୟୀ , ଗ୍ୟାସ ପାଇପ ଲାଇନ ଗ୍ରିଡକୁ ଉତ୍ତର ପୂର୍ବାଂଚଳ କ୍ଷେତ୍ରର 8ଟି ରାଜ୍ୟ ଯଥା ଅରୁଣାଚଳ ପ୍ରଦେଶ , ଆସାମ , ମଣିପୁର , ମେଘାଳୟ , ମିଜୋରାମ , ନାଗାଲାଣ୍ଡ , ସିକ୍କିମ ଓ ତ୍ରିପୁରାରେ ବିକଶିତ କରାଯିବ ।


    ପୁଞ୍ଜିଗତ ଅନୁଦାନ ଅନ୍ତର୍ଗତ ବିଭିନ୍ନ ପ୍ରକାର ଉପଭୋକ୍ତା ଯଥା ଔଦ୍ୟୋଗିକ ପିଏନଜି (ଘରୋଇ) , ସିଏନଜି (ପରିବହନ) ଇତ୍ୟାଦି ପାଇଁ ପ୍ରାକୃତିକ ଗ୍ୟାସ ଯୋଗାଣ କରାଯିବ ଏବଂ ଏହା ତରଳ ଇନ୍ଧନ ସ୍ଥାନରେ ବିକଳ୍ପ ଇନ୍ଧନ ହୋଇପାରିବ । ଏହି ପାଇପଲାଇନ ଗ୍ରିଡ ଉପଭୋକ୍ତାଙ୍କ ଲାଗି ପ୍ରାକୃତିକ ଗ୍ୟାସର ବିଶ୍ୱସନୀୟ ଏବଂ ବାଧାମୁକ୍ତ ଯୋଗାଣ ସୁନିଶ୍ଚିତ କରିବ । ପୂର୍ବରୁ ଦେଶର ଏହି ଭାଗରେ ବିଭିନ୍ନ କାରଣରୁ ଗ୍ୟାସ ଯୋଗାଣ ବ୍ୟାପକ ମାତ୍ରାରେ ପ୍ରଭାବିତ ହୋଇଆସିଛି । ଏହି ସମ୍ପୂର୍ଣ୍ଣ କ୍ଷେତ୍ରରେ ପ୍ରାକୃତିକ ଗ୍ୟାସର ଉପଲବ୍ଧତା ଫଳରେ ପରିବେଶ ଉପରେ ପ୍ରତିକୂଳ ପ୍ରଭାବ ପଡ଼ିବ ନାହିଁ ଏବଂ ଶିଳ୍ପ ବିକାଶକୁ ବ୍ୟାପକ ପ୍ରୋତ୍ସାହନ ମିଳିପାରିବ ବୋଲି ଆଶା କରାଯାଉଛି । ଏହାସହିତ ସ୍ୱଚ୍ଛ ଏବଂ ସବୁଜ ଇନ୍ଧନର ଉପଯୋଗ ହେବା ଫଳରେ ଲୋକମାନଙ୍କ ଜୀବନଧାରଣ ମାନ ଉନ୍ନତ ହୋଇପାରିବ ।


    ସାମାଜିକ ଆର୍ଥିକ ଏବଂ ପରିବେଶ ଜନିତ ଲାଭ


    ଉତ୍ତର ପୂର୍ବାଂଚଳର 8ଟି ରାଜ୍ୟ ଅରୁଣାଚଳ ପ୍ରଦେଶ , ଆସାମ , ମଣିପୁର , ମେଘାଳୟ , ମିଜୋରାମ , ନାଗାଲାଣ୍ଡ , ସିକ୍କିମ ଓ ତ୍ରିପୁରାରେ ଶିଳ୍ପ ପରିବେଶ ବିକଶିତ ହେବ ।


    ପରିବେଶ ଅନୁକୂଳ ଇନ୍ଧନ ପ୍ରାକୃତିକ ଗ୍ୟାସର ଉପଯୋଗ ବୃଦ୍ଧି ପାଇବା ଫଳରେ କିରୋସିନ , କାଠ ଆଦିର ଉପଯୋଗ ହ୍ରାସ ପାଇବ , ଫଳରେ ଏହି କ୍ଷେତ୍ରର ପରିବେଶ ଉନ୍ନତ ହୋଇପାରିବ ।


    ଏହି କ୍ଷେତ୍ରରେ ରହୁଥିବା ଲୋକମାନଙ୍କ ଜୀବନଧାରଣ ଉନ୍ନତ ହେବ ।


    ଫଳରେ ଖନନ କିମ୍ବା ଅନ୍ୱେଷଣ ଓ ଉତ୍ପାଦନ ସମ୍ବନ୍ଧୀୟ କାର୍ଯ୍ୟକଳାପକୁ ପ୍ରୋତ୍ସାହନ ମିଳିବ । ଏଥିସହିତ ଏହା କ୍ଷେତ୍ରୀୟ ଗ୍ୟାସ ସ୍ରୋତକୁ ପାଇପ ଲାଇନ ନେଟୱାର୍କ ସହ ଯୋଡ଼ିବ , ଫଳରେ ଏହି କ୍ଷେତ୍ରରେ ଥିବା ପ୍ରାକୃତିକ ସମ୍ପଦ ଶୀଘ୍ର ମୁଦ୍ରୀକରଣ ସମ୍ଭବ ହୋଇପାରିବ ।


    ପରିବହନ ବ୍ୟୟ ହ୍ରାସ କରିବା ଲାଗି ଏଲପିଜି (ରୋଷେଇ ଗ୍ୟାସ) ଲାଗି ବଟଲିଂ ପ୍ଳାଣ୍ଟ ପ୍ରତିଷ୍ଠା କରିବାର ସମ୍ଭାବନା ସନ୍ଧାନ କରାଯାଇପାରିବ । ଫଳରେ ଏହି କ୍ଷେତ୍ରରେ ଏଲପିଜି ଏବଂ ଅନ୍ୟ ମୂଲ୍ୟ ବଦ୍ଧିତ ଉତ୍ପାଦର ବାଧାମୁକ୍ତ ଯୋଗାଣ ସୁନିଶ୍ଚିତ କରାଯାଇପାରିବ । ଏହାଦ୍ୱାରା ଏହି କ୍ଷେତ୍ରରେ ରହୁଥିବା ଲୋକମାନଙ୍କୁ ଇନ୍ଧନ ସୁରକ୍ଷା ମିଳିବ ।


    **********


    

    
    (Release ID: 1598962) Visitor Counter : 13
    
    
    
    
    

*