      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ଆରସିଏସ-ଉଡ଼ାନ ଯୋଜନାରେ 250ତମ ବିମାନ ସେବା
      • ଭୁବନେଶ୍ୱର-ବାରାଣସୀ ସିଧାସଳଖ ଦୈନିକ ବିମାନ ସେବା ଆରମ୍ଭ

      Posted On: 31 JAN 2020 8:21PM by PIB Bhubaneshwar

    ଭାରତରେ ଆଂଚଳିକ ବିମାନ ଯୋଗାଯୋଗ କ୍ଷେତ୍ରରେ ଆଜି ଏକ ଗୁରୁତ୍ୱପୂର୍ଣ୍ଣ ମାଇଲଖୁଂଟ ହାସଲ ହୋଇଛି । ଏୟାର ଇଣ୍ଡିଆର ସମ୍ପୂର୍ଣ୍ଣ ମାଲିକାନାରେ ଥିବା ବିମାନ ସେବା କମ୍ପାନୀ ଆଲାଏନ୍ସ ଏୟାର ଭାରତ ସରକାରଙ୍କ ଆରସିଏସ-ଉଡ଼ାନ (ଆଂଚଳିକ ବିମାନ ଯୋଗାଯୋଗ ଯୋଜନା-ଉଡ଼େ ଦେଶ କା ଆମ ନାଗରିକ) ଯୋଜନା ଅନ୍ତର୍ଗତ ଭୁବନେଶ୍ୱରରୁ ବାରାଣସୀକୁ ସିଧାସଳଖ ବିମାନ ସେବା ଆରମ୍ଭ କରିଛି । ଏହି ଯୋଜନା ଅନ୍ତର୍ଗତ ଏହା ହେଉଛି 250ତମ ବିମାନ ସେବା । ଉଡ଼ାନ ଯୋଜନାର ପ୍ରଥମ ବିମାନ ସେବାକୁ ମାନନୀୟ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ 27 ଏପ୍ରିଲ , 2017ରେ ଆରମ୍ଭ କରିଥିଲେ ।


    ଗତ 27 ଜାନୁଆରୀ , 2020ରେ ଆଲାଏନ୍ସ ଏୟାର ପକ୍ଷରୁ ଆରସିଏସ ଉଡ଼ାନ ଯୋଜନା ଅନ୍ତର୍ଗତ କୋଲକାତା-ଝାରସୁଗୁଡ଼ା ମଧ୍ୟରେ ସିଧାସଳଖ ବିମାନ ସେବା ଆରମ୍ଭ କରାଯାଇଥିଲା । ଉଡ଼ାନ-3 ନିଲାମୀ ପ୍ରକ୍ରିୟାରେ ଭୁବନେଶ୍ୱର-ବାରାଣସୀ ମାର୍ଗରେ ବିମାନ ସେବା ଯୋଗାଇ ଦେବା ଲାଗି ଆଲାଏନ୍ସ ଏୟାରକୁ ଦାୟିତ୍ୱ ଦିଆଯାଇଥିଲା । ଉଡ଼ାନ ଯୋଜନାରେ ଆଲାଏନ୍ସ ଏୟାର ପକ୍ଷରୁ 58ଟି ମାର୍ଗରେ ବିମାନ ସେବା ଯୋଗାଇ ଦିଆଯାଉଛି ।


    ଗଙ୍ଗା ନଦୀ କୂଳରେ ବହୁ ସଂଖ୍ୟକ ମନ୍ଦିର ଓ ପବିତ୍ର ଘାଟ ଥିବା କାରଣରୁ ସାରା ଦେଶରୁ ଲୋକମାନେ ବାରାଣସୀ ଆସିଥାନ୍ତି । ବୌଦ୍ଧ ପର୍ଯ୍ୟଟନ କ୍ଷେତ୍ର ହୋଇଥିବା କାରଣରୁ ଏହି ମାର୍ଗରେ ବିମାନ ସେବା ପର୍ଯ୍ୟଟନ ଉଦ୍ୟୋଗକୁ ପ୍ରୋତ୍ସାହନ ଦେବ । କାରଣ ପର୍ଯ୍ୟଟନ ହେଉଛି ବାରାଣସୀର ଦ୍ୱିତୀୟ ସବୁଠୁ ଗୁରୁତ୍ୱପୂର୍ଣ୍ଣ ଉଦ୍ୟୋଗ । ବାରାଣସୀ ବିଭିନ୍ନ କାରଣରୁ ଦେଶୀ ଓ ବିଦେଶୀ ପର୍ଯ୍ୟଟକମାନଙ୍କୁ ଆକର୍ଷିତ କରିଥାଏ । ଧାର୍ମିକ ଓ ପର୍ଯ୍ୟଟନ କେନ୍ଦ୍ର ହୋଇଥିବା ବେଳେ ବାରାଣସୀରେ ଦେଶର ପ୍ରସିଦ୍ଧ ବିଶ୍ୱବିଦ୍ୟାଳୟ ମଧ୍ୟରୁ ଗୋଟିଏ ବନାରସ ହିନ୍ଦୁ ବିଶ୍ୱବିଦ୍ୟାଳୟ ରହିଛି ।


    ଆଲାଏନ୍ସ ଏୟାର ଭୁବନେଶ୍ୱର-ବାରାଣସୀ ମାର୍ଗରେ ସିଧାସଳଖ ଦୈନିକ ବିମାନ ସେବା ଜାରି ରଖିବ । ଏଥିପାଇଁ ବିମାନ ସେବା କମ୍ପାନୀ 70 ଆସନ ବିଶିଷ୍ଟ ଏଟିଆର 72 600 ବିମାନ ନିୟୋଜିତ କରିଛି । ସିଧାସଳଖ ଉଡ଼ାଣ ତୀର୍ଥଯାତ୍ରୀ , ପର୍ଯ୍ୟଟକ , ଛାତ୍ରଛାତ୍ରୀ ତଥା ବ୍ୟବସାୟୀଙ୍କୁ ଲାଭାନ୍ୱିତ କରିବ । ଏହି ବିମାନ ଭୁବନେଶ୍ୱରରୁ ଅପରାହ୍ଣ 12ଟା 15ରେ ଛାଡ଼ି ବାରାଣସୀରେ 2ଟା 5 ମିନିଟରେ ପହଁଚିବ । ସେହିପରି ବାରଣାସୀରୁ ଅପରାହ୍ଣ 2ଟା 30ରେ ଛାଡ଼ି ଭୁବନେଶ୍ୱରରେ 4ଟା 20 ମିନିଟ ସମୟରେ ପହଁଚିବ ।


    **********


    

    
    (Release ID: 1601405) Visitor Counter : 17