      ରାଷ୍ଟ୍ରପତିଙ୍କ ସଚିବାଳୟ

      ସଂସଦର ଉଭୟ ଗୃହର ମିଳିତ ଅଧିବେଶନକୁ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ପ୍ରଦାନ କରିଥିବା ଅଭିଭାଷଣ
      Posted On: 31 JAN 2020 8:27PM by PIB Bhubaneshwar


    ମାନ୍ୟବର ସଦସ୍ୟଗଣ ,


    1.ଏକବିଂଶ ଶତାବ୍ଦୀର ତୃତୀୟ ଦଶନ୍ଧି ପ୍ରାରମ୍ଭରେ ମୁଁ ଆଜି ସଂସଦର ମିଳିତ ଅଧିବେଶନରେ ଉଦ୍‌ବୋଧନ ଦେବା ଅବସରରେ ଖୁସି ଅନୁଭବ କରୁଛି । ନୂତନ ବର୍ଷ ପାଇଁ ମୁଁ ପୁଣି ଥରେ ଆପଣମାନଙ୍କୁ ସମସ୍ତଙ୍କୁ ମୋର ଶୁଭେଚ୍ଛା ଜଣାଉଛି ଏବଂ ସଂସଦର ସମସ୍ତ ସଦସ୍ୟଙ୍କୁ ଏହି ଐତିହାସିକ ଅବସର ସକାଶେ ଅଭିନନ୍ଦନ ଜ୍ଞାପନ କରୁଛି ।


    2. ଏହି ଦଶନ୍ଧି ଭାରତ ପାଇଁ ଅତି ମାତ୍ରାରେ ଗୁରୁତ୍ୱପୂର୍ଣ୍ଣ । ଏହି ଦଶନ୍ଧି ମଧ୍ୟରେ , ଆମେ ଆମ ସ୍ୱାଧୀନତା ପ୍ରାପ୍ତିର 75ତମ ବର୍ଷ ପୂର୍ତ୍ତି ପାଳନ କରିବାକୁ ଯାଉଛୁ । ଏହି ଦଶନ୍ଧି ଭିତରେ , ଆମେ ସଭିଏଁ କାନ୍ଧକୁ କାନ୍ଧ ମିଳାଇ କାର୍ଯ୍ୟ କରିବାକୁ ପଡ଼ିବ ଏବଂ ନୂତନ ଶକ୍ତି ଓ ଉଦ୍ଦୀପନାର ସହ ଏକ ନୂତନ ଭାରତ ଗଠନ ସକାଶେ ପ୍ରୟାସ କରିବାକୁ ହେବ । ମୋ ସରକାରଙ୍କ ନିଷ୍ଠାପର ଉଦ୍ୟମ ଫଳରେ , ବିଗତ ପାଞ୍ଚ ବର୍ଷ ଭିତରେ ଦେଶରେ ବିକାଶର ଏକ ସୁଦୃଢ଼ ଭିତ୍ତି ସ୍ଥାପିତ ହୋଇପାରିଛି ଯାହା ଫଳରେ ଚଳିତ ଦଶନ୍ଧିକୁ ଭାରତର ଦଶନ୍ଧି ଏବଂ ଚଳିତ ଶତାବ୍ଦୀକୁ ଭାରତର ଶତାବ୍ଦୀ ରୂପେ ବିକଶିତ କରାଯାଇପାରିବ ।


    3. ଏହା ଆମର ପୂଜ୍ୟ ବାପୁଙ୍କ ଗ୍ରାମ ସ୍ୱରାଜ ସ୍ୱପ୍ନ ହୋଇଥାଉ ଅଥବା ବାବା ସାହେବ ଆମ୍ବେଦକରଙ୍କ ସାମାଜିକ ନ୍ୟାୟ ଚିନ୍ତନ ହୋଇଥାଉ , କିମ୍ବା ନେହରୁ ଜୀଙ୍କ ଆଧୁନିକ ଭାରତ ସ୍ୱପ୍ନ ହୋଇଥାଉ , ବା ସର୍ଦ୍ଦାର ପଟେଲଙ୍କ ଏକ ଭାରତ- ଶ୍ରେଷ୍ଠ ଭାରତ ସଂକଳ୍ପ ହୋଇଥାଉ , ଅଥବା ଦୀନ ଦୟାଲ ଉପାଧ୍ୟାୟଙ୍କ ଅନ୍ତ୍ୟୋଦୟ ଲକ୍ଷ୍ୟ ହାସଲ ହୋଇଥାଉ , କିମ୍ବା ଲୋହିଆ ଜୀଙ୍କ ସାମାଜିକ ସମାନତା ପରିକଳ୍ପନା ହୋଇଥାଉ , ଆମେ ସମସ୍ତ ଭାରତବାସୀଙ୍କୁ ମିଳିତ ଭାବେ ଏହି ସବୁ ସ୍ୱପ୍ନକୁ ବାସ୍ତବତାରେ ପରିଣତ କରିବାକୁ ହେବ ।


    ମାନ୍ୟବର ସଦସ୍ୟଗଣ ,


    4. ଆମ ସମସ୍ତଙ୍କ ପାଇଁ ଭାରତ ସମ୍ବିଧାନ ହେଉଛି ଆଗକୁ ଅଗ୍ରସର ହୋଇ ଏହି ସବୁ ସ୍ୱପ୍ନକୁ ସାକାର କରିବାର ଆଲୋକବର୍ତ୍ତିକା । ଏଇ ମାତ୍ର କେଇ ସପ୍ତାହ ପୂର୍ବରୁ , ନଭେମ୍ବର 26 ତାରିଖ ଦିନ , ଆମ ସମ୍ବିଧାନ ପ୍ରଣୀତ ହେବାର 70 ବର୍ଷ ପୂରଣ ହୋଇଛି । ସେହି ଦିନ , ଦେଶର 12 କୋଟି ନାଗରିକ , ସର୍ବସାଧାରଣରେ ଭାରତର ସମ୍ବିଧାନର ପୃଷ୍ଠବନ୍ଧକୁ ପାଠ କରିଥିଲେ ଏବଂ ଦେଶର ସମ୍ବିଧାନ ପ୍ରତି ସେମାନଙ୍କର ପ୍ରତିବଦ୍ଧତାକୁ ପୁନଃପ୍ରକଟ କରିଥିଲେ ।


    5. ଏଥି ସହିତ , ଆମ ଦେଶର ପ୍ରତ୍ୟେକ ନାଗରିକର ଅଧିକାରର ସୁରକ୍ଷା ନିମନ୍ତେ , ଆମ ସମ୍ବିଧାନ ଦେଶର ପ୍ରତ୍ୟେକ ନାଗରିକକୁ ନିଜ ନିଜର କର୍ତ୍ତବ୍ୟ ପାଳନ ପ୍ରତି ସଚେତନ କରାଇଥାଏ । ଅଧିକନ୍ତୁ , ଆମ ସମ୍ବିଧାନ ମଧ୍ୟ ପ୍ରତ୍ୟାଶା କରିଥାଏ ଯେ ଗଣତାନ୍ତ୍ରିକ ପ୍ରକ୍ରିୟା ମାଧ୍ୟମରେ ଯେଉଁସବୁ ନିଷ୍ପତ୍ତି ଗ୍ରହଣ କରାଯାଇଥାଏ ତାହାକୁ ଦେଶବାସୀ ନିଷ୍ଠାର ସହ ଗ୍ରହଣ କରିବା ଉଚିତ । ସେହିଭଳି , ଆମ ସମ୍ବିଧାନ ପ୍ରତ୍ୟାଶା ରଖେ ଯେ ସଂସଦ ଏବଂ ଏହି ଗୃହର ପ୍ରତ୍ୟେକ ସଦସ୍ୟ ଦେଶବାସୀଙ୍କ ସକଳ ପ୍ରକାର ଆଶା ଆକାଂକ୍ଷାକୁ ପୂରଣ କରିବା ନିମନ୍ତେ କାର୍ଯ୍ୟ କରିବା ଉଚିତ ଏବଂ ସେହି ଉଦ୍ଦେଶ୍ୟରେ ଆବଶ୍ୟକ ଆଇନ ପ୍ରଣୟନ କରିବା ଆବଶ୍ୟକ ଯାହାକି ଜାତୀୟ ସ୍ୱାର୍ଥ ଦୃଷ୍ଟିରୁ ଅତୀବ ଗୁରୁତ୍ୱପୂର୍ଣ୍ଣ ।


    ମାନ୍ୟବର ସଦସ୍ୟବୃନ୍ଦ ,


    6. ମୁଁ ଅତ୍ୟନ୍ତ ଆନନ୍ଦିତ ଯେ ବିଗତ 7 ମାସ ମଧ୍ୟରେ , ସଂସଦ ଏହାର କାର୍ଯ୍ୟ ପରିଚାଳନାରେ ଏକ ନୂତନ ମାନ ନିର୍ଦ୍ଧାରଣ କରିପାରିଛି । ଏହି ଲୋକସଭାର ପ୍ରଥମ ଅଧିବେଶନ କାଳରେ ଏହାର କାର୍ଯ୍ୟକ୍ରମ ଗତ ସାତ ଦଶନ୍ଧି ମଧ୍ୟରେ ଏକ ନୂତନ କୀର୍ତ୍ତିମାନ ସ୍ଥାପନ କରିଛି ।


    7. ମୋ ସରକାରର ଦୃଢ଼ ପ୍ରତିବଦ୍ଧତା ଯୋଗୁ , ତିନି ତଲାକ ବିରୁଦ୍ଧରେ ଆଇନ ପ୍ରଣୀତ ହୋଇ ମୁସଲମାନ ମହିଳାଙ୍କୁ ନ୍ୟାୟ ପ୍ରଦାନ କରିବା କାର୍ଯ୍ୟ ସୁନିଶ୍ଚିତ ହୋଇପାରିଛି ଏବଂ ସେମାନଙ୍କର ଅଧିକାରକୁ ସୁରକ୍ଷିତ ରଖା ଯାଇପାରିଛି ; ଉପଭୋକ୍ତା ସୁରକ୍ଷା ଆଇନ ଜରିଆରେ ନାଗରିକମାନଙ୍କୁ ନୂତନ ଅଧିକାର ପ୍ରଦାନ କରାଯାଇଛି ; ଅନିୟନ୍ତ୍ରିତ ଜମା ଯୋଜନା ଉଚ୍ଛେଦ ଆଇନ ପ୍ରଣୟନ କରାଯାଇ ଗରିବ ଲୋକମାନଙ୍କ ଜମା ଟଙ୍କାକୁ ସୁରକ୍ଷିତ ରଖାଯାଇ ପାରିଛି ; ଚିଟ୍‌ଫଣ୍ଡ୍‌ ସଂଶୋଧନ ଆଇନ ଦ୍ୱାରା ଗରିବ ଲୋକମାନଙ୍କ ଅସାଧୁ ଚିଟ୍‌ଫଣ୍ଡ୍‌ ଯୋଜନାଠାରୁ ସୁରକ୍ଷିତ କରାଯାଇପାରିଛି ; ଶିଶୁମାନଙ୍କ ବିରୋଧରେ ହେଉଥିବା ଯୌନ ଅପରାଧୀକୁ ରୋକିବା ସକାଶେ ଅପରାଧିଙ୍କ ପ୍ରତି କଠୋର ଶାସ୍ତି ବିଧାନର ବ୍ୟବସ୍ଥା କରାଯାଇଛି ; ସଡ଼କ ଦୁର୍ଘଟଣାକୁ ରୋକିବା ନିମନ୍ତେ ନୂତନ ମୋଟର ଯାନ ସଂଶୋଧନ ଆଇନ ପ୍ରଣୀତ ହୋଇଛି ; ଏବଂ ଟ୍ରାନ୍ସଜେଣ୍ଡର ବ୍ୟକ୍ତିଙ୍କ ଅଧିକାରକୁ ସୁନିଶ୍ଚିତ କରିବା ଦିଗରେ ଆଇନର ବ୍ୟବସ୍ଥା କରାଯାଇଛି- ଏହିଭଳି ଅନେକ ଐତିହାସିକ ଆଇନର ବ୍ୟବସ୍ଥା କରାଯାଇଛି ।


    8. ଏହି ସାମ୍ବିଧାନିକ ଦାୟିତ୍ୱ ପୂରଣ କରିଥିବା ହେତୁ ମୁଁ ସଂସଦର ସମସ୍ତ ସଦସ୍ୟଙ୍କୁ ଅଭିନନ୍ଦନ ଜ୍ଞାପନ କରୁଛି ।


    ମାନ୍ୟବର ସଦସ୍ୟଗଣ ,


    9. ଆମର ଗଣତାନ୍ତ୍ରିକ ବ୍ୟବସ୍ଥା ଉପରେ ଦେଶବାସୀ ଯେଉଁ ଆସ୍ଥା ଓ ବିଶ୍ୱାସ ପ୍ରକଟ କରିଛନ୍ତି ତାହା ଆମର ଗଣତାନ୍ତ୍ରିକ ଭିତ୍ତିକୁ ସୁଦୃଢ଼ କରିଛି । ଆମର ଦେଶବାସୀ ରାମ ଜନ୍ମଭୂମି ମାମଲାରେ ସୁପ୍ରିମକୋର୍ଟଙ୍କ ରାୟ ପ୍ରକାଶ ପରେ ଯେଉଁ ଚିନ୍ତନର ପରିପକ୍ୱତା ପ୍ରଦର୍ଶନ କରିଛନ୍ତି ତାହା ବାସ୍ତବିକ ପ୍ରଶଂସନୀୟ । ମୋ ସରକାର ଏକଥାରେ ଦୃଢ଼ ବିଶ୍ୱାସୀ ଯେ ପାରସ୍ପରିକ ଆଲୋଚନା ଏବଂ ବିତର୍କ ସଦାବେଳେ ଗଣତନ୍ତ୍ରକୁ ମଜଭୁତ କରିଥାଏ । ସେହିଭଳି , ପ୍ରତିବାଦ ପ୍ରକଟ କରିବା ନାମରେ କୌଣସି ପ୍ରକାର ହିଂସାତ୍ମକ ପ୍ରଦର୍ଶନ ସମାଜ ତଥା ରାଷ୍ଟ୍ରକୁ ଦୁର୍ବଳ କରି ଦେଇଥାଏ ।


    ମାନ୍ୟବର ସଦସ୍ୟବୃନ୍ଦ ,


    10. ଏକ ଗଣତନ୍ତ୍ରରେ , ଜନସାଧାରଣ ଭୋଟ ମାଧ୍ୟମରେ ଦେଇଥିବା ସମର୍ଥନ ଠାରୁ ବଳି ଆଉ କିଛି ଅଧିକ ପବିତ୍ର କଥା ଥାଇ ନପାରେ । ଏ ଦେଶର ଜନତା ସେହିଭଳି ମତାଧିକାର ମୋ ସରକାରକୁ ଏକ ନୂତନ ଭାରତ ନିର୍ମାଣ ପାଇଁ ଦେଇଛନ୍ତି ।

      * ତାହା ଏଭଳି ଏକ ନୂତନ ଭାରତ ଯାହା ଆମର ପ୍ରାଚୀନ ସଂସ୍କୃତିକୁ ନେଇ ଗର୍ବ ଓ ଗୌରବ ଅନୁଭବ କରୁଥିବ ଏବଂ ଯାହା ଏକବିଂଶ ଶତାବ୍ଦୀର ବିଶ୍ୱକୁ ଶକ୍ତି ଓ ପ୍ରଜ୍ଞା ବଳରେ ସମୃଦ୍ଧ କରୁଥିବ ।
      * ଏକ ନୂତନ ଭାରତ , ଯେଉଁଥିରେ ପୁରୁଣା ସମସ୍ୟାଗୁଡ଼ିକର ସମାଧାନ ପନ୍ଥା ବାହାର କରିବା ସହିତ ବିକାଶର ନୂତନ ଅଧ୍ୟାୟ ଲେଖାଯାଇ ପାରୁଥିବ ।
      * ଏକ ନୂତନ ଭାରତ , ଯେଉଁଥିରେ ଗରିବ , ଦଳିତ , ମହିଳା , ଯୁବବର୍ଗ , ଜନଜାତି ଏବଂ ସଂଖ୍ୟାଲଘୁଙ୍କ ବିକାଶ ନିମନ୍ତେ ପର୍ଯ୍ୟପ୍ତ ଓ ନୂତନ ସୁଯୋଗ ଉପଲବ୍ଧ ହେଉଥିବ ।
      * ଏକ ନୂତନ ଭାରତ , ଯେଉଁଠାରେ ପ୍ରତ୍ୟେକ କ୍ଷେତ୍ର ସମାନ ଭାବେ ବିକାଶ ଲାଭର ସୁଯୋଗ ପାଉଥିବ , କୌଣସି କ୍ଷେତ୍ର ସେଥିରୁ ବାଦ୍‌ ପଡ଼ୁନଥିବ , ଯେଉଁଠାରେ ସମାଜର ସୁଦୂର ଦୁର୍ଗମ ଅଞ୍ଚଳରେ ସୁଦ୍ଧା ଆଧୁନିକ ପ୍ରଯୁକ୍ତିର ସୁଫଳ ପହଞ୍ଚି ପାରୁଥିବ , ଯାହାକି ଏବେ ଚତୁର୍ଥ ଶିଳ୍ପ ବିପ୍ଳବର ପୁରୋଭୂମିରେ ରହିଛି ଏବଂ ଯାହା ବିଶ୍ୱ ପ୍ରେକ୍ଷାପଟ୍ଟରେ ନୂତନ ଶୀର୍ଷ ହାସଲ କରିଛି ।

    ମାନ୍ୟବର ସଦସ୍ୟଗଣ ,


    11. ଏଭଳି ଏକ ନୂତନ ଭାରତ ନିର୍ମାଣ ସକାଶେ ଏବଂ ଦେଶର ଜନସାଧାରଣଙ୍କ ଆଶା ଆକାଂକ୍ଷା ପୂରଣ କରିବା ନିମନ୍ତେ , ମୋ ସରକାର ପ୍ରଶଂସନୀୟ ବେଗରେ ଏବଂ ସିଦ୍ଧାନ୍ତମୂଳକ ଭାବେ କାର୍ଯ୍ୟ କରିଆସୁଛି ଯଦ୍ଦ୍ୱାରା ଦେଶର ପ୍ରତ୍ୟେକ କ୍ଷେତ୍ରରେ ପରିବର୍ତ୍ତନ ପରିଲକ୍ଷିତ ହେବ । ଗତ ପାଞ୍ଚବର୍ଷ ମଧ୍ୟରେ ସରକାରଙ୍କ ଦ୍ୱାରା ତୃଣମୂଳ ସ୍ତରରେ ଘଟାଯାଇଥିବା ସଂସ୍କାରର ଏହା ହେଉଛି ସୁଫଳ ଏବଂ ଏହା ଦ୍ୱାରା ବିଶ୍ୱ ସ୍ତରରେ ଅନେକ କ୍ଷେତ୍ରରେ ଭାରତର ରାଙ୍କିଙ୍ଗରେ ଉଲ୍ଲେଖନୀୟ ଉନ୍ନତି ଓ ପ୍ରଗତି ହାସଲ ହୋଇପାରିଛି ।


    12. ବିଶ୍ୱ ବ୍ୟାଙ୍କର ଇଜ୍‌ ଅଫ୍‌ ଡୁଇଂ ବିଜିନେସ୍‌ ରାଙ୍କିଙ୍ଗର , ଭାରତ 63ତମ ସ୍ଥାନକୁ ଉନ୍ନୀତ ହୋଇଛି ଯେଉଁଥିରେ କି 79ଟି ପାହାଚର ପ୍ରଗତି ଘଟିଛି । ସେହିଭଳି ଇନସଲଭେନ୍‌ସି ରାଙ୍କିଙ୍ଗର ଭାରତ 108ତମ ସ୍ଥାନରୁ 52ତମ ସ୍ଥାନକୁ ଉନ୍ନୀତ ହୋଇଛି ଏବଂ ଗ୍ଲୋବାଲ୍‌ ଇନୋଭେସନ୍‌ ରାଙ୍କିଙ୍ଗରେ 74ତମ ସ୍ଥାନରୁ ଖସି 52ତମ ପାହାଚରେ ପହଞ୍ଚିଛି । ଲଜିଷ୍ଟିକ୍ସ ପରଫର୍ମାନ୍ସ ସୂଚୀରେ ଭାରତ ଅନ୍ତରାଷ୍ଟ୍ରୀୟ ରାଙ୍କିଙ୍ଗ୍‌ରେ 10ଟି ପାହାଚ ଉପରକୁ ଉଠଛି । ସେହିଭଳି ବିଶ୍ୱ ଆର୍ଥିକ ଫୋରମ ପକ୍ଷରୁ କରାଯାଇଥିବା ଭ୍ରମଣ ଓ ପର୍ଯ୍ୟଟନ ପ୍ରତିଦ୍ୱନ୍ଦ୍ୱିତା ସୂଚୀରେ ଭାରତ 52ତମ ସ୍ଥାନରୁ ଉଠି 34ତମ ସ୍ଥାନରେ ନିଜର ସ୍ଥିତିକୁ ସୁଦୃଢ଼ କରିପାରିଛି ।


    13. ବିବିଧ କ୍ଷେତ୍ରରେ ଘଟାଯାଇଥିବା ଏଭଳି ସଂସ୍କାରକୁ ଆନ୍ତରାଷ୍ଟ୍ରୀୟ ସମୁଦାୟ ଦ୍ୱାରା ସ୍ୱୀକୃତି ବୋଲି କୁହାଯାଇପାରେ । କାରଣ ସେମାନେ ଭାରତକୁ ଯେଉଁ ଦୃଷ୍ଟିରେ ଦେଖୁଛନ୍ତି ଏବଂ ଏହାର ପ୍ରଗତିକୁ ଯେଉଁଭଳି ଭାବେ ଆକଳନ କରୁଛନ୍ତି ସେମାନେ ସେହି ମତ ପୋଷଣ କରିଛନ୍ତି । ଭାରତ ନିଜର ଭିତ୍ତିକୁ ବିଗତ 5-6 ବର୍ଷ ମଧ୍ୟରେ କିଭଳି ଭାବେ ସୁଦୃଢ଼ କରିପାରିଛି ଏବଂ ଭାରତବାସୀ ଏକ ନୂତନ ଭାରତ ଗଠନ ସକାଶେ କେତେ ମାତ୍ରାରେ ଆଗ୍ରହୀ ତାହା ଏହାର ପ୍ରମାଣ ।


    ମାନ୍ୟବର ସଦସ୍ୟବୃନ୍ଦ ,


    14. ମୋ ସରକାର ‘ ସବକା ସାଥ୍‌ , ସବକା ବିକାଶ , ସବକା ବିଶ୍ୱାସ ’ ମନ୍ତ୍ରରେ ଅଭିମନ୍ତ୍ରିତ ଏବଂ ପରିଚାଳିତ , ଏବଂ ସେହି ଧାରାରେ ବିଶ୍ୱାସ ରଖି ଏହା ପୂର୍ଣ୍ଣ ପ୍ରତିବଦ୍ଧତା ଓ ନିଷ୍ଠାର ସହ କାର୍ଯ୍ୟ କରିଚାଲିଛି । ଦେଶର 8 କୋଟି ଗରିବ ଲୋକଙ୍କ ମାଗଣାରେ ରନ୍ଧନ ଗ୍ୟାସ ସଂଯୋଗ ଯୋଗାଣ , ଦୁଇ କୋଟି ଗରିବ ଲୋକଙ୍କୁ ବାସଗୃହ ଯୋଗାଣ , ପ୍ରାୟ 38 କୋଟି ଗରିବ ଲୋକଙ୍କ ନାମରେ ବ୍ୟାଙ୍କରେ ଜମାଖାତା ଖୋଲା , ପ୍ରାୟ 50 କୋଟି ଲୋକଙ୍କ ସକାଶେ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣାରେ ଚିକିତ୍ସା ସେବା ବ୍ୟବସ୍ଥା , 24 କୋଟି ଲୋକଙ୍କୁ ବୀମା ବ୍ୟବସ୍ଥା କରାଯିବା ଏବଂ 2.5 କୋଟି ଲୋକଙ୍କୁ ମାଗଣାରେ ବିଜୁଳି ସଂଯୋଗ ଯୋଗାଇ ଦିଆଯିବା କାର୍ଯ୍ୟ ସଂପୂର୍ଣ୍ଣ ସ୍ୱଚ୍ଛତା ଏବଂ କୌଣସି ବାଛବିଚାର ବିନା ସମ୍ପାଦନ କରାଯାଇଛି । ମୋ ସରକାର ଏହାର ସମସ୍ତ ଯୋଜନାର ସୁଫଳ ଓ ସୁଯୋଗକୁ ଦେଶର ସମସ୍ତ ଗରିବ ଲୋକମାନଙ୍କୁ ଯୋଗାଇ ଦେଇଛି ଯାହାକି ସବୁ ଧର୍ମର , ସବୁ କ୍ଷେତ୍ରର ଲୋକମାନେ ପାଇ ପାରିଛନ୍ତି ଏବଂ ସେହି ଦୃଷ୍ଟିରୁ ସରକାର ଦେଶର ସବୁ ଲୋକଙ୍କ ଆସ୍ଥା ଓ ବିଶ୍ୱାସ ଭାଜନ ହୋଇପାରିଛି ।


    ମାନ୍ୟବର ସଦସ୍ୟଗଣ ,


    15. ବଙ୍ଗଳାର ସୁଯୋଗ୍ୟ ସନ୍ତାନ ଡକ୍ଟର ଶ୍ୟାମା ପ୍ରସାଦ ମୁଖାର୍ଜୀ ଯିଏକି ଜବାହରଲାଲ ନେହରୁ ଜୀଙ୍କ ନେତୃତ୍ୱାଧୀନ ସରକାରରେ ଶିଳ୍ପ ମନ୍ତ୍ରୀ ଥିଲେ , ସେ ଏକଦା ଲୋକସଭାରେ କହିଥିଲେ , ‘ ଏକ ଗଣତାନ୍ତ୍ରିକ ସଂଘୀୟ ବ୍ୟବସ୍ଥାରେ , ଗୋଟିଏ କ୍ଷେତ୍ରର ନାଗରିକଙ୍କ ମୌଳିକ ଅଧିକାର ଅନ୍ୟ ଗୋଟିଏ କ୍ଷେତ୍ରର ନାଗରିକଙ୍କ ଠାରୁ କଦାପି ପୃଥକ୍‌ ହେବା ଉଚିତ ନୁହେଁ । ଜମ୍ମୁ କଶ୍ମୀରର ଜନସାଧାରଣ କ ’ ଣ ସେମାନଙ୍କର ମୌଳିକ ଅଧିକାର ପାଇବାକୁ ଯୋଗ୍ୟ ନୁହନ୍ତି ଯାହାକି ଆମେ ଜମ୍ମୁ କଶ୍ମୀରକୁ ବାଦ୍‌ ଦେଇ ଭାରତର ଅନ୍ୟ ନାଗରିକମାନଙ୍କୁ ପ୍ରଦାନ କରିଛୁ ?’


    16. ଆଜି , ସ୍ୱାଧୀନତା ପ୍ରାପ୍ତିର ସାତ ଦଶନ୍ଧି ପରେ , ସମଗ୍ର ଦେଶ ଖୁସି ଯେ ଡକ୍ଟର ମୁଖାର୍ଜୀଙ୍କ ସମେତ ଦେଶର କୋଟି କୋଟି ସ୍ୱାଧୀନତା ସଂଗ୍ରାମୀମାନଙ୍କ ସ୍ୱପ୍ନ ବାସ୍ତବତାରେ ପରିଣତ ହୋଇଛି ଏବଂ ଜମ୍ମୁ- କଶ୍ମୀର ଏବଂ ଲଦାଖର ଜନସାଧାରଣ , ସେହି କ୍ଷେତ୍ରରେ ଦଳିତ ଓ ମହିଳା ସେହି ଅଧିକାର ପ୍ରାପ୍ତ ହୋଇଛନ୍ତି ଯାହାକି ଦେଶର ଅବଶିଷ୍ଟ ଭାଗର ନାଗରିକମାନେ ପାଇଛନ୍ତି । ସଂସଦର ଉଭୟ ସଦନର ଦୁଇ ତୃତୀୟାଂଶ ସଦସ୍ୟଙ୍କ ସମର୍ଥନ ସହ ସମ୍ବିଧାନର ଧାରା 370 ଏବଂ ଧାରା 35 A କୁ ଉଚ୍ଛେଦ କରାଯିବା କେବଳ ଏକ ଐତିହାସିକ ଘଟଣା ନୁହେଁ ଅପରନ୍ତୁ ତାହା ଜମ୍ମୁ କଶ୍ମୀର ଓ ଲଦାଖକୁ ସମାନ ଗତିରେ ବିକାଶର ମାର୍ଗକୁ ପ୍ରଶସ୍ତ କରିପାରିଛି । ଏହି ଗୃହ ମାଧ୍ୟମରେ , ମୁଁ ଜମ୍ମୁ କଶ୍ମୀର ଓ ଲଦାଖର ଜନସାଧାରଣଙ୍କୁ ମୋର ହୃଦୟର ଅଭିନନ୍ଦନ ଜ୍ଞାପନ କରୁଛି ଯେ ସେମାନେ ଆଜି ବିକାଶର ମୁଖ୍ୟ ଧାରାରେ ସାମିଲ ହୋଇପାରିଛନ୍ତି ।


    ମାନ୍ୟ ବ ର ସଦସ୍ୟଗଣ ,


    17. ଜମ୍ମୁ କଶ୍ମୀର ଓ ଲଦାଖର ଦ୍ରୁତ ବିକାଶ , ସେମାନଙ୍କ ସଂସ୍କୃତି ଓ ପରମ୍ପରାର ଉପଯୁକ୍ତ ସଂରକ୍ଷଣ , ସ୍ୱଚ୍ଛ ଓ ସାଧୁ ପ୍ରଶାସନ ଏବଂ ଗଣତାନ୍ତ୍ରିକ ସଶକ୍ତିକରଣ ବ୍ୟବସ୍ଥାକୁ ସୁନିଶ୍ଚିତ କରାଯିବା ଉପରେ ମୋ ସରକାର ଅଗ୍ରପ୍ରାଧାନ୍ୟ ପ୍ରଦାନ କରିଛି । ସେଠାରେ ରାଷ୍ଟ୍ରପତି ଶାସନ ଲାଗୁ ହୋଇଥିବା ବେଳେ ଏବଂ ତାହା ଏକ କେନ୍ଦ୍ରଶାସିତ କ୍ଷେତ୍ରରେ ପରିଣତ ହେବା ପରେ ଜମ୍ମୁ କଶ୍ମୀର ଓ ଲଦାଖରେ ସକଳ ପ୍ରକାର ବିକାଶ ପ୍ରକଳ୍ପ ତ୍ୱରାନ୍ୱିତ ହୋଇଛି ।


    18. 2018 ମସିହା ଶେଷ ବେଳକୁ ଜମ୍ମୁ କଶ୍ମୀରରେ 4 , 400ରୁ ଅଧିକ ପଞ୍ଚାୟତ ପାଇଁ ମତଦାନ ଅନୁଷ୍ଠିତ ହୋଇଥିଲା ଏବଂ ତାହା ଅତି ଶାନ୍ତିପୂର୍ଣ୍ଣ ଭାବେ ସଂପାଦିତ ହୋଇଥିଲା । ସ୍ୱାଧୀନତା ପ୍ରାପ୍ତ ପରଠାରୁ ପ୍ରଥମ ଥର ପାଇଁ , ସେଠାକାର 300ରୁ ଅଧିକ ବ୍ଲକ୍‌ ବିକାଶ ପରିଷଦ ସକାଶେ ନିର୍ବାଚନ ସଂପନ୍ନ ହୋଇଛି । ସେଠାକାର ଜନସାଧାରଣ ଏବେ ସ୍ୱଚ୍ଛ ଭାରତ ଅଭିଯାନ , ଉଜ୍ଜ୍ୱଳା ଯୋଜନା , ଆୟୁଷ୍ମାନ ଭାରତ ଯୋଜନା , ଉଜାଲା ଯୋଜନା , ଡ଼ିବିଟି ଏବଂ ଖାଦ୍ୟ ସବସିଡ଼ି ଆଦି କାର୍ଯ୍ୟକ୍ରମର ଅତି ସ୍ୱଚ୍ଛ ଭାବେ ସେମାନଙ୍କର ସୁବିଧା ପାଇପାରୁଛନ୍ତି । ପ୍ରଧାନମନ୍ତ୍ରୀ ଆବାସ ଯୋଜନା ମାଧ୍ୟମରେ ଜମ୍ମୁ କଶ୍ମୀରରେ 2018 ମାର୍ଚ୍ଚ ମାସ ସୁଦ୍ଧା ପ୍ରାୟ 3 ,500 ରୁ ଅଧିକ ବାସଗୃହ ନିର୍ମାଣ କରାଯାଇଥିବା ବେଳେ , ତାହା ପରଠାରୁ ମାତ୍ର ଦୁଇ ବର୍ଷରୁ କମ୍‌ ଅବଧି ମଧ୍ୟରେ ସେଠାରେ 24 ,000 ରୁ ଅଧିକ ବାସଗୃହ ନିର୍ମାଣ କାର୍ଯ୍ୟ ଶେଷ ହୋଇସାରିଛି ।


    19. ଏହା ବ୍ୟତୀତ , ସଂଯୋଗୀକରଣ , ଜଳସେଚନ , ହସପିଟାଲ ନିର୍ମାଣ , ପର୍ଯ୍ୟଟନ ସଂପର୍କୀତ ଯୋଜନା ଏବଂ ଆଇଆଇଟି , ଆଇଆଇଏମ , ଏଆଇଆଇଏମଏସ ଭଳି ଉଚ୍ଚ ଶିକ୍ଷାନୁଷ୍ଠାନ ସ୍ଥାପନ କାର୍ଯ୍ୟ ଉଭୟ ଜମ୍ମୁ କଶ୍ମୀର ଓ ଲଦାଖରେ ଦ୍ରୁତ ଗତିରେ ଚାଲିଛି । ଜମ୍ମୁ କଶ୍ମୀରରୁ ସିଧାସଳଖ ସେଓ ସଂଗ୍ରହ ସକାଶେ ନାଫେଡ଼କୁ ଦାୟିତ୍ୱ ପ୍ରଦାନ କରାଯାଇଛି । ଏହା ଦ୍ୱାରା କଶ୍ମୀର ଉପତ୍ୟକାର ସେଓ ଚାଷୀମାନେ ବିଶେଷ ଭାବେ ଉପକୃତ ହୋଇପାରୁଛନ୍ତି ।


    ମାନ୍ୟବର ସଦସ୍ୟଗଣ ,


    20. ମୋ ସରକାରର ଜନ କଲ୍ୟାଣ ଯୋଜନାର ସଫଳତା ଏବଂ ସରକାରଙ୍କ ତରଫରୁ ଗ୍ରହଣ କରାଯାଇଥିବା ଐତିହାସିକ ନିଷ୍ପତ୍ତି ଦେଶବାସୀଙ୍କ ଆଶା ଆକାଂକ୍ଷାକୁ ଢ଼େର ମାତ୍ରାରେ ବୃଦ୍ଧି କରିଛି ତଥା ଏ ଦିଗରେ ସରକାରଙ୍କ ଦାୟିତ୍ୱକୁ ବହୁ ଗୁଣରେ ବଢ଼ାଇ ଦେଇଛି ।


    21. ଅନେକ ବର୍ଷ ଧରି , ଏ ଦେଶର ଜନସାଧାରଣ ଆଶା କରିଆସୁଥିଲେ ଯେ ସେମାନେ କିଭଳି କର୍ତ୍ତାରପୁର ସାହିବଠାରେ ସହଜରେ ସେମାନଙ୍କର ଭକ୍ତିପୂତ ସମ୍ମାନ ଜଣାଇ ପାରିବେ । ମୋ ସରକାର ଲୋକମାନଙ୍କ ସେହି ଆଶା ପୂରଣ କରିବା ଲାଗି ରେକର୍ଡ଼ ସମୟ ଭିତରେ କର୍ତ୍ତାରପୁର କରିଡ଼ୋର ନିର୍ମାଣ କରାଇଛନ୍ତି ଏବଂ ତାହାକୁ ଗୁରୁ ନାନନ ଦେବ ଜୀଙ୍କ 550ତମ ଜନ୍ମ ବାର୍ଷିକୀ ଉଦ୍ଦେଶ୍ୟରେ ଉତ୍ସର୍ଗ କରିଛନ୍ତି । ଗୁରୁ ନାନନ ଦେବଜୀଙ୍କ 550ତମ ଜନ୍ମ ଜୟନ୍ତୀକୁ ପୂର୍ଣ୍ଣ ସମ୍ମାନର ସହ ଦେଶ ତଥା ବିଦେଶରେ ପାଳନ କରିବା ମୋ ସରକାରର ଏକ ସୌଭାଗ୍ୟ ବୋଲି ମୁଁ ବିବେଚନା କରେ । ସେହିଭଳି ଶ୍ରୀ ଗୁରୁ ତେଗ୍‌ ବାହାଦୁର ଜୀଙ୍କ 400ତମ ଜୟନ୍ତୀକୁ ମଧ୍ୟ ଉପଯୁକ୍ତ ଶ୍ରଦ୍ଧା ଓ ସମ୍ମାନର ସହ ମୋ ସରକାର ପାଳନ କରିବାକୁ ବଚନବଦ୍ଧ ।


    ମା ନ୍ୟବର ସଦସ୍ୟଗଣ ,


    22. ଦିଲ୍ଲୀରେ 40 ଲକ୍ଷରୁ ଅଧିକ ଲୋକ ବସବାସ କରି ରହୁଛନ୍ତି । ସେମାନେ ସେଠାରେ ବହୁ ବର୍ଷ ଧରି ବସବାସ କରି ଅଛନ୍ତି ଏବଂ ସେମାନଙ୍କ ମନରେ ଆଶା ରହିଥିଲା ଯେ ଦିନେ ନା ଦିନେ ସେମାନେ ରହୁଥିବା ଘରର ମାଲିକାନା ସ୍ୱତ୍ୱ ସେମାନଙ୍କୁ ମିଳିବ ଏବଂ ସେମାନେ ଏକ ସମ୍ମାନର ଜୀବନ ବଞ୍ଚିପାରିବେ । ମୋ ସରକାର ଦିଲ୍ଲୀର ପ୍ରାୟ 1 ,700 ରୁ ଅଧିକ କଲୋନୀରେ ବସବାସ କରି ରହୁଥିବା ସେହି ବହୁ ପ୍ରତୀକ୍ଷିତ ଆଶା ଓ ଆକାଂକ୍ଷାକୁ ପୂରଣ କରିଛି ।


    23. କୃଷକ , କୃଷି ଶ୍ରମିକ , ଅସଂଗଠିତ କ୍ଷେତ୍ରରେ କାର୍ଯ୍ୟରତ ଶ୍ରମିକ ଓ ଦେଶର କ୍ଷୁଦ୍ର ବ୍ୟବସାୟୀମାନେ ଦୀର୍ଘ ଦିନରୁ ଏକ ପେନସନ ଯୋଜନାର ଆଶା ରଖିଥିଲେ । କାରଣ ତାହା ସେମାନଙ୍କୁ ସେମାନଙ୍କ ବାର୍ଦ୍ଧକ୍ୟ ଜୀବନରେ ସହାୟକ ହେବ । ମୋ ସରକାର କେବଳ ସେମାନଙ୍କ ଆଶା ଆକାଂକ୍ଷାକୁ ସାକାର କରିନାହିଁ , ଅପରନ୍ତୁ ଏପର୍ଯ୍ୟନ୍ତ ସେହି ଯୋଜନାରେ ପ୍ରାୟ 60 ଲକ୍ଷ ହିତାଧିକାରୀଙ୍କୁ ସାମିଲ କରିଛି ଓ ସେମାନେ ପେନସନ ଯୋଜନାରେ ଅନ୍ତର୍ଭୁକ୍ତ ହୋଇଛନ୍ତି ।


    24. ଆମର ସମସ୍ତଙ୍କର ପୂଜ୍ୟ ବାପୁ ସଦାବେଳେ ସ୍ୱଚ୍ଛତାକୁ ଈଶ୍ୱର ଭକ୍ତିର ପରବର୍ତ୍ତୀ କାର୍ଯ୍ୟ ବୋଲି ହେତୁ କରୁଥିଲେ । ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ବର୍ଷ ଅବସରରେ , ଗତବର୍ଷ ଅକ୍ଟୋବର 2 ତାରିଖରେ , ଦେଶର ଗ୍ରାମାଞ୍ଚଳବାସୀ ରାଷ୍ଟ୍ରପିତାଙ୍କ ପ୍ରତି ଉପଯୁକ୍ତ ଶ୍ରଦ୍ଧାଞ୍ଜଳି ଜ୍ଞାପନ କରିଛନ୍ତି ଏବଂ ସେମାନେ ନିଜକୁ ମୁକ୍ତାକାଶ ଶୌଚଗମନ ଠାରୁ ନିଜକୁ ମୁକ୍ତ କରିଛନ୍ତି । ଅଧୁନା ଏହା ଆମ ସମସ୍ତଙ୍କ ଦାୟିତ୍ୱ ଓ କର୍ତ୍ତବ୍ୟ ଯେ ଆମ ଦେଶର ସମସ୍ତ ସହର ଓ ଗ୍ରାମକୁ ଆଗାମୀ ଦଶନ୍ଧିରେ ଆମେ କିଭଳି ଅଧିକ ସ୍ୱଚ୍ଛ ଓ ସୁନ୍ଦର କରି ଗଢ଼ିପାରିବା ।


    ମାନ୍ୟବର ସଦସ୍ୟଗଣ ,


    25. ଏପରିକି ଆଜି ସୁଦ୍ଧା , ଦେଶର ଗ୍ରାମାଞ୍ଚଳରେ ପାଖାପାଖି 15 କୋଟି ଘର ପାଇପ ଜଳ ଯୋଗାଣ ବ୍ୟବସ୍ଥା ବିହୀନ ଅବସ୍ଥାରେ ରହିଛି । ସେଠାରେ ଆମର ଭଉଣୀ ଓ କନ୍ୟାମାନେ ଘରକୁ ଜଳ ଯୋଗାଣ ହୋଇନଥିବାରୁ ସର୍ବାଧିକ କଷ୍ଟ ଅନୁଭବ କରୁଛନ୍ତି । ଅଧିକନ୍ତୁ , ଦୂଷିତ ଜଳ ସେମାନଙ୍କ ଉପରେ ତଥା ସେମାନଙ୍କ ପରିବାରର ଅନ୍ୟ ସଦସ୍ୟଙ୍କ ସ୍ୱାସ୍ଥ୍ୟ ଉପରେ ବିପରୀତ ପ୍ରଭାବ ପକାଉଛି । ଦେଶର ଗ୍ରାମାଞ୍ଚଳରେ ବସବାସ କରୁଥିବା ପ୍ରତ୍ୟେକ ପରିବାରଙ୍କ ନିକଟକୁ ପାଇପ ଯୋଗେ ପର୍ଯ୍ୟାପ୍ତ ନିରାପଦ ପାନୀୟ ଜଳ ଯୋଗାଣକୁ ସୁନିଶ୍ଚିତ କରିବା ନିମନ୍ତେ ମୋ ସରକାର ଜଳ ଜୀବନ ଅଭିଯାନ ଆରମ୍ଭ କରିଛି । କେନ୍ଦ୍ର ସରକାର , ଦେଶର ସମସ୍ତ ରାଜ୍ୟ ସରକାର , ସ୍ଥାନୀୟ ପ୍ରଶାସନ ଓ ସ୍ୱେଚ୍ଛାସେବୀ ସଂଗଠନ କାନ୍ଧକୁ କାନ୍ଧ ମିଳାଇ ଏକାସଙ୍ଗେ କାର୍ଯ୍ୟ କରୁଛନ୍ତି ଏବଂ ଏହାକୁ ଏହି ଅଭିଯାନକୁ ଏକ ଜନ ଆନ୍ଦୋଳନରେ ପରିଣତ କରିବା ସକାଶେ ପ୍ରୟାସ ଜାରି ରଖିଛନ୍ତି । ଆଗାମୀ ଦିନରେ ଏହି ଯୋଜନାରେ 3 ଲକ୍ଷ 60 ହଜାର କୋଟି ଟଙ୍କା ବ୍ୟୟ କରାଯିବ । ମୋ ସରକାର ଅଟଳ ଭୂଜଳ ଯୋଜନାର ଶୁଭାରମ୍ଭ କରିଛନ୍ତି ଏବଂ ଏଥିରେ ଦେଶର ସାତଟି ସର୍ବାଧିକ ଆପଦାଗ୍ରସ୍ତ ରାଜ୍ୟ ଉପରେ ବିଶେଷ ଧ୍ୟାନ ଦିଆଯାଇଛି ଯେଉଁଠାରେ କି ଭୂଗର୍ଭ ଜଳସ୍ତର ଦ୍ରୁତ ଗତିରେ ହ୍ରାସ ପାଇଚାଲିଛି ।


    ମାନ୍ୟବର ସଦସ୍ୟଗଣ ,


    26. ମୋ ସରକାରର ମନ୍ତ୍ର ହେଲା , ସବକା ସାଥ୍ , ସବ୍ କା ବିକାଶ , ସବକା ବିଶ୍ୱାସ । ଦେଶର ପ୍ରତ୍ୟେକ ନାଗରିକଙ୍କ ସକାଶେ ଏହା ଉଦ୍ଦିଷ୍ଟ ଏବଂ ଦେଶର ପ୍ରତ୍ୟେକ କ୍ଷେତ୍ର ପ୍ରତି ଏହା ପ୍ରଯୁଜ୍ୟ । ମୋ ସରକାର ବିଶ୍ୱାସ କରେ ଯେ ସମାଜର କୋଣରେ ରହୁଥିବା ଜଣେ ସାଧାରଣ ଲୋକଙ୍କ ସକାଶେ ମଧ୍ୟ ଏହା କାର୍ଯ୍ୟକାରୀ କରାଯିବ । ତାକୁ ଅଗ୍ରାଧିକାର ପ୍ରଦାନ କରାଯିବ । ଦେଶର ଯେଉଁ ସବୁ କ୍ଷେତ୍ର ବିକାଶ ଦୃଷ୍ଟିରୁ ପଛରେ ପଡ଼ିଛି ସେସବୁ ଉପରେ ପ୍ରାଧାନ୍ୟ ଆରୋପ କରାଯିବ ।


    27. ଦେଶର 112ଟି ଜିଲ୍ଲାକୁ ଆକାଂକ୍ଷୀ ଜିଲ୍ଲା ରୂପେ ମାନ୍ୟତା ପ୍ରଦାନ କରି ସରକାର ସେସବୁ ଜିଲ୍ଲାମାନଙ୍କରେ ବସବାସ କରୁଥିବା ଗରିବ ଲୋକମାନଙ୍କ ସର୍ବାଙ୍ଗୀଣ ଉନ୍ନତି ନିମନ୍ତେ ବିଶେଷ ଦୃଷ୍ଟି ପ୍ରଦାନ କରାଯାଉଛି । ରାଜ୍ୟ ସରକାରମାନେ ମଧ୍ୟ ସେହିସବୁ ଜିଲ୍ଲାଗୁଡ଼ିକୁ ସେମାନଙ୍କର ଅଭିଜ୍ଞ ଓ ଯୁବ ଅଧିକାରୀମାନଙ୍କୁ ନିଯୁକ୍ତ କରି ସେଥିରେ ଉପଯୁକ୍ତ ସହଯୋଗ କରୁଛନ୍ତି । ଫଳ ସ୍ୱରୂପ , ସେହିସବୁ ଜିଲ୍ଲାଗୁଡ଼ିକ ଇତି ମଧ୍ୟରେ ବିଭିନ୍ନ କ୍ଷେତ୍ରରେ ବିକାଶ ସୂଚକାଙ୍କରେ ଉନ୍ନତି କରିଥିବା ଏବେ ଲକ୍ଷ୍ୟ କରାଯାଉଛି । ଏବଂ ଅନେକ ଜିଲ୍ଲା ସେମାନଙ୍କର ପ୍ରଗତି ସୂଚୀରେ ରାଜ୍ୟ ଅନୁପାତ ସହ ସମତୁଲ ହେବାରେ ନିକଟତର ହୋଇଛନ୍ତି । ମୁଁ ସେମାନଙ୍କୁ ଅଭିନନ୍ଦନ ଜଣାଉଛି ଓ ମୋର ଶୁଭେଚ୍ଛା ଜ୍ଞାନକ କରୁଛି । ସେଥିରେ ସହଯୋଗ କରିଥିବା ଟିମକୁ ମଧ୍ୟ ଏହି ଗୃହ ମାଧ୍ୟମରେ ମୁଁ ବଧେଇ ଜଣାଉଛି ।


    ମାନ୍ୟବର ସଦସ୍ୟଗଣ ,


    28. ଦିଲ୍ଲୀଠାରୁ ଉତ୍ତର ପୂର୍ବାଞ୍ଚଳ କ୍ଷେତ୍ରର ବାସ୍ତବ ଦୂରତା ଯେତିକି , ତା ’ ଠାରୁ ସେଠାକାର ଲୋକମାନଙ୍କୁ ଅଧିକ ହତୋତ୍ସାହିତ କରିଥିଲା , ତାହାହେଲା ସେମାନଙ୍କ ମନରେ ଥିବା ଆବେଗିକ ଅଶ୍ୱସ୍ତି । ମୋ ସରକାର ଏଭଳି ପରିସ୍ଥିତିରେ ଆମୂଳଚୂଳ ପରିବର୍ତ୍ତନ ଘଟାଇଛି ଏବଂ ଗତ ପାଞ୍ଚ ବର୍ଷ ମଧ୍ୟରେ ଏ ଦିଗରେ ଅକ୍ଳାନ୍ତ ପରିଶ୍ରମ କରିଆସିଛି । ଉତ୍ତର ପୂର୍ବାଞ୍ଚଳ କ୍ଷେତ୍ରର ସଂଯୋଗୀକରଣକୁ ବିସ୍ତାରିତ କରିବା ଲାଗି ଅଭୂତପୂର୍ବ ମାତ୍ରାରେ କାର୍ଯ୍ୟ କରାଯାଉଛି । ସେଠାରେ ଭିତ୍ତିଭୂମିକୁ ମଜଭୁତ କରାଯାଉଛି ଏବଂ ଲୋକମାନଙ୍କ ଜୀବନଧାରଣକୁ ସହଜସାଧ୍ୟ କରାଯାଉଛି । ଫଳ ସ୍ୱରୂପ , ସରକାରଙ୍କର ଏଭଳି ପ୍ରୟାସ ଫଳରେ 2022 ମସିହା ସୁଦ୍ଧା , ସିକିମ , ମିଜୋରାମ , ମଣିପୁର ଏବଂ ନାଗାଲାଣ୍ଡର ରାଜଧାନୀକୁ ରେଳ ନେଟୱାର୍କ ଦ୍ୱାରା ସଂଯୋଗ କରାଯିବାର ଲକ୍ଷ୍ୟ ରଖାଯାଇଛି । ଅଗରତାଲା- ଅଖୌରା ରେଳ ଲିଙ୍କ୍ ନିର୍ମାଣ କାର୍ଯ୍ୟ ମଧ୍ୟ ଦ୍ରୁତ ଗତିରେ ଆଗେଇ ଚାଲିଛି । 2022 ମସିହାରେ , ଅରୁଣାଚଳ ପ୍ରଦେଶର ‘ ହେଲୋଙ୍ଗି ’ ଠାରେ ନିର୍ମାଣାଧୀନ ଥିବା ନୂତନ ବିମାନ ବନ୍ଦର କାର୍ଯ୍ୟ ସଂପୂର୍ଣ୍ଣ ହେବ ।


    29. ଏହା ବ୍ୟତୀତ ଗୁଆହାଟୀଠାରେ ଏକ ନୂତନ ଏମ୍ସ ସ୍ଥାପନ , ନୂମାଲିଗଡ଼ଠାରେ ଏକ ଜୈବ ରିଫାଇନେରୀ ଓ ମଣିପୁରରେ କ୍ରୀଡ଼ା ବିଶ୍ୱବିଦ୍ୟାଳୟ ସ୍ଥାପନ କାର୍ଯ୍ୟ ଦ୍ରୁତ ବେଗରେ ଆଗେଇ ଚାଲିଛି । ଉତ୍ତର ପୂର୍ବାଞ୍ଚଳ ଗ୍ୟାସ ଗ୍ରୀଡ଼ ପ୍ରକଳ୍ପ ପାଇଁ ସରକାର 9 ,000 କୋଟି ଟଙ୍କା ମଞ୍ଜୁର କରିଛନ୍ତି । ଏହି ପ୍ରକଳ୍ପ ଉତ୍ତର ପୂର୍ବାଞ୍ଚଳର 8ଟି ରାଜ୍ୟକୁ ଗ୍ୟାସଭିତ୍ତିକ ଅର୍ଥନୀତିରେ ପରିଣତ ହେବାର ଭିତ୍ତିଭୂମି ବୋଲି ବିବେଚନା କରାଯାଉଛି ।


    30. କେନ୍ଦ୍ରୀୟ ଓ ଆସାମ ସରକାର ନିକଟରେ ବୋଡ଼ୋ ସଂଗଠନ ସହ ଏକ ଐତିହାସିକ ଚୁକ୍ତିନାମା ସ୍ୱାକ୍ଷର କରିଛନ୍ତି ଯାହା କି 5 ଦଶନ୍ଧି ଧରି ଲାଗି ରହିଥିବା ବୋଡ଼ୋ ସମସ୍ୟାର ସମାଧାନ କରିପାରିଛି । ଏହି ରାଜିନାମା ସ୍ୱାକ୍ଷରିତ ହେବା ପରେ , ପ୍ରାୟ 4000ରୁ ଅଧିକ ଲୋକଙ୍କ ଜୀବନହାନି ଘଟାଇଥିବା ଏହି ଜଟିଳ ସମସ୍ୟା ସମାଧାନ ହୋଇପାରିଛି । ଏହି ରାଜିନାମା ସ୍ୱାକ୍ଷରିତ ହେବାପରେ , ସରକାର ବୋଡ଼ୋ ସମ୍ପ୍ରଦାୟଙ୍କ ବିକାଶ ଲାଗି 1500 କୋଟି ଟଙ୍କା ବ୍ୟୟ କରିବେ । ସେହିଭଳି ତ୍ରିପୁରା , ମିଜୋରାମ , କେନ୍ଦ୍ର ସରକାର ଏବଂ ବ୍ରୁ ଜନଜାତିଙ୍କ ମଧ୍ୟରେ ଆଉ ଏକ ଗୁରୁତ୍ୱପୂର୍ଣ୍ଣ ରାଜିନାମା ସ୍ୱାକ୍ଷରିତ ହୋଇଛି । ଏହି ସମସ୍ୟା ଦଶନ୍ଧି ଦଶନ୍ଧି ଧରି ଲାଗି ରହିଥିଲା । ବ୍ରୁ ସମ୍ପ୍ରଦାୟର ହଜାର ହଜାର ଲୋକଙ୍କ ସମସ୍ୟା ଦୂର କରି ସେମାନଙ୍କୁ ନିରାପଦ ଜୀବନ ବଞ୍ଚିବା ସକାଶେ ଏହି ରାଜିନାମା ସୁନିଶ୍ଚିତ ପରିସ୍ଥିତି ସୃଷ୍ଟି କରିବ ।


    ମାନ୍ୟବର ସଦସ୍ୟଗଣ ,


    31. ମୋ ସରକାର ଦେଶର ଆଦିବାସୀ ସମ୍ପ୍ରଦାୟର ଭାଇ ଓ ଭଉଣୀମାନଙ୍କ ଜାତୀୟ ବିକାଶ ଧାରାରେ ସାମିଲ କରିବା ନିମନ୍ତେ ପ୍ରତିଶ୍ରୁତିବଦ୍ଧ । ପ୍ରଥମ ଥର ପାଇଁ ସରକାର ଜଙ୍ଗଲଜାତ ଦ୍ରବ୍ୟର ସର୍ବନିମ୍ନ ସହାୟକ ମୂଲ୍ୟ ( MSP )ରେ ବୃଦ୍ଧି ଘଟାଇଛନ୍ତି । ମୋ ସରକାର ଜନଜାତି ବର୍ଗର ଲୋକମାନଙ୍କ ସ୍ୱାସ୍ଥ୍ୟ , ଶିକ୍ଷା ଓ କୌଶଳ ବିକାଶ ଉପରେ ବିଶେଷ ଧ୍ୟାନ ପ୍ରଦାନ କରୁଛି । ମାତ୍ର କେଇ ସପ୍ତାହ ତଳେ , ସରକାର ଦେଶରେ 400ରୁ ଅଧିକ ଏକଲବ୍ୟ ମଡ଼େଲ ଆବାସିକ ବିଦ୍ୟାଳୟ ଖୋଲିବାକୁ ଏକ କାର୍ଯ୍ୟକ୍ରମ ଆରମ୍ଭ କରିଛନ୍ତି । ନିକଟରେ , ଲୋକସଭା ଓ ରାଜ୍ୟ ବିଧାନସଭାମାନଙ୍କରେ ତଫସିଲଭୁକ୍ତ ଜନଜାତି ଓ ତଫସିଲଭୁକ୍ତ ଜାତିର ପ୍ରାର୍ଥୀଙ୍କ ପାଇଁ ସ୍ଥାନ ସଂରକ୍ଷଣ ବ୍ୟବସ୍ଥାକୁ ଆଗାମୀ ଦଶ ବର୍ଷକୁ ବଢ଼ାଇ ଦିଆଯାଇଛି ।


    ମାନ୍ୟବର ସଦସ୍ୟଗଣ ,


    32. ମୋ ସରକାର ମଧ୍ୟ ସଂଖ୍ୟାଲଘୁ ଗୋଷ୍ଠୀଙ୍କ ସାମାଜିକ , ଆର୍ଥିକ ଓ ଶୈକ୍ଷିକ ପ୍ରଗତିକୁ ନିରବଚ୍ଛିନ୍ନ ଭାବେ ବୃଦ୍ଧି କରିବା ଦିଗରେ କାର୍ଯ୍ୟରତ ଅଛନ୍ତି । ହୁନର ହାଟ ମାଧ୍ୟମରେ ସଂଖ୍ୟାଲଘୁ ସମ୍ପ୍ରଦାୟର 2 ଲକ୍ଷ 65 ହଜାର କୁଶଳୀ କାରିଗରଙ୍କୁ କର୍ମନିଯୁକ୍ତ ଯୋଗାଇ ଦିଆଯାଇଛି । ସେମାନେ ଯେଭଳି କୌଣସି ବାଧାବିଘ୍ନ ବିନା ସେମାନଙ୍କର ଶିକ୍ଷାଲାଭ ଜାରି ରଖିବେ ସେଥିପାଇଁ ମୁସଲମାନ ବର୍ଗର ଛାତ୍ରଛାତ୍ରୀମାନଙ୍କ ପାଇଁ ବିପୁଳ ସଂଖ୍ୟକ ଛାତ୍ରବୃତ୍ତି ବ୍ୟବସ୍ଥା କରାଯାଇଛି ।


    33. ମୋ ସରକାରଙ୍କ ସ୍ୱତନ୍ତ୍ର ଅନୁରୋଧ କ୍ରମେ , ସାଉଦି ଆରବ ସରକାର ବାର୍ଷିକ ହଜ୍ କୋଟା ସଂଖ୍ୟାରେ ଅଭୂତପୂର୍ବ ଭାବେ ବୃଦ୍ଧି କରିଛନ୍ତ ଯାହା ଫଳରେ କି ରେକର୍ଡ଼ ସଂଖ୍ୟକ 2 ଲକ୍ଷ ଭାରତୀୟ ମୁସଲାମାନ ଚଳିତ ଥର ହଜ୍ ଯାତ୍ରାରେ ଯାଇପାରିଛନ୍ତି । ଭାରତ ହେଉଛି ବିଶ୍ୱର ଏକମାତ୍ର ରାଷ୍ଟ୍ର ଯେଉଁଠାରେ କି ସମଗ୍ର ହଜ୍ ତୀର୍ଥଯାତ୍ରା ପ୍ରକ୍ରିୟା ଡ଼ିଜିଟାଲ ଏବଂ ଅନଲାଇନ ମାଧ୍ୟମରେ ସମ୍ପାଦନ କରାଯାଉଛି । ସେହିଭଳି ସରକାର ଦେଶସାରା ୱାକଫ୍ ସମ୍ପତ୍ତିକୁ 100 ପ୍ରତିଶତ ଡ଼ିଜିଟାଇଜେସନ୍ କରିବା ଲାଗ ପ୍ରୟାସ ଜାରି ରଖିଛନ୍ତି ଯାହା ଫଳରେ କି ମୁସଲମାନ ସମ୍ପ୍ରଦାୟଙ୍କ ହିତ ଲାଗି ସମସ୍ତ ସମ୍ପତ୍ତି ଉପଯୋଗ କରାଯାଇପାରିବ ।


    ମା ନ୍ୟବର ସଦସ୍ୟଗଣ ,


    34. ଦିବ୍ୟାଞ୍ଜନ ଆଶା ଓ ଆକାଂକ୍ଷାକୁ ସାକାର କରିବା ଦିଗରେ ମୋ ସରକାର ସର୍ବାଧିକ ସତର୍କତାର ସହ କାର୍ଯ୍ୟ କରୁଛି । ସଂରକ୍ଷଣ ଓ ଆଇନଗତ ଭାବେ ସଶକ୍ତିକରଣ ପ୍ରକ୍ରିୟା ବୃଦ୍ଧି ସହ 1000ରୁ ଅଧିକ ସରକାରୀ କୋଠା ଏବଂ 700ରୁ ଅଧିକ ରେଳ ଷ୍ଟେସନକୁ ଦିବ୍ୟାଞ୍ଜନ ଉପଲବ୍ଧ କରାଯାଇଛି । ଗତ ପାଞ୍ଚ ବର୍ଷ ଭିତରେ 900 କୋଟିରୁ ଉର୍ଦ୍ଧ୍ଵ ଟଙ୍କା ମୂଲ୍ୟର ସହାୟକ ଓ ସହାୟତା ଉପକରଣ ଦିବ୍ୟାଞ୍ଜନ ଶିବିର ଆୟୋଜନ ମାଧ୍ୟମରେ ବିତରଣ କରାଯାଇଛି । ସରକାର ଏବେ ଦିବ୍ୟାଞ୍ଜନର ଏକ ଜାତୀୟ ଡାଟାବେସ୍ ପ୍ରସ୍ତୁତ କରୁଛନ୍ତି ଏବଂ ଇ- ୟୁନିକ୍ ପରିଚୟ ପତ୍ର 25 ଲକ୍ଷ ଦିବ୍ୟାଞ୍ଜନଙ୍କୁ ବିତରଣ କରାଯାଇଛି । ଗତ ଥର ସରକାର ବେଳେ , ମୋ ସରକାର ଭାରତୀୟ ସାଂକେତିକ ଭାଷା ଶବ୍ଦକୋଷ ପ୍ରସ୍ତୁତ ଲାଗି ପଦକ୍ଷେପ ନେଇଥିଲା । ମୋତେ ଏ କଥା ଗୃହକୁ ଅବଗତ କରାଇ ଅଶେଷ ଆନନ୍ଦ ଲାଗୁଛି ଛଅ ହଜାର ଶବ୍ଦଯୁକ୍ତ ଏକ ବିଶେଷ ଶବ୍ଦକୋଷ ଇତି ମଧ୍ୟରେ ପ୍ରସ୍ତୁତ ହୋଇଛି ।


    ମାନ୍ୟବର ସଦସ୍ୟଗଣ ,


    35. ଭାରତ ସଦାବେଳେ ସବୁ ଧର୍ମର ଓ ବର୍ଗର ଲୋକମାନଙ୍କୁ ସମାନ ସମ୍ମାନ ପ୍ରଦର୍ଶନ ନୀତିରେ ବିଶ୍ୱାସ କରିଆସିଛି । କିନ୍ତୁ , ଦେଶ ବିଭାଜନ ସମୟରେ , ଭାରତର ଏହି ବିଶ୍ୱାସ ଏବଂ ଏହାର ଜନସାଧାରଣଙ୍କ ପ୍ରତି ଘୋର ଆକ୍ରମଣ କରାଯାଇଥିଲା । ଦେଶ ବିଭାଜନ ପରେ ଦେଶରେ ଯେଉଁଭଳି ବାତାବରଣ ସୃଷ୍ଟି ହୋଇଥିଲା , ସେତେବେଳେ ଏହାକୁ ଲକ୍ଷ୍ୟ କରି ଜାତିର ପିତା ମହାତ୍ମା ଗାନ୍ଧୀ କହିଥିଲେ , ‘ ପାକିସ୍ତାନର ହିନ୍ଦୁ ଓ ଶିଖମାନେ ଯେଉଁମାନେ ସେଠାରେ ବସବାସ କରିବା ପାଇଁ ଇଚ୍ଛୁକ ନୁହନ୍ତି ସେମାନେ ଚାହିଁଲେ ଭାରତ ଆସିପାରିବେ । ସେମାନଙ୍କ ପାଇଁ ସ୍ୱାଭାବିକ ଜୀବନ ଯାପନ ସୁନିଶ୍ଚିତ କରିବା ହେଉଛି ଭାରତ ସରକାରଙ୍କ କର୍ତ୍ତବ୍ୟ । ’ ପୂଜ୍ୟ ବାପୁଙ୍କ ଏହି ଉକ୍ତିକୁ ଅନେକ ଜାତୀୟ ନେତା ଓ ରାଜନୈତିକ ଦଳ ସମୟାନ୍ତରେ ସେମାନଙ୍କର ସମର୍ଥନ ଜ୍ଞାପନ କରିଆସିଛନ୍ତି ଏବଂ ଅଧିକନ୍ତୁ ଏହାକୁ ଅନୁସରଣ ମଧ୍ୟ କରିଛନ୍ତି । ତେଣୁ ଏହା ଆମର ଦାୟିତ୍ୱ ଯେ ଦେଶର ନିର୍ମାତାମାନଙ୍କ ଏହି ଆଶା ଓ ଆକାଂକ୍ଷା ଆମେମାନେ ସାକାର କରିବା । ମୁଁ ଖୁସି ଯେ ସଂସଦର ଉଭୟ ଗୃହ ସେହି ଆଶାକୁ ପୂରଣ କରିଛି ଏବଂ ନାଗରିକତା ସଂଶୋଧନ ଆଇନକୁ ଗୃହୀତ କରିଛି । ଯେତେବେଳେ ଦେଶ ମହାତ୍ମା ଗାନ୍ଧୀଙ୍କ 150ତମ ଜନ୍ମ ଜୟନ୍ତୀ ବର୍ଷ ପାଳନ କରୁଛି , ଆପଣମାନେ ସଭିଏଁ ଏହି ମାନସିକତାକୁ ଯଥେଷ୍ଟ ମାତ୍ରାରେ ଚିନ୍ତା କରିଛନ୍ତି । ମୁଁ ଉଭୟ ଗୃହର ସମସ୍ତ ସାଂସଦଙ୍କୁ ଏଥିପାଇଁ ଅଭିନନ୍ଦନ ଜଣାଉଛି ।


    ମା ନ୍ୟବର ସଦସ୍ୟଗଣ ,


    36. ପାକିସ୍ତାନରେ ବସବାସ କରିଆସୁଥିବା ସଂଖ୍ୟାଲଘୁ ସମ୍ପ୍ରଦାୟଙ୍କ ପ୍ରତି ଦିନକୁ ଦିନ ବୃଦ୍ଧି ପାଉଥିବା ଅତ୍ୟାଚାର ସଂପର୍କରେ ଆମେ ସଭିଏଁ ଭଲ ଭାବେ ଅବଗତ । ନାନକାନା ସାହିବ ଠାରେ ନିକଟରେ କ ’ ଣସବୁ ଘଟିଲା ତାହା ମଧ୍ୟ ଆପଣମାନେ ସମସ୍ତେ ଭଲ ଭାବେ ଜାଣିଛନ୍ତି । ତେଣୁ ଏହା ଆମ ସମସ୍ତଙ୍କ ଦାୟିତ୍ୱ ଯେ ପାକିସ୍ତାନରେ ଘଟୁଥିବା ଏଭଳି ଅତ୍ୟାଚାରକୁ କିଭଳି ରୋକାଯାଇ ପାରିବ ସେଥିପ୍ରତି ବିଶ୍ୱ ସମ୍ପ୍ରଦାୟଙ୍କ ନଜରକୁ ତାହା ଆଣିବାକୁ ପଡ଼ିବ ।


    37. ପାକିସ୍ତାନରେ ସଂଖ୍ୟାଲଘୁ ସମ୍ପ୍ରଦାୟଙ୍କ ଉପରେ ହେଉଥିବା ଏଭଳି ଅତ୍ୟାଚାରକୁ ନିନ୍ଦା କରିବା ବେଳେ , ମୁଁ ବିଶ୍ୱ ସମୁଦାୟକୁ ନିବେଦନ କରିବି ଯେ ସେମାନେ ଏହା ଉପରେ ଦୃଷ୍ଟି ନିବଦ୍ଧ କରନ୍ତୁ ଏବଂ ଏ ସଂପର୍କରେ ଆବଶ୍ୟକ ପଦକ୍ଷେପ ମଧ୍ୟ ଗ୍ରହଣ କରିବା ଆବଶ୍ୟକ ।


    ମାନ୍ୟବର ସଦସ୍ୟଗଣ ,


    38. ମୋ ସରକାର ପୁଣି ଥରେ ସ୍ପଷ୍ଟ କରିବାକୁ ଚାହେଁ ଯେ ବିଶ୍ୱର ସମସ୍ତ ଧର୍ମର ଲୋକଙ୍କ ସକାଶେ ଯେଉଁ ବିଧିବିଧାନ ରହି ଆସିଛି ଓ ଯେଉଁମାନେ ଭାରତ ଉପରେ ବିଶ୍ୱାସ କରନ୍ତି ଏବଂ ଯେଉଁମାନେ ଭାରତୀୟ ନାଗରିକତା ଗ୍ରହଣ ପାଇଁ ଆଗ୍ରହୀ , ସେମାନଙ୍କ ପାଇଁ ଭାରତ ନିଜ ସମବେଦନା ଜଣାଇବାରେ ଅପରିବର୍ତ୍ତିତ ରହିବ । ଯେକୌଣସି ଧର୍ମରେ ବିଶ୍ୱାସୀ ଜଣେ ବ୍ୟକ୍ତି ଏଭଳି ବିଧିବିଧାନକୁ ଅନୁସରଣ କରିପାରିବ ଏବଂ ଭାରତର ନାଗରିକ ଗ୍ରହଣ କରିପାରିବ । ସରକାର ଏହାକୁ ସୁନିଶ୍ଚିତ କରିବା ସକାଶେ ଅନେକ ବିଧିବିଧାନ ପ୍ରଣୟନ କରିଛନ୍ତି ଯେ ଯେଉଁମାନେ ଭାରତରେ ଆଶ୍ରୟ ଗ୍ରହଣ ସକାଶେ ବାଧ୍ୟ ହୋଇଛନ୍ତି ଏବଂ ସେମାନଙ୍କ ନାଗରିକତ୍ୱ ଗ୍ରହଣ କୌଣସି କ୍ଷେତ୍ର ଉପରେ ପ୍ରତିକୂଳ ପ୍ରଭାବ ପକାଉନଥିବ । ବିଶେଷ କରି ଉତ୍ତର ପୂର୍ବାଞ୍ଚଳ ଉପରେ ।


    39. ମାନ୍ୟବର ସଦସ୍ୟଗଣ ,


    ଭାରତର ମହାନ ସନ୍ଥ କବି ଥିରୁଭଲ୍ଲୁଭର କହିଛନ୍ତି –


    “ ଉରୁଭର ଉଲଗାଟ୍ଟିଆର୍କ ଆୟିନିୟା ତଟ୍ଟରାଦ , ଇରୁ-ଭରେ ଇଲ୍ଲାମ୍‌ ପୋରୁଟ୍ଟ ’


    ତାହାର ଅର୍ଥ ହେଲା , “ ଗୋଟିଏ ଚକରେ ଲାଗିଥିବା ଅଖ ଭଳି , ଜଣେ କୃଷକ ସମଗ୍ର ବିଶ୍ୱକୁ ଏକତ୍ର ଧରି ରଖିଥାଏ । ଯେଉଁମାନେ ସେମାନଙ୍କ ଭୂମିକୁ କର୍ଷଣ କରିପାରନ୍ତି ନାହିଁ ସେମାନଙ୍କ ସକାଶେ ସେଇ କୃଷକ ହିଁ ସେ କଷ୍ଟ ବହନ କରିଥାଏ । ”


    40. ଆମର ରାଷ୍ଟ୍ର ଆମ କୃଷକମାନଙ୍କ ନିକଟରେ ସଦା ଋଣୀ ଯେଉଁମାନେ ଆମର ଅନ୍ନଦାତା । କାରଣ ସେମାନଙ୍କ କଠିନ ଶ୍ରମ ଯୋଗୁ ହିଁ ଆମେ ଆଜି ଖାଦ୍ୟଶସ୍ୟ କ୍ଷେତ୍ରରେ ଆତ୍ମନିର୍ଭରଶୀଳ ହୋଇପାରିଛୁ । ସେହି କୃଷକମାନେ ଯେଉଁମାନେ କି ନିସ୍ୱାର୍ଥପର ଭାବେ ସେମାନଙ୍କର ଶ୍ରମ କରିଚାଲିଥାନ୍ତି ଏବଂ ଗ୍ରାମାଞ୍ଚଳ ବିକାଶ କରିଚାଲିଛନ୍ତି ସେମାନଙ୍କର ଜୀବନରେ ପରିବର୍ତ୍ତନ ଘଟାଇବା ଉପରେ ମୋ ସରକାର ଗୁରୁତ୍ୱ ଆରୋପ କରୁଛନ୍ତି । ସରକାର ଆଗାମୀ ବର୍ଷମାନଙ୍କରେ ଗ୍ରାମାଞ୍ଚଳ ଅର୍ଥ ବ୍ୟବସ୍ଥାକୁ ସୁଦୃଢ଼ କରିବା ନିମନ୍ତେ 25 ଲକ୍ଷ କୋଟି ଟଙ୍କା ବ୍ୟୟ କରିବାକୁ ସ୍ଥିର କରିଛନ୍ତି । ଏହି ପରିପ୍ରେକ୍ଷୀରେ ସରକାର ଏକ ରଣନୀତି ଉପରେ କାର୍ଯ୍ୟ କରୁଛନ୍ତି ଯାହା ଏକ ଉପାର୍ଜନଭିତ୍ତିକ ବ୍ୟବସ୍ଥା ଏବଂ ତାହା କୃଷକମାନଙ୍କ ଉପାର୍ଜନକୁ ଦ୍ୱିଗୁଣିତ କରିବା ସକାଶେ ଅଭିପ୍ରେତ ।


    ମାନ୍ୟବର ସଦସ୍ୟଗଣ ,


    41. ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି ଯୋଜନା ମାଧ୍ୟମରେ 43 ହଜାର କୋଟିରୁ ଅଧିକ ଟଙ୍କା ଦେଶର 8 କୋଟିରୁ ଅଧିକ ପରିବାରଙ୍କ ବ୍ୟାଙ୍କ ଜମାଖାତାରେ ପୈଠ କରାଯାଇସାରିଛି । ଚଳିତ ମାସ , ଅର୍ଥାତ୍‌ ଜାନୁଆରୀ 2 ତାରିଖ ଦିନ , ମୋ ସରକାର ଦେଶର 6 କୋଟି କୃଷକଙ୍କ ବ୍ୟାଙ୍କ ଜମାଖାତାକୁ ଏକକାଳୀନ ପ୍ରାୟ 12 ହଜାର କୋଟି ଟଙ୍କା ହସ୍ତାନ୍ତର କରି ଏକ ରେକର୍ଡ଼ ସୃଷ୍ଟି କରିଛନ୍ତି ।


    42. ମୋ ସରକାର କୃଷକମାନଙ୍କୁ ସେମାନଙ୍କର ଇନପୁଟ୍‌ ମୂଲ୍ୟର ଦେଢ଼ଗୁଣ ମୂଲ୍ୟ ଦେବା ସକାଶେ ପ୍ରତିବଦ୍ଧତାର ସହ କାର୍ଯ୍ୟ କରୁଛି । ଖରିଫ ଏବଂ ରବି ଚାଷ ଉତ୍ପାଦନର ସର୍ବନିମ୍ନ ସହାୟକ ମୂଲ୍ୟକୁ ଯଥେଷ୍ଟ ବୃଦ୍ଧି କରିବା ଦିଗରେ ମଧ୍ୟ ମୋ ସରକାର କାର୍ଯ୍ୟ କରୁଛି । ସରକାରଙ୍କ ପ୍ରୟାସ ଯୋଗୁ ଶସ୍ୟ ଓ ତୈଳବୀଜ ସଂଗ୍ରହ ଏବେ 20 ଗୁଣ ବୃଦ୍ଧି ପାଇଛି ।


    ମାନ୍ୟବର ସଦସ୍ୟଗଣ ,


    43. ମୋ ସରକାର ମଧ୍ୟ ବିକଳ୍ପ କୃଷି ବ୍ୟବସ୍ଥାକୁ ପ୍ରୋତ୍ସାହନ ପ୍ରଦାନ କରୁଛି । କ୍ଲଷ୍ଟର ଭିତ୍ତିକ ଉଦ୍ୟାନକୃଷି , ଜୈବ ଫାର୍ମିଂକୁ ପ୍ରୋତ୍ସାହନ ପ୍ରଦାନ ସହିତ ଏହାର ପ୍ରସାର ପାଇଁ କୃଷକମାନଙ୍କୁ ଉତ୍ସାହିତ କରାଯାଉଛି । ସରକାରଙ୍କ ପ୍ରୟାସ ଯୋଗୁ ଦେଶରେ ମହୁ ଉତ୍ପାଦନରେ 60 ପ୍ରତିଶତ ଅଭିବୃଦ୍ଧି ସମ୍ଭବପର ହୋଇପାରିଛି । ଏହି କ୍ଷେତ୍ରରେ ସରକାର ତାଙ୍କର ପ୍ରୟାସ ଜାରି ରଖିଛନ୍ତି । ଭାରତରୁ ଇତ୍ୟବସରେ ବିଦେଶକୁ ମହୁ ରପ୍ତାନୀ ଦୁଇଗୁଣରୁ ଅଧିକ ହୋଇପାରିଛି । ଏହି କାର୍ଯ୍ୟରେ ଅଧିକ ସାଫଲ୍ୟ ଯୋଗ କରିବା ସକାଶେ ଜାତୀୟ ମହୁ ଚାଷ ଏବଂ ମହୁ ମିଶନକୁ ସରକାର ମଞ୍ଜୁର ପ୍ରଦାନ କରିଛନ୍ତି ।


    44. ମତ୍ସ୍ୟଚାଷୀମାନଙ୍କ ଉପାର୍ଜନରେ ଦୁଇଗୁଣା ବୃଦ୍ଧି ଏବଂ ଦେଶରେ ମାଛ ଉତ୍ପାଦନକୁ ଦ୍ୱିଗୁଣିତ କରିବା ଭଳି ଦୁଇଟି ଉଦ୍ଦେଶ୍ୟକୁ ସାକାର କରିବା ଦିଗରେ ସରକାର ମତ୍ସ୍ୟଚାଷ ନାମକ ଏକ ନୂତନ ବିଭାଗ ସୃଷ୍ଟି କରିଛନ୍ତି । ଏହି ବିଭାଗ ଦ୍ୱାରା ହିଁ ଉପର ବର୍ଣ୍ଣିତ ଦୁଇଟିଯାକ ଲକ୍ଷ୍ୟ ହାସଲ ସହଜସାଧ୍ୟ ହୋଇପାରିବ । ଦେଶରେ ଥିବା 50 କୋଟି ପ୍ରାଣୀଧନଙ୍କ ସ୍ୱାସ୍ଥ୍ୟକୁ ସୁନିଶ୍ଚିତ କରିବା ଲକ୍ଷ୍ୟରେ ଏକ ବ୍ୟାପକ ବ୍ୟବସ୍ଥାର ଆୟୋଜନ କରାଯାଉଛି । ଜାତୀୟ ପ୍ରାଣୀ ରୋଗ ନିୟନ୍ତ୍ରଣ କାର୍ଯ୍ୟକ୍ରମ ଅଧୀନରେ 13 ହଜାର କୋଟି ଟଙ୍କା ବ୍ୟୟ କରାଯାଇ ଗାଈଗୋରୁମାନଙ୍କୁ ଫାଟୁଆ ଏବଂ ମୁଖଗହ୍ୱର ରୋଗରୁ ମୁକ୍ତ ରଖିବା ସକାଶେ ଟୀକାକରଣ ବ୍ୟବସ୍ଥା ଗ୍ରହଣ କରାଯାଉଛି ।


    ମାନ୍ୟବର ସଦସ୍ୟଗଣ ,


    45. ମୋ ସରକାର ରାଜ୍ୟ ସରକାରମାନଙ୍କ ସହ ମିଶି ଅତି ସତର୍କତାର ସହ କୃଷକମାନଙ୍କୁ ପ୍ରାକୃତିକ ବିପର୍ଯ୍ୟୟ ଜନିତ ଦୁର୍ବିପାକରୁ ଉପଶମ ପ୍ରଦାନ ନିମନ୍ତେ କାର୍ଯ୍ୟ କରୁଛି । ପ୍ରଧାନମନ୍ତ୍ରୀ ଫସଲ ବୀମା ଯୋଜନା ଅଧୀନରେ ହାରାହାରି ପ୍ରତ୍ୟେକ ବର୍ଷ ହାରାହାରି ସାଢ଼େ ପାଞ୍ଚ କୋଟିରୁ ଅଧିକ କୃଷକଙ୍କୁ ଶସ୍ୟ ବୀମାରେ ଅନ୍ତର୍ଭୁକ୍ତ କରାଯାଉଛି । ଫଳରେ କୃଷକମାନଙ୍କ ଶସ୍ୟହାନି ଜନିତ କ୍ଷତିପୂରଣ ରାଶି ଏବେ 57 ହଜାର କୋଟି ଟଙ୍କାରେ ପହଞ୍ଚିଛି ।


    46. ଇ- ନାମ୍‌ ବ୍ୟବସ୍ଥାର ପ୍ରଭାବ , ଯାହାକି କୃଷକମାନଙ୍କ ସକାଶେ ଅନଲାଇନରେ ଜାତୀୟ ବଜାର ସୁବିଧା ଯୋଗାଇ ଦେବା ସକାଶେ ଉଦ୍ଦିଷ୍ଟ , ତାହା ଧୀରେ ଧୀରେ ଦୃଶ୍ୟ ହେବାରେ ଲାଗିଛି । ଏଥିସହ ଦେଶର 1 କୋଟି 65 ଲକ୍ଷ କୃଷକ ଏବଂ ପ୍ରାୟ 1 ଲକ୍ଷ 25 ହଜାର ବ୍ୟବସାୟୀଙ୍କୁ ଏଥିସହ ସଂଯୋଗ କରାଯାଇଛି । ଏହି ପ୍ଲାଟଫର୍ମ ଜରିଆରେ ଏବେସୁଦ୍ଧା ପ୍ରାୟ 90 ହଜାର କୋଟି ଟଙ୍କା ମୂଲ୍ୟର କାରବାର ହୋଇଛି । ଇ- ନାମ୍‌ ବ୍ୟବସ୍ଥାର କାର୍ଯ୍ୟକାରୀତାକୁ ଚଳିତ ଦଶନ୍ଧି ମଧ୍ୟରେ ଅଧିକ ସଂପ୍ରସାରିତ କରିବା ସକାଶେ ଏଥିସହ ଦେଶର 400ରୁ ଅଧିକ ମଣ୍ଡିକୁ ଯୋଡ଼ିବା କାର୍ଯ୍ୟ ଏବେ କରାଯାଉଛି ।


    ମାନ୍ୟବର ସଦସ୍ୟଗଣ ,


    47. ଜଣେ ବ୍ୟକ୍ତିର ସ୍ୱାସ୍ଥ୍ୟାବସ୍ଥା ଉଭୟ ତା ’ ର ପରିବାର ଏବଂ ଦେଶର ବିକାଶ ଉପରେ ପ୍ରଭାବ ପକାଇଥାଏ । ମୋ ସରକାର ସ୍ୱାସ୍ଥ୍ୟ କ୍ଷେତ୍ରରେ ସାମଗ୍ରିକ କାର୍ଯ୍ୟାନ୍ୱୟନ ଦିଗରେ ଯୋଜନା ପ୍ରବର୍ତ୍ତନ କରୁଛି । ପ୍ରତ୍ୟେକ ସ୍ତରରେ ଉଭୟ ପ୍ରତିଷେଧମୂଳକ ଏବଂ ଆରୋଗ୍ୟଯୁକ୍ତ ସ୍ୱାସ୍ଥ୍ୟସେବା ଉପଲବ୍ଧ କରାଇବାକୁ ସରକାର ଅତି ନିଷ୍ଠା ଓ ଗୁରୁତ୍ୱର ସହ ପ୍ରୟାସ ଜାରି ରଖିଛନ୍ତି । ସ୍ୱଚ୍ଛ ଭାରତ ଅଭିଯାନ , ଜଳ ଜୀବନ ମିଶନ , ପୋଷଣ ଅଭିଯାନ , ଫିଟ୍‌ ଇଣ୍ଡିଆ ଆନ୍ଦୋଳନ , ଆୟୁଷ୍ମାନ ଭାରତ ଯୋଜନା ଭଳି ଆହୁରି ଅନେକ ଯୋଜନା ଲୋକମାନଙ୍କ ସ୍ୱାସ୍ଥ୍ୟବସ୍ଥାର ଉନ୍ନତି ଦିଗରେ ସେମାନଙ୍କର ଅବଦାନ ପ୍ରଦାନ କରିଚାଲିଛନ୍ତି ।


    48. ଦେଶର ସ୍ୱାସ୍ଥ୍ୟ କ୍ଷେତ୍ରରେ ଆୟୁଷ୍ମାନ ଭାରତ ଯୋଜନା ବ୍ୟାପକ ମାତ୍ରାରେ ପ୍ରଭାବ ପକାଇଥିବା ଜଳଜଳ ହୋଇ ଦୃଶ୍ୟ ହେଉଛି । ପ୍ରଧାନମନ୍ତ୍ରୀ ଜନ ଆରୋଗ୍ୟ ଯୋଜନା ମାଧ୍ୟମରେ ବର୍ତ୍ତମାନ ସୁଦ୍ଧା 75 ଲକ୍ଷ ଗରିବ ଲୋକଙ୍କୁ ମାଗଣାରେ ଚିକିତ୍ସାସେବା ଯୋଗାଇ ଦିଆଯାଇ ସାରିଛି । ସେହିଭଳି ଦେଶର ବିଭିନ୍ନ ଭାଗରେ 27 ହଜାରରୁ ଅଧିକ ସ୍ୱାସ୍ଥ୍ୟ ଓ ନିରାମୟ କେନ୍ଦ୍ର ସ୍ଥାପନ କରାଯାଇଛି ।


    ମା ନ୍ୟବର ସଦସ୍ୟଗଣ ,


    49. ମୋ ସରକାର ଗ୍ରହଣ କରିଥିବା ନିଷ୍ପତ୍ତି ଯୋଗୁ , ଗରିବ ଓ ମଧ୍ୟବିତ୍ତ ଶ୍ରେଣୀର ଲୋକମାନଙ୍କ ସକାଶେ ଚିକିତ୍ସା ଖର୍ଚ୍ଚ ଯଥେଷ୍ଟ ମାତ୍ରାରେ ହ୍ରାସ ପାଇଛି । 1000ରୁ ଅଧିକ ଅତ୍ୟାବଶ୍ୟକ ଔଷଧର ମୂଲ୍ୟକୁ ସ୍ଥିର ରଖିବା ଫଳରେ ରୋଗୀମାନଙ୍କର ପ୍ରାୟ 12 ,500 କୋଟି ଟଙ୍କା ବଞ୍ଚାଯାଇ ପାରିଛି । ସେହିଭଳି ଷ୍ଟେଣ୍ଟ୍‌ ଏବଂ ଆଣ୍ଠୁ ପ୍ରତିରୋପଣର ଚିକିତ୍ସା ଖର୍ଚ୍ଚ ହ୍ରାସ ଦ୍ୱାରା ଲକ୍ଷ ଲକ୍ଷ ରୋଗୀଙ୍କ ପାଇଁ ଏହା ଆର୍ଥିକ ଉପଶମ ପ୍ରଦାନ କରିଛି । ଏବେ ଦେଶର ବିଭିନ୍ନ ଭାଗରେ ଥିବା 6000ରୁ ଅଧିକ ଜନ ଔଷଧି କେନ୍ଦ୍ରରୁ ପ୍ରତି ଦିନ 5 ରୁ 7 ଲକ୍ଷ ରୋଗୀ ଶସ୍ତା ମୂଲ୍ୟରେ ଗୁରୁତର ରୋଗ ପାଇଁ ଆବଶ୍ୟକ ଔଷଧ କ୍ରୟ କରି ପାରୁଛନ୍ତି ।


    50. ଜାତୀୟ ମେଡ଼ିକାଲ କମିଶନ ଗଠନ ଦ୍ୱାରା ମୋ ସରକାର ଦେଶରେ ମେଡ଼ିକାଲ ଶିକ୍ଷା ଓ ସ୍ୱାସ୍ଥ୍ୟସେବା କ୍ଷେତ୍ରରେ ସଂସ୍କାର ଘଟାଇବାକୁ ନିଜର ପ୍ରତିବଦ୍ଧତା ପ୍ରକଟ କରିଛନ୍ତି । ଏହି କ୍ରମରେ ଚଳିତ ବର୍ଷ ଦେଶରେ 75ଟି ନୂତନ ମେଡ଼ିକାଲ କଲେଜ ସ୍ଥାପନ ପାଇଁ ସରକାର ମଞ୍ଜୁରି ପ୍ରଦାନ କରିଛନ୍ତି ଯାହା ଫଳରେ ଦେଶରେ ଏମବିବିଏସ ଶିକ୍ଷା ସିଟ୍‌ ସଂଖ୍ୟରେ ପ୍ରାୟ 16 ହଜାର ବୃଦ୍ଧି ପାଇଛି । ସେହିଭଳି ପିଜି ସିଟ୍‌ ସଂଖ୍ୟାରେ 6 ହଜାର ଅଧିକ ଯୋଗ ହୋଇପାରିଛି । ଏହାତିରିକ୍ତ , ଦେଶର ବିଭିନ୍ନ ଭାବରେ 22ଟି ଏମ୍ସ ପ୍ରତିଷ୍ଠା ପାଇଁ ସରକାର ମଞ୍ଜୁରି ପ୍ରଦାନ କରିଛନ୍ତି ଏବଂ ସେସବୁର ନିର୍ମାଣ କାର୍ଯ୍ୟ ବିଭିନ୍ନ ପର୍ଯ୍ୟାୟରେ ରହିଛି ।


    51. ମୋ ସରକାର ଦେଶର ମହିଳାମାନଙ୍କ ସ୍ୱାସ୍ଥ୍ୟର ଉନ୍ନତି ନିମନ୍ତେ ବିଶେଷ ଭାବେ ପ୍ରୟାସ କରିଆସୁଛି । ପ୍ରଧାନମନ୍ତ୍ରୀ ମାତୃ ବନ୍ଦନା ଯୋଜନା ଅଧୀନରେ ସରକାର ଦେଶର 1 କୋଟି 20 ଲକ୍ଷ ମହିଳାଙ୍କ ବ୍ୟାଙ୍କ ଜମାଖାତାକୁ ପ୍ରାୟ 5 ହଜାର କୋଟି ଟଙ୍କା ହସ୍ତାନ୍ତର କରିଛନ୍ତି । ମିଶନ ଇନ୍ଦ୍ରଧନୁଷ ଯୋଜନା ଅଧୀନରେ ସେହିଭଳି ଦେଶର 3 କୋଟି 50 ଲକ୍ଷ ଶିଶୁ ଏବଂ ପ୍ରାୟ 90 ଲକ୍ଷ ଗର୍ଭବତୀ ମହିଳାଙ୍କୁ ଟୀକାକରଣ କରାଯାଇଛି । ଏହିସବୁ ଯୋଜନାର ସୁଫଳ ବିଶେଷ କରି ଦଳିତ ଏବଂ ଜନଜାତି ଅଧ୍ୟୁଷିତ କ୍ଷେତ୍ରରେ ଯେଭଳି ଲୋକମାନଙ୍କୁ ଅଧିକ ମାତ୍ରାରେ ମିଳିପାରିବ ସେଥିପ୍ରତି ଅଧିକ ଧ୍ୟାନ ଦିଆଯାଇଛି । ମୋ ସରକାର ଅକ୍ସୋ- ବାୟୋଡ଼ିଗ୍ରେଡ଼େବଲ୍ ସାନିଟାରୀ ନାପକିନ୍ ‘ ସୁବିଧା ’ କୁ ମାତ୍ର ଏକ ଟଙ୍କାରେ ସକାଶେ ଉପଲବ୍ଧ କରାଇବା ଦିଗରେ ପ୍ରସ୍ତୁତ କରୁଛନ୍ତି ।


    ମା ନ୍ୟବର ସଦସ୍ୟଗଣ ,


    52. ମୋ ସରକାରଙ୍କ ଉଦ୍ୟମ ଯୋଗୁ ମହିଳା ଉଦ୍ଦ୍ୟୋଗୀ ଏବଂ ସେମାନଙ୍କର ଜୀବନଜୀବିକାକୁ ଉନ୍ନତ କରିବା ଦିଗରେ ଉଲ୍ଲେଖନୀୟ ସଫଳତା ହାସଲ ହୋଇପାରିଛି ଏବଂ ଦେଶର 6 କୋଟି 60 ଲକ୍ଷରୁ ଅଧିକ ମହିଳା ସ୍ୱୟଂ ସହାୟକ ଗୋଷ୍ଠୀ ଆନ୍ଦୋଳନରେ ସାମିଲ ହୋଇଛନ୍ତି । ସେହିସବୁ ମହିଳାମାନଙ୍କୁ ସୁଲଭ ସୁଧ ହାରରେ ଋଣ ଯୋଗାଇ ଦିଆଯାଉଛି । ସମସ୍ତଙ୍କୁ ସମାନ ସୁଯୋଗ ପ୍ରଦାନ ଲକ୍ଷ୍ୟରେ , ପ୍ରଥମ ଥର ପାଇଁ ମହିଳାମାନଙ୍କୁ ରାତି ସିଫ୍ଟରେ କାର୍ଯ୍ୟ କରିବା ସକାଶେ ଅନୁମତି ମିଳିଛି ଏବଂ ତାହା ଉଭୟ ଅଣ୍ଡର ଗ୍ରାଉଣ୍ଡ୍ ତଥା ଓପନ୍ କାଷ୍ଟ୍ ଖଣି କ୍ଷେତ୍ରରେ । ସେହିଭଳି ମହିଳାମାନଙ୍କୁ ପୁରୁଷଙ୍କ ସହ ସମାନ ସୁଯୋଗ ପ୍ରଦାନ ପାଇଁ ପ୍ରଥମ ଥର ସକାଶେ ଦେଶର ସୈନିକ ସ୍କୁଲରେ ବାଳିକାମାନଙ୍କୁ ନାମଲେଖା ପାଇଁ ସୁଯୋଗ ଦିଆଯାଇଛି । ସେହିଭଳି ମିଲିଟାରୀ ପୁଲିସ ବିଭାଗରେ ମହିଳାମାନଙ୍କୁ ନିଯୁକ୍ତି ପ୍ରଦାନ ପ୍ରସଙ୍ଗ ଏବେ କାର୍ଯ୍ୟକାରୀ କରାଯିବା ପ୍ରକ୍ରିୟାରେ ରହିଛି । ପ୍ରଥମ ଥର ପାଇଁ ଭାରତୀୟ ବାୟୁସେନାରେ ମହିଳାମାନଙ୍କୁ ନୂତନ ସୁଯୋଗ ପ୍ରଦାନ କରାଯାଇଛି ଏବଂ ସେମାନେ ଲଢ଼ୁଆ ବିମାନ ଷ୍ଟ୍ରୀମରେ ତଥା ପ୍ରତିରକ୍ଷା ଆଟାଚୀରେ କାର୍ଯ୍ୟ କରିବାର ସୁଯୋଗ ପାଇଛନ୍ତି ।


    ମା ନ୍ୟବର ସଦସ୍ୟଗଣ ,


    53. ମହିଳାମାନଙ୍କୁ ନିରାପତ୍ତାକୁ ସୁନିଶ୍ଚିତ କରିବା ସକାଶେ ସରକାର ସକଳ ସମ୍ବେଦନାର ସହ କାର୍ଯ୍ୟ କରୁଛନ୍ତି । ମହିଳାମାନଙ୍କ ନିରାପତ୍ତା ବ୍ୟବସ୍ଥାକୁ କଡ଼ାକଡ଼ି କରିବା ନିମନ୍ତେ , ଦେଶରେ 600ରୁ ଅଧିକ ୱାନ୍ ଷ୍ଟେପ୍ ସେଣ୍ଟର ସ୍ଥାପନ କରାଯାଇଛି । ମହିଳାମାନଙ୍କ ପ୍ରତି ଅପରାଧିକ କାଣ୍ଡ ଘଟାଉଥିବା ଅପରାଧିମାନଙ୍କର ଏକ ଜାତୀୟ ଡାଟା ବେସ୍ ପ୍ରସ୍ତୁତ କରାଯାଇଛି । ସେହିଭଳି ମାମଲାର ତୁରନ୍ତ ସମାଧାନ ସକାଶେ ଦେଶରେ 1000ରୁ ଅଧିକ ଫାଷ୍ଟ୍ ଟ୍ରାକ୍ କୋର୍ଟ ସ୍ଥାପନ କରାଯାଉଛି । ଦେଶର ପ୍ରତ୍ୟେକ ଥାନାରେ ମହିଳା ସହାୟତା ଡ଼େସ୍କ ସ୍ଥାପନ ସକାଶେ ସରକାର ସ୍ଥିର କରିଛନ୍ତି । ଶିଶୁମାନଙ୍କ ପ୍ରତି ଦୁଷ୍କର୍ମ ଭଳି ଅତି ଜଘନ୍ୟ ଅପରାଧ ସକାଶେ , ସରକାର ମୃତ୍ୟୁଦଣ୍ଡ ଭଳି ବ୍ୟବସ୍ଥା କରିଛନ୍ତି ।


    ମା ନ୍ୟବର ସଦସ୍ୟଗଣ ,


    54. ଏକବିଂଶ ଶତାବ୍ଦୀକୁ ଜ୍ଞାନ ଶତାବ୍ଦୀ ଭାବେ ଅଭିହିତ କରାଯାଉଛି ଏବଂ ଏହି କ୍ଷେତ୍ରକୁ ଅଗ୍ରାଧିକାର ପ୍ରଦାନ ପୂର୍ବକ ସରକାର ସେହି କ୍ଷେତ୍ରରେ ନେତୃତ୍ୱ ନେବାକୁ ଯୁବଶକ୍ତିଙ୍କୁ ପ୍ରସ୍ତୁତ କରାଯାଉଛି । ଗବେଷଣା , ଅଭିନବତ୍ୱ , ଇନକୁବେସନ୍ ଏବଂ ଷ୍ଟାର୍ଟ ଅପ୍ ଭଳି କ୍ଷେତ୍ରରେ ଚଳିତ ଦଶନ୍ଧିରେ ଯୁବକମାନେ ହିଁ ନେତୃତ୍ୱ ନେବାକୁ ଯାଉଛନ୍ତି । ଏହି ପରିପ୍ରେକ୍ଷୀରେ ସରକାର ଯେଉଁସବୁ ନିଷ୍ପତ୍ତିମାନ ଗ୍ରହଣ କରୁଛନ୍ତି , ସେଥିରୁ ଦେଶର ଯୁବଗୋଷ୍ଠୀ ହିଁ ନିରବଚ୍ଛିନ୍ନ ଭାବେ ଉପକୃତ ହୋଇ ଚାଲିଛନ୍ତି । ଆଜି , ଭାରତ ଆଜି ବିଶ୍ୱର ତୃତୀୟ ସର୍ବାଧିକ ଷ୍ଟାର୍ଟ ଅପ୍ ଇକୋସିଷ୍ଟମର ସ୍ଥଳୀ ହୋଇପାରିଛି । ଷ୍ଟାର୍ଟ ଅପ୍ ଇଣ୍ଡିଆ ଅଭିଯାନ ଅଧୀନରେ , 27 ହଜାର ନୂତନ ଷ୍ଟାର୍ଟ ଅପଙ୍କୁ ସରକାରୀ ଭାବେ ଚିହ୍ନଟ କରାଯାଇ ସ୍ୱୀକୃତି ପ୍ରଦାନ କରାଯାଇଛି । ବିଗତ ପାଞ୍ଚ ବର୍ଷ ଭିତରେ ଦେଶରେ ପାଟେଣ୍ଟ୍ ମାତ୍ରା ପ୍ରାୟ ଚାରିଗୁଣ ବୃଦ୍ଧି ପାଇଛି ଏବଂ ସେହି ଅବଧି ଭିତରେ ଟ୍ରେଡ଼ମାର୍କ ପଞ୍ଜିକରଣ ମାତ୍ରା ପାଞ୍ଚଗୁଣ ବଢ଼ିଛି ।


    55. ସ୍କିଲ ଇଣ୍ଡିଆ ମିଶନ ଏବଂ ଜାତୀୟ ଶିକ୍ଷାନବୀଶ ପ୍ରୋତ୍ସାହନ ଯୋଜନା ମାଧ୍ୟମରେ କୌଶଳ ବିକାଶ ସହିତ ଯୁବକଯୁବତୀମାନଙ୍କୁ ଆତ୍ମନିଯୁକ୍ତି ସକାଶେ ଆବଶ୍ୟକ ପାଣ୍ଠି ଯୋଗାଇ ଦିଆଯାଉଛି । ମୁଦ୍ରା ଯୋଜନା ମାଧ୍ୟମରେ ଦେଶର 5 କୋଟି 54 ଲକ୍ଷରୁ ଅଧିକ ନୂତନ ଉଦ୍ୟୋଗୀ ଏଭଳି ଋଣ ସୁଯୋଗ ହାସଲ କରିଛନ୍ତି । ଏପର୍ଯ୍ୟନ୍ତ , ଏହି ଯୋଜନାରେ 10 ଲକ୍ଷ କୋଟିରୁ ଅଧିକ ଟଙ୍କାରୁ ଅଧିକ ଋଣ ସେମାନଙ୍କୁ ଯୋଗାଇ ଦିଆ ଯାଇସାରିଲାଣି ।


    ମାନ୍ୟବର ସଦସ୍ୟଗଣ ,


    56. ମୋ ସରକାର ଗୁଣାତ୍ମକ ଶିକ୍ଷାର ମାନ ବୃଦ୍ଧି କରିବା ଏବଂ ଅଭିନବତ୍ୱକୁ ପ୍ରୋତ୍ସାହନ ଯୋଗାଇବା ଦିଗରେ ସଦାବେଳେ ଗୁରୁତ୍ୱ ଆରୋପ କରିଆସୁଛନ୍ତି । ଦେଶର 75ଟି ଶିକ୍ଷାନୁଷ୍ଠାନର ଆଧୁନିକୀକରଣ ସକାଶେ ଉଚ୍ଚତର ଶିକ୍ଷା ପାଣ୍ଠି ଯୋଗାଣ ଏଜେନ୍ସି ( HEFA ) ମାଧ୍ୟମରେ 37 ହଜାର କୋଟିରୁ ଅଧିକ ଟଙ୍କା ମଞ୍ଜୁର କରାଯାଇଛି । ସେହିଭଳି ଦେଶର କେନ୍ଦ୍ରୀୟ ବିଦ୍ୟାଳୟମାନଙ୍କରେ ପ୍ରାୟ 7 ହଜାର ଶିକ୍ଷକ ନିଯୁକ୍ତ କରିବା ଏବଂ ବିଭିନ୍ନ ଉଚ୍ଚ ଶିକ୍ଷାନୁଷ୍ଠାନମାନଙ୍କରେ 12 ହଜାର ଅଧ୍ୟାପକ ନିଯୁକ୍ତ କରିବା ପାଇଁ ସରକାର କାର୍ଯ୍ୟପନ୍ଥା ଗ୍ରହଣ କରିଛନ୍ତି । ଅନ୍ ଲାଇନ୍ ଶିକ୍ଷା ବ୍ୟବସ୍ଥାକୁ ସୁଦୃଢ଼ କରିବା ସକାଶେ ସରକାର ‘ ସ୍ୱୟମ୍- 2 ’ ବ୍ୟବସ୍ଥା ପ୍ରବର୍ତ୍ତନ କରିଛନ୍ତି ।


    57. ଆପଣମାନଙ୍କୁ ଏକଥା ଜଣାଇ ମୁଁ ଅତ୍ୟନ୍ତ ଆନନ୍ଦ ଅନୁଭବ କରୁଛି ଯେ ପ୍ରଥମ ଥର ପାଇଁ ଦେଶର ଇତିହାସରେ , ଦେଶର ଉଚ୍ଚ ଶିକ୍ଷାନୁଷ୍ଠାନରେ ଛାତ୍ରମାନଙ୍କ ତୁଳନାରେ ଅଧିକ ସଂଖ୍ୟକ ଛାତ୍ରୀ ନାମ ଲେଖାଇଛନ୍ତି ।


    ମାନ୍ୟବର ସଦସ୍ୟଗଣ ,


    58. ବିଶ୍ୱରେ ଭାରତକୁ ଏକ ମହାନ କ୍ରୀଡ଼ା ଶକ୍ତି ରୂପେ ଉପସ୍ଥାପନ କରିବାର କ୍ଷମତା ଏବଂ ସାମର୍ଥ୍ୟ ଆମର ଯୁବଶକ୍ତିଙ୍କ ହାତରେ ରହିଛି । ବିଭିନ୍ନ ଯୋଜନା ମାଧ୍ୟମରେ , ଏବଂ ସେଥିରେ ଖେଲୋ ଇଣ୍ଡିଆ କାର୍ଯ୍ୟକ୍ରମ ଓ ଅଲିମ୍ପିକ୍ ପୋଡ଼ିୟମ୍ ଯୋଜନା ମଧ୍ୟ ସାମିଲ , ନୂତନ ତଥା ତରୁଣ ପ୍ରତିଭାମାନଙ୍କୁ ଚିହ୍ନଟ କରାଯାଉଛି ଏବଂ ସେମାନଙ୍କୁ ଆବଶ୍ୟକ ତାଲିମ ପ୍ରଦାନ କରାଯାଇ ସେମାନେ ଯେଭଳି ଉଚ୍ଚତର ସ୍ତରରେ ଅଧିକ କ୍ରୀଡ଼ା ନୈପୁଣ୍ୟ ପ୍ରଦର୍ଶନ କରିପାରିବେ ସେଥିପାଇଁ ପ୍ରୟାସ କରାଯାଉଛି । ଏଇ ମାତ୍ର କେଇ ଦିନ ତଳେ ଗୁଆହାଟୀଠାରେ ଖେଲୋ ଇଣ୍ଡିଆ କାର୍ଯ୍ୟକ୍ରମ ସଫଳତାର ସହ ସମ୍ପନ୍ନ ହୋଇଛି । ଏଠାରେ ଉଲ୍ଲେଖଯୋଗ୍ୟରେ ସେହି କ୍ରୀଡ଼ା କାର୍ଯ୍ୟକ୍ରମରେ ମୋଟ 80ଟି ନୂତନ ଜାତୀୟ ରେକର୍ଡ଼ ସୃଷ୍ଟି କରାଯାଇଛି ଯେଉଁଥିରେ ମହିଳାମାନଙ୍କ ଦ୍ୱାରା 56ଟି ନୂତନ ଜାତୀୟ କୀର୍ତ୍ତିମାନ ସାମିଲ ।


    ମାନ୍ୟବର ସଦସ୍ୟଗଣ ,


    59. ଚଳିତ ବର୍ଷ ଅଗଷ୍ଟ 1 ତାରିଖ ଦିନ ଦେଶର ମହାନ ସ୍ୱାଧୀନତା ସଂଗ୍ରାମୀ ବାଲ ଗଙ୍ଗାଧର ତିଲକଙ୍କୁ ଶହେତମ ପୂଣ୍ୟତିଥି ପାଳିତ ହେବ । ସ୍ୱରାଜ ମୋର ଜନ୍ମସିଦ୍ଧ ଅଧିକାର ବୋଲି ସେ ଦୃପ୍ତ କଣ୍ଠରେ ଉଦଘୋଷଣା କରିଥିଲେ । ସ୍ୱରାଜ ହାସଲ ପରେ ଏବେ ଦେଶ ସୁରାଜ ଅଭିମୁଖେ ତା ’ ର ଯାତ୍ରା ଅବ୍ୟାହତ ରଖିଛି । ଆମେ ସୁରାଜ ଲକ୍ଷ୍ୟ ଦିଗରେ ଦ୍ରୁତ ବେଗରେ ଅଗ୍ରସର ହେଉଛେ । ମୋ ସରକାର ଏଥିପାଇଁ ତିନୋଟି ସ୍ତରରେ କାର୍ଯ୍ୟ କରୁଛି:

      * ପ୍ରଥମ - ସରକାରୀ ସ୍ତରରେ କାର୍ଯ୍ୟ ସଂସ୍କୃତିରେ ଆମୂଳଚୂଳ ପରିବର୍ତ୍ତନ ଓ ଅନୁଷ୍ଠାନମାନଙ୍କର ସୁଦୃଢ଼ୀକରଣ
      * ଦ୍ୱିତୀୟ - ସ୍ୱଚ୍ଛତାକୁ ପ୍ରୋତ୍ସାହନ ଯୋଗାଇବା ଲାଗି ଆଧୁନିକ ପ୍ରଯୁକ୍ତିର ପ୍ରୟୋଗ ଏବଂ
      * ତୃତୀୟ – ଏକ ସୁସ୍ଥ ପ୍ରତିଦ୍ୱନ୍ଦ୍ୱିତାକୁ ପ୍ରୋତ୍ସାହନ ପ୍ରଦାନ ଏବଂ ତୃଣମୂଳ ସ୍ତରରୁ ଜନସାଧାରଣଙ୍କ ଅଂଶଗ୍ରହଣ

    ମାନ୍ୟବର ସଦସ୍ୟଗଣ ,


    60. ‘ ସର୍ବନିମ୍ନ ସରକାର , ସର୍ବାଧିକ ସୁଶାସନ ’ ମୌଳିକ ନୀତିକୁ ଅନୁସରଣ କରି ସରକାରଙ୍କ ଦ୍ୱାରା ଅନେକ ଗୁଡ଼ିଏ ସଂସ୍କାର କାର୍ଯ୍ୟକ୍ରମ ପ୍ରବର୍ତ୍ତନ କରାଯାଇଛି । ନିକଟ ଅତୀତରେ ଅଧିକ 58ଟି ଆଇନକୁ ରଦ୍ଦ କରାଯାଇଛି । ଏହା ଫଳରେ ମୋ ସରକାରଙ୍କ ଦ୍ୱାରା ଉଚ୍ଛେଦ କରାଯାଇଥିବା ମୋଟ ଆଇନ ସଂଖ୍ୟା ପ୍ରାୟ 1500 ଛୁଇଁଛି । ସବୁ ସ୍ତରରେ ନିଯୁକ୍ତ ଚୟନ ପ୍ରକ୍ରିୟାରେ ସଂସ୍କାର କାର୍ଯ୍ୟ ଜାରି ରହିଛି ଯଦ୍ୱାରା ସେଥିରେ ଅଧିକ ସ୍ୱଚ୍ଛତା ଅନୁଭୂତ ହେବ । ସରକାରଙ୍କ ଏଭଳି ନିଷ୍ପତ୍ତି ଦ୍ୱାରା ଯୁବଗୋଷ୍ଠୀ ଅଧିକ ଉପକୃତ ହୋଇପାରୁଛନ୍ତି । ଅଧିକାଂଶ ଗ୍ରୁପ ବି ପଦବୀ ଏବଂ ଗ୍ରୁପ୍ ସି ପୋଷ୍ଟ ଲାଗି ସାକ୍ଷାତକାର ବ୍ୟବସ୍ଥାର ଉଚ୍ଛେଦ ଘଟାଯାଇଛି ।


    ମାନ୍ୟବର ସଦସ୍ୟଗଣ ,


    61. ଯୋଜନାଗୁଡ଼ିକର ସଫଳ ପ୍ରବର୍ତ୍ତନ ସକାଶେ ବିଭିନ୍ନ ବିଭାଗଗୁଡ଼ିକ ମଧ୍ୟରେ ଥିବା ସହଯୋଗରର ସମସ୍ୟାକୁ ଦୂର କରିବା ସକାଶେ ସମନ୍ୱୟ ଏକାନ୍ତ ଜରୁରୀ । ଏହି ପରିପ୍ରେକ୍ଷୀରେ , ଅଫିସରମାନଙ୍କ ସକାଶେ ଗତବର୍ଷ ଅକ୍ଟୋବର ମାସରେ 20 ଜଣ ସିଭିଲ ସର୍ଭିସେସ୍ ଅଧିକାରୀ ସାଧାରଣ ଫାଉଣ୍ଡେସନ୍ କୋର୍ସର ଆୟୋଜନ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ । ନିକଟରେ , ଭାରତୀୟ ରେଳବାଇ ପରିଚାଳନା ବ୍ୟବସ୍ଥାର ପୁନର୍ଗଠନ କରାଯାଇଛି । ଦେଶରେ କାର୍ଯ୍ୟ କରୁଥିବା ବିଭିନ୍ନ ପ୍ରକାର ଟ୍ରିବୁନାଲଗୁଡ଼ିକର କାର୍ଯ୍ୟଦକ୍ଷତା ବୃଦ୍ଧି ସକାଶେ , ବର୍ତ୍ତମାନର ଟ୍ରିବୁନାଲ ବ୍ୟବସ୍ଥାରେ ମଧ୍ୟ ଆବଶ୍ୟକ ସଂସ୍କାର ଘଟାଯାଉଛି । ବିଭିନ୍ନ ସରକାରୀ ଯୋଜନାମାନଙ୍କର ସଫଳ ରୂପାୟନ ସକାଶେ ନୂଆ ନୂଆ ମନ୍ତ୍ରଣାଳୟମାନ ସୃଷ୍ଟି କରାଯାଉଛି । ସରକାର ଏବେ କୌଶଳ ବିକାଶ ମନ୍ତ୍ରଣାଳୟ , ଜଳ ଶକ୍ତି ମନ୍ତ୍ରଣାଳୟ ଭଳି ନୂତନ ମନ୍ତ୍ରଣାଳୟ ସୃଷ୍ଟି କରିଛନ୍ତି ଯାହାକି ଏହାର ପ୍ରକୃଷ୍ଟ ଉଦାହରଣ ।


    ମାନ୍ୟବର ସଦସ୍ୟଗଣ ,


    62. ସରକାରୀ ସେବାକୁ ତ୍ୱରିତ ଏବଂ ନିର୍ଦ୍ଦିଷ୍ଟ ଭାବେ ଲୋକମାନଙ୍କ ନିକଟରେ ପହଞ୍ଚାଇବା ଏବଂ ସେଥିରୁ ଜନସାଧାରଣ କିଭଳି ଭାବେ ଉଦ୍ଦିଷ୍ଟ ସୁଫଳ ପାଇପାରିବେ ତାହା ସୁନିଶ୍ଚିତ କରିବା ମୋ ସରକାରର ମୁଖ୍ୟ ଉଦ୍ଦେଶ୍ୟ ପାଲଟିଛି । ପ୍ରଯୁକ୍ତିର ପ୍ରୟୋଗ ସହିତ ସୁଶାସନ ବ୍ୟବସ୍ଥାକୁ ଅଭୂତପୂର୍ବ ଭାବେ ପ୍ରୟୋଗ କରାଯିବା ଦ୍ୱାରା ଏହା ସମ୍ଭବପର ହୋଇପାରିଛି । ସ୍ୱଚ୍ଛ ବ୍ୟବସ୍ଥା ମାଧ୍ୟମରେ ହିତାଧିକାରୀ ଚୟନ , ହିତଧାରକମାନଙ୍କ ଜମାଖାତାକୁ ସିଧାସଳଖ ଏବଂ 100 ପ୍ରତିଶତ ସବସିଡ଼ି ଏବଂ ଅନ୍ୟାନ୍ୟ ସହାୟତା ଅର୍ଥ ପଠାଯିବା , ଆଧୁନିକ ପ୍ରଯୁକ୍ତିର ପ୍ରୟୋଗ କରାଯାଇ ଯୋଜନାଗୁଡ଼ିକୁ ମନିଟର କରାଯିବା ଦେଶର ଗରିବ ଏବଂ ମଧ୍ୟବିତ୍ତ ଲୋକଙ୍କ ଜୀବନଧାରଣକୁ ଅଧିକ ସହଜସାଧ୍ୟ କରିଛି । ଏଭଳି ପ୍ରଯୁକ୍ତିର ପ୍ରୟୋଗ ଦେଶବାସୀଙ୍କୁ ଗୁଣାତ୍ମକ ଜୀବନ ବଞ୍ଚିବାର ନୂତନ ସୁଯୋଗ ପ୍ରଦାନ କରିଛି ଯାହାକି ଏହି ଦଶନ୍ଧିରେ ଲୋକମାନେ ଅନୁଭବ କରିପାରିଛନ୍ତି ।


    ମା ନ୍ୟବର ସଦସ୍ୟଗଣ ,


    63. ଆମ ସମସ୍ତଙ୍କୁ ଏକଥା ଭଲ ଭାବେ ଜଣା ଯେ ଡ଼ିଜିଟାଲ ପ୍ରଯୁକ୍ତି ହେଉଛି ଶିଳ୍ପ ବିପ୍ଳବର ମୂଳ ଆଧାର । ଏବଂ ବିଶେଷ କରି ଚତୁର୍ଥ ଶିଳ୍ପ ବିପ୍ଳବ (ଇଣ୍ଡଷ୍ଟ୍ରୀ 4.0) ପାଇଁ ଏହା ଅଧିକ ମାତ୍ରାରେ ପ୍ରଯୁଜ୍ୟ । ମୋ ସରକାର ଡ଼ିଜିଟାଲ ଆକ୍ସେସ୍ , ଡ଼ିଜିଟାଲ ଇନକ୍ଲୁଜନ୍ ଏବଂ ଡ଼ିଜିଟାଲ ସଶକ୍ତିକରଣ ଉପରେ ଅସାମାନ୍ୟ ମାତ୍ରାରେ ପ୍ରାଧାନ୍ୟ ଆରୋପ କରି ଡ଼ିଜିଟାଲ ଇଣ୍ଡିଆ କାର୍ଯ୍ୟକ୍ରମ ମାଧ୍ୟମରେ ଏକବିଂଶ ଶତାବ୍ଦୀରେ ଶିଳ୍ପ ବିପ୍ଳବରୁ ଫାଇଦା ଉଠାଇବା ଲାଗି ସକ୍ଷମ ହୋଇପାରିଛି । ଏହା ଦେଶ ପାଇଁ ଗର୍ବ ଓ ଗୌରବର କଥା ଯେ ଭାରତରେ ଗତ ପାଞ୍ଚବର୍ଷ ଭିତରେ ବିକାଶ ଲାଭ କରିଥିବା ଡ଼ିଜିଟାଲ ବ୍ୟବସ୍ଥା ବିଶ୍ୱର ଅନେକ ରାଷ୍ଟ୍ରଙ୍କ ପାଇଁ ପ୍ରେରଣାର ଉତ୍ସ ପାଲଟିଛି ।


    ମା ନ୍ୟବର ସଦସ୍ୟଗଣ ,


    64. ଆଜି ଦେଶର 121 କୋଟିରୁ ଅଧିକ ନାଗରିକଙ୍କ ନିକଟରେ ଆଧାର କାର୍ଡ଼ ଉପଲବ୍ଧ ରହିଛି ଏବଂ ପ୍ରାୟ 60 କୋଟି ଲୋକ ରୁପେ କାର୍ଡ଼ର ଉପଭୋକ୍ତା । ୟୁପିଆଇ ମାଧ୍ୟମରେ 2019 ମସିହା ଡିସେମ୍ବର ମାସ ସୁଦ୍ଧା 2 ଲକ୍ଷ କୋଟି ଟଙ୍କା ମୂଲ୍ୟର ରେକର୍ଡ଼ କାରବାର ହୋଇଥିବା ଜଣାପଡ଼ିଛି । ନିକଟରେ , ସରକାର ଭୀମଆପର ଏକ ନୂତନ ସଂସ୍କରଣର ଶୁଭାରମ୍ଭ କରିଛନ୍ତି ।


    65. ସରକାର ପାୟ 450ଟି ଯୋଜନାକୁ ପ୍ରତ୍ୟକ୍ଷ ସୁବିଧା ହସ୍ତାନ୍ତରଣ ଅଥବା ଡ଼ିବିଟି ସହ ସଂଯୁକ୍ତ କରିଛନ୍ତି । ଏହା ଜେଏଏମ ତ୍ରିବ୍ୟବସ୍ଥା- ଜନଧନ , ଆଧାର ଓ ମୋବାଇଲର ଉପଯୋଗ ଦ୍ୱାରା କରାଯାଇଛି । ଡ଼ିବିଟି ମାଧ୍ୟମରେ ହିତାଧିକାରୀମାନଙ୍କର ବ୍ୟାଙ୍କରେ ଥିବା ଜମାଖାତାକୁ ବିଗତ 5 ବର୍ଷ ଭିତରେ 9 ଲକ୍ଷ କୋଟିରୁ ଅଧିକ ଅର୍ଥ ସିଧା ସଳଖ ହସ୍ତାନ୍ତରିତ ହୋଇସାରିଛି । ଏଭଳି ବାଟମାରଣାକୁ ରୋକାଯିବା ଦ୍ୱାରା , ମୋ ସରକାର ପ୍ରାୟ 1 ଲକ୍ଷ 70 ହଜାର କୋଟି ଟଙ୍କା ଅସାଧୁ ଲୋକଙ୍କ ହାତକୁ ଚାଲିଯିବାରୁ ସଞ୍ଚୟ କରିପାରିଛନ୍ତି ।


    66. ସରକାର ଇ-ମାର୍କେଟ୍ ପ୍ଲେସ୍ , ଜିଇଏମ ଆଦି ଜରିଆରେ ସରକାରୀ ଶସ୍ୟ ସଂଗ୍ରହ ବ୍ୟବସ୍ଥାକୁ ସ୍ୱଚ୍ଛ କରିଛନ୍ତି । ଜିଇଏମ କେବଳ କ୍ଷୁଦ୍ର ଓ ଅଣୁ ଉଦ୍ୟୋଗୀଙ୍କ ପାଇଁ ଏକ ବିରାଟ ବଜାର ସୃଷ୍ଟି କରିନାହିଁ , ଏହା ମଧ୍ୟ ସରକାରଙ୍କ ସହ ସେହିସବୁ ଉଦ୍ୟୋଗୀମାନଙ୍କୁ ସିଧାସଳଖ ଭାବେ ଯୋଡ଼ି ପାରିଛି । ଗତ ତିନି ବର୍ଷ ଭିତରେ , ଜିଇଏମ ମାଧ୍ୟମରେ ସରକାରଙ୍କ ବିଭିନ୍ନ ବିଭାଗ ଦ୍ୱାରା ପ୍ରାୟ 40 ହଜାର କୋଟି ଟଙ୍କାର ସାମଗ୍ରୀ କ୍ରୟ କରାଯାଇପାରିଛି ।


    67. ପ୍ରଯୁକ୍ତିକୁ ଆୟୁଧ ଭାବେ ଉପଯୋଗ କରି ମୋ ସରକାର ପୂର୍ବରୁ ପ୍ରଚଳିତ ଇନ୍ସପେକ୍ଟର ରାଜ ବ୍ୟବସ୍ଥାର ବିଲୋପ ସାଧନ ଦିଗରେ ଅନେକ ପ୍ରମୁଖ ପଦକ୍ଷେପ ଗ୍ରହଣ କରିଛନ୍ତି । ଆମେ ଏବେ ଆୟକର ବିଭାଗରେ ଏହିଭଳି ଏକ ବ୍ୟବସ୍ଥାର ବିକାଶ ଘଟାଇବାକୁ ଯାଉଛୁ ଯଦ୍ୱାରା କୌଣସି ମାନବୀୟ ଭେଟଘାଟ ବ୍ୟତୀରେକ ସମସ୍ତ ପ୍ରକାର କାର୍ଯ୍ୟ ସଂପାଦନ କରାଯାଇପାରିବ । ଏହା ଦ୍ୱାରା ସରକାରୀ ବ୍ୟବସ୍ଥା ଅଧିକ ସ୍ୱଚ୍ଛ ହୋଇପାରିବ ଏବଂ କର ବିଭାଗର କାର୍ଯ୍ୟ ସଂସ୍କୃତିକୁ ଉନ୍ନତ କରିପାରିବ ।


    ମାନ୍ୟବର ସଦସ୍ୟଗଣ ,


    68. ସହର ସହିତ ଗ୍ରାମାଞ୍ଚଳକୁ ଯୋଡ଼ିବା ଦିଗରେ ପ୍ରଯୁକ୍ତିର ଏକ ପ୍ରମୁଖ ଭୂମିକା ରହିଛି । ଏ ପର୍ଯ୍ୟନ୍ତ , ଦେଶର 1 ଲକ୍ଷ 25 ହଜାର ଗ୍ରାମ ପଞ୍ଚାୟତକୁ ଭାରତନେଟ୍ ଯୋଜନା ମାଧ୍ୟମରେ ହାଇ ସ୍ପିଡ଼୍ ବ୍ରଡ଼ବ୍ୟାଣ୍ଡ୍ ଦ୍ୱାରା ସଂଯୁକ୍ତ କରାଯାଇପାରିଛି । 2014 ମସିହାରେ , ଦେଶର ଗ୍ରାମାଞ୍ଚଳରେ 60 ହଜାର କମନ ସର୍ଭିସ୍ କେନ୍ଦ୍ର ଥିଲା ଯାହା ଆଜି 3 ଲକ୍ଷ 65 ହଜାରରୁ ମଧ୍ୟ ଅଧିକ ସଂଖ୍ୟାରେ ପହଞ୍ଚିଛି । ଏହା 12 ଲକ୍ଷ ଗ୍ରାମାଞ୍ଚଳ ଲୋକଙ୍କୁ କର୍ମସଂସ୍ଥାନ ଯୋଗାଇଛି । ଏହିସବୁ କେନ୍ଦ୍ର ମାଧ୍ୟମରେ ସରକାର ଗ୍ରାମାଞ୍ଚଳ କ୍ଷେତ୍ରରେ 45ରୁ ଅଧିକ ସେବା ଖୁବ୍ ସହଜରେ ଯୋଗାଇ ଦେଇ ପାରୁଛନ୍ତି ।


    ମାନ୍ୟବର ସଦସ୍ୟଗଣ ,


    69. ଏକ ଭାରତ , ଶ୍ରେଷ୍ଠ ଭାରତ ମାନସିକତାକୁ ସୁଦୃଢ଼ କରିବା ଉଦ୍ଦେଶ୍ୟରେ ମୋ ସରକାର ଏକ ସମନ୍ୱିତ ଏବଂ ସୁସଂଗଠିତ ବ୍ୟବସ୍ଥା ସମଗ୍ର ଦେଶବାସୀଙ୍କ ପାଇଁ ବିକାଶ ଘଟାଇଛି ଏବଂ ସେଥିରେ ପ୍ରଯୁକ୍ତି ହିଁ ମୁଖ୍ୟ ଭୂମିକା ଗ୍ରହଣ କରିଛି ।


    70. ନିକଟରେ , ଏକ ରାଷ୍ଟ୍ର , ଏକ ଫାସଟାଗ୍ ବ୍ୟବସ୍ଥା ସରକାରଙ୍କ ଦ୍ୱାରା ଶୁଭାରମ୍ଭ କରାଯାଇଛି ଯାହା ଫଳରେ କି ସାରା ଦେଶରେ ନିର୍ବିଘ୍ନ ଓ ଅବାରିତ ଚଳଳକୁ ସୁନିଶ୍ଚିତ କରାଯାଇଛି । ଏକ ରାଷ୍ଟ୍ର , ଏକ ଚଳନ କାର୍ଡ଼ (ୱାନ ନେସନ୍ , ୱାନ ମୋବିଲିଟି କାର୍ଡ଼) ଲୋକମାନଙ୍କୁ ଗୋଟିଏ କାର୍ଡ଼ ଜରିଆରେ ବିଭିନ୍ନ ରାଜ୍ୟରେ ଭିନ୍ନ ଭିନ୍ନ ପରିବହନ ବ୍ୟବସ୍ଥାରେ ଯାତ୍ରା କରିବାର ସୁଯୋଗ ଲୋକମାନଙ୍କୁ ପ୍ରଦାନ କରିଛି । ୱାନ ନେସନ୍ , ୱାନ ରାସନ କାର୍ଡ଼ ଅର୍ଥାତ୍ , ଗୋଟିଏ ରାଷ୍ଟ୍ର , ଗୋଟିଏ ପଡ଼ି କାର୍ଡ଼ ବ୍ୟବସ୍ଥା ମଧ୍ୟ ସରକାରଙ୍କ ଦ୍ୱାରା ପ୍ରବର୍ତ୍ତନ କରାଯାଇଛି । ୱାନ୍ ନେସନ , ୱାନ୍ ଟ୍ୟାକ୍ସ (ଗୋଟିଏ ରାଷ୍ଟ୍ର , ଗୋଟିଏ ଟିକସ) ବ୍ୟବସ୍ଥା ଦେଶରେ ବ୍ୟବସାୟ ବାଣିଜ୍ୟ କାରବାରକୁ ଅଧିକ ସ୍ୱଚ୍ଛତାକୁ ପ୍ରୋତ୍ସାହନ ପ୍ରଦାନ କରିଛି । ଏବଂ ଏହା ପ୍ରଯୁକ୍ତି ଯୋଗୁ ସମ୍ଭବପର ହୋଇପାରିଛି । ଜିଏସଟି ବ୍ୟବସ୍ଥା ଲାଗୁ ହେବା ପୂର୍ବରୁ , ପ୍ରାୟ ଦୁଇ ଡଜନରୁ ଅଧିକ ଭିନ୍ନ ଭିନ୍ନ ଟିକସ ଦେବାକୁ ପଡ଼ୁଥିଲା । ଏବେ , ଏଭଳି ଜଟିଳ ଟିକସର ବୁଢ଼ିଆଣୀ ଜାଲକୁ କେବଳ ହଟାଯାଇ ନାହିଁ , ଅପରନ୍ତୁ ଟିକସ ମାତ୍ରାରେ ମଧ୍ୟ ହ୍ରାସ ଘଟିଛି ।


    ମାନ୍ୟବର ସଦସ୍ୟଗଣ ,


    71. ଭାରତ ଭଳି ଏକ ସଂଘୀୟ ରାଷ୍ଟ୍ରରେ ବିକାଶର ଧାରା ଦ୍ରୁତତର ହେବା ଆବଶ୍ୟକ । ରାଜ୍ୟମାନେ ବିକାଶ ଯୋଜନାରେ ପରସ୍ପର ମଧ୍ୟରେ ପ୍ରତିଯୋଗୀତା ମନୋଭାବ ନେଇ କାର୍ଯ୍ୟ କରିବା ଉଚିତ । ଏବଂ ନିଜ ନିଜ ମଧ୍ୟରେ ବିକାଶର ସଫଳ ସୂତ୍ରକୁ ନେଇ ଅନୁଭୂତି ବାଣ୍ଟିବା ଆବଶ୍ୟକ । ତେଣୁ ମୋ ସରକାର ନିରବଚ୍ଛିନ୍ନ ଭାବେ ପ୍ରତିଯୋଗୀ ସହଯୋଗୀ ସଂଘୀୟ ବ୍ୟବସ୍ଥା ଉପରେ ଗୁରୁତ୍ୱ ଆରୋପ କରିଆସିଛି । ସରକାର ରାଜ୍ୟମାନଙ୍କୁ ସେମାନଙ୍କଠାରୁ ଜିଲ୍ଲା ଓ ଗ୍ରାମୱାରୀ ସଂଗୃହୀତ ରିଅଲ୍ ଟାଇମ ଡ଼ାଟା ଅନୁସାରେ ମାନ୍ୟତା ପ୍ରଦାନ କରୁଛନ୍ତି । ଏହାର ପ୍ରଭାବ ବିଭିନ୍ନ କ୍ଷେତ୍ରରେ ପରିଲକ୍ଷିତ ହେଉଛି ଯାହାକି ସ୍ୱଚ୍ଛ ଭାରତ ଅଭିଯାନ ଠାରୁ ନେଇ ଇଜ୍ ଅଫ୍ ଡୁଇଂ ବିଜିନେସ୍ ଓ ସ୍ମାର୍ଟ ସିଟି ମିଶନ୍ ଠାରୁ ଆରମ୍ଭ କରି ଆକାଂକ୍ଷୀ ଜିଲ୍ଲା କାର୍ଯ୍ୟକ୍ରମ ପର୍ଯ୍ୟନ୍ତ ସର୍ବତ୍ର ବ୍ୟାପ୍ତ ଓ ପରିଲକ୍ଷିତ ।


    72. ଦଶନ୍ଧିକ ଜନଗଣନା ବେଳେ ଦେଶବାସୀଙ୍କ ଠାରୁ ସଂଗୃହୀତ ତଥ୍ୟାବଳୀ ସରକାରଙ୍କ ଦ୍ୱାରା ଉପଯୁକ୍ତ ଯୋଜନା ଏବଂ ଲକ୍ଷ୍ୟଭିତ୍ତିକ କାର୍ଯ୍ୟାନୁଷ୍ଠାନ ଗ୍ରହଣରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଥାଏ । ଏବେ ଡିଜିଟାଲ ପ୍ରଯୁକ୍ତିକୁ ଏଥିରେ ଉପଯୋଗ କରାଯାଉଛି ଯାହା ମାଧ୍ୟମରେ ହିଁ ଜନଗଣନା ସଂପର୍କୀତ ତଥ୍ୟାବଳୀ ସଂଗୃହୀତ ହେବ । ଏହା ଦ୍ୱାରା ଏଭଳି ସୂଚନା ସଂଗ୍ରହ ପ୍ରକ୍ରିୟା ଅଧିକ ତ୍ୱରାନ୍ୱିତ ହୋଇପାରିବ ।


    73. ଡିଜିଟାଲ ପ୍ରଯୁକ୍ତିର ବହୁଳ ବ୍ୟବହାର ସତ୍ତ୍ୱେ ମୋ ସରକାର ନାଗରିକମାନଙ୍କ ଗୋପନୀୟତାକୁ ସୁରକ୍ଷିତ ରଖିବା ସକାଶେ ଦୃଢସଂକଳ୍ପ । ଏଭଳି ପ୍ରତିବଦ୍ଧତାକୁ ପୂରଣ କରିବା ନିମନ୍ତେ ସରକାର ଡାଟା ସୁରକ୍ଷା ବିଲ୍ ସଂସଦରେ ଆଗତ କରିଛନ୍ତି ।


    ମାନ୍ୟବର ସଦସ୍ୟଗଣ ,


    74. ମୋ ସରକାର ଭାରତର ଅର୍ଥନୀତିକୁ 5 ଟ୍ରିଲିଅନ୍‌ ଡ଼ଲାର ଅର୍ଥନୀତିରେ ପରିଣତ କରିବା ସକାଶେ ସଂକଳ୍ପବଦ୍ଧ । ଏହି ଲକ୍ଷ୍ୟ ହାସଲ କରିବା ସକାଶେ , ସରକାର ଅର୍ଥ ବ୍ୟବସ୍ଥାର ସକଳ ସ୍ତରରେ ତା ’ ର ପ୍ରୟାସ ଜାରି ରଖିଛି ଏବଂ ଏହି ପରିପ୍ରେକ୍ଷୀରେ ସମସ୍ତ ପକ୍ଷଙ୍କ ସହ ପରାମର୍ଶ କରୁଛି । ବିଶ୍ୱ ଅର୍ଥନୀତି ଆଡ଼ୁ ପ୍ରତିକୂଳ ପରିବେଶ ସତ୍ତ୍ୱେ , ଭାରତୀୟ ଅର୍ଥ ବ୍ୟବସ୍ଥାର ମୂଳ ଢାଞ୍ଚା ସୁଦୃଢ଼ ରହିଛି । ଆମର ବୈଦେଶିକ ମୁଦ୍ରା ଗଚ୍ଛିତ ପରିମାଣ ଏବେ 450 ବିଲିଅନ୍‌ରେ ପହଞ୍ଚି ଏକ ଐତିହାସିକ କୀର୍ତ୍ତିମାନ ସୃଷ୍ଟି କରିଛି । ଭାରତକୁ ପ୍ରତ୍ୟକ୍ଷ ବିଦେଶୀ ନିବେଶ ଅର୍ଥ ପ୍ରବାହ ମଧ୍ୟ ବୃଦ୍ଧି ପାଇବାରେ ଲାଗିଛି । ଗତ ବର୍ଷ ତୁଳନାରେ , ପ୍ରତ୍ୟକ୍ଷ ବୈଦେଶିକ ମୁଦ୍ରା ଚଳିତ ବର୍ଷ ଏପ୍ରିଲ ମାସ ଠାରୁ ଅକ୍ଟୋବର ମଧ୍ୟରେ 3 ବିଲିଅନ୍‌ ଆମେରିକୀୟ ଡ଼ଲାର ଅଧିକ ହୋଇଛି ।


    75. ଅନ୍ୟ ପକ୍ଷରେ , ଛୋଟ ଛୋଟ ରାଷ୍ଟ୍ରାୟତ୍ତ ବ୍ୟାଙ୍କଗୁଡ଼ିକର ମିଶ୍ରଣ ସେମାନଙ୍କୁ ଅଧିକ ସୁଦୃଢ଼ କରିଛି ଏବଂ ସେମାନଙ୍କର ଋଣ ଦାନ କ୍ଷମତାକୁ ବଢ଼ାଇଛି । ଚଳିତ ଆର୍ଥିକ ବର୍ଷର ପ୍ରଥମାର୍ଦ୍ଧରେ 12ଟି ରାଷ୍ଟ୍ରାୟତ୍ତ ବ୍ୟାଙ୍କ୍‌ ଲାଭ ଅର୍ଜନ କରିଛନ୍ତି । ଇନସଲ୍‌ଭେନ୍ସ ଆଣ୍ଡ ବ୍ୟାଙ୍କରପ୍ସି କୋଡ଼୍‌ ପ୍ରଣୟନ ହେବା ଦ୍ୱାରା , 3.5 ଲକ୍ଷ କୋଟି ଟଙ୍କା ବ୍ୟାଙ୍କ ଓ ଅନ୍ୟାନ୍ୟ ସଂସ୍ଥାମାନଙ୍କ ଦ୍ୱାରା ଅସୁଲ କରାଯାଇ ପାରିଛି । କର୍ପୋରେଟ ଟିକସ ହ୍ରାସ ଏବଂ ନୂତନ ଶ୍ରମ ଆଇନର ପ୍ରଣୟନ ଭାରତରେ ଇଜ୍‌ ଅଫ ଡୁଇଂ ବିଜିନେସକୁ ଅଧିକ ସରଳ କରିପାରିଛି ।


    ମା ନ୍ୟବର ସଦସ୍ୟଗଣ ,


    76. ମୋ ସରକାର ମେକ୍‌ ଇନ୍‌ ଇଣ୍ଡିଆ କାର୍ଯ୍ୟକ୍ରମକୁ ସକଳ ପ୍ରକାର ପ୍ରୋତ୍ସାହନ ଯୋଗାଇ ଦେଉଛି ଯଦ୍ୱାରା ଅର୍ଥ ବ୍ୟବସ୍ଥାରେ ବିକାଶ ହାରକୁ ତ୍ୱରାନ୍ୱିତ କରାଯାଇପାରିବ ଏବଂ ଦେଶରେ ଉତ୍ପାଦନ ଓ ରପ୍ତାନୀ ବୃଦ୍ଧି ପାଇବ । ଦେଶରେ ବର୍ତ୍ତମାନ ଥିବା 5ଟି ଶିଳ୍ପ କରିଡ଼ର ସହିତ ସରକାର ତାମିଲନାଡ଼ୁ ଏବଂ ଉତ୍ତର ପ୍ରଦେଶରେ ଦୁଇଟି ପ୍ରତିରକ୍ଷା କରିଡ଼ୋରର ବିକାଶ ଘଟାଉଛନ୍ତି ।


    ମାନ୍ୟବର ସଦସ୍ୟଗଣ ,


    77. ବିଶେଷ କରି ଇଲେକ୍ଟ୍ରୋନିକ୍ସ ସାମଗ୍ରୀ ଉତ୍ପାଦନ କ୍ଷେତ୍ରରେ ଭାରତ ଦ୍ରୁତ ବେଗରେ ପ୍ରଗତି ହାସଲ କରିଛି । ଇଲେକ୍ଟ୍ରୋନିକ୍ସ କ୍ଷେତ୍ରରେ ସରକାର ଏକ ନୂତନ ଜାତୀୟ ନୀତି ପ୍ରବର୍ତ୍ତନ କରିଛନ୍ତି ଯଦ୍ୱାରା ମୋବାଇଲ ଫୋନ୍‌ , ଟେଲିଭିଜନ , ଏବଂ ଅନ୍ୟାନ୍ୟ ଇଲେକ୍ଟ୍ରୋନିକ ଉପକରଣ ଉତ୍ପାଦନକୁ ଅଧିକ ପ୍ରୋତ୍ସାହନ ମିଳିପାରିବ । ଦେଶରେ ଯେଉଁସବୁ ଇଲେକ୍ଟ୍ରୋନିକ୍‌ ଉପକରଣ ଉତ୍ପାଦିତ ହେଉଛି ତାହାର ମୂଲ୍ୟ 2018-19 ମସିହାରେ 4 ଲକ୍ଷ 58 ହଜାର କୋଟି ଟଙ୍କାରେ ପହଞ୍ଚିଛି ଯାହାକି 2014-15 ବର୍ଷରେ ମାତ୍ର 1 ଲକ୍ଷ 90 ହଜାର କୋଟି ଥିଲା । 2014 ମସିହାରେ ଭାରତରେ ମାତ୍ର ଦୁଇଟି ମୋବାଇଲ୍‌ ଉତ୍ପାଦନକାରୀ କମ୍ପାନୀ ଥିଲେ । ଆଜି ଭାରତ ସାରା ବିଶ୍ୱରେ ଦ୍ୱିତୀୟ ବୃହତ୍ତମ ମୋବାଇଲ ଉତ୍ପାଦନ ହବ୍‌ରେ ପରିଣତ ହୋଇଛି । ଅଟୋମୋବାଇଲ୍‌ ସେକ୍ଟର ଏବଂ ରେଳବାଇରେ ମଧ୍ୟ ସରକାରଙ୍କ ଦ୍ୱାରା ମେକ୍‌ ଇନ ଇଣ୍ଡିଆକୁ ପ୍ରୋତ୍ସାହନ ଯୋଗାଇ ଦିଆଯାଉଛି । ଭାରତରେ ଏବେ ସଂପୂର୍ଣ୍ଣ ରୂପେ ସ୍ୱଦେଶୀ ଜ୍ଞାନ କୌଶଳରେ ବନ୍ଦେ ଭାରତ ଏବଂ ତେଜସ୍‌ ଏକ୍ସପ୍ରେସ୍‌ ଭଳି ଅତ୍ୟାଧୁନିକ ଟ୍ରେନ ନିର୍ମାଣ କାର୍ଯ୍ୟ ପ୍ରଗତି ପଥରେ ରହିଛି ।


    ମାନ୍ୟବର ସଦସ୍ୟଗଣ ,


    78. ସ୍ୱାଧୀନତାର ମୌଳିକ ମନ୍ତ୍ର ହେଲା ଆତ୍ମ ନିର୍ଭରଶୀଳ ଭାରତ ନିର୍ମାଣ । ଆତ୍ମ ନିର୍ଭରଶୀଳ ଭାରତ ସେତେବେଳେ ସମ୍ଭବପର ହୋଇପାରିବ କେବଳ ଯେତେବେଳେ ପ୍ରତ୍ୟେକ ଭାରତୀୟ ଭାରତରେ ନିର୍ମିତ ପ୍ରତ୍ୟେକ ଉତ୍ପାଦକୁ ନେଇ ଗର୍ବ ଅନୁଭବ କରିବେ । ମୋ ସରକାର ‘ ଉତ୍ତମ ଭବିଷ୍ୟତ ସକାଶେ କେବଳ ସ୍ଥାନୀୟ ଉତ୍ପାଦ ଖର୍ଦ୍ଦି କର ’ ମନ୍ତ୍ରରେ ବିଶ୍ୱାସୀ । ମୁଁ ପ୍ରତ୍ୟେକ ଜନ ପ୍ରତିନିଧିଙ୍କୁ ନିବେଦନ କରିବି ଯେ ପଞ୍ଚାୟତ ସ୍ତରଠାରୁ ପାର୍ଲାମେଣ୍ଟ ପର୍ଯ୍ୟନ୍ତ , ଏବଂ ଦେଶର ପ୍ରତ୍ୟେକ ସରକାର , ଏହି ଆଦର୍ଶ ‘ ଉତ୍ତମ ଭବିଷ୍ୟତ ସକାଶେ କେବଳ ସ୍ଥାନୀୟ ଉତ୍ପାଦ ଖର୍ଦ୍ଦି କର ’ ରେ ନିଜକୁ ଅନୁପ୍ରାଣିତ କରନ୍ତୁ ଏବଂ ସ୍ଥାନୀୟ ଉତ୍ପାଦକୁ ସଦାସର୍ବଦା ଅଗ୍ରାଧିକାର ପ୍ରଦାନ କରନ୍ତୁ । ଏହାକୁ ଏକ ଆନ୍ଦୋଳନରେ ପରିଣତ କରନ୍ତୁ । ମୁଁ ଆହୁରି ମଧ୍ୟ ଭାରତର ପ୍ରତ୍ୟେକ ନାଗରିକଙ୍କୁ ନିବେଦନ କରିବି ଯେ ସେମାନେ ମଧ୍ୟ ସ୍ଥାନୀୟ ଉତ୍ପାଦିତ ବସ୍ତୁ କ୍ରୟ କରନ୍ତୁ । ଯେତେବେଳେ ଆମେମାନେ ସ୍ଥାନୀୟ ଉତ୍ପାଦିଦ ଦ୍ରବ୍ୟ ବ୍ୟବହାର କରିବା , ସେତେବେଳେ ଆପଣମାନେ ନିଜ ଅଞ୍ଚଳର କ୍ଷୁଦ୍ର ଉଦ୍ୟୋଗୀମାନଙ୍କୁ ଯଥେଷ୍ଟ ମାତ୍ରାରେ ସାହାଯ୍ୟ କରିପାରିବେ ।


    ମା ନ୍ୟବର ସଦସ୍ୟଗଣ ,


    79. ଗରିବ ଏବଂ ମଧ୍ୟବିତ୍ତ ଶ୍ରେଣୀର ଲୋକମାନେ ଦେଶରେ ଏକ ଆଧୁନିକ ଏକବିଂଶ ଶତାବ୍ଦୀର ଭିତ୍ତିଭୂମି ଆଶା କରନ୍ତି ଏବଂ ଆକାଂକ୍ଷା ରଖନ୍ତି । ଜନନସାଧାରଣଙ୍କର ଏହି ଆଶା ଓ ଆକାଂକ୍ଷାକୁ ସାକାର କରିବା ନିମନ୍ତେ ଆଗାମୀ ପାଞ୍ଚ ବର୍ଷ ଭିତରେ ସରକାର 100 ଲକ୍ଷ କୋଟି ଟଙ୍କା ନିବେଶ କରିବାକୁ ଯାଉଛନ୍ତି । ସେଥିରେ ସଂଯୋଗୀକରଣକୁ ବିଶେଷ ଭାବେ ଗୁରୁତ୍ୱ ପ୍ରଦାନ କରାଯିବ । ସରକାର ମଧ୍ୟ ନୂତନ ରାଜମାର୍ଗ ନିର୍ମାଣ , ନୂତନ ଜଳପଥ , ନୂତନ ରେଳପଥ ଏବଂ ନୂତନ ଇ- ୱେଜ୍‌ ନିର୍ମାଣ ଉପରେ ଗୁରୁତ୍ୱ ଆରୋପ କରୁଛନ୍ତି ।


    80. ଦେଶର ଭିତ୍ତିଭୂମିକୁ ସୁଦୃଢ଼ କରିବା ଦିଗରେ ଗ୍ରାମାଞ୍ଚଳ ସଡ଼କର ବିଶେଷ ଯୋଗଦାନ ରହିଛି । ପ୍ରଧାନମନ୍ତ୍ରୀ ଗ୍ରାମୀଣ ସଡ଼କ ଯୋଜନା ମାଧ୍ୟମରେ ଗ୍ରାମାଞ୍ଚଳ ସଡ଼କକୁ ଦେଶର କୋଣ ଅନୁକୋଣରେ ସଂପ୍ରସାରିତ କରାଯାଉଛି । ଏହି କାର୍ଯ୍ୟକ୍ରମର ତୃତୀୟ ପର୍ଯ୍ୟାୟର ଏବେ ଶୁଭାରମ୍ଭ କରାଯାଇଛି ଯଦ୍ୱାରା ଗ୍ରାମାଞ୍ଚଳ ସଡ଼କକୁ ସୁଦୃଢ଼ କରାଯାଇପାରିବ ଏବଂ ତାହା ପ୍ରତ୍ୟେକ ବିଦ୍ୟାଳୟ , ହସପିଟାଲ ଏବଂ କୃଷି ବିପଣନ କେନ୍ଦ୍ରକୁ ସଂଯୋଗ କରିପାରିବ । ଏହି କାର୍ଯ୍ୟକ୍ରମ ଅଧୀନରେ ମୋଟ 1 ଲକ୍ଷ 25ହଜାର କିଲୋମିଟର ସଡ଼କ ନିର୍ମାଣ କରାଯିବ ଅଥବା ବର୍ତ୍ତମାନ ଥିବା ସଡ଼କର ଉନ୍ନତିକରଣ କରାଯିବ ।


    81. ସରକାର ଆଭ୍ୟନ୍ତରୀଣ ଜଳପଥର ବିକାଶ ଘଟାଇବା ଦିଗରେ କାର୍ଯ୍ୟ କରୁଛନ୍ତି । 2019 ମସିହା ଡ଼ିସେମ୍ବର ମାସରେ ଏହି ପରିପ୍ରେକ୍ଷୀରେ , ପ୍ରଥମ ଥର ପାଇଁ ଜାତୀୟ ଜଳ ପଥ-2 ମଧ୍ୟ ଦେଇ ଆସାମର ପାଣ୍ଡୁଠାରେ ପ୍ରଥମ କଣ୍ଟେନର କାର୍ଗୋ ପହଞ୍ଚିଛି । ଜଳ ମାର୍ଗ ବିକାଶ ପ୍ରକଳ୍ପ ଅଧୀନରେ , ଗଙ୍ଗା ନଦୀରେ ହଳଦିଆଠାରେ ଏକ ବିବିଧ ତଥା ଅତ୍ୟାଧୁନିକ ମଡ଼େଲ ଟର୍ମିନାଲ ପ୍ରତିଷ୍ଠା କରାଯାଉଛି ଏବଂ ଚଳିତ ବର୍ଷ ଶେଷ ସୁଦ୍ଧା ଫାରାକ୍କାଠାରେ ଏକ ନୌ ଲକ୍ ବ୍ୟବସ୍ଥା ନିର୍ମାଣ କାର୍ଯ୍ୟ ଶେଷ ହେବ । ଆସନ୍ତା ବର୍ଷଠାରୁ ଗଙ୍ଗା ନଦୀ ଦେଇ ବଡ଼ ବଡ଼ ପରିବହନ କାର୍ଗୋ ଜାହାଜ ଚଳାଚଳ କରିବା ପାଇଁ ଆମେ ପ୍ରୟାସ କରୁଛୁ ।


    82. ସହରାଞ୍ଚଳରେ ବସବାସ କରୁଥିବା ଲୋକମାନଙ୍କ ସକାଶେ ଉତ୍ତମ ଜନ ପରିବହନ ବ୍ୟବସ୍ଥା ଯୋଗାଇ ଦେବା ସକାଶେ ଦ୍ରୁତ ବେଗରେ କାର୍ଯ୍ୟ କରାଯାଉଛି । ଦେଶରେ ଏବେ 18ଟି ସହରକୁ ମେଟ୍ରୋ ପରିବହନ ସୁବିଧା ସଂପ୍ରସାରଣ କରାଯାଇଛି । ଏପର୍ଯ୍ୟନ୍ତ 670 କିଲୋମିଟର ଦୀର୍ଘ ମେଟ୍ରୋ ଲାଇନ କାର୍ଯ୍ୟ କରୁଛି ଓ ଆଉ 930 କିଲୋମିଟର ମେଟ୍ରୋ ଲାଇନ କାର୍ଯ୍ୟ ନିର୍ମାଣାଧୀନ ରହିଛି । ଦିଲ୍ଲୀ ଓ ଜାତୀୟ ରାଜଧାନୀ କ୍ଷେତ୍ରର ଅଧିବାସୀମାନେ ଏଥିରୁ ସର୍ବାଧିକ ଉପକୃତ ହୋଇଛନ୍ତି । ସେମାନଙ୍କ ପାଇଁ ଦିଲ୍ଲୀ – ମିରଟ ଏକ୍ସପ୍ରେସ୍ ୱେ ନିର୍ମାଣ କରାଯାଇଛି ତଥା ପୂର୍ବାଞ୍ଚଳ ଓ ପଶ୍ଚିମାଞ୍ଚଳ ପେରିଫେରାଲ୍ ଏକ୍ସପ୍ରେସ୍ ୱେରୁ ସେମାନେ ଢ଼େର୍ ମାତ୍ରାରେ ଉପକୃତ ହେଉଛନ୍ତି ।


    ମାନ୍ୟବର ସଦସ୍ୟଗଣ ,


    83. ଦେଶର ଟାୟାର 2 ଏବଂ ଟାୟାର 3 ନଗରୀଗୁଡ଼ିକ ମୁଣ୍ଡ ଟେକିବା ସହ ଦେଶର ଅର୍ଥ ବ୍ୟବସ୍ଥାକୁ 5 ଟ୍ରିଲିଅନ୍ ଡ଼ଲାର ଅର୍ଥନୀତିରେ ପରିଣତ କରିବା ଦିଗରେ ନୂତନ ଭୂମିକା ଗ୍ରହଣ କରୁଛନ୍ତି । ସେହିଭଳି କ୍ଷୁଦ୍ର ସହରଗୁଡ଼ିକର ପରିମଳ , ଅନ୍ୟାନ୍ୟ ସୁବିଧା ସୁଯୋଗ , ଷ୍ଟାର୍ଟ ଅପ୍ ଓ ଅନ୍ୟାନ୍ୟ ବ୍ୟବସାୟିକ କାର୍ଯ୍ୟକଳା କ୍ଷେତ୍ରରେ ଅନେକ କିଛି କାର୍ଯ୍ୟ କରାଯାଇଛି । 2014 ମସିହା ଠାରୁ ଦେଶର ଛୋଟ ଛୋଟ ସହରମାନଙ୍କରେ ଷ୍ଟାର୍ଟ ଅପ୍ ମାତ୍ରାରେ 45ରୁ 50 ପ୍ରତିଶତ ଅଭିବୃଦ୍ଧି ପରିଲକ୍ଷିତ ହୋଇଛି । ଅନୁରୂପ ଭାବେ ପ୍ରାୟ 35 ଲକ୍ଷ ଲୋକ ଉଡ଼ାନ ଯୋଜନାରେ ବିମାନ ଯାତ୍ରା କରିସାରିଛନ୍ତି । ଗତ ବର୍ଷ ଦେଶରେ 335ଟି ନୂତନ ବିମାନ ପଥକୁ ମଞ୍ଜୁରି ପ୍ରଦାନ କରାଯାଇଛି । ଆକଳନ କରାଯାଉଛି ଯେ ଆଗାମୀ ବର୍ଷମାନଙ୍କରେ , ଦେଶର ଡ଼ିଜିଟାଲ କାରବାରର ଅର୍ଦ୍ଧାଧିକ ଏହି ଟାୟାର 2 ଏବଂ ଟାୟାର 3 ଶ୍ରେଣୀୟ ସହରମାନଙ୍କରେ ହିଁ ହେବ ।


    84. ଦେଶର ଏହିଭଳି ଛୋଟ ଛୋଟ ସହର ଏବଂ ନୂତନ ଭାବେ ମଧ୍ୟବର୍ଗରେ ସାମିଲ ହୋଇଥିବା ଲୋକମାନଙ୍କ ବିକାଶ ଆକଂକ୍ଷାକୁ ପୂରଣ କରିବା ଲାଗି ମୋ ସରକାର ସର୍ବାଧିକ ପ୍ରଚେଷ୍ଟା ଜାରି ରଖିଛନ୍ତି । ଦେଶର ଏଭଳି ଛୋଟ ଛୋଟ ସହରଗୁଡ଼ିକରେ ବସବାସ କରୁଥିବା ଏହି ମଧ୍ୟମ ବର୍ଗର ଲୋକ ଟିକସ ରିହାତିରୁ ସର୍ବାଧିକ ଉପକୃତ ହୋଇପାରିଛନ୍ତି । ବିଶେଷ କରି ବାର୍ଷିକ 5 ଲକ୍ଷ ପର୍ଯ୍ୟନ୍ତ ଉପାର୍ଜନ କରୁଥିବା ଲୋକମାନେ । ଯେଉଁସବୁ ମଧ୍ୟବିତ୍ତ ପରିବାରଙ୍କ ବାର୍ଷିକ ଆୟ 18 ଲକ୍ଷ ଟଙ୍କା ପର୍ଯ୍ୟନ୍ତ ହୋଇଥିବ ସେମାନେ ବ୍ୟାଙ୍କ ଋଣ ଉପରେ 20 ବର୍ଷ ପର୍ଯ୍ୟନ୍ତ 5 ରୁ 6 ଲକ୍ଷ ଟଙ୍କା ପର୍ଯ୍ୟନ୍ତ ସଞ୍ଚୟ କରିପାରିବେ । ଏହି ମଧ୍ୟମ ବର୍ଗ ହିଁ 25 ହଜାର କୋଟି ଟଙ୍କା ବ୍ୟୟରେ ସଂପୂର୍ଣ୍ଣ କରିବାକୁ ଯାଉଥିବା ଅଧାପନ୍ତରିଆ ପ୍ରକଳ୍ପରୁ ସର୍ବାଧିକ ଉପକୃତ ହେବେ ।


    ମାନ୍ୟବର ସଦସ୍ୟଗଣ ,


    85. ସ୍ୱଚ୍ଛ ଶକ୍ତି କ୍ଷେତ୍ରରେ ଭାରତ ଏବେ ସମଗ୍ର ବିଶ୍ୱରେ ଏକ ସକ୍ରିୟ ଭୂମିକା ଗ୍ରହଣ କରିଛି । ସରକାରଙ୍କ ଏହି କ୍ଷେତ୍ରରେ ନିଷ୍ଠାପର ପ୍ରୟାସ ଯୋଗୁ , ଦେଶରେ ଏଲପିଜି ଆବଣ୍ଟନ ମାତ୍ରା 55 ପ୍ରତିଶତରୁ ବୃଦ୍ଧି ପାଇ ଏବେ 95 ପ୍ରତିଶତରେ ପହଞ୍ଚିଛି । ଦେଶର 407 ଟି ସହରକୁ ଏବେ ସିଟି ଗ୍ୟାସ ବିତରଣ ବ୍ୟବସ୍ଥା ସଂପ୍ରସାରିତ ହୋଇଛି । ଏବେ ଆମେ ଧୀରେ ଧୀରେ ଗ୍ୟାସ ଭିତ୍ତିକ ଅର୍ଥନୀତି ଦିଗରେ ଅଗ୍ରସର ହେଉଛୁ ।


    86. ମନରେ ପର୍ଯ୍ୟାବରଣ ସୁରକ୍ଷା ପ୍ରସଙ୍ଗକୁ ବହନ କରି , ମୋ ସରକାର ଅକ୍ଷୟ ଶକ୍ତି ଉତ୍ପାଦନ ଲକ୍ଷ୍ୟ ମାତ୍ରାକୁ 450 ଗିଗାୱାଟକୁ ବୃଦ୍ଧି କରିଛି । ପ୍ରଧାନମନ୍ତ୍ରୀ କୁସୁମ ଯୋଜନା ମାଧ୍ୟମରେ ସାରା ଦେଶର କୃଷକମାନଙ୍କୁ 17 ଲକ୍ଷରୁ ଅଧିକ ସୌରଶକ୍ତି ଚାଳିତ ପମ୍ପସେଟ ପ୍ରଦାନ କରାଯିବାକୁ ଲକ୍ଷ୍ୟ ରଖାଯାଇଛି । ସେହିଭଳି , ଛାତ ଉପର ସୌରଶକ୍ତି ଉତ୍ପାଦନ କାର୍ଯ୍ୟକ୍ରମର ଦ୍ୱିତୀୟ ପର୍ଯ୍ୟାୟ ଅଧୀନରେ , ଦେଶରେ 38 ଗିଗାୱାଟ ବିଜୁଳି ଶକ୍ତି ଉତ୍ପାଦନର ଲକ୍ଷ୍ୟ ଧାର୍ଯ୍ୟ କରାଯାଇଛି ।


    ମା ନ୍ୟବର ସଦସ୍ୟଗଣ ,


    87. ଭାରତର ବୃକ୍ଷରୋପଣ ଏବଂ ଜଙ୍ଗଲ ଆଚ୍ଛାଦନ ମାତ୍ରା ଏବେ 13 ହଜାର ବର୍ଗ କିଲୋମିଟର ଛୁଇଁଛି ଏବଂ ତାହା ଗତ ଚାରି ବର୍ଷ ଭିତରେ ସମ୍ଭବପର ହୋଇଛି । ଦେଶବାସୀଙ୍କ ସହଯୋଗ ଯୋଗୁ ଏହା ସମ୍ଭବପର ହୋଇପାରିଛି । ସେହିଭଳି 2014 ମସିହାରେ ଦେଶରେ 2226 ଟି ବାଘ ଥିବା ବେଳେ 2019 ମସିହାରେ ସେମାନଙ୍କ ସଂଖ୍ୟା 2967 ଛୁଇଁଛି ଯାହାକି ବେଶ୍ ସନ୍ତୋଷଜନକ ପ୍ରଗତି ବୋଲି ନିର୍ବିବାଦରେ କୁହାଯାଇପାରେ ।


    88. ବାୟୁ ଓ ଜଳ ପ୍ରଦୂଷଣ ସମସ୍ୟାଗୁଡ଼ିକର ଦୂରୀକରଣ ସକାଶେ , ସରକାର ଜାତୀୟ ସ୍ଵଚ୍ଛବାୟୁ କାର୍ଯ୍ୟକ୍ରମକୁ ଦେଶର 102ଟି ସହରରେ କାର୍ଯ୍ୟକାରୀ କରିଛନ୍ତି । ମୁଁ ଖୁସି ଯେ ନମାମୀ ଗଙ୍ଗେ ଅଭିଯାନ ଯାହାକି ସରକାରଙ୍କ ଦ୍ୱାରା ପ୍ରବର୍ତ୍ତନ କରାଯାଇଥିଲା ସେଥିରୁ ମିଳୁଥିବା ସୁଫଳ ଏବେ ଦୃଶ୍ୟ ହେବାରେ ଲାଗିଛି । ଏହି ଅଭିଯାନ ମାଧ୍ୟମରେ 7 ହଜାର କୋଟି ଟଙ୍କାର ପ୍ରକଳ୍ପମାନ ଏବେ ସୁଦ୍ଧା ସଂପୂର୍ଣ୍ଣ ହୋଇସାରିଛି ଏବଂ ଆଉ 21 ହଜାର କୋଟି ଟଙ୍କାର ପ୍ରକଳ୍ପ କାର୍ଯ୍ୟ ନିର୍ମାଣର ବିଭିନ୍ନ ପର୍ଯ୍ୟାୟରେ ରହିଛି ।


    89. ଏହିସବୁ ପ୍ରୟାସର ପ୍ରଭାବ ଦେଶର ପର୍ଯ୍ୟଟନ କ୍ଷେତ୍ରରେ ଦୃଶ୍ୟ ହୋଇପାରିଛି । ବିଗତ କିଛି ବର୍ଷ ମଧ୍ୟରେ , ପର୍ଯ୍ୟଟନ ସଂପର୍କୀତ ଭିତ୍ତିଭୂମି ବିକାଶ କ୍ଷେତ୍ରରେ ଉଲ୍ଲେଖନୀୟ ଉନ୍ନତି ପରିଲକ୍ଷିତ ହୋଇଛି । ନିକଟରେ କୋଲକାତାଠାରୁ ଦେଶର ଐତିହ୍ୟ ସୌଧଗୁଡ଼ିକର ସଂରକ୍ଷଣ ଏବଂ ସେସବୁର ସୌନ୍ଦର୍ଯ୍ୟକରଣ ପାଇଁ ଏକ ଦେଶବ୍ୟାପୀ କାର୍ଯ୍ୟକ୍ରମ ଆରମ୍ଭ କରାଯାଇଛି । ପର୍ଯ୍ୟଟନ କ୍ଷେତ୍ରକୁ ସୁଦୃଢ଼ କରିବା ସକାଶେ ଏଥିସହ ଆଧୁନିକ ଭିତ୍ତିଭୂମିରେ ସଂଯୋଜିତ କରାଯାଉଛି । ସ୍ୱଦେଶ ଦର୍ଶନ ଏବଂ ପ୍ରସାଦ ଯୋଜନାରେ ଏହିସବୁ କାର୍ଯ୍ୟ ସଂପାଦନ କରାଯାଉଛି । ‘ ଷ୍ଟାଚ୍ୟୁ ଅଫ୍ ୟୁନିଟି ’ କୁ ପ୍ରତି ଦିନ ଯେତେ ଯେତେ ପର୍ଯ୍ୟଟକ ବୁଲି ଯାଉଛନ୍ତି , ତାହା ଦ୍ୱାରା ଦେଶରେ ପ୍ରତିଦିନ ଗୋଟିଏ ଗୋଟିଏ ନୂଆ ରେକର୍ଡ଼ ସୃଷ୍ଟି ହେଉଛି । ଷ୍ଟାଚ୍ୟୁ ଅଫ୍ ୟୁନିଟି ହେଉଛି ସର୍ଦ୍ଦାର ପଟେଲଙ୍କ ପ୍ରତିମୂର୍ତ୍ତି ଯାହାକି ବିଶ୍ୱର ସର୍ବବୃହତ୍ ପ୍ରତିମୂର୍ତ୍ତି ।


    ଉାନ୍ୟବର ସଦସ୍ୟଗଣ ,


    90. ଏହା ମୋ ସରକାରର ବିଶ୍ୱାସ ଯେ ମହାନ ବ୍ୟକ୍ତିମାନଙ୍କ ପ୍ରତି ଭକ୍ତିପୂତ ଶ୍ରଦ୍ଧାସୁମନ ଅର୍ପଣ କରିବା , ଯେଉଁମାନେ କି ସେମାନଙ୍କର ଜୀବନକୁ ରାଷ୍ଟ୍ର ନିର୍ମାଣ ପାଇଁ ଉତ୍ସର୍ଗ କରିଦେଇ ଯାଇଛନ୍ତି ଏବଂ ଦେଶର ଐତିହ୍ୟ ଓ ପରମ୍ପରାର ସୁରକ୍ଷା ନିର୍ମନ୍ତେ ଉତ୍ସର୍ଗ କରିଛନ୍ତି , ସେମାନଙ୍କୁ ସମ୍ମାନ ପ୍ରଦର୍ଶନ କରିବା ରାଷ୍ଟ୍ର ନିର୍ମାଣ କାର୍ଯ୍ୟ ସଙ୍ଗେ ସମାନ । ଏହି ଭାବନାକୁ ମନରେ ରଖି , ଦେଶର ବିଭିନ୍ନ ସଂଗ୍ରହାଳୟଗୁଡ଼ିକରେ ଆମର ସ୍ୱାଧୀନତା ସଂଗ୍ରାମକୁ ମହାନ ଅବଦାନ ଥିବା ବୀର ଆଦିବାସୀ ବ୍ୟକ୍ତିତ୍ୱ , ସେମାନେ ପୁରୁଷ ଅବା ମହିଳା ହୋଇଥାନ୍ତୁ ନା କାହିଁକି , ସେମାନଙ୍କ ଉପରେ ବିଭିନ୍ନ ରାଜ୍ୟରେ ସଂଗ୍ରହାଳୟମାନ ସ୍ଥାପନ କରାଯାଉଛି । ସେହିଭଳି ମହାନ୍ ସମାଜ ସଂସ୍କାରକ ରାଜା ରାମମୋହନ ରାୟ ଯାହାଙ୍କ ଆଦର୍ଶ ରାଷ୍ଟ୍ରକୁ ଆଗକୁ ଆଗେଇ ନେବାରେ ସହାୟକ ହୋଇଥିଲା , ତାଙ୍କ 250ତମ ଜନ୍ମ ଜୟନ୍ତୀ ସରକାର ଉପଯୁକ୍ତ ଭାବେ ପାଳନ କରିବାକୁ ସ୍ଥିର କରିଛନ୍ତି ।


    ମାନ୍ୟବର ସଦସ୍ୟଗଣ ,


    91. ଭାରତର ମହାକାଶ ଅଭିଯାନ ସଦାସର୍ବଦା ମାନବ ସମାଜର କଲ୍ୟାଣ ପାଇଁ ଉଦ୍ଦିଷ୍ଟ ରହି ଆସିଛି । ଦେଶର ମହାକାଶ ବିଜ୍ଞାନୀମାନଙ୍କ ଅକ୍ଳାନ୍ତ ଶ୍ରମର ଫଳ ସ୍ୱରୂପ , ଚନ୍ଦ୍ରାୟଣ-2 ଏହି ପ୍ରଯୁକ୍ତି ବିଦ୍ୟା ପାଇଁ ଦେଶର ଯୁବବର୍ଗଙ୍କ ମନରେ ଏକ ନୂତନ ଆଗ୍ରହ ସୃଷ୍ଟି କରିଛି । ମୋ ସରକାର ଚନ୍ଦ୍ରାୟଣ-3କୁ ସ୍ୱୀକୃତି ପ୍ରଦାନ କରିସାରିଛି । ଭାରତୀୟ ମହାକାଶ ଗବେଷଣା ସଂସ୍ଥା ( ISRO ) ମଧ୍ୟ ମାନବଯୁକ୍ତ ମହାକାଶ କାର୍ଯ୍ୟକ୍ରମ- ‘ ଗଗନାୟନ ’ ତଥା ‘ ଆଦିତ୍ୟ-1 ’ ଅଭିଯାନ ସକାଶେ ଖୁବ୍‌ ଦ୍ରୁତ ଗତିରେ କାର୍ଯ୍ୟ ଜାରି ରଖିଛି ।


    ମାନ୍ୟବର ସଦସ୍ୟଗଣ ,


    92. ଆଜିର ପରିବର୍ତ୍ତନଶୀଳ ଯୁଗରେ , ଦେଶର ପ୍ରତିରକ୍ଷା ସଂପର୍କୀତ ନୂତନ ତଥା ଜଟିଳ ଚାଲେଞ୍ଜର ମୁକାବିଲା ସକାଶେ , ମୋ ସରକାର ଦେଶର ପ୍ରତିରକ୍ଷା ଶକ୍ତିକୁ ସୁଦୃଢ଼ , ଅଧିକ ସକ୍ରିୟ ଏବଂ ଆଧୁନିକ କରିବା ଲାଗି ଶତତ ପ୍ରୟାସ ଜାରି ରଖିଛି । ଚିଫ୍‌ ଅଫ୍‌ ଡିଫେନ୍ସ ଷ୍ଟାଫ୍‌- ସିଡ଼ିଏସ ନିଯୁକ୍ତି ଏବଂ ସାମରିକ ବ୍ୟାପାର ବିଭାଗ ସୃଷ୍ଟି କରାଯିବା ଏ ଦିଗରେ ସରକାର ଗ୍ରହଣ କରିଥିବା ପଦକ୍ଷେପଗୁଡ଼ିକର ଉଦାହରଣ । ଏହା ଦ୍ୱାର ତିନି ବାହିନୀ ମଧ୍ୟରେ ସମନ୍ୱୟ ରକ୍ଷା ବୃଦ୍ଧି ପାଇବ । ସେହିଭଳି ସେମାନଙ୍କର ଆଧୁନିକୀକରଣ କାର୍ଯ୍ୟ ତ୍ୱରାନ୍ୱିତ ହେବ ଓ ସେମାନଙ୍କୁ ଅଧିକ ଆତ୍ମନିର୍ଭରଶୀଳ କରାଯାଇପାରିବ ।


    93. ଆମେ ଆମର ନିରାପତ୍ତା ବାହିନୀର ସମସ୍ତ ଆବଶ୍ୟକତା ପ୍ରତି ବେଶ୍‌ ଧ୍ୟାନ ଦେଇ ଆସୁଛୁ ଯେଉଁଥିରେ ସେମାନଙ୍କ ପାଇଁ ପର୍ଯ୍ୟାପ୍ତ ଗୋଳାବାରୁଦ , ନିରାପତ୍ତା ଉପକରଣ ଏବଂ ବୁଲେଟ ପ୍ରୁଫ୍‌ ଜାକେଟ ଯୋଗାଣ ସାମିଲ । ଦେଶରେ ରୁଷିଆର ସହଯୋଗରେ ଅତ୍ୟାଧୁନିକ ଏକେ- 203 ରାଇଫଲ ଉତ୍ପାଦନ ଉତ୍ତର ପ୍ରଦେଶର ଆମେଥିସ୍ଥିତ ଗୋଳାବାରୁଦ କାରଖାନାରେ କରାଯିବ । ନିକଟରେ ଯେତେବେଳେ ତେଜସର ନାଭାଲ ପ୍ରୋଟୋଟାଇପ୍‌ର ପରୀକ୍ଷା କରାଗଲା ଏବଂ ତାହା ଆଇଏନଏସ ବିକ୍ରମାଦିତ୍ୟରୁ ନିକ୍ଷେପ କରାଗଲା , ତାହାର ସଫଳତା ପ୍ରତ୍ୟେକ ଭାରତୀୟଙ୍କ ମନକୁ ଗର୍ବ ଓ ଗୌରବରେ ଭରି ଦେଇଥିଲା । ସରକାର ମହାକାଶ ନିରାପତ୍ତା କ୍ଷେତ୍ରରେ ଐତିହାସିକ ପଦକ୍ଷେପ ଗ୍ରହଣ କରିଛନ୍ତି । ଏ-ସାଟ୍‌ର ସଫଳ ପରୀକ୍ଷଣ ସହ , ଭାରତ ମହାକାଶରୁ ଶତ୍ରୁପକ୍ଷଙ୍କ ଉପରେ ଆକ୍ରମଣ କରିବାରେ ସମଗ୍ର ବିଶ୍ୱରେ ଚତୁର୍ଥ ରାଷ୍ଟ୍ର ହେବାର ଗୌରବ ଅର୍ଜନ କରିଛି ।


    ମାନ୍ୟବର ସଦସ୍ୟଗଣ ,


    94. ମୋ ସରକାର ପୂର୍ଣ୍ଣ ସାମର୍ଥ୍ୟ ଓ ଦକ୍ଷତା ତଥା ପ୍ରତିବଦ୍ଧତାର ସହ ଦେଶକୁ ସଂପୂର୍ଣ୍ଣ ରୂପେ ଆତଙ୍କବାଦ ପ୍ରାଦୁର୍ଭାବରୁ ମୁକ୍ତ କରିବା ପାଇଁ କାର୍ଯ୍ୟ କରୁଛି । ଆତଙ୍କବାଦର ସକଳ ପ୍ରକାର ଚାଲେଞ୍ଜର ମୁକାବିଲା ସକାଶେ , ଦେଶର ନାଗରିକମାନେ ସତର୍କ ରହିବା ଏକାନ୍ତ ଜରୁରି । ଜମ୍ମୁ କଶ୍ମୀରରେ ଆତଙ୍କବାଦୀ କାର୍ଯ୍ୟକଳାପ ହ୍ରାସ ପାଇବା ସୂଚୀତ କରେ ଯେ ଆତଙ୍କବାଦ ବିରୁଦ୍ଧରେ ହେଉଥିବା ସଂଗ୍ରାମରେ ଜନସାଧାରଣଙ୍କ ପୂର୍ଣ୍ଣ ସମର୍ଥନ ରହିଛି । ଯେଉଁମାନେ ଆତଙ୍କବାଦୀ କାର୍ଯ୍ୟକଳାପରେ ଲିପ୍ତ ଅଛନ୍ତି ସେମାନଙ୍କ ବିରୁଦ୍ଧରେ ଉପଯୁକ୍ତ କାର୍ଯ୍ୟାନୁଷ୍ଠାନ ଗ୍ରହଣ ସକାଶେ ମୋ ସରକାର ସେନାକୁ ପୂର୍ଣ୍ଣ କ୍ଷମତା ପ୍ରଦାନ କରିଛି । ଉତ୍ତର ପୂର୍ବାଞ୍ଚଳ କ୍ଷେତ୍ରରେ ନିରାପତ୍ତା ପରିସ୍ଥିତିରେ ଯଥେଷ୍ଟ ଉନ୍ନତି ଘଟିଛି ଯାହାକି ସରକାରଙ୍କ ନିଷ୍ଠା ଓ ନିରବଚ୍ଛିନ୍ନ ପ୍ରୟାସ ଯୋଗୁ ସମ୍ଭବପର ହୋଇପାରିଛି । ସେହିଭଳି ନକ୍ସଲବାଦର ଭୌଗୋଳିକ ବ୍ୟାପ୍ତିର ମାତ୍ରା ସଂକୁଚିତ ହେବାରେ ଲାଗିଛି ।


    ମାନ୍ୟବର ସଦସ୍ୟଗଣ ,


    95. ମୋ ସରକାରର ମତ ଏହା ଯେ ବୈଦେଶିକ ନୀତି ଦେଶର ଆର୍ଥିକ ଓ ରଣନୀତିକ ନିରାପତ୍ତା ସକାଶେ ଏକ ଗୁରୁତ୍ୱପୂର୍ଣ୍ଣ ସାଧନ । ଆମେ ଆମର ଆର୍ଥିକ ବିକାଶ ଓ ସମୃଦ୍ଧି ଉପରେ ଯଥେଷ୍ଟ ଗୁରୁତ୍ୱ ଆରୋପ କରିଆସୁଛୁ । ସେଥିପାଇଁ ଆମେ ଆମର ପ୍ରତିବେଶୀ ରାଷ୍ଟ୍ରଗୁଡ଼ିକ ସହ ସଂଯୋଗୀକରଣ ବ୍ୟବସ୍ଥାକୁ ସଂପ୍ରସାରିତ କରୁଛୁ । ‘ ପ୍ରଥମେ ପ୍ରତିବେଶୀ ’ ନୀତିକୁ ଅଗ୍ରାଧିକାର ପ୍ରଦାନ କରୁଛୁ । ଆମର ପ୍ରତିବେଶୀ ରାଷ୍ଟ୍ରମାନଙ୍କ ବ୍ୟତୀତ , ଆମେ ବିଶ୍ୱର ଅନ୍ୟାନ୍ୟ ରାଷ୍ଟ୍ରଗୁଡ଼ିକ ସହ ମଧ୍ୟ ଆମର ସମ୍ପର୍କରୁ ସୁଦୃଢ଼ କରିଚାଲିଛୁ । ସେଇଥିପାଇଁ ଅନେକ ଗୁଡ଼ିଏ ରାଷ୍ଟ୍ର ସେମାନଙ୍କ ରାଷ୍ଟ୍ରର ସର୍ବୋଚ୍ଚ ସମ୍ମାନ ଆମକୁ ପ୍ରଦାନ କରିଛନ୍ତି । ଆସିଆନ୍‌ ଏବଂ ଆଫ୍ରିକୀୟ ରାଷ୍ଟ୍ରଗୁଡ଼ିକ ସହ ଆମର ସହଯୋଗ ଏକ ନୂତନ ଶୀର୍ଷ ସ୍ତରରେ ପହଞ୍ଚିଛି ।


    96 . ଅନ୍ତରାଷ୍ଟ୍ରୀୟ ସୌର ସଂଗଠନ ଗଠିତ ହେବା ପରେ ଭାରତ ବୈଶ୍ୱିକ ସହଭାଗୀତାର ପୁରୋଭାଗରେ ଏବେ ଭାରତ ଉଭା ହୋଇଛି । ତାହା ବିପର୍ଯ୍ୟୟ ସହନଶୀଳ ସଂସାଧନ ପାଇଁ ସହଯୋଗ ( Coalition on Disaster Resilient Infrastructure-CDRI ) କ୍ଷେତ୍ରରେ ଏହା ପରିଲକ୍ଷିତ ହୋଇଛି । ପ୍ରାକୃତିକ ବିପର୍ଯ୍ୟୟ ଭଳି ଦୁର୍ଗତିକୁ ଦୂର କରିବା ସକାଶେ ଏଭଳି ପଦକ୍ଷେପ ଉଦ୍ଦିଷ୍ଟ ଏବଂ ଏହା ସମ୍ବେଦନଶୀଳ ବିଶ୍ୱ ଶକ୍ତି ଶୃଙ୍ଖଳାରେ ଭାରତର ସ୍ଥିତିକୁ ଆହୁରି ମଜଭୁତ କରିବ ।


    ମାନ୍ୟବର ସଦସ୍ୟଗଣ ,


    97. ଚଳିତ ଦଶନ୍ଧିରେ ଯାହାକି ଏଇ ମାତ୍ର ଆରମ୍ଭ ହୋଇଛି , ତାହା ଭାରତର ବୈଶ୍ୱିକ ସ୍ଥିତିକୁ ଆଗାମୀ ଦିନରେ ନିର୍ଦ୍ଧାରଣ କରିବ । ବିଶ୍ୱ ଏକ ସମାବେଶୀ , ସମୃଦ୍ଧ , ସକ୍ଷମ ଏବଂ ସଶକ୍ତ ନୂତନ ଭାରତକୁ ଦେଖିବାକୁ ପାଇବ । ତାହା ଚଳିତ ଦଶନ୍ଧି ଭିତରେ ହିଁ ସମ୍ଭବ ହେବାକୁ ଯାଉଛି । ତେଣୁ ଏହା ଏହି ଗୃହର ପ୍ରତ୍ୟେକ ସଦସ୍ୟଙ୍କ ଗୁରୁ ଦାୟିତ୍ୱ ଏବଂ ପ୍ରତ୍ୟେକ ଭାରତୀୟଙ୍କ କର୍ତ୍ତବ୍ୟ ଯେ ସେମାନେ ନିଜର ଅକ୍ଳାନ୍ତ ଶ୍ରମ ଯାହାକି ସେମାନଙ୍କ ଦ୍ୱାରା ସମ୍ଭବପର ଓ ସେମାନେ ଯେତିକି କରିବାକୁ ସକ୍ଷମ ସେମାନେ ନିଜ ନିଜ ସ୍ତରରେ ତାହା ସଂପାଦନ କରି ଏହିସବୁ ଲକ୍ଷ୍ୟ ହାସଲ କରନ୍ତୁ ।


    98. ଦେଶର ପ୍ରତ୍ୟେକ ନାଗରିକ ଯେଭଳି ଏ ସଂପର୍କରେ ସଚେତନ ହେବେ ଏବଂ ଜାତୀୟ ସ୍ୱାର୍ଥ ପାଇଁ ସେମାନଙ୍କର କର୍ତ୍ତବ୍ୟ ସଂପାଦନ କରିବେ ତଥା ସେମାନଙ୍କର ଦାୟିତ୍ୱବୋଧକୁ ଉପଯୁକ୍ତ ଭାବେ ନିର୍ବାହ କରିବେ ଓ ନିଜ ନିଜର ସାମାଜିକ ଜୀବନରେ ଏହାକୁ ମାର୍ଗଦର୍ଶକ ନୀତି ଭାବେ ଗ୍ରହଣ କରିବେ ସେ ଦିଗରେ ଆମେ କାର୍ଯ୍ୟ କରିବା ଆବଶ୍ୟକ । ଆସନ୍ତୁ , ଆମେ ସଭିଏଁ ଏକତ୍ର ମିଶି 2020ର ଏହି ଦଶକକୁ ଆମ କର୍ତ୍ତବ୍ୟ ସଂପାଦନର ଦଶକ ରୂପେ ପାଳନ କରିବା ।


    99. ଆମକୁ ସଦାସର୍ବଦା ଏକଥା ସ୍ମରଣ ରଖିବାକୁ ପଡ଼ିବ ଯେ ଆମେ ସର୍ବ ପ୍ରଥମେ ହେଉଛୁ ଏ ଦେଶର ନାଗରିକ ଏବଂ ତାହା ପରେ ନେତା ଅବା କୌଣସି ନିର୍ଦ୍ଦିଷ୍ଟ ଆଦର୍ଶର ସମର୍ଥକ । ଆମ ରାଷ୍ଟ୍ରର ସମ୍ମାନ ଆମମାନଙ୍କ ପାଇଁ ଦଳୀୟ ଆଦର୍ଶ ଠାରୁ ଅଧିକ ଗୁରୁତ୍ୱପୂର୍ଣ୍ଣ ହେବା ବାଂଛନୀୟ ।


    100. ମୋର ଏହା ଦୃଢ଼ ବିଶ୍ୱାସ ଯେ ଆଗାମୀ ଦିନରେ , ଆମେ ସଭିଏଁ ଏକତ୍ର ମିଶି , ଆମ ରାଷ୍ଟ୍ରର ଗୌରବମୟ ଅତୀତ ଠାରୁ ପ୍ରେରଣା ଲାଭ ଭରିବା , ଦେଶର ଉଜ୍ଜ୍ୱଳ ଭବିଷ୍ୟତ ସକାଶେ ସକଳ ସମ୍ଭାବ୍ୟ ଉପାୟରେ ତାହାକୁ ସୁନିଶ୍ଚିତ କରିବା ଏବଂ ଆମେ ଆମମାନଙ୍କ ଏହି ପ୍ରୟାସରେ ନିଶ୍ଚୟ ସଫଳ ହେବା ।


    101. ତେଣୁ ଆମେ ସମସ୍ତେ ଏକଜୁଟ ହୋଇ ନୂତନ ଭାରତର ସ୍ୱପ୍ନକୁ ସାକାର କରିବା ଦିଗରେ ଆମର ପ୍ରୟାସ ଆରମ୍ଭ କରିବା ; ସଭିଏଁ ମିଶି ଏକକ ନୂତନ ଭାରତ ନିର୍ମାଣ କରିବା ।


    ଜୟ ହିନ୍ଦ୍‌ !

    
    
    (Release ID: 1602155) Visitor Counter : 33
    
    
    
    
    

*