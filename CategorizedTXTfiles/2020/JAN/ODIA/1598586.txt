      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      107ତମ ଭାରତୀୟ ବିଜ୍ଞାନ କଂଗ୍ରେସର ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 03 JAN 2020 8:55PM by PIB Bhubaneshwar


    ବନ୍ଧୁଗଣ , ପ୍ରଥମ ଓ ପ୍ରାରମ୍ଭରୁ 2020 ମସିହା ଆପଣମାନଙ୍କ ସମସ୍ତଙ୍କ ପାଇଁ ଶୁଭଙ୍କର ହେଉ ବୋଲି ମୁଁ ଶୁଭେଚ୍ଛା ଜ୍ଞାପନ କରୁଛି । ଏହି ବର୍ଷଟି ଆପଣମାନଙ୍କ ଜୀବନରେ ସମୃଦ୍ଧି ଭରିଦେଉ ଏବଂ ଆପଣମାନଙ୍କ ବିଜ୍ଞାନାଗାରରେ ଏହା ଏକ ସୃଜନର ବର୍ଷ ହେଉ । ମୁଁ ବିଶେଷ ଭାବେ ଖୁସି ଯେ ନୂଆ ବର୍ଷ ଓ ନୂତନ ଦଶନ୍ଧି ଆରମ୍ଭରୁ ମୁଁ ଏଭଳି ଏକ କାର୍ଯ୍ୟକ୍ରମରେ ଯୋଗ ଦେଉଛି ଯାହା ବିଜ୍ଞାନ , ପ୍ରଯୁକ୍ତି ଏବଂ ଅଭିନବତ୍ୱ ସହ ଯୋଡ଼ି ହୋଇ ରହିଛି । ଏହି କାର୍ଯ୍ୟକ୍ରମ ବେଙ୍ଗାଲୁରୁଠାରେ ଆୟୋଜିତ ହେଉଛି , ଯେଉଁ ସହର କି ବିଜ୍ଞାନ ଓ ଅଭିନବତା ସହ ସଦାବେଳେ ଯୋଡ଼ିହୋଇ ରହିଛି । ଗତଥର ମୁଁ ଯେତେବେଳେ ବେଙ୍ଗାଲୁରୁ ଆସିଥିଲି ସେତେବେଳେ ସମଗ୍ର ଦେଶର ଦୃଷ୍ଟି ଚନ୍ଦ୍ରଯାନ-2 ଉପରେ ନିବଦ୍ଧ ଥିଲା । ସେତେବେଳେ , ଆମର ଦେଶ ବିଜ୍ଞାନକୁ ଯେପରି ଭାବେ ମନାଇଥିଲା , ଆମର ମହାକାଶ କାର୍ଯ୍ୟକ୍ରମ ଏବଂ ଆମ ବୈଜ୍ଞାନିକମାନଙ୍କ ସାମର୍ଥ୍ୟ ମୋ ସ୍ମୃତିରେ ସଦାସର୍ବଦା ଏକ ଅଂଶବିଶେଷ ହୋଇ ରହିବ ।


    ବନ୍ଧୁଗଣ , ଉଦ୍ୟାନ ନଗରୀ ବେଙ୍ଗାଲୁରୁ ଏବେ ଷ୍ଟାର୍ଟ ଅପମାନଙ୍କ ସକାଶେ ଏକ ଅଭିନବ କ୍ଷେତ୍ରରେ ପରିଣତ ହୋଇଛି । ସାରା ବିଶ୍ୱରୁ ଏଠାକୁ ଲୋକ ଅଭିନବତ୍ୱ ସକାଶେ ଆସୁଛନ୍ତି । ଗବେଷଣା ଓ ବିକାଶର ଏକ ଏଭଳି ବାତାବରଣ ଏହି ସହରରେ ବିକଶିତ ହୋଇଛି ଯାହା ସହ ଯୋଡ଼ି ହେବାପାଇଁ ପ୍ରତ୍ୟେକ ଯୁବ ବୈଜ୍ଞାନିକ , ପ୍ରତ୍ୟେକ ଅଭିନବତ୍ୱ ସୃଷ୍ଟିକାରୀ , ପ୍ରତ୍ୟେକ ଇଂଜିନିୟରଙ୍କ ସ୍ୱପ୍ନ ହୋଇଥାଏ । କିନ୍ତୁ ଏହି ସ୍ୱପ୍ନର ଆଧାର କ ’ ଣ କେବଳ ନିଜର ପ୍ରଗତି ? ନିଜର କ୍ୟାରିଅର୍‌ ? ନା , ଏ ସ୍ୱପ୍ନ ରାଷ୍ଟ୍ର ସହ ମଧ୍ୟ ଜଡ଼ିତ ଯେ ଦେଶ ପାଇଁ କିଛି କରି ଦେଖାଇବାର ଭାବନା ସହ ଜଡ଼ିତ । ନିଜର ସଫଳତାକୁ ଦେଶର ସଫଳତାରେ ପରିଣତ କରିବାର ପ୍ରୟାସ ।


    ଏବଂ ସେଇଥିପାଇଁ , ଯେତେବେଳେ ଆମେ 2020 ବର୍ଷ ସକାରାତ୍ମକ ଭାବନା ଓ ବିଜ୍ଞାନ ଓ ପ୍ରଯୁକ୍ତି ଭିତ୍ତିକ ବିକାଶ କଥା ଚିନ୍ତା କରୁଛୁ , ଆମେ ସେତେବେଳେ ଆମ ସ୍ୱପ୍ନକୁ ସାକାର କରିବା ଦିଗରେ ମଧ୍ୟ ଆଉ ଗୋଟିଏ ପାଦ ଆଗକୁ ବଢ଼ୁଛୁ ।


    ବ ନ୍ଧୁଗଣ ,


    ମୋତେ ସୂଚୀତ କରାଯାଇଛି ଯେ ଭାରତ ଏବେ ବିଜ୍ଞାନ ଏବଂ ଇଂଜିନିୟରିଂ ଗବେଷଣା କ୍ଷେତ୍ରରେ କରାଯାଉଥିବା ପ୍ରି ରିଭ୍ୟୁ ନିବନ୍ଧ ପ୍ରକାଶନରେ ସାରା ବିଶ୍ୱରେ ତୃତୀୟ ସ୍ଥାନରେ ପହଞ୍ଛିଛି । ସାରା ବିଶ୍ୱରେ ଯେତେବେଳେ ଏହାର ପ୍ରଗତି 4% ହିସାବରେ ବଢ଼ୁଛି ସେତେବେଳେ ତା ’ ତୁଳନାରେ ଭାରତରେ ଏହାର ପ୍ରଗତି 10% ହେବା ନିଶ୍ଚିତ ଭାବେ ଶୁଭଙ୍କର । ମୁଁ ଏକଥା ମଧ୍ୟ ଜାଣି ଖୁସି ଯେ ଅଭିନବତ୍ୱ ସୂଚକାଙ୍କରେ ଭାରତର ସ୍ଥାନ 52କୁ ବୃଦ୍ଧି ପାଇଛି । ବିଗତ 50 ବର୍ଷ ତୁଳନାରେ ଗତ ପାଞ୍ଚବର୍ଷ ଭିତରେ ଆମର କାର୍ଯ୍ୟକ୍ରମମାନ ଅଧିକ ପ୍ରଯୁକ୍ତି ଭିତ୍ତିକ ଇନକୁବେଟର ସୃଷ୍ଟି କରିଛି । ଏଭଳି ସଫଳତା ହାସଲ କରିଥିବାରୁ ମୁଁ ଆମର ବୈଜ୍ଞାନିକମାନଙ୍କୁ ଅଭିନନ୍ଦନ ଜଣାଉଛି ।


    ବନ୍ଧୁଗଣ ,


    ଭାରତର ବିକାଶ ଗାଥା ଏହାର ବୈଜ୍ଞାନକ ଓ ପ୍ରଯୁକ୍ତି କ୍ଷେତ୍ରର ସଫଳତା ଉପରେ ନିର୍ଭରଶୀଳ । ତେଣୁ ଭାରତର ବିଜ୍ଞାନ , ପ୍ରଯୁକ୍ତି ଓ ଅଭିନବତ୍ୱର ପ୍ରେକ୍ଷାପଟ୍ଟରେ ବିପ୍ଳବ ଘଟାଇବାକୁ ପଡ଼ିବ । ପ୍ରଯୁକ୍ତି ଓ ଅଭିନବତ୍ୱ । ଆମ ଦେଶରେ ସୃଷ୍ଟି ହେଉଥିବା ଯୁବ ବୈଜ୍ଞାନକମାନଙ୍କ ସକାଶେ ମୋର ଲକ୍ଷ୍ୟଟି ହେଲା- ‘ ଅଭିନବତା ପ୍ରଦର୍ଶନ , ପାଟେଣ୍ଟ୍‌ ହାସଲ , ଉତ୍ପାଦନ ବୃଦ୍ଧି ଏବଂ ସମୃଦ୍ଧି ’ । ଏହି ଚାରିଟି ପଦକ୍ଷେପ ହିଁ ଦେଶକୁ ଦ୍ରୁତ ବିକାଶ ପଥରେ ଆଗେଇ ନେଇଯିବ । ଯଦି ଆମେ ଅଭିନବତ୍ୱ ପ୍ରଦର୍ଶନ କରିବା , ତାହାକୁ ପାଟେଣ୍ଟ କରିବା ଏବଂ ତାହା ଆମର ଉତ୍ପାଦନ ପ୍ରକ୍ରିୟାକୁ ସହଜସାଧ୍ୟ କରିବ ଏବଂ ସର୍ବୋପରି ଯେତେବେଳେ ଆମେ ସେହିସବୁ ଉତ୍ପାଦକୁ ନେଇ ଦେଶବାସୀଙ୍କ ନିକଟରେ ପହଞ୍ଚାଇବା , ସେମାନେ ସମୃଦ୍ଧ ହେବେ । ଅଭିନବତା ଲୋକଙ୍କ ପାଇଁ ଉଦ୍ଦିଷ୍ଟ ଏବଂ ତାହା ଲୋକମାନଙ୍କ ଦ୍ୱାରା ସମ୍ଭବପର ହୋଇପାରିବ ଯାହାକି ‘ ନୂତନ ଭାରତ ’ ଗଠନ ସକାଶେ ଦିଶା ନିର୍ଦ୍ଦେଶ କରିବ ।


    ବନ୍ଧୁଗଣ ,


    ନୂତନ ଭାରତକୁ ପ୍ରଯୁକ୍ତିର ଆବଶ୍ୟକତା ରହିଛି ଏବଂ ଲଜିକାଲ ଟେମ୍ପରାମେଣ୍ଟ ବି ଦରକାର । ତା ’ ହେଲେ ଆମର ସାମାଜିକ ଓ ଆର୍ଥିକ ଜୀବନର ବିକାଶକୁ ଆମେ ନୂତନ ଦିଗରେ ପରିଚାଳିତ କରିପାରିବା । ସଦାସର୍ବଦା ମୁଁ ଏହି ମତ ପୋଷଣ କରିଆସିଛି ଯେ ଭାରତୀୟ ସମାଜକୁ ଯୋଡ଼ିବା କାର୍ଯ୍ୟରେ , ସମସ୍ତଙ୍କ ସକାଶେ ସମାନ ସୁଯୋଗ ସୃଷ୍ଟି କରିବା ଲାଗି , ବିଜ୍ଞାନ ଓ ପ୍ରଯୁକ୍ତିର ବଡ଼ ଭୂମିକା ରହିଛି । ଏବେ ଯେମିତି ସୂଚନା ଓ ଯୋଗାଯୋଗ ପ୍ରଯୁକ୍ତିର ବିକାଶ ଦ୍ୱାରା , ଭାରତରେ ଉତ୍ପାଦିତ ହେଉଥିବା ଶସ୍ତା ସ୍ମାର୍ଟ ଫୋନ ଓ ସୁଲଭ ଡାଟା ଦ୍ୱାରା , ଏକ ବହୁତ ବଡ଼ ପ୍ରିଭିଲେଜକୁ ହଟାଇ ପାରିଛି । ଏହା ଦ୍ୱାରା ଆଜି ସାଧାରଣ ନାଗରିକଙ୍କର ମଧ୍ୟ ବିଶ୍ୱାସ ହୋଇଯାଇଛି ଯେ ସେମାନେ ଅନ୍ୟମାନଙ୍କ ଠାରୁ ଭିନ୍ନ ନୁହନ୍ତି । ସେମାନେ ମଧ୍ୟ ସରକାରଙ୍କ ସହ ସିଧାସଳଖ ସଂଯୁକ୍ତ ରହିଛନ୍ତି । ସେମାନଙ୍କର ସ୍ୱର ସିଧା ସରକାରଙ୍କ ପର୍ଯ୍ୟନ୍ତ ପହଞ୍ଚୁଛି । ଏଭଳି ପରିବର୍ତ୍ତନକୁ ଆମେ ଆହୁରି ପ୍ରୋତ୍ସାହିତ କରିବା ଆବଶ୍ୟକ । , ଏହାକୁ ମଜଭୁତ କରିବା ଦରକାର ।


    ସା ଥୀଗଣ , ଏଥର ଆପଣମାନେ , ଗ୍ରାମାଞ୍ଚଳ ବିକାଶରେ ବିଜ୍ଞାନ ଓ ପ୍ରଯୁକ୍ତିର ଭୂମିକା ଉପରେ ଆଲୋଚନା ରଖିଛନ୍ତି । ସେଥିପାଇଁ ଏହି କ୍ଷେତ୍ର ସଂପର୍କରେ ମୁଁ ସାମାନ୍ୟ ବିସ୍ତାରର ସହ ଆଲୋଚନା କରିବାକୁ ଚାହେଁ । ବିଗତ ପାଞ୍ଚବର୍ଷ ମଧ୍ୟରେ ଗ୍ରାମାଞ୍ଚଳ ବିକାଶକୁ ଦେଶର ସାଧାରଣ ନାଗରିକମାନେ ଅନୁଭବ କରିଛନ୍ତି । ସ୍ୱଚ୍ଛ ଭାରତ ଅଭିଯାନ ଠାରୁ ନେଇ ଆୟୁଷ୍ମାନ ଭାରତ ପର୍ଯ୍ୟନ୍ତ , ପୃଥିବୀର ସବୁଠାରୁ ବଡ଼ ଯୋଜନା ଭାବେ ସୁପରିଚିତ ଏହିସବୁ କାର୍ଯ୍ୟକ୍ରମ ଯାହା ଆଜି ସଫଳତାର ସହ ଲୋକମାନଙ୍କ ନିକଟରେ ସୁଫଳ ପହଞ୍ଚାଇପାରିଛି , ତାହାକୁ ଭୂୟସୀ ପ୍ରଶଂସା କରାଯାଉଛି , ତାହା ପଛରେ ଥିବା କାରଣଟି ହେଲା ପ୍ରଯୁକ୍ତି ଓ ଉତ୍ତମ ତଥା ସଫଳ ଗଭର୍ଣ୍ଣାନ୍ସ ପ୍ରତି ଆମ ମନରେ ଥିବା ପ୍ରତିବଦ୍ଧତା ।


    ସା ଥୀଗଣ , ଆଜି ଦେଶରେ ଗଭର୍ଣ୍ଣାନ୍ସ ପାଇଁ , ଯେତେ ବ୍ୟାପକ ଭାବେ ବିଜ୍ଞାନ ଓ ପ୍ରଯୁକ୍ତିର ଉପଯୋଗ କରାଯାଉଛି , ତାହା ପୂର୍ବରୁ କେବେ ହୋଇନଥିଲା । ଗତକାଲି ଆମ ସରକାର ଦେଶର 6 କୋଟି କୃଷକଙ୍କୁ ଏକା ସାଙ୍ଗରେ ପ୍ରଧାନମନ୍ତ୍ରୀ କିଷାନ ନିଧିର ଅର୍ଥ ହସ୍ତାନ୍ତର କରି ଏକ ରେକର୍ଡ଼ ସୃଷ୍ଟି କରିଛନ୍ତି । ଏହା କିପରି ଭାବେ ସମ୍ଭବପର ହୋଇପାରିଲା ? ଆଧାର ସଂଯୁକ୍ତ ପ୍ରଯୁକ୍ତିର ସହାୟତାରେ ।


    ସାଥୀଗଣ ,


    ଯଦି ଦେଶର ପ୍ରତ୍ୟେକ ଗାଁ ପର୍ଯ୍ୟନ୍ତ , ଗରିବ ପରିବାର ପର୍ଯ୍ୟନ୍ତ ଶୌଚାଳୟ ପହଞ୍ଚିପାରିଲା , ବିଜୁଳି ପହଞ୍ଚି ପାରିଲା ତ ଏହା ପ୍ରଯୁକ୍ତି ଯୋଗୁ ହିଁ ସମ୍ଭବପର ହୋଇପାରିଛି । ପ୍ରଯୁକ୍ତି କାରଣରୁ ହିଁ ସରକାର ସେହି ଆଠକୋଟି ଗରିବ ଲୋକଙ୍କୁ ଚିହ୍ନଟ କରିପାରିଲେ ଯେଉଁମାନଙ୍କ ଜୀବନକୁ ଧୂଆଁରେ ନଷ୍ଟ ହେବାରୁ ବଞ୍ଚାଯାଇପାରିଲା । ପ୍ରଯୁକ୍ତିର ଉପଯୋଗର ଲାଭାର୍ଥୀଙ୍କୁ ଚିହ୍ନଟ ତ ହୋଇପାରିଛି , ଏଥିସହ ନୂଆ ନୂଆ ବିତରଣ କେନ୍ଦ୍ର କେଉଁଠି ଓ କେତେ ମାତ୍ରାରେ ହେବ , ତାହା ବି ଆମେ ସମସ୍ତେ ଢ଼େର୍‌ କମ୍‌ ସମୟ ଭିତରେ ସ୍ଥିର କରାଯାଇପାରିଛି । ଆଜି ଗାଁରେ ସଡ଼କ ନିର୍ଦ୍ଧାରିତ ସମୟ ମଧ୍ୟରେ ସଂପୂର୍ଣ୍ଣ କରାଯାଇପାରୁଛି । ଗରିବମାନଙ୍କ ସକାଶେ 2 କୋଟିରୁ ଅଧିକ ବାସଗୃହ ଯଦି ନିର୍ମାଣ ଶେଷ ହୋଇପାରିଛି , ତେବେ ଏହା ପଛରେ ପ୍ରଯୁକ୍ତିର ବଡ଼ ହାତ ରହିଛି । ଜିଓ ଟ୍ୟାଗିଂ ଏବଂ ଡାଟା ସାଇନ୍ସର ଉପଯୋଗ କରାଯିବା ଦ୍ୱାରା ଏବେ ପ୍ରକଳ୍ପଗୁଡ଼ିକର ଗତି ଆହୁରି ବଢ଼ିଯାଇଛି । ରିଅଲ୍‌ ଟାଇମ୍‌ ମନିଟରିଂ ବ୍ୟବସ୍ଥା ଦ୍ୱାରା ଯୋଜନା ଏବଂ ଲାଭାର୍ଥୀମାନଙ୍କ ମଧ୍ୟରେ ପୂର୍ବରୁ ଯେଉଁ ବୈଷମ୍ୟ ଥିଲା ତାହା ସଂକୁଚିତ ହେବାରେ ଲାଗିଛି । ସମୟ ସୀମା ଭିତରେ କାର୍ଯ୍ୟ ସଂପୂର୍ଣ୍ଣ ହେବା ଦ୍ୱାରା କଷ୍ଟ ଓଭରରନ୍‌ ଏବଂ ଅଧାପନ୍ତରିଆ ଅବସ୍ଥାରେ ରହିଥିବା ପ୍ରକଳ୍ପଗୁଡ଼ିକୁ ମଞ୍ଜୁର କରିବା ଲାଗି ପୂର୍ବରୁ ଯେଉଁ ଅଭିଯୋଗମାନ ଆସୁଥିଲା , ତାହା ଏବେ ଶେଷ ହୋଇଛି ।


    ବନ୍ଧୁଗଣ , ଆମେ ଦେଶରେ ‘ ଇଜ୍ ଅଫ୍ ଡ଼ୁଇଂ ସାଇନ୍ସ ’ ଜାରି ସୁନଶ୍ଚିତ କରିଛୁ ଏବଂ ଏ ଦିଗରେ ସୂଚନା ପ୍ରଯୁକ୍ତି ବିଦ୍ୟାର ସଫଳ ଉପଯୋଗ କରିଛୁ । ଏ କ୍ଷେତ୍ରରେ ଥିବା ସବୁପ୍ରକାର ପ୍ରତିବନ୍ଧକକୁ ମଧ୍ୟ ଦୂର କରିଛୁ । ଆଜି ଦେଶର କୃଷକମାନେ ସେମାନଙ୍କର ଉତ୍ପାଦକୁ ସିଧାସଳଖ ବଜାରରେ ବିକ୍ରୀ କରିପାରୁଛନ୍ତି ଏବଂ ଏଥିରେ ସେମାନଙ୍କୁ ଆଉ ମଧ୍ୟସ୍ଥ ଦଲାଲମାନଙ୍କ ଉପରେ ନିର୍ଭରଶୀଳ ହେବାକୁ ପଡ଼ୁନାହିଁ । ଡିଜିଟାଇଜେସନ୍ , ଇ- କମର୍ସ , ଇଣ୍ଟରନେଟ ବ୍ୟାଙ୍କିଙ୍ଗ୍ ଏବଂ ମୋବାଇଲ୍ ବ୍ୟାଙ୍କିଙ୍ଗ୍ ସେବା ଗ୍ରାମାଞ୍ଚଳର ଲୋକମାନଙ୍କୁ ଏ ଦିଗରେ ବିଶେଷ ଭାବେ ସହାୟକ ହୋଇଛି । ଏବେ ଭାରତର କୃଷକମାନେ ପାଣିପାଗ ଠାରୁ ଆରମ୍ଭ କରି ଜଳବାୟୁ ସଂପର୍କୀତ ପ୍ରାକ୍ ସୂଚନା ସେମାନଙ୍କ ଅଙ୍ଗୁଳି ଅଗ୍ରରେ ପାଇ ପାରୁଛନ୍ତି ଯେଉଁଥିପାଇଁ ଅନେକ ଇ- ଗଭର୍ଣ୍ଣାନ୍ସ ଉପକ୍ରମ ଆରମ୍ଭ କରିଛନ୍ତି ।


    ସାଥୀଗଣ , ଭାରତର ବିକାଶଧାରାରେ , ବିଶେଷ କରି ଗ୍ରାମୀଣ ବିକାଶରେ ପ୍ରଯୁକ୍ତିର ଉପଯୋଗିତାକୁ ଆମେ ଅଧିକ ବ୍ୟାପକ କରିଛୁ । ଆଗାମୀ ଦଶକରେ ଭାରତ ହିଁ ବିଜ୍ଞାନ ଓ ପ୍ରଯୁକ୍ତି ଆଧାରିତ ଗଭର୍ଣ୍ଣାନ୍ସ ସକାଶେ ଏକ ନିର୍ଣ୍ଣାୟକ ଅବସରରେ ପହଞ୍ଚିବ । ବିଶେଷ କରି ସୁଲଭ କୃଷି ଏବଂ କ୍ଷେତ୍ର ଠାରୁ ନେଇ ଉପଭୋକ୍ତାଙ୍କ ପର୍ଯ୍ୟନ୍ତ ଏହା ଭିତରେ ଥିବା ଯୋଗାଣ ଚେନ ନେଟୱାର୍କକୁ ନେଇ ଅଭୂତପୂର୍ବ ସମ୍ଭାବନା କେବଳ ପ୍ରଯୁକ୍ତି ହିଁ ଆଣି ପାରିବ । ଏହାର ସିଧା ଲାଭ ଗ୍ରାମାଞ୍ଚଳକୁ ପହଞ୍ଚିବ । ଗ୍ରାମୀଣ ଅର୍ଥବ୍ୟବସ୍ଥାକୁ ଏହା ଅଧିକ ଶକ୍ତି ଯୋଗାଇବ । ଆପଣମାନେ ସମସ୍ତେ ଏକଥା ଜାଣି ଖୁସି ହେବେ ଯେ ଭାରତର ଗ୍ରାମୀଣ କ୍ଷେତ୍ରରେ ପ୍ରତ୍ୟେକ ପରିବାର ନିକଟରେ ପାନୀୟ ଜଳ ପହଞ୍ଚାଯିବା ସକାଶେ ଏକ ବିରାଟ ବଡ଼ ଅଭିଯାନ - ଜଳ ଜୀବନ ମିଶନ ଆରମ୍ଭ କରାଯାଇଛି । ଏହି ଅଭିଯାନକୁ ପ୍ରଯୁକ୍ତି ହିଁ ଶକ୍ତି ପ୍ରଦାନ କରିଛି । ଏବେ ଏହା ଆପଣମାନଙ୍କ ସମସ୍ତଙ୍କ ଦାୟିତ୍ୱ ଯେ ପାଣୀକୁ କିଭଳି ସଫଳତାର ସହ ପୁନଃଚକ୍ରଣ କରାଯିବ ଓ ପୁନଃବ୍ୟବହାରକ୍ଷମ ବ୍ୟବସ୍ଥାକୁ ପ୍ରଭାବୀ କରାଯାଇପାରିବ ଓ ତାହା ଶସ୍ତା ପ୍ରଯୁକ୍ତିଯୁକ୍ତ ଭାବେ କିଭଳି ବିକଶିତ ହେବ , ସେ ଦିଗରେ ଆପଣମାନେ ଚିନ୍ତା କରନ୍ତୁ । ଜଳ ପରିଚାଳନା ଓ ଗଭର୍ଣ୍ଣାନ୍ସ ଆପଣମାନଙ୍କ ପାଇଁ ଏକ ନୂତନ ଦିଗନ୍ତ ଭାବେ ଉଭା ହେବାକୁ ଯାଉଛି । ଘର ଭିତରୁ ବାହାରୁଥିବା ଜଳ କିଭଳି କ୍ଷେତ୍ରରେ ସିଞ୍ଚନ ପାଇଁ ଉପଯୋଗୀ ହୋଇପାରିବ , ସେଥିପାଇଁ ଶସ୍ତା ଓ ପ୍ରଭାବୀ ସମାଧାନ ଆପଣମାନଙ୍କୁ ପ୍ରସ୍ତୁତ କରିବାକୁ ହେବ । ଆମମାନଙ୍କୁ ଏଭଳି ବିହନର ବିକାଶ ଘଟାଇବାକୁ ହେବ ଯାହା ପୋଷଣରେ ଭରପୂର ହୋଇଥିବ ଏବଂ ତାହା ଉପୁଜାଇବା ଲାଗି ପାଣିର ଆବଶ୍ୟକତା କମ ହେଉଥିବ । ଦେଶବ୍ୟାପୀ ଯେଉଁ ମୃତ୍ତିକା ସ୍ୱାସ୍ଥ୍ୟ କାର୍ଡ଼ ବଣ୍ଟନ କରାଯାଇଛି , ସେହି ଡାଟାର ପ୍ରତିଦିନ କିପରି କ୍ଷେତବାଡ଼ିର କାମରେ ଲାଗିପାରିବ , ତାହା ଉପରେ ବି ନୂତନ ଦିଗରେ ବିଚାର କରାଯିବାକୁ ପଡ଼ିବ । ସବୁଠାରୁ ଗୁରୁତ୍ୱପୂର୍ଣ୍ଣ କଥାଟି ହେଲା ଯୋଗାଣ ଚେନରେ ଯେଉଁ କ୍ଷତି ଆମର କୃଷକମାନେ ସହ୍ୟ କରୁଛନ୍ତି , ସେଥିରୁ ସେମାନଙ୍କୁ ରକ୍ଷା କରିବା ପାଇଁ ପ୍ରଯୁକ୍ତିଗତ ସମାଧାନ ସୂତ୍ର ବାହାର କରିବା ଅତ୍ୟନ୍ତ ଜରୁରୀ ।


    ସାଥୀଗଣ ,


    ଗ୍ରାମାଞ୍ଚଳ ଅର୍ଥବ୍ୟବସ୍ଥାର ଆଉ ଗୋଟିଏ ବିଶେଷ ଦିଗ ହେଲା ଆମର ଲଘୁ ଏବଂ ମଧ୍ୟମ ଉଦ୍ୟୋଗ ଅର୍ଥାତ୍ , ଏମଏସଏମଇ । ପରିବର୍ତ୍ତନଶୀଳ ସମୟରେ ଏହାକୁ ମଜଭୁତ କରି ରଖିବା ଲାଗି ମଧ୍ୟ ଆମର ସବୁ ସାଥୀ ଏହି କାର୍ଯ୍ୟ ସହ ଜଡ଼ିତ ରହିଛନ୍ତି । ଏବେ ଯେମିତି ଥରେ ବ୍ୟବହାରକ୍ଷମ ପ୍ଲାଷ୍ଟିକ୍ କଥା ଚିନ୍ତା କରନ୍ତୁ । ସାରା ଦେଶ ସିଙ୍ଗଲ୍ ୟୁଜ୍ ପ୍ଲାଷ୍ଟିକରୁ ମୁକ୍ତି ପାଇବା ଲାଗି ସଂକଳ୍ପ ନେଇଛି ଯଦ୍ୱାରା ଆମର ପର୍ଯ୍ୟାବରଣକୁ , ଆମର ପଶୁପକ୍ଷୀମାନଙ୍କୁ , ଆମର ମତ୍ସ୍ୟସଂପଦକୁ , ଆମର ମୃତ୍ତିକାକୁ ଆମେ ସୁରକ୍ଷିତ ରଖିପାରିବା । କିନ୍ତୁ ପ୍ଲାଷ୍ଟିକର ଶସ୍ତା ଏବଂ ଏହା ଭଳି ଦୃଢ଼ କିଛି ନୂତନ ବିକଳ୍ପ ତ ଆପଣମାନଙ୍କୁ ଖୋଜି ବାହାର କରିବାକୁ ପଡ଼ିବ । ଧାତୁ ହେଉ , ମାଟି ହେଉ କିମ୍ବା ଫାଇବର , ପ୍ଲାଷ୍ଟିକର ବିକଳ୍ପ ଆପଣମାନଙ୍କ ପ୍ରୟୋଗଶାଳାରୁ ହିଁ ବାହାରିବ । ପ୍ଲାଷ୍ଟିକ୍ ବର୍ଜ୍ୟ ସହ ଇଲେକ୍ଟ୍ରୋନିକ୍ ବର୍ଜ୍ୟରୁ ଧାତବ ପଦାର୍ଥକୁ ପୃଥକ୍ କରିବା ଏବଂ ଏହାକୁ ପୁନଃ ଉପଯୋଗକ୍ଷମ କରିବା ସକାଶେ ଆମେ ନୂତନ ପ୍ରଯୁକ୍ତି , ନୂତନ ସମାଧାନ ସୂତ୍ର ବାହାର କରିବା ଜରୁରୀ ଅଟେ ।


    ଆପଣମାନେ ଯେଉଁ ସମାଧାନ ସୂତ୍ର ପ୍ରଦାନ କରିବେ , ସେହି ସମାଧାନ ସୂତ୍ର ଆମମାନଙ୍କର ଲଘୁ ଉଦ୍ୟୋଗ , ଆମର ମୃତ୍ତିକା କଳାକାର , ମହିଳାମାନଙ୍କ କଳାକାର ବଜାର ପାଇଁ ଉପଯୋଗୀ ସାବ୍ୟସ୍ତ ହୋଇପାରିବ । ଏହା ଦ୍ୱାରା ପର୍ଯ୍ୟାବରଣ ବି ସୁରକ୍ଷିତ ହୋଇପାରିବ ଏବଂ ଆମର ଲଘୁ ଉଦ୍ୟୋଗଗୁଡ଼ିକର ମଧ୍ୟ ବିକାଶ ସମ୍ଭବପର ହୋଇପାରିବ ।


    ସା ଥୀଗଣ ,


    ଗ୍ରାମାଞ୍ଚଳ ସବୁଜ , ସର୍କୁଲାର ଏବଂ ପୋଷଣୀୟ ଅର୍ଥନୀତି ପାଇଁ ଗ୍ରାମୀଣ ଅର୍ଥ ବ୍ୟବସ୍ଥା ଲାଗି ସମର୍ପିତ ଷ୍ଟାଟ୍ ଅପର ପର୍ଯ୍ୟାପ୍ତ ସମ୍ଭାବନା ରହିଛି । କୃଷି ଉତ୍ପାଦନର ଅବଶେଷ ଏବଂ ଘରୁ ବାହାରୁଥିବା ବର୍ଜ୍ୟ ମଧ୍ୟ ଚାରିଆଡ଼େ ପ୍ରଦୂଷଣ ଏବଂ ଦୁର୍ଗନ୍ଧ ସୃଷ୍ଟି କରି ଆମମାନଙ୍କ ସକାଶେ ଏକ ଚାଲେଞ୍ଜ୍ ସୃଷ୍ଟି କରିଛି । ଏହି ବର୍ଜ୍ୟକୁ ବି ଆପଣମାନେ ସମ୍ପଦରେ ବଦଳାଇବା ସକାଶେ ଯଥା ଶୀଘ୍ର ପ୍ରୟାସ କରିବାକୁ ହେବ । ଆମର ପ୍ରୟାସ ଯେ 2022 ସୁଦ୍ଧା ଆମେ ବିଦେଶରୁ ଆମଦାନି କରୁଥିବା ମୋଟ ଅଶୋଧିତ ପେଟ୍ରୋଲିୟମ ତୈଳରେ 10 ପ୍ରତିଶତ କାଟ କରିବୁ । ବର୍ତ୍ତମାନ ଜୈବ ଇନ୍ଧନ , ଇଥାନୋଲ ଉତ୍ପାଦନ କ୍ଷେତ୍ରରେ ଷ୍ଟାର୍ଟ ଅପମାନଙ୍କ ଲାଗି ଦେଶରେ ବିପୁଳ ସମ୍ଭାବନାର କ୍ଷେତ୍ର ସୃଷ୍ଟି ହୋଇଛି ।


    ଶିଳ୍ପ ଆଧାରିତ ଗବେଷଣାକୁ ଆମକୁ ଅଧିକ ପ୍ରୋତ୍ସାହନ ପ୍ରଦାନ କରିବାକୁ ପଡ଼ିବ । ଏଥିରେ ପ୍ରତ୍ୟେକ ହିତଧାରକଙ୍କ ମଧ୍ୟରେ ସୂଚନାକୁ ଆମେ ବିକଶିତ କରିବାକୁ ହେବ । ଏକଥା ମଧ୍ୟ ଆମକୁ ସ୍ମରଣ ରଖିବାକୁ ପଡ଼ିବ ଯେ ଆପଣମାନଙ୍କର ଏହି ଯୋଗଦାନ ଭାରତକୁ 5 ଟ୍ରିଲିଅନ୍ ଅର୍ଥବ୍ୟବସ୍ଥାରେ ପହଞ୍ଚାଇବା ଦିଗରେ ବିଶେଷ ଭୂମିକା ଗ୍ରହଣ କରିବ ।


    ବନ୍ଧୁଗଣ , ପ୍ରଯୁକ୍ତି ବିକାଶ ଦିଗରେ ଏକ ନୂତନ ବିପ୍ଳବ ଆରମ୍ଭ କରିବାର ଆବଶ୍ୟକତା ରହିଛି ଏବଂ ତାହା ବିଶେଷ କରି କୃଷି କ୍ଷେତ୍ର ସହ ଜଡ଼ିତ କାର୍ଯ୍ୟରେ ବିଶେଷ ଭାବେ ଅଛି ଓ ଏଥିରେ ଆବଶ୍ୟକ ସହାୟତା ସରକାର ଯୋଗାଇଦେବେ । ଉଦାହରଣ ସ୍ୱରୂପ , କ୍ଷେତରେ ପୋଡ଼ା ଯାଉଥିବା ଶସ୍ୟ ଅବଶିଷ୍ଟାଂଶକୁ ପୋଡ଼ାଯିବାର ବିକଳ୍ପ ଯାହାକି କୃଷକ କୈନ୍ଦ୍ରିକ ତାହା ଆମର ବୈଜ୍ଞାନିକମାନେ ସମାଧାନ କରିବା ଜରୁରୀ । ଆମେ କ ’ ଣ ଚାହିଁଲେ ଆମର ଇଟାଭାଟିଗୁଡ଼ିକୁ ରିଡ଼ିଜାଇନ୍ କରିପାରିବା ନାହିଁ ? ଯେଉଁଥିରୁ କମ୍ ଧୂଆଁ ନିର୍ଗତ ହେବ ଏବଂ ତାହା ଶକ୍ତି ସମ୍ବର୍ଦ୍ଧକ ଓ ସକ୍ରିୟତାର ସହ କାର୍ଯ୍ୟ କରିବ । ସେହିଭଳି ଦେଶରେ ସ୍ୱଚ୍ଛ ପାନୀୟ ଜଳ ଯୋଗାଣ ବ୍ୟବସ୍ଥାକୁ ବିସ୍ତାରିତ କରିବା କାର୍ଯ୍ୟକୁ ଉତ୍ତମ ଓ ପ୍ରଗତିଶୀଳ କରିବା ଉଚିତ । ଶିଳ୍ପ ସଂସ୍ଥାଗୁଡ଼ିକରୁ ବାହାରୁ ଥିବା ବର୍ଜ୍ୟକୁ କିଭଳି ରୋକାଯାଇପାରିବ ଏବଂ ଏହାକୁ ପୁନଃଚକ୍ରଣ କରାଯାଇପାରିବ ସେ ଦିଗରେ ଚିନ୍ତା କରାଯିବା ଦରକାର । ତାହା ଆମର ମୃତ୍ତିକାକୁ ନଷ୍ଟ ହେବାରୁ ରକ୍ଷା କରିବ ଏବଂ ଆମର ଭୂତଳ ଜଳ ଟେବୁଲକୁ ଆଗାମୀ ଦିନ ପାଇଁ ସୁରକ୍ଷିତ ରଖିପାରିବ ।


    ବନ୍ଧୁଗଣ ,


    ଆଉ ଗୋଟିଏ ଗୁରୁତ୍ୱପୂର୍ଣ୍ଣ ଦିଗ ହେଲା ମୁଁ ଆଶା କରୁଛି ଯେ ‘ ମେକ୍ ଇନ୍ ଇଣ୍ଡିଆ ’ ର ଗୁରୁତ୍ୱକୁ ମେଡ଼ିକାଲ ଯନ୍ତ୍ରାଂଶ କ୍ଷେତ୍ରରେ ଅଧିକରୁ ଅଧିକ ମାତ୍ରାରେ ଉପଯୋଗ କରି ସେଥିରୁ ସୁଫଳ ପାଇବାକୁ ହେବ ଏବଂ ଏହା ଦ୍ୱାରା ଆମର ଜନସାଧାରଣ ନିଦାନ କ୍ଷେତ୍ରରେ ସୁବିଧା ହାସଲ କରିପାରିବେ ।


    ମହାତ୍ମା ଗାନ୍ଧୀ ଏକଦା କହିଥିଲେ , ‘ ସ୍ୱାସ୍ଥ୍ୟ ହେଉଛି ଗୋଟିଏ ରାଷ୍ଟ୍ରର ସବୁଠୁ ବଡ଼ ସମ୍ପଦ ଏବଂ ସୁନା କି ରୂପା ଖଣ୍ଡ ବାସ୍ତବ ସମ୍ପଦ ନୁହେଁ । ’ ସମସ୍ତଙ୍କର କଲ୍ୟାଣ ସକାଶେ , ଆମକୁ କେବଳ କିଛି ପାରମ୍ପରିକ ପ୍ରଜ୍ଞାକୁ ଅବଲମ୍ବନ କରିବାକୁ ହେବନାହିଁ , ଅପରନ୍ତୁ ଏହାର ପରିସରକୁ ମଧ୍ୟ ନିରବଚ୍ଛିନ୍ନ ଭାବେ ସଂପ୍ରସାରିତ କରିବାକୁ ହେବ । ସେଥିରେ ଆଧୁନିକ ଉପକରଣ ଓ ଚିନ୍ତାଧାରା ଯାହାକି ସମୟୋପଯୋଗୀ ତାହାକୁ ଜୈବ ମେଡ଼ିକାଲ ଗବେଷଣାରେ ବିନିଯୋଗ କରିବାକୁ ପଡ଼ିବ ।


    ଆମର ଉଦ୍ଦେଶ୍ୟ ଜନସାଧାରଣଙ୍କୁ ସୁରକ୍ଷା ପ୍ରଦାନ କରିବା ହେବା ବାଞ୍ଛନୀୟ । ତେଣୁ ନିପା , ଇବୋଲା ଭଳି ବିପଜ୍ଜନକ ସଂକ୍ରାମକ ରୋଗର ବିପଦରୁ ରକ୍ଷା ପାଇବାର ଉପାୟ ଆମମାନଙ୍କୁ ଚିନ୍ତା କରି ବାହାର କରିବାକୁ ହେବ । ସେଥିପାଇଁ ଆମକୁ ଅଧିକରୁ ଅଧିକ ସମୟ କାର୍ଯ୍ୟ କରିବାକୁ ହେବ ଯଦ୍ୱାରା 2025 ସୁଦ୍ଧା ଆମେ ଦେଶରୁ ଯକ୍ଷ୍ମାର ଉନ୍ମୁଳନ ପାଇଁ ଯେଉଁ ନିର୍ଭର ପ୍ରତିଶ୍ରୁତି ପ୍ରଦାନ କରିଛେ , ତାହା ପୂରଣ କରିପାରିବା । ପ୍ରତିଷେଧକ ଟୀକା ଉତ୍ପାଦନ ଓ ଯୋଗାଣରେ ଭାରତ ସାରା ବିଶ୍ୱରେ ଅଗ୍ରଣୀ ହୋଇସାରିଛି । 2024 ସୁଦ୍ଧା ଭାରତକୁ 100 ବିଲିଅନ୍ ଡ଼ଲାର ବାୟୋ ଉତ୍ପାଦନକରୀ ବିଶ୍ୱ ଶ୍ରେଣୀୟ ହବରେ ବ୍ୟବସ୍ଥାରେ ପରିଣତ କରିବାକୁ ଲକ୍ଷ୍ୟ ରଖିଛୁ । ଏହା ହାସଲ କରିବାକୁ ହେଲେ ଆମକୁ ଉପଯୁକ୍ତ ନୀତିଗତ ପଦକ୍ଷେପ ଗ୍ରହଣ କରିବାକୁ ପଡ଼ିବ ଏବଂ ଅଭିନବ ଗବେଷଣା , ମାନବ ସମ୍ବଳର ବିକାଶ ଓ ଉଦ୍ୟୋଗ ବାତାବରଣ ସୃଷ୍ଟି କରିବାକୁ ହେବ ।


    ବନ୍ଧୁଗଣ ,


    ଭାରତକୁ ଏକ ଦୀର୍ଘସ୍ଥାୟୀ ଓ ପର୍ଯ୍ୟାବରଣ ଅନୁକୂଳ ପରିବହନ ବ୍ୟବସ୍ଥା ଏବଂ ଶକ୍ତି ସଂରକ୍ଷଣ ବ୍ୟବସ୍ଥାର ରୋଡ଼୍ ମ୍ୟାପର ବିକାଶ ଘଟାଇବାକୁ ହେବ । ଶକ୍ତି ସଂରକ୍ଷଣ ବ୍ୟବସ୍ଥା ଏକାନ୍ତ ଜରୁରି କାରଣ ଗ୍ରୀଡ଼ ପରିଚାଳନା କାର୍ଯ୍ୟ ଦିନକୁ ଦିନ ବୃଦ୍ଧି ପାଇଚାଲିଛି ଏବଂ ଆମେ ଆମର ଅକ୍ଷୟ ଶକ୍ତି ଯୋଗାଣକୁ ସେଥିରେ ସାମିଲ କରୁଛୁ ଓ ତାହା ଦିନକୁ ଦିନ ବଢ଼ି ଚାଲିଛି । ଏଥିପାଇଁ ନୂତନ ପ୍ରକାର ବ୍ୟାଟେରୀର ବିକାଶ ଘଟାଯିବା ଆବଶ୍ୟକ ଯାହାକି ବିପୁଳ ମୃତ୍ତିକା , ପରିବେଶ ଅନୁକୂଳ ସାଧାରଣ ଉପକରଣ ଓ ସେଥିରେ କାହାର ଏକଚାଟିଆ ମାଲିକାନା ନଥିବ ଓ ତାହା ସୁଲଭ ହୋଇଥିବ , ସେସବୁ ଉପଲବ୍ଧ ହେଲେ ହିଁ ଆମେ ଶହ ଶହ ଗିଗାୱାଟ ମାତ୍ରାରେ ବିଜୁଳି ଶକ୍ତି ଉତ୍ପାଦନ ଓ ସଂରକ୍ଷଣ କରିପାରିବା । ଭାରତ ଭଳି ଏକ ଗ୍ରୀଷ୍ମମଣ୍ଡଳୀୟ ଜଳବାୟୁ ବିଶିଷ୍ଟ ରାଷ୍ଟ୍ରରେ ସୂର୍ଯ୍ୟ କିରଣର ଅଭାବ ନାହିଁ ।


    ବନ୍ଧୁଗଣ , ନିର୍ଦ୍ଦିଷ୍ଟ ଭାବେ ପାଣିପାଗ ଓ ଜଳବାୟୁ ଆକଳନ ସଂକ୍ରାନ୍ତ ପୂର୍ବାନୁମାନର ଆର୍ଥିକ ଓ ସାମାଜିକ ଉପକାରୀତା ପର୍ଯ୍ୟାପ୍ତ । ପାଣିପାଗ ପୂର୍ବାନୁମାନ କ୍ଷେତ୍ରରେ ଯଥେଷ୍ଟ ସଫଳତା ଓ ଉନ୍ନତି ଘଟିଛି ଏବଂ ତାହା ଉଷ୍ମମଣ୍ଡଳୀୟ ଝଡ଼ବାତ୍ୟାର ପୂର୍ବାନୁମାନ କ୍ଷେତ୍ରରେ ଏଭଳି ପୂର୍ବାନୁମାନ ଜରୁରି । ଏହା ଦ୍ୱାରା ଅନେକ ଧନଜୀବନ ହାନିକୁ ରୋକାଯାଇ ପାରିଛି । ମହାକାଶ ଅଭିଯାନ କ୍ଷେତ୍ରରେ ଆମର ସଫଳତାକୁ ଏବେ ଗଭୀର ସମୁଦ୍ର ଅଭିଯାନ କ୍ଷେତ୍ରରେ ମଧ୍ୟ କେନ୍ଦ୍ରୀତ କରିବାକୁ ପଡ଼ିବ । ଆମେ ଏଥିରେ ଅନୁସନ୍ଧାନ , ନକ୍ସା ପ୍ରସ୍ତୁତି ଏବଂ ଦାୟିତ୍ୱସମ୍ପନ୍ନ ଭାବେ ସାମୁଦ୍ରିକ ସମ୍ପଦ , ଯଥା , ଜଳ , ଶକ୍ତି , ଖାଦ୍ୟ ଓ ଖଣିଜପଦାର୍ଥର ଉତ୍ତୋଳନ କରାଯିବା ଦରକାର । ଏଥିପାଇଁ ଆମର ମାନବଯୁକ୍ତ ବୁଡ଼ା ବ୍ୟବସ୍ଥା , ପର୍ଯ୍ୟାପ୍ତ ସାମର୍ଥ୍ୟ , ଗଭୀର ସାମୁଦ୍ରିକ ଉତ୍ତୋଳନ ବ୍ୟବସ୍ଥା ଏବଂ ସ୍ୱୟଂକ୍ରିୟ ସମୁଦ୍ରତଳ ଯାନ ପରିଚାଳନା ବ୍ୟବସ୍ଥା ଆଦି ଆବଶ୍ୟକ । ଏହା , ମୋର ଦୃଢ଼ ବିଶ୍ୱାସ ଯେ ଏକ ‘ ଗଭୀର ସମୁଦ୍ର ଅଭିଯାନ ’ ଦ୍ୱାରା ସମ୍ଭବପର ହୋଇପାରିବ ଯାହାକି ଭୂବିଜ୍ଞାନ ମନ୍ତ୍ରଣାଳୟ ଦ୍ୱାରା କାର୍ଯ୍ୟକାରୀ କରାଯିବାକୁ ଚିନ୍ତା କରାଯାଉଛି ।


    ବନ୍ଧୁଗଣ ,


    ମୁଁ ବୈଜ୍ଞାନିକମାନଙ୍କ ଠାରୁ ଅବଗତ ହୋଇଛି ଯେ ସମ୍ଭାବ୍ୟ ଶକ୍ତି , ଯାହାକି ସାମର୍ଥ୍ୟର ପ୍ରାଥମିକ ଅବସ୍ଥା , ତାହା ପର୍ବତକୁ ମଧ୍ୟ ଟାଳି ପାରିବ । କିନ୍ତୁ ଏହାକୁ ଗତିର କାଇନେଟିକ୍ ଅବସ୍ଥାରେ ପରିବର୍ତ୍ତିତ କରିବାକୁ ପଡ଼ିବ । ଆମେ କ ’ ଣ ସାଇନ୍ସ ଅଫ୍ ମୋସନ୍ ସୃଷ୍ଟି କରିପାରିବା ନାହିଁ ? ଚିନ୍ତା କରନ୍ତୁ , ଆମର ବୈଜ୍ଞାନିକ ସାମର୍ଥ୍ୟକୁ ଯେତେବେଳେ ପୂର୍ଣ୍ଣମାତ୍ରାରେ ରୂପାନ୍ୱିତ କରାଯିବା ତାହାର କେତେ ବିପୁଳ ପ୍ରଭାବ ପଡ଼ିବ ? ଉପଯୁକ୍ତ ପ୍ରଯୁକ୍ତି , ଅଭିନବତ୍ୱ , ଷ୍ଟାର୍ଟ ଅପ୍ , ଏବଂ ଶିଳ୍ପସଂସ୍ଥାମାନଙ୍କ ଦ୍ୱାରା ଏହି ଶକ୍ତି ଆମର ସାମାଜିକ-ଆର୍ଥିକ ବିକାଶକୁ ନଭଶ୍ଚୁମ୍ଭୀ କରିପାରିବ । ବିଜ୍ଞାନ ଓ ପ୍ରଯୁକ୍ତିକୁ ଉପଯୋଗ କରି ଆମେ କ ’ ଣ ହାଇପ୍ରେସର ଷ୍ଟୀମ୍ ଡ୍ରାଇଭ ସୃଷ୍ଟି କରିପାରିବା ନାହିଁ ଯାହା ହାଇସ୍ପିଡ଼୍ ଇଞ୍ଜିନକୁ ଗତି ଦେଇପାରିବ ଓ ନୂତନ ଭାରତରେ ସମସ୍ତଙ୍କୁ ସୁଯୋଗ ପ୍ରଦାନ କରିବା ସହ ସଂଯୁକ୍ତ କରିପାରିବ ?


    ସା ଥୀଗଣ ,


    ପ୍ରଯୁକ୍ତି ଉଭୟ ସରକାର ଏବଂ ସାଧାରଣ ଜନତାଙ୍କ ମଧ୍ୟରେ ଏକ ସେତୁ ସଦୃଶ କାର୍ଯ୍ୟ କରିଥାଏ । ପ୍ରଯୁକ୍ତି ବିକାଶକୁ ତ୍ୱରାନ୍ୱିତ କରିଥାଏ ଏବଂ ଉଚିତ ବିକାଶରେ ସନ୍ତୁଳନର କାର୍ଯ୍ୟ ସଂପାଦନ କରିଥାଏ । ପ୍ରଯୁକ୍ତିର ନିଜସ୍ୱ ଏକପାଖିଆ ଚିନ୍ତା , ନିଜସ୍ୱ ପକ୍ଷ କିଛି ନଥାଏ ଏହା ସଦାବେଳେ ନିରପେକ୍ଷ ହୋଇଥାଏ । ଏହା ହିଁ କାରଣ ଯେ ମାନବୀୟ ସଚେତନତା ଏବଂ ଆଧୁନିକ ପ୍ରଯୁକ୍ତି ମଧ୍ୟରେ ଯେତେବେଳେ ସମନ୍ୱୟ ବୃଦ୍ଧି ପାଇବ , ସେତେବେଳେ ସେଥିରୁ ଅପର୍ଯ୍ୟାପ୍ତ ସୁଫଳ ମିଳିଥାଏ । ମୋର ପୂର୍ଣ୍ଣ ବିଶ୍ୱାସ ଯେ ନୂଆ ବର୍ଷରେ , ନୂଆ ଦଶକରେ , ନୂତନ ଭାରତର ନୂଆ ଆଭିମୁଖ୍ୟ , ନୂତନ କାର୍ଯ୍ୟଧାରାକୁ ଆମେ ସଭିଏଁ ମିଳିମିଶି ସୁଦୃଢ଼ କରିପାରିବା । ପୁଣି ଥରେ ଆପଣମାନଙ୍କୁ ସମସ୍ତଙ୍କୁ , ସମଗ୍ର ବୈଜ୍ଞାନିକ ସମାଜକୁ ଏବଂ ଆପଣମାନଙ୍କ ପରିବାରଙ୍କୁ ନବ ବର୍ଷର ମଙ୍ଗଳକାମନା କରୁଛି । ବହୁତ ବହୁତ ଧନ୍ୟବାଦ !


    ***********

    
    
    (Release ID: 1598586) Visitor Counter : 15