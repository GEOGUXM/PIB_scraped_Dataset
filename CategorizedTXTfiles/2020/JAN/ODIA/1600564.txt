      ରାଷ୍ଟ୍ରପତିଙ୍କ ସଚିବାଳୟ

      ସାଧାରଣତନ୍ତ୍ର ଦିବସ 2020 ପୂର୍ବ ସଂଧ୍ୟାରେ ମାନନୀୟ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଅଭିଭାଷଣ
      ନୂଆଦିଲ୍ଲୀ, ଜାନୁଆରୀ 25, 2020

      Posted On: 25 JAN 2020 8:38PM by PIB Bhubaneshwar

    ମୋର ପ୍ରିୟ ଦେଶବାସୀ ,


    1. 71ତମ ସାଧାରଣତନ୍ତ୍ର ଦିବସ ପାଳନର ଅବ୍ୟବହିତ ପୂର୍ବରୁ , ମୁଁ ଭାରତରେ ତଥା ବିଦେଶରେ ବସବାସ କରୁଥିବା ଆପଣମାନଙ୍କୁ ସମସ୍ତଙ୍କୁ ମୋର ହାର୍ଦ୍ଦିକ ଅଭିନନ୍ଦନ ଜ୍ଞାପନ କରୁଛି ।


    2. ଆଜିକୁ ସାତ ଦଶନ୍ଧି ପୂର୍ବେ , ଜାନୁଆରୀ 26 ତାରିଖ ଦିନ ଆମ ଦେଶର ସମ୍ବିଧାନ କାର୍ଯ୍ୟକାରୀ ହୋଇଥିଲା । ଏହା ପୂର୍ବରୁ ମଧ୍ୟ , ଏହି ତାରିଖଟି ବିଶେଷ ମହତ୍ୱ ବହନ କରିଆସୁଥିଲା । “ ପୂର୍ଣ୍ଣ ସ୍ୱରାଜ ” ହାସଲ କରିବା ଉଦ୍ଦେଶ୍ୟରେ ଆମ ଜନସାଧାରଣ 1930 ମସିହାଠାରୁ 1947 ମସିହା ପର୍ଯ୍ୟନ୍ତ ଜାନୁଆରୀ 26 ତାରିଖକୁ ପ୍ରତିବର୍ଷ “ ପୂର୍ଣ୍ଣ ସ୍ୱରାଜ ଦିବସ ” ରୂପେ ପାଳନ କରିଆସୁଥିଲେ । ସେଥିପାଇଁ , 1950 ମସିହା ଜାନୁଆରୀ 26 ତାରିଖ ଦିନ ହିଁ ଆମେ ଏକ ସାଧାରଣତନ୍ତ୍ର ଭାବେ ଆମର ଯାତ୍ରା ଆରମ୍ଭ କରିଥିଲୁ ଏବଂ ଆମ ସମ୍ବିଧାନରେ ରହିଥିବା ନୀତି ଅନୁସାରେ ଆମକୁ ପୁନଃପ୍ରତିବଦ୍ଧ କରିଥିଲୁ । ସେହି ଦିନଠାରୁ , ପ୍ରତି ବର୍ଷ ଜାନୁଆରୀ 26 ତାରିଖକୁ ଆମେ ସାଧାରଣତନ୍ତ୍ର ଦିବସ ରୂପେ ପାଳନ କରିଆସୁଛୁ ।


    3. ଆଧୁନିକ ରାଷ୍ଟ୍ରର ତିନୋଟି ପ୍ରମୁଖ ଅଙ୍ଗ ହେଉଛି- ବିଧାନପାଳିକା , କାର୍ଯ୍ୟପାଳିକା ଏବଂ ନ୍ୟାୟପାଳିକା , ଯାହାକି ପରସ୍ପର ସହ ସଂଶ୍ଳିଷ୍ଟ ଏବଂ ପରସ୍ପର ଉପରେ ନିର୍ଭରଶୀଳ । ତଥାପି , କାର୍ଯ୍ୟ କ୍ଷେତ୍ରରେ ଦେଖିଲେ , ଜନସାଧାରଣ ହିଁ ଏକ ରାଷ୍ଟ୍ର ଗଠନ କରିଥାନ୍ତି । “ ଆମେ ଜନସାଧାରଣ ” ହେଉଛେ ଗୋଟିଏ ସାଧାରଣତନ୍ତ୍ରକୁ ଆଗେଇ ନେବା ସକାଶେ ପ୍ରମୁଖ ବାହକ । ଆମ ଠାରେ ହିଁ ଗଣତନ୍ତ୍ରର ବାସ୍ତବ ଶକ୍ତି ନିହିତ ରହିଛି । ଆମେ ହିଁ ଆମର ସାମୂହିକ ଭବିଷ୍ୟତ ନିର୍ଦ୍ଧାରଣ କରିବୁ ।


    4. ଆମ ସମ୍ବିଧାନ ଏକ ମୁକ୍ତ ଗଣତାନ୍ତ୍ରିକ ରାଷ୍ଟ୍ରର ନାଗରିକ ହିସାବରେ ଆମମାନଙ୍କୁ ଅଧିକାରମାନ ପ୍ରଦାନ କରିଛି । କିନ୍ତୁ ସେହି ସମ୍ବିଧାନ ଅନ୍ତର୍ଗତ ଆମର ଉତ୍ତରଦାୟୀତ୍ୱ ହେଉଛି ଆମେ ଗଣତନ୍ତ୍ରର ମୌଳିକ ଗଣତାନ୍ତ୍ରିକ ଆଦର୍ଶ - ନ୍ୟାୟ , ସ୍ୱାଧୀନତା , ସମାନତା ଏବଂ ଭ୍ରାତୃତ୍ୱ ପ୍ରତି ସର୍ବଦା ସଂକଳ୍ପବଦ୍ଧ ରହିବା । ଆମମାନଙ୍କ ସକାଶେ ଏଭଳି ସାମ୍ବିଧାନିକ ଆଦର୍ଶକୁ ଅନୁସରଣ କରିବା ସହଜସାଧ୍ୟ ହୋଇପାରିବ ଯଦି ଆମେ ଆମର ରାଷ୍ଟ୍ରପିତାଙ୍କ ଜୀବନ ଓ ଆଦର୍ଶକୁ ସ୍ମରଣ ରଖିବା । ସେପରି କରିବା ଦ୍ୱାରା , ଆମେ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନ ସହ ଏହାକୁ ଏକ ନୂତନ ଦିଗନ୍ତ ପ୍ରଦାନ କରିପାରିବା ।


    ପ୍ରିୟ ନାଗରିକଗଣ ,


    5. ସରକାର ଅନେକ ଗୁଡ଼ିଏ କଲ୍ୟାଣକାରୀ ଯୋଜନା ଆରମ୍ଭ କରିଛନ୍ତି ଏବଂ ସେଗୁଡ଼ିକର ସବୁଠାରୁ ଉଲ୍ଲେଖଯୋଗ୍ୟ ବୈଶିଷ୍ଟ୍ୟ ଏହାଯେ , ଦେଶର ଜନସାଧାରଣ ହିଁ ସେସବୁକୁ ଲୋକପ୍ରିୟ ଆନ୍ଦୋଳନରେ ପରିଣତ କରିସାରିଛନ୍ତି । ଏତେ କମ ସମୟ ମଧ୍ୟରେ “ ସ୍ୱଚ୍ଛ ଭାରତ ଅଭିଯାନ ” ଅଭୂତପୂର୍ବ ସଫଳତା ହାସଲ କରିପାରିଛି । ଅନ୍ୟାନ୍ୟ ପ୍ରୟାସରେ ମଧ୍ୟ ଅନୁରୂପ ମନୋଭାବ ପରିଲକ୍ଷିତ ହୋଇଛି । ତାହା ରନ୍ଧନ ଗ୍ୟାସ ସବସିଡି ଫେରସ୍ତ ହେଉ ଅଥବା ଡିଜିଟାଲ ପେମେଂଟକୁ ଆଗେଇ ନେବା ହେଉ , ସାଧାରଣ ଜନତା ସରକାରୀ କାର୍ଯ୍ୟକ୍ରମଗୁଡ଼ିକୁ ସେମାନଙ୍କର ନିଜସ୍ୱ ବୋଲି ଭାବି ନେଇଛନ୍ତି ଏବଂ ସେସବୁକୁ ବାସ୍ତବରେ ଫଳପ୍ରସୂ କରାଇପାରିଛନ୍ତି । “ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ” ର ସଫଳତା ଆମ ସମସ୍ତଙ୍କ ପାଇଁ ଏକ ଗର୍ବର ବିଷୟ ଏବଂ ସେଥିରେ ଧାର୍ଯ୍ୟ କରାଯାଇଥିବା 8କୋଟି ହିତାଧିକାରୀ ଟାର୍ଗେଟ ପୂରଣ ହୋଇସାରିଛି । ଏହାଦ୍ୱାରା ପ୍ରକୃତ ହିତାଧିକାରୀଙ୍କ ନିକଟରେ ସ୍ୱଚ୍ଛ ଇନ୍ଧନ ପହଂଚି ପାରିଛି । “ ସୌଭାଗ୍ୟ ” ଯୋଜନା ଭାବେ ଲୋକପ୍ରିୟ “ ପ୍ରଧାନମନ୍ତ୍ରୀ ସହଜ ବିଜୁଳି ହର ଘର ଯୋଜନା ” ମଧ୍ୟ ସାଧାରଣ ଜନତାଙ୍କ ଜୀବନକୁ ଆଲୋକିତ କରିଛି । “ ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି ” ଅଧୀନରେ ଦେଶର 14 କୋଟିରୁ ଅଧିକ କୃଷକ ପରିବାର ବାର୍ଷିକ ଛଅ ହଜାର ଟଙ୍କା ପାଇବାକୁ ଯୋଗ୍ୟ ହୋଇପାରିଛନ୍ତି । ଯେଉଁ କୃଷକମାନେ ଆମକୁ ଆହାର ଯୋଗାଇ ସମ୍ମାନର ସହ ଜୀବନ ବଂଚିବାର ସୁଯୋଗ ପ୍ରଦାନ କରିଛନ୍ତି ସେମାନଙ୍କ ପ୍ରୟାସରେ ଏହି ଅର୍ଥ ସହାୟକ ହୋଇପାରିବ ।


    ଦେଶରେ ଦିନକୁ ଦିନ ବୃଦ୍ଧି ପାଉଥିବା ଜଳ ସଂକଟ ଭଳି ଆହ୍ୱାନକୁ ସଫଳତାର ସହ ମୁକାବିଲା କରିବା ସକାଶେ , ଜଳଶକ୍ତି ମନ୍ତ୍ରଣାଳୟ ନାମକ ଏକ ନୂଆ ମନ୍ତ୍ରଣାଳୟ ସୃଷ୍ଟି କରାଯାଇଛି । ଜଳ ସଂରକ୍ଷଣ ଏବଂ ଜଳ ପରିଚାଳନାକୁ ସରକାର ସର୍ବାଧିକ ଗୁରୁତ୍ୱ ପ୍ରଦାନ କରୁଛନ୍ତି । ମୋର ଦୃଢ଼ ବିଶ୍ୱାସ ଯେ “ ସ୍ୱଚ୍ଛ ଭାରତ ଅଭିଯାନ ” ଭଳି “ ଜଳ ଜୀବନ ମିଶନ ” ମଧ୍ୟ ଏକ ଜନପ୍ରିୟ ଆନ୍ଦୋଳନର ରୂପ ଧାରଣ କରିବ ।


    6. ଯେଉଁମାନଙ୍କ ସକାଶେ କଲ୍ୟାଣକର ଯୋଜନା ସର୍ବାଧିକ ଆବଶ୍ୟକ , ସେମାନଙ୍କ ସହିତ ସରକାରଙ୍କର ପ୍ରତ୍ୟେକଟି ନୀତିଗତ ପଦକ୍ଷେପ “ ପ୍ରଥମେ ରାଷ୍ଟ୍ର ” ଚିନ୍ତାଧାରା ଦ୍ୱାରା ଅଭିମନ୍ତ୍ରିତ । ବସ୍ତୁ ଓ ସେବା କର (ଜିଏସଟି) ଲାଗୁ ହେବା ଦ୍ୱାରା ଆମର ଲକ୍ଷ୍ୟ ‘ ଏକ ରାଷ୍ଟ୍ର , ଏକ ଟିକସ , ଏକ ବଜାର ’ ସାକାର ହୋଇପାରିଛି । ଏହା ଏବେ ଇ-ନାମ ଯୋଜନା ଦ୍ୱାରା ପରିପୂରକ ଭାବେ କାର୍ଯ୍ୟକାରୀ ହେଉଛି ଯାହାକି ‘ ଗୋଟିଏ ରାଷ୍ଟ୍ର ପାଇଁ ଗୋଟିଏ ବଜାର ’ ପ୍ରକ୍ରିୟାକୁ ସୁଦୃଢ଼ କରିବାରେ ସହାୟକ ହେଉଛି ଏବଂ ତାହା କୃଷକମାନଙ୍କୁ ସର୍ବାଧିକ ସହାୟକ ହେବ । ଦେଶର ପ୍ରତ୍ୟେକ ଭାଗର ସାମଗ୍ରିକ ବିକାଶ ପାଇଁ ସରକାରଙ୍କ ନିରବଚ୍ଛିନ୍ନ ପ୍ରୟାସ ଜାରି ରହିଛି- ତାହା ଜମ୍ମୁ କଶ୍ମୀର କିମ୍ବା ଲଦାଖ ହୋଇଥାଉ , ଅଥବା ଉତ୍ତର-ପୂର୍ବାଂଚଳର କୌଣସି ରାଜ୍ୟ , ଅଥବା ଭାରତ ମହାସାଗରରେ ଅବସ୍ଥିତ କୌଣସି ଦ୍ୱୀପ ।


    7. ଦେଶର ବିକାଶ ଲାଗି ଆଭ୍ୟନ୍ତରୀଣ ନିରାପତ୍ତା ବ୍ୟବସ୍ଥା ସୁଦୃଢ଼ ରହିବା ଏକାନ୍ତ ଜରୁରି । ତେଣୁ , ଦେଶର ଆଭ୍ୟନ୍ତରୀଣ ସୁରକ୍ଷାକୁ ସୁନିଶ୍ଚିତ କରିବା ସକାଶେ ସରକାରଙ୍କ ପକ୍ଷରୁ ଅନେକ ଗୁଡ଼ିଏ ନିର୍ଦ୍ଦିଷ୍ଟ ପଦକ୍ଷେପ ଗ୍ରହଣ କରାଯାଇଛି ।


    8. ସୁଶାସନ ସକାଶେ ଉତ୍ତମ ସ୍ୱାସ୍ଥ୍ୟସେବା ଏବଂ ଶିକ୍ଷା ସମସ୍ତଙ୍କ ପାଇଁ ଉପଲବ୍ଧ କରାଯିବା ସର୍ବଦା ଜରୁରି ବୋଲି ବିବେଚନା କରାଯାଇଥାଏ । ଉଭୟ କ୍ଷେତ୍ରରେ , ବିଗତ ସାତ ଦଶନ୍ଧି ମଧ୍ୟରେ ଆମେ ଢେର ପ୍ରଗତି ହାସଲ କରିଛୁ । ସରକାର ଯଥାର୍ଥରେ ସ୍ୱାସ୍ଥ୍ୟ କ୍ଷେତ୍ର ଉପରେ ତାଙ୍କର ଧ୍ୟାନ କେନ୍ଦ୍ରୀତ କରିଛନ୍ତି ଏବଂ ଏ ଦିଗରେ ଅନେକ ମହତ୍ୱାକାଂକ୍ଷୀ ପଦକ୍ଷେପମାନ ଗ୍ରହଣ କରିଛନ୍ତି । “ ପ୍ରଧାନମନ୍ତ୍ରୀ ଜନ ଆରୋଗ୍ୟ ” ତଥା “ ଆୟୁଷ୍ମାନ ଭାରତ ” ଏବେ ସରକାରୀ ପାଣ୍ଠି ବିନିଯୋଗରେ କାର୍ଯ୍ୟକାରୀ ହେଉଥିବା ବିଶ୍ୱର ସର୍ବବୃହତ ସ୍ୱାସ୍ଥ୍ୟସେବା ଯୋଜନାରେ ପରିଣତ ହୋଇଛି । ଏହାଦ୍ୱାରା ସରକାର ସମାଜର ତୃଣମୂଳ ସ୍ତରରେ ବସବାସ କରୁଥିବା ଗରିବଙ୍କ କଲ୍ୟାଣ ସକାଶେ ସର୍ବଦା ଯତ୍ନଶୀଳ ଓ ସେମାନଙ୍କ ପାଇଁ ଚିନ୍ତା କରୁଥିବା ପ୍ରମାଣ କରିଛନ୍ତି । ଗୁଣାତ୍ମକ ସ୍ୱାସ୍ଥ୍ୟସେବା ଯୋଗାଣରେ ଯଥେଷ୍ଟ ଉନ୍ନତି ପରିଲକ୍ଷିତ ହୋଇଛି ଏବଂ ତାହାର ପରିସର ବିସ୍ତାରିତ ହୋଇଛି । ଜନ ଔଷଧି ଯୋଜନା ପ୍ରବର୍ତ୍ତନ ଦ୍ୱାରା ଦେଶର ସାଧାରଣ ଲୋକଙ୍କ ସ୍ୱାସ୍ଥ୍ୟସେବା ଖର୍ଚ୍ଚ ଯଥେଷ୍ଟ ହ୍ରାସ ପାଇଛି ଏବଂ ସେମାନଙ୍କୁ ସୁଲଭ ମୂଲ୍ୟରେ ସମସ୍ତ ପ୍ରକାର ଗୁଣାତ୍ମକ ଜେନେରିକ ଔଷଧ ଯୋଗାଇ ଦିଆଯାଉଛି ।


    ପ୍ରିୟ ଦେଶବାସୀ ,


    9. ପ୍ରାଚୀନ କାଳରୁ ଭାରତରେ ଏକ ସୁଦୃଢ଼ ଶିକ୍ଷା ବ୍ୟବସ୍ଥାର ଭିତ୍ତିଭୂମି ସ୍ଥାପନ କରାଯାଇଥିଲା । ସେତେବେଳେ ନାଳନ୍ଦା ଓ ତକ୍ଷଶୀଳା ଆଦି ସ୍ଥାନରେ ପ୍ରସିଦ୍ଧ ବିଶ୍ୱବିଦ୍ୟାଳୟମାନ ପ୍ରତିଷ୍ଠା କରାଯାଇଥିଲା । ଭାରତରେ , ଶକ୍ତି , ପ୍ରଶସ୍ତି ଅବା ସଂପଦ ଠାରୁ ଜ୍ଞାନକୁ ହିଁ ଅଧିକ ମୂଲ୍ୟବାନ ବୋଲି ବିବେଚନା କରାଯାଇଥାଏ । ଆମ ପରମ୍ପରାରେ , ଶିକ୍ଷାନୁଷ୍ଠାନଗୁଡ଼ିକୁ ବିଦ୍ୟା ଅଧ୍ୟୟନର ମନ୍ଦିର ରୂପେ ଗ୍ରହଣ କରାଯାଇଥାଏ , ତେଣୁ ଏହାକୁ ଯଥେଷ୍ଟ ସମ୍ମାନ ଦିଆଯାଏ । ଦୀର୍ଘବର୍ଷର ଉପନିବେଶବାଦୀ ଶାସନ ବ୍ୟବସ୍ଥା ଦ୍ୱାରା ଆମ ରାଷ୍ଟ୍ରକୁ ଅନୁନ୍ନତ ଅବସ୍ଥାକୁ ଠେଲି ଦିଆଯାଇଥିବା ସମୟରେ ଶିକ୍ଷା ହିଁ ସଶକ୍ତିକରଣର ମାର୍ଗ ରୂପେ ମୁଣ୍ଡ ଟେକିଥିଲା । ଯଦିଚ ସ୍ୱାଧୀନତା ପରେ ଆମର ଶିକ୍ଷାନୁଷ୍ଠାନଗୁଡ଼ିକର ବିକାଶ ପ୍ରକ୍ରିୟା ଆରମ୍ଭ ହୋଇଥିଲା , ସେତେବେଳେ ସୀମିତ ସମ୍ବଳ ସତ୍ୱେ ଶିକ୍ଷା କ୍ଷେତ୍ରରେ ଆମର ସାଫଲ୍ୟ ବେଶ ଉଲ୍ଲେଖନୀୟ ଥିଲା । ବର୍ତ୍ତମାନ ଆମ ପ୍ରୟାସ ହେଉଛି ଯେପରି କେହି ଜଣେ ହେଲେ ଶିଶୁ ଅଥବା ଯୁବକ ଶିକ୍ଷାଲାଭରୁ ବଂଚିତ ନହୁଏ । ସେହିଭଳି ଆମେ ବିଶ୍ୱସ୍ତରୀୟ ଓ ଉଚ୍ଚମାନର ଶିକ୍ଷା ବ୍ୟବସ୍ଥା ଦିଗରେ ଅଗ୍ରସର ଏବଂ ସେଥିପାଇଁ ଆମର ଶିକ୍ଷା ବ୍ୟବସ୍ଥାରେ ନିରବଚ୍ଛିନ୍ନ ଭାବେ ସଂସ୍କାରମୂଳକ ପଦକ୍ଷେପ ନିଆଯାଉଛି ।


    10. ଭାରତୀୟ ମହାକାଶ ଗବେଷଣା ସଂସ୍ଥା ‘ ଇସ୍ରୋ ’ ର ଅବିଶ୍ୱସନୀୟ ସଫଳତାରେ ଦେଶ ଗର୍ବିତ । ଇସ୍ରୋ ଏବେ ମିଶନ ଗଗନାୟନକୁ ସଫଳ କରିବା ଦିଗରେ ଅଗ୍ରସର ହେଉଛି । ଚଳିତବର୍ଷ ଭାରତର ପ୍ରଥମ ମାନବ ମହାକାଶ ଅଭିଯାନ ଆହୁରି ଦ୍ରୁତଗତିରେ ଆଗକୁ ବଢ଼ିବା ଆଶାରେ ଦେଶବାସୀ ଉତ୍କଣ୍ଠାର ସହ ଅପେକ୍ଷା କରି ରହିଛନ୍ତି ।


    11. ଚଳିତ ବର୍ଷ ମଧ୍ୟ ଟୋକିଓ ଅଲିମ୍ପିକ୍ସର ବର୍ଷ । ପାରମ୍ପରିକ ଭାବେ ଭାରତ କେତେକ ବର୍ଗର କ୍ରୀଡ଼ାରେ ଉତ୍ତମ ପ୍ରଦର୍ଶନ କରିଆସିଛି , ଆମର ନୂତନ ପିଢ଼ିର କ୍ରୀଡ଼ାବିତ ଓ ଆଥଲେଟମାନେ ବିଗତ କିଛି ବର୍ଷ ମଧ୍ୟରେ ଆହୁରି ଅନେକ କ୍ରୀଡ଼ାରେ ଦେଶ ପାଇଁ ଗର୍ବ ଓ ଗୌରବ ଅର୍ଜନ କରିଛନ୍ତି । ଅଲିମ୍ପିକ୍ସ 2020ରେ ଭାରତୀୟ କ୍ରୀଡ଼ାବିତମାନଙ୍କ ପଛରେ କୋଟି କୋଟି ଭାରତୀୟଙ୍କ ଶୁଭକାମନା ଓ ସମର୍ଥନ ଅବିରତ ଭାବେ ରହିବ ।


    12. ପ୍ରବାସୀ ଭାରତୀୟମାନେ ମଧ୍ୟ ସର୍ବଦା ଦେଶର ଗୌରବ ବୃଦ୍ଧି କରିଛନ୍ତି । ବିଦେଶ ଗସ୍ତରେ ଥିବା ସମୟରେ ମୁଁ ଲକ୍ଷ୍ୟ କରିଛି ଯେ ପ୍ରବାସୀ ଭାରତୀୟମାନେ କେବଳ ସେମାନଙ୍କୁ ଆପଣାଇ ନେଇଥିବା ଦେଶ ପାଇଁ ସମୃଦ୍ଧି ଆଣିନାହାନ୍ତି , ଅନୁରୂପ ଭାବେ ସେମାନେ ବିଶ୍ୱ ସମୁଦାୟ ନିକଟରେ ଭାରତର ମର୍ଯ୍ୟାଦା ମଧ୍ୟ ବୃଦ୍ଧି କରିଛନ୍ତି । ସେମାନଙ୍କ ମଧ୍ୟରୁ ଅନେକ ବିଭିନ୍ନ କ୍ଷେତ୍ରରେ ମହାନ ଯୋଗଦାନ ଦେଇଆସିଛନ୍ତି ।


    ପ୍ରିୟ ଦେଶବାସୀ ,


    13. ମୁଁ ଆମ ଦେଶର ସଶସ୍ତ୍ର ସେନାବାହିନୀ , ଅର୍ଦ୍ଧସାମରିକ ବାହିନୀ ଏବଂ ଆଭ୍ୟନ୍ତରୀଣ ସୁରକ୍ଷା ବାହିନୀଙ୍କୁ ମୁକ୍ତ କଣ୍ଠରେ ପ୍ରଶଂସା କରୁଛି । ଦେଶର ଏକତା ଓ ଅଖଣ୍ଡତା ବଜାୟ ରଖିବା ସକାଶେ ସେମାନଙ୍କର ବଳିଦାନ ଏକ ଅଦ୍ୱିତୀୟ ସାହସିକତା ଓ ଅନୁଶାସନର ଅମର ଗାଥା ସୃଷ୍ଟି କରିଛି । ଆମର କୃଷକ , ଡାକ୍ତର ଓ ନର୍ସ , ଶିକ୍ଷକ ସମାଜ ଯେଉଁମାନେ କି ଶିକ୍ଷାଦାନ ସହ ମୂଲ୍ୟବୋଧର ଶିକ୍ଷା ପ୍ରଦାନ କରିଆସୁଛନ୍ତି , ଆମର ବୈଜ୍ଞାନିକ ଓ ଇଞ୍ଜିନିୟର , ସଦାଜାଗ୍ରତ ଓ ସକ୍ରିୟ ଯୁବଗୋଷ୍ଠୀ , ଆମ ବିଶାଳ ଶ୍ରମଶକ୍ତିର ନିଷ୍ଠା , ଆର୍ଥିକ ସଂପଦ ବିକାଶ କ୍ଷେତ୍ରରେ ଉଦ୍ୟୋଗୀମାନଙ୍କ ଭୂମିକା , ଆମ ସଂସ୍କୃତିକୁ ଉନ୍ନତ କରିବା ଲାଗି କଳାକାରମାନଙ୍କ ଯୋଗଦାନ , ସେବା କ୍ଷେତ୍ରରେ କାର୍ଯ୍ୟରତ ପେସାଦାର ଯେଉଁମାନଙ୍କୁ କି ବିଶ୍ୱବ୍ୟାପୀ ପ୍ରଶଂସା କରାଯାଉଛି ତଥା ଆମର ଅନ୍ୟ ଦେଶବାସୀ ଯେଉଁମାନେ କି ଆହୁରି ଅନେକ କ୍ଷେତ୍ରରେ ସେମାନଙ୍କର ଅବଦାନ ଓ ଯୋଗଦାନ ଦେଇଚାଲିଛନ୍ତି ଏବଂ ବିଶେଷ କରି ଆମର ସଦାଜାଗ୍ରତ କନ୍ୟା , ଯେଉଁମାନେ ସକଳ ପ୍ରତିବନ୍ଧକ ସତ୍ୱେ ପ୍ରତିଦିନ ନୂତନ ଶିଖର ଛୁଇଁ ପାରୁଛନ୍ତି- ସେମାନେ ଆମ ରାଷ୍ଟ୍ର ପାଇଁ ଗର୍ବ ଓ ଗୌରବ ।


    14. ଚଳିତ ମାସ ପ୍ରାରମ୍ଭରେ , ବିଭିନ୍ନ କ୍ଷେତ୍ରରେ ଉଲ୍ଲେଖନୀୟ ସଫଳତା ହାସଲ କରିଥିବା କିଛି ବ୍ୟକ୍ତିଙ୍କ ସହ ଭାବ ବିନିମୟ କରିବାର ସୁଯୋଗ ମୋତେ ମିଳିଥିଲା । ନିରବ ଭାବେ ସେମାନଙ୍କର କାର୍ଯ୍ୟ କରି , ସେମାନେ ନାନା କ୍ଷେତ୍ରରେ ଯେପରିକି ବିଜ୍ଞାନ ଓ ନବୋନ୍ମେଷ , କ୍ରୀଡ଼ା , ଦିବ୍ୟାଙ୍ଗ ସଶକ୍ତିକରଣ , କୃଷି ଓ ବନୀକରଣ , ମହିଳା ଓ ଶିଶୁ କଲ୍ୟାଣ , ଶିକ୍ଷା , ସ୍ୱାସ୍ଥ୍ୟସେବା , ପ୍ରାଚୀନ କଳାର ବିକାଶ ଏବଂ ଭୋକିଲାଙ୍କ ପାଇଁ ଖାଦ୍ୟ ଓ ପୁଷ୍ଟି ଯୋଗାଣ ଭଳି କ୍ଷେତ୍ରରେ ଅପୂର୍ବ ସଫଳତା ହାସଲ କରିଛନ୍ତି । ଉଦାହରଣ ସ୍ୱରୂପ , ସୁଶ୍ରୀ ଅରିଫା ଜାନ ଜମ୍ମୁ ଓ କଶ୍ମୀରର ନୁମଧା ହସ୍ତକଳାର ପୁନରୁଦ୍ଧାର ସକାଶେ ବେଶ କିଛି କାର୍ଯ୍ୟ କରିଛନ୍ତି ; ସୁଶ୍ରୀ ରତ୍ନାବଳୀ କୋଟ୍ଟପାଲ୍ଲୀ ତେଲଙ୍ଗାନାରେ ଥାଲାସେମିଆ ରୋଗୀଙ୍କୁ ଦୀର୍ଘ ଦିନରୁ ସେବା କରି ଆସୁଛନ୍ତି ; ଶ୍ରୀମତୀ ଦେବକୀ ଆମ୍ମା ନିଜସ୍ୱ ଉଦ୍ୟମରେ କେରଳରେ ଜଙ୍ଗଲ ସମ୍ପଦର ବିକାଶ ଘଟାଇଛନ୍ତି ; ଶ୍ରୀ ଜାମଖୋଜାଙ୍ଗ ମିଶାଓ ମଣିପୁରରେ ଗୋଷ୍ଠୀ ବିକାଶ କ୍ଷେତ୍ରରେ ଢେର କାର୍ଯ୍ୟ କରିଛନ୍ତି ଯଦ୍ୱାରା ଅନେକ ଲୋକଙ୍କ ଜୀବନରେ ଉନ୍ନତି ଘଟିପାରିଛି ଏବଂ ଶ୍ରୀ ବାବର ଅଲ୍ଲୀ ପଶ୍ଚିମବଙ୍ଗରେ ଦରିଦ୍ର ପିଲାମାନଙ୍କୁ ମାଗଣାରେ ପିଲା ଦିନୁ ଶିକ୍ଷାଦାନ କରି ଚାଲିଛନ୍ତି । ଏଭଳି ଅସଂଖ୍ୟ ଉଦାହରଣ ରହିଛି । ମୁଁ ସେଥିରୁ ମାତ୍ର କେତୋଟି ଉଦାହରଣ ଆପଣମାନଙ୍କ ନିକଟରେ ଉପସ୍ଥାପନ କରିଛି । ସେମାନେ ନିଜର କର୍ମ ମାଧ୍ୟମରେ ଏହି ଉଦାହରଣ ସୃଷ୍ଟି କରିଛନ୍ତି ଯେ ସାଧାରଣ ଲୋକ ମଧ୍ୟ ଅସାଧାରଣ କାର୍ଯ୍ୟ କରିପାରିବେ ଓ ଅନ୍ୟମାନଙ୍କୁ ଅନୁପ୍ରାଣିତ କରିପାରିବେ । ଏଭଳି ଅନେକ ସ୍ୱେଚ୍ଛାସେବୀ ଅନୁଷ୍ଠାନ ରହିଛନ୍ତି ଯେଉଁମାନେ ରାଷ୍ଟ୍ର ଗଠନ ପ୍ରକଳ୍ପମାନ କାର୍ଯ୍ୟକାରୀ କରୁଛନ୍ତି ଏବଂ ସେହିଭଳି ଭାବେ ସରକାରଙ୍କ ପ୍ରୟାସରେ ସହଯୋଗ କରୁଛନ୍ତି ।


    ନାଗରିକଗଣ ,


    15. ଆମେ ଏବେ ଏକବିଂଶ ଶତାବ୍ଦୀର ତୃତୀୟ ଦଶନ୍ଧିରେ ପାଦ ଥାପିଛେ । ଏହି ଦଶନ୍ଧି ହେଉଛି ନୂତନ ଭାରତ ଉତ୍ଥାନର ଦଶନ୍ଧି । ପୁଣି ଏକ ନୂତନ ପିଢ଼ିର ଭାରତୀୟମାନଙ୍କ ଉତ୍ଥାନର ଦଶକ । ଚଳିତ ଶତାବ୍ଦୀରେ ଯେଉଁମାନେ ଜନ୍ମଗ୍ରହଣ କରିଥିଲେ ସେମାନଙ୍କ ମଧ୍ୟରୁ ଅଧିକରୁ ଅଧିକ ଲୋକ ଏବେ ଜାତୀୟ ବିତର୍କରେ ଅଂଶଗ୍ରହଣ କରୁଛନ୍ତି । ସମୟ ଅତିକ୍ରାନ୍ତ ହେବା ସହ , ଆମେମାନେ ଧୀରେ ଧୀରେ ଆମର ସ୍ୱାଧୀନତା ସଂଗ୍ରାମର ମହାନ ସେନାନୀଙ୍କ ସହ ଥିବା ସଂଯୋଗକୁ ଯେଭଳି ହରାଇ ବସୁଛୁ । କିନ୍ତୁ ଚିନ୍ତା କରିବାର କୌଣସି କାରଣ ନାହିଁ । କାରଣ ସେମାନଙ୍କର ଚିନ୍ତା ଓ ଚେତନା ହିଁ ନିରବଚ୍ଛିନ୍ନ ଭାବେ ଆମକୁ ଅନୁପ୍ରାଣିତ କରୁଛି । ପ୍ରଯୁକ୍ତିର ପ୍ରଗତି ସହ ଆଜିର ଯୁବ ମାନସ ଅଧିକ ଜ୍ଞାନର ଅଧିକାରୀ ଏବଂ ସେମାନଙ୍କ ମନରେ ଅଧିକ ଆତ୍ମବିଶ୍ୱାସ ଭରିରହିଛି । ପରବର୍ତ୍ତୀ ପିଢ଼ି ଆମ ରାଷ୍ଟ୍ରର ମୂଳ ମୂଲ୍ୟବୋଧ ପ୍ରତି ଦୃଢ଼ ଭାବେ ପ୍ରତିବଦ୍ଧ ରହିଛନ୍ତି । କାରଣ ଆମର ଯୁବଗୋଷ୍ଠୀଙ୍କ ସକାଶେ ରାଷ୍ଟ୍ର ହେଉଛି ସର୍ବପ୍ରଥମ । ସେମାନଙ୍କ ଠାରେ ଏକ ଉଦୀୟମାନ ନୂତନ ଭାରତ ଝଲକ ଦେଖିବାକୁ ମିଳୁଛି ।


    16. ମହାତ୍ମା ଗାନ୍ଧୀଙ୍କ ଆଦର୍ଶ ଆମମାନଙ୍କ ପାଇଁ ରାଷ୍ଟ୍ର ଗଠନ ସକାଶେ ସର୍ବଦା ପ୍ରାସଙ୍ଗିକ ହୋଇରହିଛି । ଗାନ୍ଧୀଜୀଙ୍କ ସତ୍ୟ ଓ ଅହିଂସାର ବାର୍ତ୍ତାକୁ ପ୍ରତିଦିନ ସ୍ମରଣ କରିବା ଆମ ସମସ୍ତଙ୍କର ଦୈନିକ କାର୍ଯ୍ୟଧାରାର ଅଂଶବିଶେଷ ହେବା ଉଚିତ । ବର୍ତ୍ତମାନ ସମୟରେ ଏହା ଆହୁରି ଅଧିକ ଜରୁରି ହୋଇପଡ଼ିଛି ।


    ଯେତେବେଳେ ଆମେ କୌଣସି ଗୋଟିଏ କାରଣ ଲାଗି ସଂଗ୍ରାମ କରୁଛେ , ଜନସାଧାରଣ , ବିଶେଷ କରି ଯୁବବର୍ଗ , ମହାତ୍ମା ଗାନ୍ଧୀ ମାନବ ସମାଜକୁ ଦେଇ ଯାଇଥିବା ଅହିଂସାର ବାର୍ତ୍ତାକୁ ଭୁଲି ଯିବା ଅନୁଚିତ । ଗାନ୍ଧୀଜୀଙ୍କ ସେହି ଆପ୍ତବାକ୍ୟ କୌଣସି ଏକ କାର୍ଯ୍ୟ ଉତ୍ତମ ଅବା ଭୁଲ , ଜାଣିବା ସକାଶେ ସର୍ବୋତମ ଏବଂ ତାହା ଆମ ଗଣତନ୍ତ୍ରର କାର୍ଯ୍ୟକାରୀତା କ୍ଷେତ୍ରରେ ମଧ୍ୟ ପ୍ରୟୋଗସିଦ୍ଧ । ଏଥିରେ ଉଭୟ ସରକାର ଏବଂ ବିରୋଧୀ ଦଳମାନଙ୍କର ଗୁରୁତ୍ୱପୂର୍ଣ୍ଣ ଭୂମିକା ରହିଛି । ଯେତେବେଳେ ସେମାନେ ନିଜର ରାଜନୈତିକ ଚିନ୍ତାଧାରା ବ୍ୟକ୍ତ କରୁଛନ୍ତି , ଉଭୟେ ସମତୁଲ ଭାବେ ଆଗକୁ ଆଗେଇ ଆସି ସୁନିଶ୍ଚିତ କରିବା ଆବଶ୍ୟକ ଯେ ଦେଶର ବିକାଶ ଏବଂ ଲୋକମାନଙ୍କ କଲ୍ୟାଣ ଯେଭଳି ନିରବଚ୍ଛିନ୍ନ ଭାବେ ଅବ୍ୟାହତ ରହେ ।


    ପ୍ରିୟ ଦେଶବାସୀ ,


    17. ଆମର ସାଧାରଣତନ୍ତ୍ର ଦିବସ ଆମ ସମ୍ବିଧାନର ଏକ ଉତ୍ସବ । ମୁଁ ଏଠାରେ ସମ୍ବିଧାନର ପ୍ରମୁଖ ଶିଳ୍ପୀ ବାବା ସାହେବ ଆମ୍ବେଦକରଙ୍କର ଏକ ଉକ୍ତିକୁ ଉଦ୍ଧୃତ କରି ମୋର ବକ୍ତବ୍ୟ ଶେଷ କରିବାକୁ ଚାହେଁ ।


    “ ଯଦି କେବଳ ଏକ ଢାଂଚା ଭାବେ ନୁହେଁ , ବରଂ ବାସ୍ତବରେ ଆମର ଗଣତନ୍ତ୍ରକୁ ଆମେ ବଜାୟ ରଖିବାକୁ ଚାହିଁବା , ତେବେ ଆମକୁ କ ’ ଣ କରିବାକୁ ହେବ ? ମୋ ଦୃଷ୍ଟିରେ ନିଜର ସାମାଜିକ ଓ ଆର୍ଥିକ ଲକ୍ଷ୍ୟ ହାସଲ କରିବା ଲାଗି , ଅତ୍ୟନ୍ତ ନିଷ୍ଠାର ସହ ସାମ୍ବିଧାନିକ ଉପାୟକୁ ହିଁ ଅବଲମ୍ବନ କରିବା ଆମର ପ୍ରଥମ କାମ ହେବା ଉଚିତ । ”


    ଏହି ଆପ୍ତଶବ୍ଦ ହିଁ ଆମର ପଥକୁ ସଦାସର୍ବଦା ଆଲୋକିତ କରିଆସିଛି । ଏହି ଶବ୍ଦାବଳୀ ଆମକୁ ଆଗାମୀ ଦିନରେ ମଧ୍ୟ ନୂତନ ଗୌରବ ହାସଲ କରିବା ଦିଗରେ ପଥ ପ୍ରଦର୍ଶକ ହେବ ।


    ପ୍ରିୟ ନାଗରିକଗଣ


    18. ସମଗ୍ର ବିଶ୍ୱ ଏକ ବୃହତର ଏବଂ ସୁଦୃଢ଼ ପରିବାର ବୋଲି ଯେଉଁ ଚିନ୍ତନ ରହିଛି , ତାହା ଆମ ସଂସ୍କୃତିର “ ବସୁଧୈବ କୁଟୁମ୍ବକମ ’ ରୁ ହିଁ ଆନିତ । ତାହା ଅନ୍ୟ ରାଷ୍ଟ୍ରଗୁଡ଼ିକ ସହ ଆମର ସଂପର୍କକୁ ନିବିଡ଼ କରୁଛି । ଆମେ ଆମ ଗଣତାନ୍ତ୍ରିକ ଆଦର୍ଶକୁ ପରସ୍ପର ସହ ବାଂଟୁଛୁ ଏବଂ ସମଗ୍ର ବିଶ୍ୱ ସହ ଆମର ବିକାଶର ସୁଫଳକୁ ମଧ୍ୟ ବାଂଟି ଚାଲିଛୁ ।


    ବିଦେଶର କୌଣସି ରାଷ୍ଟ୍ରମୁଖ୍ୟଙ୍କୁ ଆମର ସାଧାରଣତନ୍ତ୍ର ଦିବସ ଉତ୍ସବରେ ଅତିଥି ଭାବେ ସାମିଲ କରିବାର ପରମ୍ପରା ଆମର ରହିଆସିଛି । ମୁଁ ଆନନ୍ଦିତ ଯେ ଚଳିତ ବର୍ଷ , ଆମର ପ୍ରତିଷ୍ଠିତ ବନ୍ଧୁ , ବ୍ରାଜିଲର ରାଷ୍ଟ୍ରପତି ଶ୍ରୀ ବୋଲସୋନାରୋ ଆସନ୍ତାକାଲି ସାଧାରଣତନ୍ତ୍ର ଦିବସ ଉତ୍ସବରେ ଅଂଶଗ୍ରହଣ କରୁଛନ୍ତି ।


    ଭାରତ ଏବଂ ଭାରତବାସୀ ଯେତେବେଳେ ପ୍ରଗତି ପଥରେ ଆଗକୁ ଅଗ୍ରସର ହେଉଛନ୍ତି , ଆମେ ଆମ ନିଜ ସକାଶେ ଏବଂ ସମଗ୍ର ମାନବ ସମାଜ ନିମନ୍ତେ ଏକ ନିରାପଦ ଓ ସମୃଦ୍ଧ ବିଶ୍ୱ ଗଠନ କରିବା ପ୍ରତି ସଂକଳ୍ପବଦ୍ଧ ।


    19. ମୁଁ ପୁଣି ଥରେ ଗଣତନ୍ତ୍ର ଦିବସ ଅବସରରେ ଆପଣମାନଙ୍କୁ ସମସ୍ତଙ୍କୁ ମୋର ଶୁଭେଚ୍ଛା ଜଣାଉଛି ଏବଂ ଆପଣମାନଙ୍କର ଉଜ୍ଜ୍ୱଳ ଭବିଷ୍ୟତ ପାଇଁ ଶୁଭକାମନା ଜ୍ଞାପନ କରୁଛି ।


    ଜୟ ହିନ୍ଦ!


    **********

    
    
    (Release ID: 1600564) Visitor Counter : 35