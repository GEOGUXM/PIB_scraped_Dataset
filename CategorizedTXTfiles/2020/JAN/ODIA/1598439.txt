      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଶ୍ରୀ ସିଦ୍ଧଗଙ୍ଗା ମଠ ପରିଦର୍ଶନ କଲେ ପ୍ରଧାନମନ୍ତ୍ରୀ ଶ୍ରୀ ଶ୍ରୀ ଶିବକୁମାର ସ୍ୱାମୀ ସ୍ମାରକୀ ସଂଗ୍ରହାଳୟର ଶିଳାନ୍ୟାସ
      Posted On: 02 JAN 2020 3:08PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କର୍ଣ୍ଣାକଟର ତୁମକୁରସ୍ଥିତ ଶ୍ରୀ ସିଦ୍ଧଗଙ୍ଗା ମଠ ପରିଦର୍ଶନ କରିବା ସହିତ ସେଠାରେ ଶ୍ରୀ ଶ୍ରୀ ଶିବକୁମାର ସ୍ୱାମୀଜୀଙ୍କ ସ୍ମାରକୀ ସଂଗ୍ରହାଳୟ ନିର୍ମାଣ ନିମନ୍ତେ ଶିଳାନ୍ୟାସ କରିଛନ୍ତି ।


    ତୁମୁକୁରସ୍ଥିତ ଶ୍ରୀ ସିଦ୍ଧଗଙ୍ଗା ମଠରେ ସମବେତ ଜନସାଧାରଣଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ଏପରି ପବିତ୍ର ଭୂମିରେ 2020 ବର୍ଷର ପ୍ରାରମ୍ଭରେ ଉପସ୍ଥିତ ହେବା ତାଙ୍କ ପାଇଁ ସୌଭାଗ୍ୟର ବିଷୟ । ସେ ଏହି ଆଶା ବ୍ୟକ୍ତ କରିଥିଲେ ଯେ ଶ୍ରୀ ସିଦ୍ଧଗଙ୍ଗା ମଠର ପବିତ୍ର ଶକ୍ତି ଆମ ଦେଶର ଲୋକମାନଙ୍କ ଜୀବନକୁ ସମୃଦ୍ଧ କରିବ ।


    ସେ କହିଥିଲେ ଯେ “ ଆମେ ସମସ୍ତେ ପୂଜ୍ୟ ସ୍ୱାମୀ ଶ୍ରୀ ଶ୍ରୀ ଶିବକୁମାରଙ୍କ ଶାରୀରିକ ଅନୁପସ୍ଥିତିକୁ ଅନୁଭବ କରୁଛୁ । ମୁଁ ବ୍ୟକ୍ତିଗତ ଭାବେ ଏହା ଅନୁଭବ କରିଛି ଯେ ତାଙ୍କର ଶୁଭଦୃଷ୍ଟି ଅତ୍ୟନ୍ତ ସମୃଦ୍ଧ ଏବଂ ପ୍ରେରଣାଦାୟକ ଥିଲା । ତାଙ୍କର ପ୍ରେରଣାଦାୟୀ ବ୍ୟକ୍ତିତ୍ୱ ବଳରେ ଏହି ପବିତ୍ର ସ୍ଥାନ ଦଶନ୍ଧି ଦଶନ୍ଧି ଧରି ସମାଜକୁ ମାର୍ଗଦର୍ଶନ କରିଆସୁଛି ।


    ସେ କହିଥିଲେ ଯେ “ ଶ୍ରୀ ଶ୍ରୀ ଶିବକୁମାରଙ୍କ ସ୍ମୃତିରେ ନିର୍ମିତ ହେବାକୁ ଥିବା ସଂଗ୍ରହାଳୟ ପାଇଁ ଆଧାରଶିଳା ରଖିବାର ଶୁଭ ଅବସର ମିଳିବା ମୋ ପାଇଁ ସୌଭାଗ୍ୟର ବିଷୟ । ଏହି ସଂଗ୍ରହାଳୟ କେବଳ ଲୋକମାନଙ୍କୁ ପ୍ରେରଣା ଯୋଗାଇବ ନାହିଁ , ବରଂ ସମାଜ ଓ ଦେଶକୁ ମାର୍ଗ ଦେଖାଇବାର କାମ ମଧ୍ୟ କରିବ । ”


    ପ୍ରଧାନମନ୍ତ୍ରୀ କହିଥିଲେ ଯେ ଭାରତ ନୂତନ ଉତ୍ସାହ ଏବଂ ଶକ୍ତିର ସହିତ ଏକବିଂଶ ଶତାବ୍ଦୀର ତୃତୀୟ ଦଶକରେ ପ୍ରବେଶ କରିଛି ।


    ବିଗତ ଦଶନ୍ଧିର ଆରମ୍ଭ କିଭଳି ହୋଇଥିଲା ତାହା ମନେ ପକାଇବା ଲାଗି ସେ ରାଷ୍ଟ୍ରକୁ ଆହ୍ୱାନ କରିଥିଲେ । ସେ ଏହା ମଧ୍ୟ କହିଥିଲେ ଯେ ଏକବିଂଶ ଶତାବ୍ଦୀର ତୃତୀୟ ଦଶକ ଆଶା , ଆକାଂକ୍ଷାର ଦୃଢ଼ ପାହାଚ ଉପରେ ଛିଡ଼ା ହୋଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ “ ଏହି ଆକାଂକ୍ଷା ନୂତନ ଭାରତର , ଯୁବ ସ୍ୱପ୍ନର , ମହିଳାମାନଙ୍କର , ଗରିବ , ଦଳିତ , ବଞ୍ଚିତ , ପୀଡ଼ିତ , ପଛୁଆ ଓ ଆଦିବାସୀଙ୍କର । ଏହି ଆକାଂକ୍ଷା ଭାରତକୁ ଏକ ସମୃଦ୍ଧ , ସକ୍ଷମ ଓ ସମ୍ପୂର୍ଣ୍ଣ ବିଶ୍ୱ ଶକ୍ତି ଭାବେ ଦେଖିବାର । ଏହା ପ୍ରତ୍ୟେକ ଭାରତୀୟଙ୍କ ମନୋଭାବ ହୋଇଯାଇଛି ଯେ ଆମକୁ ଯେଉଁ ସମସ୍ୟା ଉତ୍ତରାଧିକାର ସୂତ୍ରରେ ମିଳିଛି , ସେଗୁଡ଼ିକର ସମାଧାନ କରିବାକୁ ହେବ । ସମାଜରୁ ବାହାରିଥିବା ଏହି ବାର୍ତ୍ତା ଆମ ସରକାରଙ୍କୁ ଅନୁପ୍ରାଣିତ ଓ ପ୍ରୋତ୍ସାହିତ କରୁଛି । ”


    ପ୍ରଧାନମନ୍ତ୍ରୀ କହିଥିଲେ ଯେ ଅନେକ ଲୋକ ନିଜର ଏବଂ ନିଜ କନ୍ୟାମାନଙ୍କ ଜୀବନ ବଞ୍ଚାଇବା ଲାଗି ପାକିସ୍ତାନରୁ ଲୁଚି ଭାରତକୁ ଚାଲିଆସୁଛନ୍ତି ।


    ସେ କହିଥିଲେ ଯେ ପ୍ରତ୍ୟେକ ଦେଶବାସୀଙ୍କ ମନରେ ଏ ପ୍ରଶ୍ନ ଉଠୁଛି ଯେ କିଛି ଲୋକ ପାକିସ୍ତାନ ବିରୋଧରେ କହିବା ବଦଳରେ ଏହି ପୀଡ଼ିତ ଲୋକଙ୍କ ବିରୋଧରେ ଶୋଭାଯାତ୍ରା ବାହାର କରୁଛନ୍ତି କାହିଁକି ?


    ଭାରତର ସଂସଦ ବିରୋଧରେ ପ୍ରଦର୍ଶନ କରୁଥିବା ଲୋକମାନଙ୍କ ଉଦ୍ଦେଶ୍ୟରେ ପ୍ରଧାନମନ୍ତ୍ରୀ କହିଥିଲେ ଯେ ଯଦି ଆପଣମାନଙ୍କୁ ଆନ୍ଦୋଳନ କରିବାର ଅଛି ତ ’ ଗତ 70 ବର୍ଷ ମଧ୍ୟରେ ପାକିସ୍ତାନ ଦ୍ୱାରା କରାଯାଇଥିବା ଅତ୍ୟାଚାର ବିରୋଧରେ କରନ୍ତୁ । ପାକିସ୍ତାନ କରିଥିବା ଅତ୍ୟାଚାର ସମ୍ପର୍କରେ ଅନ୍ତର୍ଜାତୀୟ ସ୍ତରରେ ଖୁଲାସା କରିବାର ଆବଶ୍ୟକତା ରହିଛି । ଯଦି ସ୍ୱର ଉତ୍ତୋଳନ କରିବାର ଅଛି ତ ’ ପାକିସ୍ତାନରେ ଯେପରି ସଂଖ୍ୟାଲଘୁଙ୍କ ଉପରେ ଅତ୍ୟାଚାର ହେଉଛି ତା ’ ବିରୋଧରେ କରନ୍ତୁ । ପାକିସ୍ତାନରେ ଉତ୍ପୀଡ଼ନର ଶିକାର ହେଉଥିବା ହିନ୍ଦୁ-ଦଳିତ-ପୀଡ଼ିତ-ଶୋଷିତଙ୍କ ସମର୍ଥନରେ ଶୋଭାଯାତ୍ରା ବାହାର କରିବାର ଆବଶ୍ୟକତା ରହିଛି ।


    ତିନୋଟି ପ୍ରସ୍ତାବ ପାଇଁ ପ୍ରଧାନମନ୍ତ୍ରୀ ସନ୍ଥ ସମାଜ ଠାରୁ ସକ୍ରିୟ ସମର୍ଥନ ମାଗିଥିଲେ ।


    ପ୍ରଥମତଃ , ପ୍ରତ୍ୟେକ ବ୍ୟକ୍ତିର କର୍ତ୍ତବ୍ୟ ଓ ଦାୟିତ୍ୱକୁ ଗୁରୁତ୍ୱ ଦେଇ ଭାରତର ପ୍ରାଚୀନ ସଂସ୍କୃତିକୁ ଆହୁରି ସୁଦୃଢ଼ କରିବା ।


    ଦ୍ୱିତୀୟତଃ , ପ୍ରକୃତି ଓ ପରିବେଶର ସୁରକ୍ଷା ।


    ଏବଂ ତୃତୀୟତଃ , ଜଳ ସଂରକ୍ଷଣ , ଜଳ ସଞ୍ଚୟ ବିଷୟରେ ଜନ ସଚେତନତା ପାଇଁ ସହଯୋଗ କରିବା ।


    ସେ କହିଥିଲେ ଯେ ଭାରତ ସବୁବେଳେ ଉଚିତ ମାର୍ଗ ପାଇବା ଲାଗି ସନ୍ଥ , ମହାତ୍ମା ଏବଂ ଗୁରୁମାନଙ୍କୁ ଏକ ଆଲୋକସ୍ତମ୍ଭ ଭାବେ ଦେଖିଆସିଛି ।


    **************

    
    
    (Release ID: 1598439) Visitor Counter : 20