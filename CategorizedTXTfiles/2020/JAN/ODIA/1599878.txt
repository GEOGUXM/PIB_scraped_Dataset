      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭିଡିଓ କନଫରେନ୍ସ ଜରିଆରେ “ଭାରତୀୟ ବିଚାରର ବୈଶ୍ଵିକରଣ” ଉପରେ କୋଝିକୋଡରେ ଆୟୋଜିତ ଅନ୍ତର୍ଜାତୀୟ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଉଦବୋଧନ
      • କରୁଣା, ସଦଭାବ, ନ୍ୟାୟ, ସେବା ଓ ନିଷ୍କପଟତା ଭଳି ବିଚାର ଉପରେ ଭାରତୀୟ ମୂଲ୍ୟବୋଧ ଆଧାରିତ : ପ୍ରଧାନମନ୍ତ୍ରୀ
      • ନିଜ ପ୍ରଥା ଓ ପରମ୍ପରା ସହ ଯୋଡି ହୋଇ ଭାରତ ବିକାଶ ପଥରେ ଆଗେଇ ଚାଲିଛି
      • ପ୍ରଧାନମନ୍ତ୍ରୀଙ୍କ ଦ୍ଵାରା ସ୍ୱାମୀ ବିବେକାନନ୍ଦଙ୍କ ବିଶାଳ ପ୍ରତିମାର ଅନାବରଣ
      Posted On: 16 JAN 2020 6:19PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଇଆଇଏମ କୋଝିକୋଡରେ ସ୍ୱାମୀ ବିବେକାନନ୍ଦଙ୍କର ଏକ ବିଶାଳ ପୂର୍ଣାବୟବ ପ୍ରତିମୂର୍ତ୍ତିକୁ ଭିଡିଓ କନଫରେନ୍ସ ମାଧ୍ୟମରେ ଅନାବରଣ କରିଛନ୍ତି ।


    ଏଥିସହିତ ସେ ଆଇଆଇଏମ କୋଝିକୋଡ ଦ୍ୱାରା ଆୟୋଜିତ “ଭାରତୀୟ ବିଚାରର ବୈଶ୍ଵିକରଣ” ଉପରେ ଏକ ଅନ୍ତର୍ଜାତୀୟ ସମ୍ମିଳନୀରେ ଭାଗ ନେଇଥିଲେ ।


    ସମ୍ମିଳନୀରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଭାରତୀୟ ମୂଲ୍ୟବୋଧ ଉଜ୍ଜ୍ଵଳ ଓ ବିବିଧ । ଏହା ନିରନ୍ତର ଓ ବିକଶିତ ହୋଇ ଚାଲିଛି । ଏହା ଏତେ ବ୍ୟାପକ ଯେ , ଏହାକୁ ବ୍ୟାଖ୍ୟାନ କିମ୍ବା ସେମିନାର ଅଥବା ବହିରେ ସୀମିତ କରିବା ସହଜ ନୁହେଁ । ତେବେ ଭାରତୀୟ ମୂଲ୍ୟବୋଧର କେନ୍ଦ୍ରରେ କିଛି ନିର୍ଦ୍ଦିଷ୍ଟ ଆଦର୍ଶ ରହିଛି । ସେଗୁଡ଼ିକ ହେଲା- କରୁଣା , ସଦଭାବ , ନ୍ୟାୟ , ସେବା ଓ ନିଷ୍କପଟତା ।


    ଶାନ୍ତି , ସଦଭାବ ଓ ଭାଇଚାରା


    ସାରା ବିଶ୍ୱ ଭାରତ ପ୍ରତି ଆକର୍ଷିତ ହେବାର କାରଣ ସମ୍ପର୍କରେ ପ୍ରଧାନମନ୍ତ୍ରୀ କହିଥିଲେ ସର୍ବପ୍ରଥମେ ଯାହା ମନକୁ ଆସେ ତାହା ହେଲା ଶାନ୍ତି , ଏକତା ଓ ଭାଇଚାରା । ସେ କହିଥିଲେ ସଦଭାବ ଓ ଶାନ୍ତି ଯୋଗୁଁ ଅନେକ ସଭ୍ୟତା ବିଫଳ ହୋଇଥିବା ସତ୍ତ୍ୱେ ଆମ ସଭ୍ୟତା ସମୃଦ୍ଧ ହେଉଛି ଓ ଅସ୍ତିତ୍ୱ ବଜାୟ ରଖିଛି ।


    ଅନେକ ରାଜ୍ୟ , ଅନେକ ଭାଷା , ଅନେକ ଲିପି , ଅନେକ ବିଶ୍ୱାସ , ଅନେକ ପ୍ରଥା ଓ ପରମ୍ପରା , ଅନେକ ଖାଦ୍ୟାଭ୍ୟାସ , ଅନେକ ଜୀବନଶୈଳୀ , ଅନେକ ବେଶପୋଷାକ ସତ୍ତ୍ୱେ ଶତାବ୍ଦୀ ଶତାବ୍ଦୀ ଧରି ଆମେ ଶାନ୍ତିରେ ରହିଛୁ । ଶହ ଶହ ବର୍ଷ ଧରି ଆମେ ବିଶ୍ୱକୁ ସ୍ୱାଗତ କରୁଛୁ । ଅନେକ ସଭ୍ୟତା ନଷ୍ଟ ହୋଇ ଯାଇଥିବା ବେଳେ ଆମ ସଭ୍ୟତା ସମୃଦ୍ଧ ହୋଇଛି । କାହିଁକି ? କାରଣ ଏଠାରେ ଶାନ୍ତି ଓ ସୌହାର୍ଦ୍ଦ୍ୟ ରହିଛି ।


    ଆମର ବଳ ହେଉଛି ଆମ ଚିନ୍ତାଧାରା । ଆମ ଚିନ୍ତାଧାରା ଜୀବନ୍ତ ପରମ୍ପରାରେ ପରିଣତ ହୋଇଛି । ଯାହା ସରଳ ଓ ପରସ୍ପର ସହ ଯୋଡି ହୋଇଥିବା ପ୍ରଥା ମାଧ୍ୟମରେ ପରିଚାଳିତ ହେଉଛି ।


    ଏହି ପ୍ରଥାଗୁଡିକ କ୍ଳିଷ୍ଟ ନୁହେଁ କିମ୍ବା ଏକପାଖିଆ ନୁହେଁ । ସେଗୁଡ଼ିକର ସୁନ୍ଦରତା ଏହି ତଥ୍ୟରେ ନିହିତ ଯେ , ଏହାକୁ ଅଲଗା ଭାବରେ ଅଭ୍ୟାସ କରିହେବ ବୋଲି ସେ କହିଥିଲେ ।


    ସେ କହିଥିଲେ ଭାରତ ଏପରି ଏକ ଦେଶ ଯାହା ହିନ୍ଦୁ , ବୌଦ୍ଧ , ଜୈନ , ଶିଖ ଧର୍ମ ଭଳି ଜୀବନ୍ତ ଧର୍ମବିଶ୍ୱାସ ଦେଇଛି ।


    ଏହି ଭୂମିରେ ସୁଫିବାଦ ବିକଶିତ ହୋଇଛି ବୋଲି ସେ କହିଥିଲେ ।


    ଏସବୁ ମୂଳରେ ଅହିଂସା ରହିଛି ବୋଲି ସେ କହିବା ସହ ମହାତ୍ମା ଗାନ୍ଧୀ ଏସବୁ ମୂଲ୍ୟବୋଧକୁ ନେଇ ଭାରତ ପାଇଁ ସ୍ଵାଧୀନତା ଆଣି ଦେଇଥିଲେ ।


    ସଂଘର୍ଷ ଏଡ଼ାଇବା ପାଇଁ ଭାରତ କେବେହେଲେ ଶକ୍ତି ପ୍ରୟୋଗ କରେ ନାହିଁ ବରଂ ବାର୍ତ୍ତାଳାପର ଶକ୍ତି ବିନିଯୋଗ କରିଥାଏ ବୋଲି ସେ କହିଥିଲେ ।


    ପରିବେଶ ପ୍ରତି ଭଲ ପାଇବା


    “ ଭାରତ ଶାନ୍ତି ଓ ସୌହାର୍ଦ୍ଦ୍ୟରେ ବିଶ୍ୱାସ କରେ ବୋଲି ମୁଁ ଯେତେବେଳେ କହୁଛି , ସେଥିରେ ପ୍ରକୃତି ମାତା ଓ ଆମ ପରିବେଶ ପ୍ରତି ସୌହାର୍ଦ୍ଦ୍ୟ ସାମିଲ ରହିଛି । ନିକଟରେ ନିଆଯାଇଥିବା କିଛି ପଦକ୍ଷେପରେ ଏହି ଭାବନାର ପ୍ରତିଫଳିତ ହୁଏ ।


    ସ୍ୱଚ୍ଛ ଭବିଷ୍ୟତ ପାଇଁ ସୌର ଶକ୍ତିର ଉପଯୋଗ କରିବା ପାଇଁ ଅନ୍ତର୍ଜାତୀୟ ସୌର ମେଣ୍ଟରେ ଭାରତ ବିଶ୍ୱକୁ ଆଗେଇ ନେଉଛି” ବୋଲି ସେ କହିଥିଲେ ।


    ବିଗତ ପାଞ୍ଚ ବର୍ଷରେ 36କୋଟି ଏଲଇଡି ବଲବ ବିତରଣ ହୋଇଛି ଓ ଏକ କୋଟିରୁ ଅଧିକ ଷ୍ଟ୍ରିଟ ଲାଇଟକୁ ଏଲଇଡିରେ ପରିବର୍ତ୍ତିତ କରାଯାଇଛି । ଯାହାଦ୍ୱାରା 25 ହଜାର କୋଟି ଟଙ୍କା ସଞ୍ଚୟ ହେବା ସହ ଅଙ୍ଗାରକ ନିଗମନ 4 କୋଟି ଟନ କମିଛି ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ବାଘ ଓ ସିଂହଙ୍କ ସଂରକ୍ଷଣ


    2006 ଠାରୁ ଭାରତରେ ବ୍ୟାଘ ସଂଖ୍ୟା ଦ୍ଵିଗୁଣିତ ହୋଇଛି । ଏବେ ଭାରତରେ ପ୍ରାୟ 2970 ବାଘ ଅଛନ୍ତି । ପୃଥିବୀରେ ଥିବା ସମୁଦାୟ ବାଘଙ୍କ ମଧ୍ୟରୁ ତିନି ଭାଗ ଭାରତରେ ଅଛନ୍ତି । ଆମେ ବାଘଙ୍କୁ ସୁରକ୍ଷିତ ବାସସ୍ଥଳୀ ଦେଇ ପାରିଛୁ । 2010 ରେ ବାଘ ସଂଖ୍ୟା 2022 ସୁଦ୍ଧା ଦ୍ୱିଗୁଣ କରିବାକୁ ସାରା ବିଶ୍ୱ ଏକାଠି ହୋଇଥିଲା । ଆମେ ଏହି ଲକ୍ଷ୍ୟ ସମୟ ପୂର୍ବରୁ ହାସଲ କରିଛୁ ବୋଲି ସେ କହିଛନ୍ତି । ସେହିପରି ସିଂହ ସଂଖ୍ୟା 2010ରୁ 2015 ମଧ୍ୟରେ 30 ପ୍ରତିଶତ ବୃଦ୍ଧି ପାଇଛି ବୋଲି ସେ କହିଛନ୍ତି ।


    ଅଧିକ ବନାଞ୍ଚଳ ସୃଷ୍ଟି


    ଦେଶର ବନାଞ୍ଚଳ ବୃଦ୍ଧି ପାଉଛି ବୋଲି ପ୍ରଧାନମନ୍ତ୍ରୀ ଦର୍ଶାଇଛନ୍ତି । 2014ରେ 692ଟି ସଂରକ୍ଷିତ କ୍ଷେତ୍ର ଥିଲା । 2019ରେ ଏହା 860ରୁ ଅଧିକ ହୋଇଛି । 2014ରେ 43ଟି ଗୋଷ୍ଠୀ ସଂରକ୍ଷିତ ଜଙ୍ଗଲ ଥିଲା । ଏବେ ଏହି ସଂଖ୍ୟା 100ରୁ ଅଧିକ । ଏସବୁ କାରଣରୁ ବହୁ ପରିବେଶବିତ୍ ଓ ବନ୍ୟପ୍ରାଣୀ ପ୍ରେମୀ ଭାରତକୁ ଆକର୍ଷିତ ହେଉଛନ୍ତି ।


    ମହିଳା କଲ୍ୟାଣ


    ପ୍ରଧାନମନ୍ତ୍ରୀ କହିଥିଲେ ମହିଳାମାନଙ୍କୁ ସମ୍ମାନ , ପ୍ରାଧାନ୍ୟ ଓ ମର୍ଯ୍ୟାଦା ପ୍ରଦାନ ଆମ ଦେଶର ସବୁଠାରୁ ଗୁରୁତ୍ୱପୂର୍ଣ୍ଣ ଆଭିମୁଖ୍ୟ । ମହିଳାମାନେ ଦିବ୍ୟତାର ଅଭିବ୍ୟକ୍ତି ।


    ଭକ୍ତି ସନ୍ଥ ରାଜା ରାମ ମୋହନ ରାୟ , ଈଶ୍ୱର ଚନ୍ଦ୍ର ବିଦ୍ୟାସାଗର , ମହାତ୍ମା ଗାନ୍ଧୀ ଓ ସାବିତ୍ରୀ ବାଇ ଫୁଲେ ଏହି ଉଦ୍ଦେଶ୍ୟରେ କରିଥିବା ଉଲ୍ଲେଖନୀୟ ପ୍ରୟାସକୁ ସେ ପ୍ରଶଂସା କରିଥିଲେ ।


    ଭାରତୀୟ ସମ୍ବିଧାନ ମହିଳାମାନଙ୍କୁ ପ୍ରଥମରୁ ମତଦାନ ଅଧିକାର ଦେଇଥିବା ବେଳେ ପାଶ୍ଚାତ୍ୟ ଦେଶଗୁଡ଼ିକୁ ଏଥିପାଇଁ ପ୍ରାୟ ଶହେ ବର୍ଷ ଲାଗିଥିଲା ବୋଲି ପ୍ରଧାନମନ୍ତ୍ରୀ କହିଥିଲେ ।


    ଏବେ 70 ପ୍ରତିଶତରୁ ଅଧିକ ମୁଦ୍ରା ଋଣ ହିତାଧିକାରୀ ହେଉଛନ୍ତି ମହିଳା ।


    ଆମ ଦେଶର ସଶସ୍ତ୍ର ସେନାରେ ମହିଳାମାନଙ୍କ ସକ୍ରିୟ ଅବଦାନ ରହିଛି । ମହିଳା ନୌସେନା ଅଧିକାରୀଙ୍କ ଏକ ଦଳ ସମୁଦ୍ରରେ ସାରା ବିଶ୍ୱ ଭ୍ରମଣ କରିଥିଲା । ଏହା ଐତିହାସିକ ଥିଲା । ଭାରତରେ ଏବେ ସର୍ବାଧିକ ସଂଖ୍ୟକ ମହିଳା ସାଂସଦ ଅଛନ୍ତି । 2019 ଲୋକସଭା ନିର୍ବାଚନରେ ସର୍ବାଧିକ ମହିଳା ଭୋଟ ଦେଇଥିଲେ ।


    ନିଷ୍କପଟତା


    ଭାରତ ନିଷ୍କପଟତାର ଉତ୍ସବ ପାଳେ ବୋଲି ପ୍ରଧାନମନ୍ତ୍ରୀ କହିଥିଲେ । ଯେଉଁଠି ନିଷ୍କପଟତା ରହିଛି , ବିବିଧ ମତପ୍ରତି ସମ୍ମାନ ଅଛି ସେଠାରେ ନବୋନ୍ମେଷ ସ୍ୱାଭାବିକ । ଭାରତୀୟଙ୍କ ନବୋନ୍ମେଷ ବିଶ୍ୱକୁ ଆକର୍ଷିତ କରୁଛି । ଭାରତୀୟ ଚିନ୍ତାଧାରା ବିଶ୍ୱକୁ ଅନେକ କିଛି ଦେଇଛି ଓ ଅନେକ କିଛି ଦେବାର ଦକ୍ଷତା ରଖୁଛି । ଆମ ଗ୍ରହ ସମ୍ମୁଖୀନ ହେଉଥିବା ଅନେକ ପ୍ରମୁଖ ସମସ୍ୟାର ସମାଧାନ କରିବାର ଦକ୍ଷତା ଏହାର ରହିଛି ବୋଲି ସେ କହିଛନ୍ତି ।


    *********

    
    
    (Release ID: 1599878) Visitor Counter : 20