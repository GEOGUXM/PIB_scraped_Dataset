      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବଜେଟ ଅଧିବେଶନରେ ସମସ୍ତ ପ୍ରସଙ୍ଗରେ ଆଲୋଚନା ଲାଗି ସରକାର ପ୍ରସ୍ତୁତ : ପ୍ରଧାନମନ୍ତ୍ରୀ
      • ସାମ୍ପ୍ରତିକ ବୈଶ୍ୱିକ ପରିସ୍ଥିତିରେ ଦେଶର ହିତ ପାଇଁ ଆର୍ଥିକ ପ୍ରସଙ୍ଗ ଉପରେ ବିଶେଷ ଗୁରୁତ୍ୱ ଦିଆଯିବା ଆବଶ୍ୟକ ବୋଲି କହିଲେ ପ୍ରଧାନମନ୍ତ୍ରୀ
      • ସଂସଦର ଉପାଦେୟତା ବୃଦ୍ଧି ସମସ୍ତ ସଦସ୍ୟଙ୍କ ଦାୟିତ୍ୱ ହେବା ଆବଶ୍ୟକ : ପ୍ରଧାନମନ୍ତ୍ରୀ
      Posted On: 30 JAN 2020 5:58PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଛନ୍ତି ଯେ ସଂସଦର ଆଗାମୀ ବଜେଟ ଅଧିବେଶନରେ ସମସ୍ତ ପ୍ରସଙ୍ଗରେ ଆଲୋଚନା ଲାଗି ସରକାର ପ୍ରସ୍ତୁତ । 31 ଜାନୁଆରୀ 2020ରେ ସଂସଦର ବଜେଟ ଅଧିବେଶନ ଆରମ୍ଭ ହେବାର ଅବ୍ୟବହିତ ପୂର୍ବରୁ ଆଜି ଅନୁଷ୍ଠିତ ସର୍ବଦଳୀୟ ବୈଠକରେ ଉଦବୋଧନ ଦେଇ ସେ ଏହା କହିଛନ୍ତି ।


    ଦେଶର ସାମ୍ପ୍ରତିକ ଅର୍ଥନୈତିକ ସ୍ଥିତି ଉପରେ ଆଗାମୀ ଅଧିବେଶନରେ ଗୁରୁତ୍ୱାରୋପ କରିବା ଲାଗି ଅଧିକାଂଶ ସଦସ୍ୟଙ୍କ ଦ୍ୱାରା ଦିଆଯାଇଥିବା ପରାମର୍ଶକୁ ପ୍ରଧାନମନ୍ତ୍ରୀ ତାଙ୍କ ଉଦଯାପନୀ ବକ୍ତବ୍ୟରେ ସ୍ୱାଗତ କରିଥିଲେ ।


    ସେ କହିଥିଲେ , “ ଅଧିକାଂଶ ସଦସ୍ୟ ଦେଶର ଅର୍ଥନୈତିକ ସ୍ଥିତି ସମ୍ପର୍କରେ ଆଲୋଚନା ଲାଗି ପରାମର୍ଶ ଦେଇଛନ୍ତି । ମୁଁ ଏହାକୁ ସ୍ୱାଗତ କରୁଛି ଏବଂ ଆପଣ ସମସ୍ତଙ୍କ ପରାମର୍ଶ ଅନୁଯାୟୀ ଆମେ ଅର୍ଥର୍ନୈତିକ ପ୍ରସଙ୍ଗ ଉପରେ ଆଲୋଚନା କରିବୁ । ”


    ବର୍ତ୍ତମାନର ବୈଶ୍ୱିକ ପରିସ୍ଥିତିରେ ଦେଶ କିଭଳି ଭାବେ ପ୍ରଗତି ପଥରେ ଆଗେଇ ପାରିବ ସେଥିପ୍ରତି ଧ୍ୟାନ ଦେବା ଲାଗି ପ୍ରଧାନମନ୍ତ୍ରୀ ସମସ୍ତ ସଦସ୍ୟମାନଙ୍କୁ ଅନୁରୋଧ କରିଥିଲେ ।


    ସେ କହିଥିଲେ , “ ବୈଶ୍ୱିକ ପରିସ୍ଥିତିକୁ କିଭଳି ଭାବେ ଭାରତ ସପକ୍ଷରେ ଆଣିପାରିବା ସେଥିପ୍ରତି ଆମେ ଧ୍ୟାନ ଦେବା ଉଚିତ ” ।


    “ ଏହି ବଜେଟ ଅଧିବେଶନ ଏବଂ ନୂଆବର୍ଷର ଆରମ୍ଭରୁ ଯଦି ଆମେ ଦେଶର ଅର୍ଥବ୍ୟବସ୍ଥାକୁ ଏକ ଉପଯୁକ୍ତ ମାର୍ଗରେ ନେଇପାରିବା ତା ’ ହେଲେ ଏହା ଦେଶର ହିତ ପାଇଁ ଶ୍ରେଷ୍ଠ ଯୋଗଦାନ ହେବ ,” ବୋଲି ସେ କହିଥିଲେ ।


    ସଦସ୍ୟମାନଙ୍କ ଦ୍ୱାରା ଉପସ୍ଥାପନ କରାଯାଇଥିବା ଅନ୍ୟ ପ୍ରସଙ୍ଗ ଉପରେ ପ୍ରଧାନମନ୍ତ୍ରୀ କହିଥିଲେ , “ ଆପଣମାନଙ୍କ ଦ୍ୱାରା ଉପସ୍ଥାପନ କରାଯାଇଥିବା ଅନ୍ୟ ପ୍ରସଙ୍ଗରେ ମୁଁ ସହମତ । ମୁଁ ଏଠାରେ କହିବାକୁ ଚାହେଁ ଯେ , ଏ ସମସ୍ତ ପ୍ରସଙ୍ଗ ଉପରେ ଏକ ଖୋଲା ବିତର୍କ ହେବା ଉଚିତ । ”


    ସଂସଦ ଅଧିବେଶନକୁ ଅଧିକ ଫଳପ୍ରଦ କରିବା ଲାଗି ଯୋଗଦାନ କରିବା ନିମନ୍ତେ ପ୍ରଧାନମନ୍ତ୍ରୀ ସମସ୍ତ ସଦସ୍ୟମାନଙ୍କୁ ଅନୁରୋଧ କହିଥିଲେ ।


    ପୂର୍ବ ଦୁଇଟି ଅଧିବେଶନ ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ , “ ସଂସଦର ବିଗତ ଦୁଇଟି ଅଧିବେଶନ ଅଧିକ ଫଳପ୍ରଦ ଥିଲା ଏବଂ ଏହା ସପକ୍ଷରେ ଜନସାଧାରଣଙ୍କ ବ୍ୟାପକ ସମର୍ଥନ ଦେଖିବାକୁ ମିଳିଥିଲା । ଜନସାଧାରଣଙ୍କ ପ୍ରତିନିଧି ଭାବେ ସମସ୍ତ ପ୍ରସଙ୍ଗରେ ଖୋଲା ମନରେ ଆଲୋଚନା କରି ସଦନକୁ ଅଧିକ ଫଳପ୍ରଦ କରିବା ଆମ ସମସ୍ତଙ୍କର ଦାୟିତ୍ୱ । ”


    ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ , ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ପ୍ରହ୍ଲାଦ ଯୋଶୀ , ସଂସଦୀୟ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଅର୍ଜୁନ ରାମ ମେଘୱାଲ ଓ ଶ୍ରୀ ଭି. ମୂରଲୀଧରନଙ୍କ ସମେତ ସବୁଦଳର ସାଂସଦମାନେ ଏହି ବୈଠକରେ ଯୋଗ ଦେଇଥିଲେ ।


    **********

    
    
    (Release ID: 1601142) Visitor Counter : 13