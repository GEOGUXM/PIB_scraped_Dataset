      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନ୍ୟାସନାଲ କ୍ୟାଡେଟ୍ କର୍ପସ ରାଲିରେ ଯୋଗଦେଲେ ପ୍ରଧାନମନ୍ତ୍ରୀ
      • ପ୍ରତ୍ୟେକଙ୍କୁ ସାଥୀରେ ନେଇ ଦେଶକୁ ଆଗେଇ ନେବାକୁ ଦେଲେ ଆହ୍ୱାନ
      • ଐତିହାସିକ ଅନ୍ୟାୟ ଦୂର ପାଇଁ ଅଣାଯାଇଛି ନାଗରିକତା ସଂଶୋଧନ ଆଇନ: ପ୍ରଧାନମନ୍ତ୍ରୀ
      • ସର୍ବୋଚ୍ଚ ସ୍ତରରେ ପହଞ୍ଚିଛି ଭାରତ-ବାଂଲାଦେଶ ସମ୍ପର୍କ
      Posted On: 28 JAN 2020 3:58PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଦିଲ୍ଲୀରେ ନ୍ୟାସନାଲ କ୍ୟାଡେଟ୍ କର୍ପସ ( NCC ) ରାଲିରେ ଯୋଗଦେଇଥିଲେ । ରାଲିରେ ପ୍ରଧାନମନ୍ତ୍ରୀ ଗାର୍ଡ ଅଫ୍ ଅନରର ତଦାରଖ କରିଥିଲେ ଏବଂ ଦେଶର ବିଭିନ୍ନ ଏନସିସି ଟିମ୍ ତଥା ଅନ୍ୟ ବନ୍ଧୁ ଓ ପଡ଼ୋଶୀ ରାଷ୍ଟ୍ରରୁ ଆସିଥିବା କ୍ୟାଡେଟ୍ ଦ୍ୱାରା ମାର୍ଚ୍ଚ ପାଷ୍ଟର ସମୀକ୍ଷା କରିଥିଲେ ।


    ବୋଡୋ ଓ ବ୍ରୁ-ରିଆଙ୍ଗ ଚୁକ୍ତି


    ଉତ୍ତର ପୂର୍ବାଞ୍ଚଳ ବିକାଶ ସମ୍ପର୍କରେ ବର୍ଣ୍ଣନା କରି ପ୍ରଧାନମନ୍ତ୍ରୀ କହିଲେ ଯେ ପୂର୍ବରୁ ଏହି ଅଞ୍ଚଳ ଅବହେଳିତ ଏବଂ ବିଚ୍ଛିନ୍ନତାବାଦୀ ଲଢ଼େଇର ସମ୍ମୁଖୀନ ହେଉଥିଲା , ହିଂସାରେ ବହୁ ନିରୀହ ଲୋକଙ୍କ ଜୀବନ ଯାଉଥିଲା । ସେ କହିଲେ ଯେ ଗୋଟିଏ ପଟେ ଉତ୍ତର ପୂର୍ବାଞ୍ଚଳର ବିକାଶ ପାଇଁ ସରକାରଙ୍କ ଦ୍ୱାରା ଅଦୃଷ୍ଟପୂର୍ବ ଯୋଜନା ଅଣାଗଲା , ଏବଂ ଅନ୍ୟପକ୍ଷରେ ସମ୍ପୂର୍ଣ୍ଣ ଖୋଲା ମସ୍ତିଷ୍କ ଓ ଖୋଲା ହୃଦୟର ସହ ସବୁ ଅଂଶୀଦାରଙ୍କ ସହ କଥାବାର୍ତ୍ତା ଆରମ୍ଭ କରାଗଲା । ଏହାର ଫଳସ୍ୱରୂପ ବୋଡୋ ଚୁକ୍ତି ହେଲା । ଏହା ୟଙ୍ଗ ଇଣ୍ଡିଆର ଚିନ୍ତାଧାରା ।


    ମିଜୋରାମ ଓ ତ୍ରିପୁରା ମଧ୍ୟରେ ବ୍ରୁ-ରିଆଙ୍ଗ ଚୁକ୍ତି ପରେ ବ୍ରୁ ଟ୍ରାଇବକୁ ନେଇ 23 ବର୍ଷ ପୁରୁଣା ସମସ୍ୟାର ସମାଧାନ ହୋଇଥିଲା । ଏହା ହିଁ ୟଙ୍ଗ ଇଣ୍ଡିଆର ଚିନ୍ତାଧାରା । ପ୍ରତ୍ୟେକଙ୍କୁ ଏକାଠି ନେଇ , ପ୍ରତ୍ୟେକଙ୍କର ବିକାଶ କରାଇ , ପ୍ରତ୍ୟେକଙ୍କୁ ଫାଇଦା ଦେଇ ଆମେ ଦେଶକୁ ଆଗକୁ ବଢ଼ାଉଛୁ ।


    ନାଗରିକତା ସଂଶୋଧନ ଆଇନ


    ପ୍ରଧାନମନ୍ତ୍ରୀ କହିଲେ ଯେ ନାଗରିକତା ସଂଶୋଧନ ଆଇନର ସତ୍ୟତା ନେଇ ଦେଶର ଯୁବଗୋଷ୍ଠୀ ଜାଣିବା ନିହାତି ଆବଶ୍ୟକ । ସ୍ୱାଧୀନତା ପରଠାରୁ ପାକିସ୍ତାନ , ବାଂଲାଦେଶ , ଆଫଗାନିସ୍ତାନରେ ଥିବା ହିନ୍ଦୁ-ଶିଖ୍ ଓ ଅନ୍ୟ ସଂଖ୍ୟାଲଘୁ ଯଦି ଭାରତ ଆସିବାକୁ ଚାହିଁବେ , ସେମାନଙ୍କୁ ଗ୍ରହଣ କରାଯିବ ବୋଲି ସ୍ୱାଧୀନ ଭାରତ ପ୍ରତିଶ୍ରୁତିବଦ୍ଧ ହୋଇଛି । ସେ କହିଛନ୍ତି , ଏହା ଗାନ୍ଧିଜୀଙ୍କ ଇଚ୍ଛା ଥିଲା , ଏହା 1950 ନେହରୁ-ଲିଆକତ୍ ଚୁକ୍ତିର ଭାବନା ରହିଥିଲା । ଏସବୁ ରାଷ୍ଟ୍ରରେ ନିର୍ଯାତନାର ଶିକାର ହୋଇଥିବା ସଂଖ୍ୟାଲଘୁ ଲୋକମାନଙ୍କୁ ଶରଣ ଦେବା ଓ ସେମାନଙ୍କୁ ଭାରତର ନାଗରିକତା ପ୍ରଦାନ ଭାରତର ଦାୟିତ୍ୱ । କିନ୍ତୁ ଏଭଳି ହଜାର ହଜାର ଲୋକ ଅଗ୍ରହଣୀୟ ହୋଇଛନ୍ତି । ଏଭଳି ଲୋକମାନଙ୍କ ପ୍ରତି ହୋଇଥିବା ଐତିହାସିକ ଅନ୍ୟାୟ ବନ୍ଦ କରିବା ଉଦ୍ଦେଶ୍ୟରେ ଆଜି ଆମ ସରକାର ନାଗରିକତା ସଂଶୋଧନ ଆଇନ ଆଣି ଏଭଳି ଲୋକମାନଙ୍କୁ ଭାରତର ନାଗରିକତା ପ୍ରଦାନ କରି ନିଜର ପୁରୁଣା ପ୍ରତିଶ୍ରୁତିକୁ ପୂରଣ କରିଛି ବୋଲି ପ୍ରଧାନମନ୍ତ୍ରୀ କହିଲେ ।


    ପ୍ରଧାନମନ୍ତ୍ରୀ କହିଲେ ଯେ ଦେଶ ବିଭାଜନ ବେଳେ ବହୁ ଲୋକ ଭାରତ ଛାଡ଼ିଥିଲେ କିନ୍ତୁ ଏଠାରେ ଥିବା ସମ୍ପତ୍ତି ଉପରେ ସେମାନଙ୍କ ଦାବିଦାର ରଖିଥିଲେ । କୋଟି କୋଟି ଟଙ୍କାର ଏଭଳି ସମ୍ପତ୍ତି ଉପରେ ଭାରତର ଅଧିକାର ଥିବା ସତ୍ତ୍ୱେ ଶତ୍ରୁ ସମ୍ପତ୍ତିକୁ ଦଶନ୍ଧି ଦଶନ୍ଧି ଧରି ସ୍ଥଗିତ ରଖାଯାଇଥିଲା । ଯେଉଁମାନେ ସେତେବେଳେ ଶତ୍ରୁ ସମ୍ପତି ଆଇନକୁ ବିରୋଧ କରୁଥିଲେ ଏବେ ଏହି ଲୋକମାନେ ନାଗରିକତା ସଂଶୋଧନ ଆଇନକୁ ବିରୋଧ କରିବାକୁ ଆସିଛନ୍ତି ।


    ଇଣ୍ଡୋ-ବାଂଲାଦେଶ ସୀମା ବିବାଦ


    ପ୍ରଧାନମନ୍ତ୍ରୀ କହିଲେ ଯେ ଭାରତ ଓ ବାଂଲାଦେଶ ମଧ୍ୟରେ ଥିବା ସୀମା ବିବାଦର ସମାଧାନ ପାଇଁ କୌଣସି ଠୋସ୍ ପଦକ୍ଷେପ ନିଆଯାଇ ନଥିଲା । ଯେ ପର୍ଯ୍ୟନ୍ତ ସୀମା ବିବାଦ ରହିବ , ସେ ପର୍ଯ୍ୟନ୍ତ ଅନୁପ୍ରବେଶ ବନ୍ଦ ହେବନି । ଏହି ବିବାଦ ଅସମାହିତ ରହିବା ଦ୍ୱାରା ଅନୁପ୍ରବେଶକାରୀଙ୍କ ପାଇଁ ମୁକ୍ତ ପଥ ରହୁଛି , ଯେଉଁଥିପାଇଁ ରାଜନୀତି କରିବାକୁ ସୁବିଧା ଦେଉଛି ।


    ସେ କହିଲେ ଯେ ଉଭୟ ପକ୍ଷକୁ ଶୁଣି , ପ୍ରତ୍ୟେକଙ୍କୁ ଠିକ୍ ଭାବେ ବୁଝି , ଉଭୟ ରାଷ୍ଟ୍ର ସହମତ ହୋଇଥିବା ଏକ ସମାଧାନ ପନ୍ଥା ବାହାର କରି ସରକାର ବାଂଲାଦେଶ ସହ ସୀମା ବିବାଦର ସମାଧାନ କରିଛନ୍ତି । ଆଜି କେବଳ ସୀମା ବିବାଦ ସମାଧାନ ହୋଇଛି ତାହା ନୁହେଁ , ବରଂ ଭାରତ ଓ ବାଂଲାଦେଶ ସମ୍ପର୍କ ଏକ ନୂଆ ଐତିହାସିକ ଉଚ୍ଚତା ଛୁଇଁଛି ଏବଂ ଉଭୟ ରାଷ୍ଟ୍ର ଏବେ ଏକାଠି ଦାରିଦ୍ର୍ୟ ସହ ଲଢ଼େଇ କରୁଛନ୍ତି ।


    କ ର୍ତ୍ତା ରପୁର କରିଡର


    ପ୍ରଧାନମନ୍ତ୍ରୀ କହିଲେ ଯେ ବିଭାଜନ ଯୋଗୁ ପାକିସ୍ତାନର ଅଂଶବିଶେଷ ହୋଇ ଗୁରୁଦ୍ୱାର କର୍ତ୍ତାରପୁର ସାହିବ ଆମଠାରୁ ଦୂରେଇ ଯାଇଥିଲା । କର୍ତ୍ତାରପୁର ଗୁରୁ ନାନକଙ୍କ ସ୍ଥାନ ଥିଲା । ଏହି ପବିତ୍ର ସ୍ଥାନ ସହ କୋଟି କୋଟି ଦେଶବାସୀଙ୍କ ଆଶା ଓ ବିଶ୍ୱାସ ଯୋଡ଼ି ହୋଇ ରହିଥିଲା । ସେ କହିଲେ ଯେ ଦଶନ୍ଧି ଦଶନ୍ଧି ହେଲା ଶିଖ୍ ଶ୍ରଦ୍ଧାଳୁମାନେ ସହଜରେ କର୍ତ୍ତାରପୁର ପହଞ୍ଚି ଗୁରୁଭୂମି ଦେଖିବାକୁ ଅପେକ୍ଷା କରୁଥିଲେ । ଏହି ସରକାରରେ କର୍ତ୍ତାରପୁର କରିଡର ନିର୍ମାଣ କରାଯାଇପାରିଛି ।


    ************

    
    
    (Release ID: 1601117) Visitor Counter : 9