      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      “ପରୀକ୍ଷା ପେ ଚର୍ଚ୍ଚା 2020”ରେ ବିଦ୍ୟାର୍ଥୀଙ୍କ ସହ ଆଲୋଚନା କଲେ ପ୍ରଧାନମନ୍ତ୍ରୀ
      Posted On: 20 JAN 2020 4:41PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସୋମବାର ‘ ପରୀକ୍ଷା ପେ ଚର୍ଚ୍ଚା 2020 ’ କାର୍ଯ୍ୟକ୍ରମରେ ନୂଆଦିଲ୍ଲୀସ୍ଥିତ ତାଲକଟୋରା ଷ୍ଟାଡିୟମଠାରେ ବିଦ୍ୟାର୍ଥୀଙ୍କ ସହ ଆଲୋଚନା କରିଥିଲେ । ଏହି ଆଲୋଚନା କାର୍ଯ୍ୟକ୍ରମରେ 50 ଜଣ ଦିବ୍ୟାଙ୍ଗ ବିଦ୍ୟାର୍ଥୀ ମଧ୍ୟ ଅଂଶଗ୍ରହଣ କରିଥିଲେ । 90 ମିନିଟ୍ ଧରି ଚାଲିଥିବା ଏହି ଆଲୋଚନାରେ ଛାତ୍ରଛାତ୍ରୀମାନେ ବିଭିନ୍ନ ପ୍ରସଙ୍ଗର ଗୁରୁତ୍ୱ ସମ୍ପର୍କରେ ପ୍ରଧାନମନ୍ତ୍ରୀଙ୍କ ନିକଟରୁ ମାର୍ଗଦର୍ଶନ ଚାହିଁଥିଲେ । ଚଳିତ ବର୍ଷ ମଧ୍ୟ ଏହି କାର୍ଯ୍ୟକ୍ରମରେ ସାରା ଦେଶର ବିଭିନ୍ନ ଭାଗ ସମେତ ବିଦେଶରୁ ଛାତ୍ରଛାତ୍ରୀ ଅଂଶଗ୍ରହଣ କରିଥିଲେ ।


    ଏ ଅବସରରେ ପ୍ରଧାନମନ୍ତ୍ରୀ ସମସ୍ତ ବିଦ୍ୟାର୍ଥୀଙ୍କୁ ଏକ ସମୃଦ୍ଧ ନୂଆବର୍ଷ ଏବଂ ଏକ ନୂଆ ଦଶନ୍ଧିର ଶୁଭେଚ୍ଛା ଜଣାଇଥିଲେ । ଦଶନ୍ଧିର ଗୁରୁତ୍ୱ ସମ୍ପର୍କରେ ବର୍ଣ୍ଣନା କରି ସେ କହିଛନ୍ତି , ଏବେ ଦେଶର ବିଦ୍ୟାଳୟଗୁଡ଼ିକରେ ଅନ୍ତିମ ବର୍ଷରେ ପାଦ ଥାପିଥିବା ପିଲାମାନଙ୍କ ନିକଟରୁ ଚଳିତ ଦଶନ୍ଧିର ବଳକା ସମୟ ବହୁ ଆଶା ଓ ଆକାଂକ୍ଷା ରଖିଛି ।


    ସେ କହିଲେ , “ ଏହି ଦଶନ୍ଧିରେ ଦେଶ ଯାହା କିଛି କରୁ ନା କାହିଁକି , ଦଶମ , ଏକାଦଶ ଓ ଦ୍ୱାଦଶ ଶ୍ରେଣୀରେ ଥିବା ପିଲାମାନଙ୍କୁ ଏବେ ଏକ ମହାନ ଭୂମିକା ତୁଲାଇବାକୁ ପଡ଼ିବ । ଦେଶକୁ ନୂଆ ଉଚ୍ଚତାରେ ପହଞ୍ଚାଇବାକୁ , ନୂଆ ଆଶା ହାସଲ ପାଇଁ ଏବେ ସବୁକିଛି ଏହି ନୂଆ ପିଢ଼ିଙ୍କ ଉପରେ ନିର୍ଭର କରୁଛି । ”


    ଆଲୋଚନା ଆରମ୍ଭ କରିବା ପୂର୍ବରୁ ପ୍ରଧାନମନ୍ତ୍ରୀ କହିଲେ , ସେ ଯୋଗ ଦେଉଥିବା କାର୍ଯ୍ୟକ୍ରମଗୁଡ଼ିକ ମଧ୍ୟରୁ ପରୀକ୍ଷା ପେ ଚର୍ଚ୍ଚା ତାଙ୍କ ହୃଦୟର ସବୁଠୁ ନିକଟତର ।


    “ ପ୍ରଧାନମନ୍ତ୍ରୀ ଭାବେ ଜଣକୁ ବହୁ ପ୍ରକାରର କାର୍ଯ୍ୟକ୍ରମରେ ଯୋଗ ଦେବାକୁ ପଡ଼ିଥାଏ । ଏସବୁ ଆଲୋଚନାରୁ ଅନେକ କିଛି ଶିଖିବାକୁ ମିଳିଥାଏ । ସେଗୁଡ଼ିକ ମଧ୍ୟରୁ ପ୍ରତ୍ୟେକ ଏକ ନୂଆ ଅଭିଜ୍ଞତା ଦେଇଥାଏ । କିନ୍ତୁ ମୋତେ ଯଦି କେହି ପଚାରିବ , କେଉଁ କାର୍ଯ୍ୟକ୍ରମ ମୋ ହୃଦୟକୁ ଛୁଇଁଛି , ତେବେ ମୁଁ କହିବି ତାହା ହେଉଛି ପରୀକ୍ଷା ପେ ଚର୍ଚ୍ଚା । ମୁଁ ହାକାଥନରେ ଯୋଗଦେବାକୁ ମଧ୍ୟ ଭଲ ପାଏ । ସେମାନେ ଭାରତର ଶକ୍ତି ଓ ପ୍ରତିଭାକୁ ପ୍ରଦର୍ଶନ କରିଥାନ୍ତି ” ବୋଲି ସେ କହିଲେ ।


    ନିରୁତ୍ସାହ ଓ ମୁଡ୍ ପରିବର୍ତ୍ତନ ସହ ମୁକାବିଲା


    ପଢ଼ା ବେଳେ ଆଗ୍ରହ କମୁଥିବା ନେଇ ଏକ ଛାତ୍ର କରିଥିବା ପ୍ରଶ୍ନର ଉତ୍ତର ଦେଇ ପ୍ରଧାନମନ୍ତ୍ରୀ କହିଲେ , ଅଧିକାଂଶ ସମୟରେ ବିଦ୍ୟାର୍ଥୀମାନେ ବିଭିନ୍ନ ବାହ୍ୟ କାରଣରୁ ନିରୁତ୍ସାହିତ ହୋଇଥାନ୍ତି ଏବଂ ସେମାନେ ନିଜ ଆଶାକୁ ଅଧିକ ପ୍ରଧାନ୍ୟ ଦେଇଥାନ୍ତି ।


    ପ୍ରଧାନମନ୍ତ୍ରୀ ବିଦ୍ୟାର୍ଥୀମାନଙ୍କୁ କହିଲେ , ନିରୁତ୍ସାହିତ ହେବାର କାରଣକୁ ଖୋଜି ବାହାର କର ଏବଂ ଏହାକୁ କିଭଳି ମୁକାବିଲା କରାଯିବ ସେନେଇ ଚିନ୍ତା କର । ସେ ଏଥିପାଇଁ ନିକଟରେ ଘଟିଥିବା ଚନ୍ଦ୍ରାୟନ ସମସ୍ୟା ଓ ଇସ୍ରୋଙ୍କୁ ତାଙ୍କ ଗସ୍ତର ଉଦାହରଣ ଦେଇଥିଲେ ।


    “ ପ୍ରେରଣା ଓ ନିରୁତ୍ସାହ ବେଶ୍ ସାଧାରଣ । ପ୍ରତ୍ୟେକ ଏହି ଅନୁଭବ ଦେଇ ଗତି କରିଥାନ୍ତି । ଏ ପ୍ରସଙ୍ଗ ସ୍ୱରୂପ ମୁଁ ଚନ୍ଦ୍ରାୟନ ସମୟରେ ମୋର ଇସ୍ରୋ ଗସ୍ତ ଏବଂ ଆମର କଠିନ ପରିଶ୍ରମୀ ବୈଜ୍ଞାନିକଙ୍କ ସହ ବିତାଇଥିବା ସମୟକୁ ଭୁଲିପାରିବି ନାହିଁ । ”


    ସେ କହିଲେ , “ ଆମେ ବିଫଳତାକୁ ଝୁଣ୍ଟି ପଡ଼ିବା ବା ହାରିଯିବା ବୋଲି ଭାବିନା ଅନୁଚିତ । ଆମେ ଜୀବନର ପ୍ରତ୍ୟେକ ଦିଗରେ ଉତ୍ସାହୀ ହେବା ଉଚିତ । ଏକ ସାମୟିକ ପଛଘୁଞ୍ଚା ଅର୍ଥ ନୁହେଁ ଯେ ଆମେ ଜୀବନରେ ସଫଳତା ପାଇପାରିବା ନାହିଁ । ଏକ ବିଫଳତାର ଅର୍ଥ ହେଉଛି ଆଗକୁ ଶ୍ରେଷ୍ଠ ରହିଛି । ଆମେ ଆମର ଚାପଗ୍ରସ୍ତ ସ୍ଥିତିକୁ ଏକ ଉଜ୍ଜ୍ୱଳ ଭବିଷ୍ୟତ ଆଡ଼କୁ ଏକ ପାଦରେ ପରିବର୍ତ୍ତନ କରିବା ଆବଶ୍ୟକ । ”


    2001ରେ ଭାରତ-ଅଷ୍ଟ୍ରେଲିଆ ମ୍ୟାଚ୍ ବେଳେ କିଭଳି ଏକ କଷ୍ଟକର ପରିସ୍ଥିତିରୁ କ୍ରିକେଟର ରାହୁଲ ଦ୍ରାବିଡ଼ ଓ ଭିଭିଏସ୍ ଲକ୍ଷ୍ମଣ ଭାରତ ପାଇଁ ବିଜୟ ଆଣିଥିଲେ , ପ୍ରଧାନମନ୍ତ୍ରୀ ତାହାର ଉଦାହରଣ ଦେଇଥିଲେ ।


    ଏହାଛଡ଼ା କିଭଳି ଭାରତୀୟ ବୋଲର ଅନିଲ କୁମ୍ବଲେ ନିଜର କ୍ଷତ ସତ୍ତ୍ୱେ ଭାରତ ପାଇଁ ଗୌରବ ଆଣିବାକୁ ବୋଲିଂ କରିଥିଲେ ସେ ତାହା ବର୍ଣ୍ଣନା କରିଥିଲେ ।


    “ ଏହା ହିଁ ସକାରାତ୍ମକ ପ୍ରେରଣାର ଶକ୍ତି ” ବୋଲି ସେ କହିଥିଲେ ।


    ପାଠପଢ଼ା ବାହାର କାର୍ଯ୍ୟକଳାପ ଓ ପାଠପଢ଼ା ମଧ୍ୟରେ ସନ୍ତୁଳନ:


    କିଭଳି ପାଠପଢ଼ା ଓ ବାହ୍ୟ କାର୍ଯ୍ୟକଳାପ ମଧ୍ୟରେ ସନ୍ତୁଳନ ଅଣାଯାଇପାରିବ ବୋଲି ଏକ ପ୍ରଶ୍ନର ଉତ୍ତରରେ ପ୍ରଧାନମନ୍ତ୍ରୀ କହିଲେ , ଏକ ବିଦ୍ୟାର୍ଥୀ ଜୀବନରେ ପାଠପଢ଼ା ସହ ଜଡ଼ିତ ବାହ୍ୟ କାର୍ଯ୍ୟକଳାପକୁ ଅଣଦେଖା କରାଯାଇପାରିବ ନାହିଁ ।


    ସେ କହିଲେ , “ ପାଠପଢ଼ା ବାହାର କାର୍ଯ୍ୟକଳାପ ବିନା ଜଣେ ଛାତ୍ର ରୋବୋଟ ସହ ସମାନ । ”


    କିନ୍ତୁ ସେ କହିଲେ ଯେ ପାଠପଢ଼ା ଓ ବାହ୍ୟ କାର୍ଯ୍ୟକଳାପକୁ ସନ୍ତୁଳନ ରଖିବା ପାଇଁ ବିଦ୍ୟାର୍ଥୀଙ୍କୁ ଏକ ଉତ୍ତମ ତଥା ଯଥାର୍ଥ ସମୟ ପରିଚାଳନା ଆବଶ୍ୟକ ।


    “ ବର୍ତ୍ତମାନ ସମୟରେ ପର୍ଯ୍ୟାପ୍ତ ସୁଯୋଗ ରହିଛି ଏବଂ ମୁଁ ଆଶା କରୁଛି ଯେ ଯୁବଗୋଷ୍ଠୀ ଏହାକୁ ବ୍ୟବହାର କରି ନିଜର ଅଭ୍ୟାସ ଓ କାର୍ଯ୍ୟକଳାପକୁ ଆଗ୍ରହ ଓ ଉପଯୁକ୍ତ ଉତ୍ସାହ ସହ କରିପାରିବେ । ”


    ତେବେ ପିଲାମାନଙ୍କ ପାଠପଢ଼ା ବାହାର ଆଗ୍ରହକୁ ଏକ ଫେସନ ଷ୍ଟେଟମେଣ୍ଟରେ ପରିଣତ ନ କରିବାକୁ ସେ ପିତାମାତାମାନଙ୍କୁ ଚେତାଇ ଦେଇଥିଲେ ।


    “ ଯେତେବେଳେ ପିଲାମାନଙ୍କ ଆଗ୍ରହ ପିତାମାତାଙ୍କ ଫେସନ ଷ୍ଟେଟମେଣ୍ଟରେ ପରିଣତ ହୁଏ , ତାହା ଭଲ ନୁହେଁ । ପାଠପଢ଼ା ବାହାର କାର୍ଯ୍ୟକଳାପକୁ ଗ୍ଲାମରରେ ପରିଣତ ହେବା ଅନୁଚିତ ” ବୋଲି ସେ କହିଲେ ।


    ସ୍କୋର ସବୁ କିଛି କି ?


    କିଭଳି ପରୀକ୍ଷାରେ ଅଧିକ ନମ୍ବର ସ୍କୋର କରାଯାଇପାରିବ ଓ ଏହା ସବୁକିଛି ନିର୍ଦ୍ଧାରଣ କରୁଛି କି ବୋଲି ପ୍ରଶ୍ନର ଉତ୍ତରରେ ପ୍ରଧାନମନ୍ତ୍ରୀ କହିଲେ , “ ଆମର ଶିକ୍ଷା ବ୍ୟବସ୍ଥା ବିଭିନ୍ନ ପରୀକ୍ଷାରେ ଆମର ପ୍ରଦର୍ଶନ ଆଧାରରେ ଆମର ସଫଳତା ନିର୍ଦ୍ଧାରଣ କରିଥାଏ । ଯଦିଓ ଆମେ ଉତ୍ତମ ମାର୍କ ରଖିବାକୁ ଗୁରୁତ୍ୱ ଦେଇଥାଉ , ଏଥିପାଇଁ ଆମ ପିତାମାତା ମଧ୍ୟ ପ୍ରୋତ୍ସାହିତ କରିଥାନ୍ତି । ”


    ଆଜି ବିଭିନ୍ନ ପ୍ରକାର ସୁଯୋଗ ରହିଛି ବୋଲି କହି ସେ ପିଲାମାନଙ୍କୁ ପରାମର୍ଶ ଦେଇଛନ୍ତି , ସଫଳତା ଓ ବିଫଳତା ସବୁକିଛି ପରୀକ୍ଷା ନିର୍ଦ୍ଧାରଣ କରିଥାଏ ବୋଲି ଥିବା ଭାବନାରୁ ବାହାରକୁ ଆସ ।


    “ ମାର୍କ ଜୀବନ ନୁହେଁ । ସେହିପରି ପରୀକ୍ଷା ସାରା ଜୀବନକୁ ନିର୍ଦ୍ଧାରଣ କରି ନ ଥାଏ । ଏହା ଆମ ବାଟରେ ଏକ ପାଦ , ଜୀବନରେ ଏକ ପ୍ରମୁଖ ପାଦ । କିନ୍ତୁ ଏହା ସବୁକିଛି ବୋଲି ନ କହିବାକୁ ମୁଁ ପିତାମାତାଙ୍କୁ ପ୍ରାର୍ଥନା କରୁଛି । ଯଦି ଏହା ନ ହୁଏ , ତେବେ ତୁମେ ସବୁକିଛି ହରାଇ ଦେଲ ବୋଲି ଭାବିବା ଅନୁଚିତ । ତୁମେ ଯେ କୌଣସି କ୍ଷେତ୍ରକୁ ଯାଇପାରିବ । ସେଠାରେ ପର୍ଯ୍ୟାପ୍ତ ସୁଯୋଗ ରହିଛି ” ବୋଲି ସେ କହିଲେ ।


    ପରୀକ୍ଷା ଗୁରୁତ୍ୱପୂର୍ଣ୍ଣ କିନ୍ତୁ ପରୀକ୍ଷା ଜୀବନ ନୁହେଁ । ତୁମମାନଙ୍କୁ ଏହି ଚିନ୍ତାଧାରାରୁ ବାହାରିବାକୁ ପଡ଼ିବ ।


    ଶିକ୍ଷାରେ ଟେକ୍ନୋଲୋଜିର ଗୁରୁତ୍ୱ:


    ଟେକ୍ନୋଲୋଜିର ଗୁରୁତ୍ୱ ଏବଂ ଶିକ୍ଷାରେ ଏହାର ବ୍ୟବହାର ସମ୍ପର୍କରେ କରାଯାଇଥିବା ପ୍ରଶ୍ନର ଉତ୍ତରରେ ପ୍ରଧାନମନ୍ତ୍ରୀ କହିଲେ , ଛାତ୍ରଛାତ୍ରୀମାନେ ସଦ୍ୟତମ ଟେକ୍ନୋଲୋଜି ଦ୍ୱାରା ନିଜକୁ ଅପଡେଟ କରିବା ଉଚିତ , ତେବେ ଏହାର ଅପବ୍ୟବହାରର କୁପରିଣାମ ନେଇ ଯତ୍ନଶୀଳ ରହିବା ଉଚିତ ବୋଲି ମଧ୍ୟ ଅନୁରୋଧ କରିଥିଲେ ।


    “ ଟେକ୍ନୋଲୋଜିର ଭୟ ଭଲ ନୁହେଁ । ଟେକ୍ନୋଲୋଜି ଏକ ବନ୍ଧୁ ଅଟେ । ଟେକ୍ନୋଲୋଜି ସମ୍ପର୍କରେ ସମ୍ୟକ ଜ୍ଞାନ ଆହରଣ ଯଥେଷ୍ଟ ନୁହେଁ । ଏହାର ବ୍ୟବହାର ସବୁଠୁ ଗୁରୁତ୍ୱପୂର୍ଣ୍ଣ । ଟେକ୍ନୋଲୋଜି ଆମ ଦୈନନ୍ଦିନ ଜୀବନର ଏକ ଅଂଶ କିନ୍ତୁ ଆମେ ଏହାକୁ ଅପବ୍ୟବହାର କଲେ , ଏହା ଆମର ମୂଲ୍ୟବାନ ସମୟ ଓ ସମ୍ବଳକୁ ନଷ୍ଟ କରିଥାଏ ” ବୋଲି ସେ କହିଲେ ।


    ଅଧିକାର ବନାମ କର୍ତ୍ତବ୍ୟ:


    ଏକ ବିଦ୍ୟାର୍ଥୀର ଅଧିକାର କ ’ ଣ ଏବଂ କିଭଳି ନାଗରିକମାନଙ୍କୁ ସେମାନଙ୍କ କର୍ତ୍ତବ୍ୟ ସମ୍ପର୍କରେ ସଚେତନ କରାଯାଇପାରିବ ବୋଲି କରାଯାଇଥିବା ପ୍ରଶ୍ନର ଉତ୍ତରରେ ପ୍ରଧାନମନ୍ତ୍ରୀ କହିଲେ ଯେ ଏକ ବ୍ୟକ୍ତିର ଅଧିକାର ତା ’ ର କର୍ତ୍ତବ୍ୟ ଦ୍ୱାରା ପରିବେଷ୍ଟିତ ।


    ଜଣେ ଶିକ୍ଷକଙ୍କ ଉଦାହରଣ ଦେଇ ସେ କହିଲେ , ଯଦି ଶିକ୍ଷକ ନିଜର କର୍ତ୍ତବ୍ୟ ଠିକ୍ ଭାବେ କରିବେ , ତେବେ ତାହାହେଲେ ସେ ବିଦ୍ୟାର୍ଥୀମାନଙ୍କ ଅଧିକାରକୁ ପୂରଣ କରୁଛନ୍ତି ।


    ଜାତିର ପିତାଙ୍କ ଉକ୍ତିକୁ ଉଦ୍ଧୃତ କରି ପ୍ରଧାନମନ୍ତ୍ରୀ କହିଲେ , “ ମହାତ୍ମା ଗାନ୍ଧି କହିଥିଲେ ଯେ ଦୁନିଆରେ କୌଣସି ମୌଳିକ ଅଧିକାର ନାହିଁ , କିନ୍ତୁ ମୌଳିକ କର୍ତ୍ତବ୍ୟ ରହିଛି । ”


    “ ସ୍ୱାଧୀନତାର ଶହେ ବର୍ଷ ପରେ 2047 ବେଳର ଭାରତ ବିକାଶରେ ପ୍ରମୁଖ ଭୂମିକା ତୁଲାଇବାକୁ ଯାଉଥିବା ବିଦ୍ୟାର୍ଥୀଙ୍କ ସହ ଆଜି ମୁଁ କଥା ହେଉଛି । ମୁଁ ଆଶା କରୁଛି ଯେ ଏହି ପିଢ଼ି ଆମ ସମ୍ବିଧାନର ମୌଳିକ କର୍ତ୍ତବ୍ୟକୁ ପାଳନ କରିବେ । ”


    କିଭଳି ପିତାମାତା ଓ ଶିକ୍ଷକଙ୍କ ଚାପ ଓ ଆଶା ସହ ମୁକାବିଲା କରାଯିବ ?


    କିଭଳି ପିତାମାତା ଓ ଶିକ୍ଷକଙ୍କ ଚାପ ଓ ଆଶାର ମୁକାବିଲା କରାଯାଇପାରିବ , ସେ ସମ୍ପର୍କରେ ପ୍ରଧାନମନ୍ତ୍ରୀ ବିଦ୍ୟାର୍ଥୀଙ୍କ ଉପରେ ଚାପ ନ ଦେବାକୁ ପିତାମାତାଙ୍କୁ ଅନୁରୋଧ କରିଥିଲେ ।


    “ ପିଲାମାନଙ୍କୁ ଚାପରେ ନୁହଁ ପ୍ରବର୍ତ୍ତାଇବା ଦ୍ୱାରା ଆଗାମୀ ବାଟ ବାହାରିବ । ପିଲାମାନଙ୍କୁ ପ୍ରେରଣା ଦିଅ , ଯାହାକି ସେମାନଙ୍କ ଭିତରର ସମ୍ଭାବନାକୁ ବିକଶିତ କରିବ । ”


    ପଢ଼ିବା ପାଇଁ ସର୍ବୋ ତ୍କୃ ଷ୍ଟ ସମୟ ଏବଂ ବୋର୍ଡ ପରୀକ୍ଷା


    ପାଠପଢ଼ା ପାଇଁ କେଉଁଟା ସର୍ବୋତ୍କୃଷ୍ଟ ସମୟ ବୋଲି କରାଯାଇଥିବା ପ୍ରଶ୍ନର ଉତ୍ତରରେ ପ୍ରଧାନମନ୍ତ୍ରୀ କହିଛନ୍ତି , ପାଠପଢ଼ା ତୁଳନାରେ ପର୍ଯ୍ୟାପ୍ତ ବିଶ୍ରାମ ହେଉଛି ଗୁରୁତ୍ୱପୂର୍ଣ୍ଣ ।


    ସେ କହିଲେ , “ ଯେଭଳି ବର୍ଷା ପରେ ଆକାଶ ନିର୍ମଳ ଥାଏ , ସକାଳେ ମସ୍ତିଷ୍କ ତାଜା ରହିଥାଏ । ଜଣେ ନିଜ ହିସାବରେ ଏହି ରୁଟିନକୁ ଅନୁସରଣ କରିବା ଉଚିତ । ”


    ପରୀକ୍ଷା ସମୟରେ ହଠାତ୍ ମୁଣ୍ଡରୁ ସବୁ ଉଭାନ ହୋଇଯିବା ପ୍ରସଙ୍ଗରେ ପ୍ରଧାନମନ୍ତ୍ରୀ ଛାତ୍ରଛାତ୍ରୀଙ୍କୁ ପ୍ରସ୍ତୁତିକୁ ଜୋରଦାର କରିବାକୁ ପରାମର୍ଶ ଦେଇଥିଲେ ।


    “ ମୁଁ ବିଦ୍ୟାର୍ଥୀମାନଙ୍କୁ ଅନୁରୋଧ କରିବି ଯେ ସେମାନଙ୍କ ପ୍ରସ୍ତୁତି ନେଇ ଆତ୍ମବିଶ୍ୱାସ ରଖନ୍ତୁ । କୌଣସି ଚାପ ରଖି ପରୀକ୍ଷା ହଲରେ ପଶନ୍ତୁ ନାହିଁ । ଅନ୍ୟମାନେ କ ’ ଣ କରୁଛନ୍ତି , ସେଥିପ୍ରତି ଚିନ୍ତା କରିବାର କାରଣ ନାହିଁ । ନିଜ ଉପରେ ଭରସା ରଖ ଏବଂ ଯାହା ପ୍ରସ୍ତୁତି କରିଛ , ତା ’ କୁ ଅନୁସରଣ କର ” ବୋଲି ସେ କହିଲେ ।


    ଭବିଷ୍ୟତ କ୍ୟାରିୟର ବିକଳ୍ପ


    ଭବିଷ୍ୟତ କ୍ୟାରିୟର ବିକଳ୍ପ ସମ୍ପର୍କରେ ପ୍ରଧାନମନ୍ତ୍ରୀ କହିଲେ ଯେ ନିଜ ହୃଦୟକୁ ଶୁଣ ଏବଂ ଜାତି ତଥା ଏହାର ବିକାଶ ପାଇଁ ଉତ୍ସାହର ସହ କାମ କର ।


    “ କ୍ୟାରିୟର ବେଶ୍ ଗୁରୁତ୍ୱପୂର୍ଣ୍ଣ , ପ୍ରତ୍ୟେକ କିଛି ଦାୟିତ୍ୱ ନେବା ଉଚିତ । ଦାୟିତ୍ୱକୁ ତୁଲାଇବା ସମୟରେ ଆମେମାନେ ସବୁବେଳେ ଜାତି ପାଇଁ ଅବଦାନ ରଖିବା ” ବୋଲି ସେ କହିଲେ ।


    ପ୍ରଧାନମନ୍ତ୍ରୀଙ୍କ ତୃତୀୟ ସଂସ୍କରଣ ଆଲୋଚନା କାର୍ଯ୍ୟକ୍ରମ “ ପରୀକ୍ଷା ପେ ଚର୍ଚ୍ଚା 2020 ” ପାଇଁ ନବମରୁ ଦ୍ୱାଦଶ ଶ୍ରେଣୀର ବିଦ୍ୟାର୍ଥୀଙ୍କ ପାଇଁ ‘ କ୍ଷୁଦ୍ର ପ୍ରବନ୍ଧ ’ ଅନଲାଇନ୍ ପ୍ରତିଯୋଗିତା ଶୁଭାରମ୍ଭ ହୋଇଥିଲା । 2019 ଡିସେମ୍ବର 2ରୁ 2019 ଡିସେମ୍ବର 23 ମଧ୍ୟରେ 3 ଲକ୍ଷରୁ ଅଧିକ ପିଲା ଏହି ପ୍ରତିଯୋଗିତା ପାଇଁ ଅନଲାଇନରେ ଆବେଦନ କରିଥିଲେ ଏବଂ ସେମାନଙ୍କ ମଧ୍ୟରୁ 2.6 ଲକ୍ଷ ବିଦ୍ୟାର୍ଥୀ ଏଥିରେ ଅଂଶଗ୍ରହଣ କରିଥିଲେ । 1.03 ଲକ୍ଷ ବିଦ୍ୟାର୍ଥୀ 2019 ପ୍ରତିଯୋଗିତାରେ ଭାଗ ନେଇଥିଲେ । ବଛାବଛା ବିଜେତାମାନେ ପରୀକ୍ଷା ପେ ଚର୍ଚ୍ଚା 2020ରେ ଯୋଗଦେଇଥିଲେ ଏବଂ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ସହ ଆଲୋଚନା କରିଥିଲେ ।


    ପରୀକ୍ଷା ସମ୍ବନ୍ଧରେ ସିବିଏସ୍ଇ ଓ କେଭିଏସ୍ ସ୍କୁଲ ବିଦ୍ୟାର୍ଥୀଙ୍କ ମଧ୍ୟରେ ଏକ ଚିତ୍ରକଳା ଓ ପୋଷ୍ଟର ମେକିଂ ପ୍ରତିଯୋଗିତା ହୋଇଥିଲା ଏବଂ ପ୍ରାୟ 725ଟି ପୋଷ୍ଟର ଓ ପେଣ୍ଟିଂ ଗ୍ରହଣ ହୋଇଥିଲା । ସେମାନଙ୍କ ମଧ୍ୟରୁ ପ୍ରାୟ 50ଟି ଚୟନ କରାଯାଇ ପରୀକ୍ଷା ପେ ଚର୍ଚ୍ଚା 2020ରେ ପ୍ରଧାନମନ୍ତ୍ରୀଙ୍କ ନିକଟରେ ପ୍ରଦର୍ଶିତ କରାଯାଇଥିଲା ।


    **************


    

    
    (Release ID: 1600001) Visitor Counter : 17