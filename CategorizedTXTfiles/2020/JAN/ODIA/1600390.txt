      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭିଡ଼ିଓ କନଫରେନ୍ସ ମାଧ୍ୟମରେ ଆଇଆଇଏମ କୋଝିକୋଡ଼ରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 16 JAN 2020 8:24PM by PIB Bhubaneshwar


    ମାନ୍ୟଗଣ୍ୟ ଅତିଥିଗଣ , ଭାଇ ଓ ଭଉଣୀମାନେ , ବନ୍ଧୁଗଣ , ଆଜି ମୁଁ ଆଇଆଇଏମ କୋଝିକୋଡ଼ ଭଳି ଏକ ମର୍ଯ୍ୟାଦାଜନକ ଶିକ୍ଷାନୁଷ୍ଠାନକୁ ଭିଡ଼ିଓ କନଫରେନ୍ସ ମାଧ୍ୟମରେ “ଭାରତୀୟ ଚିନ୍ତନର ବୈଶ୍ୱିକରଣ” ଶୀର୍ଷକ ସମ୍ମିଳନୀ ଅବସରରେ ଆପଣମାନଙ୍କୁ ସମ୍ବୋଧିତ କରୁଥିବା ଯୋଗୁ ବେଶ୍‌ ଆନନ୍ଦ ଅନୁଭବ କରୁଛି । ଏହା ଅତ୍ୟନ୍ତ ଆନନ୍ଦର ବିଷୟ ଯେ ଦେଶର ସୁପରିଚିତ ଶିକ୍ଷାକେନ୍ଦ୍ରମାନ ଏଭଳି ପ୍ରସଙ୍ଗ ପ୍ରତି ସେମାନଙ୍କର ଆଗ୍ରହ ପ୍ରକଟ କରୁଛନ୍ତି । ଏହା କୌଣସି କାକତାଳୀୟ ଘଟଣା ନୁହେଁ ଯେ ଆମେମାନେ ଯେଉଁ ସମୟରେ ଭାରତୀୟ ଚିନ୍ତନର ବୈଶ୍ୱିକରଣ କଥା ଚିନ୍ତା କରୁଛେ , ସେତେବେଳେ ଏହି କ୍ୟାମ୍ପସ ଭିତରେ ସ୍ୱାମୀ ବିବେକାନନ୍ଦଙ୍କର ଏକ ପୂର୍ଣ୍ଣାବୟବ ପ୍ରତିମୂର୍ତ୍ତି ସ୍ୱତନ୍ତ୍ର ସ୍ଥାନ ଅଧିକାର କରୁଛି । ଭାରତୀୟ ଚିନ୍ତନକୁ ସାରା ବିଶ୍ୱରେ ପ୍ରଚାର ଓ ପ୍ରସାର କରିବାରେ ସ୍ୱାମୀ ବିବେକାନନ୍ଦଙ୍କ ଅବଦାନକୁ କିଏ ଅବା ଭୁଲି ପାରିବ ? ଆଜକୁ ବହୁ ବର୍ଷ ପୂର୍ବେ , 1893 ମସିହା ସେପ୍ଟେମ୍ବର 11 ତାରିଖ ଦିନ ସ୍ୱାମୀ ବିବେକାନନ୍ଦ ଭାରତୀୟ ଚିନ୍ତନର ମୂଳସାରକୁ ତାଙ୍କର ଚିକାଗୋ ବକ୍ତୃତାରେ ହିଁ ବ୍ୟକ୍ତ କରିଥିଲେ । ଆମେମାନେ ସଭିଏଁ ଭଲ ଭାବେ ଜାଣୁ ଯେ ଯେଉଁ ମୁହୂର୍ତ୍ତରେ ସେ ସେଠାରେ ତାଙ୍କର ବକ୍ତବ୍ୟ ଆରମ୍ଭ କରିଥିଲେ ଏବଂ “ ଆମେରିକାର ଭଉଣୀ ଓ ଭାଇମାନେ ”, ତାଙ୍କର ଏହି ସମ୍ବୋଧନରେ ସେତେବେଳେ ସାରା ପ୍ରେକ୍ଷାଳୟ କରତାଳି ମାଡ଼ରେ ପ୍ରକମ୍ପିତ ହୋଇ ଉଠିଥିଲା । ଏହା ସତେ ଯେପରି ତାଙ୍କର ଯାଦୁକରୀ ଶକ୍ତି ଥିଲା ! ସେଥିରେ ସ୍ୱାମୀଜୀ ଯାହା ବ୍ୟକ୍ତ କରିବାକୁ ଚାହିଁଥିଲେ ତାହା ଥିଲା ବିଶ୍ୱ ଭ୍ରାତୃତ୍ୱ ପାଇଁ ଭାରତର ଦୃଢ଼ ଇଚ୍ଛାଶକ୍ତି ଏବଂ ପ୍ରତିବଦ୍ଧତା ।


    ବନ୍ଧୁଗଣ , ଭାରତୀୟ ଚିନ୍ତନ ସଦା ସ୍ପନ୍ଦିତ ଏବଂ ବିବିଧ । ଏହା ସ୍ଥିର ଏବଂ ଚିର ପ୍ରବର୍ତ୍ତନମାନ । ପୁଣି ଏହା ବିଶାଳ , ଯାହାକୁ ଏକ ଭାଷଣ ମାଧ୍ୟମରେ କଦାପି ବ୍ୟକ୍ତ କରାଯାଇପାରିବ ନାହିଁ କିମ୍ବା ଏକ ସମ୍ପାନ ଅବା ପୁସ୍ତକରେ ମଧ୍ୟ ପରିପ୍ରକାଶ କରାଯାଇ ପାରିବନାହିଁ । କିନ୍ତୁ , ମୁଖ୍ୟତଃ , ଏପରି କେତେକ ଆଦର୍ଶ ରହିଛି ଯାହା ଭାରତୀୟ ମୂଲ୍ୟବୋଧର ପ୍ରାଣଶକ୍ତି ଭାବେ ଚିରନ୍ତନ ରହିଆସିଛି । ସେଗୁଡ଼ିକ ହେଲା - ଅନୁକମ୍ପା , ସୌହାର୍ଦ୍ଦ୍ୟ , ନ୍ୟାୟ , ସେବା ଏବଂ ମୁକ୍ତ ହୃଦୟ ।


    ବନ୍ଧୁଗଣ , ପ୍ରଥମେ ମୁଁ ଆପଣମାନଙ୍କୁ କହିବାକୁ ଚାହେଁ ଭାରତର ଏଭଳି କ ’ ଣ ଅଛି ଯାହା ସାରା ବିଶ୍ୱକୁ ଭାରତ ପ୍ରତି ଆକର୍ଷିତ କରୁଛି । ସେଥିରୁ ପ୍ରଥମ ଓ ପ୍ରଧାନ କାରଣଟି ହେଲା ଏବଂ ଯାହା ପ୍ରଥମେ ମୋ ମନକୁ ଆସେ , ତାହା ହେଲା , ଶାନ୍ତି , ଏକତା ଓ ଭ୍ରାତୃତ୍ୱର ମୂଲ୍ୟବୋଧ । ଅନେକ ରାଜ୍ୟ ସେମାନଙ୍କର ନିଜ ନିଜର ପୃଥକ୍‌ ପୃଥକ୍‌ ଭାଷାରେ , ଭିନ୍ନ ଭିନ୍ନ ଆସ୍ଥାରେ , ଭିନ୍ନ ଭିନ୍ନ ପରମ୍ପରା ଓ ରୀତିନୀତି ମାଧ୍ୟମରେ , ଅନେକ ପ୍ରକାର ଖାଦ୍ୟ ରୁଚିରେ , ଜୀବନଶୈଳୀରେ , ବେଶପୋଷାକରେ ତାହା ବ୍ୟକ୍ତ କରିଆସିଛନ୍ତି । ତଥାପି , ଶହ ଶହ ବର୍ଷ ଧରି ଆମେ ଶାନ୍ତିର ସହ ବସବାସ କରିଆସିଛୁ । ଶହ ଶହ ବର୍ଷ ଧରି ଆମେ ଆମ ଭୂମିକୁ ସମଗ୍ର ବିଶ୍ୱକୁ ଆମନ୍ତ୍ରଣ କରିଆସିଛୁ । ଆମର ସଭ୍ୟତା ସେତେବେଳ ଠାରୁ ବିକଶିତ , ଯେତେବେଳେ ଅନେକ ସଭ୍ୟତାର ନାମଗନ୍ଧ ସୁଦ୍ଧା ନଥିଲା । କାହିଁକି ? କାରଣ , ଏଠାରେ ପ୍ରତ୍ୟେକ ବ୍ୟକ୍ତି ଶାନ୍ତି ଓ ସୌହାର୍ଦ୍ଦ୍ୟ ହିଁ ପାଇଥାନ୍ତି ।


    ବନ୍ଧୁଗଣ , ଏହା ଆମର ସାମର୍ଥ୍ୟ ଯେ ଆମର ଚିନ୍ତନ ଜୀବନ୍ତ ପରମ୍ପରାରେ ପରିଣତ ହୋଇସାରିଛି ଯାହାକି ସରଳୀକୃତ ଏବଂ ନିର୍ଭରଯୋଗ୍ୟ କାର୍ଯ୍ୟାନ୍ୱୟନରେ ତାହା ରୂପାନ୍ତରିତ ହୋଇଛି । ସେହିସବୁ କାର୍ଯ୍ୟାନ୍ୱୟନ ଜଟିଳ ନୁହେଁ . . . ଅବା ଏକଦିଗଦର୍ଶୀ ନୁହେଁ । ଏହାର ସବୁଠାରୁ ସୁନ୍ଦର କଥାଟି ହେଲା ଏଇଆ ଯେ ସେସବୁ ଭିନ୍ନ ଭିନ୍ନ ଭାବେ ଅଭ୍ୟାସ କରାଯାଇପାରିବ ।


    ବନ୍ଧୁଗଣ , ଆମର ଏହି ଦେଶ ଏଭଳି ଏକ ଭୂମି ଯାହା ବିଶ୍ୱକୁ ହିନ୍ଦୁଧର୍ମ , ବୌଦ୍ଧଧର୍ମ , ଜୈନଧର୍ମ ଓ ଶିଖଧର୍ମ ଭଳି ଚଳଚଞ୍ଚଳ ଆସ୍ଥାକୁ ଜନ୍ମ ଦେଇଛି । ଏହି ଭୂମିରେ ସୁଫି ପରମ୍ପରାର ବିକାଶ ଓ ପ୍ରସାର ଘଟିଛି । ଅହିଂସା ଏହିସବୁ ଧର୍ମ ଓ ଆସ୍ଥାର ମୂଳ ଆଧାର ହୋଇ ରହି ଆସିଛି । ବିଂଶ ଶତାବ୍ଦୀରେ , ମହାତ୍ମା ଗାନ୍ଧୀ ଏହିସବୁ ଆଦର୍ଶକୁ ନିଜେ କାର୍ଯ୍ୟରେ ପରିଣତ କରିବାରେ ନେତୃତ୍ୱ ନେଇଛନ୍ତି ଏବଂ ତାହା ହିଁ ଭାରତର ସ୍ୱାଧୀନତା ପ୍ରାପ୍ତି ପାଇଁ ମାର୍ଗ ଉନ୍ମୋଚନ କରିଥିଲା । ତାହା ହିଁ ଭାରତ ବାହାରେ ନିୟୁତ ନିୟୁତ ଲୋକମାନଙ୍କୁ ଆତ୍ମବିଶ୍ୱାସ ଓ ସାମର୍ଥ୍ୟ ଯୋଗାଇଥିଲା । ସେ ଡକ୍ଟର ମାର୍ଟିନ ଲୁଥର କିଙ୍ଗ୍‌ ଜୁନିଅର ହୋଇଥାନ୍ତୁ ଅବା ନେଲସନ ମାଣ୍ଡେଲା ଅବା ଅନେକ ଆଫ୍ରିକୀୟ ରାଷ୍ଟ୍ରର ଅଗଣିତ ସ୍ୱାଧୀନତା ସଂଗ୍ରାମୀ । ସେମାନେ ସଭିଏଁ ଗାନ୍ଧୀଜୀଙ୍କ ଠାରୁ ହିଁ ସେମାନଙ୍କର ପ୍ରେରଣା ଲାଭ କରିଥିଲେ । ଅନେକ ଭାରତୀୟ ସୈନିକ ଦୁଇ ଦୁଇଟି ବିଶ୍ୱ ଯୁଦ୍ଧରେ ସେମାନଙ୍କର ଆତ୍ମବଳି ଦେଇଥିଲେ । ସେମାନେ ସେତେବେଳେ ବିଶ୍ୱର ଅନେକ ସ୍ଥାନରେ ଯୁଦ୍ଧ ଲଢ଼ିଥିଲେ ଯଦିଚ ସେତେବେଳକୁ ଭାରତ ଏକ ସ୍ୱାଧୀନ ରାଷ୍ଟ୍ର ଭାବେ ମୁଣ୍ଡ ଟେକି ନଥିଲା କିମ୍ବା ସେହିସବୁ ଯୁଦ୍ଧରେ ଭାରତର କୌଣସି ନେଣଦେଣ ନଥିଲା । ଆମେ କଦାପି କାହାର ଭୂମି ଅଧିକାର କରିବାକୁ ଚାହିଁନାହୁଁ ଅଥବା ସେମାନଙ୍କର ସମ୍ପଦକୁ ନିଜର କରିବାକୁ ଚେଷ୍ଟା କରିନାହୁଁ । କିନ୍ତୁ ଆମର ସୈନିକମାନେ ଶାନ୍ତି ପାଇଁ ସେହି ଯୁଦ୍ଧ ଲଢ଼ିଥିଲେ । ଦଶନ୍ଧି ଦଶନ୍ଧି ଧରି , ଭାରତ ମିଳିତ ଜାତିସଂଘ ଶାନ୍ତିସେନା ପାଇଁ ବିଶ୍ୱବ୍ୟାପୀ ସବୁଠାରୁ ବଡ଼ ସାମର୍ଥ୍ୟ ଭାବେ କାର୍ଯ୍ୟ କରିଆସିଛି ଓ ରହିଆସିଛି ।


    ଆଜି ଯଦି ବିଶ୍ୱର ସବୁଠାରୁ ବିବଦମାନ କ୍ଷେତ୍ରରେ ଶାନ୍ତିର ବାତାବରଣ ସୃଷ୍ଟି ହୋଇପାରିଛି ଏବଂ ସେଠାକାର ଲୋକମାନେ ଶାନ୍ତିରେ ନିଶ୍ୱାସ ମାରିପାରୁଛନ୍ତି , ସେଥିରେ ଆମର , ଭାରତର ସୈନିକମାନଙ୍କର ଏକ ଭୂମିକା ରହିଛି ଏବଂ ସେମାନେ ତାହା ନିଷ୍ଠାର ସହ ନିର୍ବାହ କରିଛନ୍ତି । ଯେତେବେଳେ ବିଶ୍ୱ ଚିନ୍ତାହୀନ ଘୃଣା , ହିଂସା , ବିବାଦ ଓ ଆତଙ୍କବାଦ କବଳରୁ ନିଜକୁ ମୁକ୍ତ କରିବା ସକାଶେ ପ୍ରୟାସରତ , ଭାରତୀୟ ଚିନ୍ତନ ସେତେବେଳେ ଏ ଦିଗରେ ଆଶାର ଏକ ଆଲୋକ ରେଖା ସଦୃଶ କାର୍ଯ୍ୟ କରୁଛି । କୌଣସି ବିବାଦ ସମାଧାନ ସକାଶେ ନିର୍ଦ୍ଦୟ ଭାବେ ଶକ୍ତି ପ୍ରୟୋଗ କରିବା ଭାରତୀୟ କାର୍ଯ୍ୟଧାରା ନୁହେଁ , ବରଂ ସମୁଚିତ ଆଲୋଚନା ହେଉଛି ଭାରତୀୟ ଭାବଧାରା ।


    ବନ୍ଧୁଗଣ , ଯେତେବେଳେ ଭାରତ ଶାନ୍ତି ଓ ସୌହାର୍ଦ୍ଦ୍ୟରେ ବିଶ୍ୱାସ କରେ ବୋଲି ମୁଁ କହୁଛି , ସେଥିରେ ପ୍ରକୃତି ମାତା ସହିତ ଏବଂ ଆମର ପରିବେଶ ସହିତ ଉପଯୁକ୍ତ ସୌହାର୍ଦ୍ଦ୍ୟ ରକ୍ଷା ଆବଶ୍ୟକ ବୋଲି ସୂଚୀତ ହୁଏ ।


    ବେଦ କହେ , ୟାଂ ରକ୍ଷନ୍ତ୍ୟସ୍ୱପ୍ନା ବିଶ୍ୱଦାନୀଂ ଦେବା ଭୂମିଂ ପୃଥିବୀମପ୍ରମାଦମ୍‌ ।


    ପ୍ରକୃତି ମାତା , ଯେଉଁଠାରେ ମୁନିଋଷିମାନଙ୍କ ତପସ୍ୟାକୁ ସକଳ ଆବଶ୍ୟକତାର ପୂରଣକାରୀ ବୋଲି ହେତୁ କରାଯାଇଥାଏ ଏବଂ ତାଙ୍କରି ଉପରେ ହିଁ ସକଳ ପ୍ରକାର ଜୀବନ ନିର୍ଭରଶୀଳ ।


    ଆମର ପରମ୍ପରା ସୂଚୀତ କରେ ଯେ ପ୍ରକୃତି ହେଉଛି ଆମମାନଙ୍କର ମାତା । ଭାରତର ଆଧ୍ୟାତ୍ମିକତା ଅନେକ ପଶୁପକ୍ଷୀଙ୍କ ସହିତ ଜଡ଼ିତ ହୋଇ ରହିଆସିଛି । କୌଟିଲ୍ୟ ଏ ସଂପର୍କରେ ବିସ୍ତୃତ ଭାବେ ବର୍ଣ୍ଣନା କରିଛନ୍ତି ଯେ ପ୍ରକୃତି ସହ ସମତୁଲ ହୋଇ ଜୀବନ ବଞ୍ଚୁଥିବା ଜୀବଜନ୍ତୁ ଓ ବୃକ୍ଷଲତାକୁ କିଭଳି ଭାବେ ସୁରକ୍ଷିତ ରଖାଯିବା ଆବଶ୍ୟକ । ଆଜି ଭାରତରେ ଗ୍ରହଣ କରାଯାଉଥିବା ଅନେକ ପ୍ରୟାସରେ ଏଭଳି ଚିନ୍ତନର ପ୍ରତିଫଳନ ଘଟିଛି ବୋଲି ଆମେମାନେ ଦେଖିପାରୁଛେ । ଅନ୍ତରାଷ୍ଟ୍ରୀୟ ସୌର ସଂଗଠନ ଗଠନ କରିବାରେ ଭାରତ ପ୍ରମୁଖ ଭୂମିକା ଗ୍ରହଣ କରିଛି ଯଦ୍ଦ୍ୱାରା ସୌରଶକ୍ତିକୁ ସଂଗ୍ରହ କରାଯାଇପାରିବ ଯାହାକି ମାନବ ସମାଜ ସକାଶେ ଆଗାମୀ କାଲି ପାଇଁ ସ୍ୱଚ୍ଛ ଶକ୍ତି ଯୋଗାଇବାର ଉତ୍ସ ହେବ । ଆମେ ଅକ୍ଷୟ ଶକ୍ତି ବ୍ୟବହାରକୁ ବୃଦ୍ଧି କରିବା ଦିଗରେ ଆମର ପ୍ରୟାସ ଜାରି ରଖିଛୁ ଏବଂ ସେ ଦିଗରେ ନିରବଚ୍ଛିନ୍ନ ଭାବେ କାର୍ଯ୍ୟ କରୁଛୁ । ଭାରତରେ ଏଲଇଡ଼ି ବଲବ୍‌ ବ୍ୟବହାର କରିବା କ୍ଷେତ୍ରରେ ଏକ ଜନ ଆନ୍ଦୋଳନ ସୃଷ୍ଟି ହୋଇଛି ଯାହାକି ଶକ୍ତି ସଂରକ୍ଷଣ ଦିଗରେ ଏକ ଅଦ୍ଭୁତ ଅବଦାନ ଘଟାଇଛି । ଏ ଦିଗରେ 36 କୋଟି ଏଲଇଡ଼ି ବଲବ୍‌ ବଣ୍ଟନ କରାଯାଇସାରିଛି । 1 କୋଟି ରାସ୍ତାକଡ଼ ଲାଇଟ୍‌କୁ ଏଲଇଡ଼ି ବଲବ୍‌ରେ ପରିବର୍ତ୍ତିତ କରାଯାଇଛି । ଏହା କରାଯିବା ଦ୍ୱାରା ପ୍ରାୟ 25 ହଜାର କୋଟି ଟଙ୍କା ବଞ୍ଚାଯାଇ ପାରିଛି । କେବଳ ସେତିକି ନୁହେଁ , ଏଥି ଯୋଗୁ ଚାରି କୋଟି ଟନ୍‌ କାର୍ବନ ଡାଇଅକ୍ସାଇଡ଼୍‌ ନିର୍ଗମନକୁ ମଧ୍ୟ ରୋକାଯାଇପାରିଛି । ପୁଣି ଶକ୍ତି ସଂରକ୍ଷଣ ଦିଗରେ ମଧ୍ୟ ଏହାର ଏକ ବିରାଟ ଅବଦାନ ରହିଛି ।


    ମାନ୍ୟବର ଅତିଥିବୃନ୍ଦ , ଭାରତରେ ବାଘ ସଂଖ୍ୟା 2006 ମସିହା ଠାରୁ ଦ୍ୱିଗୁଣିତ ହୋଇଛି । ଆଜି ଭାରତରେ ବାଘ ସଂଖ୍ୟା ଆସି 2970ରେ ପହଞ୍ଚିଛି । ଅର୍ଥାତ୍‌ , ବିଶ୍ୱରେ ମୋଟ ଯେତିକି ସଂଖ୍ୟକ ବାଘ ଅଛନ୍ତି , ସେମାନଙ୍କ ମଧ୍ୟରୁ ତିନି ଚତୁର୍ଥାଂଶ କେବଳ ଭାରତରେ ହିଁ ଅବସ୍ଥାନ କରନ୍ତି । ତେଣୁ ବାଘମାନଙ୍କ ପାଇଁ ଭାରତ ସବୁଠାରୁ ନିରାପଦ ଆବାସସ୍ଥଳୀ ଯୋଗାଇଛି କହିଲେ ଅତ୍ୟୁକ୍ତି ହେବନାହିଁ । 2010 ମସିହାରେ , ସମଗ୍ର ବିଶ୍ୱ 2022 ସୁଦ୍ଧା ବାଘ ସଂଖ୍ୟା ଦ୍ୱିଗୁଣିତ କରିବା ଲାଗି ସହମତ ହୋଇଥିଲା । ଆମେ କିନ୍ତୁ ତାହା ନିର୍ଦ୍ଧାରିତ ସମୟସୀମାର ଢ଼େର ପୂର୍ବରୁ ହାସଲ କରିସାରିଛୁ !


    ଅନୁରୂପ ଭାବେ , ଭାରତରେ ସିଂହ ସଂଖ୍ୟାରେ ପ୍ରାୟ ତିରିଶ ପ୍ରତିଶତ ବୃଦ୍ଧି ଘଟିଛି ଏବଂ ତାହା 2010 ଠାରୁ 2015 ମସିହା ମଧ୍ୟରେ । 2010 ମସିହାରେ ଏହି ସଂଖ୍ୟା ଚାରିଶହ ଏଗାର ଥିଲା । ଏବଂ ମୋତେ ସୂଚୀତ କରାଯାଇଛି ଯେ ଏବେ ସେହି ସଂଖ୍ୟା ଆସି ପାଖାପାଖି ଛଅଶହ ଛୁଇଁଛି ।


    ବନ୍ଧୁଗଣ , ଭାରତର ଜଙ୍ଗଲ ମାତ୍ରା କ୍ରମାନ୍ୱୟରେ ବୃଦ୍ଧି ପାଇ ଚାଲିଛି । 2014 ମସିହାରେ ସଂରକ୍ଷିତ ଜଙ୍ଗଲ କ୍ଷେତ୍ର ସଂଖ୍ୟା 692 ଥିଲା । ତାହା 2019 ମସିହାରେ ଆସି 860 ଛୁଇଁଛି । 2014 ମସିହାରେ ଗୋଷ୍ଠୀ ସଂରକ୍ଷିତ ଜଙ୍ଗଲ ସଂଖ୍ୟା 43 ଥିଲା । ଏବେ ତାହା 100କୁ ଟପିସାରିଛି । ଏହା ଭାରତର ଅନେକ ପ୍ରକୃତିପ୍ରେମୀଙ୍କୁ ଏବଂ ବନ୍ୟପ୍ରାଣୀପ୍ରେମୀଙ୍କୁ ଜଙ୍ଗଲ ପ୍ରତି ଆକୃଷ୍ଟ କରିଛି । ଆପଣମାନେ ସମସ୍ତେ ନିଶ୍ଚୟ ମ୍ୟାନ ଭର୍ସେସ୍‌ ୱାଇଲ୍ଡ କାର୍ଯ୍ୟକ୍ରମ ଦେଖିଥିବେ । ଭାରତରେ ଏହା ସର୍ବାଧିକ ଆଗ୍ରହ ସୃଷ୍ଟି କରିଛି ।


    ବ ନ୍ଧୁଗଣ , ସୁଚିନ୍ତିତ ଜୀବନଯାପନ , ସ୍ୱାସ୍ଥ୍ୟ ସଚେତନ ଆହାର , ବିଭିନ୍ନ ପ୍ରକାର ଫିଟନେସ୍‌ ରୁଟିନ୍‌ କାର୍ଯ୍ୟକ୍ରମମାନ ଦେଶରେ ଦିନକୁ ଦିନ ଅଧିକରୁ ଅଧିକ ଲୋକପ୍ରିୟ ହେବାରେ ଲାଗିଛି । ଆପଣମାନେ ଜାଣନ୍ତି କି ଏଭଳି ଅନେକ ସ୍ୱାସ୍ଥ୍ୟ ଅଭ୍ୟାସ ଏବେ ବିଶ୍ୱବ୍ୟାପୀ ଲୋକପ୍ରିୟତା ଲାଭ କରିଛି ଯାହାର ମୂଳ ଉତ୍ସ ଭାରତରେ ହିଁ ନିହିତ ? ଶହ ଶହ ବର୍ଷ ପୂର୍ବେ ଭାରତର ମୁନିଋଷିମାନେ ଯୋଗାଭ୍ୟାସ କରିଆସୁଥିଲେ ଏବଂ ସେମାନେ ବିଶ୍ୱକୁ ଆୟୁର୍ବେଦ ଭଳି ଚିକିତ୍ସା ଓ ସ୍ୱାସ୍ଥ୍ୟରକ୍ଷା ପଦ୍ଧତି ଦେଇ ଯାଇଛନ୍ତି । ଯୋଗ କହିଲେ ଆମେ କେବଳ କେତେଗୋଟି ଶାରୀରିକ ବ୍ୟାୟାମ ବା ଅଭ୍ୟାସକୁ ବୁଝି ନଥାଉ । ଏହା ତା ’ ଠାରୁ ଢ଼େର୍‌ ଅଧିକ କିଛି । ଯୋଗ ନିଜ ଶରୀରକୁ ସୁସ୍ଥ ରଖିବା ଏବଂ ନିଜକୁ ନିରାମୟ ରଖିବାର ଏକ ସୁନିଶ୍ଚିତ ଉପାୟ । ଏହା ଶରୀରକୁ ଯେତିକି ସତେଜ ରଖିଥାଏ ମନକୁ ତତୋଧିକ ସକ୍ରିୟ କରିଥାଏ । ଦେଶରେ ଆଇଆଇଏମ ଗୋଷ୍ଠୀ ସବୁଠାରୁ ବଡ଼ ଏବଂ ସର୍ବାଧିକ କାର୍ଯ୍ୟବ୍ୟସ୍ତ ଲୋକ ବୋଲି ବିବେଚିତ ହୋଇଥାନ୍ତି । ଯେତେବେଳେ ସେମାନଙ୍କୁ ଅତି ଉତ୍ତମ କାର୍ଯ୍ୟ ମିଳିବାର ସୁଯୋଗ ମିଳେ ତାହା ସହ ସେମାନଙ୍କୁ ମଧ୍ୟ ଅତି କ୍ଳାନ୍ତିକର ରୁଟିନ କାର୍ଯ୍ୟ ମିଳିଥାଏ । ତେଣୁ ମୁଁ ସେମାନଙ୍କୁ ସମସ୍ତଙ୍କୁ ନିବେଦନ କରିବି ଯେ ସେମାନେ ନିୟମିତ ଭାବେ କିଛି ସମୟ ଯୋଗାଭ୍ୟାସ କରନ୍ତୁ । ଆପଣମାନେ ନିଶ୍ଚିତ ଭାବେ ତାହାର ସକାରାତ୍ମକ ସୁଫଳକୁ ଲକ୍ଷ୍ୟ କରିପାରିବେ । ତାହା ଅବଶ୍ୟ ଆପଣମାନଙ୍କ ଠାରେ ସକାରାତ୍ମକ ପରିବର୍ତ୍ତନ ଆଣିବ ।


    ବ ନ୍ଧୁଗଣ , ଏହି ଭୂମିର ଏକ ଉଲ୍ଲେଖନୀୟ ଗୁଣ ହେଲା ମହିଳାମାନଙ୍କୁ ଉପଯୁକ୍ତ ସମ୍ମାନ ଦେବା , ସେମାନଙ୍କର ଗୁରୁତ୍ୱକୁ ସ୍ୱୀକାର କରିବା ଏବଂ ସେମାନଙ୍କ ମର୍ଯ୍ୟାଦା ରକ୍ଷା କରିବା । “ ନାରୀ ତୁ ନାରାୟଣୀ ” । ମହିଳାମାନେ ହେଲେ ଦିବ୍ୟତାର ଜୀବନ୍ତ ପ୍ରତୀକ । ଭାରତୀୟ ଚିନ୍ତାନାୟକମାନେ ଶତାବ୍ଦୀ ଶତାବ୍ଦୀ ଧରି ମହିଳା ସଶକ୍ତିକରଣ ସକାଶେ ଦୃପ୍ତ ଆହ୍ୱାନ ଦେଇ ଆସିଛନ୍ତି । ଭାରତର ଭକ୍ତି ସନ୍ଥମାନଙ୍କୁ ଅବା କିଏ ଭୁଲି ପାରିବ ? ରାଜା ରାମମୋହନ ରାୟ ଓ ଈଶ୍ୱର ଚନ୍ଦ୍ର ବିଦ୍ୟାସାଗରଙ୍କ ଭଳି ସମାଜ ସଂସ୍କାରକମାନଙ୍କ ଭୂମିକା ଓ ଅବଦାନକୁ କିଏ ଅବା ଅସ୍ୱୀକାର କରିପାରିବ ? ମହାତ୍ମା ଫୁଲେ ଓ ସାବିତ୍ରୀ ବାଈ ଫୁଲେଙ୍କ ଭଳି ମହାନ ବ୍ୟକ୍ତିଙ୍କ ପ୍ରୟାସ ଓ ଅବଦାନକୁ କିଏ ଅବା ଭୁଲି ପାରିବ ?


    ଏପରିକି ଯେତେବେଳେ ଅନେକ ପାଶ୍ଚାତ୍ୟ ରାଷ୍ଟ୍ର ମହିଳାମାନଙ୍କୁ ମତଦାନର ଅଧିକାର ପ୍ରଦାନ କରିବା ସକାଶେ ଦଶନ୍ଧି ଦଶନ୍ଧି ଧରି ସମୟ ନେଇଥିଲେ , ଭାରତ ସମ୍ବିଧାନର ପ୍ରଣେତାଗଣ ସ୍ୱାଧୀନତା ପ୍ରାପ୍ତିର ପ୍ରଥମ ଦିନରୁ ହିଁ ମହିଳାମାନଙ୍କୁ ମତଦାନର ଅଧିକାରକୁ ସୁନିଶ୍ଚିତ କରିଥିଲେ ।


    ଭାରତରେ ଆଜି ମୁଦ୍ରା ଋଣ ହାସଲକାରୀଙ୍କ ମଧ୍ୟରୁ ସତୁରି ପ୍ରତିଶତରୁ ଅଧିକ ହିତାଧିକାରୀ ହେଉଛନ୍ତି ମହିଳା । ମହିଳାମାନେ ଏପରିକି ଆମର ସଶସ୍ତ୍ର ସେନାକୁ ମଧ୍ୟ ସେମାନଙ୍କର ସକ୍ରିୟ ଅବଦାନ ଯୋଗାଇ ଚାଲିଛନ୍ତି । ନୌସେନାର ଏକ ମହିଳା ଅଫିସର ଦଳ ସମୁଦ୍ର ବକ୍ଷରେ ସମଗ୍ର ବିଶ୍ୱକୁ ପରିକ୍ରମା କରିଛନ୍ତି । ଏହା ଏକ ଐତିହାସିକ ଉପଲବ୍ଧି ଓ ସାଫଲ୍ୟ ।


    ଆଜି ଭାରତରେ ସର୍ବାଧିକ ସଂଖ୍ୟକ ମହିଳା ସାଂସଦ ପ୍ରତିନିଧିତ୍ୱ କରୁଛନ୍ତି । 2019 ମସିହା ଲୋକସଭା ନିର୍ବାଚନରେ ମହିଳାମାନଙ୍କ ଭୋଟଦାନର ହାର ସର୍ବାଧିକ ରହିଥିଲା ।


    ବ ନ୍ଧୁଗଣ , ଭାରତ ସଦାସର୍ବଦା ମୁକ୍ତଚିନ୍ତନକୁ ଉତ୍ସବ ରୂପେ ଗ୍ରହଣ କରିଆସିଛି ।


    ମହାତ୍ମା ଗାନ୍ଧୀ ଅତି ସୁନ୍ଦର ଭାବେ ଏହା ବ୍ୟକ୍ତ କରି କହିଯାଇଛନ୍ତି:


    “ ମୁଁ ଚାହେଁନା ଯେ ମୋର ଘର ଚାରିପଟୁ କାନ୍ଥ ଦ୍ୱାରା ଆବଦ୍ଧ ହୋଇରହୁ ; ଏବଂ ମୋର ବାତାୟନ ରୁଦ୍ଧ ରହୁ । ମୁଁ ଚାହେଁ ଯେ ସଂସାରର ସମସ୍ତ ଭୂମିର ସଂସ୍କୃତିର ହାୱା ମୋ ଘର ଦେଇ ଯଥାସମ୍ଭବ ଅବାଧରେ ପ୍ରବାହିତ ହେଉ । କିନ୍ତୁ କୌଣସି ଗୋଟିଏ ସଂସ୍କୃତି ଦ୍ୱାରା ମୋ ପାଦ ଟଳମଳ ହେଉ ତାହା ଗ୍ରହଣ କରିବାକୁ ମୁଁ ପ୍ରସ୍ତୁତ ନୁହେଁ । ”


    ଗାନ୍ଧୀଜୀ ଦର୍ଶାଇ ଯାଇଛନ୍ତି ଯେ ନିଜ ସଂସ୍କୃତିକୁ ନେଇ ମଣିଷ କେତେ ଗର୍ବ ଅନୁଭବ କରିବା ଉଚିତ ଏବଂ ତଥାପି , ଅନ୍ୟ ସଂସ୍କୃତି ପ୍ରତି ମଧ୍ୟ ସେତିକି ମୁକ୍ତ ରହିବା ଏବଂ ସେଗୁଡ଼ିକ ସହ କିଭଳି ସଦ୍ଭାବନାର ସହ ଜୀବନ ବଞ୍ଚିବାକୁ ପଡ଼େ ତାହା କରିବା ଆବଶ୍ୟକ ।


    ଗୁରୁଦେବ ରବୀନ୍ଦ୍ରନାଥ ଟାଗୋର ତାଙ୍କର ‘ ଭାରତ ତୀର୍ଥ ’ କାବ୍ୟରେ ଭାରତ ସଂପର୍କରେ କହିଯାଇଛନ୍ତି:


    “ ସଭିଏଁ ଏ ଭୂଇଁପରେ ହେବେ ଦେବା ନେବା ,


    ମିଶିଯିବେ , ମିଶାଇବେ ନିଜ ନିଜ ସାଥେ ,


    କେହି ଫେରି ଯିବନାହିଁ ଭଗ୍ନ ମନୋରଥେ


    ଭାରତମାତାର ବିଶାଳ ମାନବତାର ବେଳାଭୂମି ପରୁ । “


    ବନ୍ଧୁଗଣ , ଯେଉଁଠାରେ ମୁକ୍ତ ଚିନ୍ତନ ଥାଏ , ଭିନ୍ନ ଭିନ୍ନ ମତ ପ୍ରତି ସମ୍ମାନବୋଧ ଥାଏ , ସେଠାରେ ଅଭିନବତ୍ୱର ପରିପ୍ରକାଶ ସ୍ୱାଭାବିକ । ଏହି ଅଭିନବତ୍ୱର ଭାବନା ହିଁ ସାରା ବିଶ୍ୱକୁ ଭାରତ ପ୍ରତି ଆକୃଷ୍ଟ କରିଆସୁଛି । ଶୂନର ଚିନ୍ତନ ଏହି ଭାରତ ଭୂମିରେ ହିଁ ପ୍ରଥମେ ଆରମ୍ଭ ହୋଇଥିଲା ଯାହାକି ସମ୍ଭବତଃ ସାରା ବିଶ୍ୱରେ ବୈପ୍ଳବିକ ପରିବର୍ତ୍ତନ ଓ ଧାରଣା ସୃଷ୍ଟି କରିଛି । ଏହା ଗଣିତ ଶାସ୍ତ୍ର ଅଧ୍ୟୟନରେ ଆମୂଳଚୂଳ ପରିବର୍ତ୍ତନ ଆଣିଛି । ଆମେ ଏଭଳି ଏକ ଦେଶ ଯେଉଁଠାରେ ଯୁବଶକ୍ତି ଅତି ସକ୍ରିୟ ଓ ସଂଖ୍ୟାଧିକ ମାତ୍ରାରେ ରହିଛନ୍ତି । ଆମର ଜନସାଂଖ୍ୟିକ ସାମର୍ଥ୍ୟ ଆମକୁ ଏ ଦିଗରେ ନିବେଶର ଏକ ଚୁମ୍ବକୀୟ ଶକ୍ତି ପ୍ରଦାନ କରେ । ଆଜି ସମସ୍ତେ ଚାହାନ୍ତି ସେମାନେ ଭାରତକୁ ଆସିବେ । ଦୁଇ ଦଶନ୍ଧି ପୂର୍ବେ ଆମର ସଫ୍ଟୱେର ଇଣ୍ଡଷ୍ଟ୍ରୀ ଏବଂ ଆଜି ଦେଶରେ ସୃଷ୍ଟି ହୋଇଥିବା ଷ୍ଟାର୍ଟ ଅପ୍‌ ଇକୋ ସିଷ୍ଟମ ଭାରତର ଯୁବଶକ୍ତିର ସାମର୍ଥ୍ୟକୁ ପ୍ରତିପାଦିତ କରୁଛି ।


    ବନ୍ଧୁଗଣ , ଯେତେବେଳେ ଆମେ ଜଗତୀକରଣ ଏବଂ ଭାରତୀୟ ଚିନ୍ତନ କଥା କହୁଛୁ , ସେତେବେଳେ ଆମକୁ ମଧ୍ୟ ଏହାର ପ୍ରୟୋଗ କଥା ଚିନ୍ତା କରିବାକୁ ପଡ଼ିବ । ଭାରତୀୟ ବ୍ୟବସ୍ଥା ଏବଂ ପରମ୍ପରା ସହ ଜଡ଼ିତ ରହିବା ଯୋଗୁ ସମସ୍ତେ ନିଜକୁ ଗର୍ବ ଅନୁଭବ କରିବା ଉଚିତ । ଭାରତ ଏବେ ବିକାଶ ପଥରେ ସଗର୍ବେ ଆଗକୁ ଅଗ୍ରସର ହୋଇ ଚାଲିଛି । ଆପଣମାନେ ସମସ୍ତେ ତାହା ଲକ୍ଷ୍ୟ କରିପାରୁଥିବେ ଯେ କେଉଁଭଳି ଭାବେ ଭାରତ ଆର୍ଥିକ ସମାଯୋଜନକୁ କାର୍ଯ୍ୟକାରୀ କରିପାରିଛି । ଅଥବା , ଆମେ କିଭଳି ଭାବେ ବିଶ୍ୱର ସର୍ବବୃହତ୍‌ ସ୍ୱାସ୍ଥ୍ୟସେବା କାର୍ଯ୍ୟକ୍ରମକୁ ପ୍ରବର୍ତ୍ତନ କରିପାରିଛୁ । କିମ୍ବା , କିଭଳି ଭାବେ ଭାରତ ନିୟୁତ ନିୟୁତ ପରିବାରଙ୍କୁ ଧୂମମୁକ୍ତ ରୋଷେଇ ଘର ଯୋଗାଇ ପାରିଛି । ନିୟୁତ ନିୟୁତ ଘରେ , ଦରିଦ୍ରରୁ ଦରିଦ୍ରତମ ପରିବାର ଏହା ଦ୍ୱାରା ଉପକୃତ ହୋଇପାରିଛନ୍ତି ।


    ଆମର ନିର୍ବାଚନ ପଦ୍ଧତି କଥା ଚିନ୍ତା କରନ୍ତୁ । ନିୟୁତ ନିୟୁତ ମତଦାତା ଶାନ୍ତିପୂର୍ଣ୍ଣ ଭାବେ ସେମାନଙ୍କର ମତାଧିକାର ସାବ୍ୟସ୍ତ କରୁଛନ୍ତି । ଏପରିକି ମାତ୍ର ଜଣେ ଭୋଟର ଥିବା ସ୍ଥାନରେ ମଧ୍ୟ ଗୋଟିଏ ମତଦାନ କେନ୍ଦ୍ର ସ୍ଥାପନ କରାଯାଉଛି , ତାହା ପୁଣି ଅତି ଦୁର୍ଗମ ସ୍ଥାନରେ । ଏକଥା ନିର୍ବିବାଦରେ କୁହାଯାଇପାରେ ଯେ ବିଶ୍ୱ ଶୃଙ୍ଖଳାରେ ଭାରତର ସ୍ଥାନ ବୃଦ୍ଧି ପାଇବାରେ ଲାଗିଛି ଏବଂ ଏଥିରେ ଆଶ୍ଚର୍ଯ୍ୟ ହେବାର କିଛି ନାହିଁ ।


    ବନ୍ଧୁଗଣ , ଭାରତୀୟ ଚିନ୍ତନ ବିଶ୍ୱକୁ ଅନେକ କିଛି ଦେଇଛି ଏବଂ ତାହାଠାରୁ ବଳି ଅଧିକ କିଛି ଦେବାର ସାମର୍ଥ୍ୟ ଭାରତର ରହିଛି । ଅଧୁନା ବିଶ୍ୱ ସମ୍ମୁଖୀନ ହେଉଥିବା ପ୍ରମୁଖ ସମସ୍ୟାଗୁଡ଼ିକର ସମାଧାନ ପନ୍ଥା ବାହାର କରିବାର ଶକ୍ତି ମଧ୍ୟ ଭାରତର ରହିଛି ।


    ଆମମାନଙ୍କୁ ପିଲାଟି ଦିନରୁ ଏହି ଶିକ୍ଷା ଦିଆଯାଇ ଆସିଛି:


    ସର୍ବେ ଭବନ୍ତୁ ସୁଖିନଃ , ସର୍ବେ ସନ୍ତୁ ନିରାମୟାଃ


    ସର୍ବେ ଭଦ୍ରାଣି ପଶ୍ୟନ୍ତୁ ମା କଶ୍ଚିଦ୍‌ଦୁଃଖଭାଗଭବେତ୍‌ ।


    ସଭିଏଁ ସୁଖୀ ହୁଅନ୍ତୁ । ସମସ୍ତେ ନିରାମୟ ରହନ୍ତୁ । ସମସ୍ତଙ୍କୁ ଉତ୍ତମ ଦୃଶ୍ୟ ହେଉ ଏବଂ ସମସ୍ତଙ୍କ ଠାରୁ ଦୁଃଖ ଦୂର ହୋଇଯାଉ ।


    ଏଠାରେ ସମସ୍ତେ କହିଲେ କେବଳ ଭାରତ ଅବା ଭାରତୀୟଙ୍କୁ ବୁଝାଏ ନାହିଁ ।


    ଏହା ସମଗ୍ର ବିଶ୍ୱକୁ ସୂଚୀତ କରେ ।


    ଭାରତ ବିଶ୍ୱାସ କରେ ଯେ ଭାରତ ଯେତେବେଳେ ପ୍ରଗତି କରିବ ବିଶ୍ୱ ସେହିଭଳି ପ୍ରଗତି ପଥରେ ଧାବମାନ ହେବ । ଯେତେବେଳେ ବିଶ୍ୱ ସମୃଦ୍ଧ ହେବ , ଭାରତ ମଧ୍ୟ ସେଥିରୁ ଲାଭାନ୍ୱିତ ହେବ । ମୋର ବିଶ୍ୱାସ ଏଭଳି ସମ୍ପାନ ଭାରତୀୟ ଚିନ୍ତନକୁ ଲୋକମାନଙ୍କ ମଧ୍ୟରେ ପ୍ରଚାରିତ ଓ ପ୍ରସାରିତ କରିବାରେ ଅଧିକ ସହାୟକ ହେବ ।


    ଏତିକି କହି , ମୁଁ ମୋର ବକ୍ତବ୍ୟ ଶେଷ କରୁଛି ଏବଂ ଆଇଆଇଏମ କୋଝିକୋଡ଼କୁ ମୋର ଶୁଭେଚ୍ଛା ଜଣାଉଛି ।


    ଆପଣମାନଙ୍କୁ ଧନ୍ୟବାଦ !


    ଆପଣମାନଙ୍କୁ ଅନେକ ଅନେକ ଧନ୍ୟବାଦ !


    ************


    

    
    (Release ID: 1600390) Visitor Counter : 3