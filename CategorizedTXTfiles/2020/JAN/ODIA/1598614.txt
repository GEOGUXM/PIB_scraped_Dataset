      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କର୍ଣ୍ଣାଟକରେ ‘କୃଷି କର୍ମଣ ପୁରସ୍କାର’ ପ୍ରଦାନ ସମାରୋହରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 02 JAN 2020 2:13PM by PIB Bhubaneshwar


    ଆପଣମାନଙ୍କୁ ସମସ୍ତଙ୍କୁ ନମସ୍କାର । ସର୍ବପ୍ରଥମେ ଆପଣମାନଙ୍କୁ ସମସ୍ତଙ୍କୁ ନବ ବର୍ଷର ଶୁଭକାମନା । ଏହା ସହିତ , ଫସଲ କାଟିବାର ଉତ୍ସବ ସଂକ୍ରାନ୍ତିରେ ମଧ୍ୟ ଆପଣମାନଙ୍କୁ ଶୁଭକାମନା ।


    କର୍ଣ୍ଣାଟକର ଲୋକପ୍ରିୟ ମୁଖ୍ୟମନ୍ତ୍ରୀ ଏବଂ ରାୟତବନ୍ଧୁ ଶ୍ରୀମାନ ୟେଦ୍ୟୁରପ୍ପା ମହାଶୟ , କେନ୍ଦ୍ର କ୍ୟାବିନେଟରେ ମୋର ସହଯୋଗୀ ଏବଂ ଦେଶରେ କୃଷି ଆନ୍ଦୋଳନ ଚଲାଉଥିବା ମୋର ସାଥୀ ଶ୍ରୀ ନରେନ୍ଦ୍ର ସିଂହ ତୋମାର ମହାଶୟ , ଶ୍ରୀ ସଦାନନ୍ଦ ଗୌଡ଼ା ମହାଶୟ , ଶ୍ରୀ ପ୍ରହଲ୍ଲାଦ ଯୋଶୀ ମହାଶୟ , ମଣିପୁରର ମୁଖ୍ୟମନ୍ତ୍ରୀ ଶ୍ରୀମାନ ଏନ୍. ବିରେନ୍ ସିଂହ , ଉତ୍ତରାଖଣ୍ଡର ମୁଖ୍ୟମନ୍ତ୍ରୀ ଶ୍ରୀମାନ ତ୍ରିବେନ୍ଦ୍ର ସିଂହ ରାୱତ ମହାଶୟ , କେନ୍ଦ୍ର ଏବଂ କର୍ଣ୍ଣାଟକର ଅନ୍ୟାନ୍ୟ ମନ୍ତ୍ରୀଗଣ , ସାଂସଦଗଣ , ବିଧାୟକଗଣ , ଦେଶର ଅନ୍ୟାନ୍ୟ ରାଜ୍ୟରୁ ଆସିଥିବା ସମସ୍ତ ପ୍ରତିନିଧିଗଣ ଏବଂ ବିପୁଳ ସଂଖ୍ୟାରେ ଏଠାରେ ଉପସ୍ଥିତ ଥିବା ମୋର କୃଷକ ବନ୍ଧୁ-ଭଗିନୀ ।


    ନୂତନ ବର୍ଷ , ନୂଆ ଦଶକର ଆରମ୍ଭରେ , ଦେଶର ଅନ୍ନଦାତା - ଆମର କୃଷକ ଭାଇ-ଭଉଣୀମାନଙ୍କ ସହିତ ସାକ୍ଷାତକାର ହେବା , ଏହା ହେଉଛି ମୋ ପାଇଁ ଏକ ସୌଭାଗ୍ୟର ବିଷୟ । ମୁଁ 130 କୋଟି ଦେଶବାସୀଙ୍କ ତରଫରୁ , ଦେଶର ପ୍ରତ୍ୟେକ କୃଷକଙ୍କୁ ନୂତନ ବର୍ଷର ଶୁଭକାମନା ଜଣାଉଛି , ଦେଶ ପାଇଁ ଶସ୍ୟ ଉତ୍ପାଦନ କରୁଥିବା ସମସ୍ତ କୃଷକଙ୍କ ପ୍ରତି ମୋର କୃତଜ୍ଞତା ବ୍ୟକ୍ତ କରୁଛି । ଏହା ହେଉଛି ଆପଣ କୃଷକମାନଙ୍କର ପରିଶ୍ରମ ଯେଉଁଥିପାଇଁ ଆଜି ଭାରତରେ ଶସ୍ୟ ଉତ୍ପାଦନ ପରିମାଣ ରେକର୍ଡ ସ୍ତରରେ ପହଞ୍ଚି ପାରିଛି ।


    ଦେଶର କୃଷି କ୍ଷେତ୍ରକୁ ଆଗକୁ ବଢ଼ାଉଥିବା ଏଭଳି ହିଁ କୃଷକ ସାଥୀଗଣଙ୍କୁ ଏବଂ ସେମାନଙ୍କର ରାଜ୍ୟକୁ ସମ୍ମାନିତ କରିବାର ସୁଯୋଗ ଆଜି ମୋତେ ଏଠାରେ ମିଳିଛି । ‘ କୃଷି କର୍ମଣ ପୁରସ୍କାର ’ ପାଉଥିବା ସମସ୍ତ କୃଷକମାନଙ୍କୁ ମୁଁ ବହୁତ ବହୁତ ଶୁଭକାମନା ଜଣାଉଛି , ସେମାନଙ୍କର ପ୍ରୟାସଗୁଡ଼ିକ ପାଇଁ ସେମାନଙ୍କୁ ପ୍ରଶଂସା କରୁଛି ।


    ଆଜି ହିଁ ଏଠାରେ ତାମିଲନାଡ଼ୁ ଏବଂ କର୍ଣ୍ଣାଟକର ମତ୍ସ୍ୟପାଳକଙ୍କୁ , ମତ୍ସ୍ୟଜୀବୀଙ୍କୁ , ଗଭୀର ସମୁଦ୍ର ମାଛଧରା ଡଙ୍ଗା ଏବଂ ପରିବହନ ବ୍ୟବସ୍ଥା ଦିଆଯାଇଛି । ଏଥିପାଇଁ ମୁଁ ମୋର ସମସ୍ତ ମତ୍ସ୍ୟଜୀବୀ ସାଥୀମାନଙ୍କୁ ବହୁତ ବହୁତ ଶୁଭେଚ୍ଛା ଜଣାଉଛି ।


    ସାଥୀଗଣ , କୃଷି କର୍ମଣ ପୁରସ୍କାର ସହିତ ହିଁ , ଆଜି କର୍ଣ୍ଣାଟକର ଏହି ମାଟି , ଆଉ ଏକ ଐତିହାସିକ ଉପଲବ୍ଧିର ସାକ୍ଷୀ ହେବାକୁ ଯାଉଛି । ଆଜି ପ୍ରଧାନମନ୍ତ୍ରୀ କିଷାନ ସମ୍ମାନନିଧି ମାଧ୍ୟମରେ 8 କୋଟିତମ କୃଷକ ବନ୍ଧୁଙ୍କ ଖାତାରେ ଟଙ୍କା ଜମା କରାଯାଇଛି । ଏତେ କମ୍ ସମୟ ମଧ୍ୟରେ ଏହି ଉପଲବ୍ଧିକୁ ହାସଲ କରିବା ହେଉଛି ଏକ ବହୁତ ବଡ଼ କଥା । କେବଳ ଏତିକି ହିଁ ନୁହେଁ , ଆଜି ଏବେ , ଏହି କାର୍ଯ୍ୟକ୍ରମରେ ହିଁ ଏକ ସମୟରେ ଦେଶର 6 କୋଟି କୃଷକ ପରିବାରଙ୍କ ବ୍ୟାଙ୍କ ଖାତାରେ 12 ହଜାର କୋଟି ଟଙ୍କା ଜମା କରାଯାଇଛି ।


    ସାଥୀଗଣ , ଦେଶରେ ଗୋଟିଏ ସମୟ ଥିଲା ଯେତେବେଳେ ଗରିବଙ୍କ ପାଇଁ ଗୋଟିଏ ଟଙ୍କା ପଠାଯାଉଥିଲା ତ , କେବଳ 15 ପଇସା ପହଞ୍ଚୁଥିଲା । ବଳକା 85 ପଇସା ମଧ୍ୟସ୍ଥି ମାରି ନେଉଥିଲେ ।


    ଆଜି ଯେତିକି ମଧ୍ୟ ପଠାଯାଉଛି , ସେତିକି , ସବୁ ସିଧାସଳଖ ଗରିବଙ୍କ ଖାତାରେ ପହଞ୍ଚି ଯାଉଛି । ମୁଁ କର୍ଣ୍ଣାଟକ ସହିତ ସମଗ୍ର ଦେଶର ସେହି ରାଜ୍ୟ ସରକାରଙ୍କୁ ବହୁତ ବହୁତ ଅଭିନନ୍ଦନ ଜଣାଉଛି , ଯେଉଁମାନେ ହିତାଧିକାରୀ କୃଷକମାନଙ୍କର ଚିହ୍ନଟ ପ୍ରକ୍ରିୟା କାର୍ଯ୍ୟକୁ ଦ୍ରୁତ ଗତିରେ କରୁଛନ୍ତି ।


    ନୂତନ ବର୍ଷରେ ମୁଁ ଆଶା କରୁଛି କି ସେହି ରାଜ୍ୟ , ଯେଉଁମାନେ ପିଏମ୍ କିଷାନ ସମ୍ମାନ ଯୋଜନାରେ ସାମିଲ ହୋଇ ନାହାଁନ୍ତି , ଏବେ ଏ ବର୍ଷ ଏହି ଯୋଜନାରେ ନିଶ୍ଚିତ ରୂପେ ସାମିଲ ହେବେ । ଏହି ଯୋଜନା ହେଉଛି ଏହି ଦଳର , ଆମର ନୁହେଁ , କିମ୍ବା ଏହି ଯୋଜନାକୁ ଲାଗୁ କରିବେ ତ ତାଙ୍କୁ ଲାଭ ମିଳିବ , ଏହି ଚିନ୍ତାଧାରା ଏବଂ କାର୍ଯ୍ୟକଳାପ ଦେଶର ଲୋକମାନଙ୍କର ବହୁତ କ୍ଷତି କରିଛି ।


    ଦେଶର କୃଷକମାନଙ୍କୁ ମଧ୍ୟ ଏହି ପ୍ରକାରର ରାଜନୀତି କେବେ ହେଲେ ମଧ୍ୟ ସୁଦୃଢ଼ ହେବାକୁ ଦେଇ ନାହିଁ ।


    ଆପଣମାନଙ୍କର ଆବଶ୍ୟକତା ଗୁଡ଼ିକୁ , ଆପଣମାନଙ୍କର ଚିନ୍ତାଗୁଡ଼ିକୁ , ଆପଣମାନଙ୍କର ଆବଶ୍ୟକତାଗୁଡ଼ିକୁ ଆମ ସରକାର ବୁଝିଛନ୍ତି । ଆମେ କୃଷିକୁ ଖଣ୍ଡ ବିଖଣ୍ଡିତ କରି ନୁହେଁ , ସଂପୂର୍ଣ୍ଣ ସମଗ୍ରତାର ସହିତ ଦେଖିଛୁ , ଆଉ ଏ କ୍ଷେତ୍ର ସହିତ ଜଡ଼ିତ ଆହ୍ୱାନଗୁଡ଼ିକ ପାଇଁ ମିଳିମିଶି ପ୍ରୟାସ କରିଛୁ ।


    ସାଥୀଗଣ , ଦଶକ ଦଶକ ଧରି ପଡ଼ି ରହିଥିବା ଶହ ଶହ ସେଚ ପ୍ରକଳ୍ପଗୁଡ଼ିକ ହେଉ , ଫସଲ ବୀମା ସହିତ ଜଡ଼ିତ ନିୟମରେ ପରିବର୍ତ୍ତନ ହେଉ , ମୃତ୍ତିକା ସ୍ୱାସ୍ଥ୍ୟକାର୍ଡ ହେଉ , ଅବା ପୁଣି ୟୁରିଆକୁ ଶତ ପ୍ରତିଶତ ନିମଲେପିତ କରିବା , ଆମେ ସଦା ସର୍ବଦା କୃଷକମାନଙ୍କ ହିତକୁ ପ୍ରାଥମିକତା ଦେଇଛୁ । ଅନେକ ବର୍ଷ ଧରି କୃଷକମାନେ ଦାବି କରୁଥିଲେ କି ଏମ୍ଏସପି ଖର୍ଚ୍ଚକୁ ଦେଢ଼ ଗୁଣା ପର୍ଯ୍ୟନ୍ତ ବଢ଼ାଯାଉ । ଏହି ଐତିହାସିକ ନିଷ୍ପତ୍ତି ମଧ୍ୟ ଆମ ସରକାର ହିଁ ନେଲେ ।


    ଭାଇ ଓ ଭଉଣୀମାନେ , ଆପଣମାନଙ୍କର ବର୍ତ୍ତମାନର ଆବଶ୍ୟକତାଗୁଡ଼ିକର ସମାଧାନ କରିବା ସହିତ ହିଁ , ଆମର ଧ୍ୟାନ ଭବିଷ୍ୟତର ଆବଶ୍ୟକତା ଉପରେ ମଧ୍ୟ ରହିଛି । କୃଷକମାନଙ୍କର ଶସ୍ୟର ଭଣ୍ଡାରଣ , ଫଳ-ଫୁଲ ଏବଂ ପନିପରିବାର ଭଣ୍ଡାରଣ ଜନିତ ସମସ୍ୟା ନ ହେଉ , ଏଥିପାଇଁ ସାରା ଦେଶରେ ଶୀତଳଭଣ୍ଡାରର କ୍ଷମତା ବୃଦ୍ଧି କରାଯାଉଛି । କୃଷକ ନିଜ ଫସଲ ଦେଶର ଯେ କୌଣସି ଅଞ୍ଚଳରେ ଇଲେକ୍ଟ୍ରୋନିକ୍ସ ମଣ୍ଡି ମାଧ୍ୟମରେ ବିକ୍ରି କରିପାରୁ , ଏଥିପାଇଁ ଇ-ନାମ୍ ନେଟୱର୍କର ସମ୍ପ୍ରସାରଣ କରାଯାଉଛି ।


    ସାଥୀଗଣ , କୃଷକମାନଙ୍କୁ , ନିଜ ପଶୁମାନଙ୍କୁ ରୋଗ ସମୟରେ , ସେମାନଙ୍କର ଚିକିତ୍ସା ପାଇଁ ବହୁତ କମ୍ ଖର୍ଚ୍ଚ କରିବାକୁ ପଡ଼ୁଛି , ଏଥିପାଇଁ ପାଦ ଏବଂ ମୁଖ ରୋଗର ମୁକାବିଲା ଓ ଚିକିତ୍ସା ପାଇଁ ରାଷ୍ଟ୍ରୀୟ ସ୍ତରରେ ଟୀକାକରଣ ଅଭିଯାନ ଆରମ୍ଭ କରାଯାଇଛି । କୃଷକ ନିଜ କ୍ଷେତରେ ହିଁ ସୌରଶକ୍ତି ଉତ୍ପନ୍ନ କରି , ତାହାକୁ ଜାତୀୟ ଗ୍ରୀଡ଼ରେ ବିକ୍ରି କରିପାରୁ , ଏଥିପାଇଁ ପିଏମ କୁସୁମ୍ ଯୋଜନା ଆରମ୍ଭ କରାଯାଇଛି ।


    ସାଥୀଗଣ , ଭାରତର ଅର୍ଥବ୍ୟବସ୍ଥାକୁ 5 ଟ୍ରିଲିୟନ ଡଲାର ପର୍ଯ୍ୟନ୍ତ ପହଞ୍ଚାଇବାରେ ଦେଶର କୃଷି କ୍ଷେତ୍ରର ବହୁତ ବଡ଼ ଭୂମିକା ରହିଛି । ଏଥିପାଇଁ ଆମ ସରକାର ଅର୍ଥକରୀ ଫସଲ ଏବଂ ରପ୍ତାନୀ କେନ୍ଦ୍ରୀତ କୃଷି ବ୍ୟବସ୍ଥା ପ୍ରସ୍ତୁତ କରିବା ଉପରେ ଗୁରୁତ୍ୱ ଦେଉଛନ୍ତି ।


    ଯେତେବେଳେ କୃଷି ଉତ୍ପାଦଗୁଡ଼ିକର ରପ୍ତାନୀ କଥା ଆସୁଛି ତ , ଏଥିରେ ପୁରାତନ କାଳରୁ ହିଁ ଦକ୍ଷିଣ ଭାରତର , ସାଉଥ୍ ଇଣ୍ଡିଆର ଗୁରୁତ୍ୱପୂର୍ଣ୍ଣ ଭୂମିକା ରହିଛି । ଏହାର ଗୋଟିଏ କାରଣ ଏହା ହେଉଛି କି ସେଠାକାର ପାଣିପାଗ , ସେଠାକାର ମାଟି ଏବଂ ଅନ୍ୟଟି ହେଉଛି ସମୁଦ୍ରପଥରେ ବିଶ୍ୱ ସହିତ ସହଜ ଯୋଗାଯୋଗ ବ୍ୟବସ୍ଥା । ଦକ୍ଷିଣ ଭାରତର ଏହି ଶକ୍ତିକୁ ଆମେ ନ୍ୟୁ ଇଣ୍ଡିଆର କୃଷି ରପ୍ତାନୀର ମଧ୍ୟ ଶକ୍ତି କରିବାକୁ ଚାହୁଁଛୁ ।


    ଭାଇ ଓ ଭଉଣୀମାନେ , କର୍ଣ୍ଣାଟକ ହେଉ , କେରଳ ହେଉ , ଆନ୍ଧ୍ରପ୍ରଦେଶ ହେଉ , ତେଲଙ୍ଗାନା ହେଉ , ତାମିଲନାଡ଼ୁ ହେଉ , ଏଠାରେ ଉଦ୍ୟାନକୃଷି ଏବଂ ମସଲାଜାତ ଦ୍ରବ୍ୟର ଉତ୍ପାଦ ସହିତ ଜଡ଼ିତ ଉତ୍ପାଦନ ଗୁଡ଼ିକର ପ୍ରକ୍ରିୟାକରଣ ଏବଂ ରପ୍ତାନୀର ବ୍ୟାପକ ସମ୍ଭାବନା ରହିଛି । ଏହାର କାରଣ ହେଉଛି କି କୃଷି ଏବଂ ପ୍ରକ୍ରିୟାକୃତ ଉତ୍ପାଦ ରପ୍ତାନୀ ବିକାଶ ପ୍ରାଧିକରଣ (ଆପେଡ଼ା) ମାଧ୍ୟମରେ ବିଶେଷ କାର୍ଯ୍ୟାନ୍ୱୟନ ଯୋଜନା ପ୍ରସ୍ତୁତ କରାଯାଉଛି । ଏହାର ଲାଭ କର୍ଣ୍ଣାଟକକୁ ମଧ୍ୟ ହୋଇଛି ।


    ସରକାରଙ୍କ ଦ୍ୱାରା ବେଲଗାଁଓ ଏବଂ ମହୀଶୂରର ଡାଳିମ୍ବ , ଚିକ୍କାବଲ୍ଲାପୁରା ଏବଂ ବେଙ୍ଗାଲୁରୁର ଗୋଲାପୀ ପିଆଜ , ଚିକ୍କାମଙ୍ଗଲୁରୁ , କୋଡାଗୁ ଏବଂ ହାସନର କଫି , ନାଲି ଲଙ୍କା , ଏହାର ଉତ୍ପାଦନକୁ ପ୍ରୋତ୍ସାହନ ଦେବା ପାଇଁ ସ୍ୱତନ୍ତ୍ର କ୍ଲଷ୍ଟର ଚିହ୍ନଟ କରାଯାଇଛି । ଆମର ପ୍ରୟାସ ହେଉଛି କି ପ୍ରତ୍ୟେକ ବ୍ଲକ , ପ୍ରତ୍ୟେକ ଜିଲ୍ଲାରେ ବିଶେଷ ଉତ୍ପାଦକୁ ଚିହ୍ନଟ କରି , ତାହାକୁ ମୂଲ୍ୟଯୁକ୍ତ ଏବଂ ରପ୍ତାନୀ ସହିତ ଜଡ଼ିତ ସୁବିଧାଗୁଡ଼ିକୁ ସେଠାରେ ବିକଶିତ କରାଯାଉ ।


    ସାଥୀଗଣ , ଆମ ସରକାରଙ୍କ ପ୍ରୟାସ କାରଣରୁ ଭାରତର ମସଲାଜାତୀୟ ଦ୍ରବ୍ୟର ଉତ୍ପାଦନ ଏବଂ ରପ୍ତାନୀ ଉଭୟରେ ବହୁତ ବୃଦ୍ଧି ହୋଇଛି । ଭାରତରେ ମସଲା ଉତ୍ପାଦନ 25 ଲକ୍ଷ ଟନରୁ ଅଧିକ ହୋଇ ପାରିଛି ତ ରପ୍ତାନୀ ମଧ୍ୟ ପ୍ରାୟ 15 ହଜାର କୋଟିରୁ ବୃଦ୍ଧି ପାଇ ପାଖାପାଖି 19 ହଜାର କୋଟି ଟଙ୍କା ପର୍ଯ୍ୟନ୍ତ ପହଞ୍ଚି ସାରିଛି ।


    ମସଲା ମଧ୍ୟରେ ଯଦି ଆମେ ହଳଦୀ କଥା କହିବା ତ ସରକାରଙ୍କ ପ୍ରୟାସ ଦ୍ୱାରା ବିଗତ 5 ବର୍ଷରେ ହଳଦୀର ରପ୍ତାନୀରେ ବହୁତ ବୃଦ୍ଧି ହୋଇଛି । ସରକାର ହଳଦୀର ନୂତନ ଏବଂ ଉନ୍ନତ ବିହନକୁ ନେଇ ଗବେଷଣାକୁ ପ୍ରୋତ୍ସାହନ ଦେଉଛନ୍ତି । ତେଲଙ୍ଗାନା ହଳଦୀର କେନ୍ଦ୍ର ଭାବେ ବିକଶିତ ହୋଇଛି । କିନ୍ତୁ କର୍ଣ୍ଣାଟକ ସହିତ ଅନ୍ୟ ରାଜ୍ୟରେ ମଧ୍ୟ ଆମେ ହଳଦୀ ଉତ୍ପାଦନକୁ ତ୍ଵାରାନ୍ନିତ କରୁଛୁ ।


    ଭାଇ ଓ ଭଉଣୀମାନେ , ଦକ୍ଷିଣ ଭାରତରେ ନଡ଼ିଆ , କାଜୁ , କଫି ଏବଂ ରବର ଚାଷ ମଧ୍ୟ ବର୍ଷ ବର୍ଷ ଧରି ବହୁ ପରିମାଣରେ ହୋଇ ଆସୁଛି । ଦେଶ ଏବଂ ବିଶ୍ୱରେ ନଡ଼ିଆର ଚାହିଦାକୁ ଦେଖି ସରକାର ଅନ୍ୟ କଥାଗୁଡ଼ିକ ସହିତ ଏହା ଉପରେ ମଧ୍ୟ ଧ୍ୟାନ ଦେଉଛନ୍ତି କି ନଡ଼ିଆ ଚାଷ ସହିତ ଜଡ଼ିତ କୃଷକମାନଙ୍କୁ ଉଚିତ ଦର ମିଳୁ , ଏଥିପାଇଁ ନଡ଼ିଆ ଚାଷ ସହିତ ଜଡ଼ିତ କୃଷକଙ୍କ ସଂଘ ଗଠନ କରାଯାଇଛି , ସମିତି ଗଠନ କରାଯାଇଛି । ମୋତେ ଅବଗତ କରାଯାଇଛି କି ଏଠାରେ କର୍ଣ୍ଣାଟକରେ ହିଁ ନଡ଼ିଆ ଚାଷ ସହିତ ଏଭଳି ପ୍ରାୟ ସାଢ଼େ ପାଞ୍ଚଶହ ସଂସ୍ଥା ଗଠନ କରାଯାଇ ସାରିଛି ।


    ସାଥୀଗଣ , ଆମର ଏଠାରେ କାଜୁ ବଗିଚାର ସମ୍ପ୍ରସାରଣର ମଧ୍ୟ ଭରପୂର ସମ୍ଭାବନା ରହିଛି । ସରକାରଙ୍କର ପ୍ରୟାସ ହେଉଛି କି କାଜୁର ଉତ୍ତମ ଗୁଣଯୁକ୍ତ ଗଛ କୃଷକର ବଗିଚାରୁ ଭାଇ ଭଉଣୀମାନଙ୍କ ପାଇଁ ଉପଲବ୍ଧ କରାଯାଉ ।


    ଏହିଭଳି ଭାବେ ରବର ଉତ୍ପାଦନ କ୍ଷେତ୍ରକୁ ପ୍ରୋତ୍ସାହନ ଦେବା ପାଇଁ ମଧ୍ୟ ବ୍ୟାପକ ସ୍ତରରେ ପ୍ରୟାସ କରାଯାଉଛି । ଆମର ପ୍ରଥମ ଲକ୍ଷ୍ୟ ଏହା ହେବା ଦରକାର କି ଦେଶର ଆବଶ୍ୟକତା ଅନୁସାରେ ରବର ଆମେ ଏହିଠାରେ ଉତ୍ପନ୍ନ କରି ପାରିବା , ଆମକୁ ଆମଦାନୀ ଉପରେ ନିର୍ଭର କରିବାକୁ ନପଡ଼ୁ । ମୋତେ ଅବଗତ କରାଯାଇଛି କି ରବର ବୋର୍ଡ , ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନା ଅଧୀନରେ ଏଠାରେ ଅନେକ ଯୁବକମାନଙ୍କୁ ପ୍ରଶିକ୍ଷଣ ଦେଉଛି । ଏହା ନିଶ୍ଚିତ ଭାବେ ରବର ଚାଷୀଙ୍କୁ ଏବଂ ଉଦ୍ୟୋଗକୁ ଲାଭ ପ୍ରଦାନ କରିବ ।


    ସାଥୀଗଣ , କଫି ବଗିଚା ହେଉଛି କର୍ଣ୍ଣାଟକ ସମେତ ଦକ୍ଷିଣ ଭାରତର ଗୌରବ । ସରକାରଙ୍କର ପ୍ରୟାସ ହେଉଛି କି କଫିର ମୂଲ୍ୟ ଶୃଙ୍ଖଳକୁ ସୁଦୃଢ କରାଯାଉ , ଏଥିପାଇଁ ସମନ୍ୱିତ କଫି ବିକାଶ କାର୍ଯ୍ୟକ୍ରମ କାର୍ଯ୍ୟକାରୀ କରାଯାଉଛି । ଏହି କାର୍ଯ୍ୟକ୍ରମ ସହିତ ବିଗତ 2-3 ବର୍ଷରେ କଫି ଉତ୍ପାଦନ ଠାରୁ ନେଇ ପ୍ୟାକେଜିଂ ପର୍ଯ୍ୟନ୍ତ ଜଡିତ ସମ୍ପୂର୍ଣ୍ଣ ବ୍ୟବସ୍ଥାକୁ ବିଶେଷ ସହଯୋଗ ଏବଂ ପ୍ରୋତ୍ସାହନ ଦିଆଯାଇଛି । କ୍ଷୁଦ୍ର ଉତ୍ପାଦକମାନଙ୍କୁ , ସ୍ୱୟଂ ସହାୟକ ଗୋଷ୍ଠୀକୁ , ସମବାୟ ସଂଘକୁ ବିପଣନ କ୍ଷେତ୍ରରେ ସହାୟତା ଉପଲବ୍ଧ କରାଯାଉଛି ।


    ସାଥୀଗଣ , ଉଦ୍ୟାନ କୃଷି ବ୍ୟତୀତ ଡାଲି , ତେଲ ଏବଂ ମୋଟାଦାନା ଶସ୍ୟ ଉତ୍ପାଦନରେ ମଧ୍ୟ ଦକ୍ଷିଣ ଭାରତ ଅଂଶ ଅଧିକ ରହିଛି । ଭାରତରେ ଡାଲି ଉତ୍ପାଦନକୁ ପ୍ରୋତ୍ସାହନ ଦେବା ପାଇଁ ବିହନ ଉତ୍ପାଦନ କେନ୍ଦ୍ର ପ୍ରତିଷ୍ଠା କରାଯାଇଛି , ଯେଉଁଥିରୁ 30ରୁ ଅଧିକ କେନ୍ଦ୍ର କର୍ଣ୍ଣାଟକ , ଆନ୍ଧ୍ର ପ୍ରଦେଶ , କେରଳ , ତାମିଲନାଡୁ ଏବଂ ତେଲଙ୍ଗାନାରେ ହିଁ ଅଛି । ଏହିଭଳି ଭାବେ ମୋଟାଦାନା ଶସ୍ୟ ପାଇଁ ମଧ୍ୟ ଦେଶରେ ନୂତନ କେନ୍ଦ୍ର ପ୍ରତିଷ୍ଠା କରାଯାଇଛି , ଯେଉଁଥିରୁ 10ଟି ଦକ୍ଷିଣ ଭାରତରେ ରହିଛି ।


    ସାଥୀଗଣ , ଦକ୍ଷିଣ ଭାରତର ମତ୍ସ୍ୟଚାଷ କ୍ଷେତ୍ରରେ ମଧ୍ୟ ରପ୍ତାନୀକୁ ପ୍ରୋତ୍ସାହନର ବହୁତ ସମ୍ଭାବନା ଅଛି । ମତ୍ସ୍ୟଚାଷ କ୍ଷେତ୍ରକୁ ସୁଦୃଢ କରିବା ପାଇଁ ସରକାର ତିନୋଟି ସ୍ତରରେ କାର୍ଯ୍ୟ କରୁଛନ୍ତି ।


    ପ୍ରଥମ- ଗାଁରେ ମାଛ ଚାଷକୁ ପ୍ରୋତ୍ସାହନ , ମତ୍ସ୍ୟଜୀବୀ ଭାଇ-ଭଉଣୀଙ୍କୁ ଆର୍ଥିକ ସହାୟତା ।


    ଦ୍ୱିତୀୟ- ନୀଳ ବିପ୍ଳବ ଯୋଜନା ଅଧିନରେ ଡଙ୍ଗାଗୁଡିକର ଆଧୁନିକୀକରଣ ।


    ଏବଂ ତୃତୀୟ- ମାଛ ବ୍ୟବସାୟ ଏବଂ କାରବାର ସହିତ ଜଡିତ ଆଧୁନିକ ଭିତ୍ତିଭୂମିର ନିର୍ମାଣ ।


    ଭାଇ ଓ ଭଉଣୀମାନେ , ମତ୍ସ୍ୟଚାଷୀଙ୍କୁ କିଷାନ କ୍ରେଡିଟ୍ କାର୍ଡର ସୁବିଧା ସହିତ ଯୋଡାଯାଇ ସାରିଛି । ମତ୍ସ୍ୟଚାଷୀଙ୍କର ସୁବିଧା ପାଇଁ ବଡ଼ ବଡ଼ ନଦୀ ଏବଂ ସମୁଦ୍ରରେ ନୂତନ ମାଛ ଜେଟି ତିଆରି କରାଯାଉଛି । ଆଧୁନିକ ଭିତ୍ତିଭୂମି ପାଇଁ ସାଢ଼େ 7 ହଜାର କୋଟି ଟଙ୍କାର ବିଶେଷ ପାଣ୍ଠି ମଧ୍ୟ ଗଠନ କରାଯାଇଛି ।


    ସରକାରଙ୍କ ଦ୍ୱାରା ଡଙ୍ଗାର ଆଧୁନିକୀକରଣ ପାଇଁ , ନୀଳ ବିପ୍ଳବ ଯୋଜନା ନିମନ୍ତେ ରାଜ୍ୟଗୁଡ଼ିକୁ 2500 କୋଟି ଟଙ୍କାରୁ ଅଧିକ ଦିଆଯାଇଛି । ଗଭୀର ସମୁଦ୍ରରୁ ମାଛ ଧରିବା ପାଇଁ ମାଛ ଧରାଳୀଙ୍କ ଡଙ୍ଗାର ଆଧୁନିକୀକରଣ କରାଯାଉଛି ଏବଂ ଇସ୍ରୋ ସହାୟତାରେ ମାଛ ଧରାଳୀଙ୍କ ସୁରକ୍ଷା ପାଇଁ ଦିଗ ନିର୍ଣ୍ଣୟ ଯନ୍ତ୍ର ଡଙ୍ଗାରେ ଲଗାଯାଉଛି । ଆଜି ଏଠାରେ ତାମିଲନାଡ଼ୁ ଏବଂ କର୍ଣ୍ଣାଟକର ଅନେକ କୃଷକଙ୍କୁ ଏହାର ଲାଭ ଉଠାଉଥିବା ଆପଣମାନେ ମଧ୍ୟ ଦେଖିଛନ୍ତି ।


    ସାଥୀଗଣ , କର୍ଣ୍ଣାଟକ ସହିତ ସମଗ୍ର ଭାରତରେ ଜଳ ସଙ୍କଟର ସ୍ଥିତିର ମୁକାବିଲା କରିବା ପାଇଁ ସରକାର ଜଳ ଜୀବନ ମିଶନ ଅଧୀନରେ ପ୍ରତ୍ୟେକ ଘରେ ପାଣି ପହଞ୍ଚାଇବା ପାଇଁ ସଙ୍କଳ୍ପ ନେଇଛନ୍ତି । କିଛି ଦିନ ପୂର୍ବରୁ ଏହି ଦିଗରେ ଆଉ ଏକ ଅଭିଯାନ ଆରମ୍ଭ ହୋଇଛି । ଏହି ଅଭିଯାନର ନାମ ହେଉଛି ଅଟଳ ଭୂ-ଜଳ ଯୋଜନା । ଏହା ଅଧୀନରେ କର୍ଣ୍ଣାଟକ ସମେତ ଦେଶର ସାତୋଟି ରାଜ୍ୟରେ ଭୂତଳ ଜଳ ଅର୍ଥାତ ଗ୍ରାଉଣ୍ଡ ୱାଟରର ସ୍ତରକୁ ଉପରକୁ ଆଣିବା ପାଇଁ ପଦକ୍ଷେପ ନିଆଯାଉଛି ।


    ଭାଇ ଓ ଭଉଣୀମାନେ , ସରକାରଙ୍କ ପ୍ରୟାସ ମଧ୍ୟରେ ଆଜି ମୁଁ କୃଷି କର୍ମଣ ପୁରସ୍କାରର ମଧ୍ୟ ସମ୍ପ୍ରସାରଣ କରାଯିବାର ଆବଶ୍ୟକତା ଅନୁଭବ କରୁଛି । ମୋର ଅନୁରୋଧ ଯେ କୃଷି କର୍ମଣ ପୁରସ୍କାରରେ ଦେଶର ପୋଷଣ ସୁରକ୍ଷାକୁ ଧ୍ୟାନରେ ରଖି ପୋଷଣ ଯୁକ୍ତ ଶସ୍ୟ - ନ୍ୟୁଟ୍ରି ସେରିଆଲ୍ସ , ଉଦ୍ୟାନ ଏବଂ ଜୈବିକ କୃଷିକୁ ନେଇ ମଧ୍ୟ ନୂତନ ପର୍ଯ୍ୟାୟ ପ୍ରସ୍ତୁତ କରାଯାଉ । ଏହା ଦ୍ୱାରା , ଏହି ସବୁ କ୍ଷେତ୍ରରେ ଉନ୍ନତ କାର୍ଯ୍ୟ କରୁଥିବା ଲୋକ ଏବଂ ରାଜ୍ୟକୁ ପ୍ରୋତ୍ସାହନ ମିଳିବ ।


    ଭାଇ ଓ ଭଉଣୀମାନେ , ବର୍ଷ 2022ରେ ଯେତେବେଳେ ଆମ ଦେଶ ନିଜ ସ୍ୱାଧୀନତାର 75 ବର୍ଷ ପାଳନ କରିବ , ସେତେବେଳେ ଆମର ସଙ୍କଳ୍ପକୁ ସିଦ୍ଧିରେ ପରିଣତ କରିପାରିବା ହିଁ ଆମ ରାଷ୍ଟ୍ର ନିର୍ମାତାମାନଙ୍କୁ ଆମର ଶ୍ରଦ୍ଧାଞ୍ଜଳି ହେବ । ଆଜି ଏଠାରୁ ଆମେମାନଙ୍କୁ କୃଷକମାନଙ୍କର ଆୟ ଦୁଇଗୁଣା କରିବା ପାଇଁ ନୂତନ ଉର୍ଜ୍ଜା ନେଇ ନୂତନ ପ୍ରତିବଦ୍ଧତା ନେଇ ଯିବାର ଅଛି ।


    ମୋର ସଂପୂର୍ଣ୍ଣ ବିଶ୍ୱାସ ରହିଛି କି ଆମର ପ୍ରତ୍ୟେକ ସଙ୍କଳ୍ପ ନିଶ୍ଚିତ ସିଦ୍ଧି ହେବ । ପୁଣିଥରେ କୃଷି କର୍ମଣ ପୁରସ୍କାର ବିଜେତା ପ୍ରତ୍ୟେକ ରାଜ୍ୟ , ପ୍ରତ୍ୟେକ କୃଷକ ବନ୍ଧୁଙ୍କୁ ମୋ ତରଫରୁ ବହୁତ ବହୁତ ଶୁଭେଚ୍ଛା । ଆପଣ ସମସ୍ତଙ୍କୁ , ଦେଶର ପ୍ରତ୍ୟେକ କୃଷକଙ୍କୁ ନୂତନ ବର୍ଷ ଏବଂ ସଂକ୍ରାନ୍ତି ପାଇଁ ହାର୍ଦ୍ଦିକ ଶୁଭକାମନା ।


    ବହୁତ-ବହୁତ ଧନ୍ୟବାଦ !


    *************

    
    
    (Release ID: 1598614) Visitor Counter : 14