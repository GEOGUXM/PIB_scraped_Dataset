      କ୍ୟାବିନେଟ

      ଭାରତ ଏବଂ ମଙ୍ଗୋଲିଆ ମଧ୍ୟରେ ଶାନ୍ତିପୂର୍ଣ୍ଣ ଏବଂ ନାଗରିକ ଉଦ୍ଦେଶ୍ୟ ଲାଗି ବାହ୍ୟ ମହାକାଶର ଉପଯୋଗ ଓ ଅନ୍ୱେଷଣ ଗତିବିଧି କ୍ଷେତ୍ରରେ ସହଯୋଗ ବୁଝାମଣାକୁ କ୍ୟାବିନେଟ ମଞ୍ଜୁରି
      Posted On: 08 JAN 2020 9:06PM by PIB Bhubaneshwar


    ଶାନ୍ତିପୂର୍ଣ୍ଣ ଏବଂ ବେସାମରିକ ଉଦ୍ଦେଶ୍ୟ ଲାଗି ବାହ୍ୟ ମହାକାଶର ଉପଯୋଗ ଏବଂ ସେଠାରେ ଅନ୍ୱେଷଣ ଗତିବିଧି କ୍ଷେତ୍ରରେ ସହଯୋଗ ଲାଗି ଭାରତ ଏବଂ ମଙ୍ଗୋଲିଆ ମଧ୍ୟରେ ସ୍ୱାକ୍ଷରିତ ବୁଝାମଣାକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ ମଞ୍ଜୁରି ଦେଇଛନ୍ତି ।


    ଏହି ବୁଝାମଣା ମଙ୍ଗୋଲିଆର ରାଷ୍ଟ୍ରପତିଙ୍କ ଭାରତ ଗସ୍ତ ସମୟରେ 20 ସେପ୍ଟେମ୍ବର , 2019ରେ ସ୍ୱାକ୍ଷରିତ ହୋଇଥିଲା ।


    ବିବରଣୀ :-


    ଏହି ବୁଝାମଣା ଅନ୍ତର୍ଗତ ଉଭୟ ପକ୍ଷ ମହାକାଶ ବିଜ୍ଞାନ , ପ୍ରଯୁକ୍ତି ତଥା ପୃଥିବୀ ବିଷୟରେ ସୂଚନା ହାସଲ କରିବା ଲାଗି ରିମୋଟ ସେନ୍ସିଂ ପ୍ରଣାଳୀର ଉପଯୋଗ , ଉପଗ୍ରହ ସଂଚାର ଏବଂ ଉପଗ୍ରହ ଆଧାରିତ ଦିଗ ନିର୍ଣ୍ଣୟ ପ୍ରଣାଳୀ , ମହାକାଶ ବିଜ୍ଞାନ ଏବଂ ଗ୍ରହ ଅନ୍ୱେଷଣ , ମହାକାଶ ଯାନ , ମହାକାଶ ପ୍ରଣାଳୀର ଉପଯୋଗ ତଥା ମହାକାଶ ପ୍ରଯୁକ୍ତିର ଉପଯୋଗ ଲାଗି ପରସ୍ପରକୁ ସହଯୋଗ କରିବେ ।


    ଏହି ବୁଝାମଣା ଅନ୍ତର୍ଗତ ଉଭୟ ପକ୍ଷ ଏକ ମିଳିତ କାର୍ଯ୍ୟ ଗୋଷ୍ଠୀ ଗଠନ କରିପାରିବେ । ଯେଉଁଥିରେ ଭାରତ ସରକାରଙ୍କ ମହାକାଶ ବିଭାଗ ଓ ଭାରତୀୟ ମହାକାଶ ଗବେଷଣା ସଂଗଠନର ସଦସ୍ୟ ଏବଂ ମଙ୍ଗୋଲିଆର ସଂଚାର ତଥା ସୂଚନା ପ୍ରଯୁକ୍ତି ପ୍ରାଧିକରଣର ସଦସ୍ୟ ସାମିଲ ହେବେ । ଏହି କାର୍ଯ୍ୟ ଗୋଷ୍ଠୀ ବୁଝାମଣାର ବ୍ୟବସ୍ଥା ଲାଗୁ କରିବାର ପଦ୍ଧତି ଏବଂ ସେଗୁଡ଼ିକ ଲାଗି ସମୟସୀମା ନିର୍ଦ୍ଧାରଣ କରିବ ।


    ଆର୍ଥିକ ପ୍ରଭାବ:-


    ବୁଝାମଣା ଅନ୍ତର୍ଗତ ସହଯୋଗ ଗତିବିଧି ଉପରେ ହେଉଥିବା ଖର୍ଚ୍ଚ ସମ୍ପର୍କରେ ନିଷ୍ପତ୍ତି ଉଭୟ ପକ୍ଷ ଉପଲବ୍ଧ ଆର୍ଥିକ ସମ୍ବଳ ଏବଂ ଆବଶ୍ୟକତା ଅନୁଯାୟୀ କରିବେ ।


    ଲାଭ :-


    ଏହି ବୁଝାମଣା ମାଧ୍ୟମରେ ଉଭୟ ଦେଶ ମହାକାଶରେ ପ୍ରଯୁକ୍ତିର ଉପଯୋଗ ଲାଗି ଯୁଗ୍ମ ଗତିବିଧି ଚଳାଇପାରିବେ ଯାହା ଆଗାମୀ ଦିନରେ ମାନବ ଜାତିର କଲ୍ୟାଣ ଲାଗି ଯଥେଷ୍ଟ ଲାଭଦାୟକ ସାବ୍ୟସ୍ତ ହେବ । ଏହି ବୁଝାମଣା ଫଳରେ ଦେଶର ସମସ୍ତ କ୍ଷେତ୍ର ଲାଭାନ୍ୱିତ ହୋଇପାରିବେ ।


    କାର୍ଯ୍ୟାନ୍ୱୟନ ରଣନୀତି ଏବଂ ଲକ୍ଷ୍ୟ:-


    ଏହି ବୁଝାମଣା ଉଭୟ ପକ୍ଷରୁ ମିଳିତ କାର୍ଯ୍ୟ ଗୋଷ୍ଠୀ ମାଧ୍ୟମରେ ସମୟବଦ୍ଧ ଢଙ୍ଗରେ ବୁଝାମଣାର ବ୍ୟବସ୍ଥାକୁ ଲାଗୁ କରିବାରେ ସହାୟତା କରିବ ।


    ପ୍ରଭାବ :-


    ବୁଝାମଣା ମାଧ୍ୟମରେ ଉଭୟ ପକ୍ଷକୁ ବାହ୍ୟ ମହାକାଶରେ ଅନ୍ୱେଷଣ ଗତିବିଧି ଚଳାଇବା ଏବଂ ରିମୋଟ ସେନ୍ସିଂ ପ୍ରଣାଳୀ , ଉପଗ୍ରହ ସଂଚାର , ଉପଗ୍ରହ ଦିଗ ନିର୍ଣ୍ଣୟ ପ୍ରଣାଳୀ ଏବଂ ମହାକାଶ ବିଜ୍ଞାନ କ୍ଷେତ୍ରରେ ପ୍ରଯୁକ୍ତିର ଉପଯୋଗ କରିବାର ନୂତନ ଅବସର ମିଳିବ ।


    **********


    

    
    (Release ID: 1598872) Visitor Counter : 10