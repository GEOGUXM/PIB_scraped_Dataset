      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ତୃତୀୟ ବିଶ୍ୱ ଆଳୁ ସମ୍ମିଳନୀକୁ ସମ୍ବୋଧିତ କଲେ ପ୍ରଧାନମନ୍ତ୍ରୀ
      • ଆଧୁନିକ କୃଷି ପଦ୍ଧତି ଅବଲମ୍ବନ ଫଳରେ ଆଳୁ ଉତ୍ପାଦନ ବୃଦ୍ଧି ପାଇଛି : ପ୍ରଧାନମନ୍ତ୍ରୀ
      • 2022 ସୁଦ୍ଧା କୃଷକଙ୍କ ଆୟ ଦ୍ୱିଗୁଣିତ କରିବା ଲାଗି ସରକାର ବ୍ୟାପକ ପଦକ୍ଷେପ ନେଉଛନ୍ତି
      • କୃଷକଙ୍କ ପରିଶ୍ରମ ଓ ସରକାରଙ୍କ ନୀତି ଯୋଗୁ ଭାରତ ବିଶ୍ୱର ଶୀର୍ଷ ଖାଦ୍ୟ ସାମଗ୍ରୀ ଉତ୍ପାଦନକାରୀ ପାଲଟିଛି
      • କୃଷି କ୍ଷେତ୍ରର ସମସ୍ୟା ସମାଧାନ ଲାଗି ଆଧୁନିକ ପ୍ରଯୁକ୍ତି ଯୋଗାଇ ଦେବାକୁ ପ୍ରଧାନମନ୍ତ୍ରୀଙ୍କ ଆହ୍ୱାନ
      Posted On: 28 JAN 2020 8:08PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଗୁଜରାଟରେ ଗାନ୍ଧୀନଗର ଠାରେ ଆରମ୍ଭ ହୋଇଥିବା ତୃତୀୟ ବିଶ୍ୱ ଆଳୁ ସମ୍ମିଳନୀକୁ ଭିଡିଓ କନଫରେନ୍ସିଂ ଜରିଆରେ ସମ୍ବୋଧିତ କରିଛନ୍ତି । ପୂର୍ବରୁ 1999 ଓ 2008ରେ ଦୁଇଟି ବିଶ୍ୱ ଆଳୁ ସମ୍ମିଳନୀ ଅନୁଷ୍ଠିତ ହୋଇଥିଲା । ଏହି ଆଳୁ ସମ୍ମିଳନୀ ଭାରତୀୟ ଆଳୁ ସଂଘ (ଆଇପିଏ) ପକ୍ଷରୁ ନୂଆଦିଲ୍ଲୀସ୍ଥିତ ଭାରତୀୟ କୃଷି ଗବେଷଣା ପରିଷଦ ଏବଂ ଶିମଲାର ଆଇସିଏଆର-କେନ୍ଦ୍ରୀୟ ଆଳୁ ଗବେଷଣା ସଂସ୍ଥାନ ଏବଂ ଅନ୍ତର୍ଜାତୀୟ ଆଳୁ କେନ୍ଦ୍ର (ସିଆଇପି) , ଲିମା , ପେରୁ ସହଯୋଗରେ ଆୟୋଜନ କରାଯାଉଛି ।


    ବିଶ୍ୱର ବିଭିନ୍ନ ପ୍ରାନ୍ତରୁ ବୈଜ୍ଞାନିକ , ଆଳୁ ଚାଷୀ ଓ ଅନ୍ୟ ଅଂଶୀଦାରମାନେ ବିଶ୍ୱ ଆଳୁ ସମ୍ମିଳନୀରେ ଏକତ୍ରିତ ହୋଇଛନ୍ତି । ସେମାନେ ଆସନ୍ତା କିଛିଦିନ ପର୍ଯ୍ୟନ୍ତ ଖାଦ୍ୟ ଓ ପୁଷ୍ଟିସାଧନ ସଂକ୍ରାନ୍ତ ଗୁରୁତ୍ୱପୂର୍ଣ୍ଣ ଦିଗ ଉପରେ ଆଲୋଚନା କରିବେ ।


    ଏହି ସମ୍ମିଳନୀକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ତୃତୀୟ ଆଳୁ ସମ୍ମିଳନୀର ବିଶେଷତ୍ୱ ହେଲା , ଏକ ସମୟରେ ଆଳୁ ସମ୍ମିଳନୀ , କୃଷି ପ୍ରଦର୍ଶନୀ ଏବଂ ଆଳୁ କୃଷି ଦିବସ ଆୟୋଜନ କରାଯାଇଛି । ସେ ମଧ୍ୟ କହିଥିଲେ ଯେ କୃଷି ଦିନରେ 6 ହଜାରରୁ ଊର୍ଦ୍ଧ୍ଵ କୃଷକ କ୍ଷେତ୍ର ପ୍ରଦର୍ଶନ କରିବା ପ୍ରଶଂସନୀୟ ।


    ପ୍ରଧାନମନ୍ତ୍ରୀ କହିଥିଲେ ଯେ , ଦେଶର ଅଗ୍ରଣୀ ଆଳୁ ଉତ୍ପାଦନକାରୀ ଓ ଉତ୍ପାଦକତା ଥିବା ରାଜ୍ୟ ଗୁଜରାଟରେ ତୃତୀୟ ଆଳୁ ସମ୍ମିଳନୀ ଆୟୋଜନ କରାଯିବା ଗୁରୁତ୍ୱପୂର୍ଣ୍ଣ । ସେ କହିଥିଲେ ଯେ ଗତ 11 ବର୍ଷ ମଧ୍ୟରେ ଦେଶରେ ଆଳୁ ଚାଷ କ୍ଷେତ୍ର 20% ବୃଦ୍ଧି ପାଇଥିବା ବେଳେ ଗୁଜରାଟରେ ଏହା 170% ବୃଦ୍ଧି ହୋଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ ବ୍ୟାପକ ନୀତିଗତ ପ୍ରୟାସ ଓ ନିର୍ଣ୍ଣୟ ଫଳରେ ଗୁଜରାଟରେ ଜଳ ସିଂଚନ ଏବଂ ବୁନ୍ଦା ଜଳସେଚନ ଭଳି ଆଧୁନିକ କୃଷି ପ୍ରଣାଳୀର ଅବଲମ୍ବନ କରାଯାଉଛି । ଉନ୍ନତ ଶୀତଳ ଭଣ୍ଡାର ସୁବିଧା ଓ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ ସହ ସଂଯୋଗ ଫଳରେ ଆଳୁ ଉତ୍ପାଦନ ବୃଦ୍ଧି ପାଇଛି । ସେ କହିଥିଲେ , ଗୁଜରାଟରେ ଆଜି ବୃହତ ଆଳୁ ପ୍ରକ୍ରିୟାକରଣ କମ୍ପାନୀଗୁଡ଼ିକ ରହିଛନ୍ତି ଏବଂ ଅଧିକାଂଶ ଆଳୁ ରପ୍ତାନିକାରୀ ଗୁଜରାଟରେ ହିଁ ଅଛନ୍ତି । ଏସବୁ ଫଳରେ ଏହି ରାଜ୍ୟ ଦେଶର ପ୍ରମୁଖ ଆଳୁ କେନ୍ଦ୍ର ଭାବେ ଉଭା ହୋଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ ତାଙ୍କ ସରକାର 2022 ସୁଦ୍ଧା କୃଷକଙ୍କ ଆୟ ଦ୍ୱିଗୁଣିତ କରିବାର ଲକ୍ଷ୍ୟ ଦିଗରେ ବ୍ୟାପକ ପଦକ୍ଷେପ ନେଉଛନ୍ତି । ସେ ଉଲ୍ଲେଖ କରିଥିଲେ ଯେ କୃଷକମାନଙ୍କ ପରିଶ୍ରମ ଏବଂ ସରକାରଙ୍କ ନୀତି ମିଶିଯିବା ଫଳରେ ଭାରତ ବିଭିନ୍ନ ଶସ୍ୟ ଏବଂ ଖାଦ୍ୟ ସାମଗ୍ରୀ ଉତ୍ପାଦନରେ ବିଶ୍ୱର ଶୀର୍ଷ 3ଟି ରାଷ୍ଟ୍ର ମଧ୍ୟରେ ସ୍ଥାନ ପାଇପାରିଛି । ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗକୁ ପ୍ରୋତ୍ସାହନ ଦେବା ଲାଗି ତାଙ୍କ ସରକାରଙ୍କ ଦ୍ୱାରା ନିଆଯାଇଥିବା ପଦକ୍ଷେପ ସମ୍ପର୍କରେ ମଧ୍ୟ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ଏହି କ୍ଷେତ୍ର ପାଇଁ ଶତପ୍ରତିଶତ ପ୍ରତ୍ୟକ୍ଷ ବିଦେଶୀ ପୁଞ୍ଜିନିବେଶ (ଏଫଡିଆଇ)କୁ ମଞ୍ଜୁରି ମିଳିବା ସହ ପ୍ରଧାନମନ୍ତ୍ରୀ କିଶାନ ସମ୍ପଦା ଯୋଜନା ଜରିଆରେ ମୂଲ୍ୟ ସମ୍ବର୍ଦ୍ଧନ ଓ ମୂଲ୍ୟ ଶୃଙ୍ଖଳା ବିକାଶ ଲାଗି ସହାୟତା ଯୋଗାଇ ଦିଆଯାଇଛି ।


    ଚଳିତ ମାସ ପ୍ରାରମ୍ଭରେ ଦେଶର 6କୋଟି କୃଷକଙ୍କ ବ୍ୟାଙ୍କ ଆକାଉଂଟକୁ ପ୍ରତ୍ୟକ୍ଷ ଲାଭ ହସ୍ତାନ୍ତର ବ୍ୟବସ୍ଥା ଜରିଆରେ ସିଧାସଳଖ 12 ହଜାର କୋଟି ଟଙ୍କା ସ୍ଥାନାନ୍ତର କରାଯାଇ ଏକ ନୂଆ ରେକର୍ଡ ପ୍ରତିଷ୍ଠା କରାଯାଇଥିବା ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । କୃଷକ ଓ ଉପଭୋକ୍ତାଙ୍କ ମଧ୍ୟରେ ବିଭିନ୍ନ ସ୍ତର ଓ ମଧ୍ୟସ୍ଥଙ୍କ ସଂଖ୍ୟା ହ୍ରାସ କରିବା ତାଙ୍କ ସରକାରର ପ୍ରାଥମିକତା ବୋଲି ସେ କହିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ତାଙ୍କ ସରକାର କୃଷି ପ୍ରଯୁକ୍ତି ଆଧାରିତ ଷ୍ଟାର୍ଟଅପଗୁଡ଼ିକ ଉପରେ ଜୋର ଦେଉଛନ୍ତି , ଫଳରେ କୃଷକମାନଙ୍କ ଡାଟାବେସ ଓ ସ୍ମାର୍ଟ ତଥା ସଠିକ କୃଷି ଲାଗି ଆବଶ୍ୟକ ଜରୁରି କୃଷି ଭଣ୍ଡାରଗୁଡ଼ିକର ଉପଯୋଗ କରାଯାଇପାରିବ ।


    ଆଧୁନିକ ଜୈବପ୍ରଯୁକ୍ତି , ଆର୍ଟିଫିସିଆଲ ଇଂଟେଲିଜେନ୍ସ , ବ୍ଲକ ଚେନ , ଡ୍ରୋନ ପ୍ରଯୁକ୍ତି ଆଦି ଜରିଆରେ କୃଷି କ୍ଷେତ୍ରରେ ଥିବା ବିଭିନ୍ନ ସମସ୍ୟାର ସମାଧାନ ଯୋଗାଇ ଦେବା ଲାଗି ବୈଜ୍ଞାନିକମାନଙ୍କୁ ପ୍ରଧାନମନ୍ତ୍ରୀ ଅନୁରୋଧ କରିଥିଲେ । ସେ କହିଥିଲେ ଯେ କେହି ଯେପରି ଭୋକିଲା କିମ୍ବା ପୁଷ୍ଟିହୀନ ରହିନଯାଆନ୍ତି ତାହା ସୁନିଶ୍ଚିତ କରିବା ବୈଜ୍ଞାନିକ ସମୁଦାୟ ଓ ନୀତି ନିର୍ମାତାମାନଙ୍କ ଦାୟିତ୍ୱ ।


    ସୂଚନାଯୋଗ୍ୟ ଯେ ତୃତୀୟ ବିଶ୍ୱ ଆଳୁ ସମ୍ମିଳନୀ ସମସ୍ତ ଅଂଶୀଦାରମାନଙ୍କୁ ଗୋଟିଏ ମଂଚ ପ୍ରଧାନ କରିବ । ଫଳରେ ସେମାନେ ସମସ୍ତ ପ୍ରସଙ୍ଗରେ ଆଲୋଚନା କରିବା ସହ ଭବିଷ୍ୟତ ଲାଗି ଯୋଜନା ପ୍ରସ୍ତୁତ କରିପାରିବେ । ଏହି କାର୍ଯ୍ୟକ୍ରମର ତିନୋଟି ପ୍ରମୁଖ ଅଂଶ ରହିଛି- (1) ଆଳୁ ସମ୍ମିଳନୀ (2) କୃଷି ରପ୍ତାନି ଏବଂ (3)ଆଳୁ କୃଷିର ଦିନ ।


    ଆଳୁ ସମ୍ମିଳନୀ ତିନି ଦିନ ପର୍ଯ୍ୟନ୍ତ ଚାଲିବ । ଏହାର 10ଟି ବିଷୟବସ୍ତୁ ରହିବ । 10ଟି ମଧ୍ୟରୁ 8ଟି ବିଷୟବସ୍ତୁ ବ୍ୟବହାରିକ ଏବଂ ପ୍ରୟୋଗାତ୍ମକ ଗବେଷଣା ଉପରେ ଆଧାରିତ ହେବ । ଅବଶିଷ୍ଟ ଦୁଇଟି ବିଷୟବସ୍ତୁ ମଧ୍ୟରେ ଆଳୁ ବ୍ୟବସାୟ , ମୂଲ୍ୟ ଶୃଙ୍ଖଳା ପରିଚାଳନା ଓ ନୀତିଗତ ବସ୍ତୁ ଉପରେ ବିଶେଷ ଗୁରୁତ୍ୱାରୋପ କରାଯିବ ।


    ଏହି ଏଗ୍ରି-ଏକ୍ସପୋର ଆୟୋଜନ 28ରୁ 30 ଜାନୁଆରୀ , 2020 ସମୟରେ କରାଯିବ । ଏଥିରେ ଆଳୁ ଆଧାରିତ ଉଦ୍ୟୋଗ ଏବଂ ବ୍ୟବସାୟର ସ୍ଥିତି , ପ୍ରକ୍ରିୟାକରଣ , ଆଳୁ ବିହନ ଉତ୍ପାଦନ , ଜୈବ ପ୍ରଯୁକ୍ତି , ପ୍ରଯୁକ୍ତି ହସ୍ତାନ୍ତରରେ ସରକାରୀ-ଘରୋଇ ଭାଗିଦାରୀ ତଥା କୃଷକଙ୍କ ସମ୍ବନ୍ଧୀୟ ଉତ୍ପାଦକୁ ପ୍ରଦର୍ଶିତ କରାଯିବ ।


    ଆଳୁ କୃଷି ଦିନର ଆୟୋଜନ 31 ଜାନୁଆରୀ , 2020ରେ ଆୟୋଜନ କରାଯିବ । ଏଥିରେ ଆଳୁଚାଷରେ ଆଧୁନିକ ଜ୍ଞାନକୌଶଳର ପ୍ରୟୋଗ , ଆଳୁ କିସମ ଓ ନବୀନତମ ଜ୍ଞାନକୌଶଳ ପ୍ରଦର୍ଶନ ସାମିଲ ରହିଛି ।


    ଆଳୁ ଚାରାରୋପଣ ସାମଗ୍ରୀ , ଯୋଗାଣ ଶୃଙ୍ଖଳାରେ ଅଭାବ , ଫସଲ ଅମଳଜନିତ କ୍ଷତି , ପ୍ରକ୍ରିୟାକରଣକୁ ପ୍ରୋତ୍ସାହନ ଦେବାର ଆବଶ୍ୟକତା , ରପ୍ତାନି ଓ ବିବିଧ ଉପଯୋଗ ତଥା ଆବଶ୍ୟକ ନୀତିଗତ ସହାୟତା-ଅର୍ଥାତ ଦୂରସ୍ଥାନକୁ ପରିବହନ ଏବଂ ରପ୍ତାନି ପ୍ରୋତ୍ସାହନ ଲାଗି ଉତ୍ପାଦନ ଓ ପ୍ରମାଣିକ ବିହନର ପ୍ରୟୋଗ ଆଦି ପ୍ରମୁଖ ପ୍ରସଙ୍ଗରେ ଆଲୋଚନା କରାଯିବ ।


    **********

    
    
    (Release ID: 1600876) Visitor Counter : 21