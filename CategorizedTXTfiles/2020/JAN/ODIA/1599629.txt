      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜାତୀୟ ଯୁବ ଦିବସ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 13 JAN 2020 8:03PM by PIB Bhubaneshwar


    ଲକ୍ଷ୍ନୌରେ ସମ୍ମିଳିତ ହୋଇଥିବା ସମସ୍ତ ଯୁବସାଥୀଙ୍କୁ ମୋର ନମସ୍କାର । ଆପଣ ସମସ୍ତଙ୍କୁ , ଦେଶର ଯୁବକମାନଙ୍କୁ , ରାଷ୍ଟ୍ରୀୟ ଯୁବ ଦିବସର ବହୁତ-ବହୁତ ଶୁଭକାମନା ।


    ଆଜିର ଏହି ଦିନ ପ୍ରତ୍ୟେକ ଭାରତୀୟ ଯୁବକଙ୍କ ପାଇଁ ବହୁତ ବଡ଼ ପ୍ରେରଣାର ଦିନ , ନୂତନ ସଂକଳ୍ପ ନେବାର ଦିନ , ଆଜିର ଦିନରେ ସ୍ୱାମୀ ବିବେକାନନ୍ଦଙ୍କ ରୂପରେ ଭାରତକୁ ଏଭଳି ଉର୍ଜ୍ଜା ମିଳିଥିଲା ଯାହା ଆଜି ମଧ୍ୟ ଆମ ଦେଶକୁ ଉର୍ଜ୍ଜାବାନ କରି ଚାଲିଛି । ଏକ ଏଭଳି ଉର୍ଜ୍ଜା ଯାହା ନିରନ୍ତର ଆମକୁ ପ୍ରେରଣା ଦେଉଛି , ଆମକୁ ଭବିଷ୍ୟତର ପଥ ପ୍ରଦର୍ଶିତ କରୁଛି ।


    ସାଥୀଗଣ , ସ୍ୱାମୀ ବିବେକାନନ୍ଦ ଭାରତର ଯୁବକମାନଙ୍କୁ ଗୌରବଶାଳୀ ଅତୀତ ଏବଂ ବୈଭବଶାଳୀ ଭବିଷ୍ୟତର ଏକ ସୁଦୃଢ଼ ଶୃଙ୍ଖଳ ରୂପରେ ଦେଖୁଥିଲେ । ବିବେକାନନ୍ଦ ମହୋଦୟ କହୁଥିଲେ କି ସମସ୍ତ ଶକ୍ତି ତୁମ ଭିତରେ ରହିଛି , ସେହି ଶକ୍ତିକୁ ପ୍ରକଟ କର , ଏହା ଉପରେ ବିଶ୍ୱାସ କର ଯେ ତୁମେ ସବୁକିଛି କରି ପାରିବ । ନିଜ ଉପରେ ଏହି ବିଶ୍ୱାସ ଅସମ୍ଭବ ଭଳି ଲାଗୁଥିବା କଥାକୁ ସମ୍ଭବ କରିବା ପାଇଁ ଏହି ସନ୍ଦେଶ ଆଜି ମଧ୍ୟ ଦେଶର ଯୁବକମାନଙ୍କ ପାଇଁ ସେତିକି ହିଁ ପ୍ରାସଙ୍ଗିକ , ପ୍ରଯୁଜ୍ୟ । ଏଥିପାଇଁ ମୁଁ ବହୁତ ଖୁସି ଯେ ଭାରତର ଆଜିର ଯୁବକମାନେ ଏ କଥାକୁ ଭଲ ଭାବେ ବୁଝି ପାରୁଛନ୍ତି , ନିଜ ଉପରେ ବିଶ୍ୱାସ ରଖି ଆଗକୁ ଅଗ୍ରସର ହେଉଛନ୍ତି ।


    ଆଜି ନବସୃଜନ , ନବୋନ୍ମେଷ ଏବଂ ଷ୍ଟାର୍ଟ-ଅପର ନୂତନ ଧାରାର ନେତୃତ୍ୱ ଭାରତରେ କେଉଁମାନେ କରୁଛନ୍ତି ? ଆପଣମାନେ ତ ହିଁ କରୁଛନ୍ତି , ଆମ ଦେଶର ଯୁବକମାନେ ହିଁ ତ କରୁଛନ୍ତି । ଆଜି ଯଦି ଭାରତ ଦୁନିଆର ଷ୍ଟାର୍ଟ-ଅପ୍ ଇକୋସିଷ୍ଟମରେ ଶ୍ରେଷ୍ଠ ତିନୋଟି ଦେଶ ମଧ୍ୟରେ ସ୍ଥାନ ପାଇଛି ତ ଏହା ପଛରେ କାହାର ପରିଶ୍ରମ ରହିଛି ? ଆପଣମାନଙ୍କର , ଆପଣମାନଙ୍କ ଭଳି ଦେଶର ଯୁବକମାନଙ୍କର । ଆଜି ଭାରତ ବିଶ୍ଵରେ ୟୁନିକର୍ଣ୍ଣ ଉଦ୍ୟୋଗ ସୃଷ୍ଟି କରିବାରେ , ଏକ ବିଲିୟନ ଡଲାର ମୂଲ୍ୟରୁ ଅଧିକ କ୍ଷମତା ସମ୍ପନ୍ନ ନୂତନ କମ୍ପାନୀ ପ୍ରତିଷ୍ଠା କରିବା କ୍ଷେତ୍ରରେ ତୃତୀୟ ବୃହତର ଦେଶ ପାଲଟିଛି । ଏହା ପଛରେ କାହାର ଶକ୍ତି ଅଛି ? ଆପଣମାନଙ୍କର , ଆପଣମାନଙ୍କ ଭଳି ଯୁବକମାନଙ୍କର ।


    ସାଥୀଗଣ , 2014 ପୂର୍ବରୁ ଆମ ଦେଶରେ ହାରାହାରି ଚାରି ହଜାର ପ୍ୟାଟେଣ୍ଟ ଥିଲା । ଏବେ ଏହାର ସଂଖ୍ୟା ବୃଦ୍ଧି ପାଇ ବାର୍ଷିକ 15 ହଜାର ପ୍ୟାଟେଣ୍ଟରୁ ଅଧିକ ହୋଇ ଯାଇଛି , ଅର୍ଥାତ ପାଖାପାଖି 4 ଗୁଣ ଅଧିକ । ଏହା କାହା ପରିଶ୍ରମରୁ ହେଉଛି , ଏହା ପଛରେ କିଏ ଅଛି ? ସାଥୀଗଣ , ମୁଁ ପୁଣିଥରେ ଦୋହରାଉଛି ଆପଣମାନେ ହିଁ ଅଛନ୍ତି , ଆପଣଙ୍କ ଭଳି ଯୁବ ସାଥୀମାନେ ଅଛନ୍ତି , ଆପଣ ଯୁବକମାନଙ୍କର ଶକ୍ତି ଏହା ସହିତ ରହିଛି ।


    ସାଥୀଗଣ , 26 ହଜାର ନୂତନ ଷ୍ଟାର୍ଟ-ଅପ୍ସ ଖୋଲିବା ବିଶ୍ୱର କୌଣସି ମଧ୍ୟ ଦେଶରେ ସ୍ୱପ୍ନ ହୋଇପାରେ । ଏହି ସ୍ୱପ୍ନ ଆଜି ଭାରତରେ ବାସ୍ତବତାରେ ପରିଣତ ହୋଇଛି । ଏହା ପଛରେ ଭାରତର ଯୁବକମାନଙ୍କର ହିଁ ଶକ୍ତି ରହିଛି , ସେମାନଙ୍କର ସ୍ୱପ୍ନ ହିଁ ରହିଛି । ଆଉ ଏହାଠାରୁ ମଧ୍ୟ ବଡ଼ କଥା ହେଉଛି କି ଭାରତର ଯୁବକମାନେ ନିଜର ସ୍ୱପ୍ନକୁ ଦେଶର ଆବଶ୍ୟକତା ସହିତ ଯୋଡ଼ିଛନ୍ତି , ଦେଶର ଆଶା-ଆକାଂକ୍ଷା ସହିତ ଯୋଡ଼ିଛନ୍ତି । ରାଷ୍ଟ୍ର ନିର୍ମାଣ କାର୍ଯ୍ୟ ହେଉଛି ମୋର , ମୋ ପାଇଁ , ଆଉ ମୋତେ ହିଁ କରିବାକୁ ପଡ଼ିବ । ଏହି ଭାବନା ଭାରତର ଯୁବକମାନଙ୍କ ଭିତରେ ଭରପୂର ହୋଇ ରହିଛି ।


    ସାଥୀଗଣ , ଆଜି ଦେଶର ଯୁବକ ନୂଆ-ନୂଆ ଆପ୍ସ ତିଆରି କରୁଛନ୍ତି । ଫଳରେ ନିଜ ଜୀବନ ମଧ୍ୟ ସହଜ ଓ ସରଳ ହୋଇଯାଉ ଆଉ ଦେଶବାସୀଙ୍କୁ ମଧ୍ୟ ସହାୟତା ମିଳୁ । ଆଜି ଦେଶର ଯୁବକମାନେ ହାକାଥନ ମାଧ୍ୟମରେ ଟେକ୍ନୋଲଜି ମାଧ୍ୟମରେ ଦେଶର ହଜାର ହଜାର ସମସ୍ୟାରେ ନିଜ ଚିନ୍ତାଧାରାକୁ ନିୟୋଜିତ କରୁଛି , ସମାଧାନ ଖୋଜୁଛି ଆଉ ସମାଧାନର ବାଟ ମଧ୍ୟ ବତାଉଛି । ଆଜି ଦେଶର ଯୁବକ ପରିବର୍ତ୍ତିତ ନିଯୁକ୍ତି ପ୍ରକ୍ରିୟା ଅନୁସାରେ ନୂଆ-ନୂଆ ପ୍ରକଳ୍ପ ଆରମ୍ଭ କରୁଛନ୍ତି , ନିଜ କାର୍ଯ୍ୟ କରୁଛନ୍ତି , ଚାଲେଞ୍ଜ ନେଉଛନ୍ତି , ସାହସ କରୁଛନ୍ତି ଆଉ ଅନ୍ୟମାନଙ୍କୁ ମଧ୍ୟ କାମଧନ୍ଦା ଯୋଗାଇ ଦେଉଛନ୍ତି ।


    ଆଜି ଦେଶର ଯୁବକମାନେ ଏହା ଦେଖୁ ନାହାନ୍ତି କି କିଏ ଯୋଜନା ଆରମ୍ଭ ହେଲା , ସେମାନେ ତ ନିଜେ ନେତୃତ୍ୱ ନେଇ ଆଗକୁ ଆସୁଛନ୍ତି । ମୁଁ ସ୍ୱଚ୍ଛ ଭାରତ ଅଭିଯାନ କଥା କହିବି ତ ଏହାର ନେତୃତ୍ୱ ଆମ ଦେଶର ଯୁବକମାନେ ହିଁ ତ କରୁଛନ୍ତି । ଆଜି ଦେଶର ଯୁବକମାନଙ୍କୁ ନିଜ ଆଖପାଖ , ଘର , ଗଳିକନ୍ଦି , ସହର , ସମୁଦ୍ରକୂଳରୁ ଅଳିଆ ଆବର୍ଜନା , ପ୍ଲାଷ୍ଟିକ ଦୂର କରିବାର କାର୍ଯ୍ୟରେ ସବୁଠାରୁ ଆଗରେ ଦେଖିବାକୁ ମିଳୁଛି ।


    ସାଥୀଗଣ , ଆଜି ଦେଶର ଯୁବକମାନଙ୍କ ସାମର୍ଥ୍ୟ ବଳରେ ନୂତନ ଭାରତର ନିର୍ମାଣ ହେଉଛି । ଏକ ଏଭଳି ନୂତନ ଭାରତ ଯେଉଁଥିରେ ବ୍ୟବସାୟ ସୁଗମତା ମଧ୍ୟ ହେଉ ଏବଂ ଜୀବନଧାରଣ ମଧ୍ୟ ସହଜ ହେଉ । ଏକ ଏଭଳି ନୂତନ ଭାରତ ଯେଉଁଥିରେ ଲାଲବତି ସଂସ୍କୃତି ନାହିଁ , ଯେଉଁଥିରେ ପ୍ରତ୍ୟେକ ମଣିଷଙ୍କୁ ସମାନ ଭାବେ ଦେଖା ଯାଉଛି , ପ୍ରତ୍ୟେକ ମଣିଷ ହେଉଛନ୍ତି ଗୁରୁତ୍ୱପୂର୍ଣ୍ଣ । ଏକ ଏଭଳି ନୂତନ ଭାରତ ଯେଉଁଥିରେ ସୁଯୋଗ ମଧ୍ୟ ଅଛି ଉଡ଼ିବା ପାଇଁ ଏବଂ ଏଥିପାଇଁ ବିସ୍ତିର୍ଣ୍ଣ ଆକାଶ ମଧ୍ୟ ଅଛି ।


    ସାଥୀଗଣ , ଆଜି ଏକବିଂଶ ଶତାବ୍ଦୀର ଏହି କାଳଖଣ୍ଡ , ଏକବିଂଶ ଶତାବ୍ଦୀର ଏହି ଦଶକ ଭାରତ ପାଇଁ ବହୁତ ସୌଭାଗ୍ୟ ବହନ କରି ଆସିଛି । ଆମେ ହେଉଛେ ସୌଭାଗ୍ୟଶାଳୀ କି ଭାରତର ଅଧିକାଂଶ ଜନସଂଖ୍ୟା ହେଉଛନ୍ତି 35 ବର୍ଷ ବୟସରୁ କମ୍ ବୟସର । ଆମେ ଏହି ସୁଯୋଗର ସଂପୂର୍ଣ୍ଣ ଲାଭ ଉଠାଇ ପାରିବା । ଏଥିପାଇଁ ଗତ ବର୍ଷମାନଙ୍କରେ ଭାରତରେ ଅନେକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନିଆ ଯାଇଛି , ଅନେକ ନୀତି ପ୍ରସ୍ତୁତ କରାଯାଇଛି । ଯୁବକଶକ୍ତିଙ୍କୁ ପ୍ରକୃତ ରାଷ୍ଟ୍ରଶକ୍ତି ଭାବେ ପ୍ରସ୍ତୁତ କରିବା ପାଇଁ ବ୍ୟାପକ ରୂପେ ପ୍ରୟାସ ହେଉଛି ଯାହା ଆଜି ଦେଶରେ ଦେଖିବାକୁ ମିଳୁଛି । କୌଶଳ ବିକାଶଠାରୁ ନେଇ ମୁଦ୍ରାଋଣ ପର୍ଯ୍ୟନ୍ତ... ପ୍ରତ୍ୟେକ ପ୍ରକାରରେ ଯୁବକମାନଙ୍କୁ ସାହାଯ୍ୟ କରାଯାଉଛି । ଷ୍ଟାର୍ଟ-ଅପ୍ ଇଣ୍ଡିଆ ହେଉ , ଷ୍ଟାଣ୍ଡ୍-ଅପ୍ ଇଣ୍ଡିଆ ହେଉ , ଫିଟ୍ ଇଣ୍ଡିଆ ଅଭିଯାନ ହେଉ କିମ୍ବା ଖେଲୋ ଇଣ୍ଡିଆ.. ଏସବୁ ଯୁବକମାନଙ୍କ ଉପରେ ହିଁ କେନ୍ଦ୍ରିତ କରାଯାଉଛି ।


    ସାଥୀଗଣ , ନିଷ୍ପତ୍ତି ଗ୍ରହଣ କରିବାରେ ଯୁବକମାନଙ୍କର ସକ୍ରିୟ ଭାଗିଦାରୀ ଉପରେ ମଧ୍ୟ ଆମର ଗୁରୁତ୍ୱ ରହିଛି । ଆପଣମାନେ ଶୁଣିଥିବେ ଏବେ ନିକଟରେ ଡିଆରଡିଓରେ ପ୍ରତିରକ୍ଷା ଗବେଷଣା ବା ଡିଫେନ୍ସ ରିସର୍ଚ୍ଚ ସହିତ ଜଡ଼ିତ ପାଞ୍ଚ ଜଣ ଯୁବ ବୈଜ୍ଞାନିକଙ୍କୁ ନେଇ ଗଠିତ ଗବେଷଣାଗାରର ଲୋକାର୍ପଣ କରିବାର ମୋତେ ସୁଯୋଗ ମିଳିଛି । ଏହି ଗବେଷଣାଗାରରେ ଗବେଷଣାରୁ ନେଇ ପରିଚାଳନା ପର୍ଯ୍ୟନ୍ତ ସଂପୂର୍ଣ୍ଣ ନେତୃତ୍ୱ 35 ବର୍ଷରୁ କମ୍ ବୟସର ବୈଜ୍ଞାନିକଙ୍କୁ ଦିଆଯାଇଛି । ଆପଣମାନେ ଏଭଳି କେବେ ହେଲେ ମଧ୍ୟ ଶୁଣି ନଥିବେ କି ଏତେ ଗୁରୁତ୍ୱପୂର୍ଣ୍ଣ ଗବେଷଣାଗାରର ଦାୟିତ୍ୱ 35 ବର୍ଷରୁ କମ୍ ବୟସର ଯୁବକଙ୍କ ହାତରେ ଅର୍ପଣ କରା ଯାଇଥିବା କଥା । କିନ୍ତୁ ଏହା ହେଉଛି ଆମର ଚିନ୍ତାଧାରା , ଏହା ହେଉଛି ଆମର ଆଭିମୁଖ୍ୟ । ଆମେ ପ୍ରତ୍ୟେକ ସ୍ତରରେ , ପ୍ରତ୍ୟେକ କ୍ଷେତ୍ରରେ ଏହି ପ୍ରକାରର ପ୍ରୟୋଗକୁ ଦୋହରାଇବା ପାଇଁ କ୍ରମାଗତ ଭାବେ କାର୍ଯ୍ୟ କରୁଛୁ ।


    ସାଥୀଗଣ , ଯୁବକମାନଙ୍କ ମଧ୍ୟରେ ଏକ ଅଦ୍ଭୁତ କ୍ଷମତା ରହିଥାଏ , ସମସ୍ୟାଗୁଡ଼ିକୁ ନୂତନ ଧାରାରେ ସମାଧାନ କରିବା ପାଇଁ । ଏହିଭଳି ଯୁବ ଚିନ୍ତାଧାରା ଆମକୁ ନିଷ୍ପତ୍ତି ନେବା ପାଇଁ ମଧ୍ୟ ଶିଖାଇଥାଏ ଯେଉଁ ବିଷୟ ଗୁଡ଼ିକରେ କେବେ ଚିନ୍ତା କରିବା ମଧ୍ୟ ଅସମ୍ଭବ ହୋଇଥାଏ । ଯୁବ ଚିନ୍ତାଧାରା ଆମକୁ ଏହା କହିଥାଏ କି ସମସ୍ୟାଗୁଡ଼ିକ ସହିତ ଲଢ଼େଇ କର , ସେଗୁଡ଼ିକର ସମାଧାନ କର , ଦେଶ ମଧ୍ୟ ଏହି ଚିନ୍ତାଧାରାକୁ ନେଇ ଚାଲୁଛି । ଆଜି ଜମ୍ମୁ-କଶ୍ମୀରରେ ଧାରା-370 ଉଚ୍ଛେଦ କରି ଦିଆଯାଇ ସାରିଛି , ରାମ ଜନ୍ମଭୂମି ଉପରେ ହଜାର ହଜାର ବର୍ଷ ଧରି ଚାଲି ଆସୁଥିବା ବିବାଦ ସମାପ୍ତ ହୋଇ ଯାଇଛି , ତିନି ତଲାକ ବିରୁଦ୍ଧରେ ଆଇନ ପ୍ରସ୍ତୁତ ହୋଇ ସାରିଛି , ନାଗରିକ (ସଂଶୋଧନ) ଆଇନ ହେଉଛି ଆଜିକାର ବାସ୍ତବ ସତ୍ୟ । ଏମିତି ମଧ୍ୟ ଦେଶରେ ଏଭଳି ଏକ ଚିନ୍ତାଧାରା ଥିଲା କି ଆତଙ୍କବାଦ ଆକ୍ରମଣ ହେଲା ପରେ ଚୁପ୍ ହୋଇ ବସିଯିବା । ଏବେ ଆପଣ ସର୍ଜିକାଲ ଷ୍ଟ୍ରାଇକ୍ ମଧ୍ୟ ଦେଖୁଛନ୍ତି , ଏୟାର ଷ୍ଟ୍ରାଇକ୍ ମଧ୍ୟ ।


    ସାଥୀଗଣ , ଆମ ସରକାର ଯୁବକମାନଙ୍କ ସହିତ ରହିଛନ୍ତି , ଯୁବକଙ୍କ ସାହସ , ଯୁବକଙ୍କ ସ୍ୱପ୍ନ ସହିତ ଅଛନ୍ତି । ଆପଣମାନଙ୍କର ସଫଳତା ସଶକ୍ତ , ସକ୍ଷମ ଏବଂ ସମୃଦ୍ଧ ଭାରତର ସଂକଳ୍ପକୁ ମଧ୍ୟ ସିଦ୍ଧି କରିବ । ଆଉ ମୁଁ ଆଜିକାର ଏହି ଅବସରରେ ଆପଣମାନଙ୍କୁ ଗୋଟିଏ ଅନୁରୋଧ ମଧ୍ୟ କରିବାକୁ ଚାହୁଁଛି । ଆଉ ମୁଁ ଏହି ଅନୁରୋଧ ଆପଣମାନଙ୍କ ନିକଟରେ ଏଥିପାଇଁ କରୁଛି କି ମୋର ଆପଣମାନଙ୍କ ଉପରେ ବିଶ୍ୱାସ ରହିଛି । ମୁଁ ଆପଣମାନଙ୍କ ନେତୃତ୍ୱରେ ଦେଶକୁ ଏଥିରେ ସଫଳ କରିବା ପାଇଁ ଆପଣମାନଙ୍କୁ ବିଶେଷ ଭାବେ ଅନୁରୋଧ କରୁଛି ଆଉ ବିବେକାନନ୍ଦଙ୍କ ଜୟନ୍ତିରେ ତ ଏହି ସଂକଳ୍ପ ଆମର ଦାୟିତ୍ୱ ହୋଇ ଯାଇଛି ।


    ଆପଣମାନେ ସମସ୍ତେ ଜାଣନ୍ତି ବର୍ଷ 2022 ପର୍ଯ୍ୟନ୍ତ ଯାହାକି ହେଉଛି ଆମ ସ୍ୱାଧୀନତାର 75ତମ ବର୍ଷ । ଦେଶର ସ୍ୱାଧୀନତା ପ୍ରେମୀମାନେ ସମୃଦ୍ଧ ଭାରତର ସ୍ୱପ୍ନ ଯୋଡ଼ିଥିଲେ ଏବଂ ନିଜର ଯୁବାବସ୍ଥାକୁ ଦେଶ ପାଇଁ ବଳି ଦେଇଥିଲେ । ସେହି ମହାପୁରୁଷଙ୍କର ସ୍ୱପ୍ନକୁ ପୂରଣ କରିବା ପାଇଁ ଅନେକ ପ୍ରକାରର କାର୍ଯ୍ୟ ଆମକୁ କରିବାର ଅଛି । ସେଥି ମଧ୍ୟରୁ ଗୋଟିଏ କାର୍ଯ୍ୟ କରିବା ପାଇଁ ମୁଁ ଆଜି ଆପଣମାନଙ୍କୁ ଅନୁରୋଧ କରୁଛି , ଯୁବକମାନଙ୍କୁ ଅନୁରୋଧ କରୁଛି , ଆପଣମାନଙ୍କ ମାଧ୍ୟମରେ ସମଗ୍ର ଦେଶରେ ଆନ୍ଦୋଳନ ଚାଲୁ ରହୁ.. ଏହି ଆଶା ରଖି ଅନୁରୋଧ କରୁଛି । ଆମେ କ ’ ଣ 2022 ପର୍ଯ୍ୟନ୍ତ , ଆଗକୁ ଆମେ ଆଉ ଦେଖିବା ନାହିଁ , 2022 ପର୍ଯ୍ୟନ୍ତ ଯାହା କିଛି ସମ୍ଭବ ହୋଇ ପାରିଲେ ସ୍ଥାନୀୟ ଉତ୍ପାଦକୁ ହିଁ କିଣିବା । ଏଭଳି କରି ଆପଣ ଜାଣତରେ କିମ୍ବା ଅଜାଣତରେ ନିଜର କୌଣସି ଯୁବକ ବନ୍ଧୁଙ୍କୁ ହିଁ ସାହାଯ୍ୟ କରିବେ । ଆପଣ ଆପଣଙ୍କର ଲକ୍ଷ୍ୟରେ ସଫଳ ହୁଅନ୍ତୁ , ନିଜ ଜୀବନରେ ସଫଳ ହୁଅନ୍ତୁ , ଏହି କାମନା ସହିତ ମୁଁ ମୋର କଥାକୁ ସମାପ୍ତ କରୁଛି ।


    ପୁଣିଥରେ ରାଷ୍ଟ୍ରୀୟ ଯୁବ ଦିବସରେ ଆପଣମାନଙ୍କୁ ବହୁତ ବହୁତ ଶୁଭକାମନା ଏବଂ ଭାରତ ମାତାର ମହାନ ସୁପୁତ୍ର ବିବେକାନନ୍ଦ ମହୋଦୟଙ୍କ ଶ୍ରୀଚରଣରେ ପ୍ରଣାମ କରୁଛି ।


    ବହୁତ-ବହୁତ ଧନ୍ୟବାଦ ।


    **********

    
    
    (Release ID: 1599629) Visitor Counter : 20