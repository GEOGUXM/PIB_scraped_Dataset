      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଉଚ୍ଚସ୍ତରୀୟ ବୈଠକରେ ନୋଭେଲ କରୋନା ଭୂତାଣୁ ମୁକାବିଲା ସ୍ଥିତି ସମୀକ୍ଷା କଲେ କ୍ୟାବିନେଟ ସଚିବ
      • 15 ଜାନୁଆରୀ 2020 ପରେ ଚୀନରୁ ଆସିଥିବା ଯାତ୍ରୀଙ୍କର ନମୁନା ଯାଞ୍ଚ କରାଯିବ

      Posted On: 30 JAN 2020 8:51PM by PIB Bhubaneshwar

    କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀ , କ୍ୟାବିନେଟ ସଚିବ ଓ ସ୍ୱାସ୍ଥ୍ୟ ସଚିବଙ୍କ ଦ୍ୱାରା ନିୟମିତ ଭାବେ ଉଚ୍ଚସ୍ତରୀୟ ବୈଠକରେ ନୋଭେଲ କରୋନା ଭୂତାଣୁ ମୁକାବିଲା ପାଇଁ ପ୍ରସ୍ତୁତିର ସ୍ଥିତି ନିୟମିତ ଭାବେ ସମୀକ୍ଷା କରାଯାଉଛି ।


    ବର୍ତ୍ତମାନ ସୁଦ୍ଧା କ୍ୟାବିନେଟ ସଚିବ 4ଟି ବୈଠକ ଆୟୋଜନ କରିସାରିଲେଣି । ଆଜି ସେ ସ୍ୱାସ୍ଥ୍ୟ ଓ ପରିବାର କଲ୍ୟାଣ , ବୈଦେଶିକ ବ୍ୟାପାର , ପ୍ରତିରକ୍ଷା , ସ୍ୱରାଷ୍ଟ୍ର , ବେସାମରିକ ବିମାନ ଚଳାଚଳ , ସୂଚନା ଓ ପ୍ରସାରଣ , ଶ୍ରମ ଓ ନିଯୁକ୍ତି ଏବଂ ଜାହାଜ ଚଳାଚଳ ମନ୍ତ୍ରଣାଳୟ ସହିତ ଏହି ଭୂତାଣୁର ମୁକାବିଲା ସ୍ଥିତି ସମୀକ୍ଷା କରିଥିଲେ ।


    ଏହି ଅବସରରେ ବିଭିନ୍ନ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶର ମୁଖ୍ୟ ଶାସନ ସଚିବଙ୍କ ସହିତ ଭିଡିଓ କନଫରେନ୍ସ ଜରିଆରେ ମଧ୍ୟ କ୍ୟାବିନେଟ ସଚିବ ଆଲୋଚନା କରିଥିଲେ ।


    କ୍ୟାବିନେଟ ସଚିବଙ୍କ ଆଜିର ବୈଠକରେ ନିମ୍ନୋକ୍ତ ନୂତନ ପଦକ୍ଷେପ ଗ୍ରହଣ କରାଯିବା ଲାଗି ନିର୍ଣ୍ଣୟ ହୋଇଥିଲା :


    • 15 ଜାନୁଆରୀ , 2020 ପରେ ଚୀନରୁ ଆସିଥିବା ସମସ୍ତ ଯାତ୍ରୀଙ୍କର ରକ୍ତ ନମୁନା ପରୀକ୍ଷା କରାଯିବ , କାରଣ ଏହି ସମୟ ପରେ କରୋନା ଭୂତାଣୁ ଅଧିକ ମାତ୍ରାରେ ବ୍ୟାପିବା ଆରମ୍ଭ କରିଥିଲା ।


    • ଚୀନରୁ ଫେରିଥିବା ସମସ୍ତଙ୍କୁ 14 ଦିନ ପର୍ଯ୍ୟନ୍ତ ଘର ଭିତରେ ଅଲଗା କରି ରଖିବା ଉପରେ କ୍ୟାବିନେଟ ସଚିବ ଜୋର ଦେଇଥିଲେ ।


    • ଚୀନ ଯାତ୍ରାକୁ ଏଡ଼ାଇବା ନିମନ୍ତେ ମଧ୍ୟ ପରାମର୍ଶ ଦିଆଯାଇଥିଲା ।


    • ସେହିପରି ନମୁନା ପରୀକ୍ଷାଗାର ବୃଦ୍ଧି ଲାଗି ମଧ୍ୟ ନିଷ୍ପତି ନିଆଯାଇଥିଲା । ଅଧିକ 6ଟି ପରୀକ୍ଷାଗାର ଆଜି ଠାରୁ କାର୍ଯ୍ୟକ୍ଷମ ହେବ: ଏନଆଇଭି ବେଙ୍ଗାଲୁରୁ ୟୁନିଟ , ବେଙ୍ଗାଲୁରୁ ଫୋର୍ଟସ୍ଥିତ କେଆର ରୋଡ ଭିକ୍ଟୋରିଆ ହସ୍ପିଟାଲ କ୍ୟାମ୍ପସ , ନୂଆଦିଲ୍ଲୀ ଏମ୍ସ , ଦିଲ୍ଲୀ ଏନସିଡିସି , ମୁମ୍ବାଇସ୍ଥିତ ସଂକ୍ରାମକ ରୋଗ ପାଇଁ କସ୍ତୁରବା ହସ୍ପିଟାଲ , ଏନଆଇଭି କେରଳ ୟୁନିଟ ।


    • ସେହିପରି ଆସନ୍ତାକାଲି ଅର୍ଥାତ 31 ତାରିଖ ଠାରୁ ଅଧିକ 6ଟି ପରୀକ୍ଷାଗାର କାର୍ଯ୍ୟକ୍ଷମ ହେବ । ଏଗୁଡ଼ିକ ହେଲା- କୋଲକାତା ଏନଆଇସିଇଡିର ଆଇସିଏମଆର , ସିକନ୍ଦରାବାଦସ୍ଥିତ ଜିଏମସି , ଲକ୍ଷ୍ନୌର କେଜିଏମୟୁ , ଜୟପୁରର ଏସଏମଏସ , ନାଗପୁରସ୍ଥିତ ଆଇଜିଜିଏମସି , ଚେନ୍ନାଇର କେଆଇପିଏମଆର ।


    • ଡିଜିଏଚଏସ ଦ୍ୱାରା ରୋଗୀଙ୍କ ପାଇଁ ପ୍ରସ୍ତୁତ କରାଯାଇଥିବା ଡିସଚାର୍ଜ ପୋର୍ଟାଲକୁ ପ୍ରସାରିତ କରାଯାଉଛି ।


    • ଉନ୍ନତ ନିରୀକ୍ଷଣ ପାଇଁ ଉପଯୁକ୍ତ ପର୍ଯ୍ୟଟନସ୍ଥଳୀଗୁଡ଼ିକରେ ତନଖି ଫାଟକ ପ୍ରତିଷ୍ଠା କରିବା ଲାଗି ନିଷ୍ପତି ନିଆଯାଇଛି ।


    • ଲୋକମାନଙ୍କୁ ରୋଗର ଲକ୍ଷଣ , ନିରାକରଣ ଓ ଜରୁରି ପଦକ୍ଷେପ ବିଷୟରେ ଅଧିକ ସଚେତନ କରିବା ଲାଗି ଗ୍ରାମପଞ୍ଚାୟତ ବୈଠକ ଆୟୋଜନ କରାଯାଉଛି । ନେପାଳ ସୀମାକୁ ଲାଗି ରହିଥିବା ଗ୍ରାମଗୁଡ଼ିକରେ ନୋଭେଲ କରୋନା ଭୂତାଣୁର ନିରାକରଣ ଓ ପରିଚାଳନା ଲାଗି ରାଜ୍ୟ ସରକାରଙ୍କ ଦ୍ୱାରା ପଦକ୍ଷେପ ଗ୍ରହଣ କରାଯାଇଛି ।


    • ନିୟନ୍ତ୍ରଣ କକ୍ଷ ଖୋଲିବା ସହିତ ନୋଡାଲ ଅଧିକାରୀ ନିଯୁକ୍ତ କରିବା ଏବଂ ନିୟନ୍ତ୍ରଣ କକ୍ଷର ନମ୍ବରର ପ୍ରଚାରିତ କରିବା ଲାଗି ରାଜ୍ୟଗୁଡ଼ିକୁ ପରାମର୍ଶ ଦିଆଯାଇଛି ।


    • ସମ୍ପୃକ୍ତ ରାଜ୍ୟଗୁଡ଼ିକ ଦ୍ୱାରା ସ୍ଥାନୀୟ ଭାଷାରେ ସୂଚନା ଦିଆଯାଇ ଲୋକମାନଙ୍କୁ ସଚେତନ କରିବା ଲାଗି ନିଷ୍ପତ୍ତି ନିଆଯାଇଛି ।


    ସ୍ଥିତି :


    30 ଜାନୁଆରୀ , 2020 ସୁଦ୍ଧା ମିଳିଥିବା ତଥ୍ୟ ଅନୁଯାୟୀ ଚୀନର 31ଟି ପ୍ରାନ୍ତରେ 7711 ଜଣ ରୋଗୀଙ୍କୁ ଚିହ୍ନଟ କରାଯାଇଛି । ଏମାନଙ୍କ ମଧ୍ୟରୁ 170 ଜଣଙ୍କର ମୃତ୍ୟୁ ଘଟିସାରିଥିବା ବେଳେ 1370 ଜଣଙ୍କ ଅବସ୍ଥା ସଂକଟାପନ୍ନ ରହିଛି । 124 ଜଣ ସୁସ୍ଥ ହୋଇ ଫେରିଥିବା ବେଳେ 12167 ଜଣ ସନ୍ଦିଗ୍ଧ ରୋଗୀଙ୍କୁ ଚିହ୍ନଟ କରାଯାଇଛି । ମୃତକଙ୍କ ମଧ୍ୟରେ ଅଧିକାଂଶ ରୁଗଣ ବୟସ୍କ ଅଛନ୍ତି ।


    ଅନ୍ୟ 21ଟି ରାଷ୍ଟ୍ରଗୁଡ଼ିକ ମଧ୍ୟରେ ଥାଇଲ୍ୟାଣ୍ଡ 14 , ସିଙ୍ଗାପୁର 10 , ଅଷ୍ଟ୍ରେଲିଆ 5 , ଆମେରିକା 5 , ଜାପାନ 8 , ଦକ୍ଷିଣ କୋରିଆ 4 , ମାଲେସିଆ 7 , ଫ୍ରାନ୍ସ 4 , ଭିଏତନାମ 2 , କାନାଡା 2 , ନେପାଳ 1 , କାମ୍ବୋଡିଆ 1 , ଶ୍ରୀଲଙ୍କା 1 , ଜର୍ମାନୀ 4 , ୟୁଏଇ 4 , ହଂକଂ 10 , ମାକାଓ 7 , ତାଇୱାନ 8 , ଫିନଲ୍ୟାଣ୍ଡ 1 , ଆଙ୍ଗୋଲା 1 ଓ ଭାରତର ଜଣେ କରୋନା ଭୂତାଣୁ ଆକ୍ରାନ୍ତଙ୍କୁ ଚିହ୍ନଟ କରାଯାଇଛି ।


    ଚୀନର ଉହାନ ବିଶ୍ୱବିଦ୍ୟାଳୟରେ ଅଧ୍ୟୟନ କରୁଥିବା କେରଳର ଜଣେ ଛାତ୍ର ନୋଭେଲ କରୋନା ଭୂତାଣୁ ଦ୍ୱାରା ଆକ୍ରାନ୍ତ ହୋଇଛନ୍ତି । ତାଙ୍କ ଠାରେ ଭୂତାଣୁ ଚିହ୍ନଟ ହେବା ପରେ ତାଙ୍କୁ ହସ୍ପିଟାଲରେ ଅଲଗା ରଖାଯାଇ ସ୍ୱତନ୍ତ୍ର ଭାବେ ଚିକିତ୍ସା କରାଯିବା ସହ ତାଙ୍କ ଉପରେ ତୀକ୍ଷ୍ଣ ଦୃଷ୍ଟି ରଖାଯାଇଛି ।


    21ଟି ବିମାନ ବନ୍ଦରରେ ଯାଞ୍ଚ ତଥ୍ୟ


    ଯାଞ୍ଚ ହୋଇଥିବା ମୋଟ ବିମାନ ସଂଖ୍ୟା : 234


    ଯାଞ୍ଚ ହୋଇଥିବା ଯାତ୍ରୀଙ୍କ ସଂଖ୍ୟା : 43346


    ପରୀକ୍ଷାଗାର ସହାୟତା :


    ସନ୍ଦିଗ୍ଧ କରୋନା ଭାଇରସ ନମୁନା ପରୀକ୍ଷା ଲାଗି ପୁଣେସ୍ଥିତ ନ୍ୟାସନାଲ ଇନଷ୍ଟିଚ୍ୟୁଟ ଅଫ ଭାଇରୋଲୋଜିକୁ ସମ୍ପୂର୍ଣ୍ଣ ଭାବେ ପ୍ରସ୍ତୁତ ରଖାଯାଇଛି ।


    5ହଜାର ନମୁନା ପରୀକ୍ଷା ପାଇଁ ଏନଆଇଭି , ପୁଣେରେ ଯଥେଷ୍ଟ ସଂଖ୍ୟକ ପରୀକ୍ଷକଙ୍କୁ ନିୟୋଜିତ କରାଯାଇଛି ।


    ବର୍ତ୍ତମାନସୁଦ୍ଧା ଏନଆଇଭିକୁ 49ଟି ସନ୍ଦିଗ୍ଧ ନମୁନା ଆସିଥିବା ବେଳେ ସେଥିରୁ 48ଟି ନେଗେଟିଭ ବୋଲି ଜଣାପଡ଼ିଛି ।


    **********


    

    
    (Release ID: 1601190) Visitor Counter : 19