      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜାତୀୟ ସମର ଶିକ୍ଷାର୍ଥୀ ବାହିନୀ ରାଲିରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 28 JAN 2020 8:29PM by PIB Bhubaneshwar


    ମୋର କ୍ୟାବିନେଟ ସହଯୋଗୀ ଶ୍ରୀ ରାଜନାଥ ସିଂହଜୀ , ଶ୍ରୀପଦ ୟେଶୋ ନାୟକଜୀ , ଚିଫ୍‌ ଅଫ୍‌ ଡ଼ିଫେନ୍ସ ଷ୍ଟାଫ୍‌ ଜେନେରାଲ ବିପିନ ରାୱତଜୀ , ତିନି ବାହିନୀର ଉଚ୍ଚ ପଦାଧିକାରୀଗଣ , ପ୍ରତିରକ୍ଷା ସଚିବ , ଜାତୀୟ ସମର ଶିକ୍ଷାର୍ଥୀ ବାହିନୀର ମହା ନିର୍ଦ୍ଦେଶକ , ବନ୍ଧୁ ରାଷ୍ଟ୍ରମାନଙ୍କରୁ ଆସିଥିବା ଆମର ଅତିଥିଗଣ ; ଏବଂ ଦେଶର କୋଣ ଅନୁକୋଣରୁ ଆସି ଏଠାରେ ଉପସ୍ଥିତ ଏନସିସିର ମୋର ଯୁବ ସାଥୀଗଣ ,


    ସର୍ବ ପ୍ରଥମେ ମୁଁ ଆପଣମାନଙ୍କୁ ସମସ୍ତଙ୍କୁ , ଏଠାରେ ଆୟୋଜିତ କାର୍ଯ୍ୟକ୍ରମ ସକାଶେ ଅନେକ ଅନେକ ବଧେଇ ଜଣାଉଛି । ଗଣତନ୍ତ୍ର ଦିବସ ପରେଡ଼ରେ ଏବଂ ଆଜି ଏଠାରେ ଆୟୋଜିତ ଏଡ଼େ ସୁନ୍ଦର ପ୍ରଦର୍ଶନର ସହ , ଆପଣମାନେ ଦେଶ ପାଇଁ ଯେଉଁ କାର୍ଯ୍ୟ କରିଛନ୍ତି , ତାହା ସାମାଜିକ ସେବା କାର୍ଯ୍ୟ ହୋଇଥାଉ ଅଥବା ଆପଣମାନେ ଯେଉଁସବୁ ଉପଲବ୍ଧି ହାସଲ କରିଛନ୍ତି ସେଥିପାଇଁ ହୋଇଥାଉ , ସବୁକିଛି କାର୍ଯ୍ୟ ଅତୀବ ପ୍ରଶଂସନୀୟ ।


    ଆଜି ଏଠାରେ ଯେଉଁସବୁ ସାଥୀମାନଙ୍କୁ ପୁରସ୍କାର ପ୍ରଦାନ କରାଯାଇଛି , ସେମାନଙ୍କୁ ସମସ୍ତଙ୍କୁ ମୁଁ ଅନେକ ଅନେକ ଅଭିନନ୍ଦନ ଜଣାଉଛି । ଶୁଭକାମନା ପ୍ରଦାନ କରୁଛି । ୟୁଥ୍‌ ଏକ୍ସଚେଞ୍ଜ୍‌ ପ୍ରୋଗ୍ରାମ୍‌ ଅର୍ଥାତ୍‌ ଯୁବା ବିନିମୟ କାର୍ଯ୍ୟକ୍ରମ ମାଧ୍ୟମରେ ଆମର ପଡ଼ୋଶୀ ରାଷ୍ଟ୍ରଗୁଡ଼ିକରୁ ବି ଅନେକ କ୍ୟାଡ଼େଟ ଏଠାରେ ଉପସ୍ଥିତ ଅଛନ୍ତି । ମୁଁ ସେମାନଙ୍କୁ ମଧ୍ୟ ଅଭିବାଦନ ଜ୍ଞାପନ କରୁଛି ।


    ସାଥୀଗଣ ,


    ଏନସିସି ଅର୍ଥାତ୍‌ , ସମର ଶିକ୍ଷାର୍ଥୀ ବାହିନୀ ଓ ଦେଶର ଯୁବଶକ୍ତି ଭିତରେ ଶୃଙ୍ଖଳା , ପ୍ରତିବଦ୍ଧତା ଏବଂ ଦେଶ ପ୍ରତି ଅନୁରକ୍ତିର ଭାବନାକୁ ମଜଭୁତ କରିବାର ଖୁବ୍‌ ସଶକ୍ତ ଏକ ମଞ୍ଚ । ଏଭଳି ଭାବନା ଦେଶର ବିକାଶ ସହିତ ସିଧା ସଳଖ ଭାବେ ସଂଶ୍ଳିଷ୍ଟ ।


    ଯେଉଁ ରାଷ୍ଟ୍ରର ଯୁବଶକ୍ତି ଭିତରେ ଅନୁଶାସନର ଭାବନା ରହିଛି , ଦୃଢ଼ ଇଚ୍ଛାଶକ୍ତି ଭରି ରହିଛି , ନିଷ୍ଠା ରହିଛି , ଏକାଗ୍ରତା ରହିଛି , ସେ ଦେଶ ନିଶ୍ଚିତ ରୂପେ କ୍ଷିପ୍ର ଗତିରେ ଆଗକୁ ଅଗ୍ରସର ହୋଇପାରିବ । ଏହାକୁ କେହିହେଲେ ରୋକି ପାରିବେ ନାହିଁ ।


    ସାଥୀଗଣ ,


    ଆଜି ବିଶ୍ୱରେ ଆମର ରାଷ୍ଟ୍ର ଭାରତର ପରିଚୟ , ଯୁବ ରାଷ୍ଟ୍ର ଭାବେ ହୋଇପାରିଛି । ଦେଶର 65 ପ୍ରତିଶତରୁ ଅଧିକ ଲୋକ 35 ବର୍ଷ ଠାରୁ କମ୍‌ ଆୟୁସୀମା ମଧ୍ୟରେ ରହିଛନ୍ତି ।


    ଦେଶ ଯଦି ଯୁବକ ହେବ , ଏହା ଆମ ସମସ୍ତଙ୍କ ପାଇଁ ଗର୍ବ ଓ ଗୌରବର ବିଷୟ ହେବ । କିନ୍ତୁ ଦେଶର ଚିନ୍ତାଧାରା ଯଦି ଯୁବା ହେବ , ତା ’ ହେଲେ ଏହା ଆମ ସମସ୍ତଙ୍କର ଦାୟିତ୍ୱ ହେବା ଆବଶ୍ୟକ ଏବଂ ଏଭଳି ଯୁବ ଭାବନାର ଉଦ୍ଦେଶ୍ୟ କ ’ ଣ ତାହା ଆମମାନଙ୍କୁ ସ୍ଥିର କରିବାକୁ ପଡ଼ିବ । ଏହାର ଅର୍ଥ କଣ ?


    ଯେଉଁମାନେ ଥକି ପଡ଼ିଥିବା ଅଥବା ହାରି ଯାଇଥିବା ଲୋକ ହୋଇଥିବେ , ସେମାନଙ୍କ ପାଖରେ ନା ଚିନ୍ତା କରିବାର ସାମର୍ଥ୍ୟ ଅଛି ନା ଦେଶ ପାଇଁ କିଛି କରିବାର ଭାବନା ସେମାନେ ମନରେ ରଖନ୍ତି । ସେମାନେ କିଭଳି ଭାବେ କଥାବାର୍ତ୍ତା କରନ୍ତି , ଆପଣମାନେ କେବେ ସେଥିପ୍ରତି ଧ୍ୟାନ ଦେଇଛନ୍ତି କି ?


    ଚାଲ ଭାଇ , ଯେମିତି ଅଛି , ତା ’ ରି ସହ ନିଜକୁ ଆଡ଼ଜଷ୍ଟ କରିନେବା !!!


    ଚାଲ , ଏବେ କେମିତି ହେଲେ ସମୟ ବିତେଇ ନେଲେ ଗଲା !!!


    ଚାଲ , ଆଗକୁ ଯାହା ହେବ , ଦେଖାଯିବ !!!


    ଏତେ ତରତର ହେବାରେ କ ’ ଣ ଲାଭ ଅଛି , ଏବେ ଟାଳିଦିଅ , କାଲି ଯାହା ହେବ ଦେଖାଯିବ!!!


    ସା ଥୀଗଣ ,


    ଯେଉଁ ଲୋକ ଏଭଳି ପ୍ରବୃତ୍ତିର ହୋଇଥାନ୍ତି , ସେମାନଙ୍କ ସକାଶେ ଆଗାମୀକାଲି କେବେ ଆସେ ନାହିଁ ।


    ଏଭଳି ଲୋକମାନେ କେବଳ ନିଜ ସ୍ୱାର୍ଥ ବ୍ୟତୀତ ଅନ୍ୟ କିଛି ଦେଖିପାରନ୍ତି ନାହିଁ ।


    ଆପଣମାନଙ୍କୁ ଅଧିକାଂଶ ସ୍ଥାନରେ ଏଭଳି ଢ଼େର୍‌ ଲୋକ ମିଳିଯିବେ ।


    ଏଭଳି ସ୍ଥିତିକୁ ଆଜିର ମୋର ଯୁବା ଭାରତ , ମୋର ଭାରତର ଯୁବଶକ୍ତି , ସ୍ୱୀକାର କରିବା ସକାଶେ ପ୍ରସ୍ତୁତ ନୁହନ୍ତି । ସେମାନେ ଛଟପଟ ହେଉଛନ୍ତି ଯେ ଦେଶ ସ୍ୱାଧୀନତା ପ୍ରାପ୍ତିର ଏତେ ବର୍ଷ ବିତିସାରିଛି , ଏଭଳି କଥା ଆଉ କେତେଦିନ ପର୍ଯ୍ୟନ୍ତ ଚାଲିବ ? କେତେ ଦିନ ପର୍ଯ୍ୟନ୍ତ ଆମେ ସେଇ ପୁରୁଣା ଦୁର୍ବଳତାକୁ ଜାବୁଡ଼ିଧରି ବସି ରହିବା ?


    ସେମାନେ ଯେତେବେଳେ ବାହାରକୁ ଯାଉଛନ୍ତି , ସେମାନେ ସମଗ୍ର ବିଶ୍ୱକୁ ଦେଖୁଛନ୍ତି ଏବଂ ପୁଣି ଭାରତରେ ଦଶନ୍ଧି ଦଶନ୍ଧି ଧରି ଯେଉଁ ପୁରୁଣା ସମସ୍ୟା ଲାଗି ରହିଛି ତାହା ସେମାନଙ୍କ ନଜରରେ ପଡ଼ୁଛି ।


    ସେମାନେ ଦେଶକୁ ବଦଳାଇବାକୁ ଚାହାନ୍ତି , ସ୍ଥିତିରେ ପରିବର୍ତ୍ତନ ଘଟାଇବାକୁ ଇଚ୍ଛା କରନ୍ତି ।


    ଏବଂ ସେଥିପାଇଁ ସେମାନେ ସ୍ଥିର କରିଛନ୍ତି ଯେ ବସ୍‌ , ଏବେ ଆଉ ଏଭଳି ସମସ୍ୟାକୁ ଅଣଦେଖା କରାଯାଇ ପାରିବନାହିଁ । ଏବେ ଲଢ଼େଇ ହେବ , ଏହି ସମସ୍ୟାର ସମାଧାନ କରାଯିବ । ଏହି ହେଉଛି ଯୁବ ମାନସିକତା , ଏହା ହେଉଛି ଯୁବା ବନ , ଏହି ହେଉଛି ଯୁବ ଭାରତ ।


    ଏହି ଯୁବ ଭାରତ ଏବେ କହୁଛି ଯେ ଦେଶକୁ ଅତୀତର ବେମାରୀଗୁଡ଼ିକରୁ ମୁକ୍ତ କରିବା ଆମମାନଙ୍କର ସର୍ବୋଚ୍ଚ ପ୍ରାଥମିକତା ହେବା ଆବଶ୍ୟକ ।


    ଏହି ଯୁବ ଭାରତ କହୁଛି ଯେ ଦେଶର ବର୍ତ୍ତମାନକୁ ସୁଧାରିବା ସାଥେ ସାଥେ , ଏହାର ମୂଳ ଭିତ୍ତିକୁ ମଜଭୁତ କରିବା ସହ ଦ୍ରୁତ ଗତିରେ ବିକାଶ ପ୍ରକ୍ରିୟାକୁ ଆଗକୁ ଆଗେଇ ନେବାକୁ ପଡ଼ିବ । ଏବଂ ଏହି ଯୁବ ଭାରତ କହୁଛି ଯେ ଦେଶର ପ୍ରତ୍ୟେକ ନିର୍ଣ୍ଣୟ , ଆଗାମୀ ପିଢ଼ିମାନଙ୍କ ସକାଶେ ଉଜ୍ଜ୍ୱଳ ଭବିଷ୍ୟତର ଗ୍ୟାରେଣ୍ଟି ଦେବା ଭଳି ହେବା ଆବଶ୍ୟକ ।


    ଅତୀତର ସମସ୍ତ ପ୍ରକାର ସମସ୍ୟା , ଚାଲେଞ୍ଜ୍‌ , ବର୍ତ୍ତମାନର ଆବଶ୍ୟକତା ଏବଂ ଭବିଷ୍ୟତର ଆକାଂକ୍ଷା ଗୁଡ଼ିକ ପ୍ରତି ଧ୍ୟାନ ପ୍ରଦାନ ପୂର୍ବକ ତିନି ସ୍ତରରେ ଆମକୁ ଏକା ସାଙ୍ଗରେ କାର୍ଯ୍ୟ କରିବାକୁ ପଡ଼ିବ ।


    ସାଥୀଗଣ ,


    ଆପଣମାନେ ଏନସିସି ସହ ସଂଶ୍ଳିଷ୍ଟ ହେବା ପରେ ଏତେ ମାତ୍ରାରେ ପରିଶ୍ରମ କରୁଛନ୍ତି , ଯେତେବେଳେ ଆବଶ୍ୟକ ପଡ଼ିଲା , ଡ଼କରା ପଡ଼ିଲା , ସେତେବେଳେ ଆସି ହାଜର ହୋଇଯାଉଛନ୍ତି । ପାଠପଢ଼ା ସହିତ ଘଣ୍ଟା ଘଣ୍ଟା ଧରି ଡ୍ରିଲ୍‌ ଅଭ୍ୟାସ କରୁଛନ୍ତି । ସବୁକାମ ଏକା ସାଙ୍ଗରେ ସଂପାଦନ କରୁଛନ୍ତି । ଆପଣମାନଙ୍କ ଭିତରେ ଏହି ଯେଉଁ ଚିନ୍ତନର ଉଚ୍ଛ୍ୱାସ ଭରି ରହିଛି ଯେ ପାଠ ପଢ଼ିବା ସହ ଦେଶ ପାଇଁ କିଛି କରି ଦେଖାଇବାର ମାନସିକତା ତାହାକୁ ମୁଁ ପ୍ରଶଂସା କରୁଛି ।


    ଏବଂ ଆପଣମାନଙ୍କୁ ବାହାରେ କିଭଳି ସ୍ଥିତି ଉପଲବ୍ଧ ହେଉଛି ?


    କେତେବେଳେ ଏଠାରେ ଆତଙ୍କବାଦୀ ଆକ୍ରମଣ ହେଲା , ଏତେ ସଂଖ୍ୟକ ନିର୍ଦ୍ଦୋଷ ଲୋକ ମୃତ୍ୟୁବରଣ କଲେ , କେତେବେଳେ ଏଠାରେ ନକ୍ସଲ- ମାଓବାଦୀମାନେ ଲ୍ୟାଣ୍ଡମାଇନ୍‌ ଖଞ୍ଜି କେଉଁଠି କ ’ ଣ ଉଡ଼ାଇଲେଣି । ସେଥିରେ ଆମର କେତେ ବୀର ଯବାନ ସହିଦ ହେଲେଣି । କେଉଁଠି ବିଚ୍ଛିନ୍ନତାବାଦୀମାନେ ଉତ୍ତେଜକ ଭାଷଣ ମାରିଲେଣି , କେଉଁଠି ଭାରତ ବିରୁଦ୍ଧରେ ସେମାନେ ବିଷୋଦ୍‌ଗାର କଲେଣି , କେତେବେଳେ ସେମାନେ ଆମର ତ୍ରୀରଙ୍ଗା ପ୍ରତି ଅପମାନ ପ୍ରଦର୍ଶନ କଲେଣି ।


    ସାଥୀଗଣ ,


    କେତେବେଳେ କେମିତି କୌଣସି ରୋଗ ଦୀର୍ଘ ସମୟ ପର୍ଯ୍ୟନ୍ତ ନିୟନ୍ତ୍ରଣକୁ ଆସୁନାହିଁ ତ ଏହା ଆମ ଶରୀରର ଏକ ଅଂଶବିଶେଷ ପାଲଟି ଯାଉଛି । ଆମର ରାଷ୍ଟ୍ର ଜୀବନରେ ବି ଏଭଳି ହେଉଛି । ଏମିତିରେ ଅନେକ ବେମାରୀ ତ ଦେଶକୁ ଏପରି ଦୁର୍ବଳ କରିପକାଇଛି ଯେ ଏହାର ଅଧିକତର ଶକ୍ତି ସେମାନଙ୍କ ସହ ଲଢ଼ିବାରେ , ମୁକାବିଲା କରିବାରେ ଅପଚୟ ହୋଇଯାଉଛି । ତେବେ ଏସବୁ କେତେଦିନ ପର୍ଯ୍ୟନ୍ତ ଚାଲିବ ? ଏବଂ କେତେ ବର୍ଷ ପର୍ଯ୍ୟନ୍ତ ଏଭଳି ବେମାରୀର ବୋଝକୁ ମୁଣ୍ଡରେ ମୁଣ୍ଡାଇ ଆମେ ଚାଲିଥିବା ? ଆଉ କେତେ ବର୍ଷ ପର୍ଯ୍ୟନ୍ତ ଏହାକୁ ଟାଳି ଚାଲିଥିବା ?


    ସେକଥା ଆପଣମାନେ ହିଁ ଚିନ୍ତା କରନ୍ତୁ ।


    ଦେଶ ଯେବେଠାରୁ ସ୍ୱାଧୀନ ହେଲାଣି , ସେବେଠାରୁ କାଶ୍ମୀରରେ ସମସ୍ୟା ସେମିତି ଲାଗି ରହିଥିଲା । ସେଠାକାର ସମସ୍ୟାର ସମାଧାନ ସକାଶେ କ ’ ଣ କରାଯାଇଥିଲା ? ତିନି ଚାରିଟି ପରିବାର ଏବଂ ତିନି ଚାରିଟି ରାଜନୈତିକ ଦଳ ଏବଂ ସମସ୍ତଙ୍କୁ ଏଭଳି ଜଟିଳ ସମସ୍ୟା ଭିତରେ ଜଡ଼ିତ କରି ରଖିବା ଲାଗି , ସମସ୍ୟା ସମାଧାନ କରିବା ଲାଗି ନୁହେଁ , ଏହାକୁ ପାଳିପୋଷି , ବଞ୍ଚାଇ ରଖି ଆସିଥିଲେ ।


    ତା ’ ର ପରିଣାମ କ ’ ଣ ହେଲା ? କାଶ୍ମୀରକୁ ଆତଙ୍କବାଦୀମାନେ ନଷ୍ଟଭ୍ରଷ୍ଟ କରିଦେଲେ , ଆତଙ୍କବାଦୀମାନଙ୍କ ହାତରେ ହଜାର ହଜାର ନିର୍ଦ୍ଦୋଷ ଲୋକଙ୍କ ପ୍ରାଣନାଶ ଘଟିଲା ।


    ଆପଣମାନେ ଚିନ୍ତା କରିପାରୁଛନ୍ତି ଯେ ସେଠାରେ ବସବାସ କରୁଥିବା ଲୋକମାନଙ୍କୁ ଗୋଟିଏ ରାତି ଭିତରେ ଘରଦ୍ୱାର ଛାଡ଼ି ଚିରଦିନ ପାଇଁ ବେଘର ହେବାକୁ ପଡ଼ିଥିଲା । ସେମାନେ କେଉଁଠାକୁ ଯିବେ ସେଥିପାଇଁ ସରକାର କିଛି ହେଲେ କରିପାରି ନଥିଲେ ।


    ଆତଙ୍କବାଦୀମାନଙ୍କ ସାହସ ବଢ଼ାଇବା ଏଭଳି ଚିନ୍ତାଧାରା ଥିଲା । ସରକାରଙ୍କୁ , ପ୍ରଶାସନକୁ ଦୁର୍ବଳ କରିବା ଭଳି କଥା ସେମାନେ ଚିନ୍ତା କରୁଥିଲେ ।


    କ ’ ଣ କାଶ୍ମୀରକୁ ଏଇଭଳି ଭାବେ ଚାଲିବାକୁ ଆମେ ଦେଇଥାନ୍ତେ ? ଯେମିତି ଚାଲି ଆସୁଥିଲା ?


    ସା ଥୀଗଣ ,


    ଜାମ୍ମୁ କାଶ୍ମୀରରେ ଏଇଆ କହି ଧାରା 370 ଲାଗୁ କରାଯାଇଥିଲା ଯେ ଏହା ଅସ୍ଥାୟୀ ଭାବେ ବ୍ୟବସ୍ଥା କରାଯାଇଛି । ସମ୍ବିଧାନରେ ବି ସେଇକଥା ଲେଖାଗଲା ଯେ ତାହା ଅସ୍ଥାୟୀ । କିନ୍ତୁ ଦଶନ୍ଧି ଦଶନ୍ଧି ବିତିଗଲା , ସମ୍ବିଧାନରେ ଯାହା ଅସ୍ଥାୟୀ ଥିଲା , ତାହାକୁ ହଟାଇବାର ସାହସ କେହି ଦେଖାଇଲେ ନାହିଁ ।


    ତାହାର କାରଣ ଏଇଆ ଥିଲା , ଚିନ୍ତାଧାରା ଏଇଆ ଥିଲା । ନିଜର ହିତ ସାଧନ , ନିଜର ରାଜନୈତିକ ଦଳର ହିତ ସାଧନ , ନିଜର ଭୋଟବ୍ୟାଙ୍କ୍‌କୁ ସୁରକ୍ଷିତ ରଖିବା ।


    ଆମେ କ ’ ଣ ଆମର ଦେଶର ଯୁବାପିଢ଼ିକୁ ଏଭଳି ଏକ ଭାରତ ଦେବା ଉଚିତ ଯେଉଁଥିରେ କାଶ୍ମୀରରେ ଆତଙ୍କବାଦୀଙ୍କ ପ୍ରାଦୁର୍ଭାବ ରହିଥିବ , ଯେଉଁଠାରେ ନିର୍ଦ୍ଦୋଷ ଲୋକମାନେ ପ୍ରାଣ ହରାଇ ଚାଲିଥିବେ , ଯେଉଁଠି ତ୍ରିରଙ୍ଗାକୁ ଅପମାନିତ କରାଯାଉଥିବ ଏବଂ ସରକାର ସେହି ତାମସା ଦେଖି ଚାଲିଥିବେ ? ନା ।


    କାଶ୍ମୀର ହେଉଛି ଭାରତର ମୁକୁଟମଣି । କାଶ୍ମୀର ଏବଂ ସେଠାକାର ଲୋକମାନଙ୍କୁ ଦଶକ ଦଶକ ଧରି ରହିଥିବା ପୁରୁଣା ସମସ୍ୟାଗୁଡ଼ିକ ଭିତରୁ ବାହାର କରିବା ଆମମାନଙ୍କ ଦାୟିତ୍ୱ ଥିଲା ଏବଂ ଆମେ ତାହା କରି ଦେଖାଇ ଦେଇଛୁ ।


    ସାଥୀଗଣ ,


    ଆମେମାନେ ଜାଣୁ ଯେ ଆମର ପଡ଼ୋଶୀ ରାଷ୍ଟ୍ର ଆମଠାରୁ ତିନି ତିନିଟି ଯୁଦ୍ଧରେ ହାରି ସାରିଛି । ଆମର ସେନା ସେମାନଙ୍କୁ ପୁଣି ଥରେ ପରାଜିତ କରି ଧୂଳି ଚାଟିବା ସକାଶେ ସପ୍ତାହେ ଠାରୁ ଦଶ ଦିନରୁ ଅଧିକ ସମୟ ଲାଗିବ ନାହିଁ । ଏଭଳି ସ୍ଥିତିରେ ସେମାନେ ଦଶନ୍ଧି ଦଶନ୍ଧି ଧରି ଭାରତ ବିରୁଦ୍ଧରେ ଛାୟା ଯୁଦ୍ଧ , ଅର୍ଥାତ୍‌ ପ୍ରକ୍ସି ୱାର୍‌ ଲଢ଼ି ଚାଲିଛନ୍ତି । ଏଭଳି ଛାୟା ଯୁଦ୍ଧରେ ଭାରତର ହଜାର ହଜାର ସଂଖ୍ୟକ ନିରିହ ନାଗରିକଙ୍କ ମୃତ୍ୟୁ ଘଟିଛି ।


    କିନ୍ତୁ ପୂର୍ବରୁ ଏହାକୁ ନେଇ କିପରି ଧାରଣା ରହି ଆସଥିଲା ? ସେ ଲୋକମାନେ ଚିନ୍ତା କରୁଥିଲେ ଯେ ଏ ଆତଙ୍କବାଦ , ଏଭଳି ଆତଙ୍କୀ ଆକ୍ରମଣ , ବୋମା ବିସ୍ଫୋରଣ ତ ଆଇନ ଶୃଙ୍ଖଳା ସମସ୍ୟା !!!


    ଏଭଳି ଚିନ୍ତାଧାରା କାରଣରୁ ହିଁ ବୋମା ବିସ୍ଫୋରଣ ହୋଇ ଚାଲିଥିଲା , ଆତଙ୍କବାଦୀ ଆକ୍ରମଣ ଘଟି ଚାଲିଥିଲା , ଲୋକମାନଙ୍କ ପ୍ରାଣହାନି ଘଟି ଚାଲିଥିଲା , ଭାରତ ମାତା ଲହୁ ଲୁହାଣ ହୋଇ ଚାଲିଥିଲା ।


    ଏହା ଉପରେ ଅନେକ ଆଲୋଚନା ଚାଲିଥିଲା , ବହୁତ ଭାଷଣବାଜି ବି ହେଉଥିଲା , କିନ୍ତୁ ଯେତେବେଳେ ଆମର ସେନା କାର୍ଯ୍ୟାନୁଷ୍ଠାନ ଗ୍ରହଣ କଥା କହୁଥିଲେ , ସେମାନଙ୍କୁ ମନା କରାଯାଉଥିଲା , ସେ କଥାକୁ ଟାଳି ଦିଆଯାଉଥିଲା ।


    ଆଜି ତ ଦେଶର ଯୁବ ଚିନ୍ତନ ଆସିଛି , ଯୁବା ମନର ସହ ଦେଶ ଆଗକୁ ବଢ଼ି ଚାଲିଛି । ସେଥିପାଇଁ ସେମାନେ ସର୍ଜିକାଲ ଷ୍ଟ୍ରାଇକ୍‌ କରୁଛନ୍ତି , ଏୟାର ଷ୍ଟ୍ରାଇକ୍‌ କରୁଛନ୍ତି ଏବଂ ଆତଙ୍କବାଦର ଢ଼ାଞ୍ଚାକୁ ସେମାନଙ୍କର ଘର ଭିତରେ ପଶି ଉଚିତ ଶିକ୍ଷା ଦେଉଛନ୍ତି ।


    ଏହାର ପରିଣାମ କ ’ ଣ ହେଲା ତାହା ଆପଣମାନେ ସମସ୍ତେ ଦେଖୁଛନ୍ତି ।


    ଆଜି କେବଳ ଜାମ୍ମୁ କାଶ୍ମୀରରେ ନୁହେଁ , ବରଂ ଦେଶର ଅନ୍ୟାନ୍ୟ ଭାଗରେ ମଧ୍ୟ ଶାନ୍ତି ବିରାଜମାନ କରୁଛି , ବିଚ୍ଛିନ୍ନତାବାଦ- ଆତଙ୍କବାଦକୁ ବେଶ୍‌ ସଂକୁଚିତ କରାଯାଇ ପାରିଛି ।


    ସା ଥୀଗଣ ,


    ପ୍ରଥମେ ଉତ୍ତର-ପୂର୍ବାଞ୍ଚଳ ସହିତ ଯେମିତି ନୀତି ଆପଣା ଯାଇଥିଲା , ଯେମିତି ଭାବେ ବ୍ୟବହାର ପ୍ରଦର୍ଶନ କରାଯାଇଥିଲା , ସେଥିସହ ବି ଆପଣମାନେ ଭଲଭାବେ ସୁପରିଚିତ ଅଛନ୍ତି । ତାହା ଆପଣମାନଙ୍କୁ ଉତ୍ତମ ରୂପେ ଜଣା ।


    ଦଶନ୍ଧି ଦଶନ୍ଧି ଧରି ସେଠାକାର ଲୋକମାନଙ୍କ ଆଶା ଆକାଂକ୍ଷା , ପ୍ରତୀକ୍ଷାକୁ ଅଣଦେଖା କରାଯାଇ ଆସୁଥିଲା ।


    ସେଠାକାର ଲୋକମାନଙ୍କୁ କେବଳ ନୁହେଁ , ସେଠାକାର ସମସ୍ୟାବଳୀ ପ୍ରତି ମଧ୍ୟ ଅନୁରୂପ ଅଣଦେଖା କରାଯାଇଥିଲା । ସେଠାକାର ସମସ୍ୟାବଳୀକୁ ନିଜ ଭାଗ୍ୟ ଉପରେ ଛାଡ଼ି ଦିଆଯାଇ ଥିଲା ।


    ପାଞ୍ଚ ପାଞ୍ଚ , ଛଅ ଛଅ ଦଶନ୍ଧି ଧରି ସେଠାକାର ଅନେକ କ୍ଷେତ୍ର ଉଗ୍ରବାଦ ଦ୍ୱାରା ଆକ୍ରାନ୍ତ ରହି ଆସିଥିଲା । ସେମାନେ ନିଜ ନିଜର ଦାବି କରି ଆସୁଥିଲେ ସମଗ୍ର ଉତ୍ତର-ପୂର୍ବାଞ୍ଚଳ ରାଜ୍ୟରେ ଅନେକ ଉଗ୍ରବାଦୀ ସଂଗଠନ ସୃଷ୍ଟି ହୋଇଥିଲେ । ସେହିସବୁ ସଂଗଠନଗୁଡ଼ିକଙ୍କର ଦେଶର ଲୋକତାନ୍ତ୍ରିକ ବ୍ୟବସ୍ଥା ଉପରେ ଆସ୍ଥା ନଥିଲା । ସେମାନେ ଚିନ୍ତା କରୁଥିଲେ ଯେ ହିଂସାକାଣ୍ଡ ଭିଆଇବା ଦ୍ୱାରା ସମାଧାନ ପନ୍ଥା ବାହାରି ପାରିବ ।


    ଏହି ହିଂସାରେ ହଜାର ହଜାର ନିରିହ ଲୋକ , ନିର୍ଦ୍ଦୋଷ ଲୋକ , ହଜାର ହଜାର ସୁରକ୍ଷାକର୍ମୀଙ୍କର ପ୍ରାଣହାନି ଘଟିଥିଲା ।


    ଆମେମାନେ କ ’ ଣ ଉତ୍ତର-ପୂର୍ବାଞ୍ଚଳ କ୍ଷେତ୍ରକୁ ଏହାର ଭାଗ୍ୟ ଉପରେ ଛାଡ଼ି ଦେଇଥାନ୍ତେ ? ଆମେ କ ’ ଣ ସେ କ୍ଷେତ୍ରର ଭାଇ ଭଉଣୀମାନଙ୍କ ସମସ୍ୟାବଳୀକୁ , ସେମାନଙ୍କ କଷ୍ଟଠାରୁ ମୁହଁ ଘୂରାଇ ନେଇ ବସିବା ଉଚିତ ହୋଇଥାନ୍ତା ?


    ଏହା ଆମର ସଂସ୍କାର ନୁହେଁ ଅବା ଏହା ଆମର କାର୍ଯ୍ୟ ସଂସ୍କୃତି ମଧ୍ୟ ନୁହେଁ ।


    ଉତ୍ତର-ପୂର୍ବାଞ୍ଚଳକୁ ନେଇ ଆଜିକାଲି ଆମର ସମ୍ବାଦପତ୍ରଗୁଡ଼ିକରେ ଗୋଟିଏ ବଡ଼ ଖବର ପ୍ରକାଶ ପାଇଛି । ଆପଣମାନେ ଗଣମାଧ୍ୟମରେ ବି ତାହା ଦେଖିଥିବେ ବୋଡ଼ୋ ସମସ୍ୟାକୁ ନେଇ ଏକ ବହୁତ ବଡ଼ ଏବଂ ଐତିହାସିକ ବୁଝାମଣାପତ୍ର ସ୍ୱାକ୍ଷରିତ ହୋଇଛି ।


    ମୁଁ ଆପଣମାନଙ୍କୁ ଅନୁରୋଧ କରିବି ଯେ ଗତ ପାଞ୍ଚ ଛଅ ଦଶକ ଧରି ଦେଶର ଏହି କ୍ଷେତ୍ର ଏବଂ ବିଶେଷ କରି ଆସାମ ଯେଉଁ ସ୍ଥିତି ମଧ୍ୟଦେଇ ଗତି କରିଛି ତାହାକୁ ଆପଣ ଜାଣନ୍ତୁ , ସମ୍ବାଦପତ୍ର ପଢ଼ନ୍ତୁ , ତାହା ଉପରେ ଗବେଷଣା କରନ୍ତୁ । ତା ’ ହେଲେ ଯାଇ ଆପଣମାନେ ଜାଣିପାରିବେ ଯେ ସେଠାକାର ଲୋକମାନେ , ଉତ୍ତର-ପୂର୍ବାଞ୍ଚଳ କ୍ଷେତ୍ରର ଲୋକମାନେ କିଭଳି ସ୍ଥିତିର ସାମ୍ନା କରି ଆସୁଥିଲେ । କିନ୍ତୁ ଏଭଳି ସ୍ଥିତିକୁ ବି ବଦଳାଇବା ସକାଶେ କୌଣସି ଦୃଢ଼ ପଦକ୍ଷେପ ପୂର୍ବରୁ କରାଯାଇ ନଥିଲା ।


    ଆମେ କ ’ ଣ ଏଭଳି ସ୍ଥିତିକୁ ଏଇଭଳି ଚାଲିବା ସକାଶେ ଛାଡ଼ି ଦେଇଥାନ୍ତେ ?


    ନା । କଦାପି ନୁହେଁ ।


    ଆମେ ଗୋଟିଏ ପଟେ ଉତ୍ତର-ପୂର୍ବାଞ୍ଚଳ କ୍ଷେତ୍ରର ବିକାଶ ସକାଶେ ଅଭୂତପୂର୍ବ ଯୋଜନାମାନ ଆରମ୍ଭ କରିଛୁ ଏବଂ ଅନ୍ୟ ପଟେ ବେଶ୍‌ ମୁକ୍ତ ମନରେ ଏବଂ ଖୋଲା ହୃଦୟର ସହ ସମସ୍ତ ସହଭାଗୀମାନଙ୍କୁ ସାଙ୍ଗରେ ନେଇ କଥାବାର୍ତ୍ତା ଆରମ୍ଭ କରିଥିଲୁ । ବୋଡ଼ୋ ଶାନ୍ତି ରାଜିନାମା ଏହାର ପରିଣାମ ଭାବେ ଆଜି ଆମମାନଙ୍କ ସାମ୍ନାରେ ଉଭା ହୋଇଛି ।


    କିଛି ଦିନ ପୂର୍ବେ ମିଜୋରାମ ଏବଂ ତ୍ରିପୁରା ମଧ୍ୟରେ ବ୍ରୁ ଜନଜାତିଙ୍କୁ ନେଇ ହୋଇଥିବା ରାଜିନାମା ଏହାର ପରିଣାମ ଭାବେ ସାମ୍ନାକୁ ଆସିଥିଲା । ଏହି ରାଜିନାମା ସ୍ୱାକ୍ଷରିତ ହେବା ପରେ , ବ୍ରୁ ଜନଜାତିଙ୍କ ସହିତ ଜଡ଼ିତ 23 ବର୍ଷ ପୁରୁଣା ସମସ୍ୟାର ସମାଧାନ ହୋଇପାରିଛି ।


    ଏହା ହିଁ ତ ଯୁବ ଭାରତର ଚିନ୍ତାଧାରା । ସମସ୍ତଙ୍କୁ ସାଙ୍ଗରେ ନେଇ , ସମସ୍ତଙ୍କ ବିକାଶ ସାଧନ କରି , ସମସ୍ତଙ୍କ ବିଶ୍ୱାସ ହାସଲ କରି ଆମେ ଦେଶକ ପ୍ରଗତି ପଥରେ ଆଗକୁ ଆଗେଇ ନେଇଚାଲିଛୁ ।


    ସା ଥୀଗଣ ,


    ଏ ଦେଶର କେଉଁ ନାଗରିକ ଏଭଳି ହେବ ଯିଏ ଚାହିଁବ ନାହିଁ ଯେ ଆମର ସେନା ଆଧୁନିକ ହୁଅନ୍ତୁ , ସାମର୍ଥ୍ୟବାନ ହୁଅନ୍ତୁ । କିଏ ଚାହିଁବ ନାହିଁ ଯେ ଆମ ସେନାଙ୍କ ନିକଟରେ ଯୁଦ୍ଧ ପାଇଁ ଆଧୁନିକ ସକଳ ପ୍ରକାର ସାଧନ ଓ ସୁବିଧା ଉପଲବ୍ଧ ହେଉ ।


    ପ୍ରତ୍ୟେକ ଦେଶପ୍ରେମୀ ଏକଥା ନିଶ୍ଚିତ ଭାବେ ଚାହିଁବ , ପ୍ରତ୍ୟେକ ରାଷ୍ଟ୍ରଭକ୍ତ ଏହା ହିଁ କାମନା କରିବ ।


    କିନ୍ତୁ ଆପଣମାନେ କ ’ ଣ କଳ୍ପନା କରିପାରିବେ ଯେ 30 ବର୍ଷରୁ ଅଧିକ ସମୟ ପର୍ଯ୍ୟନ୍ତ ଆମ ଦେଶର ବାୟୁସେନାରେ ଗୋଟିଏ ହେଲେ ପରବର୍ତ୍ତୀ ପିଢ଼ିର ଲଢ଼ୁଆ ବିମାନ ସାମିଲ କରାଯାଇ ନଥିଲା ?


    ଆମମାନଙ୍କ ଲଢ଼ୁଆ ବିମାନ ପୁରୁଣା ହୋଇ ଚାଲିଥିଲା , ଦୁର୍ଘଟଣାର ଶିକାର ହୋଇ ଚାଲିଥିଲା । ଆମର ଫାଇଟର ପାଇଲଟ ଶହୀଦ ହୋଇ ଚାଲିଥିଲେ । କିନ୍ତୁ ଯେଉଁ ଲୋକମାନଙ୍କ ଉପରେ ନୂଆ ଲଢ଼ୁଆ ବିମାନ ଖରିଦ କରିବାର ଦାୟିତ୍ୱ ନ୍ୟସ୍ତ ଥିଲା , ସେମାନଙ୍କ ମନରେ ଯେପରି କିଛି ଚିନ୍ତା ହିଁ ନଥିଲା!


    ଆମେ କ ’ ଣ ଏଭଳି ସ୍ଥିତିକୁ ସେମିତି ଚାଲିବାକୁ ଦେଇଥାନ୍ତେ ? ଆମେ କ ’ ଣ ଆମର ବାୟୁସେନାକୁ ସେମିତି କମଜୋର୍‌ ହେବାକୁ ଛାଡ଼ି ଦେଇଥାନ୍ତେ ?


    ନା ।


    ତିନି ଦଶନ୍ଧି ଧରି ଏହି କାମ ଅଟକି ରହିଥିଲା । ତାହାକୁ ଆମେ ପୁଣି ଥରେ ଆରମ୍ଭ କଲୁ । ଆଜି ମୋତେ ଖୁସି ଲାଗୁଛି ଯେ ଦେଶକୁ ଦୀର୍ଘ ତିନି ଦଶନ୍ଧିର ପ୍ରତୀକ୍ଷା ପରେ , ପରବର୍ତ୍ତୀ ପିଢ଼ିର ଲଢ଼ୁଆ ବିମାନ- ରାଫେଲ ମିଳି ଯାଇଛି । ଖୁବ୍‌ ଶୀଘ୍ର ତାହା ଭାରତର ଆକାଶରେ ଉଡ଼ିବାକୁ ଯାଉଛି ।


    ସା ଥୀଗଣ ,


    ଆପଣମାନେ ତ ୟୁନିଫର୍ମ ପିନ୍ଧି ଏଠାରେ ବସି ରହିଛନ୍ତି । ଆପଣମାନେ ଏହି କଥାକୁ ଅଧିକ ଭଲ ଭାବେ ବୁଝିପାରିବେ ଯେ ୟୁନିଫର୍ମ ଆପଣମାନଙ୍କ ପାଖକୁ କେତେ କର୍ତ୍ତବ୍ୟର ସହ ଆସିଥାଏ ? ଏହି କର୍ତ୍ତବ୍ୟ ସଂପାଦନ ସକାଶେ ଆମର ବୀର ଯବାନମାନେ , ସୀମାନ୍ତରେ , ଦେଶ ଭିତରେ , କେତେବେଳେ ଆତଙ୍କବାଦୀଙ୍କ ସହିତ ତ ଆଉ କେତେବେଳେ ନକ୍ସଲବାଦୀଙ୍କ ସହିତ ମୁକାବିଲା କରି ଚାଲିଛନ୍ତି ।


    ଆପଣମାନେ ଚିନ୍ତା କରନ୍ତୁ , ସେମାନଙ୍କ ପାଖରେ ଯଦି ବୁଲେଟପ୍ରୁଫ୍‌ ଜାକେଟ୍‌ ନରହିବ ତେବେ ଆମର ଯବାନମାନେ ସେମାନଙ୍କ ସହ ମୁକାବିଲା କେମିତି କରିପାରିବେ ?


    କିନ୍ତୁ ଆମର ଏଠାରେ ଏଭଳି ବି ସରକାର ରହିଥିଲେ , ଏଭଳି ଲୋକ କ୍ଷମତା କୁର୍ସିରେ ବସିଥିଲେ ଯେଉଁମାନେ ଆମର ଯବାନମାନଙ୍କୁ ବୁଲେଟପ୍ରୁଫ୍‌ ଜାକେଟ ଦେବାକୁ ସୁଦ୍ଧା କଷ୍ଟ ଅନୁଭବ କରୁଥିଲେ । 2009 ମସିହା ଠାରୁ ଆମର ଯବାନମାନେ ବୁଲେଟପ୍ରୁଫ୍‌ ଜାକେଟ ମାଗି ଚାଲିଥିଲେ । କିନ୍ତୁ ସେବେଠାରୁ ଆଜି ପର୍ଯ୍ୟନ୍ତ ସେମାନଙ୍କ କଥା ଉପରେ ଧ୍ୟାନ ଦିଆ ଯାଇନଥିଲା ।


    କ ’ ଣ ଆମର ଯବାନମାନେ , ଏମିତି ଭାବେ ଆତଙ୍କବାଦୀମାନଙ୍କ ସହିତ , ନକ୍ସଲବାଦୀମାନଙ୍କ ସହିତ ମୁକାବିଲା କରି ଗୁଳି ଖାଇ ଚାଲିଥାନ୍ତେ ?


    ସେମାନେ ଦେଶ ପାଇଁ ପ୍ରାଣବଳି ଦେବାକୁ ପ୍ରତିଜ୍ଞା କରିଛନ୍ତି । କିନ୍ତୁ ସେମାନଙ୍କ ଜୀବନ , ଆମମାନଙ୍କ ଜୀବନ ଠାରୁ ଢ଼େର୍‌ ଗୁଣ ଅଧିକ ମୂଲ୍ୟବାନ । ଏବଂ ସେଇଥିପାଇଁ ଆମ ସରକାର ଯବାନମାନଙ୍କ ପାଇଁ କେବଳ ପର୍ଯ୍ୟାପ୍ତ ପରିମାଣର ବୁଲେଟପ୍ରୁଫ୍‌ ଜାକେଟ କିଣିବା ଲାଗି ଆଦେଶ ଦେଇନାହିଁ , ଅପରନ୍ତୁ ଏବେ ତ ଭାରତ ଅନ୍ୟ ରାଷ୍ଟ୍ରଗୁଡ଼ିକୁ ବୁଲେଟପ୍ରୁଫ୍‌ ଜାକେଟ ରପ୍ତାନି କରିବା ଦିଗରେ ଆଗକୁ ଅଗ୍ରସର ହୋଇଚାଲିଛି ।


    ସାଥୀଗଣ ,


    ଆପଣମାନଙ୍କ ଭିତରୁ କେହି କେହି କେଡ଼େଟ୍‌ ଏଭଳି ବି ଥିବେ ଯାହାଙ୍କ ପରିବାରରୁ କେହି ନା କେହି ସେନାରେ କାର୍ଯ୍ୟ କରୁଥିବେ । ଆପଣମାନେ କାହାକୁ ନା କାହାକୁ ଅବଶ୍ୟ ଭେଟୁଥିବେ ଏବଂ ସେତେବେଳେ ଆପଣମାନଙ୍କ ମନ ଗର୍ବରେ ଭରି ଉଠୁଥିବ ଓ ଆପଣମାନେ କହୁଥିବେ ଯେ ମୋ ବାପା ଅବା ମୋର କାକା ବା ଭାଇ ବା ଦିଦି ଆର୍ମିରେ କାମ କରୁଛନ୍ତି ।


    ଦେଶର ସେନା ଯବାନଙ୍କ ପ୍ରତି ଆମମାମଙ୍କ ମନରେ ସ୍ୱାଭାବିକତଃ ଗର୍ବ ଓ ଗୌରବର ଭାବନା ରହିଥାଏ । ସେମାନେ ଦେଶ ପାଇଁ ଏତେ କିଛି କରୁଛନ୍ତି ଯେ ସେମାନଙ୍କ ଦେଖିବା ମାତ୍ରେ ଆମମାନଙ୍କ ମନରେ ସମ୍ମାନର ଭାବନା ଉଦ୍ରେକ ହେଉଛି । କିନ୍ତୁ ୱାନ୍‌ ରେଙ୍କ୍‌ , ୱାନ ପେନସନ୍‌ ଭଳି ସେମାନଙ୍କ ଦାବି 40 ବର୍ଷ ପର୍ଯ୍ୟନ୍ତ , ପୁଣି ଥରେ ମୁଁ କହିବାକୁ ଚାହୁଁଛି , ଆପଣମାନେ ଧ୍ୟାନପୂର୍ବକ ଏ କଥାକୁ ଶୁଣନ୍ତୁ- ୱାନ ରେଙ୍କ୍‌ ୱାନ ପେନସନ୍‌ ଭଳି ସେମାନଙ୍କ ଦାବି , 40 ବର୍ଷର ପୁରୁଣା ଦାବିକୁ ପୂର୍ବର ସରକାର ପୂରଣ କରପାରିନଥିଲେ ।


    ଏହା ଆମ ସରକାର ଯିଏ ଏହି 40 ବର୍ଷର ପୁରୁଣା ଦାବିକୁ ପୂରଣ କଲା , ୱାନ ରେଙ୍କ୍‌ ୱାନ ପେନସନ୍‌କୁ କାର୍ଯ୍ୟକାରୀ କଲା ।


    ସାଥୀଗଣ ,


    ସୀମାନ୍ତରେ ଆମର ବୀର ଯବାନମାନେ ତ ମୁତୟନ ରହିଛନ୍ତି । ସେମାନେ କେବଳ ଦେଶର ସୀମାକୁ ନୁହେଁ , ଦେଶର ଲୋକମାନଙ୍କୁ ମଧ୍ୟ ସୁରକ୍ଷା ଯୋଗାଉଛନ୍ତି । ଦେଶର ସ୍ୱାଭିମାନକୁ ବି ରକ୍ଷା କରୁଛନ୍ତି । ଯେକୌଣସି ସ୍ୱାଧୀନ ରାଷ୍ଟ୍ରର ପ୍ରଥମ ପରିଚୟ ହେଉଛି- ସ୍ୱାଭିମାନ । ଦେଶର ସ୍ୱାଭିମାନକୁ ରକ୍ଷା କରିଆସୁଥିବା ଆମର ବୀର ଯବାନମାନଙ୍କ ଲାଗି ଦେଶ ସ୍ୱାଧୀନତା ଲାଭ କରିବା ପରଠାରୁ ଜାତୀୟ ଯୁଦ୍ଧ ସ୍ମାରକୀ ସ୍ଥାପନ କରିବା ଲାଗି ଦାବି କରାଯାଇ ଆସୁଥିଲା । ସେହିଭଳି ଦେଶର ଆଭ୍ୟନ୍ତରୀଣ ସୁରକ୍ଷାକୁ କାଏମ ରଖିବା ସକାଶେ ନିଜର ଜୀବନକୁ ବାଜି ଲଗାଇ ଦେଇଥିବା ପୁଲିସ ବଳଙ୍କ ପାଇଁ ପୁଲିସ ସ୍ମାରକୀର ଦାବି ଦଶନ୍ଧି ଦଶନ୍ଧି ଧରି କରାଯାଇ ଆସୁଥିଲା ।


    କେହି କେବେ କଳ୍ପନା ସୁଦ୍ଧା କରିପାରିବ ଯେ ଏହି ଗୋଟିଏ କାମ ସକାଶେ 50-50 ବର୍ଷ , 60-60 ବର୍ଷର ପ୍ରତୀକ୍ଷା କରିବା କ ’ ଣ ଆବଶ୍ୟକ ?


    ଏହା କିଭଳି କାର୍ଯ୍ୟ ପଦ୍ଧତି , କିଭଳି ଚିନ୍ତାଧାରା ? କେଉଁ ମାର୍ଗରେ ଦେଶକୁ ଏ ଲୋକମାନେ ନେଇ ଯାଉଥିଲେ ?


    କିଛି ଲୋକଙ୍କ ଦ୍ୱାରା , ଭାରତର ଶହୀଦଙ୍କୁ ଭୁଲି ଯିବାର ପାପ କରିବାର ପ୍ରୟାସ କରାଯାଉଥିଲା ।


    ଦେଶର ସଶସ୍ତ୍ର ସେନା , ସୁରକ୍ଷା ବଳଙ୍କ ସ୍ୱାଭିମାନ , ସେମାନଙ୍କର ଆତ୍ମଗୌରବକୁ ବଢ଼ାଇବା ପରିବର୍ତ୍ତେ ସେମାନଙ୍କର ସ୍ୱାଭିମାନ ଉପରେ କୁଠାରାଘାତ କରାଯାଉଥିଲା ।


    କ ’ ଣ ଏଠାରେ ବସିଥିବା ଏନସିସି କେଡ଼େଟମାନେ ଏ କଥା ସହ ସହମତ ହୋଇପାରିବେ ?


    ଆପଣମାନଙ୍କ ଯୁବ ଚିନ୍ତନ , ଆପଣମାନଙ୍କ ଯୁବା ମନ ଯାହା ଚାହୁଁଛି , ତାହା ହିଁ ଆମ ସରକାର କରିଛନ୍ତି । ଆଜି ଦିଲ୍ଳୀରେ ଜାତୀୟ ଯୁଦ୍ଧ ସ୍ମାରକୀ ଠିଆ ହୋଇଛି ଏବଂ ଜାତୀୟ ପୁଲିସ ସ୍ମାରକୀ ମଧ୍ୟ ।


    ସାଥୀଗଣ ,


    ଆଜି ସମଗ୍ର ବିଶ୍ୱରେ ଭିନ୍ନ ଭିନ୍ନ ସ୍ତରରେ ସୈନ୍ୟ ବ୍ୟବସ୍ଥାମାନଙ୍କରେ ପରିବର୍ତ୍ତନ ଘଟାଯାଉଛି । ସେମାନେ ସଭିଏଁ ଏକଥା ଭଲଭାବେ ଜାଣିଛନ୍ତି ଯେ ଏବେ ଆଉ ହାତୀ ଘୋଡ଼ା ଉପରେ ବସି କେହି ଯୁଦ୍ଧ କରିବାକୁ ଯାଉନାହାନ୍ତି । ଆଧୁନିକ ଯୁଦ୍ଧରେ ଜଳ ସ୍ଥଳ ଓ ଆକାଶ ଅର୍ଥାତ୍‌ , ଆମର ସ୍ଥଳସେନା , ଆମର ନୌସେନା ଏବଂ ଆମର ବାୟୁସେନାକୁ ସମନ୍ୱିତ ଢ଼ଙ୍ଗରେ ଆଗକୁ ଅଗ୍ରସର ହେବାକୁ ପଡ଼ିବ ।


    ବର୍ଷ ବର୍ଷ ଧରି ଏହି କଥା ଉପରେ ଆଲୋଚନା କରାଯାଇ ଆସୁଛି ଯେ ତିନି ସେନା ମଧ୍ୟରେ ସିନର୍ଜି ଅର୍ଥାତ୍‌ , ପୂର୍ଣ୍ଣ ସମନ୍ୱୟ ବଢ଼ାଇବା ସକାଶେ , ତାଳମେଳ ବୃଦ୍ଧି କରିବା ଲାଗି , ଚିଫ୍‌ ଅଫ୍‌ ଡିଫେନ୍ସ ଷ୍ଟାଫ୍‌- ସିଡ଼ିଏସ ନିଯୁକ୍ତ କରାଯିବା ଆବଶ୍ୟକ ।


    କିନ୍ତୁ ଦୁର୍ଭାଗ୍ୟକୁ ଏହା ଉପରେ କେବଳ ଆଲୋଚନା ହିଁ କରାଯାଇ ଆସୁଥିଲା , ଫାଇଲ୍‌ ଏ ଟେବୁଲରୁ ସେ ଟେବୁଲକୁ ଘୂରି ଚାଲିଥିଲା । କିନ୍ତୁ କେହି ଏହା ଉପରେ କୌଣସି ସିଦ୍ଧାନ୍ତ ଗ୍ରହଣ କରୁନଥିଲେ ।


    ଏଭଳି ଚିନ୍ତାଧାରା ଥିଲା- ଏଥିରୁ କ ’ ଣ ଫାଇଦା , ଚାଲି ଆସୁଥିଲା ନା!!!


    ସାଥୀଗଣ ,


    ଡିପାର୍ଟମେଣ୍ଟ ଅପ୍‌ ମିଲିଟାରୀ ଆଫେୟାର୍ସର ଗଠନ , ସିଡ଼ିଏସ ପଦର ଗଠନ , ସିଡ଼ିଏସ ପଦରେ ନିଯୁକ୍ତି , ଏ କାମ ବି ଆମରି ସରକାର କାର୍ଯ୍ୟକାରୀ କରିଛନ୍ତି ।


    ସେହି ଯୁବ ଚିନ୍ତନ ହିଁ କହୁଛି ଯେ ଆଉ ଏ ପ୍ରସଙ୍ଗକୁ ଟାଳିଦିଅ ନାହିଁ , ଏବେ ଏହା ଉପରେ ନିଷ୍ପତ୍ତି ଗ୍ରହଣ କର ।


    ଏବଂ ଏକଥା ପ୍ରତି ମଧ୍ୟ ଆପଣମାନେ ଧ୍ୟାନ ଦିଅନ୍ତୁ , ୱାନ୍‌ ପ୍ଲସ୍‌ ୱାନ ପ୍ଲସ୍‌ ୱାନ ଯଦି ତିନି ହେଉଥାଏ , ସିଡ଼ିଏସ ର ନିଯୁକ୍ତି ପରେ ଏବେ ୱାନ ପ୍ଲସ୍‌ ୱାନ୍‌ ପ୍ଲସ୍‌ ୱାନ , ଏକଶହ ଏଗାର ମାନ 111 ହୋଇଯାଇଛି ।


    ସାଥୀଗଣ ,


    ଆପଣମାନେ କ ’ ଣ ଏକଥା କଳ୍ପନା କରିପାରୁଛନ୍ତି ଯେ କୌଣସି ଗୋଟିଏ ରାଷ୍ଟ୍ର ନିଜର ହକ୍‌ର ପାଣିକୁ ଏଇଭଳି ଭାବେ ବହିଯିବାକୁ ଦେବ ? କିନ୍ତୁ ଭାରତରେ ସେକଥା ବି ହୋଇ ଚାଲିଥିଲା । ଭାରତର କୃଷକ ପାଣିର ଅଭାବରେ ଆଉଟୁ ପାଉଟୁ ହେଉଥିଲେ ଏବଂ ଦେଶର ପାଣି ବହିଯାଇ ପାକିସ୍ତାନ ଚାଲି ଯାଉଥିଲା । କେହି ଏହି ପାଣିକୁ ଭାରତର କୃଷକମାନଙ୍କ ପାଖରେ ପହଞ୍ଚାଇବାର ସାହସ ଦେଖାଉ ନଥିଲେ । ଆମେ ପାକିସ୍ତାନକୁ ବହି ଯାଉଥିବା ପାଣିକୁ ରୋକିବାର ନିଷ୍ପତ୍ତି ଗ୍ରହଣ କଲୁ ଏବଂ ଏବେ ଏହା ଉପରେ ଜୋରସୋର ଭାବେ କାର୍ଯ୍ୟ ଜାରି ରହିଛି । ଭାରତର ହକ୍‌ର ପାଣି ଏବେ ଭାରତକୁ ହିଁ ମିଳିବ ।


    ସାଥୀଗଣ ,


    ଯେତେବେଳେ ଦେଶ ସ୍ୱାଧୀନ ହେଲା , ତ ବିଭାଜନ କାହା ପରାମର୍ଶରେ କରାଯାଇଥିଲା , କାହା ସ୍ୱାର୍ଥ ସିଦ୍ଧି ଲାଗି ହୋଇଥିଲା ? କାହିଁକି ଯେଉଁ ଲୋକମାନେ ସ୍ୱତନ୍ତ୍ର ଭାରତର କମାଣ ସମ୍ଭାଳି ଥିଲେ ସେମାନେ ବିଭାଜନ ଲାଗି ପ୍ରସ୍ତୁତ ହେଲେ ? ମୁଁ ସେକଥାକୁ ଏଠାରେ ବିସ୍ତାରିତ ଭାବେ ଆଲୋଚନା କରିବାକୁ ଚାହୁଁନାହିଁ ।


    ଆପଣମାନେ ଭଲ ଭଲ ବହି ପଢ଼ନ୍ତୁ , ପୂର୍ବାଗ୍ରହ ମୁକ୍ତ ଇତିହାସକାରମାନଙ୍କ ରଚନା ପଢ଼ନ୍ତୁ । ଆପଣମାନଙ୍କୁ ସତ କଥା ମାଲୁମ୍‌ ପଡ଼ିଯିବ । କିନ୍ତୁ ଆଜି ଏବେ ନାଗରିକତା ସଂଶୋଧନ ଆଇନକୁ ନେଇ ଭ୍ରମ ସୃଷ୍ଟି କରାଯାଉଛି । ଯେଉଁ ବିରୋଧ କରାଯାଉଛି , ତାହା ପଛରେ ଥିବା ସତ୍ୟକୁ ଜାଣିବା ସକାଶେ ଦେଶର ଯୁବଶକ୍ତିଙ୍କୁ ଜାଗ୍ରତ ହେବା ଏକାନ୍ତ ଆବଶ୍ୟକ ।


    ସାଥୀଗଣ ,


    ସ୍ୱତନ୍ତ୍ରତା ଲାଭ ପରଠାରୁ ସ୍ୱାଧୀନ ଭାରତ ପାକିସ୍ତାନରେ , ବାଂଲାଦେଶରେ , ଆଫଗାନିସ୍ତାନରେ ଯେଉଁ ହିନ୍ଦୁ , ଶିଖ୍‌ , ଏବଂ ଅନ୍ୟ ଅଳ୍ପସଂଖ୍ୟକ ଲୋକମାନଙ୍କୁ ଯେଉଁ ପ୍ରତିଶ୍ରୁତି ପ୍ରଦାନ କରିଥିଲା ଯେ ଯଦି ସେମାନଙ୍କର ଆବଶ୍ୟକ ପଡ଼ିବ , ତା ’ ହେଲେ ସେମାନେ ଭାରତ ଆସିପାରିବେ ଏବଂ ଭାରତ ସେମାନଙ୍କ ସହିତ ଠିଆହେବ ।


    ଏହି ଇଚ୍ଛା ରାଷ୍ଟ୍ରପିତା ମହାତ୍ମା ଗାନ୍ଧୀଙ୍କର ଥିଲା । ଏହି ମାନସିକତା 1950 ମସିହାରେ ସ୍ୱାକ୍ଷରିତ ନେହରୁ- ଲିଆକତ୍‌ ରାଜିନାମାର ହିଁ ଥିଲା । ସେହିସବୁ ଦେଶରେ ଯେଉଁ ଲୋକମାନଙ୍କ ଉପରେ ଆସ୍ଥା କାରଣରୁ ଅତ୍ୟାଚାର ହେଉଛି , ଭାରତର ଦାୟିତ୍ୱ ଥିଲା ଯେ ସେମାନଙ୍କୁ ଭାରତ ଶରଣ ପ୍ରଦାନ କରିବ । ସେମାନଙ୍କୁ ଭାରତ ନାଗରିକତା ପ୍ରଦାନ କରିବ । କିନ୍ତୁ ଏହି ବିଷୟକୁ ନେଇ ଏବଂ ଏଭଳି ହଜାର ହଜାର ଲୋକମାନଙ୍କ ଆଡ଼ୁ ମୁହଁ ଫେରାଇ ନିଆଗଲା ।


    ସେହିସବୁ ଲୋକମାନଙ୍କ ଉପରେ ହୋଇଥିବା ଐତିହାସିକ ଅନ୍ୟାୟକୁ ରୋକିବା ସକାଶେ , ଭାରତର ପୁରୁଣା ପ୍ରତିଶ୍ରୁତିକୁ ପୂରଣ କରିବା ଲାଗି ଆଜି ଯେତେବେଳେ ଆମ ସରକାର ନାଗରିକତା ସଂଶୋଧନ ଆଇନକୁ ନେଇ ଆଗକୁ ଆସିଲା , ସେହିସବୁ ପ୍ରତାଡ଼ିତ ଓ ଅତ୍ୟାଚାରର ଶିକାର ହୋଇଥିବା ଲୋକମାନଙ୍କୁ ନାଗରିକତା ପ୍ରଦାନ କଲା , ସେତେବେଳେ କିଛି ରାଜନୈତିକ ଦଳ ନିଜର ଭୋଟବ୍ୟାଙ୍କ୍‌ ଉପରେ କବଜା କରିବାର ସ୍ପର୍ଦ୍ଧାରେ ଲାଗିଛନ୍ତି ।


    ମୁଁ ସେମାନଙ୍କୁ ପଚାରିବାକୁ ଚାହେଁ ନିର୍ଦ୍ଦିଷ୍ଟ ଭାବେ ସେମାନେ କାହା ସ୍ୱାର୍ଥ ଲାଗି କାର୍ଯ୍ୟ କରୁଛନ୍ତି ?


    ପାକିସ୍ତାନରେ ସଂଖ୍ୟାଲଘୁ ଲୋକମାନଙ୍କ ଉପରେ ହେଉଥିବା ଅତ୍ୟାଚାର ଏଭଳି ଲୋକମାନଙ୍କୁ କାହିଁକି ଦେଖାଯାଉନାହିଁ ?


    କେବଳ ଆସ୍ଥା କାରଣରୁ ହିଁ ପାକିସ୍ତାନରେ ସେଭଳି ଝିଅମାନଙ୍କ ଉପରେ ଯେଉଁଭଳି ଭାବେ ଜୁଲୁମ୍‌ କରାଯାଉଛି , ସେମାନଙ୍କ ଉପରେ ବଳାତ୍କାର କରାଯାଉଛି , ସେମାନଙ୍କୁ ଅପହରଣ କରାଯାଉଛି , ସେହିସବୁ ଘଟଣାକୁ ମିଛ ବୋଲି କହିବା ସକାଶେ ଏ ଲୋକମାନେ କାହିଁକି ଏତେ ଜିଦ୍‌ ଧରି ବସିଛନ୍ତି ?


    ସାଥୀଗଣ , ସେମାନଙ୍କ ଭିତରେ କିଛି ଲୋକ ଶୋଷିତଙ୍କ ସ୍ୱର ବୋଲି ନିଜକୁ ପରିଚିତ କରୁଛନ୍ତି । ସେମାନେ ସେଇ ଲୋକ ଯେଉଁମାନଙ୍କୁ ପାକିସ୍ତାନରେ ଶୋଷିତମାନଙ୍କ ଉପରେ ହେଉଥିବା ଅତ୍ୟାଚାର ଦୃଶ୍ୟ ହେଉନାହିଁ । ଏ ଲୋକମାନେ ଭୁଲି ଯାଉଛନ୍ତି ଯେ ପାକିସ୍ତାନରୁ ଯେଉଁ ଲୋକମାନେ ଧାର୍ମିକ ଭାବେ ପ୍ରତାଡ଼ିତ ହୋଇ ଭାରତକୁ ପଳାଇ ଆସୁଛନ୍ତି , ସେମାନଙ୍କ ଭିତରୁ ଅଧିକାଂଶ ଶୋଷିତ ବର୍ଗର ।


    ସାଥୀଗଣ ,


    କିଛି ଦିନ ପୂର୍ବରୁ ପାକିସ୍ତାନରେ ସେଠାକାର ସେନା ପକ୍ଷରୁ ଏକ ବିଜ୍ଞାପନ ପ୍ରକାଶ କରାଯାଇଥିଲା । ସେ ଦେଶର ସେନା ବିଭାଗରେ ସଫେଇ କର୍ମଚାରୀ ନିଯୁକ୍ତି କରାଯାଇଥିଲା । ସେ ବିଜ୍ଞାପନରେ କ ’ ଣ ଲେଖା ଯାଇଥିଲା , ଆପଣମାନେ ସେ କଥା ଜାଣିଛନ୍ତି ?


    ସେଥିରେ ଉଲ୍ଲେଖ ଥିଲା- ସଫେଇ କର୍ମଚାରୀ ପଦ ପାଇଁ ସେଇମାନେ ଆବେଦନ କରିପାରିବ ଯେଉଁମାନେ ମୁସଲମାନ ହୋଇନଥିବେ । ଅର୍ଥାତ୍‌ , ସେ ବିଜ୍ଞାପନ କାହା ଲାଗି ଉଦ୍ଦିଷ୍ଟ ଥିଲା ? ଆମର ସେଇ ଶୋଷିତ ଭାଇ ଭଉଣୀମାନଙ୍କ ଲାଗି । ସେମାନଙ୍କୁ ସେଠାରେ ସେଇ ନଜରରେ ଦେଖାଯାଉଛି । ଏହା ହେଉଛି ପାକିସ୍ତାନର ସ୍ଥିତି ।


    ସାଥୀଗଣ ,


    ଦେଶ ବିଭାଜନ ସମୟରେ ଅନେକ ଲୋକ ଭାରତ ଛାଡ଼ି ଅନ୍ୟତ୍ର ଚାଲି ଯାଇଥିଲେ । କିନ୍ତୁ ସେଠାକୁ ଯିବା ପରେ ସୁଦ୍ଧା ସେଠାକାର ଲୋକମାନେ ଏଠାରେ ଛାଡ଼ି ଯାଇଥିବା ସମ୍ପତ୍ତି ଉପରେ ନିଜର ମାଲିକାନା ଦାବି କରି ଚାଲିଥିଲେ ।


    ଆମର ସହରଗୁଡ଼ିକରେ ମଝିରେ ମଝିରେ ମୁଣ୍ଡ ଟେକି ଠିଆ ହୋଇଥିବା , ଲକ୍ଷ ଲକ୍ଷ , କୋଟି କୋଟି ଟଙ୍କାର ଏହି ସମ୍ପତ୍ତି ଉପରେ ଭାରତର ହକ୍‌ ହୋଇଥିବା ସତ୍ତ୍ୱେ ଏହା ଦେଶର କୌଣସି କାମରେ ଆସୁନଥିଲା । ଦଶନ୍ଧି ଦଶନ୍ଧି ଧରି ଶତ୍ରୁପକ୍ଷ ସମ୍ପତ୍ତି ବିଲକୁ ଲଟକାଇ ରଖା ଯାଇଥିଲା । ଯେତେବେଳେ ଆମେ ଏହାକୁ ଲାଗୁ କରିବା ସକାଶେ ସଂସଦକୁ ସେହି ବିଲକୁ ଆଣି ଆସିଲୁ , ସେ ବିଲକୁ ଆଇନରେ ପରିଣତ କରିବା ଲାଗି ଆମକୁ ଯଥେଷ୍ଟ ଶ୍ରମ ସ୍ୱୀକାର କରିବାକୁ ପଡ଼ିଥିଲା ।


    ମୁଁ ପୁଣି ଥରେ ପଚାରୁଛି- କାହାର ହିତ ସାଧନ ପାଇଁ ଏପରି କରାଯାଇଥିଲା ?


    ଯେଉଁ ଲୋକମାନେ ଏବେ ନାଗରିକତା ସଂଶୋଧନ ଆଇନକୁ ବିରୋଧ କରିବା ସକାଶେ ଆଗକୁ ବାହାରିଛନ୍ତି , ସେହି ଲୋକମାନେ ଶତ୍ରୁପକ୍ଷ ସମ୍ପତ୍ତି ଆଇନକୁ କାହିଁକି ବିରୋଧ କରୁଥିଲେ ?


    ସାଥୀଗଣ ,


    ଦେଶ ବିଭାଜନ ପରେ ଭାରତ ଏବଂ ସେତେବେଳର ପୂର୍ବ ପାକିସ୍ତାନ , ଆଜି ଯାହା ବାଂଲାଦେଶ ଭାବେ ପରିଚିତ , ଦୁହିଙ୍କ ଭିତରେ କିଛି କ୍ଷେତ୍ରର ସୀମାକୁ ନେଇ ବିବାଦ ଚାଲିଥିଲା । ଏହି ବିବାଦକୁ ସମାଧାନ କରିବା ପାଇଁ ମଧ୍ୟ କୌଣସି ଠୋସ୍‌ ପଦକ୍ଷେପ ଗ୍ରହଣ କରାଯାଇନଥିଲା ।


    ଯଦି ସୀମା ବିବାଦିତ ରହିବ ତା ’ ହେଲେ ଅନୁପ୍ରବେଶ କେମିତି ରୋକାଯାଇ ପାରିବ ?


    ନିଜର ହିତ ସାଧନ ସକାଶେ ବିବାଦକୁ ଲଟକାଇ ରଖ , ଅନୁପ୍ରବେଶକାରୀମାନଙ୍କୁ ଦେଶ ଭିତରକୁ ପ୍ରବେଶ ଲାଗି ସୀମାକୁ ଖୋଲାମେଲା ଛାଡ଼ିଦିଅ , ନିଜର ରାଜନୀତିକୁ ଜାରିରଖ , ଏଇ କଥା ଆମ ଦେଶରେ ଚାଲି ଆସିଥିଲା ।


    କିନ୍ତୁ ଆମ ସରକାର ଯିଏ ବାଂଲାଦେଶ ସହ ଥିବା ସୀମା ବିବାଦକୁ ସମାଧାନ କଲା । ଆମେ ଦୁଇଟି ମିତ୍ର ରାଷ୍ଟ୍ରଙ୍କ ସହ ମୁହାଁମୁହିଁ ବସି ଖୋଲାମନରେ ଆଲୋଚନା କଲୁ । ଜଣେ ଅନ୍ୟ ଜଣକ କଥାକୁ ମନଧ୍ୟାନ ଦେଇ ଶୁଣିଲୁ । ଜଣେ ଅନ୍ୟ ଜଣକୁ ବୁଝିଲୁ ଏବଂ ଏପରି ଏକ ସମାଧାନ ସୂତ୍ର ବାହାର କଲୁ ଯେଉଁଥିରେ ଉଭୟ ରାଷ୍ଟ ସହମତ ହୋଇପାରିବେ । ମୁଁ ଖୁସି ଯେ ଆଜି କେବଳ ସୀମା ବିବାଦ ସମାଧାନ ହୋଇପାରିନାହିଁ , ଅପରନ୍ତୁ ଭାରତ ଏବଂ ବାଂଲାଦେଶ ସଂପର୍କ ଆଜି ଐତିହାସିକ ସ୍ତରରେ ପହଞ୍ଚିଛି । ଆମେ ଦୁହେଁ ପରସ୍ପର ସହ କାନ୍ଧକୁ କାନ୍ଧ ମିଳାଇ ଏବେ ଗରିବୀ ସହ ଲଢ଼ୁଛୁ ।


    ସାଥୀଗଣ ,


    ଦେଶ ବିଭାଜନ ସମୟରେ ଭାରତର ସମୟ କାଗଜ ଉପରେ ଏକ ଖେଞ୍ଚ ଗୁଞ୍ଜି ଦିଆଯାଇଥିଲା । ଦେଶକୁ ଭାଗ ଭାଗ କରି ଦିଆଯାଇଥିଲା । କାଗଜ ଉପରେ ଟଣା ଯାଇଥିବା ଗାର ଦ୍ୱାରା ଗୁରୁଦ୍ୱାର କରତାରପୁର ସାହିବକୁ ଆମେ ଦୂର କରି ଦେଇଥିଲୁ । ତାକୁ ଆମେ ପାକିସ୍ତାନର ଅଂଶ ବିଶେଷ ବନେଇ ଦେଇଥିଲୁ ।


    କରତାରପୁର , ଗୁରୁ ନାନକ ଦେବଙ୍କ ଭୂମି ଥିଲା । କୋଟି କୋଟି ଦେଶବାସୀଙ୍କ ଆସ୍ଥା ଏହି ପବିତ୍ର ସ୍ଥାନ ସହିତ ଜଡ଼ିତ ହୋଇ ରହିଆସିଥିଲା । ତାକୁ କାହିଁକି ଛାଡ଼ି ଦିଆଗଲା ? ଯେତେବେଳେ ପାକିସ୍ତାନର 90 ହଜାର ସୈନିକଙ୍କୁ ବନ୍ଦୀ କରାଯାଇଥିଲା , ସେତେବେଳେ କୁହା ଯାଇପାରିଥାନ୍ତା , ଅତି କମ୍‌ରେ କରତାରପୁର ସାହିବକୁ ତ ଆମକୁ ଫେରେଇ ଦିଅ ।


    କିନ୍ତୁ ସେପରି ମଧ୍ୟ କରାଯାଇନଥିଲା । ଦଶନ୍ଧି ଦଶନ୍ଧି ଧରି ଶିଖ୍‌ ଶ୍ରଦ୍ଧାଳୁମାନେ ଏହି ପ୍ରତୀକ୍ଷାରେ ରହି ଆସିଥିଲେ ଯେ ସେମାନେ କିଭଳି ସହଜରେ କରତାରପୁର ପହଞ୍ଚିପାରିବେ । ସେମାନଙ୍କ କେମିତି ଏହି ଅବସର ପ୍ରାପ୍ତ ହେବ । ସେମାନେ ଗୁରୁଭୂମିକୁ କେମିତି ଦର୍ଶନ କରିପାରିବେ । କରତାରପୁର କରିଡ଼ୋର ବନାଇ ଏ କାର୍ଯ୍ୟ ବି ଆମରି ସରକାର ସାକାର କରିଛନ୍ତି ।


    ସାଥୀଗଣ ,


    ଶ୍ରୀରାମ ଜନ୍ମଭୂମି ମାମଲା ଦଶନ୍ଧି ଦଶନ୍ଧି ଧରି ଅଦାଲତରେ ଲଟକି ରହିଥିଲା । ତା ’ ପଛରେ ବି ଏ ଲୋକମାନଙ୍କର ଏଭଳି ଚିନ୍ତାଧାରା ନିହିତ ଥିଲା- ନିଜର ରାଜନୈତିକ ସ୍ୱାର୍ଥ ପାଇଁ ପ୍ରମୁଖ ପ୍ରସଙ୍ଗଗୁଡ଼ିକୁ ଲଟକାଇ ରଖିବା , ଦେଶର ସାଧାରଣ ଜନତାଙ୍କୁ ବିଭ୍ରାନ୍ତ କରି ଏ ଲୋକମାନେ ଅଦାଲତରେ ଚକ୍କର କାଟି ଚାଲିଥିଲେ । ସେମାନଙ୍କର ଉଦେ୍ଦଶ୍ୟ କୌଣସି ପ୍ରକାରେ ହେଉ ଶୁଣାଣି ଟଳିଯାଉ । ଅଦାଲତ ତାଙ୍କର ଫଇସଲା ଶୁଣାଇ ନପାରନ୍ତୁ । ଏଥିପାଇଁ ସେମାନେ କି କି ଉପାୟ ଯେ ଅବଲମ୍ବନ କରିନଥିଲେ । ସେକଥା ଦେଶ ଭଲଭାବେ ଲକ୍ଷ୍ୟ କରିଛି । ସେମାନଙ୍କର ସବୁ ଚାଲ୍‌ ଉପରୁ ଆମ ସରକାର ପର୍ଦ୍ଦା ଉଠାଇଛି । ଯେଉଁ ପ୍ରତିବନ୍ଧକ ସେମାନେ ଲଗାଇଥିଲେ ସେସବୁକୁ ହଟାଇଛୁ ଏବଂ ଆଜି ଏତେ ମହତ୍ତ୍ୱପୂର୍ଣ୍ଣ ଏବଂ ସମ୍ବେଦନଶୀଳ ମାମଲାର ଫଇସଲା ବି ହୋଇପାରିଛି ।


    ସାଥୀଗଣ ,


    ଦଶନ୍ଧି ଦଶନ୍ଧି ଧରି ଲାଗି ରହିଥିବା ପୁରୁଣା ସମସ୍ୟାବଳୀକୁ ସମାଧାନ କରି ଚାଲିଥିବା ଆମ ସରକାରର ସିଦ୍ଧାନ୍ତ ଉପରେ ଯେଉଁ ଲୋକମାନେ ସାମ୍ପ୍ରଦାୟିକତାର ରଙ୍ଗ ବୋଳିବାକୁ ଚାହୁଁଛନ୍ତି , ସେମାନଙ୍କର ଅସଲ ଚେହେରା ବି ଦେଶ ଦେଖିସାରିଛି ଏବଂ ଏବେ ମଧ୍ୟ ଦେଖି ଚାଲିଛି ।


    ମୁଁ ପୁଣି ଥରେ କହୁଛି- ଦେଶ ଦେଖୁଛି ସେମାନଙ୍କର ରବୟା ସେ କଥାକୁ ବି ବୁଝିଛି । ଚୁପ୍‌ ରହିଛି , କିନ୍ତୁ ସବୁ ବୁଝିପାରୁଛି । ଭୋଟବ୍ୟାଙ୍କ ପାଇଁ କେମିତି ଦଶନ୍ଧି ଦଶନ୍ଧି ଧରି ଏହି ଲୋକମାନେ ମନଗଢ଼ା ମିଛ ପ୍ରଚାର କରି ଚାଲିଥିଲେ । ସେକଥାକୁ ବି ଦେଶ ଜାଣିସାରିଛି ।


    ସମାଜର ଭିନ୍ନ ଭିନ୍ନ ସ୍ତରରେ ବସି ରହିଥିବା ଏହିସବୁ ଲୋକମାନଙ୍କର ଏବେ ସଂପୂର୍ଣ୍ଣ ରୂପେ ମୁଖା ଖୋଲି ଯାଇଛି । ସେମାନଙ୍କୁ ଲୋକମାନେ ଚିହ୍ନି ପାରିଛନ୍ତି । ସେମାନଙ୍କର ଉଦ୍ଦେଶ୍ୟକୁ ବି ବୁଝି ପାରିଛନ୍ତି । ପ୍ରତି ଦିନ ଏହିସବୁ ଲୋକ ଦେଉଥିବା ବିବୃତ୍ତି , ତାକୁ ଓ ତା ’ ପଛରେ ଥିବା ସେମାନଙ୍କର ଚିନ୍ତାଧାରା ବି ପଦାରେ ପଡ଼ିଯାଇଛି । ଆମେ ତାକୁ ପଦାରେ ପକାଇ ଚାଲିଛୁ ।


    ଏମାନେ ସେଇ ଲୋକ ଯେଉଁମାନେ ନିଜ ହିତକୁ ସଦାବେଳେ ଦେଶ ହିତ ଉପରେ ହିଁ ସ୍ଥାପନ କରି ଆସିଥିଲେ । ଏଭଳି ଲୋକମାନେ ଭୋଟବ୍ୟାଙ୍କ୍‌ ପଲିଟିକ୍ସ କରି ସମସ୍ୟାଗୁଡ଼ିକୁ ଦଶନ୍ଧି ଦଶନ୍ଧି ଧରି ଅସମାହିତ ରଖି ଆସିଥିଲେ । ସେଗୁଡ଼ିକର ସମାଧାନ କରାଇ ଦେଉନଥିଲେ ।


    ସାଥୀଗଣ ,


    ଆଜି ଯେଉଁ କ୍ୟାଡ଼େଟମାନେ ଏଠାରେ ଉପସ୍ଥିତ ରହିଛ , ଆପଣମାନଙ୍କ ଜନ୍ମର ଢ଼େର୍‌ ପୂର୍ବରୁ , ଏହା 1985-86 ମସିହାର କଥା , ଯେତେବେଳେ ଦେଶର ସର୍ବୋଚ୍ଚ ଅଦାଲତ , ଅର୍ଥାତ୍‌ , ଆମର ସୁପ୍ରିମ କୋର୍ଟ ମୁସଲମାନ ମହିଳାମାନଙ୍କୁ , ଦେଶର ଅନ୍ୟ ଭଉଣୀ- କନ୍ୟାମାନଙ୍କ ପରି ଅଧିକାର ଦେଇ ଐତିହାସିକ ଏକ ରାୟ ଶୁଣାଇଥିଲେ । କିନ୍ତୁ ଏହି ଲୋକମାନେ ସୁପ୍ରିମ କୋର୍ଟଙ୍କ ଫଇସଲାକୁ ବି ଓଲଟାଇ ଦେଇଥିଲେ । ଏତେ ବର୍ଷ ଭିତରେ ଯେଉଁ ହଜାର ହଜାର ଲକ୍ଷ ଲକ୍ଷ ମୁସଲିମ୍‌ ଭଉଣୀ – କନ୍ୟାମାନଙ୍କ ଜୀବନ ତିନି ତଲାକ କାରଣରୁ ନର୍କ ପାଲଟିଛି , କ ’ ଣ ଏହାର ପ୍ରକୃତ ଦୋଷୀ ସେହିସବୁ ଲୋକମାନେ ନୁହନ୍ତି ? ହଁ , ନିଶ୍ଚିତ ରୂପେ ସେହି ଲୋକମାନେ ।


    ସେହିସବୁ ଲୋକମାନଙ୍କ ଦ୍ୱାରା ଆପଣା ଯାଇଥିବା ତୁଷ୍ଟିକରଣ ରାଜନୀତି କାରଣରୁ ମୁସଲମାନ ଭଉଣୀ କନ୍ୟାମାନେ ଦଶକ ଦଶକ ଧରି ତିନି ତଲାକ ଭୟରୁ ମୁକ୍ତି ପାଇପାରୁ ନଥିଲେ । ଯଦ୍ୟପି ବିଶ୍ୱର ଅନେକ ଇସଲାମୀୟ ରାଷ୍ଟ୍ର , ସେମାନଙ୍କ ଦେଶରେ ତିନି ତଲାକକୁ ରଦ୍ଦ କରି ସାରିଥିଲେ । କିନ୍ତୁ ଭାରତରେ ଏହି ଲୋକମାନେ ଏଭଳି ହେବାକୁ ଦେଇନଥିଲେ ।


    ଏହା ପଛରେ ସେହି ଚିନ୍ତାଧାରା ଥିଲା- ନା ଆମେ ନିଜେ ବଦଳିବୁ , ନା ଆମେ କାହାକୁ ବଦଳିବାର ସୁଯୋଗ ଦେବୁ ।


    ସେଇଥିପାଇଁ ଦେଶ ହିଁ ସେ ଲୋକମାନଙ୍କୁ ବଦଳାଇ ଦେଇଛନ୍ତି । ଏବେ ଆମ ସରକାର ଯିଏ ତିନି ତଲାକ ବିରୁଦ୍ଧରେ ଆଇନ ପ୍ରସ୍ତୁତ କରିଛି । ମୁସଲମାନ ମହିଳାମାନଙ୍କୁ ନୂତନ ଅଧିକାର ପ୍ରଦାନ କରାଯାଇଛି ।


    ସାଥୀଗଣ ,


    ଯେଉଁ ଦିଲ୍ଲୀରେ ଏହି କାର୍ଯ୍ୟକ୍ରମର ଆୟୋଜନ କରାଯାଇଛି , ସେହି ଦିଲ୍ଲୀରେ , ଦେଶର ରାଜଧାନୀରେ , ସ୍ୱାଧୀନତା କରେ ଲକ୍ଷ ଲକ୍ଷ ବିସ୍ଥାପିତ ଲୋକମାନଙ୍କୁ ଥଇଥାନ କରାଯାଇଥିଲା । ସମୟ ଗଡ଼ିବା କ୍ରମେ ଆହୁରି ଲକ୍ଷ ଲକ୍ଷ ଲୋକ ଦିଲ୍ଲୀ ଆସିଥିଲେ ଏବଂ ଏଠାରେ ବସବାସ କରିଥିଲେ । ଦିଲ୍ଲୀରେ ଏଭଳି 1700ରୁ ଅଧିକ କଲୋନୀରେ ବସମାସ କରୁଥିବା ଲୋକମାନଙ୍କୁ ଦଶନ୍ଧି ଦଶନ୍ଧି ପର୍ଯ୍ୟନ୍ତ , ଅନେକ ଘରର ମାଲିକାନା ହକ୍‌ ପ୍ରଦାନ କରାଯାଇନଥିଲା । ଏମିତି ଦେଖିବାରେ ସେ ଘର ସେମାନଙ୍କର ଥିଲା , କିନ୍ତୁ ଆଇନ ଦୃଷ୍ଟିରୁ ତାହା ସେମାନଙ୍କର ନଥିଲା । ଏଭଳି 40 ଲକ୍ଷରୁ ଅଧିକ ଲୋକମାନଙ୍କ ଦାବି ଥିଲା ଯେ ସେମାନଙ୍କୁ ନିଜର ଘରର ମାଲିକାନା ସ୍ୱତ୍ତ୍ୱ ହକ୍‌ ଦିଆଯାଉ ।


    କିନ୍ତୁ ଦଶନ୍ଧି ଦଶନ୍ଧି ଧରି ସେମାନଙ୍କର ଏହି ଦାବି ପ୍ରତି କୌଣସି ଧ୍ୟାନ ଦିଆଯାଇ ନଥିଲା । ଯେତେବେଳେ ଆମ ସରକାର ଏଥିପାଇଁ ପ୍ରୟାସ କଲା , ସେତେବେଳେ ମଧ୍ୟ ଆମକୁ ଆଗକୁ ଅଗ୍ରସର ହେବାବେଳେ ମାର୍ଗ ରୋକ କରାଗଲା ।


    ଏହା ଯୁବ ଭାରତର ଚିନ୍ତନ , ନୂତନ ଭାରତର ଚିନ୍ତନ ଯାହା ଦିଲ୍ଳୀର 40 ଲକ୍ଷ ଲୋକଙ୍କ ଜୀବନ ସହିତ ଜଡ଼ିତ ଥିଲା । ସେମାନଙ୍କର ସବୁଠାରୁ ବଡ଼ ଚିନ୍ତା ଦୂର କରାଯାଇ ପାରିଛି । ଆମ ସରକାରଙ୍କ ଫଇସଲାର ସୁଫଳ ହିନ୍ଦୁମାନଙ୍କୁ ମିଳିବ ଏବଂ ମୁସଲମାନ ଲୋକମାନଙ୍କୁ ବି । ଶିଖମାନେ ଏଥିରୁ ଉପକୃତ ହେବେ ଏବଂ ଖ୍ରୀଷ୍ଟିଆନ ସମ୍ପ୍ରଦାୟ ମଧ୍ୟ ।


    ସାଥୀଗଣ ,


    ଆମ ପାଇଁ ପ୍ରତ୍ୟେକ ଦେଶବାସୀ ମହତ୍ତ୍ୱପୂର୍ଣ୍ଣ । ଏବଂ ଏଇଭଳି ଚିନ୍ତାଧାରାର ସହ ଆମେ ଆଗକୁ ବଢ଼ି ଚାଲିଛୁ । ଆସାମରେ ଯେଉଁ ବ୍ରୁ ରିୟାଙ୍ଗ୍‌ ଜନଜାତିର କଥା ମୁଁ ପ୍ରଥମେ ବି କରିଥିଲି , ସେମାନଙ୍କୁ ନିଜ ଭାଗ୍ୟ ଉପରେ ଛାଡ଼ି ଦିଆଯାଇଥିଲା । ସେମାନଙ୍କ ଜୀବନରେ ବି ସବୁଠାରୁ ବଡ଼ ଚିନ୍ତା ଥିଲା ଯେ ସେମାନଙ୍କ ସମସ୍ୟା କିଭଳି ସମାହିତ ହୋଇପାରିବ । ଏବଂ ଆମ ସରକାର ହିଁ ସେମାନଙ୍କୁ ଏହି ଦୁଶ୍ଚିନ୍ତାରୁ ମୁକ୍ତ କରିଛନ୍ତି । ସେହିସବୁ ଲୋକମାନଙ୍କୁ ମିଜୋରାମରୁ ପଳାଇଆସି ତ୍ରିପୁରାରେ ଶରଣ ନେବାକୁ ପଡ଼ିଥିଲା । ବର୍ଷ ବର୍ଷ ଧରି ଏହିସବୁ ଲୋକ ବିସ୍ଥାପିତ ଜୀବନ ବିତାଇ ଆସୁଥିଲେ । ନା ସେମାନଙ୍କର ରହିବାର କୌଣସି ସ୍ଥାୟୀ ଠିକଣା ଥିଲା , ନ ସେମାନଙ୍କର ସନ୍ତାନମାନଙ୍କର କୌଣସି ଭବିଷ୍ୟତ ଥିଲା ।


    ପୂର୍ବବର୍ତ୍ତୀ ସରକାରମାନେ ସେମାନଙ୍କର ସମସ୍ୟାଗୁଡ଼ିକୁ ଟାଳି ଚାଲିଥିଲେ । ଆମେ ସମସ୍ତଙ୍କୁ ନିଜ ସାଥିରେ ନେଲୁ ଏବଂ ତାହାର ଏକ ସମାଧାନ ପନ୍ଥା ଖୋଜି ବାହାରକଲୁ । ଆଗାମୀ ବର୍ଷମାନଙ୍କରେ ସରକାର ବ୍ରୁ – ରାୟାଙ୍ଗ୍‌ ଜନଜାତି ଲୋକମାନଙ୍କ ଜୀବନ ସହଜସାଧ୍ୟ କରିବା ଲାଗି 600 କୋଟି ଟଙ୍କା ଖର୍ଚ୍ଚ କରିବାକୁ ଯାଉଛନ୍ତି ।


    ସାଥୀଗଣ ,


    ଏଠାରେ ବସିଥିବା ସମସ୍ତ ତରୁଣ ଯୁବକ ଚାହାନ୍ତି ଯେ ଦେଶରୁ ଭ୍ରଷ୍ଟାଚାରର ମୂଳୋତ୍ପାଟନ ହେଉ ।


    ଏଠାରେ ଉପସ୍ଥିତ ଥିବା ପ୍ରତ୍ୟେକ ଯୁବକ ଚାହେଁ ଯେ ଦେଶରୁ ଭ୍ରଷ୍ଟାଚାରର ମୂଳୋତ୍ପାଟନ ହେଉ । ଭ୍ରଷ୍ଟାଚାର ଆମ ଦେଶର ସକଳ ପ୍ରକାର ସାଧନ ଓ ସଂସାଧନକୁ ଟିଙ୍କ ପରି ଶୋଷି ଚାଲିଛି । ଏହା ଧନୀମାନଙ୍କୁ ଆହୁରି ଧନୀ କରିଦେଲା , ଗରିବଙ୍କୁ ଆହୁରି ଗରିବରେ ପରିଣତ କରିଦେଲା । ଏପରିକି ଦେଶର ପ୍ରଧାନମନ୍ତ୍ରୀଙ୍କ ପର୍ଯ୍ୟନ୍ତ ଥରେ କହିଥିଲେ ଯେ କେନ୍ଦ୍ର ସରକାର ଗରିବମାନଙ୍କ ପାଇଁ ଯଦି ଏକ ଟଙ୍କା ପଠାଉଛି ସେଥିରୁ ମାତ୍ର 15 ପଇସା ଉଦ୍ଦିଷ୍ଟ ଲୋକଙ୍କ ନିକଟରେ ପହଞ୍ଚୁଛି । ଏଭଳି ସ୍ଥିତି ଆସି ପହଞ୍ଚିଥିଲା । କିନ୍ତୁ ଏହାକୁ ବଦଳାଇବା ସକାଶେ କ ’ ଣ କ ’ ଣ ପଦକ୍ଷେପ ଗ୍ରହଣ କରାଯାଇଛି ? କେବଳ ଖାନାପୁରୀ- କେବଳ ଲୋକ ଦେଖାଣିଆ ସଚ୍ଚୋଟପଣିଆ ଦ୍ୱାରା ଭ୍ରଷ୍ଟାଚାର ବିରୁଦ୍ଧରେ କାର୍ଯ୍ୟାନୁଷ୍ଠାନ ପାଇଁ ପ୍ରୟାସ କରାଯାଇନାହିଁ ।


    ଆମ ସରକାର ଜନଧନ ଆଧାର ଏବଂ ମୋବାଇଲ ଶକ୍ତି ଦ୍ୱାରା , ଆଧୁନିକ ପ୍ରଯୁକ୍ତିର ସାହାଯ୍ୟ ନେଇ ଏଭଳି ଭ୍ରଷ୍ଟାଚାରକୁ ଯଥେଷ୍ଟ ମାତ୍ରାରେ କାବୁ କରି ପାରିଛି । ଆମ ସରକାର ଏଭଳି କରିବା ଦ୍ୱାରା , 1 ଲକ୍ଷ 70 ହଜାର କୋଟି ଟଙ୍କାରୁ ଅଧିକ ଭୁଲ୍‌ ହାତକୁ ଚାଲିଯିବାରୁ ବଞ୍ଚାଯାଇ ପାରିଛି ।


    ସାଥୀଗଣ ,


    1988 ମସିହାରେ ଦେଶରେ ଗୋଟିଏ ଆଇନ ବନିଥିଲା ଯେ ବେନାମୀ ସମ୍ପତ୍ତି ବିରୁଦ୍ଧରେ ଦେଶର ସଂସଦ ଏହାକୁ ଗୃହୀତ କରିଥିଲା । କିନ୍ତୁ 28 ବର୍ଷ ପର୍ଯ୍ୟନ୍ତ ଏହି କାନୁନକୁ ଲାଗି କରାଗଲା ନାହିଁ । ବେନାମୀ ସମ୍ପତ୍ତି ବିରୁଦ୍ଧରେ ଯେଉଁ ଆଇନକୁ ଏହି ଲୋକମାନେ ଅଳିଆ ଡ଼ବାରେ ଫିଙ୍ଗି ଦେଇଥିଲେ ।


    ଆମ ସରକାର କ୍ଷମତାକୁ ଆସିବା ପରେ ହିଁ ଏହା କେବଳ ବେନାମୀ ସମ୍ପତ୍ତି ଆଇନକୁ ଲାଗି କରିନାହିଁ ଅପରନ୍ତୁ ହଜାର ହଜାର କୋଟି ଟଙ୍କାର ଅବୈଧ ସମ୍ପତ୍ତି ଏହି ଆଇନ ବଳରେ ଜବତ ମଧ୍ୟ କରାଯାଇ ସାରିଛି ।


    ମୁଁ ଆପଣମାନଙ୍କୁ ଆଉ ଗୋଟିଏ ପ୍ରଶ୍ନ ପଚାରିବାକୁ ଚାହେଁ । କାରଣ ଏହାର ଉତ୍ତର ଶୁଣି ଆପଣମାନେ ଆହୁରି ଚମକି ଉଠିବେ ।


    ଆପଣମାନଙ୍କ ଘରେ ଯେତେ ବଡ଼ ରୋଷେଇ ହୁଏ , କ ’ ଣ ସେତେ ସ୍ଥାନକୁ 400-500 ଲୋକ ଆସି ପାରିବେ ?


    ନାହିଁ ନା!!!


    ଆଚ୍ଛା ମୋତେ ଆଉ ଗୋଟିଏ କଥା କହନ୍ତୁ , କ ’ ଣ ରୋଷେଇ ଯେତେ ଯେତେ ସ୍ଥାନରେ 2 ହଜାର , 3 ହଜାର ଲୋକ ଆସିପାରିବେ କି ?


    ନାହିଁ ନା!!!


    ମୋତେ ବି ସେ କଥା ମାଲୁମ ଅଛି । କିନ୍ତୁ ପୂର୍ବରୁ ଦେଶରେ କେବଳ କାଗଜ କଲମରେ ଏଇଭଳି ଘଟଣା ହିଁ ଘଟି ଚାଲିଥିଲା । ରୋଷେଇ ଯେତେ ଯେତେ ସ୍ଥାନରେ ଦେଶରେ ହେଉଥିଲା , ଚାରି ପାଞ୍ଚ ଶହ , ପାଞ୍ଚ ପାଞ୍ଚ ଶହ କମ୍ପାନୀ ଚାଲିଥିଲା । କାଗଜ କଲମରେ ବି ସେହିସବୁ କମ୍ପାନୀରେ କିଛି କିଛି କର୍ମଚାରୀ ମଧ୍ୟ ହେଉଥିଲେ ।


    ସେସବୁ କମ୍ପାନୀମାନେ କେଉଁ କାର୍ଯ୍ୟରେ ଆସୁଥିଲେ ? ସେଠାକାର କଳା ଧନ ଏଠାରେ ଆଣି ରଖିବା , ଏବଂ ଏଠାକାର କଳାଧନକୁ ନେଇ ସେଠାରେ ରଖିବା ସେମାନଙ୍କର ଏକମାତ୍ର କାର୍ଯ୍ୟ ଥିଲା ।


    ଆମ ସରକାର ଏହିପରି ଭାବେ ସାଢ଼େ ତିନି ଲକ୍ଷରର ଅଧିକ ସନ୍ଦିଗ୍ଧ ସେଲ୍‌ କମ୍ପାନୀଙ୍କୁ ସଂପୂର୍ଣ୍ଣ ବନ୍ଦ୍‌ କରିଦେଇଛି ।


    ଏ କାମ ବି ପୂର୍ବରୁ ହୋଇ ପାରିଥାନ୍ତା କିନ୍ତୁ ମନୋଭାବ ନଥିଲା । ଯୁବା ଭାରତବାଲା ଚିନ୍ତାଧାରା ହିଁ ନଥିଲା ।


    ଆମେ ସମସ୍ୟାଗୁଡ଼ିକର ସମାଧାନ ସୂତ୍ର ବାହାର କରିବାକୁ ଚାହୁଁଛୁ , ସେଗୁଡ଼ିକୁ ଲଟକାଇ ରଖିବା ଚାହୁଁନାହୁଁ ।


    ଜିଏସଟି ପ୍ରସଙ୍ଗ ହୋଇଥାଉ , ଗରିବମାନଙ୍କ ସକାଶେ ଆରକ୍ଷଣ ବ୍ୟବସ୍ଥା କରାଯିବା ନିଷ୍ପତ୍ତି ହୋଇଥାଉ , ଦୁଷ୍କର୍ମ ଭଳି ଜଘଣ୍ୟ ଅପରାଧ ପାଇଁ ଫାଶିଦଣ୍ଡ ଆଇନ ହୋଇଥାଉ , ଆମ ସରକାର ଏଭଳି ଯୁବ ଭାବନାର ସହିତ ଲୋକମାନଙ୍କ ବର୍ଷ ବର୍ଷର ଦାବିକୁ ପୂରଣ କରିବା ଦିଗରେ କାର୍ଯ୍ୟ କରିଆସୁଛି ।


    ସାଥୀଗଣ ,


    ବିଂଶ ଶତାବ୍ଦୀର 50 ବର୍ଷ ଏବଂ ଏକବିଂଶ ଶତାବ୍ଦୀର 15-20 ବର୍ଷ , ଆମେ ଦଶନ୍ଧି ଦଶନ୍ଧିର ପୁରୁଣା ସମସ୍ୟାଗୁଡ଼ିକ ସହିତ ଜୀବନ ବଞ୍ଚ ô ବାକୁ ଯେଭଳି ଆମର ଅଭ୍ୟାସରେ ପରିଣତ ହୋଇସାରିଥିଲା ।


    ଯେକୌଣସି ରାଷ୍ଟ୍ର ପାଇଁ ଏଭଳି ସ୍ଥିତି କଦାପି ଉଚିତ ନୁହେଁ । ଆମେ ଭାରତବାସୀ କଦାପି ଏଭଳି ହେବାକୁ ଦେବୁନାହିଁ । ଆମର କର୍ତ୍ତବ୍ୟ ହେଉଛି ଏଇଆ ଯେ ଆମେ ଜୀବନ ବଞ୍ଚିଥିବା ପର୍ଯ୍ୟନ୍ତ ଏଭଳି ସମସ୍ୟାଗୁଡ଼ିକ କବଳରୁ ଦେଶକୁ ମୁକ୍ତ କରିବା ଆବଶ୍ୟକ ।


    ଆମେ ଆମର ଭବିଷ୍ୟତ ପିଢ଼ିମାନଙ୍କୁ , ଏଭଳି ସମସ୍ୟା ଘେରରେ ରଖିଯିବାକୁ ଚାହିଁବା କି ? ଯଦି ତାହା କରେ ତେବେ ଦେଶ ପ୍ରତି ଘୋର ଅନ୍ୟାୟ କରିବା । ଆମେ କଦାପି ଏଭଳି ହେବାକୁ ଦେଇ ପାରିବାନାହିଁ ।


    ଏବଂ ସେଇଥିପାଇଁ , ମୁଁ ଆଗାମୀ ପିଢ଼ିମାନଙ୍କ ସକାଶେ , ଦେଶର ଯୁବ ସମ୍ପ୍ରଦାୟଙ୍କ ଭଲ ପାଇଁ , ସମସ୍ତ ରାଜନୈତିକ ପ୍ରପଞ୍ଚମାନଙ୍କ ସହ ମୁକାବିଲା କରିଚାଲିଛି ।


    ମୁଁ ସେଭଳି ଲୋକମାନଙ୍କ ସମସ୍ତ ଚକ୍ରାନ୍ତକୁ ଭଣ୍ଡୁର କରି ଦେଉଛି , ତାହା ହେଲେ ଦେଶ ସଫଳ ହୋଇପାରିବ । ମୁଁ ସମଗ୍ର ଆଲୋଚନା , ସମସ୍ତ ଗାଳିକୁ ସାମ୍ନା କରୁଛି । ତା ’ ହେଲେ ଆମର ଆଗାମୀ ପିଢିଙ୍କୁ ଏଭଳି ସ୍ଥିତି ଭିତର ଦେଇ ଯିବାକୁ ପଡ଼ିବନାହିଁ ।


    ମୁଁ ପ୍ରତ୍ୟେକ ଗାଳି ପାଇଁ , ପ୍ରତ୍ୟେକ ଆଲୋଚନା ପାଇଁ , ପ୍ରତ୍ୟେକ ଅତ୍ୟାଚାର ସହ୍ୟ କରିବା ସକାଶେ ପ୍ରସ୍ତୁତ ଅଛି । କିନ୍ତୁ ଦେଶକୁ ଏଭଳି ପରିସ୍ଥିତି ଭିତରେ ଅଟକାଇ ରଖିବା ଲାଗି କଦାପି ପ୍ରସ୍ତୁତ ନୁହେଁ ।


    ଆଜିକାଲି ଏ ଲୋକ ପ୍ରୋପାଗଣ୍ଡା ପ୍ରସାର କରୁଛନ୍ତି । ବିଦେଶୀ ଗଣମାଧ୍ୟମର ନିଜଭଳି ଲୋକମାନଙ୍କ ଦ୍ୱାରା ଏକଥା ପ୍ରଚାର କରୁଛନ୍ତି ଯେ ଆମ ସରକାର ଯେଉଁ ଯେଉଁ ନିଷ୍ପତ୍ତି ନେଇଛି , ତାହା ଦ୍ୱାରା ମୋଦିର ପ୍ରତିଷ୍ଠାକୁ ଚୋଟ ପହଞ୍ଚାଇଛି । ମୋଦି ଏଭଳି କଥା ପାଇଁ ଜନ୍ମ ନେଇନାହିଁ । ଏ ଲୋକମାନେ ବଦଳୁଥିବା ଭାରତକୁ ଭଲଭାବେ ଚିହ୍ନି ପାରିନାହାନ୍ତି ।


    ସେମାନଙ୍କର ଚାପକୁ ସାମ୍ନା କରି କରି ମୋର ବର୍ଷ ବର୍ଷ ବିତିସାରିଛି । ଏ ଲୋକମାନେ ନିଜକୁ ଯେତିକି ଜାଣି ନାହାନ୍ତି , ତା ’ ଠାରୁ ଅଧିକ ସେମାନଙ୍କର ରଙ୍ଗଢ଼ଙ୍ଗ ଏବଂ ପ୍ରତ୍ୟେକ ଚାଲ ସହିତ ମୁଁ ପରିଚିତ । ତେଣୁ ଏ ଲୋକମାନେ କୌଣସି ପ୍ରକାର ଭ୍ରମରେ ନରହିବା ଉଚିତ ।


    ସାଥୀଗଣ ,


    ଦେଶ ଅନେକ ଅନେକ ସମସ୍ୟା ଘେରରେ ବାନ୍ଧିହୋଇ ରହିଛି , ଆଗକୁ କେମିତି ଅବା ବଢ଼ି ପାରିବ ?


    ଆମେ ସେସବୁ ସମସ୍ୟାଗୁଡ଼ିକର ସମାଧାନ କରିଚାଲିଛୁ ଏବଂ ସେଭଳି ବେଡ଼ିକୁ ଭାଙ୍ଗି ଦେଶକୁ ମୁକ୍ତ କରୁଛୁ ।


    ଆମକୁ ଏ ଦେଶକୁ ମଜଭୁତ କରିବାକୁ ପଡ଼ିବ । ଆମକୁ ହିଁ ବିକାଶର ନୂତନ ଶୀର୍ଷ ଛୁଇଁବାକୁ ପଡ଼ିବ ।


    2022 ମସିହାରେ , ଯେତେବେଳେ ଆମେ ଆମ ସ୍ୱାଧୀନତା ଲାଭର 75ତମ ପର୍ବ ମନାଇବା , ସେତେବେଳେ ଏଭଳି ଅନେକ ସମସ୍ୟାବଳୀରୁ ଆମକୁ ଦେଶକୁ ସବୁଦିନ ପାଇଁ ମୁକ୍ତ କରିବାକୁ ପଡ଼ିବ ।


    ସ୍ୱାଧୀନତା ପ୍ରାପ୍ତି ପରଠାରୁ ଦେଶର ଲାଗି ରହିଥିବା ସମସ୍ୟାଗୁଡ଼ିକରୁ ମୁକ୍ତି ହିଁ ଏହି ଦଶକରେ ନୂତନ ଭାରତକୁ ସଶକ୍ତ କରିବ । ଯେତେବେଳେ ଦେଶ ସଂପୂର୍ଣ୍ଣ ସମସ୍ୟାଗୁଡ଼ିକୁ ସମାପ୍ତ କରି ଆଗକୁ ବଢ଼ିବ , ସେତେବେଳେ ଦେଶରେ ସାମର୍ଥ୍ୟ ସର୍ବତ୍ର ପରିଲକ୍ଷିତ ହେବ ।


    ଭାରତର ଶକ୍ତି ସେଠାରେ ଲାଗିବ , ଯେଉଁଠି ତାହା ଲାଗିବା ଦରକାର ।


    ଚତୁର୍ଥ ଔଦ୍ଦ୍ୟୋଗିକ ବିପ୍ଳବରେ ଭାରତକୁ , ଯୁବରା ଭାରତକୁ ବହୁତ ବଡ଼ ଭୂମିକା ସଂପାଦନ କରିବାକୁ ପଡ଼ିବ । ଆମକୁ ଆମର ଅର୍ଥ ବ୍ୟବସ୍ଥାକୁ ନୂତନ ଉଚ୍ଚତାରେ ପହଞ୍ଚାଇବାକୁ ପଡ଼ିବ ।


    ଆମେ ସଭିଏଁ ମିଳିମିଶି ଏକ ଆତ୍ମନିର୍ଭର , ସଶକ୍ତ , ସମୃଦ୍ଧ ଏବଂ ସୁରକ୍ଷିତ ଭାରତ ନିର୍ମାଣ କରିବା ।


    ସାଥୀଗଣ ,


    2022 ମସିହା ଏଭଳି ଏକ ବିରାଟ ଅବସର , ଏହି ଦଶକ ଆମମାନଙ୍କ ସମସ୍ତଙ୍କ ପାଇଁ ଏକ ବଡ଼ ଅବସର । ଏହାର ସବୁଠାରୁ ବଡ଼ ସାମର୍ଥ୍ୟ ହେଲା ଆମର ଯୁବାଶକ୍ତି । ଏହି ଶକ୍ତିକୁ ଦେଶ ସଦାବେଳେ ଉପଯୋଗ କରି ଆସିଛି ଏବଂ ଏହି ଶକ୍ତି ଏ ଦଶନ୍ଧିକୁ ମଧ୍ୟ ଉପଯୁକ୍ତ ଭାବେ ସମ୍ଭାଳିବ ।


    ଆସନ୍ତୁ , କର୍ତ୍ତବ୍ୟ ପଥରେ ଆମେ ସଭିଏଁ ଆଗକୁ ଅଗ୍ରସର ହେବା ।


    ସମସ୍ୟାଗୁଡ଼ିକର ସମାଧାନ ସାମ୍ନାରେ ରହିଛି । ଏବେ ରାଷ୍ଟ୍ର ନିର୍ମାଣର ନୂତନ ଲକ୍ଷ୍ୟ ଆମକୁ ଅପେକ୍ଷା କରି ରହିଛି ।


    ଏହି ଲକ୍ଷ୍ୟସ୍ଥଳରେ ଆମେ ସଭିଏଁ ମିଳିମିଶି ପହଞ୍ଚିବା । ନିଶ୍ଚୟ ପହଞ୍ଚିବା । ଏହି ବିଶ୍ୱାସର ସହ ମୁଁ ନିଜର ଭାଷଣ ସମାପ୍ତ କରୁଛି ।


    ପୁଣି ଥରେ ଆପଣମାନଙ୍କୁ ସମସ୍ତଙ୍କୁ ବହୁତ ବହୁତ ଧନ୍ୟବାଦ ।


    ଭାରତ ମାତା କୀ ଜୟ !!!


    ଜୟ ହିନ୍ଦ୍‌ !!!

    
    
    (Release ID: 1601407) Visitor Counter : 20