      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      71ତମ ସାଧାରଣତନ୍ତ୍ର ଦିବସ ପରେଡରେ ପ୍ରଦର୍ଶନ କରିବାକୁ ଥିବା ଆଦିବାସୀ ଅତିଥି, ଏନସିସି କ୍ୟାଡେଟ, ଏନଏସଏସ ସ୍ୱେଚ୍ଛାସେବୀ ଓ ପ୍ରଜ୍ଞାପନ କଳାକାରଙ୍କ ସହ ପ୍ରଧାନମନ୍ତ୍ରୀଙ୍କ ଭାବବିନିମୟ
      Posted On: 24 JAN 2020 8:00PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଏକ ଆଟ ହୋମ କାର୍ଯ୍ୟକ୍ରମରେ 1730ଜଣ ଆଦିବାସୀ ଅତିଥି , ଏନସିସି କ୍ୟାଡେଟ , ଏନଏସଏସ ସ୍ୱେଚ୍ଛାସେବୀ ଏବଂ ପ୍ରଜ୍ଞାପନ କଳାକାରଙ୍କ ସହ ଭାବବିନିମୟ କରିଛନ୍ତି । ଏମାନେ ଜାତୀୟ ରାଜଧାନୀଠାରେ 71ତମ ସାଧାରଣତନ୍ତ୍ର ଦିବସ ପରେଡରେ ପ୍ରଦର୍ଶନ କରିବେ ।


    ଉତ୍ସାହୀ ସମାବେଶକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ସେମାନେ ସାଧାରଣତନ୍ତ୍ର ଦିବସ ପରେଡରେ ଏକ କ୍ଷୁଦ୍ର ଭାରତକୁ ପ୍ରଦର୍ଶିତ କରିବେ । ପରେଡ ପ୍ରଦର୍ଶନ ସମୟରେ ସାରା ବିଶ୍ୱ ଭାରତର ବିଶେଷତ୍ୱ ଦେଖିବ ବୋଲି ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଭାରତ କେବଳ ଏକ ଭୌଗଳିକ ଓ ଜନସାଂଖିକ ଅସ୍ଥିତ୍ୱ ନୁହେଁ । ଭାରତ ଏକ ଜୀବନଧାରା ।


    ଏକ ଭାରତ , ଶ୍ରେଷ୍ଠ ଭାରତ ଉପରେ ପ୍ରଧାନମନ୍ତ୍ରୀ କହିଥିଲେ ଯେ , ଭାରତ କେବଳ 130 କୋଟି ଲୋକଙ୍କ ବାସସ୍ଥଳୀ ନୁହେଁ ବରଂ ଗୌରବଶାଳୀ ପରମ୍ପରା ଥିବା ଏକ ରାଷ୍ଟ୍ର , ଏହା ସମସ୍ତେ ମନେ ରଖିବା ଆବଶ୍ୟକ ।


    ସେ କହିଥିଲେ ଯେ ଭାରତ ଏକ ଜୀବନଧାରା , ଏକ ବିଚାର , ବିବିଧ ଦର୍ଶନର ଏକ ସଂଗମ ଏବଂ ଏକ ସମୃଦ୍ଧ ଜାଗତିକ ତଥା ସାର୍ବଜନୀନ ପରିଦୃଶ୍ୟ ପାଇଁ ଏକ ରୂପକ । ସେ କହିଥିଲେ , “ ଭାରତର ଅର୍ଥ ଏକ ଜାଗତିକ ପରିବାର , ସମସ୍ତ ଧର୍ମ ପାଇଁ ସମଭାବ , ସତ୍ୟର ବିଜୟ , ଗୋଟିଏ ସତ୍ୟକୁ ବିଭିନ୍ନ ମାର୍ଗରେ ବୁଝୁଥିବା ଏକ ବିଚାର , ପ୍ରତ୍ୟେକଙ୍କ କଲ୍ୟାଣରେ ବିଶ୍ୱାସ , ସୁବର୍ଣ୍ଣ ଠାରୁ ମାତୃଭୂମିକୁ ମୂଲ୍ୟବାନ ମନେ କରୁଥିବା ଏକ ବିଶ୍ୱାସ , ଏକରୂପତା ନୁହେଁ ଏକତାରେ ବିଶ୍ୱାସ । ପ୍ରଧାନମନ୍ତ୍ରୀ କହିଥିଲେ ଯେ ଭାରତର ଶକ୍ତି ହେଉଛି ଏହାର ଭୌଗଳିକ ଏବଂ ସାମାଜିକ ବିବିଧତା । ସେ ଭାରତକୁ ଏକ ଫୁଲ ମାଳ ସହ ତୁଳନା କରିଥିଲେ ଯେଉଁଥିରେ ବିଭିନ୍ନ ରଙ୍ଗର ଫୁଲ ଭାରତୀୟତାର ଗୋଟିଏ ସୂତାରେ ଗୁନ୍ଥି ହୋଇଛନ୍ତି । ସେ କହିଥିଲେ , ଭାରତ ଏକରୂପତାରେ ନୁହେଁ ଏକତାରେ ବିଶ୍ୱାସ କରିଥାଏ । ଶ୍ରୀ ମୋଦୀ କହିଥିଲେ ଯେ ଏହି ଏକତାର ବନ୍ଧନକୁ ସୁଦୃଢ଼ କରିବା ଏବଂ ସୁରକ୍ଷିତ ରଖିବା ଲାଗି ଆମେ ନିରନ୍ତର ପ୍ରୟାସ ଓ କଠିନ ଶ୍ରମ କରିବା ଆବଶ୍ୟକ । ସେ କହିଥିଲେ ଯେ , ନୂତନ ଭାରତ ପ୍ରଗତି କରିବା ସହିତ କେହି ଜଣେ ଏବଂ କୌଣସି ଗୋଟିଏ ଅଂଚଳ ଯେପରି ପଛରେ ପଡ଼ିନଯାଏ ସେଥିପ୍ରତି ଆମେ ନଜର ରଖିବା ଉଚିତ । ମୌଳିକ କର୍ତ୍ତବ୍ୟ ଉପରେ ଆଲୋକପାତ କରି ପ୍ରଧାନମନ୍ତ୍ରୀ କହିଥିଲେ ଯେ ଆମର ମୌଳିକ କର୍ତ୍ତବ୍ୟ ପ୍ରତି ଗୁରୁତ୍ୱ ଦେବାର ସମୟ ଏବେ ଆସିଯାଇଛି । ଯଦି ଆମେ ଆମର କର୍ତ୍ତବ୍ୟ ନିଷ୍ଠାର ସହ ପାଳନ କରିବା ତା ’ ହେଲେ ଆମର ଅଧିକାର ପାଇଁ ଆମକୁ ଆଉ ସଂଘର୍ଷ କରିବାର ଆବଶ୍ୟକତା ରହିବ ନାହିଁ ।


    ଆଦିବାସୀ ଅତିଥି , ଏନସିସି କ୍ୟାଡେଟ , ଏନଏସଏସ ସ୍ୱେଚ୍ଛାସେବୀ ଓ ପ୍ରଜ୍ଞାପନ କଳାକାରଙ୍କ ଦ୍ୱାରା ପରିବେଷିତ ସାଂସ୍କୃତିକ କାର୍ଯ୍ୟକ୍ରମକୁ ପ୍ରଧାନମନ୍ତ୍ରୀ ଉପଭୋଗ କରିଥିଲେ ।


    **********


    

    
    (Release ID: 1600496) Visitor Counter : 29