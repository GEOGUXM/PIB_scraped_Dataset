      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ନୀଳାଚଳ ଇସ୍ପାତ ନିଗମ ଲିଃରୁ ରଣନୈତିକ ପୁଞ୍ଜି ପ୍ରତ୍ୟାହାର ଲାଗି କେନ୍ଦ୍ର କ୍ୟାବିନେଟର ନିଷ୍ପତ୍ତି
      • ଏମଏମଟିସି, ଏନଏମଡିସି, ମେକନ, ଭେଲ, ଓଏମସି, ଇପିକଲର ହେବ ପୁଞ୍ଜି ପ୍ରତ୍ୟାହାର
      • ଅଧିକ ନିବେଶ ସହ ସୃଷ୍ଟି ହେବ ନିଯୁକ୍ତି ସୁଯୋଗ
      • ବିକାଶମୂଳକ କାର୍ଯ୍ୟରେ ବିନିଯୋଗ ହୋଇପାରିବ ନିଷ୍କ୍ରିୟ ସମ୍ବଳ
      Posted On: 08 JAN 2020 7:11PM by PIB Bhubaneshwar


    ନୀଳାଚଳ ଇସ୍ପାତ ନିଗମ ଲିମିଟେଡ (ଏନଆଇଏନଏଲ)ରେ ରହିଥିବା ବିଭିନ୍ନ ରାଷ୍ଟ୍ରାୟତ୍ତ ଉଦ୍ୟୋଗର ଇକ୍ୟୁଟି ଅଂଶଧନରୁ ପୁଞ୍ଜି ପ୍ରତ୍ୟାହାର ଲାଗି କେନ୍ଦ୍ର ସରକାର ନୀତିଗତ ନିଷ୍ପତ୍ତି ନେଇଛନ୍ତି । ଏହି ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକ ହେଲେ ଖଣିଜ ଓ ଧାତବ ବ୍ୟବସାୟ ନିଗମ ଲିଃ (ଏମଏମଟିସି) (49.78%) , ଜାତୀୟ ଖଣିଜ ବିକାଶ ନିଗମ (ଏନଏମଡିସି) (10.10%) , ମେକନ (0.68%) ଏବଂ ଭାରତ ହେଭି ଇଲେକ୍ଟ୍ରିକାଲ୍ସ ଲିମିଟେଡ (ଭେଲ)(0.68%) । ଏହାଛଡ଼ା ଓଡ଼ିଶା ସରକାରଙ୍କ ଦୁଇଟି ଉଦ୍ୟୋଗ , ଶିଳ୍ପ ପ୍ରୋତ୍ସାହନ ଓ ନିବେଶ ନିଗମ ଲିଃ (ଇପିକଲ)(12.00%) ଏବଂ ଓଡ଼ିଶା ଖଣି ନିଗମ (ଓଏମସି) (20.47%)ର ଇକ୍ୟୁଟି ଅଂଶଧନର ମଧ୍ୟ ପୁଞ୍ଜି ପ୍ରତ୍ୟାହାର ହେବ । ଦ୍ୱିସ୍ତରୀୟ ନିଲାମି ପ୍ରକ୍ରିୟା ଜରିଆରେ ଚୟନ କରାଯାଇଥିବା ରଣନୈତିକ କ୍ରେତାଙ୍କୁ ଏହି ପୁଞ୍ଜି ହସ୍ତାନ୍ତରଣ କରାଯିବ । ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି (ସିସିଇଏ) ବୈଠକରେ ଏହି ପ୍ରସ୍ତାବକୁ ମଞ୍ଜୁରି ମିଳିଛି । ନୀଳାଚଳ ଇସ୍ପାତ ନିଗମ ଲିଃ ହେଉଛି ଏକ ଯୌଥ ଉଦ୍ୟୋଗ ଯେଉଁଥିରେ 4ଟି ରାଷ୍ଟ୍ରାୟତ୍ତ ଉଦ୍ୟୋଗ ଏମଏମଟିସି , ଏନଏମଡିସି , ଭେଲ ଏବଂ ମେକନ ସହିତ ଓଡ଼ିଶା ସରକାରଙ୍କ ଦୁଇଟି ରାଷ୍ଟ୍ରାୟତ୍ତ ଉଦ୍ୟୋଗ ଇପିକଲ ଏବଂ ଓଏମସିର ଅଂଶଧନ ରହିଛି ।


    ଏନଆଇଏନଏଲର ଏହି ପ୍ରସ୍ତାବିତ ରଣନୈତିକ ପୁଞ୍ଜି ପ୍ରତ୍ୟାହାର ଫଳରେ ଏଥିରେ ନିଷ୍କ୍ରିୟ ହୋଇପଡ଼ି ରହିଥିବା ସମ୍ବଳ ମୁକ୍ତ ହେବ , ଯାହାର ଉପଯୋଗ ସରକାରଙ୍କ ସାମାଜିକ କ୍ଷେତ୍ର ତଥା ବିକାଶମୂଳକ କାର୍ଯ୍ୟକ୍ରମ ଲାଗି ଅର୍ଥ ଯୋଗାଣ ଉଦ୍ଦେଶ୍ୟରେ କରାଯିବ । ଫଳରେ ସାଧାରଣ ଜନତା ଲାଭାନ୍ୱିତ ହେବେ । ଏହା ମଧ୍ୟ ଆଶା କରାଯାଉଛି ଯେ ସଫଳ ରଣନୈତିକ କ୍ରେତା ଏହି କମ୍ପାନୀର ବିକାଶ ଲାଗି ନୂତନ ପରିଚାଳନା ବ୍ୟବସ୍ଥା ସହିତ ପ୍ରଯୁକ୍ତିର ଉପଯୋଗ କରିପାରିବେ । କମ୍ପାନୀରେ ନୂତନ ନିବେଶ ଲାଗି ସୁଯୋଗ ସୃଷ୍ଟି କରିପାରିବେ । ଏଥିସହିତ କମ୍ପାନୀର ବ୍ୟବସାୟିକ କାରବାର ବିକାଶ ଲାଗି କ୍ରେତା ଅଭିନବ ପଦ୍ଧତିର ଉପଯୋଗ କରିପାରିବେ । ଫଳରେ ଆହୁରି ଅଧିକ ନିଯୁକ୍ତି ସୁଯୋଗ ସୃଷ୍ଟି ହେବ ।


    **********

    
    
    (Release ID: 1598855) Visitor Counter : 17