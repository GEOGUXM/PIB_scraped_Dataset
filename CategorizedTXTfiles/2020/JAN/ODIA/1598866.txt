      କ୍ୟାବିନେଟ

      ଜାମନଗରସ୍ଥିତ ଗୁଜରାଟ ଆୟୁର୍ବେଦ ବିଶ୍ଵବିଦ୍ୟାଳୟ ପରିସରରେ ଆୟୁର୍ବେଦ ସଂସ୍ଥାନର ସମୂହକୁ ଜାତୀୟ ଗୁରୁତ୍ଵ ସମ୍ପନ୍ନ ସଂସ୍ଥାନ ମାନ୍ୟତା ଦେବା ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      Posted On: 08 JAN 2020 7:59PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ଜାମନଗରସ୍ଥିତ ଗୁଜରାଟ ଆୟୁର୍ବେଦ ବିଶ୍ଵବିଦ୍ୟାଳୟ ପରିସରରେ ଥିବା ଆୟୁର୍ବେଦ ସଂସ୍ଥାନ ଯଥା (କ) ଆୟୁର୍ବେଦରେ ସ୍ନାତକୋତ୍ତର ଶିକ୍ଷା ଓ ଗବେଷଣା ସଂସ୍ଥାନ (ଖ) ଶ୍ରୀ ଗୁଲାବକୁନୱର୍ବା ଆୟୁର୍ବେଦ ମହାବିଦ୍ୟାଳୟ ଓ (ଗ) ଫାର୍ମାସୀ ସଂସ୍ଥାନ ସମେତ ଆୟୁର୍ବେଦ ଫର୍ମାସ୍ୟୁଟିକାଲ୍ସ ସାଇନ୍ସେସ ଓ ମହର୍ଷି ପତଞ୍ଜଳି ଯୋଗ ଏବଂ ପ୍ରାକୃତିକ ଚିକିତ୍ସା ଶିକ୍ଷା ଓ ଗବେଷଣା ସଂସ୍ଥାନକୁ ଆୟୁର୍ବେଦ ଶିକ୍ଷା ଏବଂ ଗବେଷଣାର ସ୍ଵସ୍ଥବୃତ୍ତ ବିଭାଗରେ ସାମିଲ କରି ଏହାକୁ ଜାତୀୟ ଗୁରୁତ୍ଵ ସମ୍ପନ୍ନ ସଂସ୍ଥାନ ମାନ୍ୟତା ଦେବା ପ୍ରସ୍ତାବକୁ ଅନୁମୋଦନ କରିଛନ୍ତି ।


    ଆୟୁର୍ବେଦ ଶିକ୍ଷା ଏବଂ ଗବେଷଣା ସଂସ୍ଥାନ, ଜାମନଗରକୁ ଜାତୀୟ ଗୁରୁତ୍ଵ ସମ୍ପନ୍ନ ସଂସ୍ଥାନ ଭାବେ ମାନ୍ୟତା ଦେବା ଲାଗି ଆଗାମୀ ସଂସଦ ଅଧିବେଶନରେ ଏକ ବିଲ ଆଗତ କରାଯିବ ।


    ଭାରତରେ ଜନସ୍ୱାସ୍ଥ୍ୟ ଆହ୍ୱାନର ସମାଧାନ କରିବାରେ ଆୟୁଷ ବ୍ୟବସ୍ଥାର ପରିବର୍ଦ୍ଧିତ ଭୂମିକାକୁ ଆଖିଆଗରେ ରଖି ଜାତୀୟ ମହତ୍ଵ ସମ୍ପନ୍ନ ସଂସ୍ଥାନ ଘୋଷଣା କରାଯିବା ଫଳରେ ସାର୍ବଜନୀନ ସ୍ୱାସ୍ଥ୍ୟ ସେବାରେ ଆୟୁର୍ବେଦର ଭୂମିକା ଓ ଗୁରୁତ୍ଵକୁ ପ୍ରୋତ୍ସାହନ ମିଳିବ । ଆୟୁର୍ବେଦର ପ୍ରୋତ୍ସାହନ ଫଳରେ ସ୍ଵାସ୍ଥ୍ୟସେବା କ୍ଷେତ୍ରରେ ଭାରତ ସରକାରଙ୍କ ଖର୍ଚ୍ଚ ହ୍ରାସ ପାଇବ କାରଣ ରୋଗ ନିବାରଣ ଦୃଷ୍ଟିକୋଣରୁ ଆୟୁର୍ବେଦ ଚିକିତ୍ସା ଶସ୍ତା ହୋଇଥାଏ ।


    ସାରା ବିଶ୍ଵରେ ଆୟୁର୍ବେଦ ସହିତ ଜଡିତ ସୂଚନା ଏହାର ସେବା ଏବଂ ସେଥିରେ ଲୋକମାନଙ୍କର ରୁଚି ବାଢୁଛି । ଭାରତ ଆୟୁର୍ବେଦର ଜନନୀ ହୋଇଥିବାରୁ ଏହି କ୍ଷେତ୍ରରେ ଅନ୍ତର୍ଜାତୀୟ ସ୍ତରର ଶିକ୍ଷା ଓ ପ୍ରଶିକ୍ଷଣ ଲାଗି ଉନ୍ନତ ସଂସ୍ଥାନ ନିମନ୍ତେ ସାରା ବିଶ୍ଵ ଭାରତ ଆଡକୁ ଆଶାପୂର୍ଣ୍ଣ ଦୃଷ୍ଟିରେ ଚାହିଁ ରହିଛି ।


    ପ୍ରସ୍ତାବିତ ସଂସ୍ଥାନକୁ ଜାତୀୟ ମହତ୍ଵ ପ୍ରଦାନ କରାଯିବା ପରେ ଆୟୁର୍ବେଦ ଶିକ୍ଷାର ମାନ ବୃଦ୍ଧି ପାଇବ । ଜାତୀୟ ଏବଂ ଅନ୍ତର୍ଜାତୀୟ ଚାହିଦା ମୁତାବକ ବିଭିନ୍ନ ପାଠ୍ୟକ୍ରମ ପ୍ରସ୍ତୁତ କରିବା ତଥା ଉନ୍ନତ ମୂଲ୍ୟାଙ୍କନ କାର୍ଯ୍ୟପଦ୍ଧତି ଆପଣାଇବାରେ ସ୍ଵାୟତ୍ତତା ମିଳିପାରିବ । ଫଳରେ ଲୋକମାନଙ୍କ ମଧ୍ୟରେ ଆୟୁଷର ଗଭୀର ପ୍ରଭାବ ପକାଇବା ଲାଗି ନିଜସ୍ୱ ପ୍ରାମାଣିକ ପାଠ୍ୟକ୍ରମ ପ୍ରସ୍ତୁତ କରିବାର ଅଧିକାର ମିଳିବ । ଜନସ୍ୱାସ୍ଥ୍ୟ ଆହ୍ୱାନର ମୁକାବିଲା ଲାଗି ଏହାର କ୍ଷମତାକୁ ବୃଦ୍ଧି କରିବାରେ ମଧ୍ୟ ସହାୟତା ମିଳିପାରିବ ।


    **********

    
    
    (Release ID: 1598866) Visitor Counter : 17