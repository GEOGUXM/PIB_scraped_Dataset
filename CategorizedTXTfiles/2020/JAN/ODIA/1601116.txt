      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜମ୍ମୁ ଓ କଶ୍ମୀରକୁ ଭାରତର ମୁକୁଟ ବର୍ଣ୍ଣନା କଲେ ପ୍ରଧାନମନ୍ତ୍ରୀ
      • ଏହାର ଦଶନ୍ଧି ପୁରୁଣା ଅସ୍ଥିରତାରେ ପୂର୍ଣ୍ଣଚ୍ଛେଦ ପକାଇବା ଆମର ଦାୟିତ୍ୱ

      Posted On: 28 JAN 2020 3:56PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଲେ , ୟଙ୍ଗ୍ ଇଣ୍ଡିଆ ସମସ୍ୟାକୁ ଟାଳିବା ପାଇଁ ନୁହେଁ , ବିଚ୍ଛିନ୍ନତାବାଦ ଓ ଆତଙ୍କବାଦ ସହ ଲଢ଼େଇ କରିବା ପାଇଁ ଇଚ୍ଛା ରଖିଛି । ସେ ଆଜି ଦିଲ୍ଲୀରେ ଏନସିସି ରାଲିକୁ ସମ୍ବୋଧନ କରୁଥିଲେ ।


    ଏକ ଯୁବ ସୁଲଭ ମନୋବୃତ୍ତି ଓ ଆଗ୍ରହ ବିକାଶ ପାଇଁ ଦେଶକୁ ଅନୁରୋଧ କରି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ କହିଲେ ଯେ ଜମ୍ମୁ ଓ କଶ୍ମୀର ସମସ୍ୟା ଦଶନ୍ଧି ଦଶନ୍ଧି ଧରି ଲାଗି ରହିଥିଲା ।


    ଦେଶ ସ୍ୱାଧୀନତା ପାଇବା ପରଠାରୁ ଜମ୍ମୁ ଓ କଶ୍ମୀର ସମସ୍ୟା ଲାଗି ରହିଥିଲା । ଏହି ସମସ୍ୟାର ସମାଧାନ ପାଇଁ କ ’ ଣ କରାଯାଇଥଲା ? ବୋଲି ସେ ପ୍ରଶ୍ନ କରିଛନ୍ତି ।


    ସେ କହିଲେ , “ ପ୍ରାୟ 3-4ଟି ପରିବାର ଓ ରାଜନୈତିକ ଦଳ କେବଳ ଏହି ସମସ୍ୟାର ସମାଧାନ ଖୋଜିବାକୁ ଆଗ୍ରହୀ ନ ଥିଲେ ବରଂ ଏହି ସମସ୍ୟାକୁ ଅସମାହିତ ରଖିଥିଲେ । ”


    “ ଏହାର ଫଳସ୍ୱରୂପ ଲଗାତର ଆତଙ୍କବାଦ ଦ୍ୱାରା କଶ୍ମୀର ଧ୍ୱଂସ ହୋଇଛି , ଯେଉଁଥିରେ ହଜାର ହଜାର ନିରୀହ ଲୋକଙ୍କ ପ୍ରାଣ ଯାଇଛି । ”


    “ ରାଜ୍ୟରେ ଲକ୍ଷ ଲକ୍ଷ ଲୋକଙ୍କୁ ସେମାନଙ୍କ ଘରୁ ବାହାର କରି ଦିଆଯାଉଥିବା ସତ୍ତ୍ୱେ ସରକାର ମୁକ ଦର୍ଶକ ଭାବେ ଛିଡ଼ା ହୋଇଥିଲା ” ବୋଲି ସେ କହିଥିଲେ ।


    ଧାରା 370 ସମ୍ପର୍କରେ ପ୍ରଧାନମନ୍ତ୍ରୀ କହିଲେ ଯେ ଏହା ଏକ ସାମୟିକ ବ୍ୟବସ୍ଥା ଥିଲା କିନ୍ତୁ କିଛି ରାଜନୈତିକ ଦଳଗୁଡ଼ିକର ଭୋଟ ବ୍ୟାଙ୍କ ରାଜନୀତି କାରଣରୁ ଏହା 7 ଦଶନ୍ଧି ଧରି ଚାଲିଥିଲା ।


    “ କଶ୍ମୀର ହେଉଛି ଦେଶର ମୁକୁଟ ଏବଂ ଅସ୍ଥିରତାରୁ ଏହାକୁ ବାହାର କରିବା ଆମର ଦାୟିତ୍ୱ ” ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ ପୁନଶ୍ଚ କହିଲେ ଯେ ଦୀର୍ଘଦିନ ହେଲା ଚାଲିଆସିଥିବା ଜମ୍ମୁ ଓ କଶ୍ମୀର ସମସ୍ୟାର ସମାଧାନ କରିବା ଧାରା 370ର ଉଚ୍ଛେଦର ମୂଳ ଲକ୍ଷ୍ୟ ଥିଲା ।


    ଆତଙ୍କବାଦ ରୋକିବାକୁ ସର୍ଜିକାଲ ଷ୍ଟ୍ରାଇକ୍ ଓ ଏୟାର ଷ୍ଟ୍ରାଇକ୍


    ସେ କହିଲେ , “ ଆମର ପଡ଼ୋଶୀ ରାଷ୍ଟ୍ର ଆମ ସହ 3 ଥର ଯୁଦ୍ଧ ଲଢ଼ିଛନ୍ତି କିନ୍ତୁ ସବୁ ଯୁଦ୍ଧରେ ଆମର ସେନା ସେମାନଙ୍କୁ ପରାସ୍ତ କରିଛନ୍ତି । ଏବେ ଏହା ଆମ ସହ ଛାୟା-ଯୁଦ୍ଧ ଲଢ଼ୁଛି ଏବଂ ଆମର ହଜାର ହଜାର ଲୋକ ମରୁଛନ୍ତି । ”


    “ କିନ୍ତୁ ଏହି ସମସ୍ୟା ନେଇ ପୂର୍ବରୁ ଚିନ୍ତାଧାରା କ ’ ଣ ଥିଲା । ଏହାକୁ ଆଇନ ଶୃଙ୍ଖଳା ସମସ୍ୟା ଭାବେ ଦେଖା ଯାଉଥିଲା ” ବୋଲି ସେ କହିଲେ । ପ୍ରଧାନମନ୍ତ୍ରୀ କହିଲେ ଏହି ସମସ୍ୟାକୁ ଅଧିକରୁ ଅଧିକ ବଢ଼ାଯାଉଥିଲା ଏବଂ ସୁରକ୍ଷା ବଳକୁ କାର୍ଯ୍ୟାନୁଷ୍ଠାନ ପାଇଁ ସୁଯୋଗ ଦିଆଯାଉ ନଥିଲା ।


    “ ଯୁବପୂର୍ଣ୍ଣ ଚିନ୍ତାଧାରା ଓ ମନୋବୃତ୍ତି ସହ ଭାରତ ଆଜି ପ୍ରଗତି କରୁଛି । ତେଣୁ ଏହା ସର୍ଜିକାଲ ଷ୍ଟ୍ରାଇକ୍ , ଏୟାର ଷ୍ଟ୍ରାଇକ୍ କରିବାରେ ସମର୍ଥ ହୋଇଛି ଏବଂ ସିଧାସଳଖ ଆତଙ୍କୀ ଶିବିରକୁ ଆକ୍ରମଣ କରିଛି । ”


    ପ୍ରଧାନମନ୍ତ୍ରୀ କହିଲେ ଯେ ଏହିସବୁ କାର୍ଯ୍ୟାନୁଷ୍ଠାନ କାରଣରୁ ଆଜି ସାରା ଦେଶରେ ସବୁଠି ଶାନ୍ତି ବଜାୟ ରହିଛି ଏବଂ ଆତଙ୍କବାଦ ବହୁ ମାତ୍ରାରେ କମିଛି ।


    ରାଷ୍ଟ୍ରୀୟ ଯୁଦ୍ଧ ସ୍ମାରକୀ


    ପ୍ରଧାନମନ୍ତ୍ରୀ କହିଲେ ଯେ ଦେଶର ସହିଦଙ୍କ ପାଇଁ ସ୍ମାରକୀ ହେଉ ବୋଲି ଦେଶର କେତେକ ବ୍ୟକ୍ତି ଚାହୁଁ ନଥିଲେ ।


    “ ସୁରକ୍ଷା ବଳର ମନୋବଳକୁ ବଢ଼ାଇବା ପରିବର୍ତ୍ତେ ସେନାର ଗୌରବକୁ ଆଘାତ ପହଞ୍ଚାଇବାକୁ ପ୍ରଚେଷ୍ଟା କରାଯାଉଥିଲା ” ବୋଲି ସେ କହିଲେ ।


    ସେ କହିଲେ ଯେ ୟଙ୍ଗ୍ ଇଣ୍ଡିଆର ଆଶାକୁ ଅନୁସରଣ କରି ଆଜି ଦିଲ୍ଲୀରେ ଏକ ରାଷ୍ଟ୍ରୀୟ ଯୁଦ୍ଧ ସ୍ମାରକୀ ଏବଂ ରାଷ୍ଟ୍ରୀୟ ପୁଲିସ ସ୍ମାରକୀ ନିର୍ମାଣ ହୋଇଛି ।


    ଚିଫ୍ ଅଫ୍ ଡିଫେନ୍ସ ଷ୍ଟାଫ୍


    ପ୍ରଧାନମନ୍ତ୍ରୀ କହିଲେ ଯେ ସାରା ବିଶ୍ୱର ପ୍ରତିରକ୍ଷା ବଳ ଏବେ ପରିବର୍ତ୍ତନ ହେଉଛି ଏବଂ ସ୍ଥଳସେନା , ନୌସେନା ଓ ବାୟୁସେନାର ସମନ୍ୱୟ ଉପରେ ଅଧିକ ଗୁରୁତ୍ୱ ଦିଆଯାଉଛି ।


    ଏ ଦିଗରେ ଦୀର୍ଘ ଦଶନ୍ଧି ହେଲା ଏକ ଚିଫ୍ ଅଫ୍ ଡିଫେନ୍ସ ଷ୍ଟାଫ୍ ( CDS )ର ଦାବି ହେଉଥିଲା କିନ୍ତୁ ଦୁର୍ଭାଗ୍ୟବଶତଃ ଅନିଶ୍ଚିତତା ଲାଗି ରହୁଥିଲା ବୋଲି ସେ କହିଲେ ।


    ସେ କହିଲେ ଏକ ଯୁବପୂର୍ଣ୍ଣ ଚିନ୍ତାଧାରା ଓ ମନୋବୃତ୍ତି ଦ୍ୱାରା ପ୍ରେରିତ ହୋଇ ସରକାର ଜଣେ ସିଡିଏସ ନିଯୁକ୍ତ କରିଛନ୍ତି ।


    “ ସିଡିଏସ ପଦବୀ ସୃଷ୍ଟି ଏବଂ ନୂଆ ସିଡିଏସଙ୍କୁ ନିଯୁକ୍ତି ଆମ ସରକାର କରିଛି ” ବୋଲି ସେ କହିଥିଲେ ।


    ରାଫେଲ- ପରବର୍ତ୍ତୀ ପିଢ଼ି ଲଢ଼ୁଆ ବିମାନର ପ୍ରଚଳନ


    ପ୍ରତିରକ୍ଷା ବଳର ଆଧୁନିକୀକରଣ ଓ ବୈଷୟିକ ଉନ୍ନତିକରଣ ପ୍ରସଙ୍ଗରେ ପ୍ରଧାନମନ୍ତ୍ରୀ କହିଲେ ଯେ ଯିଏ ଦେଶକୁ ଭଲ ପାଉଥିବ , ସେ ନିଶ୍ଚିତ ଭାବେ ତା ’ ର ଦେଶର ସୁରକ୍ଷା ବଳକୁ ଆଧୁନିକ ଓ ଉନ୍ନତ କରିବାକୁ ଚାହିଁବ ।


    କିନ୍ତୁ ସେ ଦୁଃଖପ୍ରକାଶ କରି କହିଲେ ଯେ 30 ବର୍ଷ ହେଲା ଭାରତୀୟ ବାୟୁସେନା ଗୋଟିଏ ବି ହେଲେ ନୂଆ ପିଢ଼ିର ଲଢ଼ୁଆ ବିମାନ କିଣି ନ ଥିଲା ।


    “ ଆମର ବିମାନଗୁଡ଼ିକ ପୁରୁଣା ହୋଇଯାଇଥିଲା ଓ ସେଗୁଡ଼ିକୁ ଦୁର୍ଘଟଣାଗ୍ରସ୍ତ ହୋଇ ଆମର ଲଢ଼ୁଆ ପାଇଲଟଙ୍କୁ ସହିଦ କରୁଥିଲା ” ବୋଲି ସେ କହିଲେ ।


    “ 3 ଦଶନ୍ଧି ଧରି ପଡ଼ି ରହିଥିବା ଏହି କାର୍ଯ୍ୟକୁ ଆମେ ସମ୍ପୂର୍ଣ୍ଣ କରିପାରିଲୁ । ଆଜି ମୁଁ ଖୁସି ଯେ 3 ଦଶନ୍ଧିର ଅପେକ୍ଷା ପରେ ଭାରତୀୟ ବାୟୁସେନା ନୂଆ ପିଢ଼ିର ଲଢ଼ୁଆ ବିମାନ-ରାଫେଲ ପାଇପାରିଛି ” ବୋଲି ସେ କହିଥିଲେ ।


    ************

    
    
    (Release ID: 1601116) Visitor Counter : 13