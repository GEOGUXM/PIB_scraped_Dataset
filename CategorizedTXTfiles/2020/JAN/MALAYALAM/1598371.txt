      PIB Headquarters

      വര്‍ഷാന്ത്യ അവലോകനം .വടക്കു കിഴക്കന്‍ മേഖലയുടെ വികസനത്തിനായുള്ള മന്ത്രാലയം
      Posted On: 03 JAN 2020 2:29PM by PIB Thiruvananthpuram


    വര്‍ഷാന്ത്യ അവലോകനം
    വടക്കു കിഴക്കന്‍ മേഖലയുടെ വികസനത്തിനായുള്ള മന്ത്രാലയം


    
    സമഗ്ര വികസനത്തിലൂന്നിയുള്ള സമീപനം


    രാജ്യത്തിന്റെ വടക്കു കിഴക്കന്‍ മേഖലയുടെ അടിസ്ഥാനസൗകര്യ വികസനത്തിന് കേന്ദ്ര ഗവണ്‍മെന്റ് 2017 ഡിസംബറില്‍ അംഗീകരിച്ച പ്രത്യേക പാക്കേജുള്‍പ്പെടെ നിരവധി സുപ്രധാന പദ്ധതികളാണ് വടക്കു കിഴക്കന്‍ മേഖലയുടെ വികസനത്തിനായുള്ള മന്ത്രാലയം നടപ്പിലാക്കിയത്. 3124.72 കോടി രൂപയുടെ 211 പദ്ധതികളാണ് മേഖലയുടെ വികസനത്തിനുള്ള പ്രത്യേക പാക്കേജുകളായി നടപ്പാക്കുന്നത്. രാജ്യത്തെ ആദ്യത്തെ മുള വ്യവസായ പാര്‍ക്ക് വടക്കു കിഴക്കന്‍ മേഖലയില്‍ സ്ഥാപിക്കാന്‍ തത്വത്തില്‍ തീരുമാനിച്ചു. അസമിലെ ഡിമാ ഹസാവോ ജില്ലയിലെ മാന്‍ദര്‍ദിസയിലായിരിക്കും 75 ഏക്കറില്‍ 50 കോടി രൂപ മുടക്കി ഇത് സ്ഥാപിക്കുക. 2021 മാര്‍ച്ചില്‍ നിര്‍മ്മാണം പൂര്‍ത്തിയാകുമെന്നാണ് പ്രതീക്ഷിക്കുന്നത്.


    
    വടക്കു കിഴക്കന്‍ കൗണ്‍സിലിന്റെ 68-ാമത് സമ്മേളനം 2019 സെപ്റ്റംബര്‍ 8നും 9നും അസമിലെ ഗുവാഹത്തിയില്‍ ചേര്‍ന്നു. വടക്കു കിഴക്കന്‍ മേഖലയിലെ എട്ട് സംസ്ഥാനങ്ങളുമായി ബന്ധപ്പെട്ട സുപ്രധാന വിഷയങ്ങളാണ് ചര്‍ച്ച ചെയ്തത്. നിലവിലുള്ള പദ്ധതികള്‍ക്കു കീഴില്‍, പുതിയ പദ്ധതികള്‍ക്ക് 30 ശതമാനം തുക നീക്കിവയ്ക്കണമെന്ന നിര്‍ദേശം കൗണ്‍സില്‍ ചെയര്‍മാന്‍ കൂടിയായ കേന്ദ്ര ആഭ്യന്തര മന്ത്രി മുന്നോട്ടുവച്ചു. അവികസിത മേഖലകളുടെ വികസനം, സമൂഹത്തിലെ അവഗണിക്കപ്പെട്ട വിഭാഗങ്ങളുടെ പ്രശ്‌നപരിഹാരം തുടങ്ങിവയയ്ക്ക് മുന്‍ഗണന നല്‍കാനുദ്ദേശിച്ചാണ് ഇത്.
    വടക്കുകിഴക്കന്‍ മേഖലയുടെ സംസ്‌കാരവും പൈതൃകവും വ്യവസായ സാധ്യതകളും പ്രോല്‍സാഹിപ്പിക്കുകയും പ്രചരിപ്പിക്കുകയും ചെയ്യുന്നതിന് 'ഡെസ്റ്റിനേഷന്‍ നോര്‍ത്ത് ഈസ്റ്റ്' പരിപാടി നവംബറില്‍ വാരാണസിയില്‍ സംഘടിപ്പിച്ചു. നാലു ദിവസത്തെ പരിപാടി ഈ എട്ട് സംസ്ഥാനങ്ങളെയും രാജ്യത്തിനു പരിചയപ്പെടുത്തുന്നതായിരുന്നു. വിവിധ സംസ്ഥാനങ്ങളുടെയും കേന്ദ്ര ഗവണ്‍മെന്റിന്റെയും വ്യത്യസ്ഥ ഏജന്‍സികള്‍ പങ്കെടുത്തു.
    ബംഗളൂരു സര്‍വകലാശാലയിലെ വടക്കു കിഴക്കന്‍ സംസ്ഥാനങ്ങളില്‍ നിന്നുള്ള വിദ്യാര്‍ത്ഥികള്‍ക്കുവേണ്ടി കര്‍ണാടകയിലെ ഗുല്‍ബര്‍ഗയില്‍ പെണ്‍കുട്ടികള്‍ക്കുള്ള ഹോസ്റ്റല്‍ തുടങ്ങി. മാര്‍ച്ച് 6ന് പ്രധാനമന്ത്രിയാണ് ഉദ്ഘാടനം ചെയ്തത്. ന്യൂഡല്‍ഹിയിലെ ജവഹര്‍ലാല്‍ നെഹ്‌റു സര്‍വകലാശാലയില്‍ പഠിക്കുന്ന വടക്കു കിഴക്കന്‍ സംസ്ഥാനങ്ങളില്‍ നിന്നുള്ള വിദ്യാര്‍ത്ഥികള്‍ക്കു വേണ്ടി നിര്‍മാണം ആരംഭിച്ച ഹോസ്റ്റല്‍ 2020 ഡിസംബറില്‍ പൂര്‍ത്തിയാകും. ഡല്‍ഹിയിലെ രോഹിണിയില്‍ വടക്കു കിഴക്കന്‍ സംസ്ഥാനങ്ങളില്‍നിന്നുള്ള വിദ്യാര്‍ത്ഥികള്‍ക്കായി ഹോസ്റ്റല്‍ നിര്‍മ്മിക്കുന്നതിന് ഭൂമി വാങ്ങാന്‍ 2.50 കോടി രൂപ അനുവദിച്ചു.


    
    ന്യൂഡല്‍ഹിയിലെ ദ്വാരകയില്‍ വടക്കുകിഴക്കന്‍ സംസ്ഥാന കൗണ്‍സില്‍ കണ്‍വണ്‍ഷന്‍ കേന്ദ്രം സ്ഥാപിക്കുന്നു. ആയിരം ഇരിപ്പിടങ്ങളുള്ള ഹാളിനു പുറമേ പ്രദര്‍ശന കേന്ദ്രം, മ്യൂസിയം, ലൈബ്രറി, ഭക്ഷണശാല തുടങ്ങിയവ ഉള്‍പ്പെടുന്നതാണിത്.


    
    വടക്കു കിഴക്കന്‍ റോഡ് വികസന പദ്ധതിക്കു കീഴില്‍ 2019-20ല്‍ 882 കോടിയുടെ പത്ത് പുതിയ പദ്ധതികള്‍ക്ക് അനുമതിയായി. 112 കോടിയുടെ പദ്ധതികള്‍ അനുമതിക്കായി പരിഗണനയിലാണ്.
    2018 ഏപ്രില്‍ വരെ, പാഴാകാത്ത കേന്ദ്ര വിഹിതം എന്‍ഇസിക്കു കൈമാറി. ഈ പദ്ധതിയില്‍ ഈ വര്‍ഷം 217. 41 കോടി രൂപ അനുവദിച്ചു.
    വിവിധ വികസന പ്രവര്‍ത്തനങ്ങള്‍ നടപ്പിലാക്കാന്‍ പരിവര്‍ത്തനമാഗ്രഹിക്കുന്ന 14 ജില്ലകള്‍ക്കായി ഒരു കോടി രൂപ വീതം അനുവദിക്കാന്‍ 67-ാം പ്ലീനറി സമ്മേളനം തീരുമാനിച്ചു.
    ഏഷ്യന്‍ വികസന ബാങ്കിന്റെ സഹായത്തോടെ ഏഴ് സംസ്ഥാനങ്ങളിലെ ദേശീയപാതയുടെ നവീകരണത്തിനുള്ള പന്ത്രണ്ട് പദ്ധതികള്‍ നടപ്പിലാക്കുന്നുണ്ട്. 2144.56 കോടി രൂപയാണ് ഇതിന് ചെലവ് പ്രതീക്ഷിക്കുന്നത്.


    
    അസം, മേഘാലയ, മണിപ്പൂര്‍, മിസോറം, നാഗാലാന്റ്, ത്രിപുര സംസ്ഥാനങ്ങളിലെ വിവിധ പദ്ധതികള്‍ക്ക് മന്ത്രാലയം സാമ്പത്തിക സഹായം ലഭ്യമാക്കി. വിവിധ വികസന ബാങ്കുകള്‍ വഴി 20,000 കോടി രൂപയുടെ പദ്ധതികളാണ് നടപ്പിലാക്കുന്നത്. പരിസ്ഥിതി, ജലം, ആരോഗ്യം, ടൂറിസം, വിദ്യാഭ്യാസം, ഊര്‍ജ്ജം, ഗ്രാമീണ റോഡ്. കൃഷി തുടങ്ങിയ മേഖലകളിലാണ് പദ്ധതികള്‍. ഗ്രാമീണ ജനതയുടെ ഉപജീവന മാര്‍ഗ്ഗങ്ങള്‍ മെച്ചപ്പെടുത്തുന്നതിന് നോര്‍ത്ത് ഈസ്റ്റ് കമ്യൂണിറ്റി റിസോഴ്‌സ് മാനേജ്‌മെന്റെന്ന പദ്ധതി നടപ്പാക്കുന്നു. നാലു സംസ്ഥാനങ്ങളിലെ 11 ജില്ലകളില്‍ 8 വികസന ബ്ലോക്കുകളില്‍പ്പെട്ട 1,645 ഗ്രാമങ്ങളിലാണ് പദ്ധതി. ഈ പദ്ധതിക്കു കീഴില്‍ ഇതുവരെ 10462 പെണ്‍കുട്ടികള്‍ക്ക് നൈപുണ്യ പരിശീലനം നല്‍കി. 28,154 സ്വയം സഹായ സംഘങ്ങള്‍ വഴി 2,92,889 കുടുംബങ്ങളിലാണ് ഇതിന്റെ നേട്ടമെത്തിക്കുന്നത്. 319.15 കോടി രൂപയാണ് ചെലവഴിക്കുന്നത്. ബാങ്ക് അക്കൗണ്ടുകളുള്ള 5535 സ്വാശ്രയ സംഘങ്ങള്‍ക്കും പണം അനുവദിച്ചുകഴിഞ്ഞു.
    വടക്കു കിഴക്കന്‍ കരകൗശല, കൈത്തറി വികസന കോര്‍പറേഷന്‍ മുഖേന 30 സവിശേഷ കരകൗശല, കൈത്തറി ഉല്‍പ്പന്നങ്ങള്‍ വികസിപ്പിച്ചു. കോര്‍പറേഷന്‍ ഒരു ഷോപ്പിങ് പോര്‍ട്ടലും തുടങ്ങി. ഗുജറാത്തില്‍ കോര്‍പറേഷന്‍ തുടങ്ങിയ ഷോറൂം ജനങ്ങളെ ആകര്‍ഷിച്ചു വരുന്നു. കരകൗശല, കൈത്തറി തൊഴിലാളികള്‍ക്കു വേണ്ടി കോര്‍പറേഷന്‍ നിരവധി പരിശീലന പരിപാടികള്‍ സംഘടിപ്പിച്ചു.


    
    കര്‍ഷകരുടെ ഉല്‍പ്പന്നങ്ങള്‍ സംഭരിക്കുന്നതിന് വടക്കു കിഴക്കന്‍ മേഖലാ കാര്‍ഷിക വിപണന കോര്‍പറേഷന്‍ വിപുലമായ പ്രവര്‍ത്തനങ്ങള്‍ നടത്തിവരുന്നു. കുറഞ്ഞ പലിശനിരക്കില്‍ വടക്കു കിഴക്കന്‍ വികസന ധനകാര്യ കോര്‍പറേഷന്‍ കര്‍ഷകര്‍ക്കുള്‍പ്പെടെ വായ്പ നല്‍കുന്നു. 2019 ജനുവരി ഒന്നുമുതല്‍ ഡിസംബര്‍ 16 വരെ 315 .72 കോടി രൂപ വായ്പ ഇനത്തില്‍ അനുവദിച്ചു. ഇതില്‍ 281. 55 കോടി രൂപയും വിതരണം ചെയ്തുകഴിഞ്ഞു. ആയിരത്തിലധികം പേരുടെ പങ്കാളിത്തത്തോടെ 16 വ്യവസായ സംഗമങ്ങളാണ് കോര്‍പറേഷന്‍ നടത്തിയത്.
    ***
    

    
    (Release ID: 1598371) Visitor Counter : 2