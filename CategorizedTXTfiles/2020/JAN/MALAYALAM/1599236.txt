      മാനവവിഭവശേഷി വികസന മന്ത്രാലയം

      വര്‍ഷാന്ത്യ അവലോകനം: ഉന്നത വിദ്യാഭ്യാസവകുപ്പ്
      Posted On: 13 JAN 2020 2:16PM by PIB Thiruvananthpuram


    ഗുണമേന്മയ്ക്കും, നവീന ആശയങ്ങള്‍ക്കും, ഗവേഷണത്തിനും ഊന്നല്‍ നല്‍കുന്ന ദേശീയ വിദ്യാഭ്യാസ നയത്തിന് രൂപം നല്‍കി ;

    ഗുണനിലവാര വര്‍ധന്ക്കായി പഞ്ചവല്‍സര ദര്‍ശനം ; ഉന്നത വിദ്യാഭ്യാസ സ്ഥാപനങ്ങള്‍ക്ക് സാമ്പത്തിക സഹായത്തിന് പ്രത്യേക ഏജന്‍സി
    'എല്ലാവര്‍ക്കും വിദ്യാഭ്യാസം, ഗുണമേന്മയുള്ള വിദ്യാഭ്യാസം' എന്ന ആപ്തവാക്യത്തോടെ പ്രധാനമന്ത്രിയുടെ, 'ഇന്ത്യയെ പരിവര്‍ത്തിപ്പിക്കല്‍'ദര്‍ശനത്തോട് ചേര്‍ന്ന് നിന്ന്ഉന്നത വിദ്യാഭ്യാസ മേഖലയില്‍ കേന്ദ്ര മാനവ വിഭവശേഷി വികസന മന്ത്രാലയം ശ്രദ്ധേയ ഇടപെടലുകള്‍ നടത്തിയ വര്‍ഷമായിരുന്നു 2019.
    ഡോ. കെ കസ്തൂരിരംഗന്‍ സമിതി തയ്യാറാക്കിയ ദേശീയ വിദ്യാഭ്യാസ നയത്തിന്റെ കരട് കേന്ദ്ര മാനവവിഭവശേഷി മന്ത്രി ശ്രീ രമേഷ് പൊഖ്രിയാല്‍ ഏറ്റുവാങ്ങി. ഗുണമേന്മയുള്ള വിദ്യാഭ്യാസം, നവീനാശയങ്ങള്‍, ഗവേഷണം എന്നിവ കാലഘട്ടത്തിന്റെ ആവശ്യത്തിനനുസരിച്ച് നടപ്പാക്കുക എന്നതാണ് കേന്ദ്ര ഗവണ്‍മെ്ന്റ് ലക്ഷ്യംവയ്ക്കുന്ന പുതിയ വിദ്യാഭ്യാസ നയത്തിന്റെ കാതല്‍. ഇന്ത്യയിലെ അറിവിന്റെ ലോകശക്തിയാക്കുന്നതിന് വിദ്യാര്‍ത്ഥികളെ പ്രാപ്തരാക്കുകയും അതിന് അനിവാര്യമായ നൈപുണ്യവും നല്‍കുകയും ഇതിലൂടെ ലക്ഷ്യമിടുന്നു. ശാസ്ത്രം, സാങ്കേതികവിദ്യ, അക്കാദമിക, വ്യവസായ മേഖലകളിലെ മാനവവിഭവശേഷിയുടെ കുറവ് പരിഹരിക്കാന്‍ ഇതാവശ്യമാണ് എന്ന് മന്ത്രാലയം തിരിച്ചറിയുകയും അതിനനുസരിച്ചുള്ള പദ്ധതികള്‍ നടപ്പാക്കുകയുമാണ് ചെയ്യുന്നത്. സ്വയം 2.0, ദീക്ഷാരംഭ്, പരാമര്‍ശ് എന്നിവയൊക്കെ 2019ല്‍ ഉന്നതവിദ്യാഭ്യാസ വകുപ്പ് നടപ്പാക്കിയ പദ്ധതികളാണ്. ഗവണ്‍മെന്റിന്റെ അഭിമാന പദ്ധതിയായ പ്രധാനമന്ത്രി ഇന്നവേറ്റീവ് ലേണിംഗ് പ്രോഗ്രാമാണ് മറ്റൊന്ന്.
    വിദ്യാഭ്യാസ ഗുണനിലവാരം ഉയര്‍ത്തുന്നതിന് മാനവവിഭവശേഷി മന്ത്രാലയം തയ്യാറാക്കിയ പഞ്ചവല്‍സര ദര്‍ശനം ഏറെ ശ്രദ്ധ നേടി. ഓരോ മന്ത്രാലയത്തിനും അഞ്ചുവര്‍ഷത്തേക്കുള്ള ദര്‍ശന രേഖ വേണമെന്ന പ്രധാനമന്ത്രിയുടെ പ്രത്യേക നിര്‍ദേശപ്രകാരം വിദ്യാഭ്യാസ വിദഗ്ധരുമായുള്ള വിശദമായ ചര്‍ച്ചകള്‍ക്കു ശേഷമാണ് ഈ രൂപരേഖ തയാറാക്കിയത്. എക്വിപ് എന്ന ചുരുക്കപ്പേരിലാണ് ഈ പദ്ധതി അറിയപ്പെടുന്നത്.
    പൊതുമേഖലയില്‍ നിന്നും സ്വകാര്യ മേഖലയില്‍ നിന്നുമുള്ള പത്തു വീതം വിദ്യാഭ്യാസ സ്ഥാപനങ്ങളെ ശ്രേഷ്ഠ സ്ഥാപനങ്ങളായി (ഇന്‍സ്റ്റിറ്റിയൂഷന്‍ ഓഫ് എമിനന്‍സ്-ഐഒഇ) പ്രഖ്യാപിച്ചു.
    ഇതില്‍ ഓരോ പൊതുമേഖലാ സ്ഥാപനവും അടുത്ത അഞ്ചു വര്‍ഷത്തേക്ക് 1000 കോടി രൂപയുടെ സഹായത്തിന് അര്‍ഹരായിരിക്കും. ഐഐഎസ്സി ബംഗളൂരു, ഐഐടി ഡല്‍ഹി, ഐഐടി ബോംബെ, ഐഐടി മദ്രാസ്, ഐഐഐടി ഖരക്പൂര്‍, ഹൈദരാബാദ് സര്‍വകലാശാല, ബനാറസ് ഹിന്ദു സര്‍വകലാശാല, ഡല്‍ഹി സര്‍വകലാശാല, ജാദവ്പൂര്‍ സര്‍വകലാശാല, അണ്ണാ സര്‍വകലാശാല എന്നിവയാണ് ഇതിലുള്‍പ്പെടുന്നത്.
    ശാസ്ത്രത്തില്‍ പരിവര്‍ത്തനാധിഷ്ഠിത ഉന്നതതല ഗവേഷണത്തിന് സ്റ്റാര്‍സ്(സ്‌കീം ഫോര്‍ ട്രാന്‍സ്ഫര്‍മേഷണല്‍ ആന്റ് അഡ്വാന്‍സ്ഡ് റിസര്‍ച്ച് ഇന്‍ സയന്‍സ്) പദ്ധതി കൊണ്ടുവന്നു. 2019 ഫെബ്രുവരിയില്‍ നടപ്പാക്കിയ പദ്ധതിയുടെ ഏകോപന ചുമതല ബംഗളൂരു ഐഐഎസ്സിക്കാണ്.
    അടിസ്ഥാനശാസ്ത്രത്തിലെ ഗവേഷണ പ്രവര്‍ത്തനങ്ങള്‍ക്ക് ഉന്നത വിദ്യാഭ്യാസ സ്ഥാപനങ്ങളിലെ അധ്യാപകര്‍ക്ക് ഈ പദ്ധതിക്കു കീഴില്‍ അധിക സാമ്പത്തിക സഹായം നല്‍കും.
    ഈ പദ്ധതിക്കു കീഴില്‍ ആകെ അനുവദിച്ചത് 250 കോടി രൂപയാണ്; ഇതില്‍ 50 കോടി രൂപ 2019-20 സാമ്പത്തിക വര്‍ഷത്തില്‍ നല്‍കും.ലഭിച്ച ആയിരത്തിലധികം പദ്ധതി നിര്‍ദ്ദേശങ്ങളില്‍ 141 എണ്ണം അംഗീകരിച്ചു.
    ഉന്നത വിദ്യാഭ്യാസ സ്ഥാപനങ്ങള്‍, കേന്ദ്രീയ വിദ്യാലയങ്ങള്‍, എയിംസ്, ആരോഗ്യ മന്ത്രാലയത്തിനു കീഴിലുള്ള മറ്റു വിദ്യാഭ്യാസ സ്ഥാപനങ്ങള്‍ എന്നിവയ്ക്ക് സാമ്പത്തിക പിന്തുണ നല്‍കാന്‍ ഹയര്‍ എജുക്കേഷന്‍ ഫിനാന്‍സിംഗ് ഏജന്‍സി (എച്ച്ഇഎഫ്എ) തുടങ്ങി. 2022 ആകുമ്പോഴേയ്ക്കും ഈ ഇനത്തില്‍ ഒരു ലക്ഷം കോടി രൂപയുടെ സഹായം നല്‍കല്‍ ലക്ഷ്യമിടുന്നു. 2019 ഡിസംബര്‍ 11 വരെ 37, 001.21 കോടി രൂപയുടെ പദ്ധതികള്‍ അംഗീകരിച്ചു. 25,564.52 കോടി രൂപ വായ്പ ഇതിനകം അനുവദിച്ചുയ ഇതില്‍ 5,537.06 കോടി രൂപ വിതരണം ചെയ്തു. 75 വിദ്യാഭ്യാസ സ്ഥാപനങ്ങള്‍ക്കാണ് ഇതുപ്രകാരം പണം അനുവദിച്ചത്.
    തിരുപ്പതിയില്‍ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് സയന്‍സ് എജുക്കേഷന്‍ ആന്റ് റിസര്‍ച്ചിന്റെ (ഐസര്‍) സ്ഥിരം കാമ്പസ് നിര്‍മിക്കുന്നതിന് 1137.16 കോടി രൂപയും ബെര്‍ഹാംപൂരില്‍ സ്ഥിരം കാമ്പസ് നിര്‍മ്മിക്കുന്നതിന് 1229.2 കോടി രൂപയും ഹയര്‍ എജുക്കേഷന്‍ ഫിനാന്‍സിംഗ് ഏജന്‍സി മുഖേന അനുവദിച്ചു. ആദ്യ ഗഡുവായി രണ്ടിനും 525 കോടി രൂപ വീതം നല്‍കി.
    രാഷ്ട്രീയ ഉഛതര്‍ ശിക്ഷാ അഭിയാന്‍ (റൂസ)യില്‍ 2019-20 സാമ്പത്തിക വര്‍ഷത്തിലെ 801.82 കോടി ഉള്‍പ്പെടെ 5871.82 കോടി രൂപ സംസ്ഥാന ഗവണ്‍മെന്റുകള്‍ക്ക് നല്‍കി.
    ഇംപാക്ട്ഫുള്‍ പോളിസി റിസര്‍ച്ച് ഇന്‍ സോഷ്യല്‍ സയന്‍സ് ആണ് (ഇംപ്രസ്)വകുപ്പിന്റെ മറ്റൊരു പ്രധാന ഇടപെടല്‍. ഉന്നത വിദ്യാഭ്യാസ സ്ഥാപനങ്ങളില്‍ സാമൂഹിക ശാസ്ത്ര ഗവേഷണത്തിനു പിന്തുണ നല്‍കുകയും നയരൂപീകരണത്തിനു മാര്‍ഗ്ഗനിര്‍ദേശം നല്‍കുന്ന ഗവേഷണത്തിന് ഈ സ്ഥാപനങ്ങളെ പ്രാപ്തമാക്കുകയുമാണ് ലക്ഷ്യം.
    2021 മാര്‍ച്ച് 31 വരെ 414 കോടി രൂപയാണ് ചെലവ് കണക്കാക്കിയിട്ടുള്ളത്. ന്യൂഡല്‍ഹിയിലെ ഇന്ത്യന്‍ കൗണ്‍സില്‍ ഓഫ് സോഷ്യല്‍ സയന്‍സ് റിസര്‍ച്ച് (ഐസിഎസ്എസ്ആര്‍) ആണ് പദ്ധതി നടപ്പാക്കുന്ന ഏജന്‍സി.
    അക്കാദമികവും ഗവേഷണപരവുമായ സഹകരണം പ്രോല്‍സാഹിപ്പിക്കുന്നതിനുള്ള പദ്ധതിയായ സ്പാര്‍ക് 251.09 കോടി രൂപയുടെ 394 പദ്ധതികള്‍ക്ക് അംഗീകാരം നല്‍കി. സ്പാര്‍കിനു കീഴില്‍ 2019-20 സാമ്പത്തിക വര്‍ഷത്തില്‍ ഖരക്പൂര്‍ ഐഐടിക്ക് 80 കോടി നല്‍കി.
    ദേശീയ വിദ്യാഭ്യാസ നയം 2019ന് അന്തിമരൂപം നല്‍കുന്ന പ്രക്രിയയിലാണ് ഉന്നത വിദ്യാഭ്യാസ മന്ത്രാലയം. നയത്തിന്റെ കരട് തയ്യാറാക്കാന്‍ നിയോഗിച്ചിരുന്ന സമിതി നേരത്തേ കരട് നയം സമര്‍പ്പിച്ചിരുന്നു.
    രാജ്യത്തെ ഉന്നത സര്‍വകലാശാലകളുടെ ഓണ്‍ലൈന്‍ ബിരുദങ്ങള്‍ നല്‍കുന്ന സ്വയം 2.0 വെബ്സൈറ്റ് കൂടുതല്‍ സൗകര്യങ്ങളോടെ പ്രവര്‍ത്തന സജ്ജമാക്കി.
    2017 ജൂലൈ 9ന് രാഷ്ട്രപതിയാണ് സ്വയം 2.0 രാജ്യത്തിനു സമര്‍പ്പിച്ചത്. മികച്ച ഗുണനിലവാരത്തിലുള്ളഉന്നത വിദ്യാഭ്യാസത്തിന് എല്ലാവര്‍ക്കും അവസരം ലഭ്യമാക്കുക എന്നതാണ് ഇതിലൂടെ ലക്ഷ്യമിടുന്നത്.2800ല്‍ അധികം കോഴ്സുകളാണ് ഇതുവഴി ലഭിക്കുന്നത്. 1.23 കോടി വിദ്യാര്‍ത്ഥികളാണ് വിവിധ കോഴ്‌സുകള്‍ക്ക് ചേര്‍ന്നിട്ടുള്ളത്. രാജ്യവ്യാപകമായി 125 നഗരങ്ങളില്‍ പരീക്ഷകള്‍ നടത്തി. ഇതുവരെ അഞ്ചു ലക്ഷത്തിലധികം വിദ്യാര്‍ത്ഥികള്‍ക്ക് സര്‍ട്ടിഫിക്കറ്റുകള്‍ നല്‍കി.
    കുറഞ്ഞ ചെലവില്‍ വിദ്യാര്‍ത്ഥികള്‍ക്കും പഠിതാക്കള്‍ക്കും 24 മണിക്കൂറും 2 ഡിടിഎച്ച് ചാനലുകള്‍ വഴി ഉന്നത നിലവാരമുള്ള വിദ്യാഭ്യാസ പരിപാടികള്‍ ലഭ്യമാക്കുന്ന സ്വയംപ്രഭ- ഡിടിഎച്ച് വിദ്യാഭ്യാസ ചാനലുകള്‍ ഉന്നത വിദ്യാഭ്യാസ വകുപ്പിന്റെ മറ്റൊരു ശ്രദ്ധേയ ചുവടു വെപ്പാണ്. അധ്യാപകരുടെയും ഇന്റര്‍നെറ്റിന്റെയും അഭാവത്തില്‍ മികച്ച വിദ്യാഭ്യാസം ലഭിക്കാതെ പോകുന്ന വിദ്യാര്‍ത്ഥികള്‍ക്ക് അതിനുള്ള അവസരം നല്‍കലാണ് ഈ പദ്ധതിയുടെ ലക്ഷ്യം. രാജ്യത്തെ മികച്ച വിദ്യാഭ്യാസ സ്ഥാപനങ്ങളില്‍ പഠിക്കാന്‍ ആഗ്രഹിക്കുന്ന 11, 12 ക്ലാസ് വിദ്യാര്‍ത്ഥികളെ സഹായിക്കാന്‍ 'ഐ.ഐ.ടി.പി.എല്‍' ചാനലുകള്‍ ലഭ്യമാക്കുന്നു. ഐഐടി മദ്രാസില്‍ നിന്നുള്ള വിദഗ്ധരാണ് സ്വയംപ്രഭ പദ്ധതി ഏകോപിപ്പിക്കുന്നത്. കൃത്യമായ ഇടവേളകളില്‍ പുതിയ പരിപാടികള്‍ ഉണ്ടാകും. ഇത് ദിവസവും അഞ്ച് തവണയിലധികം ആവര്‍ത്തിക്കുന്നു. സംപ്രേഷണം ചെയ്ത മുഴുവന്‍ പരിപാടികളും യുട്യൂബില്‍ പിന്നീടും ലഭ്യമാണ്. ഇതുവരെ ഏകദേശം 60000 വീഡിയോകള്‍ സംപ്രേഷണം ചെയ്തു. യൂട്യൂബ് വഴി കണ്ടത് 2,05,70,482 പേര്‍.
    ഉന്നത വിദ്യാഭ്യാസമുള്ള യുവജനങ്ങള്‍ക്ക് തൊഴില്‍-നൈപുണ്യ പരിശീലനം നല്‍കുന്ന ശ്രേയസ് പരിപാടി നടപ്പാക്കി.
    വിവിധ രാജ്യങ്ങളില്‍ നിന്നുള്ള വിദ്യാര്‍ത്ഥികള്‍ക്ക് ഇന്ത്യയില്‍ ഉന്നത പഠനം സാധ്യമാക്കുന്ന 'ഇന്ത്യയില്‍ പഠിക്കൂ' പോര്‍ട്ടലില്‍ 69012 പേര്‍ രജിസ്റ്റര്‍ ചെയ്തു. ഇതുവരെ ഏകദേശം 3800 വിദ്യാര്‍ത്ഥികള്‍ക്ക് പ്രവേശനം നല്‍കി. 1800ല്‍ അധികം സ്‌കോളര്‍ഷിപ്പുകള്‍ നല്‍കി. മലേഷ്യ, ഭൂട്ടാന്‍, ബംഗ്ലാദേശ്, നേപ്പാള്‍ എന്നിവിടങ്ങളില്‍ വിദ്യാഭ്യാസ മേളകള്‍ സംഘടിപ്പിച്ചു.
    കോളജ്, സര്‍വകലാശാല വിദ്യാര്‍ത്ഥികള്‍ക്ക് കേന്ദ്ര മേഖലാ സ്‌കോളര്‍ഷിപ്പ് പദ്ധതിക്കു കീഴില്‍ 37293 പേര്‍ക്കായി 44.66 കോടി രൂപ നല്‍കി.
    ജമ്മു-കശ്മീരിനുള്ള പ്രത്യേക സ്‌കോളര്‍ഷിപ്പ് പ്രകാരം 10720 പേര്‍ക്ക് 165.82 കോടി രൂപ നല്‍കി.
    പലിശ ഇളവ് നല്‍കുന്ന കേന്ദ്ര സ്‌കോളര്‍ഷിപ്പ് പ്രകാരം 935497 സ്‌കോളര്‍ഷിപ്പുകളിലായി 1584.69 കോടി രൂപ പലിശ ഇളവായി നല്‍കി.
    2019ല്‍ മാനവവിഭവ വികസന മന്ത്രാലയവും വിദേശകാര്യ മന്ത്രാലയവും ചേര്‍ന്നു നടപ്പാക്കിയ പ്രധാന പദ്ധതികളിലൊന്നാണ് ആസിയാന്‍ ഫെലോഷിപ്. ഐ.ഐ.ടികളിലെ സംയോജിത പിഎച്ച്ഡി പ്രോഗ്രാമുകളിലേക്ക് ആസിയാന്‍ രാജ്യങ്ങളില്‍ നിന്നുള്ള 1000 വിദ്യാര്‍ത്ഥികള്‍ക്ക് ഫെലോഷിപ് നല്‍കുകയാണ് ലക്ഷ്യം.
    ആന്ധ്രപ്രദേശില്‍ പുതിയ രണ്ട് കേന്ദ്ര സര്‍വകലാശാലകള്‍ 2019ല്‍ പ്രവര്‍ത്തനം തുടങ്ങി. ആന്ധ്രപ്രദേശ് കേന്ദ്ര സര്‍വകലാശാല, കേന്ദ്ര ട്രൈബല്‍ സര്‍വകലാശാല എന്നിവയാണവ.
    പൊതു സ്വകാര്യ പങ്കാളിത്തത്തോടെ കര്‍ണാടകയിലെ റായ്ച്ചൂരില്‍ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് ഇന്‍ഫര്‍മേഷന്‍ ടെക്‌നോളജി തുടങ്ങി. ഐ.ഐ.ടി ഹൈദരാബാദ് ആണ് ഇതിന്റെ മാര്‍ഗ്ഗനിര്‍ദേശ സ്ഥാപനം. 2019-20 സാമ്പത്തിക വര്‍ഷത്തില്‍ ഇതിന് മൂന്നു കോടി രൂപ അനുവദിച്ചു.
    ഡല്‍ഹിയിലെ രാഷ്ട്രീയ സംസ്‌കൃത് സന്‍സ്താന്‍, ലാല്‍ ബഹദൂര്‍ ശാസ്ത്രി രാഷ്ട്രീയ സംസ്‌കൃത വിദ്യാപീഠം, തിരുപ്പതിയിലെ രാഷ്ട്രീയ സംസ്‌കൃത വിദ്യാപീഠം എന്നീ കല്‍പ്പിത സര്‍വകലാശാലകള്‍ സര്‍വകലാശാലകളാക്കി മാറ്റുന്നതിനുള്ള നിര്‍ദേശം ലോക്സഭ പാസാക്കി; ബജറ്റ് സമ്മേളനത്തില്‍ ഇത് രാജ്യസഭയിലും അവതരിപ്പിക്കും.
    സെന്‍ട്രല്‍ ഇന്‍സ്റ്റിറ്റ്യൂട്ട് ഓഫ് ക്ലാസിക്കല്‍ തെലുങ്ക് മൈസൂരില്‍ നിന്ന് ആന്ധ്രപ്രദേശിലെ നെല്ലൂര്‍ ജില്ലയിലേക്കു മാറ്റി. ഉറുദു ഭാഷ പ്രോല്‍സാഹിപ്പിക്കുന്നതിന് നാഷണല്‍ കൗണ്‍സില്‍ ഫോര്‍ പ്രൊമോഷന്‍ ഓഫ് ഉറുദു ലാംഗ്വേജിന് 84 കോടി രൂപയും സിന്ധി ഭാഷ പ്രോല്‍സാഹിപ്പിക്കുന്നതിന് നാഷണല്‍ കൗണ്‍സില്‍ ഫോര്‍ പ്രൊമോഷന്‍ ഓഫ് സിന്ധി ലാംഗ്വേജിന് 5.65 കോടി രൂപയും 2018-19. 2019-20 സാമ്പത്തിക വര്‍ഷങ്ങളില്‍ അനുവദിച്ചു.
    ഉത്തരാഖണ്ഡ് എന്‍.ഐ.ടിക്ക് സ്ഥിരം കാമ്പസിന് നിര്‍മ്മിക്കുന്നതിന് ശിലാസ്ഥാപനം നടത്തി. സാമ്പത്തികമായി പിന്നാക്കാവസ്ഥയിലുള്ള വിദ്യാര്‍ത്ഥികള്‍ക്ക് 10% സംവരണം നടപ്പാക്കി.
    കേന്ദ്ര സഹായത്തോടെ പ്രവര്‍ത്തിക്കുന്ന ഉന്നത വിദ്യാഭ്യാസ സ്ഥാപനങ്ങളിലെ ഒഴിവു വിവരങ്ങള്‍ എല്ലാ വെള്ളിയാഴ്ചയും പുതുക്കുന്നു. സംസ്ഥാനങ്ങളുടെ സഹായത്തോടെ പ്രവര്‍ത്തിക്കുന്ന സ്ഥാപനങ്ങളിലെ ഒഴിവുകള്‍ റൂസ മുഖേന നികത്തുന്നു. കേന്ദ്ര സ്ഥാപനങ്ങളിലെ 12272 ഒഴിവുകളുടെ വിവരങ്ങള്‍ ജൂണ്‍ 19 വരെ പ്രസിദ്ധീകരിച്ചു. 1507 ഒഴിവുകള്‍ നികത്തി. സംസ്ഥാന സഹായത്തോടെ പ്രവര്‍ത്തിക്കുന്ന ഉന്നത വിദ്യാഭ്യാസ സ്ഥാപനങ്ങളില്‍ ജൂണ്‍ 19 വരെ 25419 ഒഴിവുകള്‍ പരസ്യപ്പെടുത്തി, 6170 എണ്ണം നികത്തി.
    2019-20 സാമ്പത്തിക വര്‍ഷത്തില്‍ രാജ്യത്തെ ഐഐടികള്‍ക്കു വേണ്ടി 5616.77 കോടി രൂപ ബജറ്റ് വിഹിതമായി അനുവദിച്ചു. എച്ച്ഇഎഫ്എ മുഖേനയുള്ള 526.25 കോടി രൂപ കൂടി ചേര്‍ക്കുമ്പോള്‍ ആകെ അനുവദിച്ചത് 6143.02 കോടി രൂപയാണ്.
    ഓഗസ്റ്റ് 23ന് ന്യൂഡല്‍ഹിയിലെ വിജ്ഞാന്‍ഭവനില്‍ 'കാരുണ്യത്തിന്റെ ലോക യുവജന സമ്മേളനം' സംഘടിപ്പിച്ചതുള്‍പ്പെടെ യുനെസ്‌കോയുടെ നിരവധി പരിപാടികള്‍ക്ക് വകുപ്പ് ചുക്കാന്‍ പിടിച്ചു.
    യുനെസ്‌കോയുടെ നിര്‍മ്മാണാത്മക നഗര ശൃംഖലയില്‍ ശ്രീനഗര്‍, മുംബൈ, ലക്നൗ, ഹൈദരാബാദ് നഗരങ്ങളെ നാമനിര്‍ദേശം ചെയ്തു.
    യുനെസ്‌കോ ലോക പൈതൃക കേന്ദ്രം നാമനിര്‍ദ്ദേശം ചെയ്ത പ്രതികരണക്ഷമ മേല്‍നോട്ട ദൗത്യത്തിലെ രണ്ട് അംഗങ്ങള്‍ ഇന്ത്യയുടെ മലയോര റെയില്‍വേയും ലോക പൈതൃക കേന്ദ്രങ്ങളും സന്ദര്‍ശിച്ച് ലോക പൈതൃക സ്ഥിതി നിലനിര്‍ത്തുന്നതിനുള്ള നിര്‍ദേശങ്ങള്‍ നല്‍കി.
    യുനെസ്‌കോയുമായി സഹകരിക്കുന്നതിനുള്ള ഇന്ത്യന്‍ ദേശീയ കമ്മീഷന്‍ പുനസ്സംഘടിപ്പിക്കുന്നതിന് സാംസ്‌കാരിക മന്ത്രാലയത്തില്‍ നിന്നുള്ള നാമനിര്‍ദേശങ്ങള്‍ ക്ഷണിച്ചു.
    നാല്‍പതാമത് യുനെസ്‌കോ പൊതുസമ്മേളനത്തിനുള്ള നാമനിര്‍ദ്ദേശങ്ങള്‍ സാംസ്‌കാരിക മന്ത്രാലയത്തില്‍ നിന്നു ക്ഷണിച്ചു.
    ഇന്ത്യയും 14 യൂറോപ്യന്‍ രാജ്യങ്ങളും തമ്മില്‍ സ്പാര്‍ക്കിനു കീഴില്‍ അധ്യാപകരെയും വിദ്യാര്‍ത്ഥികളെയും പരസ്പരം വിനിമയം ചെയ്യുന്നതിന് ധാരണയായി.
    ഗുരുനാനാക് ദേവ്ജിയുടെ 550-ാം ജന്മ വാര്‍ഷികത്തിന്റെ ഭാഗമായി യു.ജി.സിയുടെ ഏകോപനത്തില്‍ ബ്രിട്ടണിലെ ഒരു സര്‍വകലാശാലയില്‍ ഗുരുനാനാക് ദേവ്ജി ചെയര്‍ സ്ഥാപിക്കാന്‍ നടപടിയായി.
    മാനവ വിഭവശേഷി വികസന മന്ത്രാലയവും വിദ്യാഭ്യാസ സാങ്കേതികവിദ്യാ കമ്പനികളും തമ്മില്‍ പൊതു സ്വകാര്യ പങ്കാളിത്തത്തോടെ സാങ്കേതിക വിദ്യയുടെ ദേശീയ വിദ്യാഭ്യാസ സഖ്യം ( നീറ്റ്) എന്ന പുതിയ പദ്ധതിക്ക് അന്തിമ രൂപമായി.
    നിര്‍മിത ബുദ്ധി മുഖേന വ്യക്തിഗത പഠനം, സാമ്പത്തികമായും സാമൂഹികമായും പിന്നാക്ക മേഖലകളില്‍ നിന്നുള്ള വിദ്യാര്‍ത്ഥികള്‍ക്ക് പ്രത്യേക ശ്രദ്ധ തുടങ്ങിയവയാണ് ലക്ഷ്യങ്ങള്‍.
    അധ്യാപനത്തില്‍ വാര്‍ഷിക പരിശീലന പരിപാടികള്‍ 2018-ല്‍ തുടങ്ങിയിരുന്നു. അതിന്റെ ആദ്യവട്ട പരിശീലനം 2019 മാര്‍ച്ചില്‍ പൂര്‍ത്തിയായി.
    യൂണിവേഴ്സിറ്റി ഗ്രാന്റ്സ് കമ്മീഷന്‍ (യുജിസി) ഗുണമേന്മ മെച്ചപ്പെടുത്തല്‍ പദ്ധതി നടപ്പാക്കി. ഇതിന്റെ ഭാഗമായി 2019 ജൂലൈയില്‍ നടന്ന ശില്‍പ്പശാലയില്‍ 1650 പേര്‍ പങ്കെടുത്തു. 319 ഉന്നത വിദ്യാഭ്യാസ സ്ഥാപനങ്ങള്‍ സ്റ്റുഡന്റ് ഇന്‍ഡക്ഷന്‍ പരിപാടി നടത്തി.
    ജീവന്‍ കൗശല്‍ എന്ന പേരില്‍ വിദ്യാര്‍ത്ഥികള്‍ക്കു വേണ്ടി ജീവിത നൈപുണ്യ പദ്ധതി നടപ്പാക്കി. ഇതിന്റെ പാഠ്യപദ്ധതി സെപ്റ്റംബര്‍ 11ന് പ്രകാശനം ചെയ്തു.
    വിജ്ഞാന കൈമാറ്റത്തിനും ഗ്രാമീണ സമൂഹങ്ങളുടെ പൊതു സാമൂഹിക, സാമ്പത്തികഉന്നമനത്തിനുമായി ഓരോ ഉന്നത വിദ്യാഭ്യാസ സ്ഥാപനവും കുറഞ്ഞത് അഞ്ചു ഗ്രാമങ്ങളെങ്കിലും ദത്തെടുക്കുന്ന പദ്ധതി തുടങ്ങി.
    സാങ്കേതിക മേഖലയിലെ അധ്യാപകര്‍ക്കു വേണ്ടി ലോകത്ത് ആദ്യമായി ഒരു സമഗ്ര പരിശീലന നയം കൊണ്ടുവന്നത് അഖിലേന്ത്യാ സാങ്കേതിക വിദ്യാഭ്യാസ കൗണ്‍സിലിന്റെ (എഐസിടിഇ) നേട്ടമായി.പരീക്ഷാ പരിഷ്‌കരണത്തിന്റെ ഭാഗമായി നടത്തിയ 17 ശില്‍പശാലകളില്‍ 2250 അധ്യാപകര്‍ പങ്കെടുത്തു.എ.ഐ.സി.ടി.ഇയുടെ പ്രത്യേക പോര്‍ട്ടല്‍ വഴി ഒരു ലക്ഷത്തിലധികം ഇന്റേണ്‍ഷിപ്പുകള്‍ വിദ്യാര്‍ത്ഥികളെ അറിയിച്ചു.
    66 കേന്ദ്രങ്ങളില്‍ നടന്ന സ്മാര്‍ട്ട് ഇന്ത്യ് ഹാക്കത്തോണില്‍ മൂന്നു ലക്ഷത്തിലേറെ വിദ്യാര്‍ത്ഥികള്‍ പങ്കെടുത്തു.ഒരു വിദ്യാര്‍ത്ഥിക്ക് ഒരു മരം പദ്ധതിയില്‍ 55,000ല്‍ അധികം എ.ഐ.സി.ടി.ഇ സ്ഥാപനങ്ങള്‍ പങ്കാളികളായി, രണ്ടു ലക്ഷത്തിലേറെ വിദ്യാര്‍ത്ഥികള്‍ പങ്കെടുത്തു. 28 ലക്ഷത്തിലധികം വൃക്ഷത്തൈകള്‍ വച്ചുപിടിപ്പിച്ചു.
    ഐക്യം യാഥാര്‍ത്ഥ്യമാക്കുന്നതിന് വൈവിധ്യം ആഘോഷിക്കുന്ന പരിപാടിയാണ് ഏകഭാരതം ശ്രേഷ്ഠഭാരതം. ഇതുമായി ബന്ധപ്പെട്ട പ്രവര്‍ത്തനങ്ങളില്‍ നാല് ലക്ഷത്തിലധികം പേര്‍ രാജ്യവ്യാപരമായി പങ്കെടുക്കുകയോ സാക്ഷ്യം വഹിക്കുകയോ ചെയ്തു. 358 സ്‌കൂളുകളും 227 ഉന്നത വിദ്യാഭ്യാസ സ്ഥാപനങ്ങളും 7 സര്‍വകലാശാലകളും 7 കേന്ദ്ര മന്ത്രാലയങ്ങളും പരിപാടിയില്‍ പങ്കാളികളായി. സാഹിത്യം, സംസ്‌കാരം, കായികം തുടങ്ങിയ മേഖലകളില്‍ ആയിരത്തോളം പരിപാടികള്‍ സംഘടിപ്പിച്ചു.
    സെപ്റ്റംബര്‍ 1 മുതല്‍ 15 വരെ ഉന്നത വിദ്യാഭ്യാസ സ്ഥാപനങ്ങളില്‍ ശുചിത്വ ഭാരത അഭിയാന്റെ ഭാഗമായ ശുചിത്വ പക്ഷാചരണം പരിപാടികള്‍ സംഘടിപ്പിച്ചു. ശുചിത്വ നിലവാര നിര്‍ണയ പരിപാടികളില്‍ 6900 ഉന്നത വിദ്യാഭ്യാസ സ്ഥാപനങ്ങള്‍ പങ്കെടുത്തു.
    ഭരണഘടനാ ദിനമായ നവംബര്‍-26ന് ഉന്നത വിദ്യാഭ്യാസ സ്ഥാപനങ്ങളില്‍ ഒരു വര്‍ഷം നീളുന്ന ജനകീയ ബോധവല്‍കരണ പരിപാടിക്ക് തുടക്കമിട്ടു. ഭരണഘടനയുടെ ആമുഖം വായിക്കുന്ന പാര്‍ലമെന്റിന്റെ സെന്‍ട്രല്‍ ഹാളില്‍ നിന്നുള്ള തല്‍സമയ ചടങ്ങ് രാജ്യമെമ്പാടും 155075 വിദ്യാര്‍ത്ഥികളും 700 സര്‍വകലാശാലകളില്‍ നിന്നുള്ള അധ്യാപകരും കണ്ടു. വിദ്യാര്‍ത്ഥികള്‍ക്കായി കര്‍തവ്യ പോര്‍ട്ടല്‍ പ്രഖ്യാപിച്ചു. ഉന്നത വിദ്യാഭ്യാസ സ്ഥാപനങ്ങളിലെ വിദ്യാര്‍ത്ഥികള്‍ക്കായി ദേശീയതലത്തില്‍ ഓണ്‍ലൈനായി ലേഖനമെഴുത്ത് മല്‍സരം നടത്തും. മൗലികകടമകള്‍ക്ക് പ്രത്യേക ഊന്നല്‍ നല്‍കുന്ന മല്‍സരം എല്ലാ 11 തവണയായി എല്ലാ മാസവും നടത്തും. ഡിസംബര്‍ 26 ലെ ആദ്യഘട്ടത്തിന് 5000ല്‍ അധികം വിദ്യാര്‍ത്ഥികള്‍ രജിസ്റ്റര്‍ ചെയ്തു. ന്യൂഡല്‍ഹിയിലെ നാഷണല്‍ ലോ യൂണിവേഴ്സിറ്റിയാണ് ദേശീയതലത്തില്‍ ഏകോപനം നിര്‍വഹിക്കുന്നത്. കൂടാതെ സംസ്ഥാന തലത്തില്‍ 25 സര്‍വകലാശാലകളും ഏകോപനം നിര്‍വഹിക്കും.
    *****
    

    
    (Release ID: 1599236) Visitor Counter : 1