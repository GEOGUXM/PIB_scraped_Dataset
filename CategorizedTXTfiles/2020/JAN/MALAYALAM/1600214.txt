      പ്രധാനമന്ത്രിയുടെ ഓഫീസ്‌

      32ാമത് പ്രഗതി യോഗം പ്രധാനമന്ത്രിയുടെ അധ്യക്ഷതയില്‍ ചേര്‍ന്നു
      Posted On: 22 JAN 2020 5:11PM by PIB Thiruvananthpuram


    സദ് ഭരണത്തിനും കേന്ദ്ര, സംസ്ഥാന ഗവണ്‍മെന്റുകള്‍ പങ്കാളികളായ പദ്ധതികള്‍ സമയബന്ധിതമായി പൂര്‍ത്തിയാക്കുന്നതിനുമുള്ള വിവര സാങ്കേതിക വിദ്യയില്‍ അധിഷ്ഠിതമായ പ്രഗതിയുടെ 2020 ലെ ആദ്യ യോഗത്തില്‍ പ്രധാനമന്ത്രി ശ്രീ. നരേന്ദ്ര മോദി അധ്യക്ഷത വഹിച്ചു. പ്രഗതിയിലൂടെയുള്ള പ്രധാനമന്ത്രിയുടെ മുപ്പത്തി രണ്ടാമത് ആശയ വിനിമയമായിരുന്നു ഇത്.


    
    ഇന്നത്തെ പ്രഗതി യോഗത്തില്‍ പ്രധാനമന്ത്രി ആകെ 11 വിഷയങ്ങളാണ് ചര്‍ച്ച ചെയ്തത്. ഇതില്‍ ഒമ്പതും നടപ്പിലാക്കാന്‍ വൈകിയ പദ്ധതികളുമായി ബന്ധപ്പെട്ടതായിരുന്നു. ഒഡിഷ, തെലങ്കാന, ജാര്‍ഖണ്ഡ്, ബീഹാര്‍, കര്‍ണാടക, ആന്ധ്രാ പ്രദേശ്, കേരളം, ഉത്തര്‍ പ്രദേശ് എന്നീ സംസ്ഥാനങ്ങളിലും മൂന്ന് കേന്ദ്ര ഭരണ പ്രദേശങ്ങളിലുമായാണ് 24000 കോടി രൂപയുടെ ഈ പദ്ധതികള്‍ വ്യാപിച്ചു കിടക്കുന്നത്. റെയില്‍വേ മന്ത്രാലയത്തിന്റെ മൂന്ന് പദ്ധതികള്‍, റോഡ് ഗതാഗത, ഹൈവേ മന്ത്രാലയത്തിന്റെ അഞ്ചു പദ്ധതികള്‍, പെട്രോളിയം, പ്രകൃതി വാതക മന്ത്രാലയത്തിന്റെ ഒരു പദ്ധതി എന്നിവ ഇതിലുള്‍പ്പെടുന്നു.


    
    പി.എം.ജെ.ജെ.വൈ, പി.എം.എസ്.ബി.വൈ ഇന്‍ഷുറന്‍സ് പദ്ധതികളുടെ പുരോഗതി അവലോകനം ചെയ്തു
    പ്രധാനമന്ത്രി ജീവന്‍ ജ്യോതി ബീമാ യോജന(പി.എം.ജെ.ജെ.വൈ), പ്രധാനമന്ത്രി സുരക്ഷ ബീമാ യോജന(പി.എം.എസ്.ബി.വൈ) എന്നിവ സംബന്ധിച്ച പരാതികള്‍ പരിഹരിക്കുന്നതിലെ പുരോഗതി പ്രധാനമന്ത്രി അവലോകനം ചെയ്തു.
    ഇ- ഗവേര്‍ണന്‍സിലൂടെ ഫലപ്രദമായ പൊലീസിംഗ് നടപ്പിലാക്കുന്നതിനുള്ള ക്രൈം ആന്റ് ക്രിമിനല്‍ ട്രാക്കിംഗ് നെറ്റ്‌വര്‍ക്ക് സംവിധാനത്തിന്റെ പുരോഗതിയും പ്രധാനമന്ത്രി അവലോകനം ചെയ്തു.


    
    നേരത്തെ നടന്ന 31 പ്രഗതി പരിപാടികളിലായി 12.30 ലക്ഷം കോടി രൂപ മൊത്തം നിക്ഷേപം വരുന്ന 269 പദ്ധതികള്‍ പ്രധാനമന്ത്രി അവലോകനം ചെയ്തിട്ടുണ്ട്. 17 വ്യത്യസ്ഥ മേഖലകളിലെ 47 ഗവണ്‍മെന്റ് പരിപാടികളുമായി ബന്ധപ്പെട്ട പരാതികള്‍ പരിഹരിക്കുന്നതും പ്രധാനമന്ത്രി അവലോകനം ചെയ്തിട്ടുണ്ട്.
    AM/ND MRD

    
    
    (Release ID: 1600214) Visitor Counter : 3
    
    
      Read this release in: Telugu , Assamese , Kannada , Bengali , English , Urdu , Marathi , Hindi , Punjabi , Gujarati , Tamil