      ടെക്‌സ്റ്റൈല്‍സ് മന്ത്രാലയം

      വര്‍ഷാന്ത്യ അവലോകനം. ടെക്സ്‌റ്റൈല്‍സ് മന്ത്രാലയം
      Posted On: 01 JAN 2020 5:17PM by PIB Thiruvananthpuram


    വര്‍ഷാന്ത്യ അവലോകനം
    ടെക്സ്‌റ്റൈല്‍സ് മന്ത്രാലയം


    മികവിന്റെ ഇഴകള്‍ തുന്നി ടെക്‌സ്റ്റെല്‍സ് മന്ത്രാലയം


    · രാജ്യത്ത് 59 ടെക്സ്റ്റൈല്‍ പാര്‍ക്കുകള്‍ക്ക് അനുമതി നല്‍കി
    · കൈത്തറിക്കായി 21 പുതിയ ബ്ലോക്ക്തല കൂട്ടായ്മകള്‍


    ജനീവയില്‍ 2019 ഒക്ടോബര്‍ 7 മുതല്‍ 11 വരെ നടന്ന ലോക പരുത്തി ദിനാഘോഷങ്ങളില്‍ കേന്ദ്ര ടെക്സറ്റൈല്‍സ് മന്ത്രാലയം പങ്കെടുത്തു. പരുത്തി വ്യവസായ മേഖല അഭിമുഖീകരിക്കുന്ന വെല്ലുവിളികളിലേയ്ക്ക് വെളിച്ചം വീശുന്നതിനാണ് ഡബ്ലു.ടി.ഒ യു.എന്നുമായിച്ചേര്‍ന്ന് പരുത്തി ദിനം ആചരിക്കുന്നത്. ജനീവയില്‍ നടന്ന പങ്കാളിത്ത സമ്മേളനത്തില്‍വെച്ച്,11 ആഫ്രിക്കന്‍ രാജ്യങ്ങള്‍ക്കു വേണ്ടിയുള്ളസാങ്കേതിക സഹായ പദ്ധതിയുടെ രണ്ടാം ഘട്ടം ഇന്ത്യ നടപ്പിലാക്കുമെന്ന് കേന്ദ്ര ടെക്‌സ്റ്റെല്‍സ് മന്ത്രി പ്രഖ്യാപിച്ചു. മാലി, ഘാന, ടോഗോ, സാംബിയ, താന്‍സാനിയ എന്നീ രാജ്യങ്ങളിലേക്കു കൂടി ഇന്ത്യ ഈ സാങ്കേതിക സഹായ പദ്ധതി വ്യാപിപ്പിക്കും.
    2011 നും 18നും ഇടയില്‍ ഏഴ് ആഫ്രിക്കന്‍ രാജ്യങ്ങള്‍ക്കു വേണ്ടി ഇന്ത്യ 2.85 ദശലക്ഷം ഡോളറിന്റെ കോട്ടണ്‍ സാങ്കേതിക സഹായ പരിപാടി നടപ്പിലാക്കി. വിവിധ നടപടികളിലൂടെ പരുത്തി, പരുത്തി തുണികള്‍ എന്നിവയുടെയും വസ്ത്ര വ്യാപാരത്തിന്റെയും മത്സരക്ഷമത ഉയര്‍ത്തുകയായിരുന്നു ലക്ഷ്യം.
    പരുത്തി ഒരു ആഗോള ഉല്‍പ്പന്നമാണ്. ഒരു ടണ്‍ കോട്ടണ്‍ ശരാശരി 5 തൊഴിലാളികള്‍ക്ക് ഒരു വര്‍ഷം മുഴുവന്‍ തൊഴിലവസരം നല്‍കും. പരുത്തിക്കുരുവില്‍ നിന്ന് ഭക്ഷ്യ എണ്ണയും കാലിത്തീറ്റയും നിര്‍മ്മിക്കുന്നുണ്ട്. വരള്‍ച്ചയെ ചെറുക്കുന്ന വിളയാണ് പരുത്തി. വരണ്ട കാലാവസ്ഥയ്ക്ക് വളരെ യോജിച്ചതാണിത്. ലോകത്തിലെ കൃഷിക്ക് അനുയോജ്യമായ 2.1 ശതമാനം സ്ഥലത്ത് പരുത്തി കൃഷി ചെയ്തു വരുന്നു.
    പഷ്മീന ഷാളുകള്‍
    പഷ്മീന ഷാളുകള്‍ ഉള്‍പ്പെടെയുള്ള കൈത്തറി ഉത്പ്പന്നങ്ങള്‍ക്ക് ഇന്ത്യാ ഗവണ്‍മെന്റ് കൈത്തറി വിപണന സഹായ പദ്ധതി പ്രകാരം വിപണന സൗകര്യങ്ങള്‍ ലഭ്യമാക്കുന്നുണ്ട്. രാജ്യത്തെ നെയ്ത്തുകാരെ സഹായിക്കുന്നതിന് 2016 -17 കാലഘട്ടത്തില്‍ രാജ്യത്താകമാനം 678 വിപണന പ്രദര്‍ശനങ്ങള്‍ സംഘടിപ്പിച്ചു. ജമ്മുകാശ്മീരില്‍ രണ്ടു ടെക്സ്‌റ്റൈല്‍ പാര്‍ക്കുകള്‍ ആരംഭിച്ചു. 2019 ഓഗസ്റ്റില്‍ പഷ്മീന ഉത്പ്പന്നങ്ങളുടെ പരിശുദ്ധി പരിശോധിക്കുന്നതിനും അടയാളപ്പെടുത്തുന്നതിനും ലേബല്‍ പതിക്കുന്നതിനുമുള്ള മാനദണ്ഡങ്ങള്‍ ബ്യൂറോ ഓഫ് ഇന്ത്യന്‍ സ്റ്റാന്‍ഡേര്‍ഡ്സ് പ്രസിദ്ധീകരിച്ചു. ലഡാക്കിലെ കലാകാരന്മാരുടെ താല്പര്യങ്ങള്‍ സംരക്ഷിക്കുന്നതിനും പഷ്മീന ഉത്പ്പന്നങ്ങളുടെ പരിശുദ്ധിഉറപ്പു വരുത്തുന്നതിനും ഈ സാക്ഷ്യപത്രങ്ങള്‍ സഹായിക്കും.
    ടെക്നിക്കല്‍ ടെക്‌സ്റ്റെല്‍ വ്യവസായം
    അഗ്രോ ടെക്‌സ്റ്റെല്‍സ്, വൈദ്യശാസ്ത്രം, വ്യവസായങ്ങള്‍, ജിയോ ടെക്‌സ്റ്റെല്‍സ്, പ്രൊട്ടക്ഷന്‍ ടെക്‌സ്റ്റെല്‍സ്, സ്‌പോര്‍ട്‌സ് ടെക്‌സ്റ്റെല്‍സ്, പ്രതിരോധം, ഗതാഗതം, തുടങ്ങിയ മേഖലകളില്‍ ഉപയോഗിക്കുന്ന ഉല്‍പ്പന്നങ്ങളാണ് ഈ വ്യവസായത്തിനു കീഴില്‍ വരുന്നത്.
    ദേശീയ ആരോഗ്യ ദൗത്യം, ജല്‍ ജീവന്‍ ദൗത്യം, ദേശീയ ഹോര്‍ട്ടികള്‍ച്ചര്‍ ദൗത്യം, ദേശീയ പാതകള്‍, റെയില്‍വേ, തുറമുഖങ്ങള്‍ എന്നിവയുടെ അടിസ്ഥാന സൗകര്യ വികസനം തുടങ്ങി നിരവധി ഉപയോഗങ്ങള്‍ ടെക്നിക്കല്‍ ടെക്സ്റ്റൈലുകള്‍ക്കുണ്ട്. അതിനാല്‍ രാജ്യത്തെ ടെക്നിക്കല്‍ ടെക്സ്റ്റൈല്‍ വ്യവസായത്തിന്റെ ത്വരിത വളര്‍ച്ചക്കായി നിരവധി വന്‍ സംരംഭങ്ങള്‍ക്ക് ഗവണ്‍മെന്റ് തുടക്കം കുറിച്ചിട്ടുണ്ട്.2019 ഏപ്രില്‍ - ജൂണ്‍ കാലയളവില്‍ ടെക്നിക്കല്‍ ടെക്സ്‌റ്റൈലുകളുടെ കയറ്റുമതി 11 ശതമാനം വര്‍ധിച്ചു. 348 ടെക്നിക്കല്‍ ടെക്സ്‌റ്റൈല്‍ ഉത്പ്പന്നങ്ങള്‍ക്ക് ബ്യൂറോ ഓഫ് ഇന്ത്യന്‍ സ്റ്റാന്‍ഡേര്‍ഡ്സ് നിലവാരം നിശ്ചയിച്ചു. 'സമര്‍ത്ഥ്' എന്ന നൈപുണ്യ വികസന പദ്ധതിയില്‍ ടെക്‌നിക്കല്‍ ടെക്‌സ്റ്റെല്‍ മേഖലക്കായി അധികമായി 6 പാഠ്യ പദ്ധതികള്‍ കൂട്ടിച്ചേര്‍ത്തു.
    2017 -18 കാലഘട്ടത്തില്‍ ടെക്‌നിക്കല്‍ ടെക്‌സ്റ്റെല്‍ മേഖലയുടെ വിപണി 1,16,217 കോടി രൂപയുടേതായിരുന്നു. 2020 -21 ല്‍ ടെക്നിക്കല്‍ ടെക്സ്‌റ്റൈല്‍ വിപണി രണ്ടു ലക്ഷം കോടി രൂപ പിന്നിടുമെന്നാണ് പ്രതീക്ഷ.
    വടക്കു കിഴക്കന്‍ മേഖലയില്‍ അഗ്രോ ടെക്സ്റ്റൈലുകള്‍ ഉപയോഗിച്ച് കൃഷിയില്‍ നിന്നുള്ള വരുമാനം 67 - 75 ശതമാനം വരെ ഉയര്‍ത്താമെന്നു കണ്ടെത്തി. കൃഷിയില്‍ വെള്ളത്തിന്റെ ഉപയോഗം 30 -45 ശതമാനം വരെ ഈ രീതി ഉപയോഗിച്ച് കുറയ്ക്കുകയും ചെയ്യാം. റോഡുകള്‍ക്കും മലഞ്ചെരിവുകള്‍ക്കും അടിസ്ഥാന വികസനത്തിനായി ജിയോ ടെക്സ്റ്റൈല്‍സ് ഉപയോഗിക്കുന്നുണ്ട്.
    ഹരിയാനയിലെ പഞ്ച്കുലയിലും ജാര്‍ഖണ്ഡിലെ റാഞ്ചിയിലും ഉള്‍പ്പെടെ രാജ്യത്തുടനീളം നാഷണല്‍ ഇന്‍സ്റ്റിറ്റ്യൂട്ട് ഓഫ് ഫാഷന്‍ ടെക്നോളജിക്ക് പുതിയ കാമ്പസുകള്‍ അനുവദിച്ചു.
    ഇന്റഗ്രേറ്റഡ് ടെക്സ്‌റ്റൈല്‍ പാര്‍ക്കുകള്‍
    രാജ്യത്ത് ടെക്സ്‌റ്റൈല്‍ യൂണിറ്റുകള്‍ സ്ഥാപിക്കുന്നതിന് 40 കോടി രൂപ, അതായത് പദ്ധതിച്ചെലവിന്റെ 40 ശതമാനം വരെ ഗവണ്‍മെന്റ് സാമ്പത്തിക സഹായം നല്‍കും. അരുണാചല്‍ പ്രദേശ്, അസം, മണിപ്പൂര്‍, മേഘാലയ, മിസോറാം, നാഗാലാന്‍ഡ്, ത്രിപുര, സിക്കിം, ഹിമാചല്‍ പ്രദേശ്, ഉത്തരാഖണ്ഡ്, ജമ്മു കാശ്മീര്‍ എന്നിവിടങ്ങളില്‍ ആദ്യത്തെ രണ്ടു പദ്ധതികള്‍ക്ക് പദ്ധതിച്ചെലവിന്റെ 90 ശതമാനം (40 കോടി) വരെ സഹായം ലഭിക്കും. രാജ്യത്ത് 59 ടെക്സ്‌റ്റൈല്‍ പാര്‍ക്കുകള്‍ക്ക് അനുമതി നല്കിയിട്ടുണ്ട്. ഇവയില്‍ 22 എണ്ണത്തിന്റെ നിര്‍മ്മാണം പൂര്‍ത്തിയായി.
    കാര്യശേഷി നിര്‍മ്മാണം
    ടെക്സ്‌റ്റൈല്‍ മേഖലയിലെ കാര്യശേഷി നിര്‍മ്മാണ പദ്ധതിയുടെ ഭാഗമായി പത്തു ലക്ഷം പേര്‍ക്ക് പരിശീലനം നല്കും. ഇതിന് 1300 കോടി രൂപ ചെലവഴിക്കും. ഈ പദ്ധതിയുടെ കീഴില്‍ 18 സംസ്ഥാനങ്ങളിലായി ഗവണ്‍മെന്റിന്റെ സില്‍ക്ക് ബോര്‍ഡ്, കരകൗശല കൈത്തറി സ്ഥാപനങ്ങള്‍, നാഷണല്‍ ജൂട്ട് ബോര്‍ഡ് എന്നിവിടങ്ങളിലെ 4 ലക്ഷം പേര്‍ക്ക് പരിശീലനം നല്കും. പരിശീലന പരിപാടിയുടെ മേല്‍നോട്ടത്തിനായി മാനേജ്മെന്റ് ഇന്‍ഫര്‍മേഷന്‍ സിസ്റ്റം നടപ്പാക്കിയിട്ടുണ്ട്. സമര്‍ത്ഥ് എന്നാണ് പരിശീലന പരിപാടിയുടെ പേര്.
    പവര്‍ ടെക്സ്
    പവര്‍ ടെക്സ് ഇന്ത്യയുടെ കീഴില്‍ 4797 തറികള്‍ നവീകരിച്ചു. 44.98 കോടി രൂപ ഇതിനായി ചെലവഴിച്ചു. 7.64 കോടി രൂപ ചെലവില്‍ 141 പദ്ധതികള്‍ക്കു കൂടി ഗ്രൂപ്പ് വര്‍ക്ക് ഷെഡ് മാതൃകയില്‍ അംഗീകാരമായിട്ടുണ്ട്. 12 ബയേര്‍സ് സെല്ലര്‍ മീറ്റുകള്‍ സംഘടിപ്പിച്ചു. 4.58 കോടി രൂപ ചെലവില്‍ പത്തൊമ്പത് പവര്‍ലൂം സര്‍വീസ് സെന്ററുകള്‍ കൂടി സ്ഥാപിച്ചു.
    പട്ട് ഉത്പാദനത്തില്‍ വളര്‍ച്ച
    ഇന്ത്യന്‍ പട്ട് വ്യവസായത്തില്‍ അഞ്ച് സാങ്കേതിക വിദ്യകള്‍ക്ക് പേറ്റന്റ് ലഭിച്ചു. 55 ഗവേഷണങ്ങള്‍ പൂര്‍ത്തിയായി. പുതിയ 55 സാങ്കേതിക വിദ്യകള്‍ ലഭ്യമാക്കി.കേന്ദ്ര സില്‍ക്ക് ബോര്‍ഡ് വഴി 13885 പേര്‍ക്ക് വിദഗ്ധ പരിശീലനം നല്കി. അസംസ്‌കൃത പട്ട് ഉത്പാദനം 11 ശതമാനം വര്‍ധിച്ചു. പട്ടുനൂല്‍ പുഴുക്കളെ ഉപയോഗിച്ചുള്ള പട്ട് നിര്‍മ്മാണത്തില്‍ 18.95 ശതമാനമാണ് വളര്‍ച്ച. പട്ട് ഉത്പാദകര്‍ക്കായി സില്‍ക്ക് ബോര്‍ഡിന് നിരവധി സഹായ പദ്ധതികളാണ് ടെക്സ്‌റ്റൈല്‍സ് മന്ത്രാലയം ആവിഷ്‌കരിച്ചിട്ടുള്ളത്. 32552 ഏക്കറില്‍ മള്‍ബറി കൃഷി വ്യാപിപ്പിച്ചിട്ടുണ്ട്. 2018 -19 ല്‍ ഇന്ത്യയുടെ മൊത്തം പട്ട് ഉത്പാദന വളര്‍ച്ച 22 ശതമാനമാണ്. ആദിവാസി സമൂഹത്തിന് ഇത് അനേകം തൊഴിലവസരങ്ങള്‍ നല്കുന്നു. മഹാത്മഗാന്ധി ദേശീയ തൊഴിലുറപ്പ് പദ്ധതി, രാഷ്ട്രീയ കൃഷി വികാസ് യോജന എന്നിവ വഴി പട്ടുനൂല്‍ കൃഷി വികസനത്തിനായി കേന്ദ്ര ഗവണ്‍മെന്റ് സഹായങ്ങള്‍ നല്‍കി വരുന്നുണ്ട്.
    ചണം വ്യവസായം
    ഇന്ത്യന്‍ സമ്പദ് വ്യവസ്ഥയില്‍ സുപ്രധാന സ്ഥാനമാണ് ചണം വ്യവസായത്തിനുള്ളത്. പശ്ചിമ ബംഗാള്‍ ഉള്‍പ്പെടെയുള്ള കിഴക്കന്‍ മേഖലയിലെ മുഖ്യ വ്യവസായങ്ങളില്‍ ഒന്നാണിത്.പുനരുപയോഗം, സ്വാഭാവികം, ജീര്‍ണിക്കുന്നത്, പ്രകൃതി സൗഹൃദം തുടങ്ങി സുരക്ഷിതമായി പൊതിയുന്നതിനുള്ള എല്ലാ മാനദണ്ഡങ്ങളും പാലിക്കപ്പെടുന്ന നാരാണ് ചണം. രാജ്യത്തെ 0.37 ദശലക്ഷം തൊഴിലാളികള്‍ ഈ മേഖലയില്‍ പണിയെടുക്കുന്നു. കൂടാതെ നാലു ദശലക്ഷം കുടംബങ്ങള്‍ക്കും ഈ മേഖല ഉപജീവന മാര്‍ഗ്ഗമാണ്. ചണ കര്‍ഷകരുടെ ക്ഷേമത്തിനും കൃഷിയില്‍ നിന്ന് ഗുണത്തിലും അളവിലും മെച്ചപ്പെട്ട വിളവ് ലഭിക്കുന്നതിനുള്ള ശാസ്ത്രീയ കൃഷി രീതികള്‍ അവലംബിക്കുന്നതിനുമുള്ള നടപടികള്‍ ഗവണ്‍മെന്റ് സ്വീകരിച്ചിട്ടുണ്ട്. ഇതിനായി നിലവിലുള്ള സാങ്കേതിക വിദ്യകള്‍ നവീകരിക്കുക, പുതിയ ചണ മില്ലുകള്‍ സ്ഥാപിക്കുക, പുതിയ യന്ത്രങ്ങള്‍ വാങ്ങുക തുടങ്ങിയ പദ്ധതികള്‍ ആവിഷ്‌കരിച്ചു കഴിഞ്ഞു.
    ചണം കയറ്റി അയക്കുന്നതിനായി എക്സ്പോര്‍ട്ട് മാര്‍ക്കറ്റ് ഡവലപ്മെന്റ് അസിസ്റ്റന്‍സ് സ്‌കീം ആരംഭിച്ചു. മെട്രോ നഗരങ്ങള്‍, സംസ്ഥാന തലസ്ഥാനങ്ങള്‍, വിനോദ സഞ്ചാര കേന്ദ്രങ്ങള്‍ എന്നിവിടങ്ങളില്‍ ചണത്തിന്റെ വൈവിധ്യമാര്‍ന്ന ഉത്പ്പന്ന വില്പന ശാലകളും തുറന്നു. ചണ മില്ലുകളോടനുബന്ധിച്ച് തൊഴിലാളി ക്ഷേമ പദ്ധതികളുടെ ഭാഗമായി സുലഭ് ശൗചാലയങ്ങള്‍ നിര്‍മ്മിച്ചു നല്‍കിവരുന്നു. തൊഴിലാളികളുടെ പെണ്‍മക്കളില്‍ 10, 12 ക്ലാസുകളില്‍ പഠിക്കുന്നവര്‍ക്ക് വിദ്യാഭ്യാസ സഹായങ്ങളും ലഭ്യമാക്കുന്നുണ്ട്.
    ഇന്ത്യയുടെ ചണ വ്യവസായം ശക്തിപ്പെടുത്തുന്നതിന് ഗവണ്‍മെന്റ് തലത്തില്‍ ഇന്ത്യന്‍ ജൂട്ട് ഇന്‍ഡസ്ട്രി റിസര്‍ച്ച് അസോസിയേഷന്‍ സ്ഥാപിച്ചിട്ടുണ്ട്. ഇതിന്റെ ആഭിമുഖ്യത്തില്‍ ചണച്ചെടിയുടെ വേഗത്തിലുള്ള വളര്‍ച്ച, വെട്ടിയെടുക്കല്‍, പ്രകൃതി സൗഹൃദ സംസ്‌കരണം തുടങ്ങിയ മേഖലകളില്‍ വൈവിധ്യമാര്‍ന്ന ഗവേഷണങ്ങളും നടക്കുന്നു.
    പ്ലാസ്റ്റിക് നിരോധനം നടപ്പിലായ സാഹചര്യത്തില്‍ ചണത്തില്‍ നിന്ന് സഞ്ചികള്‍, റോഡ് നിര്‍മ്മാണത്തിന് ഭൗമ ആവരണങ്ങള്‍, ചണ തെര്‍മോ പ്ലാസ്റ്റിക് തുടങ്ങിയ ഉത്പ്പന്നങ്ങളും, ചണം അടിസ്ഥാനമാക്കി സാനിട്ടറി നാപ്കിനുകള്‍ വരെ വികസിപ്പിക്കുന്നുണ്ട്.
    സമഗ്ര കൈത്തറി വികസനം
    സമഗ്ര കൈത്തറി സംഘ വികസന പദ്ധതിയില്‍ ഉള്‍പ്പെടുത്തിഅടുത്ത അഞ്ചു വര്‍ഷത്തിനുള്ളില്‍ 40 കോടി രൂപ മുടക്കി രാജ്യത്തെ 15000 കൈത്തറികള്‍ വികസിപ്പിക്കാനാണ് ഗവണ്‍മെന്റ് ഉദ്ദേശിക്കുന്നത്. ലൈറ്റിംഗ് യൂണിറ്റ്, കൈത്തറികളുടെയും അനുബന്ധ ഭാഗങ്ങളുടെയും സാങ്കേതിക നവീകരണം, എന്നിവയ്ക്ക് ഗവണ്‍മെന്റ് 90 ശതമാനം സഹായം നല്‍കും. ഡിസൈന്‍ സ്റ്റുഡിയോ, വിപണന സമുച്ചയം, വസ്ത്രനിര്‍മ്മാണ യൂണിറ്റ്, വിപണി വികസനം, പ്രചാരണം, കയറ്റുമതി എന്നിവയ്ക്ക് 80 ശതമാനം സഹായവും ഇന്ത്യ ഗവണ്‍മെന്റ് നല്കും. ഇതിനായി എട്ട് മെഗാ ഹാന്‍ഡ്ലൂം ക്ലസ്റ്ററുകള്‍ വികസിപ്പിച്ചു വരുന്നു. രാജ്യത്തെ 1.75 ലക്ഷം നെയ്ത്തുകാര്‍ക്ക് 131.91 കോടി രൂപയുടെ സഹായം 2019 -20 സാമ്പത്തിക വര്‍ഷത്തില്‍ വിതരണം ചെയ്തു.കൂടാതെ ദേശീയ കൈത്തറി വികസന പരിപാടി വഴി 294 ബ്ലോക്ക് തല സംഘങ്ങളിലെ 1.6 ലക്ഷം തൊഴിലാളികള്‍ക്ക് 165.99 കോടി രൂപയുടെ സഹായവും നല്കിയിട്ടുണ്ട്.
    മുദ്ര പദ്ധതിയില്‍ 181.68 കോടി രൂപ നെയ്ത്തുകാര്‍ക്ക് അനുവദിച്ചു.8611 തൊഴിലാളികള്‍ക്ക് വിദഗ്ധ പരിശീലനം നല്കി. രാജ്യത്തെ 34 അവികസിത ജില്ലകളില്‍ 38.77 കോടി രൂപ കൈത്തറി വികസനത്തിന് അനുവദിച്ചു. കൈത്തറി നെയ്ത്തുകാരുടെ ഉത്പാദക കമ്പനികള്‍, സംഘങ്ങള്‍ സ്വയംസഹായ സംഘങ്ങള്‍ എന്നിവ രൂപീകരിച്ച് കമ്പനി നിയമത്തിന്‍ കീഴിലാക്കി.
    കൈത്തറികളുടെ നവീകരണം
    കമേഴ്സ്യല്‍ ഇന്റലിജന്റസ് ആന്‍ഡ് സ്റ്റാറ്റിസ്റ്റിക്സ് ഡയറക്ടറേറ്റിന്റെ കണക്കു പ്രകാരം 2018 -19 വര്‍ഷത്തില്‍ 29.93 ലക്ഷം പരുത്തികെട്ടുകള്‍ ഇറക്കുമതി ചെയ്യുകയും 2019 ജനുവരി 31 വരെ 42.83 ലക്ഷം കെട്ടുകള്‍ കയറ്റുമതി ചെയ്യുകയും ചെയ്തു.രാജ്യത്ത് ഇപ്പോള്‍ ആവശ്യത്തിനു പരുത്തി ലഭ്യമാണ്.
    രാജ്യത്തെ നെയ്ത്തു തൊഴിലാളികള്‍ക്കും അവരുടെ കുടുംബങ്ങള്‍ക്കും വിദ്യാഭ്യാസ സൗകര്യങ്ങള്‍ ലഭ്യമാക്കുന്നതിന് ടെക്സ്‌റ്റൈല്‍സ്മന്ത്രാലയവും ഇന്ദിരാ ഗാന്ധി നാഷണല്‍ ഓപ്പണ്‍ യൂണിവേഴ്സിറ്റിയും നാഷണല്‍ ഇന്‍സ്റ്റിറ്റ്യൂട്ട് ഓഫ് ഓപ്പണ്‍ സ്‌കൂളിംഗും തമ്മില്‍ ധാരണാ പത്രം ഒപ്പിട്ടിട്ടുണ്ട്. രൂപകല്പന, വിപണനം, വ്യവസായ വികസനം തുടങ്ങിയ പ്രത്യേക വിഷയങ്ങളില്‍ നാഷണല്‍ ഇന്‍സ്റ്റിറ്റ്യൂട്ട് ഓഫ് ഓപ്പണ്‍ സ്‌കൂളിംഗ് സെക്കന്‍ഡറി തലം വരെ കൈത്തറി നെയ്ത്തുകാര്‍ക്ക് വിദൂര വിദ്യാഭ്യാസം നല്‍കും. ഇഗ്‌നോ ആകട്ടെ, തൊഴില്‍ പുരോഗതി ആഗ്രഹിക്കുന്ന നെയ്ത്തുകാര്‍ക്കും മക്കള്‍ക്കും തുടര്‍ വിദ്യാഭ്യാസവും നല്‍കും. പട്ടിക ജാതി,പട്ടിക വര്‍ഗ്ഗക്കാര്‍, ദാരിദ്ര്യ രേഖയ്ക്കു താഴെയുള്ളവര്‍ എന്നീ വിഭാഗങ്ങള്‍ക്ക് അടയ്ക്കുന്ന ഫീസില്‍ 75 ശതമാനം വരെ ടെക്സ്‌റ്റൈല്‍സ് മന്ത്രാലയം തിരികെ നല്‍കും.
    ടെക്സ്‌റ്റൈല്‍സ് മന്ത്രാലയം കൈത്തറി തൊഴിലാളികള്‍ക്ക് നേരിട്ടുള്ള ആനുകൂല്യ വിതരണ പ്രകാരം നിരവധി പദ്ധതികള്‍ ആവിഷ്‌കരിച്ചു വരുന്നുണ്ട്.
    മുദ്ര വായ്പ - ആറു ശതമാനം പലിശയ്ക്ക് മൂന്നു വര്‍ഷത്തേയ്ക്ക് പരമാവധി 100000 രൂപവരെ വായ്പ ലഭിക്കും. 20 ശതമാനം വരെ മാര്‍ജിന്‍മണിയായും ലഭിക്കും.
    പെന്‍ഷന്‍ പദ്ധതി - ശില്പ ഗുരു അവാര്‍ഡുകള്‍ , ദേശീയ സംസ്ഥാന അവാര്‍ഡുകള്‍ നേടിയ, 60 വയസിനു മുകളില്‍ പ്രായമുള്ളവര്‍ക്ക് 3500 രൂപ വീതം മാസ പെന്‍ഷന്‍ ലഭ്യമാക്കി വരുന്നു.
    ഇന്‍ഷുറന്‍സ് - 18 -50 പ്രായവിഭാഗത്തില്‍ ഉള്ള കൈത്തറി തൊഴിലാളികളെ ആം ആദ്മി ബീമ യോജനയുടെ കീഴില്‍ അംഗമാക്കിയിട്ടുണ്ട്.
    പെഹ്ചാന്‍ പദ്ധതിക്കു കീഴില്‍ 2019 മാര്‍ച്ച് 31 വരെ 23.68 ലക്ഷം കൈത്തൊഴിലുകാര്‍ക്ക് തിരിച്ചറിയല്‍ കാര്‍ഡുകള്‍ വിതരണം ചെയ്തു കഴിഞ്ഞു. പുതിയ 50000 കലാകാരന്മാര്‍ ഇതില്‍ ചേര്‍ന്നിട്ടുണ്ട്. ഇവര്‍ക്കായി 309 പരിശീലന പരിപാടികള്‍ ഇതു വരെ പൂര്‍ത്തിയാക്കി. അതില്‍ 7600 പേര്‍ പങ്കെടുത്തു. 5754 ഉപകരണ കിറ്റുകള്‍ കൈത്തറി പ്രോത്സാഹന പദ്ധതി പ്രകാരവും 2000 ഉപകരണ കിറ്റുകള്‍, ഡിസൈന്‍ നവീകരണ പദ്ധതി പ്രകാരവും വിതരണം ചെയ്തു. കൈത്തറിയില്‍ 327 പരിശീലന പരിപാടികള്‍ നടത്തി. അതില്‍ 720 പേര്‍ പങ്കെടുത്തു. രാജ്യത്തിനകത്ത് 63 -ഉം പുറത്ത് 54 - ഉം വിപണന മേളകള്‍ സംഘടിപ്പിച്ചു.ഈ സാമ്പത്തിക വര്‍ഷത്തില്‍ 190 മേളകള്‍ രാജ്യത്തിനത്തും 80 മേളകള്‍ രാജ്യത്തിനു പുറത്തും നടത്താനാണ് മന്ത്രാലയം ലക്ഷ്യമിട്ടിട്ടുള്ളത്.
    ******

    
    
    (Release ID: 1598173) Visitor Counter : 3