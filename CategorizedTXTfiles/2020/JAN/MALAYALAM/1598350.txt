      പഴ്‌സണല്‍, പബ്ലിക് ഗ്രീവന്‍സസ് ആന്റ് പെന്‍ഷന്‍സ് മന്ത്രാലയം

      വര്‍ഷാന്ത്യ അവലോകനം: പേഴ്‌സണല്‍, പൊതുപരാതി പരിഹാര, പെന്‍ഷന്‍സ് മന്ത്രാലയം
      സദ്ഭരണ നിര്‍വഹണത്തിന് മികച്ച പ്രവര്‍ത്തനങ്ങള്‍

      Posted On: 03 JAN 2020 11:59AM by PIB Thiruvananthpuram

    സദ്ഭരണ നിര്‍വഹണ ദിനമായ ഡിസംബര്‍ 25ന് സദ്ഭരണ സൂചിക (ജി.ജി.ഐ) പുറത്തിറക്കിക്കൊണ്ടാണ് കേന്ദ്ര പേഴ്‌സണല്‍, പൊതുപരാതി പരിഹാര, പെന്‍ഷന്‍സ് മന്ത്രാലയത്തിന്റെ 2019 ലെ പ്രവര്‍ത്തനങ്ങള്‍ക്ക് പരിസമാപ്തിയായത്. വകുപ്പ് സഹമന്ത്രി ഡോ. ജിതേന്ദ്ര സിംഗ് ആണ് സദ്ഭരണ സൂചിക പുറത്തിറക്കിയത്. രാജ്യത്തെ സംസ്ഥാന, കേന്ദ്ര ഭരണ പ്രദേശങ്ങളിലെ ഭരണനിര്‍വഹണം വിലയിരുത്താനും ഭരണ നിര്‍വ്വഹണം മെച്ചപ്പെടുത്താന്‍ കൂടുതല്‍ ഫലപ്രദമായ മാര്‍ഗങ്ങള്‍ സ്വീകരിക്കാന്‍ ഈ സംസ്ഥാനങ്ങള്‍ക്ക് കൃത്യമായ വിവരങ്ങള്‍ നല്‍കുക എന്നതുമാണ് സദ്ഭരണ സൂചിക കൊണ്ട് ലക്ഷ്യമിടുന്നത്. ഗുണപരമായ താരതമ്യ പഠനത്തിന് ഇതുപയോഗിക്കാനും സ്വന്തം സൂചിക കൂടുതല്‍ മെച്ചപ്പെടുത്താനും സംസ്ഥാനങ്ങള്‍ക്കും കേന്ദ്രഭരണ പ്രദേശങ്ങള്‍ക്കും കഴിയും. സൂചിക തിരഞ്ഞെടുക്കുന്നതിനു നിരവധി തത്വങ്ങളാണ് പരിഗണിക്കുന്നത്. പത്ത് മേഖലകളിലെ ജി.ജി.ഐ ആണ് ഇപ്പോള്‍ തയ്യാറാക്കിയിരിക്കുന്നത്. കൃഷിയും അനുബന്ധ മേഖലകളും, വാണിജ്യവും വ്യവസായവും, മനുഷ്യവിഭവശേഷി വികസനം, പൊതുജനാരോഗ്യം, അടിസ്ഥാന സൗകര്യം, സാമ്പത്തിക ഭരണനിര്‍വഹണം, സാമൂഹികക്ഷേമവും വികസനവും,നീതിന്യായവും സാമൂഹിക സുരക്ഷയും, പരിസ്ഥിതി, പൗരകേന്ദ്രീകൃത ഭരണനിര്‍വഹണം എന്നിവയാണിവ.


    
    നിരവധി മികച്ച പ്രവര്‍ത്തനങ്ങളിലൂടെ ഈ മന്ത്രാലയം കര്‍മശേഷി പ്രകടമാക്കിയ വര്‍ഷമാണ് കടന്നുപോകുന്നത്. സര്‍വീസില്‍ നിന്ന് വിരമിക്കുന്ന കേന്ദ്ര ഗവണ്‍മെന്റ് ജീവനക്കാര്‍ക്കും (ആള്‍ ഇന്ത്യ സര്‍വീസ് അടക്കം) അവരുടെ കുടുംബാംഗങ്ങള്‍ക്കും പ്രയോജനപ്പെടുന്ന വിധം ഒരു കൈപ്പുസ്തകം മന്ത്രാലയം പുറത്തിറക്കി. വിരമിക്കുന്ന സമയത്ത് ലഭിക്കേണ്ട അര്‍ഹമായ അവകാശങ്ങള്‍, നടപടിക്രമങ്ങള്‍ എന്നിലയുള്‍പ്പെടുത്തിയാണ് ഈ കൈപ്പുസ്തകം തയ്യാറാക്കിയിട്ടുള്ളത്. സെന്‍ട്രല്‍ സെക്രട്ടേറിയറ്റ് മാന്വല്‍ ഓഫ് ഓഫീസ് പ്രൊസീഡ്യറിന്റെ 15 ാം ലക്കവും കേന്ദ്ര സഹമന്ത്രി പുറത്തിറക്കി.


    നവംബര്‍ 15, 16 തീയതികളില്‍ ജമ്മു & കാശ്മീര്‍, ലഡാക്ക് എന്നിവിടങ്ങളില്‍ സദ്ഭരണത്തെക്കുറിച്ച മേഖലാ സമ്മേളനം നടത്തി. ക്ഷേമപ്രവര്‍ത്തനങ്ങള്‍ക്ക് ഡിജിറ്റല്‍ സാങ്കേതികവിദ്യകള്‍ ഉപയോഗിച്ച് ജമ്മു, കശ്മീര്‍, ലഡാക്ക് എന്നീ കേന്ദ്രഭരണ പ്രദേശങ്ങളെ ഭരണമികവിന്റെ മാതൃകകളാക്കി വികസിപ്പിക്കുന്നതിന് കേന്ദ്രത്തിന്റെയും മറ്റു സംസ്ഥാന ഗവണ്‍മെന്റുകളുടെയും പങ്കാളിത്തം ഉറപ്പാക്കുന്നതിനേക്കുറിച്ചും സമ്മേളനം ചര്‍ച്ച ചെയ്തു. ജലശക്തി, ദുരന്ത നിവാരണം എന്നിവയില്‍ കേന്ദ്രീകരിച്ച് ' ഏകഭാരതം ശ്രേഷ്ഠഭാരതം' എന്ന വിഷയത്തില്‍ ജമ്മുവില്‍ രണ്ടുദിവസത്തെ മേഖലാ സമ്മേളനം നടത്തി. കാവേരി, ഝലം നദികള്‍ പുനരുജ്ജീവിപ്പിക്കല്‍, കൃഷിക്ക് ജലവിനിയോഗം കുറയ്ക്കല്‍, നഗര പ്രളയം എന്നീ വിഷയങ്ങളില്‍ പ്രത്യേക സമ്മേളനങ്ങളും അനുഭവങ്ങള്‍ പങ്കുവയ്ക്കുന്ന ചര്‍ച്ചകളും നടന്നു.


    പേഴ്‌സണല്‍, പൊതുപരാതി പരിഹാര, പെന്‍ഷന്‍സ് മന്ത്രാലയം കേന്ദ്ര ഇലക്ട്രോണിക്‌സ്, വിവര സാങ്കേതികവിദ്യ മന്ത്രാലയവും മേഘാലയ ഗവണ്മെന്റുമായി ചേര്‍ന്ന് ആഗസ്റ്റില്‍ ഷില്ലോംഗില്‍ 22-ാമത് ഇ-ഗവേണന്‍സ് സമ്മേളനം നടത്തി. 'ഡിജിറ്റല്‍ ഇന്ത്യ: മികവിലേക്കുള്ള വിജയം' എന്നതായിരുന്നു സമ്മേളനത്തിന്റെ പ്രമേയം. രാജ്യത്തെ ഇ ഗവേണന്‍സ് നയം സംബന്ധിച്ച രൂപരൂഖ ഉള്‍പ്പെടുന്ന ചരിത്രപരമായ ഷില്ലോംഗ് പ്രഖ്യാപനം സമ്മേളനം അംഗീകരിച്ചു.


    കേരള ഗവണ്‍മെന്റുമായി ചേര്‍ന്ന് 2019 ആഗസ്റ്റ് 27നും 28നും തിരുവനന്തപുരത്ത് ഇ- ഗവേര്‍ണന്‍സിനേക്കുറിച്ച് ദേശീയ സെമിനാര്‍ നടത്തി. പൗരന്മാരുടെ ഡിജിറ്റല്‍ ശാക്തീകരണം എന്നതായിരുന്നു വിഷയം.


    പൗരന്മാരുടെ ശാക്തീകരണത്തിനുള്ള 'നാഗ്പൂര്‍ പ്രമേയം' മറ്റൊരു ശ്രദ്ധേയ കാല്‍വയ്പായി. 'പൊതുജനങ്ങള്‍ക്കുള്ള സേവനങ്ങള്‍ മെച്ചപ്പെടുത്തല്‍- ഗവണ്‍മെന്റുകളുടെ പങ്ക്' എന്ന വിഷയത്തില്‍ ഡിസംബര്‍ 21നും 22നും നാഗ്പൂരില്‍ നടന്ന മേഖലാ സമ്മേളനത്തിന്റെ സമാപനത്തിലായിരുന്നു ഈ പ്രമേയം. ജനങ്ങള്‍ക്ക് സമയബന്ധിതമായി സേവനങ്ങള്‍ ഉറപ്പാക്കുന്നതിന് കേന്ദ്ര ഗവണ്‍മെന്റ്, മഹാരാഷ്ട്ര ഗവണ്‍മെന്റുമായും പൊതുജനങ്ങളുടെ അവകാശങ്ങള്‍ സംബന്ധിച്ച മഹാരാഷ്ട്ര സംസ്ഥാന കമ്മീഷനുമായും സഹകരിച്ച് പ്രവര്‍ത്തിക്കും എന്ന് വ്യക്തമാക്കി.


    ലോക്പാല്‍ അധ്യക്ഷനായി ജസ്റ്റിസ് പി സി ഘോസയും, എട്ട് അംഗങ്ങളും സത്യപ്രതിജ്ഞ ചെയ്ത് ചുമതലയേറ്റു. ലോക്പാലിന്റെ ലോഗോ, ആപ്തവാക്യം, വെബ്‌സൈറ്റ് എന്നിവയും 2019 ല്‍ പ്രകാശനം ചെയ്തു.


    കേന്ദ്ര വിവരാവകാശ കമ്മീഷന്‍ അംഗങ്ങളായി ശ്രീ യശ്‌വര്‍ദ്ധന്‍ കുമാര്‍ സിന്‍ഹ, ശ്രീമതി വനജ എന്‍ സര്‍ണ, ശ്രീ നീരജ് കുമാര്‍ ഗുപ്ത, ശ്രീ സുരേഷ് ഗുപ്ത എന്നിവര്‍ മുഖ്യ വിവരാവകാശ കമ്മീഷണര്‍ ശ്രീ സുധീര്‍ ഭാര്‍ഗവയ്ക്കു മുന്നില്‍ ജനുവരി ഒന്നിനു സത്യപ്രതിജ്ഞ ചെയ്തു. ഇതോടെ കമ്മീഷന്‍ അംഗങ്ങളുടെ എണ്ണം ഏഴ് ആയി. മുഖ്യ വിവരാവകാശ കമ്മീഷണറുടെയും അംഗങ്ങളുടെയും സേവന വേതന വ്യവസ്ഥകള്‍ സംബന്ധിച്ച ഭേഗഗതി ലോക്‌സഭ ജൂലൈ 22നും രാജ്യസഭ 25നും പാസാക്കി.


    കേന്ദ്രീകൃത പൊതു പരാതി പരിഹാര, വിശകലന സംവിധാനം സംബന്ധിച്ച് നവംബര്‍ 5ന് ദേശീയ ശില്‍പശാല നടത്തി. സാമ്പത്തിക സേവനങ്ങള്‍, ടെലികമ്യൂണിക്കേഷന്‍ വകുപ്പുകളില്‍ ഈ സംവിധാനം നടപ്പാക്കുന്നതിന്റെയും ജനങ്ങളുടെ പരാതി പരിഹാരത്തിനുമുള്ള വിവരങ്ങള്‍ നവീകരിക്കുന്ന ഓണ്‍ലൈന്‍ ഹാക്കത്തോണിന്റെയും ഉദ്ഘാടനവും ശില്‍പശാലയില്‍ നടത്തി. തപാല്‍ വകുപ്പില്‍ സെപ്റ്റംബര്‍ 25ന് കേന്ദ്രീകൃത പൊതുപരാതി പരിഹാര, മേല്‍നോട്ട സംവിധാനം തുടങ്ങി.


    മാലദ്വീപിലെ 1000 ഗവണ്‍മെന്റ് ഉദ്യോഗസ്ഥര്‍ക്ക് അഞ്ചു വര്‍ഷം പരിശീലനം നല്‍കുന്നതു സംബന്ധിച്ച് ഇന്ത്യയുടെ ഏറ്റവും പ്രധാനപ്പെട്ട സിവില്‍ സര്‍വീസ് പരിശീലന കേന്ദ്രമായ ദേശീയ സദ്ഭരണ കേന്ദ്രം (എന്‍.സി.ജി.ജി) മാലദ്വീപ് സിവില്‍ സര്‍വീസ് കമ്മീഷനുമായി ജൂണ്‍ 8ന് പ്രധാനമന്ത്രിയുടെ മാലി സന്ദര്‍ശന വേളയില്‍ ധാരണാപത്രം ഒപ്പുവച്ചു.


    മാലദ്വീപ് ഗവണ്‍മെന്റിലെ സെക്രട്ടറിമാര്‍ക്കും സെക്രട്ടറി ജനറല്‍മാര്‍ക്കും സദ്ഭരണ നിര്‍വഹണത്തില്‍ ശേഷി വികസന പരിപാടി ഡിസംബര്‍ 6 മുതല്‍ 13 വരെ സംഘടിപ്പിച്ചു. 15 സ്ഥിരം സെക്രട്ടറിമാരും സെക്രട്ടറി ജനറല്‍മാരും പങ്കെടുത്തു.


    മംഗോളിയയിലെ സിവില്‍ സര്‍വീസ് കൗണ്‍സിലും ഇന്ത്യയുടെ യൂണിയന്‍ പബ്ലിക് സര്‍വീസ് കമ്മീഷനും (യുപിഎസ്‌സി) തമ്മില്‍ സഹകരിച്ചു പ്രവര്‍ത്തിക്കുന്നതിനുള്ള ധാരണാപത്രം ജൂലൈ മൂന്നിന് ഒപ്പുവച്ചു.


    ഒക്ടോബര്‍ 12നു കേന്ദ്ര വിവരാവകാശ കമ്മീഷന്റെ പതിനാലാം വാര്‍ഷിക സമ്മേളനത്തില്‍ കേന്ദ്ര ആഭ്യന്തര മന്ത്രി ശ്രീ അമിത് ഷാ മുഖ്യാതിഥിയായി പങ്കെടുത്തു. ഡിജിപിമാരും എഡിജിപിമാരും ഐജിമാരും ഡിഐജിമാരും ഉള്‍പ്പെടെ വിവിധ സംസ്ഥാനങ്ങളില്‍ നിന്നും കേന്ദ്രഭരണ പ്രദേശങ്ങളില്‍ നിന്നുമായി അമ്പതോളം പേര്‍ പങ്കെടുത്തു.


    ഫെബ്രുവരി 27ന് ന്യൂഡല്‍ഹിയില്‍ നടന്ന ചടങ്ങില്‍ കേന്ദ്ര സഹമന്ത്രി ശ്രീ. ജിതേന്ദ്ര സിംഗ് ദേശീയ ഇ- ഗവേര്‍ണന്‍സ് പുരസ്‌കാരങ്ങള്‍ സമ്മാനിച്ചു. ആറ് വിഭാഗങ്ങളിലായി ഇ ഗവേണന്‍സിലെ മികവിന് 14 പുരസ്‌കാരങ്ങളാണ് ഗവണ്‍മെന്റ് നല്‍കിവരുന്നത്. ഐ.ആര്‍.സി.റ്റി.സിയുടെ റെയില്‍ കണക്റ്റ് മൊബൈല്‍ ആപ്പിന് പ്രത്യേക ജൂറി പുരസ്‌കാരവും നല്‍കി.


    കേന്ദ്ര ഗവണ്‍മെന്റില്‍ അസിസ്റ്റന്റ് സെക്രട്ടറിമാരായി നിയമനം ലഭിച്ച 2017 ബാച്ചിലെ 160 യുവ ഐ.എ.എസ് ഉദ്യോഗസ്ഥരുമായി ജൂലൈ രണ്ടിന് പ്രധാനമന്ത്രി ശ്രീ നരേന്ദ്ര മോദി ആശയവിനിമയം നടത്തി. പുതിയ ആശയങ്ങളും പുതിയ കാഴ്ചപ്പാടുകളും കൊണ്ടുവരാന്‍ പ്രധാനമന്ത്രി അവര്‍ക്ക് പ്രോല്‍സാഹനം നല്‍കി.


    സംയോജിത പരാതിപരിഹാര സെല്‍, പെന്‍ഷന്‍കാര്‍ക്കുള്ള കോള്‍ സെന്റര്‍, അഖിലേന്ത്യാ പെന്‍ഷന്‍ അദാലത്ത് എന്നിവയും വകുപ്പിന്റെ പ്രതിബദ്ധത വിളിച്ചോതുന്ന 2019ലെ ഇടപെടലുകളാണ്. സര്‍വീസില്‍ 7 വര്‍ഷം പൂര്‍ത്തിയാകുന്നതിനു മുമ്പ് മരിക്കുന്ന ഗവണ്‍മെന്റ് ജീവനക്കാരുടെ ആശ്രിതര്‍ക്ക് വര്‍ധിപ്പിച്ച കുടുംബ പെന്‍ഷന്‍ നല്‍കുന്ന ഭേദഗതി ഫാമിലി പെന്‍ഷന്‍ ചട്ടങ്ങളില്‍ കൊണ്ടുവന്നു. നേരത്തെ 7 വര്‍ഷം സര്‍വീസ് തികയുന്നതിനുമുമ്പ് മരിക്കുന്നവര്‍, അവസാനം വാങ്ങിയിരുന്ന ശമ്പളത്തിന്റെ 30 ശതമാനം മാത്രമാണ് ആശ്രിതര്‍ക്ക് പെന്‍ഷനായി നല്‍കിയിരുന്നത്. പുതിയ ഭേദഗതിയിലൂടെ അത് 50 ശതമാനമാക്കി ഉയര്‍ത്തി.
    ****
    

    
    (Release ID: 1598350) Visitor Counter : 3