      ബഹിരാകാശ വകുപ്പ്‌

      വര്‍ഷാന്ത്യ അവലോകനം:ബഹിരാകാശ വകുപ്പ്
      
      ദൗത്യങ്ങളും പദ്ധതികളും

      Posted On: 06 JAN 2020 3:07PM by PIB Thiruvananthpuram

    ഇന്ത്യന്‍ ബഹിരാകാശ ഗവേഷണ സംഘടന (ഐഎസ്ആര്‍ഒ) 6 വിക്ഷേപണ വാഹന ദൗത്യങ്ങളും ഏഴ് ഉപഗ്രഹ ദൗത്യങ്ങളുമായി 13 ദൗത്യങ്ങള്‍ പൂര്‍ത്തീകരിച്ച വര്‍ഷമാണ് 2019. ഏഴ് രാജ്യങ്ങളില്‍ നിന്നായി 50 വിദേശ ഉപഗ്രഹങ്ങള്‍ ഈ വര്‍ഷം വാണിജ്യാടിസ്ഥാനത്തില്‍ വിക്ഷേപിച്ചു.

    പിഎസ്എല്‍വി-സി44 ജനുവരി 24ന് മൈക്രോസാറ്റ്- ആര്‍, കലാംസാറ്റ്- വി2 എന്നിവ ശ്രീഹരിക്കോട്ടയില്‍ നിന്ന് വിജയകരമായി വിക്ഷേപിച്ചു.
    ഫ്രഞ്ച് ഗയാനയിലെ കൗരുവില്‍ നിന്ന് ഫെബ്രുവരി 6ന് ജി സാറ്റ് 31 വാര്‍ത്താവിനിമയ ഉപഗ്രഹം ഏരിയന്‍ സ്‌പേസ് റോക്കറ്റില്‍ വിജയകരമായി നിക്ഷേപിച്ചു.
    ശ്രീഹരിക്കോട്ടയില്‍ നിന്ന് ഏപ്രില്‍ ഒന്നിന് പിഎസ്എല്‍വി- സി45ല്‍ എമിസാറ്റ് വിജയകരമായി വിക്ഷേപിച്ചു. ശ്രീഹരിക്കോട്ടയില്‍ നിന്നുള്ള വിക്ഷേപണങ്ങള്‍ തല്‍സമയം കാണുന്നതിന് ഗാലറി ഉദ്ഘാടനം ചെയ്യുകയും അത് പൊതുജനങ്ങള്‍ക്കായി തുറന്നുകൊടുക്കുകയും ചെയ്തു.
    ശ്രീഹരിക്കോട്ടയില്‍ നിന്ന് മെയ് 22ന് റിസാറ്റ് 2ബി റഡാര്‍ ചിത്ര ഭൗമ നിരീക്ഷണ ഉപഗ്രഹം പിഎസ്എല്‍വി സി46ല്‍ വിജയകരമായി വിക്ഷേപിച്ചു.
    ഇന്ത്യയുടെ ഏറ്റവും ശക്തമായ വിക്ഷേപണ വാഹനം, ജിഎസ്എല്‍വി എംകെ 3 എം1 വിക്ഷേപണം ജൂലൈ 22ന് വിജയകരമായി പൂര്‍ത്തീകരിച്ചു. നാല് ടണ്‍ ഭാരം വരുന്ന ഉപഗ്രഹം ജിയോസിംക്രണസ് ട്രാന്‍സ്ഫര്‍ ഓര്‍ബിറ്റി(ജിറ്റിഒ)ല്‍ എത്തിക്കാന്‍ ഈ വിക്ഷേപണ വാഹനം പര്യാപ്തമാണ്. ഈ ദൗത്യം ചന്ദ്രയാന്‍ 2 ഓര്‍ബിറ്റര്‍ വാഹനത്തെ അതിന്റെ നിശ്ചിത ഭ്രമണപഥത്തില്‍ എത്തിച്ചു.
    മൂന്നാം തലമുറ ഉപഗ്രഹമായ കാര്‍ട്ടോസാറ്റ് 3 നവംബര്‍ 27ന് പിഎസ്എല്‍വി സി47 മുഖേന വിക്ഷേപിച്ചു.
    റിസാറ്റ് 2ബിആര്‍1 റഡാര്‍ ചിത്ര ഭൗമ നിരീക്ഷണ ഉപഗ്രഹം ഡിസംബര്‍ 11ന് ശ്രീഹരിക്കോട്ടയില്‍ നിന്ന് വിക്ഷേപിച്ചു.
    ഇന്ത്യയുടെ ആദ്യ ഗ്രഹാന്തര ദൗത്യമായ ' മാഴ്‌സ് ഓര്‍ബിറ്റര്‍ മിഷന്‍ (എംഒഎം)' മാര്‍ഷ്യന്‍ ഭ്രമണപഥത്തില്‍ സെപ്റ്റംബറില്‍ അഞ്ചു വര്‍ഷം പൂര്‍ത്തീകരിച്ചു.
    സെപ്റ്റംബറില്‍ ഇന്ത്യയുടെ ആദ്യത്തെ ബഹുതല തരംഗദൈര്‍ഘ്യ ബഹിരാകാശ നിരീക്ഷിണി അസ്‌ട്രോസാറ്റ് ഭ്രമണപഥത്തില്‍ നാല് വര്‍ഷം പൂര്‍ത്തിയാക്കി. 24 രാജ്യങ്ങളില്‍ നിന്നായി രജിസ്റ്റര്‍ ചെയ്ത 900 ഉപയോക്താക്കളാണ് അസ്‌ട്രോസാറ്റിന് ഉള്ളത്.
    പൂര്‍ണമായും ഇന്ത്യാ ഗവണ്‍മെന്റിന്റെ ഉടമസ്ഥതയിലുള്ള ന്യൂ സ്‌പേസ് ഇന്ത്യാ ലിമിറ്റഡ് (എന്‍എസ്‌ഐഎല്‍) ബംഗളൂരില്‍ മാര്‍ച്ച് 6നു പ്രവര്‍ത്തനം തുടങ്ങി. ഇന്ത്യയിലെ വ്യവസായങ്ങളെ ഉപഗ്രഹ സംവിധാനവുമായിച്ചേര്‍ത്ത് ഉത്പാദനക്ഷമമാക്കുകയും രാജ്യത്തിന്റെ ഉപഗ്രഹ പരിപാടികളില്‍ നിന്നുണ്ടാകുന്ന വാണിജ്യപരമായ അവസരങ്ങള്‍ വിനിയോഗിക്കുകയുമാണ് എന്‍എസ്‌ഐഎല്ലിന്റെ പ്രവര്‍ത്തനം.
    ബഹിരാകാശത്തേയ്ക്ക് മനുഷ്യരെ അയയ്ക്കുന്ന ഗഗന്‍യാന്‍ പദ്ധതിയുടെ കേന്ദ്രമായി ഐ.എസ്.ആര്‍.ഒ. യ്ക്ക് കീഴില്‍ ഹ്യൂമന്‍ സ്‌പെയ്‌സ് ഫ്‌ളൈറ്റ് സെന്ററിന് (എച്ച്.എസ്.എഫ്.സി.) രൂപം നല്‍കി. മൂന്ന് ബഹിരാകാശ യാത്രികരുമായി അഞ്ച് മുതല്‍ ഏഴ് ദിവസം വരെ ബഹിരാകാശത്ത് ചെലവിട്ട ശേഷം സുരക്ഷിതമായി അവരെ തിരിച്ചെത്തിക്കുകയാണ് ദൗത്യത്തിന്റെ ഉദ്ദേശ്യം.
    വിക്ഷേപണങ്ങളുടെ എണ്ണം വര്‍ധിപ്പിക്കുന്നതിന് വിക്ഷേപണ വാഹനങ്ങളുടെസംയോജനത്തിനുള്ള രണ്ടാമത്തെ കേന്ദ്രം കൂടി ശ്രീഹരിക്കോട്ടയില്‍ തുടങ്ങിയതും 2019ലാണ്.
    ഇന്ത്യന്‍ വ്യവസായങ്ങള്‍ക്ക് ലിഥ്വിയം- ഇയോണ്‍ സാങ്കേതികവിദ്യാ കൈമാറ്റം സാധിച്ചു എന്നതാണ് ഈ വര്‍ഷത്തെ മറ്റൊരു പ്രധാന നേട്ടം. ഐഎസ്ആര്‍ഒയില്‍ നിന്ന് പത്ത് വ്യവസായങ്ങളെയാണ്‌ലി-ഇയോണ്‍ സാങ്കേതികവിദ്യ കൈമാറാന്‍ തെരഞ്ഞെടുത്തത്.


    ഐഎസ്ആര്‍ഒ സ്ഥാപകന്‍ ഡോ. വിക്രം സാരാഭായിയുടെ ഒരു വര്‍ഷം നീളുന്ന ജന്മശതാബ്ദി ആഘോഷങ്ങള്‍ക്ക് ആഗസ്റ്റ് 12നു തുടക്കമായി. പ്രദര്‍ശനങ്ങള്‍, സ്‌കൂള്‍ കുട്ടികള്‍ക്കുള്ള മല്‍സരങ്ങള്‍, മാധ്യമപ്രവര്‍ത്തകര്‍ക്കുള്ള പുരസ്‌കാരങ്ങള്‍, പ്രശസ്തവ്യക്തികളുടെ പ്രഭാഷണങ്ങള്‍ തുടങ്ങിയവ ഇതിന്റെ ഭാഗമായി നടക്കും. രാജ്യവ്യാപകമായി തെരഞ്ഞെടുക്കപ്പെട്ട 100 നഗരങ്ങളിലാണ് പരിപാടികള്‍.
    ബഹിരാകാശ ഗവേഷണം പുതിയ ഉയരങ്ങളിലേക്ക് എത്തിക്കുന്നതിന്റെ ഭാഗമായി ഗുവാഹത്തി ഐഐടിയിലും ഡല്‍ഹി ഐഐടിയിലും ബഹിരാകാശ സാങ്കേതികവിദ്യാ സെല്ലുകള്‍ തുടങ്ങി.
    സ്റ്റാര്‍ട്ടപ്പ് ഇന്ത്യ ദേശീയ നയത്തിന്റെ മാതൃകയില്‍ ബഹിരാകാശ ശാസ്ത്രവും സാങ്കേതികവിദ്യയും സംബന്ധിച്ച ആശയങ്ങള്‍ വികസിപ്പിക്കുന്നതിന് ട്രിച്ചി എന്‍ഐടിയിലും ജലന്ധര്‍ എന്‍ഐടിയിലും ബഹിരാകാശ സാങ്കേതികവിദ്യാ ഇന്‍കുബേഷന്‍ കേന്ദ്രങ്ങള്‍ സ്ഥാപിച്ചു.
    യുവവിജ്ഞാനി കാര്യക്രം ( യുവിക) എന്ന പേരില്‍ സ്്കൂള്‍ കുട്ടികള്‍ക്കു വേണ്ടി പ്രത്യേക പരിപാടി തുടങ്ങി. ബഹിരാകാശ സാങ്കേതികവിദ്യ, ബഹിരാകാശ ശാസ്ത്രം, ബഹിരാകാശ വിനിയോഗങ്ങള്‍ എന്നീ കാര്യങ്ങളില്‍ കുട്ടികള്‍ക്ക് അടിസ്ഥാന വിജ്ഞാനം നല്‍കുകയാണ് പ്രാഥമിക ലക്ഷ്യം.
    ഐഎസ്ആര്‍ഒയും ഭൂവിനിയോഗ വകുപ്പും ചേര്‍ന്ന് പാഴ് ഭൂമി ഭൂപടത്തിന്റെ അഞ്ചാം പതിപ്പ് പ്രസിദ്ധീകരിച്ചു.
    ഭരണനിര്‍വ്വഹണവും വികസനവുമായി ബന്ധപ്പെട്ട്. ബഹിരാകാശ സാങ്കേതികവിദ്യയുടെയും ബഹിരാകാശാധിഷ്ഠിത ഉപകരണങ്ങളുടെയും വിനിയോഗവുമായി ബന്ധപ്പെട്ട 157ല്‍ 127 ബഹിരാകാശ സാങ്കേതികവിദ്യാ പദ്ധതികളും നേരത്തേ നിശ്ചയിച്ചപ്രകാരം തന്നെ പുരോഗമിക്കുകയാണ്.
    ഐഐസ്ആര്‍ഒ ചെയര്‍മാനുമായി സംവദിക്കാന്‍ രാജ്യമെമ്പാടുമുള്ള വിദ്യാര്‍ഥികള്‍ക്ക് അവസരം നല്‍കുന്ന 'സംവാദ് വിത്ത് സ്റ്റുഡന്റ്‌സ്' പരിപാടിക്ക് തുടക്കമിട്ടു.
    ******
    

    
    (Release ID: 1598521) Visitor Counter : 4