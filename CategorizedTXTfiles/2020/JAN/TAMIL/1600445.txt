      PIB Headquarters

      போதை மருந்துகள் மற்றும் மனப்பிறழ்வை ஏற்படுத்தும் பொருட்கள் அழிக்கப்பட்டன
      Posted On: 24 JAN 2020 5:22PM by PIB Chennai


    சென்னை சுங்கவரி மண்டலத்தைச் சேர்ந்த அதிகாரிகள் இன்று (24.01.2020) 29 கிலோ எடையுள்ள போதை மருந்துகள் மற்றும் மனப்பிறழ்வை ஏற்படுத்தும் பொருட்களை அழித்தனர். இந்தப் பொருட்களில் கஞ்சா, மெத்தாகியூலோன், கொகைன், ஹெராயின், எஃபிட்ரின் போன்றவை அடங்கும். இவை அனைத்தும் பல்வேறு நடவடிக்கைகளில் பறிமுதல் செய்யப்பட்டவை. 1985 போதை மருந்து மற்றும் மனப்பிறழ்வை ஏற்படுத்தும் பொருட்கள் சட்டத்தின்கீழ் பதிவு செய்யப்பட்ட வழக்குகளில் புலன்விசாரணையும் இதர சட்ட நடைமுறைகளும் முடிவடைந்த பின், இவை அழிக்கப்பட வேண்டும் என அந்தச் சட்டம் கூறுகிறது. இன்று அழிக்கப்பட்ட போதை மருந்துகளின் சந்தை மதிப்பு ரூ.8 கோடி ஆகும். முதுநிலை இந்திய வருவாய் பணி அதிகாரிகள் அமைத்த உயர்நிலை போதை மருந்து அகற்றும் குழுவின் முன்னிலையில் இந்த போதைப் பொருட்கள் அழிக்கப்பட்டன.


    சுங்கத்துறை முதன்மை ஆணையாளர் திரு. எம்.எம். பார்த்திபன் மேற்பார்வை மற்றும் வழிகாட்டுதலின்படி, இந்த நடவடிக்கை மேற்கொள்ளப்பட்டதாக, சுங்கத்துறை சென்னைப் பிரிவு 3-ன் இணை ஆணையாளர் வெளியிட்ட செய்திக்குறிப்பு கூறுகிறது.


    முன்னதாக, 17.12.2019 அன்று இந்த அலுவலகம் 275.23 கிலோகிராம் எடையுள்ள போதை மருந்துகள் மற்றும் மனப்பிறழ்வை ஏற்படுத்தும் பொருட்கள் அழிக்கப்பட்டன என்றும் அந்த செய்திக் குறிப்பு தெரிவிக்கிறது.


    *******

    
    
    (Release ID: 1600445) Visitor Counter : 40
    
    
      Read this release in: English