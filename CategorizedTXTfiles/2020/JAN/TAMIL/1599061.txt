      PIB Headquarters

      “நாம் விரும்பும் சமுத்திரத்துக்கான நமக்குத் தேவையான அறிவியல்” : ஐ நா பயிலரங்கு 15 இந்துமாக் கடல் விளிம்பு நாடுகளைச் சேர்ந்த பெருங்கடல் நிபுணர்களை ஒருங்கிணைத்து கொண்டுவந்துள்ளது
      Posted On: 10 JAN 2020 6:25PM by PIB Chennai


    சமுத்திரங்களின் மேல்பகுதியிலும், நிலப்பகுதிகளிலும், தொடர்ந்து நடைபெறும் கட்டுப்பாடற்ற மனிதச் செயல்பாடுகளால் கடல் சூழல் அமைப்பின் ஆரோக்கியம் வெகுவாக குறைந்துவிட்டது. சமுத்திரத்தில் கலந்துள்ள மாசுப் பொருட்கள் உணவுச் சங்கிலி மூலம் திரும்ப வந்து மனிதர்களை பாதிக்கும் அபாயம் உள்ளது. கடல் மாசுபடுவதும், பருவநிலை மாற்றமும், கடலில் உள்ள உயிரினங்களின் வாழ்விடங்களை மாற்றியமைத்துள்ளது, இதனால் சில உயிரினங்கள் அழிந்துபோயின, கடலோர மற்றும் தீவுகளின் உயிரினத்தொகுதியும் பாதிப்படைந்துள்ளது.


    இந்தப் பிரச்சினைகளை தீர்க்க வேண்டிய அவசர அவசியம் கருதி 2017 டிசம்பர் மாதம் நடைபெற்ற ஐ நா பொதுச் சபையின் 72-வது அமர்வு, 2021-2030 பத்தாண்டினை ஐநா-வின் கடல் அறிவியல் பத்தாண்டாக அறிவித்தது. இதன் மூலம் கடல் ஆரோக்கிய குறைபாட்டு சுழற்சியை மாற்றியமைக்கவும், கடல்வளத்தில் அக்கறையுள்ளவர்களை ஒன்றாக திரட்டி பொது கட்டமைப்பை ஏற்படுத்தி அதன் மூலம் நாடுகள், 2030-க்கான நிலைத்த மேம்பாட்டு இலக்குகளை, குறிப்பாக 14-ம் எண் இலக்கை, அடைய உதவவும் ஐ நா நடவடிக்கை எடுத்துள்ளது. இதன் ஒரு பகுதியாக பிரச்சினையில் அக்கறையுள்ளோர், துறை நிபுணர்கள் ஆகியோரைக் கொண்ட பயிலரங்கு ஏற்பாடு செய்யப்பட்டுள்ளது. இதன் மூலம் கடல் நடைமுறைகள் குறித்த ஆழமான புரிந்துணர்வும், புதிய அறிவை உருவாக்கும் தீர்வு அடிப்படை ஆராய்ச்சி நடவடிக்கையும் ஏற்படும் என எதிர்பார்க்கப்படுகிறது. இதனால் கடல் மீதான தாக்கத்தை குறைப்பதற்கு சமூக ஆர்வலருக்கு உதவும் அறிவு உருவாகிறது. இதனைத் தொடர்ந்து கடல் சூழல் அமைப்பு பாதுகாக்கப்பட்டு மீண்டும் இயல்பு நிலைக்கு கொண்டுவரப்படுகிறது, வரும் சந்ததியினருக்கு கடல் சார்ந்த சொத்துக்கள் பாதுகாக்கப்படுகின்றன.


    இந்துமாக்கடல் மற்றும் கடல் சுற்றுச் சூழல் பாதுகாப்புக்கான மண்டல அமைப்பு ஆகியவற்றின் கருத்துக்களை ஒருங்கிணைக்க வடக்கு / மத்திய இந்துமாக்கடல் நாடுகள் மற்றும் கடல் சுற்றுச் சூழல் பாதுகாப்புக்கான மண்டல அமைப்பு சார்ந்த கடல்பகுதி ஆகியவற்றுக்கான மண்டல திட்டமிடல் பயிலரங்கு சென்னை தேசிய கடல் தொழில்நுட்ப நிறுவனத்தில் 2020 ஜனவரி 8 முதல் 10-ம் தேதி வரை நடைபெற்றது. மண்டலத்துக்கு உகந்த முன்னுரிமைகள், தேவைகள், நிலைத்த மேம்பாட்டுக்கான கடல் அறிவியலுக்கான ஐநா பத்தாண்டின் நோக்கங்களுக்கு பங்களித்தல் ஆகியவற்றுக்கென இந்தப் பயிலரங்கு நடத்தப்பட்டது.


    பயிலரங்கு நடவடிக்கைகளின்போது, கீழ்கண்ட 6 சமுதாய விளைவுகள் அடையாளம் காணப்பட்டன:

      * மாசுபடுவதற்கான ஆதாரங்கள் அடையாளம் காணப்பட்டு அகற்றப்படும் ஒரு தூய்மையான கடல்
      * கடல் சூழல் அமைப்பு அடையாளம் காணப்பட்டு பாதுகாக்கப்படும் ஆரோக்கியமான, மீட்டெழுச்சி திறன் கொண்ட ஒரு கடல்.
      * தற்போதைய மற்றும் எதிர்கால கடல் நிலவரங்களை நாம் புரிந்துகொள்ளக் கூடிய முன்கூட்டியே அறிந்து கொள்ளக் கூடிய ஒரு கடல்.
      * கடல் அபாயங்களிலிருந்து மக்களை பாதுகாக்கக் கூடிய ஒரு பாதுகாப்பான கடல்.
      * உணவு கிடைப்பதை உறுதி செய்யும் நிலையான முறையில், அறுவடை செய்யக் கூடிய ஒரு கடல்.
      * தரவுகள், தகவல்கள், தொழில்நுட்பங்கள், ஆகியவை எளிதில் கிடைக்கக் கூடிய வெளிப்படையான கடல்.

    ஆஸ்திரேலியா, பங்களாதேஷ், காங்கோ, பிரான்ஸ், குவைத், மாலத்தீவு, ரஷ்யா, துனீஷியா, டான்சானியா, இலங்கை, சவூதி அரேபியா, இங்கிலாந்து, அமெரிக்கா, இந்தியா ஆகிய இடங்களைச் சேர்ந்த சுமார் 100 பிரதிநிதிகள் நிகழ்ச்சியில் பங்கேற்றனர். கடல்சார்ந்த செயல்பாடுகளை முன்னெடுத்துச் செல்வதில் இளம் தலைமுறையினரை ஊக்குவிக்கும் விதமாக, இந்த நிபுணர்கள், இந்தியா எங்கிலும் வந்திருந்த பல்வேறு பல்கலைக்கழகங்கள், அமைப்புகள் ஆகியவற்றைச் சேர்ந்த இளம் விஞ்ஞானிகள் மற்றும் மாணவர்களுடன் கலந்துரையாடினார்கள்.


    இந்த மண்டலத்திலிருந்து பரிந்துரைக்கப்பட்ட முக்கியமான பெரிய செயல்பாடுகள்:

      * இந்துமாக்கடல் பகுதியில் உள்ள உறுப்புநாடுகளில் பாதுகாப்பு நிலைத்த மேம்பாடு ஆகியவற்றை நோக்கமாகக் கொண்ட கடலோரப் பாதிப்புத் தன்மைக்கான மண்டல கட்டமைப்பை உருவாக்குதல்.
      * கடல் குப்பைகளைக் கண்காணித்து நிர்வகித்தல் மற்றும் நுண்ம பிளாஸ்டிக் குறித்த ஆராய்ச்சி.
      * இந்துமாக்கடலில் முன்கூட்டிய சுனாமி எச்சரிக்கை
      * தற்போதைய திட்டங்கள், ஆய்வுகள், ஆராய்ச்சிகளில் அறிவு இடைவெளியை பட்டியலிட்டு ஐநா பத்தாண்டின் வெற்றிக்காக அவற்றை அதிக அளவில் பயன்படுத்துதல்.

    இந்த நிகழ்ச்சியை இந்தியாவுக்கு கொண்டு வந்து நடத்தியதில் அரசுகளுக்கு இடையேயான கடல்சார் ஆணையத்தின் நிர்வாக திட்டமிடல் குழுவின் உறுப்பினர் என்ற வகையில், தேசிய கடல் தொழில்நுட்ப நிறுவனத்தின் இயக்குநர் டாக்டர் எம் ஏ ஆத்மானந்த் சிறந்த பங்கு பணியினை ஆற்றினார். யுனெஸ்கோவின் அரசுகளுக்கு இடையிலான கடல்சார் ஆணையத்தைச் சேர்ந்த டாக்டர் ஜஸ்டின் அஹநான்சோ, தேசிய கடல் மண்டல நிர்வாக அமைப்பைச் சேர்ந்த டாக்டர் சிட்னி தர்ஸ்டன், தேசிய கடலோர ஆராய்ச்சி மையத்தின் இயக்குநர் டாக்டர் எம் வி ரமணாமூர்த்தி ஆகியோர் பயிலரங்கில் முன்னணி நிலை வகித்தனர்.


    -----

    
    
    (Release ID: 1599061) Visitor Counter : 80
    
    
      Read this release in: English
    
    
    

*