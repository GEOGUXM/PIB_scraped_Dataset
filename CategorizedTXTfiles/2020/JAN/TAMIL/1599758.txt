      PIB Headquarters

      செய்தி மற்றும் ஒலிபரப்புத்துறை அமைச்சகத்தின் இணையதளத்தில் வெளியிடப்படும் பொது அறிவிப்பு
      Posted On: 18 JAN 2020 2:42PM by PIB Chennai


    செய்தி மற்றும் ஒலிபரப்புத்துறை அமைச்சகத்தின் இணையதளத்தில் வெளியிடப்படும்


    பொது அறிவிப்பு


    “ அச்சகங்கள் மற்றும் பருவ இதழ்கள் பதிவு சட்ட மசோதா 2019” - இன் வரைவு மீது அதனுடன் சம்பந்தப்பட்டவர்களிடமிருந்து யோசனைகள் / கருத்துகள் / உள்ளடக்கங்கள் வரவேற்கப்படுகின்றன -


    1. இந்தியாவில் அச்சிடப்படும் செய்தித் தாள்கள் மற்றும் அவற்றை அச்சிடும் அச்சகங்களை ஒழுங்குபடுத்துவதும் , அவற்றை பதிவு செய்வதும் 1867 ஆம் ஆண்டில் இயற்றப்பட்ட அச்சகங்கள் மற்றும் நூல்கள் பதிவு சட்டத்தில் அவ்வப்போது செய்யப்படும் திருத்தங்களின் அடிப்படையில் மேற்கொள்ளப்பட்டு வருகின்றன .


    2. நாட்டில் தற்போது நடைமுறையில் உள்ள 1867 ஆம் ஆண்டின் அச்சகங்கள் மற்றும் நூல்கள் பதிவு சட்டத்திற்கு மாற்றாக அச்சகங்கள் மற்றும் பருவ இதழ்கள் பதிவுச் சட்ட மசோதா 2019 இன் வரைவு நகலை செய்தி மற்றும் ஒலிபரப்புத்துறை அமைச்சகம் தயாரித்திருக்கிறது . அந்த வரைவு மசோதாவின் நகல் இத்துடன் இணைக்கப்பட்டுள்ளது .


    3. வரைவு மசோதாவின் முக்கிய அம்சங்கள் பின் இணைப்பாக வழங்கப்பட்டுள்ளன .


    4. சட்டம் இயற்றுவதற்கு முந்தைய கலந்தாய்வு நடைமுறையின் ஓர் அங்கமாக , இதில் சம்பந்தப்பட்டவர்களிடமிருந்து யோசனைகள் / கருத்துகள் / உள்ளடக்கங்கள் வரவேற்கப்படுகின்றன . அவை இந்த அறிவிக்கை வெளியிடப்பட்ட நாளில் இருந்து ஒரு மாதத்திற்குள் கீழ்க்கண்ட வடிவத்தில் jspna-moib@nic.in என்ற மின்னஞ்சல் முகவரிக்கு அனுப்பி வைக்கும்படி கேட்டுக்கொள்ளப்படுகிறார்கள் . ( தற்போது கருத்துக்கள் சமர்ப்பிப்பதற்கான காலக்கெடு 2020 ஜனவரி 20, வரை நீட்டிக்கப்பட்டுள்ளது)

                                                                                            
சட்ட மசோதாவின் பிரிவு / உட்பிரிவு / உட்கூறு / விதிகள்  யோசனைகள் / கருத்துகள் / உள்ளடக்கங்கள்
                                                                                            
                                                                                            
                                                                                            
                                                                                            
                                                                                            

    இணைச் செயலாளர் ( P & A )

    செய்தி மற்றும் ஒலிபரப்புத்துறை அமைச்சகம்
    அறை எண் 552, ஏ - பிரிவு , சாஸ்திரி பவன் ,
    புதுதில்லி - 110001.
    மின்னஞ்சல் முகவரி : jspna-moib@nic.in


    பின் இணைப்பு


    “ அச்சகங்கள் மற்றும் பருவ இதழ்கள் பதிவு சட்ட மசோதா 2019” - இன் வரைவு நகலில் இடம்பெற்றுள்ள முக்கிய அம்சங்கள் :


    i. புத்தகங்கள் பதிவு மற்றும் அவற்றுடன் சம்பந்தப்பட்ட அம்சங்கள் தொடர்பாக இப்போதுள்ள விதிமுறைகளை நீக்குவதற்கு இந்தச் சட்ட மசோதா வழிவகுக்கிறது .


    ii. பதிப்பாளர்கள் / அச்சக உரிமையாளர்கள் மாவட்ட மாஜிஸ்திரேட் நீதிமன்றத்தில் பிரமாணபத்திரம் தாக்கல் செய்வதையும் , அதன் தொடர்ச்சியாக அவர்களின் அடையாள சரிபார்ப்புக்கான ஆவணங்களை தாக்கல் செய்வதையும் ரத்து செய்வதற்கு இந்தச் சட்ட மசோதா முன்மொழிகிறது .


    iii. செய்தித்தாள்கள் உள்ளிட்ட பருவ இதழ்களின் பதிவு மற்றும் பெயர் வழங்கும் நடைமுறை பத்திரிகை தலைமைப் பதிவாளர் அலுவலகத்தில் ஒரே நேரத்தில் மேற்கொள்ளப்படுவதற்கும் இந்த மசோதா வழி வகுக்கிறது .


    iv . செய்தித் தாள்களுக்கு அரசு விளம்பரங்கள் வழங்குதல் , செய்தித்தாள்களுக்கு அங்கீகார அட்டைகள் மற்றும் பிற வசதிகளை வழங்குதல் ஆகியவற்றை ஒழுங்குபடுத்துவதற்கான விதிமுறைகளை வகுப்பதற்கு மத்திய அரசு மற்றும் மாநில அரசுகளுக்கு இந்தச் சட்ட மசோதா அதிகாரம் வழங்குகிறது .


    v . மின்னணு இதழ்களை பதிவு செய்வதற்காக ஒரு எளிய நடைமுறையை உருவாக்கவும் இந்தச் சட்ட மசோதா முன்மொழிகிறது .


    vi. 1867 ஆம் ஆண்டின் அச்சகங்கள் மற்றும் நூல்கள் பதிவு சட்டத்தில் இடம்பெற்றுள்ள வெளியீட்டாளர்கள் மீது வழக்குத் தொடர்வதற்கான பிரிவை நீக்குவதற்கும் இந்த சட்டமசோதா வகை செய்கிறது .


    வரைவு “ அச்சகங்கள் மற்றும் பருவ இதழ்கள் பதிவு சட்ட மசோதா 2019”


    உள்ளடக்கங்கள் பக்க எண்


    பகுதி 1 ............................................................................................................................. 1-3


    முதல்நிலை .................................................................................................................. 4


    குறுந்தலைப்பு , நிர்வாக எல்லை மற்றும் தொடக்கம் ..........................................1


    வரையறைகள் .............................................................................................................. 2-3


    பகுதி 2 ........................................................................................................................... 4


    அச்சகங்கள் மற்றும் பதிப்பகங்கள் ....................................................................... 4


    அச்சக உரிமையாளர் விவரங்களை அளித்தல் .......................................... 4


    அச்சக உரிமையாளர் ஆண்டுக்கணக்கு விவர அறிக்கை அளித்தல் ...... 4


    பகுதி 3 .......................................................................................................................... 4-5


    அதிகாரிகள் விவரம் ................................................................................................ 4


    பத்திரிகை தலைமைப் பதிவாளர் மற்றும் பிற அதிகாரிகளை நியமித்தல் .................................... 4-5


    பகுதி 4 ............................................................................................................................................. 6-9


    பருவ இதழ்களை பதிவு செய்தல் .................................................................................... 6


    பருவ இதழ்களை பதிவு செய்தல் ...................................................................................... 6


    பதிவுச் சான்றிதழில் திருத்தம் ........................................................................................... 7


    பருவ இதழ்களுக்கான உரிமையை மாற்றுதல் ........................................................... 7


    பருவ இதழ் வெளியீட்டை நிறுத்துதல் ............................................................................ 7


    பருவ இதழை மீண்டும் வெளியிடுதல் ............................................................................... 7


    பதிவை ரத்து செய்தல் / நிறுத்தி வைத்தல் ........................................................................8


    வெளியீட்டாளரால் தாக்கல் செய்யப்பட வேண்டிய


    ஆண்டு விவர அறிக்கை உள்ளிட்ட ஆவணங்கள் .................................................... 9


    ஆண்டறிக்கை .............................................................................................................................. 9


    பகுதி 5 ............................................................................................................................................... 9


    அபராதங்கள் ................................................................................................................................. 9


    சட்டவிதிகளை பின்பற்றாமல் பருவ இதழ்களை வெளியிடுதல்


    அல்லது அச்சிட்டதற்கான அபராதம் ....................................................................... 9


    அச்சகங்கள் தொடர்பான விதிகளை பின்பற்றாததற்கான அபராதம் .....................9


    பகுதி 6 ................................................................................................................................................10


    மேல்முறையீடு ........................................................................................................................ 10


    பகுதி 7 ................................................................................................................................................10


    அரசு விளம்பரங்கள் மற்றும் அங்கீகாரம் .............................................................................11


    பகுதி 8 .................................................................................................................................................11


    டிஜிட்டல் ஊடகங்களில் செய்தி வெளியிடுவோரைப் பதிவு செய்தல் ................. 11


    பகுதி 9 ......................................................................................................................................... 10-14


    பிற அம்சங்கள் ........................................................................................................................ 11


    மத்திய அரசின் அதிகாரங்கள் ................................................................................................. 11


    பத்திரிகை தலைமைப் பதிவாளர் மற்றும் பிற அதிகாரிகள் மக்கள்


    பணியாளர்களாக செயல்படுதல் ........................................................ 11


    நல்ல எண்ணத்துடன் மேற்கொள்ளப்படும் நடவடிக்கைகளைப் பாதுகாத்தல் ......... 11


    விதிகளை வகுப்பதற்கான மத்திய அரசின் அதிகாரம் ............................................................. 12


    இடையூறுகளை அகற்றுவதற்கான அதிகாரம் ........................................................................... 12


    நீக்குதல் மற்றும் பாதுகாத்தல் ................................................................................................... 13-14


    “ அச்சகங்கள் மற்றும் பருவ இதழ்கள் பதிவு சட்ட மசோதா 2019”


    அ . சட்ட மசோதா


    அச்சகங்கள் மற்றும் பருவ இதழ்களை ஒழுங்குபடுத்துதல் மற்றும் பதிவு செய்தல் மற்றும் அவற்றுடன் சம்பந்தப்பட்ட அம்சங்களுக்கான சட்டம்


    இந்திய குடியரசின் 70 வது ஆண்டில் நாடாளுமன்றத்தால் கீழ்க்கண்டவாறு இந்தச் சட்டம் நிறைவேற்றப்படவுள்ளது :-


    பகுதி 1


    முதல்நிலை


    1. (1) இந்தச் சட்டம் அச்சகங்கள் மற்றும் பருவ இதழ் பதிவு சட்டம் 2019 என்று அழைக்கப்படும் .


    (2) இந்தச் சட்டத்தின் நிர்வாக எல்லை ஒட்டுமொத்த இந்தியாவுக்கும் பொருந்தும் .


    (3) மத்திய அரசால் மத்திய அரசிதழில் அறிவிக்கையாக வெளியிடப்படும் நாளில் இருந்து இந்தச் சட்டம் நடைமுறைக்கு வரும் .


    2. இந்தச் சட்டத்தில் கீழ்க்கண்ட வார்த்தைகள் கீழ்க்கண்டவாறு பொருள் கொள்ளப்பட வேண்டும் :-


    ( ஏ ). ‘ பொருத்தமான அரசு ’ என்பது மத்திய அரசு அல்லது மாநில அரசு அல்லது தங்களுக்கென தனி சட்டப்பேரவை கொண்டுள்ள யூனியன் பிரதேச அரசுகளைக் குறிக்கும் .


    ( பி ). “ அதிகாரம் பெற்றவர் ” என்பவர் பத்திரிகை தலைமை பதிவாளருக்கு கீழ் செயல்படும் அரசிதழ் பதிவு பெற்ற அதிகாரி மற்றும் பத்திரிகை தலைமைப் பதிவாளரால் அவரது பணிகளை குறிப்பிட்ட கால இடைவெளியில் செய்வதற்கு பிரதிநிதியாக அறிவிக்கப்பட்டவர் ஆவார் .


    ( சி ). பருவ இதழின் “ ஆசிரியர் ” என்பவர் ஒரு பருவ இதழின் உள்ளடக்கத்தை தேர்வு செய்வதற்கும் , இறுதி செய்வதற்கும் அதிகாரம் பெற்ற , ஆசிரியர் , தலைமை ஆசிரியர் , குழும ஆசிரியர் அல்லது முதன்மை ஆசிரியர் அல்லது வேறு ஏதேனும் பெயரில் அழைக்கப்படக்கூடிய இந்தியாவில் சாதாரணமாக வசிக்கக்கூடிய இந்தியக் குடிமகன் ஆவார் .


    ( டி ). “ தொலைநகல் பதிப்பு ” என்பது வெளிநாடுகளில் அச்சிடப்படும் மூலப்பதிப்பை அப்படியே முழுமையாகவோ அல்லது பகுதியாகவோ அச்சிடுவதாகும் . இவ்வாறு அச்சிடும்போது எந்தவொரு பக்கமும் பகுதியாக அச்சிடப்படக்கூடாது என்பது முக்கிய நிபந்தனையாகும் .


    ( இ ). “ நிதியாண்டு ” எனப்படுவது ஓராண்டின் ஏப்ரல் மாதம் ஒன்றாம் தேதி தொடங்கி , அடுத்த ஆண்டின் மார்ச் மாதம் 31 ம் தேதி முடிவடையக் கூடிய கால அளவு ஆகும் .


    ( எப் ) “ வெளிநாட்டு இதழ் ” எனப்படுவது இந்தியாவுக்கு வெளியே ஏதேனும் ஒரு நாட்டில் வெளியிடப்படும் பருவ இதழ் ஆகும் .


    ( ஜி ). “ ஜேனல் ” எனப்படுவது வழக்கமான இதழ்களாக அல்லாமல் , ஒரு குறிப்பிட்ட பொருள் அல்லது தொழில் சார்ந்த நடவடிக்கை குறித்த உள்ளடக்கங்களைக் கொண்ட பருவ வெளியீடு ஆகும் .


    ( எச் ). “ பொறுப்பாளர் ” எனப்படுபவர் ஒரு தனிநபரை உரிமையாளராகக் கொள்ளாமல் செயல்படும் அச்சகத்தின் அன்றாட செயல்பாடுகளை நிர்வகிக்க அதிகாரம் பெற்ற நபர் ஆவார் .


    ( ஐ ). “ இதழ் ” எனப்படுவது பொது செய்திகள் அல்லது பொது செய்தி குறித்த விமர்சனங்கள் உள்ளிட்டவற்றைக் கொண்ட பொதுவான கட்டுரைகள் , விமர்சனங்கள் ஆகியவற்றைக் கொண்ட பருவகால வெளியீடு ஆகும் .


    ( ஜெ ). “ புதிய பதிப்பு ” எனப்படுவது ஏற்கெனவே வெளிவந்து கொண்டிருக்கும் ஓர் இதழின் உள்ளடக்கம் அல்லது மொழி அல்லது வெளியாகும் கால இடைவெளி ஆகியவற்றில் மாற்றம் செய்து வெளியிடப்படும் வெளியீடு ஆகும் .


    ( கே ). “ டிஜிட்டல் ஊடகத்தில் செய்திகள் ” என்பது இணையதளங்கள் , கணினிகள் அல்லது செல்பேசிகள் மூலம் எழுத்து வடிவிலோ , ஒலி வடிவிலோ , காணொளி வடிவிலோ அல்லது வரைபடங்களாகவோ வெளியிடப்படும் டிஜிட்டல் வடிவிலான செய்திகள் ஆகும் .


    ( எல் ). “ செய்தித் தாள் ” என்பது தினசரியோ அல்லது குறைந்தது வாரத்திற்கு ஒருமுறையோ செய்திக் காகிதங்களில் அச்சிட்டு வெளியிடக்கூடிய நடப்பு நிகழ்வுகள் குறித்த தகவல்கள் , பொதுச் செய்திகள் அல்லது பொது செய்தி குறித்த விமர்சனங்கள் ஆகியவற்றை உள்ளடக்கிய தனித்தனியே பிரிக்கக்கூடிய காகிதங்களால் ஆன வெளியீடு ஆகும் .


    ( எம் ). “ ஒரு வெளியீட்டின் உரிமையாளர் ” எனப்படுபவர் பருவ இதழ்களை வெளியிடக்கூடிய எந்தவொரு நிறுவனம் அல்லது சட்டப்பூர்வ அமைப்பின் உரிமையாளர் ஆவார் .


    ( என் ). “ பருவ இதழ் ” எனப்படுவது செய்தித்தாள் உள்ளிட்ட எந்தவொரு வெளியீட்டையும் குறிக்கும் . இவை ஒரு குறிப்பிட்ட கால இடைவெளியில் அச்சிட்டு வெளியிடப்படுபவையாகவும் , பொதுவான விசயங்கள் அல்லது சிறப்பு தலைப்புகளில் எழுதப்பட்ட கட்டுரைகள் அடங்கியவையாகவும் இருக்கவேண்டும் .


    ( ஓ ). “ பரிந்துரை ” என்பது இந்த சட்டத்தின் அடிப்படையில் உருவாக்கப்பட்ட விதிகளின்படி செய்யப்படும் பரிந்துரை ஆகும் .


    ( பி ). “ அச்சிடுபவர் ” என்பது அச்சகத்தின் உரிமையாளரைக் குறிக்கும் .


    ( க்யூ ). “ பத்திரிகை தலைமைப் பதிவாளர் ” என்பது இந்தச் சட்டத்தின் நான்காவது பிரிவின்படி , மத்திய அரசால் நியமிக்கப்பட்ட இந்திய பத்திரிகை தலைமைப் பதிவாளரைக் குறிக்கும் .


    ( ஆர் ). “ அச்சிடுதல் ” எனப்படுவது நகல் எடுக்காமல் விரைவாக மறுஉருவாக்கம் செய்யக்கூடிய ஏதேனும் தொழில்நுட்பத்தை பயன்படுத்தி பருவ இதழ்களை அச்சிடுவது ஆகும் .


    ( எஸ் ). “ பதிப்பகம் ” என்பது பொதுமக்களிடம் விநியோகிப்பதற்காக பருவ இதழ்கள் , செய்தித்தாள்கள் மற்றும் புத்தகங்களை காகிதத்தில் அச்சிட்டு வெளியிடும் எந்தவொரு நிறுவனமும் பதிப்பகம் ஆகும் .


    ( டி ). “ பதிப்பித்தல் ” என்பது இதழ்களை பொதுமக்களுக்கு விநியோகிக்கும் வகையில் புத்தகங்களாக உருவாக்கித் தருவது ஆகும் .


    ( யு ). “ பதிப்பாளர் ” எனப்படுபவர் எந்தவொரு இதழையும் பதிப்பிப்பதற்கு அதிகாரம் பெற்ற நபர் ஆவார் .


    ( வி ). “ பதிவேடு ” எனப்படுவது இந்தச் சட்டத்தின் நான்காவது பிரிவின் 2 வது உட்பிரிவின்படி , பராமரிக்கப்படும் பருவ இதழ்கள் குறித்த விவரங்கள் அடங்கிய ஆவணம் ஆகும் .


    ( டபுள்யூ ). “ சிறப்பு அதிகாரம் பெற்றவர் ” எனப்படுபவர் , மாவட்ட மாஜிஸ்திரேட் அல்லது மாவட்ட ஆட்சியர் அல்லது ஒரு மாவட்டத்தின் துணை ஆணையர் அல்லது வேறு ஏதேனும் செயல்முறை மாஜிஸ்திரேட் அல்லது மாவட்ட மாஜிஸ்திரேட் அல்லது மாவட்ட ஆட்சியர் அல்லது மாவட்ட துணை ஆணையர் அல்லது மாநில அரசுகள் அல்லது யூனியன் பிரதேசங்களால் அதிகாரம் அளிக்கப்பட்ட செயல்முறை மாஜிஸ்திரேட்டின் அதிகாரங்களைச் செயல்படுத்தக்கூடிய அதிகாரி ஆவார் .


    ( எக்ஸ் ). “ தலைப்பு ” எனப்படுவது , பத்திரிகை தலைமைப் பதிவாளர் அவர்களால் சரிபார்க்கப்பட்டு வழங்கப்பட்டு வரும் பருவ இதழின் பெயராகும் . இது பத்திரிகையின் முதல் பக்கத்தில் முக்கியத்துவம் கொடுத்து வெளியிடப்பட வேண்டும் .


    பகுதி 2


    அச்சகங்கள் மற்றும் பதிப்பகங்கள்


    3. (1) அச்சக உரிமையாளர் அளிக்க வேண்டிய தகவல்கள் :- எந்தவொரு பருவ இதழ்களையும் வெளியிடுவதற்கான அச்சு இயந்திரங்களைக் கொண்ட எந்தவொரு தனி நபரோ , அல்லது பொறுப்பாளரோ , எந்த சிறப்பு அதிகாரம் பெற்றவரின் ஆளுகைக்கு உட்பட்ட பகுதியில் அச்சகம் அமைந்துள்ளதோ , அத்தகைய சிறப்பு அதிகாரம் பெற்றவரிடம் இந்த சட்ட விதிகளின் அடிப்படையில் தாக்கல் செய்யப்பட வேண்டிய விவரங்களை தாக்கல் செய்யவேண்டும் .


    (2). மேற்குறிப்பிடப்பட்ட ஒன்றாவது உட்பிரிவில் கூறப்பட்ட நபர் , சிறப்பு அதிகாரம் பெற்றவருக்கு தேவைப்படும் அனைத்துத் தகவல்கள் , அந்தத் தகவல்கள் சம்பந்தப்பட்ட ஆவணங்கள் ஆகியவற்றை தாக்கல் செய்ய வேண்டும் .


    (3). ஆண்டு விவர அறிக்கையை அச்சிடுபவர் தாக்கல் செய்யவேண்டும் :- செய்தித்தாள் உள்ளிட்ட எந்தவொரு பருவ இதழையும் அச்சிடக்கூடிய அச்சகத்தின் உரிமையாளர் அல்லது பொறுப்பாளர் , ஒவ்வொரு ஆண்டும் ஏப்ரல் 30 ஆம் தேதிக்குள் தலைமை பத்திரிகை பதிவாளரிடம் ஆண்டு விவர அறிக்கையை தாக்கல் செய்யவேண்டும் . அதில் இந்தச் சட்டப்படி கோரப்பட்டுள்ள அனைத்து விவரங்களும் இடம்பெற்றிருக்க வேண்டும் .


    (4) ஒரு தனி நபரோ , இந்தியாவில் தற்போதைய நிலையில் நடைமுறையில் உள்ள ஏதேனும் ஒரு சட்டத்தின்படி , பதிவு செய்து இணைக்கப்பட்ட ஏதேனும் ஒரு நிறுவனமோ , அல்லது இந்திய குடிமகனோ பத்திரிகைகளை வெளிக்கொண்டு வரமுடியும் .


    அதே நேரத்தில் அவர் கீழ்க்கண்ட குற்றங்களுக்காக எந்த நீதிமன்றத்தாலும் தண்டிக்கப்பட்டிருக்கக் கூடாது ;


    ( வீ ). தீவிரவாத செயல்கள் அல்லது சட்டவிரோத செயல்களில் ஈடுபடுதல்


    ( வீவீ ). நாட்டின் பாதுகாப்புக்கு எதிராக எதையும் செய்திருக்கக் கூடாது .


    மேற்கண்ட செயல்களுக்காக தண்டிக்கப்பட்டவர்கள் எந்த வெளியீட்டையும் வெளியிட முடியாது .


    விளக்கம் : இந்தப் பிரிவில் குறிப்பிடப்பட்டுள்ள தீவிரவாத செயல்கள் அல்லது சட்டவிரோத செயல்கள் என்பதன் பொருள் 1967 ஆம் ஆண்டில் இயற்றப்பட்ட சட்டவிரோத செயல்கள் தடுப்புச் சட்டத்தின் 2 வது பிரிவு , 1 வது உட்பிரிவில் உள்ள கே மற்றும் ஓ விதிகளில் இடம்பெற்றுள்ள செயல்கள் ஆகும் .


    பகுதி 3


    அதிகாரிகள் விவரம்


    5. (1) பத்திரிகை தலைமைப் பதிவாளர்கள் மற்றும் பிற அதிகாரிகளை நியமித்தல் : இந்திய பத்திரிகை தலைமைப் பதிவாளர் மற்றும் பிற அதிகாரிகளை மத்திய அரசு நியமிக்கும் . இவர்கள் பொதுவாக பத்திரிகை தலைமைப் பதிவாளரின் மேற்பார்வை மற்றும் கட்டுப்பாட்டில் பணிபுரிவார்கள் . இந்தச் சட்டத்தின்படியும் , சட்டத்தினாலும் , பொதுவான ஆணை அல்லது குறிப்பிட்ட ஆணையின்படி , அவர்களுக்கு ஒதுக்கப்பட்ட பணிகளை செய்வதற்காகவும் , இந்தச் சட்டத்தின்படி அவர்கள் மேற்கொள்ளப்பட வேண்டிய பணிகளை பகிர்ந்து வழங்குவதற்காகவும் இந்த ஏற்பாடு செய்யப்பட்டுள்ளது .


    (2) விதிகளின் பொதுத் தன்மைக்கு எந்த பாதிப்பும் ஏற்படாத வகையில் பத்திரிகை தலைமைப் பதிவாளர் கீழ்க்கண்ட பணிகளை மேற்கொள்ளலாம் . அவற்றின் விவரம் ;


    ( i ) ஒரு வெளியீட்டு நிறுவனத்திற்கு பதிவுச் சான்றிதழை வழங்குதல் .


    ( ii ) பதிவு செய்யப்பட்ட செய்தித் தாள்கள் மற்றும் பருவ இதழ்களின் பதிவேட்டை பராமரித்தல் .


    ( iii) பருவ இதழ்களுக்கான தலைப்புகளின் இருப்பு மற்றும் அனுமதித்தலுக்கான விதிமுறைகளை வகுத்தல் .


    ( iv ) இந்தச் சட்டத்தின் அடிப்படையில் பெறப்படும் விண்ணப்பங்களுக்கு உரிய கட்டணங்களை வசூலித்தல் .


    ( v ) இந்தச் சட்டத்தைச் செயல்படுத்துவதற்காக மத்திய அரசிடமிருந்து நிதிகளைப் பெற்று விநியோகம் செய்தல் .


    ( vi ) இந்தச் சட்டத்தின் 1 முதல் 5 வரையிலான விதிகளுடன் இணைக்கப்பட்டுள்ள செயல்களை செய்தல் .


    ( vii ) இந்தச் சட்ட விதிகளுக்கு உட்பட்டு மத்திய அரசால் அவ்வப்போது வழங்கப்படும் எந்தவொரு பணியையும் செய்தல் .


    (3) இந்தச் சட்டத்தின்படி தமக்கு வழங்கப்பட்டுள்ள அதிகாரத்தைப் பயன்படுத்தி கீழ்க்கண்டவற்றைச் செய்ய பத்திரிகை தலைமைப் பதிவாளருக்கு அதிகாரம் அளிக்கப்பட்டுள்ளது .


    ( i ) அச்சக உரிமையாளர் மற்றும் பருவ இதழிடமிருந்து ஆண்டு விவர அறிக்கைகளை கேட்டுப் பெறுதல் .


    ( ii ) ஒரு செய்தித்தாளின் விற்பனை விவரங்கள் குறித்த தகவல்களை சரிபார்த்தல் .


    ( iii ) ஒரு பருவ இதழுக்கு வழங்கப்பட்டுள்ள பதிவை திருத்துதல் , ரத்து செய்தல் அல்லது தற்காலிகமாக நிறுத்தி வைத்தல் .


    ( iv ) இந்தச் சட்டத்தில் குறிப்பிடப்பட்டுள்ள ஏதேனும் ஒரு தேவைக்காக ஒரு செய்தித் தாளின் விற்பனை விபரங்களை சரிபார்க்கும் பணிகளை மேற்கொள்வதற்காக ஏதேனும் ஒரு அதிகாரி அல்லது அவருக்கு இணையான ஒருவரின் சேவைகளை கேட்டுப்பெறுதல் .


    ( v ) பத்திரிகை தலைமைப் பதிவாளராக பணியாற்றுவதற்குத் தேவையான ஆவணங்கள் , ஆதாரங்கள் மற்றும் பிற தகவல்களை ஒரு வெளியீட்டு நிறுவனத்திடமிருந்து கேட்டுப்பெறுதல் .


    ( vi ) ஒரு பருவ இதழ் தொடர்பாக வெளியீட்டாளரிடமோ , அல்லது அச்சக உரிமையாளரிடமோ உள்ள எந்தவொரு ஆவணம் அல்லது ஆதாரத்தை பார்வையிடும் அதிகாரம் பத்திரிகை தலைமைப் பதிவாளருக்கு உள்ளது -. இவற்றை பார்வையிடுவதற்காக அவை பாதுகாத்து வைக்கப்பட்டுள்ளதாக கருதப்படும் இடத்திற்கோ அல்லது பருவ இதழ் அச்சிடப்படும் இடத்திற்கோ நியாயமான நேரத்தில் நேரில் சென்று ஆய்வு செய்யவும் , ஆவணங்களை நகல் எடுத்துக்கொள்ளவும் , அல்லது இந்தச் சட்டத்தின்படி தேவைப்படும் எந்தவொரு தகவலையும் பெறுவதற்காக தேவைப்படும் வினாக்களை எழுப்பி விசாரணை செய்யவும் அவருக்கு அதிகாரம் உண்டு .


    ( vii ) அபராதம் அல்லது தண்டனை விதிக்க அதிகாரம் உண்டு .


    பகுதி 4


    பருவ இதழ்களைப் பதிவு செய்தல்


    6. பருவ இதழ்களை பதிவு செய்தல் :


    1). இந்தியாவில் எந்தவொரு பருவ இதழும் , கீழ்க்கண்ட வாறு வகுக்கப்பட்டுள்ள முறைகளின்படி மட்டும்தான் அச்சிட்டு வெளியிடப்பட முடியும் .


    (2) இலவசமாக விநியோகிக்கப்படும் இதழாளராக இருந்தாலும் , கட்டண வகை இருந்தாலும் அதன் உரிமையாளர் , பத்திரிகை தலைமை பதிவாளரிடமும் முறைப்படி உரிய ஆவணங்களுடன் விண்ணப்பித்து அதற்குரிய கட்டணத்தைச் செலுத்தி பதிவுச் சான்றிதழ்கள் பெறவேண்டும் .


    (3) இந்தச் சட்டத்தின் 2 வது உட்பிரிவின்படி , ஒரு பருவ இதழுக்கு அதன் உரிமையாளர் ஒரு பெயரைச் சூட்டவிரும்பும்போது , அந்தப் பெயர் மட்டுமின்றி , கூடுதலாக சில பெயர்களை விருப்ப முன்னுரிமையின் அடிப்படையில் வரிசைப்படுத்தி எழுத வேண்டும் . அவ்வாறு வரிசைப்படுத்தப்படும் பெயர்கள் அதே மொழியில் இந்தியாவின் எந்தப் பகுதியிலும் வெளியிடப்படும் பருவ இதழின் பெயராகவோ , அல்லது அதை ஒத்ததாகவோ , அதே மாநிலத்தில் வேறு மொழியில் வெளியிடப்படும் இதழின் பெயராகவோ அல்லது அதை ஒத்ததாகவோ இருக்கக்கூடாது . பருவ இதழ்களின் பெயர்களைப் பதிவு செய்வதற்காக பத்திரிகை தலைமைப் பதிவாளரால் அவ்வப்போது வகுத்து வெளியிடப்படும் விதிகளுக்கு உட்பட்டு இருக்க வேண்டும் .


    (4) பத்திரிகை தலைமைப் பதிவாளரிடம் தாக்கல் செய்யப்படும் பதிவுக்கான விண்ணப்பத்தின் நகல் , எந்த இடத்திலிருந்து அந்த இதழ் வெளியிடப்படுகிறதோ அந்த இடத்திற்குப் பொறுப்பான சிறப்பு அதிகாரம் பெற்றவருக்கு சம்பந்தப்பட்ட வெளியீட்டாளரின் பருவ இதழுக்கு ஆட்சேபனையின்மை அல்லது பதிவு வழங்குவதற்காக அனுப்பி வைப்பார் . சிறப்பு அதிகாரம் பெற்றவரால் 60 நாட்களுக்குள் இவை வழங்கப்பட வேண்டும் .


    (5) ஒரு பருவ இதழுக்கு விண்ணப்பம் கோரி அதன் உரிமையாளரிடமிருந்து விண்ணப்பத்தைப் பெற்ற பிறகு , அதன் சரியான தன்மை மற்றும் முழுமைத் தன்மை குறித்து , சம்பந்தப்பட்ட சிறப்பு அதிகாரம் பெற்றவரிடமிருந்து ஏதேனும் கருத்துகள் பெறப்பட்டிருந்தால் , அவற்றை ஆய்வு செய்தும் பருவ இதழ்களுக்கான தலைப்புகளை வழங்குவது தொடர்பான விதிகளையும் ஆய்வு செய்து திருப்தியடைய வேண்டும் . அதன் பின்னர் , விண்ணப்பம் பெறப்பட்ட நாளில் இருந்து 60 நாட்களுக்குள் பருவ இதழின் உரிமையாளர் கோரிய தலைப்பையும் , பதிவுச் சான்றிதழையும் பத்திரிகை தலைமைப் பதிவாளர் வழங்க வேண்டும் .


    எழுத்துப்பூர்வமாக ஏதேனும் எதிர்ப்புகள் பதிவு செய்யப்பட்டிருந்தால் , அவற்றைக் காரணம் காட்டி , சம்பந்தப்பட்ட பருவ இதழுக்கு பதிவுச் சான்றிதழ் வழங்க பத்திரிகை தலைமைப் பதிவாளர் மறுக்கலாம் .


    ஏதேனும் எதிர்ப்புகள் பதிவு செய்யப்படும்போது , அதுகுறித்து விளக்கம் அளிக்க பருவ இதழின் உரிமையாளருக்கு ஒரு வாய்ப்பு வழங்கப்பட வேண்டும் . அத்தகைய வாய்ப்பை வழங்காமல் அவருக்கு பதிவுச் சான்றிதழை மறுக்க முடியாது .


    (6) பதிவுச் சான்றிதழை பெற்ற பின்னர் , பதிவுச் சான்றிதழ் வழங்கப்பட்ட நாளில் இருந்து 3 மாதங்களுக்குள் பருவ இதழ் வெளியீட்டை அதன் உரிமையாளர் தொடங்க வேண்டும் .


    பதிவுச் சான்றிதழ் வழங்கப்பட்ட மாதத்தின் முடிவில் இருந்து 12 மாதங்களுக்குள் பருவ இதழ் வெளியீட்டை அதன் உரிமையாளர் தொடங்கவில்லை என்றால் , அதைக் காரணம் காட்டி அந்த இதழுக்கு வழங்கப்பட்ட தலைப்பு மற்றும் பதிவுச் சான்றிதழை பத்திரிகை தலைமைப் பதிப்பாளர் திரும்பப்பெற முடியும் .


    விளக்கம் : பருவ இதழை குறிப்பிட்ட காலத்திற்குள் வெளியிட தவறுதல் என்பது , அதற்கான விண்ணப்பத்தில் குறிப்பிட்டுள்ளவாறு எத்தனை இதழ்கள் வெளியாகியிருக்க வேண்டுமோ , அதில் நான்கில் 3 பங்குக்கும் குறைவான இதழ் மட்டுமே வெளியாகியிருத்தல் ஆகும் .


    (7) பதிவுச் சான்றிதழை திருத்துதல் : (1) ஒரு பருவ இதழின் வெளியீட்டாளர் பதிவுச் சான்றிதழில் இடம்பெற்றுள்ள விவரங்களை திருத்துவதற்காக பத்திரிகை தலைமைப் பதிவாளரிடம் விண்ணப்பிக்கலாம் .


    (2) அவ்வாறு விண்ணப்பிக்கும் பருவ இதழின் வெளியீட்டாளருக்கு திருத்தப்பட்ட பதிவுச் சான்றிதழை பத்திரிகை தலைமைப் பதிவாளர் வழங்கலாம் . இந்த விவரங்கள் அனைத்தும் சிறப்பு அதிகாரம் பெற்றவருக்கு தெரிவிக்கப்பட வேண்டும் .


    (8) பருவ இதழின் உரிமையை மாற்றுதல் : (1) ஒரு பருவ இதழ் இந்தச் சட்டத்தின் 5(5) பிரிவின்கீழ் பதிவு செய்யப்பட்ட பிறகுதான் அதன் உரிமையை வேறு ஒருவருக்கு மாற்ற முடியும் .


    (2) ஒரு பருவ இதழின் உரிமை பிரிவு 6- ன் படி மாற்றப்பட்ட பிறகு திருத்தப்பட்ட பதிவுச் சான்றிதழைப் பெற வேண்டும் .


    (9) பருவ இதழை நிறுத்துதல் : (1) ஒரு பருவ இதழை நிறுத்துவது என உரிமையாளர் முடிவு செய்தால் , அவ்வாறு நிறுத்தப்பட்ட நாளில் இருந்து 6 மாதங்களுக்குள் பத்திரிகை தலைமைப் பதிவாளர் மற்றும் அந்தப் பருவ இதழ் வெளியாகும் பகுதிக்குப் பொறுப்பான சிறப்பு அதிகாரம் பெற்றவர் ஆகியோருக்கு முறைப்படி தெரிவிக்க வேண்டும் .


    (2) ஒரு பருவ இதழ் மூடப்பட்டது குறித்த தகவல் கிடைத்த பிறகு அதன் பதிவை பத்திரிகை தலைமைப் பதிவாளர் ரத்து செய்ய வேண்டும் . அது மட்டுமின்றி , அந்தப் பருவ இதழ் மற்றும் அதன் பெயரை , இந்தச் சட்டத்தின் 4(2) பிரிவின்படி பராமரிக்கப்பட்டு வரும் பதிவேட்டிலிருந்து நீக்க வேண்டும் .


    (10) பருவ இதழை மீண்டும் தொடங்குதல் : ஒரு பருவ இதழ் மூடப்பட்டு அல்லது தற்காலிகமாக நிறுத்தப்பட்டு 3 மாதங்களுக்கு மேல் ஓராண்டிற்குள்ளான கால கட்டத்தில் , அந்த இதழை மீண்டும் தொடங்க விரும்பினால் அதற்கான முறையான ஆவணங்களுடன் பத்திரிகை தலைமைப் பதிவாளரிடம் அதன் உரிமையாளர் விண்ணப்பிக்கலாம் .


    (11) பதிவை ரத்து செய்தல் அல்லது நிறுத்தி வைத்தல் : (1) ஒரு பருவ இதழ் குறித்து அரசு அல்லது அரசு அமைப்புகளிடமிருந்து பெறப்பட்ட தகவல்கள் அல்லது இந்திய பிரஸ் கவுன்சில் அல்லது சிறப்பு அதிகாரம் பெற்றவரின் பரிந்துரை அல்லது இந்த அமைப்புகளிடமிருந்து பத்திரிகை தலைமைப் பதிவாளர் அலுவலகமே கேட்டு பெற்ற விவரங்கள் ஆகியவற்றின் அடிப்படையில் கீழ்க்கண்ட அம்சங்கள் குறித்து , பத்திரிகை தலைமைப் பதிவாளர் திருப்தியடையும் பட்சத்தில் , அந்தப் பருவ இதழின் பதிவை ரத்து செய்யலாம் . அவற்றின் விவரம் :


    ( அ ) இந்தச் சட்டத்தின் நிபந்தனைகள் அல்லது சட்டத்தின் அடிப்படையில் உருவாக்கப்பட்ட விதிகள் ஆகியவற்றுக்கு எதிராக பருவ இதழ் செயல்படுதல் .


    ( ஆ ) தவறான தகவல்களின் அடிப்படையில் அல்லது உண்மைகளை மறைத்து பதிவுச் சான்றிதழ் பெறப்பட்டிருத்தல் .


    ( இ ) ஒரு பருவ இதழ் பெற்ற பதிவுச் சான்றிதழில் இடம்பெற்றுள்ள தலைப்பு அதே மொழியில் அல்லது அதே மாநிலத்தில் வெளியாகும் இன்னொரு இதழின் தலைப்பைப் போன்று இருத்தல் .


    ( ஈ ) ஒரு பருவ இதழ் அச்சிடப்படுவதை நிறுத்தி ஓராண்டுக்கும் மேல் ஆகுதல் .


    ( உ ) ஒரு பருவ இதழ் அதன் பதிவுச் சான்றிதழுக்காக தாக்கல் செய்த விண்ணப்பத்தில் குறிப்பிடப்பட்டிருந்த கால அளவின்படி , ஒரு குறிப்பிட்ட காலத்திற்குள் எத்தனை இதழ்கள் வெளியாகியிருக்க வேண்டுமோ அதில் நான்கில் மூன்று பங்குக்கும் குறைவாக வெளியாகியிருத்தல் .


    ( ஊ ) பதிவுக்கான விண்ணப்பம் அல்லது ஆண்டு விவர அறிக்கையில் தவறான அல்லது பொய்யான விண்ணப்பத்தை ஒரு வெளியீட்டாளர் அழைத்திருந்தால் அதற்காக அந்த இதழின் பதிவுச் சான்றிதழை ரத்து செய்யலாம் .


    ( எ ) ஒரு வெளியீட்டாளர் கீழ்க்கண்ட குற்றங்களுக்காக ஏதேனும் நீதிமன்றத்தால் தண்டிக்கப்பட்டிருத்தல் .


    ( i ). தீவிரவாத செயல்கள் அல்லது சட்டவிரோத செயல்களில் ஈடுபடுதல்


    ( ii ). நாட்டின் பாதுகாப்புக்கு எதிராக எதையும் செய்திருக்கக் கூடாது .


    ஒரு வெளியீட்டாளர் ஏதேனும் குற்றங்களுக்காக தண்டிக்கப்பட்டிருந்தாலும் கூட , அது குறித்து விளக்கம் அளிக்க அவருக்கு ஒரு வாய்ப்பு வழங்கப்படாமல் அவரது பருவ இதழின் பதிவுச் சான்றிதழை ரத்து செய்யவோ , தற்காலிகமாக நிறுத்தி வைக்கவோ உத்தரவிட முடியாது .


    (2) சட்டத்தின் இந்தப் பிரிவின் கீழ் ஒரு பருவ இதழின் பதிவுச் சான்றிதழ் ரத்து செய்யப்படும்போது , அதற்கான ஆணையின் நகல் பொருத்தமான அரசுக்கும் , சிறப்பு அதிகாரம் பெற்றவருக்கும் அவர்களின் ஆவணங்களில் ஆவணப்படுத்துவதற்காக அனுப்பி வைக்கப்பட வேண்டும் .


    (12) வெளியீட்டாளர் அல்லது உரிமையாளரால் தாக்கல் செய்யப்பட வேண்டிய ஆண்டு விவர அறிக்கை : (1). ஒரு பருவ இதழின் வெளியீட்டாளர் அந்த இதழ் குறித்து தெரிவிக்க வேண்டிய விவரங்களை உள்ளடக்கிய ஆண்டு விவர அறிக்கையை பத்திரிக்கை தலைமைப் பதிப்பாளரிடம் தாக்கல் செய்யவேண்டும் .


    (2) இந்தச் சட்டத்தின் 12 (1) பிரிவின்படி விதிக்கப்பட்டுள்ள நிபந்தனைகளை ஒரு வெளியீட்டாளர் பின்பற்றவில்லை என்றால் , அவருக்கு அபராதம் விதிக்கப்படும் . தாக்கல் செய்யத் தவறிய ஆண்டுகளுக்கான விவர அறிக்கைகளை தாக்கல் செய்வதுடன் 10 ஆயிரம் ரூபாய் வரை அபராதமும் விதிக்கமுடியும் . அதுமின்றி , அவரது பதிவுச் சான்றிதழை தற்காலிகமாக நிறுத்தி வைக்கவோ , முழுமையாக ரத்து செய்யவோது முடியும் .


    (3) ஒரு வெளியீட்டாளரோ , அல்லது அவர் இல்லாத பட்சத்தில் பருவ இதழின் உரிமையாளரோ , இந்தச் சட்டத்தின் 11 (1) பிரிவின்படி , தாக்கல் செய்யப்பட வேண்டிய ஆண்டு விவர அறிக்கைகள் ஏதேனும் தவறான விவரங்களை அளித்திருந்தால் , அவருக்கு 50 ஆயிரம் ரூபாய் வரை அபராதம் விதிக்கப்படும் .


    ஒரு வெளியீட்டாளருக்கு இது குறித்து விளக்கம் அளிக்க ஒரு வாய்ப்பு வழங்கப்படாமல் அவரது பருவ இதழின் பதிவுச் சான்றிதழை ரத்து செய்யவோ , தற்காலிகமாக நிறுத்தி வைக்கவோ உத்தரவிட முடியாது .


    (13) ஆண்டறிக்கை : இந்தியாவில் வெளியிடப்படும் பருவ இதழ்கள் தொடர்பாக அதற்காக வடிவமைக்கப்பட்ட படிவத்தில் ஆண்டறிக்கையை தயாரித்து பத்திரிகை தலைமைப் பதிவாளர் தாக்கல் செய்ய வேண்டும் .


    பகுதி 5


    அபராதங்கள்


    14. சட்டத்தின் விதிகளை மதிக்காமல் பருவ இதழ்களை அச்சிடுதல் அல்லது வெளியிடுதலுக்கு அபராதம் விதித்தல் : இந்தச் சட்டத்தின் பிரிவு 5, பிரிவு 6, பிரிவு 7- ன்படியான நிபந்தனைகள் மற்றும் அவற்றின் அடிப்படையில் உருவாக்கப்பட்ட விதிகள் ஆகியவற்றை பின்பற்றாமல் , வெளியிடப்படும் பருவ இதழ்களின் உரிமையாளர் , அச்சிடுபவர் , வெளியீட்டாளர் அல்லது ஆசிரியர் யாராக இருந்தாலும் , அல்லது இந்தச் சட்டத்தின் பிரிவு 5, பிரிவு 6, பிரிவு 7- ன்படியான நிபந்தனைகள் மற்றும் அவற்றின் அடிப்படையில் உருவாக்கப்பட்ட விதிகள் ஆகியவை பின்பற்றப்படவில்லை என்பதை அறிந்தும் அவற்றின் உரிமையாளர் , அச்சிடுபவர் , வெளியீட்டாளர் அல்லது ஆசிரியராக இருப்பவர்களுக்கு அதிகபட்சமமாக 50 ஆயிரம் ரூபாய் அபராதம் விதிக்கப்படும் . அதுமட்டுமின்றி , அந்த இதழின் பதிவுச் சான்றிதழ் ரத்து செய்யப்படக்கூடும் .


    (5) அச்சகங்கள் தொடர்பான நிபந்தனைகளை மதிக்காததற்கான தண்டனை : (1) ஓர் பருவ இதழை அச்சிடுவதற்கான அச்சகத்தைத் தொடங்குவதற்காக இந்தச் சட்டத்தின் மூன்றாவது பிரிவில் குறிப்பிடப்பட்டுள்ள நிபந்தனைகளை மதித்து முறைப்படி தகவல் தெரிவிக்காமல் இருத்தல் அல்லது முறைப்படி தெரிவிக்கப்படும் தகவல்களில் தவறான விவரங்களைக் குறிப்பிடுதல் அல்லது சிறப்பு அதிகாரம் பெற்றவர்களால் கோரப்படும் விவரங்களை வழங்காமல் இருத்தல் ஆகியவற்றுக்கு அபராதமும் , சிறப்பு அதிகாரம் பெற்றவரால் பொருத்தமானது என்று கருதப்படும் தண்டனையும் வழங்கப்படும் .


    (2) ஒரு அச்சக உரிமையாளர் அல்லது அதன் நிர்வாகி இந்தச் சட்டத்தின் 3 (3) பிரிவின்படி , ஆண்டு விவர அறிக்கையை தாக்கல் செய்யவேண்டும் . அவ்வாறு தாக்கல் செய்யத் தவறுபவர்களுக்கு 50 ஆயிரம் ரூபாய் வரை அபராதம் விதிக்கப்படுவதுடன் , சிறப்பு அதிகாரம் பெற்றவரால் பொருத்தமானது என்று கருதப்படும் தண்டனையும் விதிக்கப்படும் .


    பகுதி 6


    மேல் முறையீடு


    16. (1) பருவ இதழ்களுக்கு விதிக்கப்படும் தண்டனைகளை எதிர்த்து மேல்முறையீடு செய்ய பத்திரிகை மற்றும் பதிவு மேல்முறையீட்டு வாரியம் என்ற பெயரில் மேல்முறையீட்டு அமைப்பு ஒன்று இருக்கும் . அதில் , இந்திய பிரஸ் கவுன்சில் தலைவரும் , இந்திய பிரஸ் கவுன்சிலின் உறுப்பினர்களில் இருந்து அந்த அமைப்பால் தேர்வு செய்யப்பட்டு நியமிக்கப்படும் ஒரு உறுப்பினரும் இடம்பெற்றிருப்பார்கள் .


    (2) பருவ இதழ்களை இந்தச் சட்டத்தின் 6 (5) பிரிவின்கீழ் பதிவு செய்ய மறுத்தல் , பிரிவு 11- ன்கீழ் பதிவுச் சான்றிதழை ரத்து செய்தல் அல்லது தற்காலிகமாக நிறுத்தி வைத்தல் , பிரிவு 14 ன் படி பதிவுச் சான்றிதழை ரத்து செய்தல் , அல்லது நிறுத்தி வைத்தல் மற்றும் அபராதம் விதித்தல் ஆகியவை குறித்த பத்திரிகை தலைமைப் பதிவாளரின் ஆணையால் பாதிக்கப்பட்டதாக கருதும் எவரும் இதுகுறித்து மேல்முறையீட்டு வாரியத்தில் 60 நாட்களுக்குள் மேல்முறையீடு செய்யலாம் .


    சில நேரங்களில் 60 நாள் கால அவகாசத்திற்குப் பிறகும் மேல்முறையீட்டை வாரியம் விசாரணைக்கு எடுத்துக்கொள்ளலாம் . அவ்வாறு எடுத்துக்கொண்டால் மேல் முறையீடு செய்வதற்கான காலகட்டத்தில் மேல்முறையீடுதாரர்கள் மேல்முறையீடு செய்ய முடியாத அளவுக்கு தடுக்கப்பட்டிருக்கிறார்கள் என்று மேல்முறையீட்டு வாரியம் நம்புவதாக பொருளாகும் .


    (3) இந்தச் சட்டத்தின் 6 வது பகுதியின்படி , மேல் முறையீட்டு மனு தாக்கல் செய்யப்பட்ட பிறகு மேல்முறையீட்டு வாரியம் அதுகுறித்த ஆவணங்களை தாக்கல் செய்யும்படி கோரும் . அதன் பின்னர் , அடுத்தடுத்த கட்ட விசாரணைகளுக்குப் பிறகு பத்திரிகை தலைமைப் பதிவாளர் அளித்த தீர்ப்பை உறுதி செய்யலாம் அல்லது மாற்றியமைக்கலாம் . அல்லது தள்ளுபடி செய்யலாம் .


    (4) மேல்முறையீட்டு வாரியத்தின் தீர்ப்பே இறுதியானதாகும் .


    பகுதி 7


    அரசு விளம்பரங்கள் மற்றும் அங்கீகாரம்


    17. (1) அரசு விளம்பரங்கள் , அங்கீகாரம் வழங்குதல் மற்றும் பருவ இதழ்கள் மற்றும் அதன் உரிமையாளர் / பணியாளர்களுக்கு பயனளிக்கக் கூடிய சலுகைகளை வழங்குவதற்கான நிபந்தனைகளை பொருத்தமான அரசு வகுக்கலாம் .


    (2) 17(1) உட்பிரிவில் குறிப்பிடப்பட்டுள்ள அம்சங்கள் , பருவ இதழின் வயது , அதன் விற்பனை , இந்தச் சட்டத்தின் பல்வேறு நிபந்தனைகளை சம்பந்தப்பட்ட பருவ இதழ் மதித்து நடக்கும் தன்மை மற்றும் பிற குறிப்பிட்ட அம்சங்களைக் கருத்தில் கொண்டு தீர்மானிக்கப்படும் .


    பகுதி 8


    டிஜிட்டல் ஊடகங்களில் செய்தி வெளியிடுவோரைப் பதிவு செய்தல்


    18. செய்தி வெளியிடும் டிஜிட்டல் ஊடகங்களின் வெளியீட்டாளர்கள் தங்களை இந்திய பத்திரிகை தலைமைப் பதிவாளரிடம் இந்தச் சட்டத்தால் குறிப்பிடப்படும் உரிய விவரங்களைத் தெரிவித்து பதிவு செய்துகொள்ள வேண்டும் .


    பகுதி 9


    பிற அம்சங்கள்


    19. மத்திய அரசின் அதிகாரங்கள் : (1) இந்திய பத்திரிகை தலைமைப் பதிவாளர் இந்தச் சட்டத்தின்படி தமது பணிகளை மேற்கொள்ளும்போது , மத்திய அரசு அவ்வப்போது எழுத்து மூலம் வெளியிடக்கூடிய கொள்கை வழிகாட்டுதல்களுக்குக் கட்டுப்பட்டு நடக்கவேண்டும் .


    (2) ஓர் அம்சம் மத்திய அரசின் கொள்கைக்கு உட்பட்டதா ? இல்லையா ? என்ற விசயத்தில் மத்திய அரசின் முடிவே இறுதியானது .


    20. பத்திரிகை தலைமைப் பதிவாளரும் பிற அதிகாரிகளும் மக்கள் பணியாளர்கள் ஆவர் . இந்தச் சட்டத்தின் கீழ் நியமிக்கப்படும் பத்திரிகை தலைமைப் பதிவாளரும் பிற அதிகாரிகளும் மக்கள் பணியாளர்கள் ஆவர் . மக்கள் பணியாளர் எனப்படுபவர் இந்திய தண்டனைச் சட்டத்தின் (45 / 1860) 21 வது பிரிவில் குறிப்பிடப்பட்டுள்ள வரையறைகளுக்கு உட்பட்டவர்களாவர் .


    21. நல்ல எண்ணத்துடன் மேற்கொள்ளப்படும் நடவடிக்கைகளைப் பாதுகாத்தல் : மத்திய அரசு அல்லது மாநில அரசு அல்லது பத்திரிகை தலைமைப் பதிவாளர் அல்லது பிற அதிகாரி அல்லது பத்திரிகை தலைமைப் பதிவாளரால் அங்கீகரிக்கப்பட்ட பணியாளர் நல்ல எண்ணத்துடன் செய்யும் செயல்களுக்காகவோ அல்லது இந்தச் சட்டம் அல்லது அதன் அடிப்படையில் வகுக்கப்பட்ட விதிகள் ஆகியவற்றின்படி செய்த செயல்களுக்காகவோ , அவர்களுக்கு எதிராக எந்த வழக்கும் தொடர முடியாது ; அல்லது சட்ட நடவடிக்கையை மேற்கொள்ள முடியாது .


    22. விதிகளை வகுப்பதற்கான மத்திய அரசின் அதிகாரம் : (1) இந்தச் சட்டத்தில் இடம்பெற்றுள்ள நிபந்தனைகளை செயல்படுத்துவதற்கான விதிகளை , மத்திய அரசிதழில் அறிவிக்கையாக வெளியிடுவதன் மூலம் வகுப்பதற்கு மத்திய அரசுக்கு அதிகாரம் உண்டு .


    (2) செயல்பாட்டில் உள்ள பொதுவான நிபந்தனைகளுக்கு பாதிப்பு ஏற்படாத வகையில் , கீழ்க்கண்ட அம்சங்களில் ஏதேனும் ஒன்றுக்கோ அல்லது அனைத்துக்கும் பொதுவாகவோ மத்திய அரசு விதிகளை வகுக்கலாம் . அந்த அம்சங்கள் வருமாறு :


    ( அ ) பிரிவு 6- ன்படி , படிவங்கள் , கட்டணங்கள் எந்த அடிப்படையில் விண்ணப்பிக்க வேண்டும் என்பதற்கான விதிகளை வகுத்தல் .


    ( ஆ ) பிரிவு 6- ன் கீழ் , பருவ இதழ்களை பதிவு செய்வதற்கான பிற விவரங்கள் குறித்த விதிகளை வகுத்தல் .


    ( இ ) பிரிவு 6 (5)- ன்படி , பதிவுச் சான்றிதழ் வெளியிடுவதற்கான படிவம் குறித்த விதிகளை வகுத்தல் .


    ( ஈ ) பத்திரிகை தலைமைப் பதிவாளரிடம் ஒரு பருவ இதழ் வெளியீட்டாளர் தாக்கல் செய்யும் ஆண்டு விவர அறிக்கையில் இடம்பெற வேண்டிய விவரங்களை தீர்மானிப்பதற்கான விதிகளை வகுத்தல் .


    ( உ ) பத்திரிகை தலைமைப் பதிவாளரிடம் பிரிவு 12- ன்கீழ் தாக்கல் செய்யப்படும் ஆண்டு விவர அறிக்கை அல்லது வேறு கணக்கு விவரங்கள் , புள்ளி விவரங்கள் அல்லது பிற தகவல்களுக்கான படிவங்கள் எவ்வாறு இருக்க வேண்டும் என்பது தீர்மானித்தல் .


    ( ஊ ) சட்டத்தின் 5 (3) பிரிவின்படி , ஒரு பருவ இதழின் விற்பனை விவரத்தை சரிபார்ப்பதற்காக அதிகாரம் பெற்ற ஒருவரால் மேற்கொள்ளப்படும் விற்பனை விவரங்கள் குறித்த சரிபார்ப்புப் பணிகளை மேற்கொள்ளுதல் .


    ( எ ) தேவைப்படும் ஒரு விசயம் அல்லது வேறு விசயங்கள் தொடர்பான விதிகளை வகுத்தல் .


    (3) இந்தச் சட்டத்தின்கீழ் வகுக்கப்படும் ஒவ்வொரு விதியும் நாடாளுமன்றத்தின் இரு அவைகளிலும் அவற்றின் கூட்டம் நடைபெறும்போது தாக்கல் செய்யப்பட வேண்டும் .


    23. (1) இடையூறுகளை அகற்றுவதற்கான அதிகாரம் : இந்தச் சட்டத்தின் நிபந்தனைகளுக்கு செயல்வடிவம் கொடுக்கும்போது ஏதேனும் இடையூறுகள் ஏற்பட்டால் , மத்திய அரசு தலையிட்டு அரசிதழில் ஓர் ஆணையைப் பிறப்பிப்பதன் மூலம் , எந்த நிபந்தனை இடையூறை ஏற்படுத்துகிறதோ , அந்த நிபந்தனையை இந்தச் சட்டத்திற்கு பொருத்தமற்றவையாக மாற்றலாம் .


    இந்தச் சட்டம் நடைமுறைக்கு வந்து 3 ஆண்டுகள் கடந்த பிறகு அவ்வாறு எந்த உத்தரவையும் அரசிதழில் வெளியிட முடியாது என்பது குறிப்பிடத்தக்கது .


    (2) இந்தப் பிரிவின் கீழ் மத்திய அரசிதழில் வெளியிடப்படும் ஒவ்வொரு ஆணையும் அது வெளியிடப்பட்ட பிறகு நடைபெறக்கூடிய நாடாளுமன்ற இரு அவைகளின் கூட்டங்களில் தாக்கல் செய்யப்படவேண்டும் .


    24. நீக்குதல் மற்றும் பாதுகாத்தல் : (1) இதன் மூலம் அச்சகங்கள் மற்றும் நூல்கள் பதிவு சட்டம் 1867 ரத்து செய்யப்படுகிறது (25 / 1867).


    (2) இந்தச் சட்டத்திருத்தம் கீழ்க்கண்ட நடவடிக்கைகளை பாதிக்காது .


    ( அ ) ரத்து செய்யப்பட்ட சட்டத்தின்படி , செய்யப்பட்ட விசயங்கள் அல்லது எடுக்கப்பட்ட அல்லது எடுக்கப்படவிருந்த நடவடிக்கைகள் அல்லது பிறப்பிக்கப்பட்ட ஏதேனும் விதிகள் அறிவிக்கைகள் , ஆய்வுகள் , ஆணைகள் அல்லது செய்யப்பட்ட பிரகடனங்கள் அல்லது செயல்படுத்தப்பட்ட ஆவணங்கள் அல்லது அவற்றின் பிரிவுகள் அல்லது வழங்கப்பட்ட அறிவுரைகள் அல்லது நடத்தப்பட்ட விசாரணைகள் அல்லது ஏதேனும் தண்டனைகள் அல்லது அபராதம் விதிக்கப்பட்டது ஆகியவை அனைத்தும் இந்தச் சட்டத்தின் சம்பந்தப்பட்ட நிபந்தனைகளின்படி மேற்கொள்ளப்பட்டதாக கருதப்படும் .


    ( ஆ ) ரத்து செய்யப்பட்ட சட்ட நிபந்தனைகளின்படி , வழங்கப்பட்ட தலைப்பு ஆணைகள் உள்ளிட்ட பிரகடனங்கள் அல்லது செய்யப்பட்ட சரிபார்ப்புகள் ஆகியவை இந்தச் சட்டத்தின் சம்பந்தப்பட்ட நிபந்தனைகளின்படி மேற்கொள்ளப்பட்டதாக கருதப்படும் .


    ( இ ) இந்தச் சட்டத்தின் செயல்பாட்டு தொடக்கம் தொடர்பாக ஏதேனும் நீதிமன்றத்தில் ஏதேனும் வழக்குகள் நிலுவையில் இருந்தால் அவற்றை தொடர்ந்து நடத்தலாம் . இந்தச் சட்டம் இன்னும் நிறைவேற்றப்படவில்லை என்பதால் இது அனுமதிக்கப்படுகிறது .


    ( ஈ ) ரத்து செய்யப்பட்ட சட்டத்தின் 4(1) பிரிவின்கீழ் நியமிக்கப்பட்டு , புதிய சட்டம் நடைமுறைக்கு வருவதற்கு முன்பு வரை பதவி நீடிக்கும் பத்திரிகை தலைமைப் பதிவாளர் மற்றும் பிற அதிகாரிகள் , புதிய சட்டத்தில் இடம்பெற்றுள்ள அதற்கு இணையான பிரிவுகளின்படி , ஓய்வுபெறும் வரையிலோ , பணிநீக்கம் செய்யப்படும் வரையிலோ பணியைத் தொடரலாம் .


    ( உ ) ரத்து செய்யப்பட்ட சட்டத்தின் அடிப்படையில் ஏற்படுத்தப்பட்ட பத்திரிகை மற்றும் பதிவு மேல்முறையீட்டு வாரியம் , புதிய சட்டத்தின் சம்பந்தப்பட்ட பிரிவுகளின் கீழ் தொடர்ந்து இயங்கலாம் . புதிய சட்டத்தின்படி புதிய மேல்முறையீட்டு வாரியம் அமைக்கப்படும் வரை இது செல்லும் .


    ( ஊ ) ரத்து செய்யப்பட்ட பத்திரிகை மற்றும் பதிவு மேல்முறையீட்டு வாரியத்தில் தொடரப்பட்டு , புதிய சட்டம் நடைமுறைக்கு வரும் வரை பைசல் செய்யப்படாத வழக்குகளை , இந்தப் புதிய சட்டத்தின்படி அமைக்கப்படவிருக்கும் மேல்முறையீட்டு வாரியம் விசாரித்து பைசல் செய்யும் .


    ( எ ) ரத்து செய்யப்பட்ட சட்டத்தின்படி , விதிக்கப்பட்டு செலுத்தப்பட வேண்டிய அபராதங்களை புதிய சட்டத்தின்படி வசூலிக்கலாம் . ஆனால் , ரத்து செய்யப்பட்ட சட்டத்தின்படி , அபராதங்களை வசூலிக்க ஏற்கனவே மேற்கொள்ளப்பட்ட நடவடிக்கைகளுக்கு எந்த பாதிப்பும் ஏற்படாத வகையில் இது செய்யப்பட வேண்டும் .


    ( ஏ ) ரத்து செய்யப்பட்ட சட்டத்தின்படி , வழங்கப்பட்ட பதிவுச் சான்றிதழ்கள் , புதிய சட்டம் நடைமுறைக்கு வந்த பிறகும் தொடர்ந்து செல்லுபடியாகும் .


    (3) இந்தப் பிரிவின் 2 வது துணைப் பிரிவில் பல்வேறு விசயங்கள் குறிப்பிடப்பட்டிருப்பது , சட்டத்தை ரத்து செய்யும் விசயத்தில் 1897 ஆம் ஆண்டின் பொதுப் பிரிவுகள் சட்டத்தின் 6 வது பிரிவில் உள்ள பொதுப் பயன்பாட்டை எந்த வகையிலும் பாதிக்காது . (10 / 1897).


    

    
    (Release ID: 1599758) Visitor Counter : 171