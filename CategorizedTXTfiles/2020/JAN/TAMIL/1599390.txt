      குடியரசுத் துணைத் தலைவர் செயலகம்

      சென்னை பொங்கல் விழாவில் மாண்புமிகு குடியரசுத் துணைத் தலைவர் திரு.எம்.வெங்கைய்யா நாயுடுவின் உரை
      Posted On: 14 JAN 2020 7:26PM by PIB Chennai


    பொங்கல் விழாவைக் கொண்டாட சென்னை ஆளுநர் மாளிகையில் அனைவருடனும் இங்கே இருப்பதற்கு நான் மிகவும் மகிழ்ச்சியடைகிறேன்.


    உங்கள் அனைவருக்கும் எனது மனமார்ந்த பொங்கல் வாழ்த்துகளைத் தெரிவித்துக் கொள்கிறேன்.


    இந்த விழாவில் கலந்து கொள்ள அழைப்பு விடுத்ததற்காக மாண்புமிகு தமிழ்நாடு ஆளுநர் திரு.பன்வாரிலால் புரோஹித் அவர்களுக்கு நான் நன்றி தெரிவிக்கிறேன்.


    தென்னிந்தியாவில் கொண்டாடப்படும் மிகவும் பிரபலமான, ஆர்வமிக்க அறுவடைத் திருவிழாக்களில் ஒன்று பொங்கல் பண்டிகை.


    பொங்கல் என்பதற்கு “பொங்கி வழிதல்” என்பது பொருளாகும்.


    பானையில் அரிசியிட்டு, பொங்கும் வரை கொதிக்க வைக்கும் வழக்கத்தை இது குறிக்கிறது. பொங்கல் என்பது அபரிமிதமான அறுவடை, வளம் மற்றும் நல்வாழ்வுக்கான அடையாளமாகும்.


    ஒவ்வொரு ஆண்டும் ஜனவரி மத்தியில் பொங்கல் வருகிறது. இது, சூரியன் வடக்கு திசையில் பயணத்தை தொடங்கும் உத்தராயண் எனும் மங்களகரமான காலத்தைக் குறிப்பதாகும். இது ஆறு மாதங்களுக்கு நீடிக்கும்.


    ஆரம்பத்தில் பொங்கல் விழா என்பது விவசாய சமூகத்திற்கு உரியதாக இருந்தாலும், இப்போது அனைவராலும் இது கொண்டாடப்படுகிறது.


    பொங்கல் என்பது இயற்கையின் வளத்தைக் கொண்டாடுவதாகும். வாழ்க்கை நிலைக்கவும், நீடிக்கவும், இயற்கைக்கு நன்றி தெரிவிக்கும் விழாவாகவும் இது உள்ளது.


    நெல் அறுவடைக்கு முந்தைய பொங்கல் பண்டிகையின் முதல் நாளில் சிறப்பு பூஜை செய்யப்படுகிறது. விவசாயிகள் தங்களின் ஏர்கலப்பைகளுக்கும், அரிவாள்களுக்கும் சந்தனப்பொட்டிடுவதோடு, சூரியனையும், பூமியையும் வழிபடுவார்கள்.


    கோலம் போடுவதும், சுவை மிக்க பொங்கல் செய்வதும் இந்த விழாவின் மற்ற பாரம்பரிய அம்சங்களாகும்.


    பொங்கல் விழாவின் 3 நாட்களும், வேறுவேறு கொண்டாட்டங்களைக் குறிக்கின்றன.


    முதல் நாளான போகிப் பொங்கல் குடும்பத்தினர்களும், உறவினர்களும் கொண்டாடும் நாளாகும். இரண்டாவது நாளான சூரியப் பொங்கல், சூரிய வழிபாட்டுக்கு அர்ப்பணிக்கப்படுகிறது. இந்நாளில் சூரியக் கடவுளுக்குப் பாலும் சர்க்கரையும் படைக்கப்படுகிறது. மூன்றாவது நாள் பொங்கல் கால்நடைகளை வழிபடுவதாகும். கால்நடைகளுக்கும், பறவைகளுக்கும் உணவளிக்கும் கடவுளர்களை வழிபடும் நாளாகவும் பொங்கல் விளங்குகிறது.


    இந்த விழாக் காலத்தில், தங்கள் குடும்பத்தில் மறைந்த முதியோர்களுக்கு விருப்பமான உணவு வகைகளை சமைத்து, படையலிட்டு அவர்களுக்கு நன்றி செலுத்தி வணங்குவார்கள். இது அவர்களை நினைவு கூர்வதற்கும், அஞ்சலி செலுத்துவதற்குமான நாளாகும். ஏழைகளுக்குப் புத்தாடைகள் வழங்கப்படுகின்றன. சமூக விருந்துகளுக்கும் ஏற்பாடு செய்யப்படுகிறது.


    இந்திய நாகரிகத்திற்கு அடித்தளமிட்ட இயற்கைக்கு மதிப்பளிக்கும் சாரத்தை இந்த அழகிய திருவிழா படம் பிடிக்கிறது. பூமியை நமது தாயாகக் கருதுகிறோம். மனிதர்களுக்கும் இயற்கைக்கும் இடையே இணக்கம் இருப்பது நமது நீண்டகால பாரம்பரிய பெருமையாகும்.


    அனைத்து உயிர்களும் ஒன்றோடு ஒன்று உறவு கொண்டும், ஒன்றோடு ஒன்று சார்ந்தும் இருக்கின்ற சூழல் இயலின் அடிப்படைக் கோட்பாடுகளில் சில 2000 ஆண்டுகளுக்கு முன்பே ஈசோ உபநிஷத்தில் கூறப்பட்டுள்ளது.


    “கடவுளின் அனைத்துப் படைப்புகளும் பயனடைவதற்காகவே இந்தப் பிரபஞ்சம் உருவாக்கப்பட்டது. எனவே, ஒவ்வொரு உயிரும் மற்ற உயிரினங்களோடு நெருக்கமாக உறவு கொண்டு பயன்களை அனுபவிக்க கற்றுக் கொள்ள வேண்டும். எந்தவொரு உயிரினமும் மற்றவற்றின் உரிமைகளை ஆக்கிரமிக்கக் கூடாது” என்று அது கூறுகிறது.


    இயற்கை மீதான இந்த மரியாதை நமது பாரம்பரியமான நடைமுறைகளிலும், சமய நம்பிக்கைகளிலும், சடங்குகளிலும், நாட்டுப்புறக் கதைகளிலும், கலை மற்றும் கைவினைப்பொருட்களிலும், அன்றாட வாழ்விலும் ஏராளமாக வெளிப்படுகிறது.


    இந்திய நாகரிகத்தில் இயற்கை என்பது ஒரு சொத்தாகவோ, சுரண்டுவதற்கான பொருளாகவோ ஒருபோதும் கருதப்படவில்லை. மாறாக, அன்போடும், மதிப்போடும் கருதத்தக்க உயிர்ப்பொருளாகவே கருதப்படுகிறது.


    மரங்களைப் பாதுகாக்க தங்களின் உயிரைத் தியாகம் செய்த ராஜஸ்தானின் கெஜ்ரி கிராம வைஷ்ணோக்களின் கால்நடைகளைப் பாதுகாப்பது மன்னரின் கடமை என உத்தரவு பிறப்பித்த அசோக சக்ரவர்த்தியின் காலத்திலிருந்து இயற்கைக்கு மதிப்பளிக்கும் சிறந்த கதைகளை நமது வரலாறு கொண்டிருக்கிறது.


    சுற்றுச்சூழல் சீர்குலைக்கப்படுவது குறித்தும் இயற்கை வளங்கள் பொறுப்பின்றி சுரண்டப்படுவதால் ஏற்படும் பேரழிவுகள் குறித்தும் உலக சமூகம் மிகுந்த கவலைக் கொண்டிருக்கும் இந்நாளில், இதுகுறித்த பாரம்பரிய ஞானமும், இயற்கை பாதுகாப்புக்கான நடைமுறைகளும் ஊக்கசக்தியாக மாற வேண்டும். அனைத்தையும் உள்ளடக்கிய நீடித்த வளர்ச்சிக்கான திட்டத்திற்குப் பாடுபடவேண்டும்.


    நினைவு தெரிந்த காலத்திலிருந்து இயற்கையுடனான மகத்தான சூழலியல் பாரம்பரியமும், வலுவான தொடர்பும், இயற்கைப் பாதுகாப்பு நீடித்த வளர்ச்சி ஆகியவற்றில் இந்தியாவைத் தலைமைத்துவம் கொண்டதாக உருவாக்கியுள்ளது.


    ‘லோக சமஸ்த சுகினோ பவந்து’ மற்றும் ‘வசுதைவ குடும்பகம்’ எனும் நமது குறிக்கோள்களைப் பின்பற்றி மனித குலத்தில் அனைவரின் நன்மைக்காக, நீடிக்கவல்ல புதிய வழிமுறைகளை உருவாக்குவதற்கு நமது பாரம்பரிய ஞானத்தை நவீன தொழில்நுட்பத்தோடு இணைக்க வேண்டும்.


    எனதருமை சகோதர, சகோதரிகளே,


    விழாக்களின் பூமியாக இந்தியா அறியப்படுகிறது.


    காலண்டரின் ஒவ்வொரு மாதத்திலும் ஏதாவது ஒரு விழா பல்வேறு சமூகத்தினரால் கொண்டாடப்படுகிறது.


    ஆனால் இந்தியாவின் தனித்தன்மை என்னவென்றால், அதன் வலுவான, சமய சார்பற்ற அடித்தளம் காரணமாக விழாக்களின் உணர்வு பிராந்தியம், சமயம், சமூகம் ஆகியவற்றைக் கடந்ததாக உள்ளது.


    நமது விழாக்கள் ஒற்றுமைப்படுத்தும் வலுவான சக்தியாக இருக்கிறது. மகிழ்ச்சி, அன்பு, சகோதரத்துவம் ஆகியவற்றைப் பகிர்ந்து கொள்வதன் மூலம் நாட்டை ஒருங்கிணைக்கிறது.


    நவீன போக்குவரத்து மற்றும் தகவல் தொடர்பு வசதிகளாலும் சிறந்த வாய்ப்புகளைத் தேடி உள்நாட்டுக்குள்ளும் வெளிநாடுகளுக்கும் மக்கள் குடிபெயர்ந்து செல்வதாலும் நமது பிராந்திய விழாக்கள் கூட தற்போது நாட்டின் அனைத்துப் பகுதிகளிலும், வெளிநாடுகளிலும்கூட கொண்டாடப்படுகிறது.


    குடும்பங்களை விட்டுப் பிரிந்து சென்று வாழ்பவர்களும் தங்களின் நிலத்தோடும், கலாச்சாரத்தோடும் தொடர்பை நீடிக்கச் செய்யும் வகையில் விழாக்களைக் கொண்டாடுகிறார்கள். இவர்கள் பல்வேறு சமூகங்களைச் சேர்ந்த நண்பர்கள் மற்றும் அண்டை அயலாருடன் மகிழ்ச்சியைப் பகிரந்து கொண்டு விழாக்கள் மூலம் மனிதகுல உறவுகளையும் சகோதரத்துவத்தையும் வலுப்படுத்துகிறார்கள்.


    நமது தனித்துவமான விழாக்களை இளையதலைமுறையினரிடமும் நமது குழந்தைகளிடமும் கொண்டுசெல்ல இது உதவுகிறது. இதனால், தாங்கள் சார்ந்திருக்கும் மகத்தான நாகரிகத்தின் தொன்மைப் பற்றிய விழிப்புணர்வை அவர்கள் பெறுகிறார்கள்.


    வருங்காலத்தில் ஒரு தேசம் என்கிற முறையில், மேலும் பல விழாக்களை நாம் ஒருங்கிணைந்து கொண்டாடுவோம் என நான் நம்புகிறேன்.


    நமது நாகரிகத்தின் தனித்துவ அடையாளத்தை நமது விழாக்கள் நிலைநிறுத்தும் என்றும், வளமான, அமைதியான, ஒன்றுபட்ட, அனைவரையும் உள்ளடக்கிய, அழகான உலகைக் கட்டமைக்க இவை ஊக்கமளிக்கும் என்றும் நான் நம்புகிறேன்.


    மீண்டும் ஒருமுறை உங்கள் அனைவருக்கும் எனது மகிழ்ச்சியான பொங்கல் வாழ்த்துகளைத் தெரிவித்துக்கொள்கிறேன்.


    நன்றி!


    ஜெய்ஹிந்த்!


    ******

    
    
    (Release ID: 1599390) Visitor Counter : 62