      PIB Headquarters

      இந்தியத் தரநிர்ணய அலுவலகம் திருநெல்வேலியில் தண்ணீர் நிறுவனங்களில் சோதனை பெட் குடிநீர் ஜாடிகளும், பெட் குடிநீர் பாட்டில்களும் பறிமுதல்
      Posted On: 03 JAN 2020 5:43PM by PIB Chennai


    சென்னை, இந்தியத் தரநிர்ணய அலுவலகத்தின் சென்னையில் உள்ள தெற்கு மண்டலப் பிரிவின் அதிகாரிகள் சென்ற மாதம் 30 மற்றும் 31-ஆம் தேதிகளில் திருநெல்வேலியில் குடிநீர் விற்பனை செய்யும் 3 நிறுவனங்களில் திடீர் சோதனை மேற்கொண்டு, போலி குடிநீர் ஜாடிகள் மற்றும் போலி குடிநீர் பாட்டில்களை பறிமுதல் செய்தனர். தேடுதல் மற்றும் பறிமுதல் விவரங்கள் வருமாறு:

     1. 2019, டிசம்பர், 30-ஆம் தேதியன்று திருநெல்வேலி மாவட்டம், பொன்னாக்குடி கிராமத்தில் செயல்படும் ஸ்ரீ பாலாஜி பெவரேஜஸ் நிறுவனத்தில் நடத்தப்பட்ட சோதனையில் “ஜிக்மா” என்ற வர்த்தகப் பெயர் கொண்ட 20 லிட்டர் பெட் குடிநீர் ஜாடிகள் பறிமுதல் செய்யப்பட்டன.
     2. 2019, டிசம்பர், 30-ஆம் தேதியன்று திருநெல்வேலி மாவட்டம், புதுக்குளம் கிராமத்தில் ஹெப்சிபா புராடக்ட்ஸ் என்ற நிறுவனத்தில் நடத்தப்பட்ட சோதனையின்போது, “ஹரிஸ் அக்வா” என்ற வர்த்தகப் பெயர் கொண்ட 20 லிட்டர் பெட் குடிநீர் ஜாடிகளும், 1 லிட்டர் பெட் குடிநீர் பாட்டில்களும் பறிமுதல் செய்யப்பட்டன.

     1. 2019, டிசம்பர், 31-ஆம் தேதியன்று திருநெல்வேலி மாவட்டம், கொண்டனகரம் என்ற இடத்தில் கிருஷ்ணாநகர் பகுதியில் செயல்படும் மேக்ஸ் அக்வா கேர் என்ற நிறுவனத்தில் நடத்தப்பட்ட சோதனைகளின்போது, “அவ்வா” என்ற வர்த்தகப் பெயர் பொறித்த, ஒரு லிட்டர் பெட் குடிநீர் பாட்டில்களும், 500 மிலி பெட் குடிநீர் பாட்டில்களும், 300 மிலி பெட் குடிநீர் பாட்டில்களும் பறிமுதல் செய்யப்பட்டன.


    தெற்கு மண்டலத்தின் சென்னை கிளை அலுவலகம், இந்த சோதனைகள் தொடர்பாக இந்தியத் தரநிர்ணய சட்டம் 2016ன் படி, நடவடிக்கை மேற்கொண்டுள்ளது. இந்தியத் தரநிர்ணய சட்டத்தின் 29(3) பிரிவின்படி, இந்தக் குற்றங்களுக்கு, இரண்டாண்டுகள் சிறை தண்டனை அல்லது, முதல்முறை குற்றத்திற்கு குறைந்தது ரூ. 2,00,000 அபராதம், 2-ஆம் முறை குற்றத்திற்கு ரூ. 5,00,000-த்திற்கு குறைவில்லாத அபராதம் அல்லது, இரண்டும் சேர்ந்து விதிக்கப்படும் என்று சென்னை, இந்தியத் தரநிர்ணய அலுவலகத்தின் செய்திக்குறிப்பு தெரிவிக்கிறது.


    ***************


    

    
    (Release ID: 1598414) Visitor Counter : 33
    
    
      Read this release in: English
    
    
    

1.