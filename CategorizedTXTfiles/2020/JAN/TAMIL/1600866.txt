      PIB Headquarters

      சென்னை விமான நிலையத்தில் ரூ. 63 லட்சம் மதிப்புள்ள 1.5 கிலோ தங்கம் சுங்கத் துறையினரால் பறிமுதல்
      Posted On: 28 JAN 2020 7:06PM by PIB Chennai


    செவ்வாய்கிழமை அன்று கொழும்புவிலிருந்து ஸ்ரீலங்கன் ஏர்லைன்ஸ் விமானம் மூலம் சென்னை வந்த சாபுராம்மாள் (31), சமீரா (35) மற்றும் ஷகிலா பானு (41) ஆகிய மூன்று பெண் பயணிகளை, விமான நிலைய வெளியேறும் பகுதியில் சுங்கத் துறையினர் வழிமறித்து சோதனை செய்தனர். அவர்களிடம் நடத்திய தொடர் விசாரணையில் தங்கத்தை பசை வடிவில் மலக்குடலில் மறைத்து வைத்து கடத்தி வந்திருப்பதை ஒப்புக் கொண்டனர். இதையடுத்து அவர்களிடம் இருந்து 9 பொட்டலங்களாக மறைத்து வைத்திருந்த பசை வடிவிலான தங்கம் பறிமுதல் செய்யப்பட்டது. 1.1 கிலோ எடையுள்ள இந்த தங்கம் ரூ. 46.65 லட்சம் மதிப்புடையதாகும்.


    முன்னதாக, திங்கட்கிழமையன்று கோலாலம்பூரில் இருந்து மலேசியன் ஏர்லைன்ஸ் விமானம் மூலம் வந்த புதுக்கோட்டையைச் சேர்ந்த தாஜூதீன் (28) என்பவரை, விமான நிலைய வெளியேறும் பகுதியில் வழிமறித்து சோதனையிட்ட போது, அவரும் 4 பொட்டலங்களில் பசை வடிவிலான தங்கத்தை மலக்குடலில் மறைத்து வைத்து கடத்தி வந்திருப்பதை ஒப்புக் கொண்டார். இதையடுத்து, அவரிடம் இருந்த ரூ.16.34 லட்சம் மதிப்புள்ள 401 கிராம் தங்கம் பறிமுதல் செய்யப்பட்டது.


    மொத்தத்தில் ரூ.63 லட்சம் மதிப்புள்ள 1.5 கிலோ தங்கம் பறிமுதல் செய்யப்பட்டு, தொடர் விசாரணை நடத்தப்பட்டு வருவதாக சென்னை சர்வதேச விமான நிலைய சுங்கத் துறை ஆணையர் வெளியிட்டுள்ள செய்திக் குறிப்பில் தெரிவிக்கப்பட்டுள்ளது.


    ******************

    
    
    (Release ID: 1600866) Visitor Counter : 24
    
    
      Read this release in: English