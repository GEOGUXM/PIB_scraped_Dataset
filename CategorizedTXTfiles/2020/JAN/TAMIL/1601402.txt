      PIB Headquarters

      சென்னையில் இந்திய சர்வதேச தோல் கண்காட்சி 2020-ல் மத்திய திறன் மேம்பாடு மற்றும் தொழில் முனைவோர் துறை அமைச்சர் திரு.மகேந்திர நாத் பாண்டே ஆற்றிய உரையின் சிறப்பம்சங்கள்
      Posted On: 31 JAN 2020 8:13PM by PIB Chennai


    சென்னையில் இந்திய சர்வதேச தோல் கண்காட்சியின் 35-வது நிகழ்வின் தொடக்க விழாவில் கலந்து கொள்வதில் நான் பெருமகிழ்ச்சியடைகிறேன். இந்த சிறப்பு வாய்ந்த நிகழ்வு தெற்காசிய பிராந்தியத்தின் முக்கிய தோல் பொருட்கள் கண்காட்சியாக உருவாகி உள்ளது. இந்தக் கண்காட்சி இந்தியாவின் தோல் தொழிலில் பிரம்மாண்டமான விழாவாகும்.


    இந்த நிகழ்ச்சியில் இந்தியாவிலிருந்தும், வெளிநாடுகளிலிருந்தும் 450-க்கும் மேற்பட்ட முன்னணி நிறுவனங்கள் பங்கேற்றுள்ளதில் நான் மகிழ்ச்சியடைகிறேன். இதில் வெளிநாட்டைச் சேர்ந்த 150 நிறுவனங்களும் அடங்கும். குறிப்பாக பிரேசில், சீனா, பிரான்ஸ், ஜெர்மனி, இத்தாலி ஆகிய நாடுகள் அரசு சார்பில் அரங்குகளை அமைத்துள்ளன. இந்த கண்காட்சியில் ஏராளமான வெளிநாட்டு நிறுவனங்கள் கலந்து கொண்டிருப்பது இந்தியாவின் சந்தை வளர்ந்து வருவதற்கு அங்கீகாரமாகும்.


    இந்தக் கண்காட்சியில் இந்தியாவின் பாரம்பரிய சந்தைகளுடன் இந்திய வணிகத்தை உலகளவில் விரிவாக்க பல நிறுவனங்கள் உருவெடுத்திருப்பதையும் காண முடிகிறது. இந்திய தோல் தொழில் இந்தியப் பொருளாதாரத்தில் முக்கியமான இடத்தைப் பிடித்துள்ளது. இந்தத் துறை தொடர்ந்து உயர் ஏற்றுமதி வருவாயை ஈட்டி வருகிறது. இது பெருமளவில் நாட்டுக்காக 10 முக்கிய அன்னியச் செலாவணி வருவாய் ஈட்டும் துறைகளில் ஒன்றாக உருவெடுத்துள்ளது. 2018-19 ஆம் ஆண்டில், காலணிகள், தோல் மற்றும் தோல் உற்பத்திப் பொருட்களின் ஏற்றுமதி 5.69 பில்லியன் டாலராகும்.


    உலகில் தற்போது காணப்படும் பொருளாதார தேக்க நிலையை கருத்தில் கொண்டு தோல் துறை அதன் விற்பனை இலக்கை எட்ட பெரும் முயற்சியில் ஈடுபட்டுள்ளது. புதிய முன்முயற்சிகள் மற்றும் பல்துறை சீர்திருத்தங்களுடன், தோல் தொழில் துறை தனது போட்டியை அதிகரிக்கவும், உலக அளவில் இந்தியாவின் பெயரை பரப்பும் வகையிலும் அரசு இந்த த் தொழிலுக்கு பெரும் ஆதரவை வழங்க உறுதிபூண்டுள்ளது.


    இந்திய தோல் தொழில் பெருமளவில் சிறு, குறு, நடுத்தர பிரிவுகளால், அதிக வேலைவாய்ப்புள்ள துறையாக திகழ்கிறது. இது சுமார் 44 லட்சம் பேருக்கு வேலைவாய்ப்பை வழங்கியுள்ளது. இதில் பெரும்பாலோர் சமுதாயத்தில் நலிவடைந்த பிரிவைச் சேர்ந்தவர்கள். தோல் உற்பத்திப் பொருட்கள் பிரிவில் பெண் ஊழியர்கள் குறிப்பிடத்தக்க அளவில் சுமார் 30 சதவீதம் பேர் பணியாற்றுகின்றனர். இந்தத் தொழிலில் திறன் குறைப்பாடு காணப்படுகிறது. உரிய பயிற்சி திறனுடன் தோல் மற்றும் அது சார்ந்த தொழில்களில் இளைஞர்கள் பங்கேற்பதை உறுதி செய்வது அவசியத் தேவையாகும். இதன் மூலம் உலகத்தரம் வாய்ந்த தொழில் முனைவோரை உருவாக்குவதுடன் சிறந்த வாழ்வாதாரத்தைப் பெறவும் அது உதவும்.


    பிரதமரின் திறன் மேம்பாடு திட்டம் போன்ற பல்வேறு திட்டங்களில் இளைஞர்களை திறன் பெற்றவர்களாக உருவாக்க மத்திய திறன் மேம்பாடு மற்றும் தொழில் முனைவோர் துறை அமைச்சகம் பல்வேறு நடவடிக்கைகளை மேற்கொண்டுள்ளது. இதன் மூலம் உயர் தரத்தைப் பெற முடியும். இந்தத் துறையின் உயர் அமைப்புகள், முன்னோடி தொழில் நிறுவனங்கள், பயிற்சியாளர்கள், முகமைகள் உட்பட அனைத்துப் பிரிவினருடன், வர்த்தகத் துறையும் வெகு வேகமாக வளர்ந்து வரும் இத் துறைக்கு பங்களிக்க முன் வந்துள்ளது. பாரம்பரிய தோல் கைவினைக் கலைஞர்களுக்கு ஆதரவளிப்பதுடன், திறன் மேம்பாட்டுப் பிரிவில் சுற்றுச்சூழலுக்கு உகந்த புதுமையான தீர்வுகள், நடைமுறைகள் பொருத்தமான இதர ஆராய்ச்சியில் கவனம் செலுத்த வேண்டியது அவசியமாகும். உலகத் தரத்தை பின்பற்றும் போது தோல் தொழில் பயிற்சித் திறன் இடைவெளியை பூர்த்திச் செய்ய வேண்டியுள்ளது. அப்போதுதான் திறன் மேம்பாட்டுப் பிரிவில் ஆக்கப்பூர்வமான தாக்கத்தை உருவாக்க முடியும்.


    இந்திய சர்வதேச தோல் கண்காட்சி போன்ற பிரம்மாண்டமான நிகழ்வுகள், தேவையான திறனை மதிப்பிடவும், உடனடி செயல்பாட்டுக்கான உத்தியை வகுக்கவும் சரியான தளங்களாக அமையும் என்று நான் உறுதியாக கூறுகிறேன். தோல் தொழிலுக்கு இயன்ற அனைத்துவித ஆதரவையும் வழங்க அரசு தயாராக உள்ளது.


    இந்திய தோல் தொழில் மற்றும் அதனைச் சார்ந்த தொழில்களுக்கு உலகத்தரம் வாய்ந்த பொருட்களை உற்பத்திச் செய்யும் திறன் உண்மையிலேயே உள்ளது என்பதில் எனக்கு நம்பிக்கை உள்ளது. கடும் போட்டி நிலவும் உலகச்சந்தைகளில் இந்திய தோல் ஏற்றுமதியாளர்கள் தங்கள் திறனை வெளிப்படுத்துவதைப் பாராட்டும் வாய்ப்பு பெற்றதற்கு மகிழ்ச்சியடைகிறேன்.


    தொடர்புடைய கருப்பொருளை காட்சிப்படுத்துதல் மற்றும் தொழில்நுட்பக் கருத்தரங்குகள் போன்ற துணைச் செயல்பாடுகள் கண்காட்சிக்கு புதிய பரிமாணத்தை ஏற்படுத்தும் என நம்புகிறேன். இந்த சிறப்பான வணிக நிகழ்வு வர்த்தகத்தை ஊக்குவிப்பதுடன் முதலீடு, கூட்டு முயற்சி, இணைந்து செயல்படுதல் போன்ற புதிய வழிகளை ஏற்படுத்தி சந்தை வளத்தை அணுகுவதன் மூலம் பொருளாதார வளர்ச்சியை மேம்படுத்தும் என்று நான் நம்புகிறேன்.


    இந்திய சர்வதேச தோல் கண்காட்சி 2020-ஐ அறிவு பொருளாதாரத்தின் தொகுப்பாக நான் காண்கிறேன். வர்த்தகம், மூலதனப் பெருக்கம், தொழில்நுட்பம் சார்ந்த துறைகளில் கூட்டு முயற்சி, புதிய தொழில் கல்வியாளர் கூட்டாண்மை ஆகியவற்றை ஊக்குவிக்கும் வகையில் இது வடிவமைக்கப்பட்டுள்ளது. உருவெடுத்து வரும் இந்தியப் பொருளாதாரத்திற்கு மிகவும் தேவைப்படும் ஊக்கத்தை இந்தக் கண்காட்சி வழங்கும் என நான் உறுதியாக நம்புகிறேன்.


    இந்திய வர்த்தக மேம்பாட்டு அமைப்பு தோல் ஏற்றுமதி கவுன்சில், மத்திய தோல் ஆராய்ச்சி நிறுவனம், இந்திய காலனி சம்மேளனம், இந்திய தோல் உற்பத்தி மற்றும் ஏற்றுமதி சங்கம், இந்திய காலனி உபகரண உற்பத்தியாளர் சங்கம் உள்ளிட்ட உயர் தோல் அமைப்புகள் உட்பட இந்த வருடாந்திர நிகழ்ச்சியில் தொடர்புடைய அனைவரும் உலகளவில் உயர்தரமான தோல் பொருட்களை உற்பத்திச் செய்து வினியோகிப்பதில் இந்தியாவின் பெருமையை பறைசாற்றுகின்றன.


    இந்திய வர்த்தக மேம்பாட்டு அமைப்பு, தோல் ஏற்றுமதி கவுன்சில் அனைத்து உயர் அமைப்புகள், இந்தியா மற்றும் வெளிநாடுகளிலிருந்து இந்த நிகழ்வில் பங்கேற்றவர்களுக்கு வாழ்த்துத் தெரிவித்து, சென்னையில் 35-வது இந்திய சர்வதேச தோல் கண்காட்சி 2020-ஐ தொடங்கி வைக்கிறேன்.


    *******

    
    
    (Release ID: 1601402) Visitor Counter : 36
    
    
      Read this release in: English