      PIB Headquarters

      கேலோ இந்தியா விளையாட்டுப் போட்டியின் கூடைப்பந்து ஆட்டத்தில் தமிழ்நாடு தங்கம் வென்றது
      Posted On: 20 JAN 2020 7:20PM by PIB Chennai


    குவஹாத்தியில் நடைபெறும் கேலோ இந்தியா எனும் தேசிய இளையோர் விளையாட்டுப் போட்டிகளில், இன்று (20.01.2020) நடைபெற்ற 17 வயதுக்குட்பட்டோருக்கான மகளிர் கூடைப்பந்து ஆட்டத்தில் தமிழ்நாடு அணி தங்கப்பதக்கம் வென்றது.


    2019-ல் இந்த அணி, கேலோ இந்தியா மற்றும் இளையோர் விளையாட்டுகளில் வெள்ளிப்பதக்கம் வென்றது. இந்நிலையில், தற்போது தங்கப்பதக்கம் வென்றிருப்பதால், ஆடுகளத்திலேயே அணியினர் அதனைக் கொண்டாடி மகிழ்ந்தனர்.


    17 வயதுக்குட்பட்டோருக்கான அணியில் இடம்பெற முடிந்த கடைசி வாய்ப்பு இது என்பதால், இந்த அணியின் முக்கிய ஆட்டக்காரரான நிவேதா ஸ்ரீ, மிகுந்த உற்சாகத்தோடு காணப்பட்டார். தற்போது இவர், 12 ஆம் வகுப்பு படித்து வருகிறார்.


    “இது எனது முதலாவது கேலோ இந்தியா பங்கேற்பாகும். இருப்பினும், இந்த அணியில் இரண்டாவது முறையாக விளையாடுகிறேன். இந்த அணி ஒரு வெள்ளிப் பதக்கமும், ஒரு தங்கப்பதக்கமும் வென்றிருப்பது சிறந்த சாதனை” என்று கூறி அவர் புன்னகைத்தார். அடுத்து என்ன என்று கேட்ட போது, “தேர்வுகள்தான். தங்கம் வென்றதற்குப் பின், படிக்க வேண்டும்…. வேறென்ன” என்று கூறினார்.


    தமிழ்நாடு அணியின் பயிற்சியாளர் ராம்பிரசாத், எதிர்கால திட்டத்தோடு தம்முடன் இரண்டு ஆட்டக்காரர்களை அழைத்து வந்திருந்தார். இன்றைய விளையாட்டின் போது, அணியில் உள்ளவர்களுக்கு அவர் அவ்வப்போது ஆலோசனை கூறி ஊக்கப்படுத்தினார்.


    *****

    
    
    (Release ID: 1599891) Visitor Counter : 20