      PIB Headquarters

      திருவையாறு தியாகராஜர் ஆராதனை விழா நவீன தொழில்நுட்பத்துடன் வானொலி, தூர்தர்ஷனில் நேரலையாக ஒலி / ஒளிபரப்பு
      Posted On: 14 JAN 2020 7:16PM by PIB Chennai


    கர்நாடக இசையின் தந்தையென போற்றப்படும் தியாகராஜரின் ஆராதனை விழா ஒவ்வொரு ஆண்டும் திருவையாறில் கொண்டாடப்படுகிறது. கடந்த 11-ம் தேதி தொடங்கிய ஆராதனை விழா வரும் 15-ம் தேதி வரை நடைபெறும். ஒவ்வொரு நாளும் பலவகையான இசை நிகழ்ச்சிகள் நடைபெறும். இதன் ஒரு பகுதியாக புஷ்யபகுளபஞ்சமி நாளில் நாட்டின் பலபகுதிகளில் இருந்து வரும் நூற்றுக்கணக்கான இசைக் கலைஞர்கள் ஒன்று கூடி, வீணை, வயலின், புல்லாங்குழல், நாதஸ்வரம், கடம், மிருதங்கம் உள்ளிட்ட இசைக் கருவிகளைக் கொண்டு பஞ்சரத்ன கீர்த்தனைகளை இசைப்பார்கள். இவற்றில் நான்கு கீர்த்தனைகள், தெலுங்கிலும் ஒன்று சமஸ்கிருதத்திலும் இருக்கும். கௌள, ஆரபி, வராளி, நாட்டை, ஸ்ரீ ஆகிய ஐந்து வகையான ராகங்கள் இவற்றில் இடம் பெறும்.


    1938-ல் சென்னையிலும், 1939-ல் திருச்சிராப்பள்ளியிலும், அகில இந்திய வானொலி தொடங்கப்பட்டதிலிருந்து இன்று வரை 80 ஆண்டுகளாக தியாகராஜர் ஆராதனை இசை விழா நேரடியாக ஒலிபரப்பு செய்யப்படுகிறது. இதே போல் தூர்தர்ஷனின் சென்னை நிலையம், 1980-ல் தொடங்கியதிலிருந்து 40 ஆண்டுகளாக இந்த இசை விழா நேரடி ஒளிபரப்பு செய்யப்படுகிறது.


    இந்த ஆண்டு நடைபெறும் 173-வது தியாகராஜர் ஆராதனை விழாவை, தூர்தர்ஷன் முதன் முறையாக உயர் வரையறை (எச் டி) தொழில்நுட்பத்தைப் பயன்படுத்தி நேரலையில் ஒளிபரப்பு செய்கிறது. டி டி நேஷனல், டி டி சந்தனா (கர்நாடகா), டி டி பொதிகை (தமிழ்நாடு), டி டி சப்தகிரி (ஆந்திரா), டி டி யாதகிரி (தெலங்கானா), டி டி மலையாளம் (கேரளா) ஆகியவை இந்த்த் தொழில்நுட்பத்தைப் பயன்படுத்தி யு ட்யூப் தளத்தில் நேரடி ஒளிபரப்பு செய்கின்றன.


    அகில இந்திய வானொலியும் இந்த ஆண்டு தியாகராஜர் ஆராதனை விழாவை டி.ஆர்.எம். எனப்படும் டிஜிட்டல் ரேடியோ தொழில்நுட்பத்தைப் பயன்படுத்தி நேரடி ஒலிபரப்பு செய்கிறது.


    ---

    
    
    (Release ID: 1599387) Visitor Counter : 11