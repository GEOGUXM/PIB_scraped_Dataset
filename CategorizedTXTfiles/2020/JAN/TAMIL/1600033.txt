      PIB Headquarters

      சென்னை விமான நிலையத்தில் ரூ.1.54 கோடி மதிப்பிலான 3.7 கிலோ தங்கத்தை சுங்கத்துறையினர் பறிமுதல் செய்தனர். இருவர் கைது
      Posted On: 21 JAN 2020 6:16PM by PIB Chennai


    சென்னை விமான நிலைய சுங்கத்துறை நுண்ணறிவுப்பிரிவினர் தங்களுக்கு கிடைத்தத் தகவலின் அடிப்படையில் தங்க கடத்தல் தொடர்பாக ஞாயிற்றுக்கிழமை இரு வழக்குகளையும் திங்கட்கிழமை மற்றொரு வழக்கையும் பதிவு செய்துள்ளனர்.


    திங்கட்கிழமை காலையில் அபுதாபியிலிருந்து பஹ்ரைன் வழியாக ‘கல்ஃப் ஏர்’ விமானத்தில் சென்னை விமானநிலையத்தில் வந்திறங்கிய தேனியைச் சேர்ந்த அகமது கபீர் (44) என்பவரை வெளியேறும் வாயிலில் சந்தேகத்தின் பேரில் இடைமறித்து சோதனை செய்தனர். அவரது உடமைகளை சோதனையிட்ட போது, அவர் வைத்திருந்த பையில் எமர்ஜென்சி விளக்கு வழக்கத்திற்கு மாறாக அதிக எடை மிகுந்ததாக இருந்ததால், அதன் பாகங்களை பிரித்து சோதனையிட்டனர். அப்போது பேட்டரி வைக்கப்படும் இடத்தில் 23 தங்கக் கட்டிகள் மறைத்து வைக்கப்பட்டிருந்ததை கண்டுபிடித்தனர். ரூ.1.11 கோடி மதிப்பிலான மொத்தம் 2.68 கிலோ தங்கத்தை சுங்கத்துறை நுண்ணறிவுப்பிரிவு அதிகாரிகள் பறிமுதல் செய்தனர். இதைத் தொடர்ந்து, அந்தப் பயணி கைது செய்யப்பட்டார்.


    முன்னதாக, ஞாயிற்றுக்கிழமை இரவு, அபுதாபியிலிருந்து பஹ்ரைன் வழியாக ‘கல்ஃப் ஏர்’ விமானத்தில், சென்னை விமான நிலையத்தில் வந்திறங்கிய கேரள மாநிலம் கோழிக்கோட்டைச் சேர்ந்த அப்துல் ஜலில்(29) என்பவரை சுங்கத்துறை அதிகாரிகள் இடைமறித்து சோதனை செய்தனர். அப்போது, அவர் வைத்திருந்த பழச்சாறு பிழியும் மின் இயந்திரம் வழக்கத்திற்கு மாறாக எடை அதிகமாக இருந்ததைக் கண்டனர். அதன் பாகங்களை பிரித்துப் பார்த்த போது, உள்ளே செவ்வக வடிவிலான தங்கத் தகடு மறைத்து வைக்கப்பட்டிருந்ததைக் கண்டுபிடித்தனர். இதன் எடை 438 கிராம் ஆகும். ரூ.18.11 லட்சம் மதிப்பிலான தங்கத் தகட்டை சுங்கத்துறை அதிகாரிகள் பறிமுதல் செய்தனர்.


    ஞாயிற்றுக்கிழமை காலையில் மற்றொரு சம்பவத்தில் துபாயிலிருந்து இண்டிகோ விமானத்தில் சென்னை வந்திறங்கிய கோழிக்கோட்டைச் சேர்ந்த சரஃபுதின் (23) என்பவரை இடைமறித்து சுங்கத்துறை அதிகாரிகள் இடைமறித்து சோதனை நடத்தினர். அவர் வைத்திருந்த ரைஸ் குக்கர் வழக்கத்திற்கு மாறாக எடை அதிகமாக இருந்ததால், அதன் பாகங்களை பிரித்து சோதனையிட்டதில், உள்ளே மோதிர வடிவிலான 610 கிராம் தங்கம் மறைத்துவைக்கப்பட்டிருந்ததை கண்டனர். ரூ.25.22 லட்சம் மதிப்பிலான தங்கத்தை பறிமுதல் செய்த சுங்கத்துறை அதிகாரிகள், அந்தப் பயணியை கைது செய்தனர்.


    இந்த மூன்று தங்கக் கடத்தல் சோதனைகளில் மொத்தம் ரூ.1.54 கோடி மதிப்பிலான 3.7 கிலோ தங்கம் பறிமுதல் செய்யப்பட்டுள்ளது. இது தொடர்பாக தொடர் விசாரணை நடைபெற்று வருவதாக சென்னை சர்வதேச விமான நிலைய சுங்கத்துறை ஆணையர் வெளியிட்டுள்ள செய்திக்குறிப்பில் தெரிவிக்கப்பட்டுள்ளது.


    *****

    
    
    (Release ID: 1600033) Visitor Counter : 62
    
    
      Read this release in: English