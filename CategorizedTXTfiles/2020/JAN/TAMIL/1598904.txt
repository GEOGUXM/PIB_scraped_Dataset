      PIB Headquarters

      சென்னை விமான நிலையத்தில் ரூ.59 லட்சம் மதிப்புள்ள 1.44 கிலோ தங்கம் சுங்கத் துறையினரால் பறிமுதல் - ஒருவர் கைது
      Posted On: 09 JAN 2020 12:40PM by PIB Chennai


    செவ்வாய்கிழமை இரவு கொழும்புவிலிருந்து வந்த இலங்கையைச் சேர்ந்த லசாந்தா ஷங்கா (28 வயது)-வை விமான நிலைய வெளியேறும் பகுதியில் சுங்கத் துறையினர் வழிமறித்தனர். அவரிடம் நடத்திய விசாரணையின் போது, தங்கத்தை பசையாக்கி தமது மலக்குடலில் மறைத்து வைத்து கடத்தி வந்திருப்பதை ஒப்புக் கொண்டார். இதையடுத்து, அவரிடம் நடத்திய சோதனையின்போது, பசை வடிவில் இருந்த 4 தங்கப் பொட்டலங்கள் கைப்பற்றப்பட்டன. 431 கிராம் எடையுள்ள இந்த தங்கத்தின் மதிப்பு ரூ.17.63 லட்சம் ஆகும்.


    இதேபோன்று புதன்கிழமை அன்று கொழும்புவிலிருந்து வந்த ராமநாதபுரத்தைச் சேர்ந்த அப்துல் கரீம் (41 வயது), இலங்கையைச் சேர்ந்த முகமது ரஸ்னி (27 வயது) மற்றும் துபாயிலிருந்து இண்டிகோ விமானம் மூலம் வந்த திருச்சியைச் சேர்ந்த சிவகுரு (33 வயது) ஆகியோரையும், சுங்கத் துறையினர் விமான நிலைய வெளியேறும் பகுதியில் வழிமறித்து விசாரணை நடத்தினர். அப்போது, பசை வடிவிலான தங்கத்தை மலக்குடலில் மறைத்து கடத்தி வந்திருப்பதை இவர்கள் ஒப்புக் கொண்டனர். இதையடுத்து அவர்களிடம் நடத்தப்பட்ட சோதனையின் போது, மொத்தம் 9 பொட்டலங்களில் மறைத்து கடத்தி வரப்பட்ட ரூ.41.45 லட்சம் மதிப்புள்ள 1,013 கிராம் தங்கம் கைப்பற்றப்பட்டு பறிமுதல் செய்யப்பட்டது. இதுதொடர்பாக, ஒரு பயணி கைது செய்யப்பட்டார்.


    மொத்தத்தில் ரூ.59 லட்சம் மதிப்புள்ள 1.44 கிலோ மதிப்புள்ள தங்கம் கைப்பற்றப்பட்டதுடன், ஒரு பயணி கைது செய்யப்பட்டு, மேல் விசாரணை நடத்தப்பட்டு வருவதாக, சென்னை அண்ணா சர்வதேச விமான நிலைய சுங்கத் துறை ஆணையர் வெளியிட்டுள்ள செய்திக் குறிப்பில் தெரிவிக்கப்பட்டுள்ளது.


    ****************

    
    
    (Release ID: 1598904) Visitor Counter : 23
    
    
      Read this release in: English