      குடியரசுத் துணைத் தலைவர் செயலகம்

      வேளாண் துறைக்குப் பேராசிரியர் எம் எஸ் சுவாமிநாதனின் பங்களிப்புக்காக அவருக்கு ‘மூப்பவரப்பு வெங்கைய நாயுடு தேசிய விருது’ வழங்கப்பட்டுள்ளது
      வேளாண் விஞ்ஞானத்தில் தலைசிறந்தவர் திரு சுவாமிநாதன் என குடியரசுத் துணைத்தலைவர் வர்ணித்தார்
      
      அவரை உதாரணமாகக் கொண்டு விவசாயத்தை லாபகரமாகவும் கட்டுப்படியானதாகவும் மாற்ற இளம் வேளாண் விஞ்ஞானிகளை வலியுறுத்தினார்
      
      சென்னை ஆளுநர் மாளிகையில் ஏற்பாடு செய்யப்பட்டிருந்த பொங்கல் விழாவில் பங்கேற்றார்
      Posted On: 14 JAN 2020 7:10PM by PIB Chennai


    பிரபல வேளாண் விஞ்ஞானி டாக்டர் எம் எஸ் சுவாமிநாதன் வேளாண் துறைக்கு ஆற்றிய சிறப்பு மிக்க பங்களிப்புக்காக அவருக்கு ‘மூப்பவரப்பு வெங்கைய நாயுடு தேசிய விருது’ இன்று (14.01.2020) வழங்கப்பட்டது.


    சென்னை ஆளுநர் மாளிகையில் நடைபெற்ற பொங்கல் விழாவில் இந்த விருதினைக் குடியரசுத் துணைத்தலைவர் திரு எம் வெங்கைய நாயுடு அவருக்கு வழங்கினார்.


    ஐதராபாதில் அண்மையில் நடைபெற்ற மூப்பவரப்பு அறக்கட்டளையின் 10-வது ஆண்டுவிழாவின் போது இந்த விருது நிறுவப்பட்டது பற்றி அறிவிக்கப்பட்டது. இது ரூ.5 லட்சம், ரொக்கப் பரிசையும், பாராட்டுப் பத்திரத்தையும் கொண்டதாகும்.


    இந்த விழாவில் கூடியிருந்தோரிடையே உரையாற்றிய குடியரசுத் துணைத்தலைவர் திரு எம் வெங்கைய நாயுடு, வேளாண் விஞ்ஞானத்தில் தலைசிறந்தவர் என்றும் இந்தியாவின் பசுமைப் புரட்சிக்குத் தந்தை என்றும், திரு சுவாமிநாதனை வர்ணித்தார். இவர், விவசாயத்தை முன்னேற்றுவதில் முக்கியப் பங்கு வகித்து வருகிறார் என்றும், விவசாயிகளின் வாழ்க்கையை மேம்படுத்தி வருகிறார் என்றும் குடியரசுத் துணைத்தலைவர் மேலும் கூறினார்.


    20-ம் நூற்றாண்டில் ஆசியாவின் செல்வாக்கு மிக்க இருபது பேரில் ஒருவர் என்றும், இந்தியாவிலிருந்து 3 பேரில் ஒருவர் என்றும் இவரை டைம் பத்திரிகை பாராட்டியிருப்பதை சுட்டிக்காட்டிய திரு நாயுடு, இவரது உயர்தரங்களை இளம் விஞ்ஞானிகள் பின்பற்ற வேண்டும் என்றும் விவசாயிகளின் மேம்பாட்டிற்கு அர்ப்பணிப்போடு பாடுபட வேண்டும் என்றும் விவசாயத்தை, லாபகரமாகவும் கட்டுப்படியானதாகவும் மாற்ற வேண்டும் என்றும் வேண்டுகோள் விடுத்தார்.


    பொங்கல் விழாவைத் தொடர்ந்து குடியரசுத் துணைத்தலைவரும், அவரது மனைவி திருமதி உஷாம்மாவும், குடும்ப உறுப்பினர்களும், மற்ற பிரமுகர்களுடன் சேர்ந்து கலை நிகழ்ச்சிகளைக் கண்டு களித்தனர்.


    இந்த விழாவில் தமிழக ஆளுநர், திரு பன்வாரிலால் புரோஹித், தெலங்கானா ஆளுநர் டாக்டர் தமிழிசை சவுந்தரராஜன், தமிழக சட்டப்பேரவைத் தலைவர் திரு பி தனபால், மாநில அமைச்சர்கள் திரு டி ஜெயகுமார், திரு கே பாண்டிய ராஜன், திரு பி பெஞ்சமின் மற்றும் பல பிரமுகர்கள் கலந்து கொண்டனர்.


    -----

    
    
    (Release ID: 1599398) Visitor Counter : 39
    
    
      Read this release in: English , Urdu , Hindi