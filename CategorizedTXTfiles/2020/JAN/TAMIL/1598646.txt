      குடியரசுத் துணைத் தலைவர் செயலகம்

      இந்தியாவை உலக உயர்கல்வி மையமாக மாற்ற வேண்டியது அவசியம் என குடியரசுத் துணைத்தலைவர் வலியுறுத்தியுள்ளார்
      
      கற்றல் மற்றும் கற்பித்தலின் தரத்தை மேம்படுத்த நடவடிக்கைகள் எடுக்கவும் வேண்டுகோள்

      Posted On: 07 JAN 2020 4:08PM by PIB Chennai

    இந்தியாவை உலக உயர்கல்வி மற்றும் அறிவுத்திறன் மையமாக மாற்ற வேண்டியதன் அவசியத்தை குடியரசுத் துணைத் தலைவர் திரு.எம். வெங்கையா நாயுடு வலியுறுத்தியிருக்கிறார். கல்வித் தரங்களை சர்வதேச நிறுவனங்களுக்கு நிகராக மேம்படுத்த வேண்டும் என பல்கலைக்கழகங்கள், கல்வியாளர்கள், கொள்கை வரைவோர் ஆகியோரை அவர் கேட்டுக்கொண்டுள்ளார்.


    பெங்களூருவில் இன்று (07.01.2020) தேசிய மதிப்பீடு மற்றும் அங்கீகார சபை (என்ஏஏசி) வெள்ளிவிழா நிகழ்ச்சியில் உரையாற்றிய அவர், இந்தியப் பல்கலைக்கழகங்கள் எதுவும் உலகத் தரவரிசையில் முதல் 100 நிறுவனங்களின் பட்டியலில் இடம்பெறாதது குறித்து கவலை தெரிவித்தார். இந்தக் குறைப்பாட்டைக் களைய, என்ஏஏசி மற்றும் யுஜிசி ஆகியன நமது கல்வி முறையையும் பாடத்திட்டத்தையும் 21ஆம் நூற்றாண்டுக்கு ஏற்பச் சீரமைக்க நடவடிக்கை எடுக்க வேண்டும் என்று கேட்டுக்கொண்டார்.


    பல்கலைக்கழகங்களும், உயர்க்கல்வி நிறுவனங்களும் புனிதமான கற்றல் இடங்கள் என்று குறிப்பிட்ட குடியரசுத் துணைத்தலைவர், இவற்றில் மிக உயர்ந்த நிலையிலான கண்ணியம் பராமரிக்கப்படவேண்டும் என்று கேட்டுக்கொண்டார்.


    முன்மாதிரி உலக குடிமக்களை உருவாக்க வேண்டியது கல்வி முறையின் கடமை என்று குறிப்பிட்ட குடியரசுத் துணைத்தலைவர், இத்தகைய குடிமக்கள்தான் சிறந்த உலகை நிர்மாணிப்பதற்கு பங்களிக்க முடியும் என்றார்.


    “நற்குணங்கள் இல்லாத அறிவு” ஒரு சாபம் என்று மகாத்மா காந்தியடிகள் குறிப்பிட்டதை சுட்டிக்காட்டிய திரு.வெங்கைய்யா நாயுடு, அறநெறி, நன்னடத்தை, தொண்டு மனப்பான்மை, கருணை ஆகியவற்றை போதிக்கும் கல்விமுறைதான் இன்றைய தேவை என்றார்.


    நாளந்தா, விக்ரமசீலா, தக்ஷசீலா, போன்ற நாட்டின் தொன்மையான கல்வி மையங்கள் உலகப்புகழ்பெற்றதைக் குறிப்பிட்ட குடியரசுத் துணைத்தலைவர், இத்தகைய புகழை மீண்டும் பெற நமது உயர்கல்வி நிறுவனங்கள் ஆர்வத்துடன் உழைக்கவேண்டும் என்றார்.


    கர்நாடகா ஆளுநர் திரு.வாஜூபாய் வாலா, என்ஏஏசி இயக்குநர் பேராசிரியர் எஸ் சி சர்மா, இந்த அமைப்பின் ஆலோசகர் டாக்டர் அமியா குமார் ரத், பல்வேறு பல்கலைக்கழகங்களின் துணைவேந்தர்கள், கல்வியாளர்கள், பேராசிரியர்கள் இந்நிகழ்ச்சியில் பங்கேற்றனர்.


    *****************

    
    
    (Release ID: 1598646) Visitor Counter : 29
    
    
      Read this release in: English , Urdu , Hindi , Kannada