      પ્રધાનમંત્રીનું કાર્યાલય

      પ્રધાનમંત્રીએ કર્ણાટકમાં DRDOના કાર્યક્રમમાં કરેલા સબોધનનો મૂળપાઠ
      Posted On: 02 JAN 2020 10:10PM by PIB Ahmedabad


    પ્રધાનમંત્રીએ કર્ણાટકમાં DRDO ના કાર્યક્રમમાં કરેલા સબોધનનો મૂળપાઠ


    કર્ણાટકના મુખ્યમંત્રી યેદિયુરપ્પાજી , DRDO ના ચેરમેન ડૉ . જી . સતીષ રેડ્ડીજી , DRDO ના અન્ય ટોચના અધિકારીઓ , એપેક્સ સમિતિના સભ્યો ! યુવાન વિજ્ઞાનિકોની લેબ્સના નિદેશકો .


    સાથીઓ , આપ સૌને સૌથી પહેલાં તો મારા તરફથી નવા વર્ષની ખૂબ ખૂબ શુભેચ્છાઓ . હેપ્પી ન્યૂ યર … આ એક સંયોગ જ છે કે , થોડા સમય પહેલાં જ હું તુમકુરમાં હતો અને અત્યારે અહીં દેશના યુવાન અને રિસર્ચની ચિંતા કરતા આપ તમામ સાથીઓની વચ્ચે છું . અને કાલે મારે સાયન્સ કોંગ્રેસમાં જવાનું છે . એક પ્રકારે કર્ણાટકમાં મારો આ પ્રવાસ અને 2020 નો મારો પ્રથમ પ્રવાસ , જય જવાન , જય કિસાન , જય વિજ્ઞાન અને જય અનુસંધાન તેની ન્યૂ ઇન્ડિયાની ભાવનાને એક પ્રકારે સમર્પિત છે . અને આપણા સૌ માટે ઘણા ગૌરવની વાત છે કે , આ આયોજન એરોનોટિલ ડેવલપમેન્ટ એસ્ટાબ્લિશમેન્ટમાં થઇ રહ્યું છે જ્યાં આપણા સૌના શ્રદ્ધેય ડૉ . એ . પી . જે . અબ્દુલ કલામ DRDO માં જોડાયા હતા .


    સાથીઓ , આ દાયકો ન્યૂ ઇન્ડિયાના રૂપમાં તો મહત્વપૂર્ણ છે જ કારણ કે જ્યારે 2020 થી માત્ર નવું વર્ષ શરૂ નથી થતું બલકે સંપૂર્ણ નવો દાયકો આપણી સામે આવ્યો છે . અને , આવનારા વર્ષોમાં ભારતની શક્તિ શું હશે , વિશ્વમાં આપણું સ્થાન ક્યાં હશે તે આ દાયકામાં નક્કી થવાનું છે . આ એવો દાયકો છે , જે સંપૂર્ણપણે યુવાનોના સપનાંનો છે , આપણા યુવાન સંશોધકોનો છે . ખાસ કરીને એવા સંશોધકો કે , જેઓ 21 મી સદીમાં જન્મ્યા છે અથવા તો 21 મી સદીમાં તેઓ યુવાન થયા છે . જ્યારે , મેં તમને આગ્રહ કર્યો હતો કે DRDO ને ફરી વિચાર કરવો જોઇએ અને તમારે પોતાની જાતને નવો ઓપ આપવો જોઇએ . 21 મી સદીના પડકારોનો સામનો કરવા માટે નવી ઉર્જા સાથે કામ કરવું જોઇએ . તો , તેની પાછળનો મારો વિચાર એ હતો કે , તેનો અર્થ એવો નથી કે , જેઓ 36 વર્ષના થઇ ગયા તેઓ નકામા થઇ ગયા છે ... તેની પાછળ મારી ભૂમિકા એ છે કે , જેઓ 60 વર્ષ , 50 વર્ષ , 55 વર્ષની તપસ્યા કરીને અહીં સુધી પહોંચ્યા છે તેઓ જો પોતાના ખભા પર 35 થી ઓછી ઉંમરના યુવાનોને બેસાડી દે તો દુનિયાને એક નવા ભારતના દર્શન થશે . જુના લોકોની મજબૂતી વગર યુવાનો ઉપર આવે તે શક્ય નથી . અને આથી જ , આ એક સંયોજન ખૂબ જરૂરી છે . અને , આ વિચાર પાછળ મારો પોતાનો અનુભવ પણ છે . હું રાજકીય જીવનમાં ઘણા સમયથી આવ્યો છું અને શરૂઆતમાં મારા પક્ષમાં સંગઠનનું કામ સંભાળતો હતો . ચૂંટણી અથવા ચળવળો જેવા કાર્યો કરતો હતો . મેં જ્યારે ગુજરાતમાં શરૂઆત કરી અને મારી સમક્ષ પહેલી મોટી ચૂંટણીની જવાબદારી આવી ત્યારે હું તદ્દન નવો હતો અને તે સમયે સમાચારપત્રોએ આ બાબતને ખૂબ જ વિસ્તૃત રીતે લખી હતી . એ સમયે અંદાજે 90 લોકો મારી ઓફિસમાં હતા , મારા મેનેજમેન્ટમાં કામ કરતા હતા . આખી ચૂંટણી આખા રાજ્યમાં લડવામાં આવતી પરંતુ ઓફિસ મેનેજમેન્ટમાં અંદાજે 90 લોકો હતા . અને , સ્વયંસેવકો તરીકે આવ્યા હતા તેઓ 2 -3 મહિના માટે કામ કરવાના હતા . પરંતુ સમાચારપત્રોએ શોધી કાઢ્યા હતા . આ જે 90 લોકો છે તે આખી ટીમની સરેરાશ ઉંમર 23 હતી એટલે કે , 23 ની સરેરાશ વય ધરાવતા ગ્રૂપની મદદથી હું ચૂંટણી લડ્યો હતો અને લડાવી હતી તેમજ અમે પહેલી વખત વિજયી થયા હતા .


    યુવાનોમાં અવરોધવાની ક્ષમતા ખૂબ જ વધારે હોય છે . તમે ભલે ગમે તેટલા સારા કબડ્ડીના ખેલાડી હોવ , ગમે તેટલા સારા , અને માની લો કે , જીવનમાં 20 વર્ષ સુધી કબડ્ડી રમ્યા હોવ . રાષ્ટ્રીય , આંતરરાષ્ટ્રીય સ્તરે રમ્યા હોવ , પરંતુ 60 -70 વર્ષની વય પછી કબડ્ડીની રમત ચાલતી હોય ત્યારે તમે ત્યાં માત્ર બેસીને જોઇ શકો છો . સ્વાભાવિક છે કે , આખી જીંદગી કબડ્ડી રમ્યા છો અને કોઇ 18- 20 વર્ષનો નવયુવાન ઝડપથી મૂવમેન્ટ કરતો હોય , ઉઠાવતો હોય , પછાડતો હોય , તો તમે બહાર બેસીને અરે - અરે પડી જશે , અરે અરે વાગી ના જાય કરો ..., પરંતુ તમે પોતે પણ એક સમયે આવું જ કરીને આવ્યા છો . પરંતુ હવે તે જોઇ નથી શકતા અને અરે - અરે પડી ના જાય . આ સાઇકોલોજી કામ કરતી રહેશે . આ યુવાન મન અને અનુભવી મન વચ્ચેનું એક અંતર હોય છે . અને , આથી એક મનોવિજ્ઞાનિક પરિવર્તન વિશ્વના પડકારોને સ્વીકારવા માટે DRDO માં આ બંનેનું સંયોજન કોઇપણ રીતે થવું જોઇએ . ક્યારેક ક્યારેક એક મોટા વૃક્ષની નીચે નાના નાના છોડ ઉગી નથી શકતા . વાંક મોટા વૃક્ષનો નથી . છોડને પણ લાગે છે કે તેની સામે મારે આમ જ રહેવું જોઇએ . આમાં કોઇનો વાંક નથી . પરંતુ જો એ જ છોડને ક્યાંક ખુલ્લી જગ્યામાં વાવવામાં આવે તો પછી જોત જોતામાં વટવૃક્ષ પણ ગર્વ કરશે કે વાહ , આ પણ મારી સાથે સાથે ઉછરી રહ્યો છે . આ એક ભૂમિકાને ધ્યાનમાં રાખીને પાંચ લેબ શરૂ કરવામાં આવી છે . અને મારી ઇચ્છા છે કે , તેઓ ભૂલ કરે તો ભલે કરે અને આ પાંચ લેબનું પૂરેપૂરું બજેટ વાપરી નાંખે તો ભલે વાપરી નાંખે . આ વિજ્ઞાનિકો તેમની આખી જીંદગી ખર્ચ નાંખે છે , ત્યારે તો દેશને કંઇક મળે છે . તો પછી ખજાનો શું ચીજ છે , તમે તો તમારી જીંદગી ખર્ચી રહ્યાં છો તો , સરકારને ખજાનો વાપરવામાં વળી શું જવાનું !


    અને મને સંતોષ છે કે એડવાન્સ્ડ ટેકનોલોજીના ક્ષેત્રે 5 લેબ સ્થાપિત કરવાના સુચન પર ગંભીરતાથી કામ થયું અને આજે બેંગલુરુ , કોલકાતા , ચેન્નઇ , હૈદરાબાદ અને મુંબઇમાં આવી 5 સંસ્થાઓ શરૂ થઇ રહી છે . અને મને વિશ્વાસ છે કે , આ યુવા વિજ્ઞાનિક લેબ યુવાનો અને વિજ્ઞાનિકોના વિચારો અને વ્યવહારને નવી ઉડાન આપશે . તેનો અર્થ એ થયો કે , હવે તે DRDO -Y તરીકે ઓળખાશે પરંતુ બોલતી વખતે DRDO વ્હાય બોલાશે અને હું માનું છું કે , આ પાંચ લેબ DRDO -Y નો જવાબ આપવાની ક્ષમતા ધરાવે છે , તે મારો વિશ્વાસ છે . અને , આપણે સૌએ સાથે મળીને તેને બળ પૂરું પાડવાનું છે . આ લેબમાંથી મળનારા પરિણામો એડવાન્સ્ડ ટેકનોલોજી માટે આપણા રાષ્ટ્રીય પ્રયાસના સ્વરૂપની તીવ્રતા નક્કી કરશે . આ લેબ દેશમાં ઉભરતી ટેકનોલોજીના ક્ષેત્રે રિસર્ચ અને ડેવલપમેન્ટના સ્વરૂપને તૈયાર કરવામાં મદદ કરશે .


    અને હાં , આપણા યુવાન વિજ્ઞાનિકો અને હું આ સાથીઓને જરૂર કહેવા માંગીએ છીએ કે લેબ , માત્ર ટેકનોલોજીનું પરીક્ષણનું કામ નહીં કરે , બાકી તો ક્યારેક ક્યારેક એવું લાગે છે કે , આ ટેકનોલોજીમાં 2 ડગલાં વધ્યાં 5 ડગલાં વધ્યા . મારા હિસાબે આ માત્ર ટેકનોલોજીનું પરીક્ષણ નહીં કરે . આ મારા યુવાન વિજ્ઞાનિકોના જુસ્સા અને ધગશનું પણ પરીક્ષણ કરશે અને આ જ તેમનો સૌથી મોટો માપદંડ હશે .


    તમારે હંમેશા ધ્યાનમાં રાખવું જોઇએ કે , તમારા પ્રયાસ અને સતત અભ્યાસના કારણે જ ભારત સફળતાના માર્ગે આગળ વધશે . માત્ર સકારાત્‍મકતા અથવા હેતુ જ તમારી પ્રેરણાના સ્ત્રોત હોવા જોઇએ . તમારે હંમેશા ધ્યાનમાં રાખવાનું છે કે , 130 કરોડની વસ્તીનું જીવન સુરક્ષિત અને સરળ બનાવવાની જવાબદારી તમારા ખભે સોંપવામાં આવી છે .


    સાથીઓ , આજનો આ કાર્યક્રમ તો માત્ર એક શરૂઆત છે . તમારી સામે માત્ર આગામી એક વર્ષ નહીં પરંતુ આખો એક દાયકો છે . આ એક દાયકામાં DRDO નો મધ્યમ અને લાંબાગાળાનો રોડમેપ શું હશે , તેના પર ખૂબ જ ગંભીરતાપૂર્વક વિચાર કરવો જોઇએ . અને , હું એક સૂચન આપવા માગું છું . આ પાંચ લેબ્સ 35 અને તેનાથી ઓછી વયની ટીમ છે અને જ્યારે આ ટીમમાં 36 થઇ જશે તો તેમનું શું થશે ? તેવો વિચાર આવતો હોય તો , હું તે લોકોને ખાતરી આપું છું કે હવે આ 5 લેબને 45 ની પણ છૂટ છે અને 55 ની થવાની પણ છૂટ છે . તમારે નવી પાંચ 35 વર્ષ વાળી ટીમ બનાવવી પડશે અને 35 નો આંકડો જાળવી નથી રાખવાનો , આ 35 ને 40 થવા દો , 35 વાળાને 45 થવા દો . હવે નવી પાંચ 35 વાળી કરો . તેઓ જ્યારે 35 વટાવે તો ફરી નવી 35 વાળી પાંચ કરો . આ સાંકળ ચાલતી રહેવી જોઇએ . જો આ સાંકળ નહીં વધે તો , અહીં 32 વર્ષ વાળા બેઠા હોય તેમને લાગશે કે , મારી પાસે માત્ર 3 વર્ષ છે . હું શું કરું . પછી તો મારા સપનાં તુટી જશે . આથી , જેમને આ લેબ આપી છે તેઓ થાકી ના જાય ત્યાં સુધી તેમની જવાબદારીઓ જોડતા રહો . તેઓ પચાસના થઇ જાય , પંચાવનના થઇ જાય કે , સાઇઠના થઇ જાય , તો થવા દો . 5 નવી લેબ 35 વાળી બનાવો . અને આ પાંચનો ક્રમ ચાલતો રહેવો જોઇએ . ત્યારપછી તમે જુઓ , નવીનતાનું એક ક્ષેત્ર સતત બનતું જશે અને છેવટે આ જ આપણને ફાયદો કરાવશે . આપણે માત્ર વિચાર કરવામાં જ અટકી ના જવું જોઇએ . નિર્ધારિત સમયમાં પગલાં લેવા યોગ્ય બિંદુએ પણ કામ શરૂ કરવું જોઇએ .


    હું DRDO ને એ ઊંચાઇએ જોવા માંગુ છું જ્યાં તે માત્ર ભારતની જ વિજ્ઞાનિક સંસ્થાઓની દિશા અને દશા નક્કી ના કરે , બલકે દુનિયાની ... અને હું ખૂબ જવાબદારી સાથે કરી રહ્યો છું . દુનિયાની … . અને અન્ય મોટી સંસ્થાઓ માટે પણ DRDO અને આપણી યુવા લેબ પ્રેરણા સ્ત્રોત બની શકે છે . હું આવું શા માટે કરી રહ્યો છું તેનું એક નક્કર કારણ છે … કારણ છે DRDO નો ઇતિહાસ , DRDO ની કામગીરી , DRDO પર દેશનો વિશ્વાસ .


    સાથીઓ , આજે દેશનું શ્રેષ્ઠ વિજ્ઞાનિક મગજ DRDO માં છે . DRDO ની સિદ્ધિઓ અનંત છે . હમણાં મેં જે પ્રદર્શન જોયું છે તેમાં વર્તમાન સિદ્ધિઓની સાથે સાથે ભવિષ્યના તમારા પ્લાન અને પ્રોજેક્ટ્સની માહિતી પણ છે . અને , મને એટલી સરળ ભાષામાં તમારા નવયુવાનોએ બધુ સમજાવ્યું કે મને બધુ જ સમજાઇ ગયું કે હાં , આ તો હું પણ કરી શકું . બાકી શાળામાં તો કંઈ જ સમજાતું નહોતું . આજે તમે સમજાવી દીધું . તમે ભારતના મિસાઇલ કાર્યક્રમને દુનિયાના સૌથી ઉત્કૃષ્ટ કાર્યક્રમોમાં સામેલ કર્યો છે . અને ગયા વર્ષે તો સ્પેસ અને એર ડિફેન્સ ક્ષેત્રમાં ભારતના સામર્થ્યને નવી દિશા આપી છે . એક સેટ … એક સેટનાં રૂપમાં અત્યાધુનિક સ્પેસ ટેકનોલોજીનું સરળ પરીક્ષણ એ નિશ્ચિતરૂપે 21 મી સદીના ભારતની ક્ષમતાને નિર્ધારિત કરશે .


    આપ સૌના પ્રયાસોથી આજે ભારત એવા જૂજ દેશોમાંથી એક છે જેમની પાસે એરક્રાફ્ટ્સથી માંડીને એરક્રાફ્ટ્સ કેરિયર સુધી બધુ જ બનાવવાની ક્ષમતા છે . પરંતુ શું માત્ર આટલું જ પૂરતું છે . જી નહીં … સાથીઓ … અને … ઘરમાં પણ જોયું હશે કે જે છોકરો સારું કામ કરે છે , માતા - પિતા તેને વધારે પરેશાન કરે છે અને પાંચ કરે તો કહે છે કે સાત કર . સાત કરે તો કહે છે કે દસ કર ... અને જે નથી કરતો એના માટે કહે છે કે , છોડો … તે નહીં કરે … તેને જવા દો . આ તમારી મુસિબત છે કે , લોકો તમને કામ બતાવતા જ રહેશે .


    જુઓ , રામચરિત્ર માનસમાં એક ખૂબ સારી વાત કરી છે . રામચરિત્ર માનસમાં કહ્યું છે કે ,


    કવન જો કામ કઠિન જગ માહીં .


    જો નહીં હોઇ તાત તુમ્હ પાહીં .


    અર્થાત્ , ધરતી પર એવું કોઇ જ કામ નથી જે તમારાથી ના થઇ શકે . તમારાથી બધુ જ થઇ શકે , તમારા માટે કોઇ જ કામ મુશ્કેલ નથી . જાણે કે , રામચરિત્ર માનસની જ્યારે રચના થઇ ત્યારે તેમને ખબર હતી કે એક સમયે DRDO હશે . હું DRDO માટે પણ આ વાતનો પુનરોચ્ચાર કરવા માંગું છું . તમારી ક્ષમતાઓ અપાર છે , તમે ઘણું બધુ કરી શકો છો . તમારી ક્ષિતિજોનું વિસ્તરણ કરવા માટે કામગીરીના માપદંડો બદલો . તમારી પાંખો પૂરી ક્ષમતા સાથે ફેલાવીને આકાશમાં એકછત્ર રાજ કરવાનો જુસ્સો તો બતાવો . તક સામે આવી છે અને હું તમારી સાથે છું .


    દેશના પ્રધાનમંત્રી તરીકે હું તમારી સામે ઉભો રહીને કહી રહ્યો છું કે , સરકાર સંપૂર્ણપણે તમારી સાથે છે . દેશના વિજ્ઞાનિકો સાથે છે , ઇનોવેટર્સની સાથે ખભાથી ખભો મિલાવીને ચાલવા માટે આખું હિન્દુસ્તાન તૈયાર છે . આપ સૌ એ વાતથી પરિચિત છો કે , આવનારો સમય વાયુ અને દરિયાની સાથે સાથે સાઇબર અને સ્પેસની દુનિયાના વ્યૂહાત્મક ડાઇનેમિક્સ નક્કી કરવાનો સમય છે . તેની સાથે સાથે ઇન્ટેલિજન્ટ મશીનો ભવિષ્યની સુરક્ષાના તંત્રમાં મહત્વની ભૂમિકા નિભાવવા લાયક છે . આવી સ્થિતિમાં ભારત કોઇનાથી પાછળ ના રહી શકે . આપણા નાગરિકો , આપણી સીમાઓ અને આપણા હિતોનું રક્ષણ કરવા માટે ભવિષ્યની ટેકનોલોજી પર રોકાણ કરવું પણ જરૂરી છે અને ઇનોવેશન પણ આવશ્યક છે .


    મને વિશ્વાસ છે કે , ન્યૂ ઇન્ડિયાની જરૂરિયાતો અને આંકાંક્ષાઓ પૂરી કરવામાં તમે કોઇ જ કસર છોડશો નહીં અને હું ત્યાં સુધી કહીશ કે તમારો વિસ્તાર માત્ર ભારતની હદ સુધી સિમિત ના રહેવો જોઇએ . DRDO જેવી સંસ્થા દુનિયામાં માનવતાને ઘણું બધું આપી શકે છે . વિશ્વની સુરક્ષામાં તમે ઘણી મોટી ભૂમિકા નિભાવી શકો છો . આજે દુનિયામાં ઘણા બધા દેશો છે જેમને સરહદો પર હુમલાનું કોઇ જોખમ નથી . આડોશ - પાડોશમાં સારા મિત્ર દેશો છે . પરંતુ આ દેશો કે જેમણે ક્યારેય વિચાર્યું નહોતું કે તેમને બંદૂક તો ઉઠાવવી પડશે . કારણ કે આડોશ - પાડોશમાં ક્યારેય યુદ્ધનું જોખમ જ નહોતું . સરહદો સુરક્ષિત હતી , શાંતિ હતી , ખુલ્લી હતી , પ્રેમભર્યો માહોલ હતો પરંતુ તે દેશો આતંકવાદની ઝપેટમાં આવી ગયા છે . તેમણે પણ બંદૂકો ઉઠાવવાની જરૂર પડી છે .


    DRDO આવા દેશોમાં પણ આંતરિક સુરક્ષા વધારવા માટે પોતાનું યોગદાન આપી શકે છે . જે નાના - નાના દેશોના લોકોને હું મળ્યો છું તેમની આટલી આવશ્યકતાઓ વધી ગઇ છે . સિમિત સંસાધનો હોવા છતાં પણ આ જોખમો માટે તેમણે કંઇકને કંઇક તો નવું વિચારવું પડશે . આપણે આવા નાના - નાના લોકોનો હાથ પકડીને તેમને સુરક્ષાની ખાતરી આપી શકીએ છીએ . આ માનવતાનું કામ હશે . અને , તમારા દ્વારા કરવામાં આવેલું દરેક આવું કાર્ય માનવતાની ખૂબ મોટી સેવા હશે અને વૈશ્વિક મંચ પર ભારતની ભૂમિકાને વધુ મજબૂત બનાવશે .


    સાથીઓ , ડિફેન્સ મેન્યુફેક્ચરિંગના ક્ષેત્રે , ભારતને આત્મનિર્ભર બનાવવા માટે DRDO ને નવા સંશોધનો સાથે સામે આવવું પડશે . દેશમાં એક વાઇબ્રન્ટ ડિફેન્સ ક્ષેત્રને પ્રોત્સાહન આપવામાં , મેક ઇન ઇન્ડિયાને મજબૂત કરવામાં DRDO ના સંશોધનોની ભૂમિકા ઘણી મોટી છે . અને આથી , આપણો નિરંતર પ્રયાસ રહેવો જોઇએ કે ડિઝાઇનથી માંડીને ડેવલપમેન્ટ સુધી સંપૂર્ણપણે આપણે આત્મનિર્ભર બનીએ . આપણે એવી ઇકોસિસ્ટમ વિકસાવવી પડશે જ્યાં એકીકૃતતા અને સંશોધન પર સંપૂર્ણ ધ્યાન કેન્દ્રીત હોય .


    સાથીઓ , આજે ભારત સંરક્ષણ ક્ષેત્રમાં નવા નવા સુધારા તરફ ઝડપથી આગળ વધી રહ્યું છે . દુનિયામાં જેટલી ઝડપથી પરિસ્થિતિઓ બદલાઇ રહી છે , ટેકનોલોજી પણ સતત પ્રભાવી થઇ રહી છે . ભારત માત્ર જુની વ્યવસ્થાઓના ભરોસે ના રહી શકે . 19 મી સદીની વ્યવસ્થાઓથી 21 મી સદી પાર ના કરી શકાય . હમણાં , આ અઠવાડિયે , આ અઠવાડિયે જ , સરકાર દ્વારા ચીફ ઓફ ડિફેન્સ સ્ટાફની પણ નિયુક્તિ કરવામાં આવી છે . આ સીડીએસ પોતાની રીતે ખૂબ મોટું પરિવર્તન લાવશે . તેનો સીધો સંબંધ DRDO સા થે થવાનો છે . વર્ષો પહેલા એવી જરૂરિયાત નહોતી વર્તાતી કે સૈન્યની ત્રણેય પાંખ વચ્ચે તાલમેલ માટે , જોઇન્ટનેસ અને સિનર્જી માટે આવો કોઇ હોદ્દો જોઇએ , વ્યવસ્થા હોવી જોઇએ . આ હોદ્દો , અમારી સરકારની દેશ પ્રત્યે જે પ્રતિબદ્ધતા છે તેને પૂરી કરે છે .


    સાથીએ , આપણે પરિવર્તનના આ જમાના સાથે પોતાને નિરંતર મજબૂત કરતા રહેવાનું છે . આજ દેશની આપણી પાસેથી અપેક્ષા છે અને યુવા વિજ્ઞાનિક લેબની સ્થાપના પાછળનું વિઝન પણ આ જ છે . આજે ભવિષ્યના ટેકનોલોજીકલ પડકારોનો તો સામનો કરીશું જ , સાથે સાથે DRDO ના વર્કિંગ કલ્ચરમાં પણ નવી ઊર્જાનો સંચાર કરીશું , તેવી મહેચ્છા સાથે આ સૌને ફરી એક વખત મારા તરફથી ખૂબ ખૂબ શુભેચ્છાઓ .


    આપ સૌને અને આપના પરિવારને ફરી એક વખત નવા વર્ષની મંગલકામનાઓ .


    ખૂબ ખૂબ આભાર .


    NP/GP/DS

    
    
    (Release ID: 1598407) Visitor Counter : 194
    
    
      Read this release in: English , Hindi , Marathi , Bengali , Punjabi , Tamil