      وزارت خزانہ

      عالمی بینک اور حکومت ہند نے آسام اندرون ملک آبی نقل وحمل پروجیکٹ کے نفاذ کے سلسلے میں 88 ملین امریکی ڈالر کے بقدر کے معاہدے پر دستخط کیے
      Posted On: 16 JAN 2020 6:34PM by PIB Delhi


    نئی دہلی۔ 16 ؍جنوری۔ حکومت ہند ، حکومت آسام اور عالمی بینک نے آج 88ملین امریکی ڈالر کے بقدر کے ایک معاہدے پر دستخط کیے ہیں جس کا مقصد آسام میں مسافروں کی آمدورفت کے شعبے کو جدید ترین بنانے میں امداد فراہم کرنا ہے کیوں کہ یہ شعبہ زبردست طغیانی والے دریا برہمپتر سمیت اپنے تمام دریاؤں میں مسافروں کو لانے اور لے جانے کیلئے ذمہ دار ہے۔


    آسام میں 361 سے زائد روزانہ عوامی آمدورفت کے راستے اپنی نوعیت کے لحاظ سے ایسے ہیں کہ یہ راستے دریائے برہمپتر کے اوپر سے گزرتے ہیں یا اس کے جزائر تک جاتے ہیں۔ یعنی اس لحاظ سے شہری اور دیہی دونوں علاقوں میں برہمپتر کی وادی میں ہزاروں صارفین کی آمدورفت کے لئے یہ ایک اہم وسیلہ ہے۔ آسام اِن لینڈ واٹر ٹرانسپورٹ پروجیکٹ (اے آئی ڈبلیو ٹی پی) آسام کے مسافروں کی آمدورفت کے راستوں کے بنیادی ڈھانچے کو بہتر بنانے اور اس کی خدمات کو سدھارنے اور اِن لینڈ واٹر نقل وحمل کے ذمے دار اداروں کی صلاحیت مستحکم بنانے میں مدد کریگا۔ تکنیکی لحاظ سے بہتر ڈیزائن والے ٹرمنل اور کم توانائی صرف کرنے والی بحری کشتیاں (نئی اور ازسر نو مرمت سے آراستہ و پیراستہ دونوں) فیری سروسز یعنی روزانہ کی آمدورفت کے راستوں اور آمدورفت کو زیادہ ہمہ گیر بنائیں گی اور اس طریقے سے فطرت کے ساتھ بھی کم سے کم چھیڑ چھاڑ ہوگی۔


    اقتصادی اُمو رکے محکمے، وزارت خزانہ کے ایڈیشنل سکریٹری جناب سمیر کمار کھرے نے کہا ہے کہ بھارت میں موجود اندرون ملک آبی راستوں کا وسیع نیٹ ورک ملک کی معیشت میں ایک اہم کردار ادا کرسکتا ہے۔ چوں کہ اس طرح کے راستوں پر ایندھن کم صرف ہوتا ہے لہٰذا آپریٹنگ لاگت بھی کم آتی ہے اور ماحولیاتی مضر اثرات بھی کم مرتب ہوتے ہیں۔ انہوں نے مزید کہا کہ آسام میں جتنے دریا ہیں وہ سب وہاں کے عوام کیلئے آمدورفت کے بہترین اثاثے ہیں۔ آسام اِن لینڈ واٹر ٹرانسپورٹ پروجیکٹ بڑی تعداد میں مسافروں اور بحری کشتیوں اور جہازوں کے ذریعے لائے اور لے جانے و الے کارگو کے سلسلے میں ایک مؤثر محفوظ دریائی نقل وحمل نظام وضع کرنے میں مددگار ہوگا۔


    مذکورہ قرض معاہدے پر جناب کھرے نے حکومت ہند کی جانب سے اور عالمی بینک کے کنٹری ڈائرکٹر (بھارت) جناب جنید کمال احمد نے عالمی بینک کی جانب سے اپنے دستخط کیے جبکہ اس پروجیکٹ معاہدے پر جناب عادل رشید کمشنر (آسام ٹرانسپورٹ) اور ریاستی پروجیکٹ ڈائرکٹر نے حکومت آسام کی جانب سے اپنے دستخط کیے جبکہ عالمی بینک کی جانب سے جناب کمال احمد نے اپنے دستخط کیے۔


    جناب کمال احمد نے کہا کہ آسام میں پورے بھارت کے لحاظ سے جہازرانی کے لائق آبی راستوں کا سب سے بڑا نیٹ ورک موجود ہے۔ حکومت آسام نے فیریز سے متعلق شعبے کی جدید کاری کی چنوتی قبول کی ہے جو نہ صرف یہ کہ ریاست کیلئے اہم ہیں بلکہ اس کی اپنی دیگر اہمیت بھی ہے اور یہ ابھی تک اپنی نوعیت کے لحاظ سے بڑے پیمانے پر غیررسمی رہی ہے۔ انہوں نے مزید کہا کہ عالمی بینک کی امداد سے حکومت ایک ایسا ادارہ جاتی فریم ورک فراہم کررہی ہے جو اندرون ملک آبی راستوں کو قومی دھارے میں شامل کریگا اور یہ نقل وحمل کا ایک طریقہ بن جائیں گے۔ یہ بات بھی قابل ذکر ہے کہ سماج کے مختلف طبقے کے افراد کیلئے یہ آمدورفت کا طریقہ پُرکشش بھی ہوگا اور ان کی ضروریات کے مطابق بھی ہوگا۔ وہ تمام افراد جو آسام کی برہمپتر وادی میں رہتے ہیں انہیں اس کا فائدہ حاصل ہوگا۔


    یہ پروجیکٹ حکومت آسام کی ان کوششوں میں معاون ہوگا جس کے تحت آسام کی حکومت اپنی آبی نقل وحمل کی سرگرمیوں کو کارپوریٹ شکل دینے کیلئے کوشاں ہے۔ آسام شپنگ کمپنی (اے ایس سی) حکومت آّسام کی فیری خدمات چلائے گی اور آسام پورٹس کمپنی (اے پی سی) ٹرمنل اور ٹرمنل خدمات مشترکہ استعمال کی بنیاد پر چلائے گی اور یہ سرکاری اور نجی دونوں طرح کے آپریٹروں پر مشتمل ہوگی۔


    اندرون ملک آبی نقل وحمل کے وسائل ٹرانسپورٹ کے نقطہ نظر سے ہمہ گیر ہیں کیوں کہ اس طرح کے وسائل میں کم سے کم کاربن کا اخراج ہوتا ہے اور لاگت بھی کم ہوتی ہے جب ان کا موازنہ سیلاب کی مار جھیل سکنے والی سڑکوں کی تعمیر اور ان کے رکھ رکھاؤ کی لاگت سے کیا جاتا ہے تو یہ لاگت کم رہتی ہے ۔ دریائے برہمپتر پر جس قدر پُل اور دیگر ڈھانچے واقع ہیں ان کی لاگت دریائی نقل وحمل کے مقابلے میں کہیں زیادہ ہوتی ہے۔


    سینئر ٹرانسپورٹ ماہر جناب اتل اگروال اور سینئر پورٹ ماہرجناب نینان اومین بیجو اور پروجیکٹس سے متعلق عالمی بینک کے ٹاسک ٹیم قائدین نے کہا کہ آسام کی فیری خدمات دریائے برہمپتر کی وادی میں رہنے والے عوام کی زندگی سے مربوط ہیں اور انہیں کنیکٹیوٹی ، آمدورفت کی سہولت، روزی روٹی فراہم کرتی ہیں، انہوں نے یہ بھی کہا کہ بہتر جہاز رانی ساز وسامان کے ساتھ نیز معقول سیفٹی گیئر اور زیادہ بہتر بحری انجنوں کے ساتھ فیری خدمات سے توقع کی جاتی ہے کہ وہ زیادہ معتبر اور محفوظ ثابت ہوں گے۔


    یہ پروجیکٹ جدید ترین فیری ٹرمنلوں کی تعمیر میں بھی مددگار ثابت ہوگا۔ ٹرمنلوں کی تعمیر کے سلسلے میں پروجیکٹ فطرت کے ساتھ ہم آہنگ ہوکر کام کرنے کی رہنمائی حاصل کریگا یعنی ان اصولوں پر کارفرما ہوگا کہ ایسا ڈیزائن اور نیا بنیادی ڈھانچہ وضع کیاجائے یا پھر موجودہ بنیادی ڈھانچے کو اس انداز میں بازآبادکاری یا مرمت سے ہمکنار کیا جائے کہ وہ قدرتی دریائی صورتحال سے تال میل بناسکے۔


    آج ریاست میں تمام تر فیری مسافرین کا ایک حصہ خواتین اور لڑکیوں پر مشتمل ہوتا ہے۔ فیری ٹرمنلوں میں بہت کم سہولتیں دستیاب ہیں، بیٹھنے کی جگہ بہت کم ہیں ، بیت الخلاؤ ں اور پینے کے پانی کی سہولت کی بھی قلت ہے اور بیشتر انتظار گاہیں ایسی ہیں جن پر کسی طرح کی کوئی چھت نہیں ہے۔ بڑی کشتیوں یعنی اسٹیمر جیسی کشتیوں اور جہازنما کشتیوں میں سفر غیرآرامدہ اور مشکل ثابت ہوسکتا ہے اور خاص طور پر خواتین اور بچوں اور معمر افراد کیلئے یا مختلف طور پر اہل افراد کیلئے یہ سفر خاصا تکلیف دہ ثابت ہوسکتا ہے۔ یہ پروجیکٹ فیری خدمات کے استعمال کرنے والے تمام صارفین کے لئے درکار سہولتوں کی فراہمی کے ذریعے مجموعی صورتحال کو بہتر بنائے گا ، یعنی سہولتوں کی فراہمی کریگا اور خواتین اور لڑکیوں کی سلامتی اور ان کی حفاظت پر خصوصی توجہ مرکوز کریگا۔


    یہ ٹرمنل ایسے ہوں گے جن تک رسائی آسان ہوگی ، بہتر طور پر روشنی کا انتظام اور بہتر رہنمائی علامتیں لگائی جائیں گی ، نئی بڑی کشتیاں ایسی ہوں گی جن میں انفرادی نشستیں لگی ہوں گی اور علیحدہ بیت الخلاء بھی ہوں گے۔ ایک مستحکم ریگولیٹری نظام بھی ہوگا تاکہ ان بحری وسائل پر اوورلوڈنگ نہ ہوسکے ، وقت کی پابندی ہو اور ان پر بہتر معیار والا عملہ تعینات کیاجائے۔


    عالمی بینک سے 88 ملین امریکی ڈالر کے بقدر کا قرض تعمیر نو اور ترقیات (آئی بی آرڈی) کے مقصد سے حاصل کیا گیا ہے اور اس کی واجب الادا ہونے کی مدت 14.5 برس ہے جس میں پانچ برس کی رعایتی مدت بھی شامل ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن


    U-237

    
    
    (Release ID: 1599650) Visitor Counter : 5
    
    
      Read this release in: English , Hindi