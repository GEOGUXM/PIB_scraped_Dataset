      وزارتِ تعلیم

      وزیر اعظم نے پریکشا پے چرچا 2020 کے اس سال کے ایڈیشن میں ہندوستان اور ملک کے باہر کے طلبا کے ساتھ تبادلہ خیال کیا
      Posted On: 20 JAN 2020 5:53PM by PIB Delhi


    نئی دہلی ، 20؍جنوری2020 :وزیر اعظم جناب نریندر مودی نے آج نئی دہلی میں واقع تال کٹورہ اسٹیڈیم میں پریکشا پے چرچا2020ء کے اس سال کےایڈیشن میں ہندوستان اور ہندوستان سے باہر کے طلباء کے ساتھ تبادلہ خیال کیا۔زندگی کے ہر شعبے میں تناؤ کو شکست دینے کے لئے وزیر اعظم کے ذریعے بتائے گئے گرانقدر معلومات سے مبہوت تھے۔تبادلہ خیال کے اس پروگرام میں 50دویانگ طلباء نے بھی حصہ لیا۔ 90 منٹ تک جاری رہنے والے اس تبادلہ خیال کے دوران طلباء نے ان کے لیے اہم متعدد امور کے بارے میں وزیر اعظم سے رہنمائی حاصل کی۔حکومت ہند کی فروغ انسانی وسائل کی وزارت نے پریکشا پے چرچا 2020 پروگرام کا انعقاد کیا۔فروغ انسان وسائل کے مرکزی وزیر جناب رمیش پوکھیرال‘نشنک’، فروغ انسانی وسائل کے وزیر مملکت جناب سنجے دھوترے ، فروغ انسانی وسائل کی وزارت کے سیکریٹری جناب امت کھرے اور وزارت کے سینئر اہلکار اس موقع پر موجو دتھے۔


    سی بی ایس ای اور کے وی ایس اسکول کے طلباء کے لئے امتحانات سے متعلق امور پر ایک پینٹنگ اور پوسٹر بنانے کا مقابلہ بھی منعقد کیا گیا، جس میں 725 پوسٹرس اور پینٹنگ موصول ہوئیں۔ ان میں تقریبا 50 کو منتخب کیا گیا اور پریکشا پے چرچا – 2020 کے دوران وزیراعظم کے سامنے پیش کیا گیا۔


    وزیر اعظم نے سبھی طلباء کو ایک خوشحال نئے سال اور نئی دہائی کی مبارکباد دی۔موجودہ دہائی کی اہمیت ، اس سے وابستہ امیدوں اور توقعات کی وضاحت کرتے ہوئے انہوں نے کہا کہ یہ دہائی کیسی ہوگی اس کا دارومدار ان بچوں پر ہے، جو ملک میں اسکولنگ کے اپنے آخری برسوں میں ہیں۔


    انہوں نے کہا کہ اس دہائی میں ملک جو کچھ بھی کرے گا اس میں ان بچوں کا جو ابھی دسویں، گیارہویں اور بارہویں میں ہیں، کا بہت ہی اہم رول ہوگا۔ملک کو نئی بلندیوں تک پہنچانے ، نئی امیدوں کو حاصل کرنے کا دارومدار اس نئی نسل پر ہے۔


    تبادلہ خیال کے آغاز سے قبل وزیر اعظم نے کہا کہ بلاشبہ وہ متعدد تقریبات اور پروگراموں میں شرکت کرتے ہیں، لیکن ان کے دل کے قریب جو پروگرام ہے وہ پریکشا پے چرچا ہے۔


    انہوں نے کہا کہ وزیر اعظم کے طورپر کسی بھی شخص کو بہت طرح کے پروگراموں میں شرکت کرنی ہوتی ہے۔آپ اس طرح کے تبادلہ خیال سے بہت کچھ سیکھ سکتے ہیں۔سب میں ایک نئے قسم کا تجربہ ہوتا ہے، لیکن اگر کوئی مجھ سے ایسے ایک پروگرام جو میرے دل کے سب سے زیادہ قریب ہے، کے بارے میں دریافت کرےتو میں کہوں گا کہ یہ پروگرام پریکشا پے چرچا ہے۔مجھے ہیکیتھنس میں شرکت بھی عزیز ہے۔ ان سے ہندوستان کے نوجوانوں کی قوت اور صلاحیت کا اظہار ہوتا ہے۔


    بھٹکاؤ اور تلون مزاجی سے نمٹنا


    مطالعے کے دوران دلچسپی ختم ہوجانے سے متعلق ایک طلب علم کے سوال کا جواب دیتے ہوئے وزیر اعظم نے کہا کہ بسا اوقات طلباء بھٹکاؤ کا شکار ہوجاتے ہیں، اس کی وجہ ایسے عوامل ہوتے ہیں جو کہ ان کے لئے خارجی ہوتے ہیں ۔اس کی ایک اور وجہ یہ بھی ہوتی ہے کہ وہ اپنی توقعات کو ضرورت سے زیادہ اہمیت دینے لگتے ہیں۔


    وزیر اعظم نے طلباء سے کہا کہ وہ اپنے بھٹکاؤ کے اسباب تلاش کریں اور اس چیز پر غور و فکر کریں کہ اس سے کیسے نمٹا جائے۔انہوں نے اس سلسلے میں چندریان اور اِسرو کے اپنے دورے کی مثال دی۔


    التفات اور بھٹکاؤبہت ہی عام باتیں ہیں۔ہر شخص اس طرح کے احساسات سے گزرتا ہے۔اس سلسلے میں میں چندریان کے دوران اِسرو کے اپنے دورے اور اپنے محنتی سائنسدانوں کے ساتھ گزارے ہوئے وقت کو نہیں بھول سکتا۔


    انہوں نے کہا کہ ہمیں کامیابیوں کو دھچکے اور راہ کے روڑے کے طورپر نہیں دیکھنا چاہئے۔ہم زندگی کے ہر پہلو میں جوش بھر سکتے ہیں۔کسی عارضی دھچکے کا یہ مطلب نہیں ہے کہ ہم زندگی میں کامیاب نہیں ہوسکتے۔واقعہ یہ ہے کہ دھچکے کا مطلب یہ ہے کہ بہترین کوشش ابھی باقی ہے۔ ہمیں پریشان کن حالات کو روشن مستقبل کے ایک زینے میں تبدیل کرنے کی کوشش کرنی چاہئے۔


    وزیر اعظم نے کرکٹ کھلاڑیوں راہل دراوڑ اور وی وی ایس لکشمن کی مثالیں بھی دیں ، کہ کیسے انہوں نے 2001 ء میں ہندوستان اور آسٹریلیا کے میچ کے دوران مشکل حالا ت میں بیٹنگ کی اور شکست کے منہ سے ہندوستان کے لئے جیت کو کھینچ لائے۔


    انہوں نے ہندوستانی گیند باز انل کمبلےکا بھی تذکرہ کیا کہ کیسے انہوں نے زخمی ہونے کے باوجود ہندوستان کے لئے شاندار گیند بازی کی۔


    انہوں نے کہا کہ یہ مثبت تحریک کی قوت ہے۔


    غیر نصابی سرگرمیوں اور مطالعات میں توازن پیدا کرنا :


    غیر نصابی سرگرمیوں اور مطالعات کے درمیان توازن کیسے قائم کیاجائے، اس بارے میں دریافت کئے گئے ایک سوال کا جواب دیتے ہوئے وزیر اعظم نے کہا کہ کسی طالب علم کی زندگی میں غیر نصابی سرگرمیوں کو کم کرکے نہیں دیکھا جاسکتا ۔


    انہوں نے کہا کہ غیر نصابی سرگرمیوں میں حصہ نہ لینے کا نتیجہ یہ ہوسکتا ہے کہ طالب علم روبوٹ بن کر رہ جائے۔


    لیکن انہوں نے کہا کہ پڑھائی لکھائی اور غیر نصابی سرگرمیوں میں توازن کے لئے ضرورت اس با ت کی ہوتی ہے کہ طلباء وقت کا بہتر اور ممکنہ حد تک مینجمنٹ کریں۔


    انہوں نے کہا کہ آج بہت سارے مواقع ہیں اور میں امید کرتا ہوں کہ نوجوان طلباء ان کا استعمال کریں گے اور پورے جوش و جذبے کے ساتھ اپنی دلچسپی کے مطابق کوئی مشغلہ یا سرگرمی اپنائیں گے۔


    تاہم انہوں نے والدین کو متنبہ کیا کہ وہ اپنے بچوں کی غیر نصابی دلچپسیوں کو کوئی فیشن اسٹیٹ منٹ نہ بنائیں۔


    انہوں نے کہا کہ جو چیز اچھی نہیں ہے وہ یہ ہے کہ بچوں کا پیشن والدین کے لئے فیشن اسٹیٹ منٹ بن جائے۔غیر نصابی سرگرمیاں گلیمر(چکاچوند) سے متاثر نہیں ہونی چاہئے۔بچے جو چاہتے ہیں یا وہ جو پسند کرتے ہیں انہیں وہ کرنے دیں۔


    کیا نمبرہی سب کچھ ہے:


    امتحانات میں کتنے مارکس آنے چاہئیں اور کیا یہ فیصلہ کن عامل ہے، کے بارے میں دریافت کئے گئے ایک سوال کا جواب دیتے ہوئے وزیر اعظم نے کہا کہ ہمارا تعلیمی نظام ہماری کامیابیوں کا مختلف امتحانا ت میں ہماری کارکردگی کی بنیاد پر تعین کرتا ہے۔حالانکہ ہم بھی اچھے مارکس حاصل کرنے پر توجہ دیتے ہیں اور ہمارے والدین کو بھی ہم سے ایسی توقعات ہوتی ہے۔


    موجودہ وقت میں متعدد مواقع کی بات کرتے ہوئے انہوں نے طلباء سے کہا کہ وہ اس احساس سے باہر نکلیں کہ امتحانات میں کامیابی یا ناکامی سے ہی ہر چیز طے ہوتی ہے۔


    انہوں نے کہا کہ مارکس زندگی نہیں ہے۔ اسی طرح سے امتحانات بھی ہماری پوری زندگی کا رخ طے کرنے والا عامل نہیں ہے، بلکہ یہ زینے کا ایک اہم قدم ہے۔میں والدین سے گزارش کروں گا کہ وہ بچوں سے یہ نہ کہیں کہ یہی سب کچھ ہے۔اگر ایسا نہ تو آپ یہ نہ سمجھیں کہ آپ نے سب کچھ گنوا دیاہے۔آپ کسی بھی میدان میں آگے بڑھ سکتے ہیں، وہاں بھی لامحدود امکانات ہیں۔


    انہوں نے کہا کہ امتحانا ت اہم ہیں، لیکن امتحانات زندگی نہیں ہے۔آپ کو اس ذہنیت سے باہر نکلنا چاہئے۔


    تعلیم میں ٹیکنالوجی کی اہمیت:


    تعلیم میں ٹیکنالوجی اور اس کے استعمال کی اہمیت سے متعلق ایک سوال کے جواب میں وزیر اعظم نے طلباء کو جدید ترین ٹیکنالوجی سے خود کو واقف رہنے کی تلقین کرتے ہوئے ان سے اپیل کی کہ وہ اس کے غلط استعمال کے عواقب کے تئیں محتاط رہیں۔


    ’’ٹیکنالوجی کا خوف اچھا نہیں ہے۔ ٹیکنالوجی دوست ہوتی ہے، البتہ ٹیکنالوجی کا صرف علم ہونا ہی کافی نہیں ہے، اس کا استعمال اہم ہے۔ انہوں نے کہا کہ ٹیکنالوجی ہماری روز مرہ کی زندگی کا حصہ ہے لیکن اگر ہم اس کا بیجا استعمال کریں تو یہ ہمارا قیمتی وقت اور وسائل ضائع کردیتی ہے۔


    حقوق بنام فرائض:


    اس سال کے بارے میں کہ طلباء کے کیا حقوق ہیں اور شہریوں کو ان کے فرائض کے بارے میں اس طرح بیدار کیا جائے، وزیراعظم نے کہا کہ کسی بھی شخص کے حقوق اس کے فرائض میں پوشیدہ ہوتے ہیں۔


    ایک ٹیچر کی مثال دیتے ہوئے انہوں نے کہا کہ اگر ٹیچر اپنی ذمہ داریاں نبھا رہا ہے تو وہ طلباء کے حقوق پورے کررہا ہے۔


    اس معاملے پر بابائے قوم کی رائے کا حوالہ دیتے ہوئے انہوں نے کہا کہ مہاتما گاندھی نے کہا تھا کہ بنیادی حقوق کچھ نہیں ہوتے بلکہ بنیادی ذمہ داریاں ہوتی ہیں۔


    انہوں نے کہا کہ آج میں طلباء سے بات چیت کرر ہا ہوں جو، 2047 میں ، جب ہم آزادی کے 100 سال پورے کریں گے، اہم رول ادا کریں گے۔ میں امید کرتا ہوں کہ یہ نسل اس بات کو خود اپنی ذمہ داری سمجھے گی کہ وہ ہمارے آئین میں دیئے گئے بنیادی فرئض پر عمل کریں۔


    والدین اور اساتذہ کے دباؤ اور توقعات سے کیسے نمٹیں:


    اس سوال کے بارے میں کہ والدین اور ٹیچروں کے دباؤ اور توقعات سے کیسے نمٹا جائے، وزیراعظم نے والدین پر زور دیا کہ وہ طلباء پر دباؤ نہ ڈالیں بلکہ ان کے ساتھ کوشش کرتے رہیں۔


    انہوں نے کہا کہ اس سے نکلنے کا راستہ دباؤ ڈالنا نہیں بلکہ جدو جہد کرنا ہے۔ بچوں کو ایسی چیزیں کرنے کے لئے تحریک دلائیں جس سے ان کی اندرونی صلاحیتیں ابھر کر باہر آسکیں۔


    امتحانات اور بورڈ امتحانات کے خوف کے دوران پڑھنے اور ذہنی آرام کے لئے بہترین وقت:


    اس سوال کے جواب میں کہ پڑھنے کا سب سے اچھا وقت کون سا ہے، وزیراعظم نے نصیحت کی کہ جتنی اہم پڑھائی ہے اتنا ہی ضروری مناسب بھی ہے۔


    انہوں نے کہا کہ جس طرح بارش کے بعد آسمان صاف ہوجاتا ہے، اسی طرح صبح میں ذہن تازہ ہوتا ہے، اس لئے طلباء کو چاہئے کہ وہ ایسا وقت اپنائیں جو ان کے لئے آرام دہ ہو۔


    امتحانات کے دوران اچانک سب کچھ بھول جانے کے بارے میں وزیراعظم نے طلباء سے کہا کہ وہ اپنی تیاری بہت مکمل طور پر کریں۔


    انہوں نے کہا کہ میں طلباء پر زور دیتا ہوں کہ وہ اپنی تیاری کے بارے میں پر اعتماد رہیں۔ امتحان ہال میں کسی بھی قسم کے دباؤ کے ساتھ داخل نہ ہوں۔ اس بات پر پریشان نہ ہوں کہ دوسرے کیا کررہے ہیں۔ اپنے آپ پر اعتماد رکھیں اور اس پر توجہ دیں جس کی آپ نے تیاری کی ہے۔


    مستقبل کے کیریئر کے متبادل:


    مستقبل کے کیریئر کے مختلف متبادل کے موضوع پر وزیراعظم نے طلباء سے کہا کہ وہ اپنے دل کی بات پر عمل کریں اور ملک کے لئے کام کرنے اور اس کی ترقی کے لئے پوری تندہی سے کام کریں۔


    انہوں نے کہا کہ کیریئر بہت اہم ہیں اور ہر ایک کو کچھ ذمہ داری لینی پڑتی ہے۔ ہم اپنی ذمہ داریاں پوری کرتے ہوئے بھی ہمیشہ ملک کے لئے تعاون کرسکتے ہیں۔


    اس موقع پر اظہار خیال کرتے ہوئے فروغ انسانی وسائل کے مرکزی وزیر جناب رمیش پوکھریال ‘نشنک’ نے کہا کہ ہندوستان کا تعلیمی نظام دنیا کے سب سے بڑے تعلیمی نظامات میں سے ایک ہے۔یہاں 1000 یونیورسیٹیاں، 40ہزار سے زیادہ ڈگری کالج، 16 لاکھ اسکول، ایک کروڑ اساتذہ اور 33 کروڑ طلباء ہیں۔انہوں نے کہا کہ فروغ انسانی وسائل کی وزارت نے ملک بھر کے سبھی طلباء کو جامع اور معیاری تعلیم دستیاب کرانے کے لئے متعدد اقدامات کئے ہیں۔انہوں نے وزیر اعظم کا شکریہ ادا کیا کہ انہوں نے طلباء کے لئے وقت نکالا تاکہ امتحانات کے دوران مشکل ایام میں ان کے اندر خود اعتمادی پیدا کی جاسکے اور چیلنجنگ ماحول میں دباؤ کو کم کیا جاسکے۔انہوں نے کہا کہ یہ فخر کی بات ہے کہ وزیر اعظم جناب نریندر مودی کی قیادت میں ہندوستان کی شبیہہ بہت بہتر ہوئی اور اب ہندوستان پوری دنیا میں قیادت فراہم کررہا ہے۔ معاملہ چاہے ماحولیاتی تبدیلی کا ہو یا پھر شمسی توانائی کا یا جمہوری اقدار کو مضبوط بنانے کا۔وزیر اعظم کی قیادت میں ہندوستان دہشت گردی کے خلاف آواز اٹھانے ، یوگا کی نشرو اشاعت اور دنیا میں قیام امن کے لئے ہندوستان ایک فیصلہ کن کردار ادا کررہا ہے۔


    اپنی استقبالیہ تقریب میں جناب رمیش پوکھریال‘ نشنک’ نے کہا کہ امتحان کا وقت تناؤ سے بھرپور اور ہر کسی کے لئے مشکل ہوتا ہے، لیکن مضبوط قوت ارادی اور ذہنی استحکام کی بدولت ہم امتحان کے چیلنج کا مقابلہ کرسکتے ہیں۔وزیر موصوف نے بتایا کہ ہندوستان کی سبھی ریاستوں اور مرکز کے زیر انتظام علاقوں کے 15کروڑ طلباء اور دنیا کے 25 ممالک طلباء ، والدین ، اساتذہ اس پروگرام کو لائیو دیکھ رہے ہیں۔


    وزیراعظم کے گفتگو کے پروگرام کے تیسرے ایڈیشن ’پریکشا پے چرچا -2020‘ کے لئے نویں جماعت سے بارہویں جماعت کے طلباء کے لئے مختصر مضمون کا آن لائن مقابلہ شروع کیا گیا ہے۔ اس مقابلے کے لئے دو دسمبر 2019 سے 23 دسمبر 2019 تک ویب سائٹ: www.mygov.in پر آن لائن درخواستیں طلب کی گئی تھیں۔ اس مقابلے کے لئے تین لاکھ سے زیادہ بچوں نے اندراج کرایا تھا ، جن میں سے 2.6 لاکھ طلباء نے اس مقابلے میں شرکت کی۔ 2019 میں اس مقابلے میں 1.03 لاکھ طلباء نے شرکت کی تھی۔ منتخب طلباء نے پریکشا پے چرچا – 2020 میں شرکت کی اور وزیراعظم جناب نریندر مودی کے ساتھ گفتگو کی۔مذکورہ آن لائن کمپٹیشن میں طلباء نے درج ذیل موضوعات پر www.mygov.in ویب سائٹ کے ذریعے حصہ لیا۔


    شکر گزاری عظیم ہے: ایسی شخصیت پر ایک مختصر مضمون جس کے بارے میں طلباء یہ سوچتے ہیں کہ انہوں نے ان کے اب تک کے تعلیمی سفر میں اہم رول ادا کیا ہے۔مضمون میں اس بات کا بھی ذکر ہو کہ وہ ان کے کیوں احسان مند رہیں۔


    آپ کے مستقبل کا دارومدار آپ کی توقعات پر: ایک مختصر مضمون طلباء نے اپنے لئے جو اہداف اور کیریئر طے کئے ہیں، ان کے اوپر ۔


    امتحان کا امتحان: امتحان کے موجودہ نظام کے بارے میں طلباء کی رائے اور مثالی نظام امتحان کے لئے ان کے مشورے۔


    ہمارے فرائض ، آپ کی باری: شہریوں کے فرائض کے بارے میں ایک مضمون، جس میں اس بات کا ذکر ہو کہ کیسے کوئی بھی شخص مزید ذمہ دار شہری بننے کے لئے کسی دوسرے کے لئے باعث تحریک ہو سکتا ہے۔


    توازن مفید ہے: پڑھائی لکھائی سے الگ طلباء کی متوازن سرگرمیوں پر ایک مضمون۔


    اسکول اور کالج کے طلباء کے ساتھ وزیر اعظم کے تبادلہ خیال کے پروگرام کے پہلے ایڈیشن ‘‘پریکشا پے چرچا 1.0’’ کا انعقاد 16 فروری 2018ء کو نئی دہلی کے تال کٹورا اسٹیڈیم میں ہوا تھا۔ اسکولوں اور کالجوں کے طلباء کے ساتھ تبادلہ خیال کے پروگرام کے دوسرے ایڈیشن ‘‘پریکشا پے چرچا2.0’’ کا انعقاد بھی نئی دہلی کے تال کٹورا اسٹیڈیم میں 29 جنوری 2019ء کو ہوا تھا۔گزشتہ برس 8.5کروڑ سے زیادہ طلباء نے اس پروگرام کو ڈی ڈی ؍ٹی وی چینلوں ؍ ریڈیو چینلوں پر دیکھا یا سنا تھا۔بڑے پیمانے پر پرنٹ اور الیکٹرانک میڈیا نے اسے کور کیا تھا۔میڈیا رپورٹوں کے مطابق تبادلہ خیال کا یہ پروگرام سوشل میڈیا پر ہِٹ ہوا تھا اور پریکشا پے چرچا نمبرایک ٹرینڈ کنورسیشن تھا، جسے ٹوئٹر پر 2.5 ملین سے زیادہ امپریشنس ملے، اسے ویب کاسٹنگ کے ذریعے بڑے پیمانے پر یوٹیوب ، فیس بک لائیو پر دیکھا گیا۔گزشتہ برس کی طرح اس بار بھی ملک سے باہر مقیم ہندوستانی برادری کی حصہ داری کی بھی حوصلہ افزائی کی گئی۔


    *******************


    
    
    
    م ن۔م م۔ن ع۔ق ر


    U: 273

    
    
    (Release ID: 1599893) Visitor Counter : 9
    
    
      Read this release in: English , Hindi , Malayalam