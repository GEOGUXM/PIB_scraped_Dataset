      نائب صدر جمہوریہ ہند کا سکریٹریٹ

      نائب صدر جمہوریہ نے نوجوانوں سے بھوک اور تفریق سے پاک ہندوستان بنانے کی سمت میں کام کرنے کے لئے کہا
      
      سوامی وویکا نند، ہندوثقافت کے عملی پیکر تھے:نائب صدر جمہوریہ
      
      ایم ونکیانائیڈو نے نوجوانوں سے جسمانی طورپر چاق و چوبند رہنے اور ہندوستان کی تہذیبی اور روحانی اقدار کو فروغ دینے کا عہد کرنے کے لئے کہا
      
      نائب صدر جمہوریہ نے سوامی وویکانند کو ان کے یوم پیدائش کے موقع پر گرانقدرخراج عقیدت پیش کیا
      
      چنئی میں ’’سری رام کرشن وجایم‘‘ کی صدی تقریبات میں نائب صدر جمہوریہ کی شرکت کی
      Posted On: 12 JAN 2020 4:31PM by PIB Delhi


    نئی دہلی ،12؍جنوری:نائب صدر جمہوریہ ہند جناب ایم ونکیا نائیڈو نے نوجوانوں سے زور دے کر کہا ہے کہ وہ ایسے ہندوستان کی تشکیل کے لئے کام کریں، جو کہ بھوک اور ذات پات، نسل اورجنس کی بنیاد پر ہونے والی تفریق اور نابرابری سے بالکل پاک ہو۔


    آج چنئی میں رام کرشن مشن کے ذریعے شائع کی جارہی تمل زبان کے ماہانہ رسالہ ‘‘سری رام کرشن وجایم’’ کی صدی تقریبات کے موقع پر اظہار خیال کرتے ہوئے انہوں نے کہا کہ پوری دنیا میں ہندوستان کے بارے میں ایک نئی دلچسپی پیدا ہورہی ہے، کیونکہ ہندوستان اب پانچ ٹریلین امریکی ڈالر کی معیشت کا حامل ملک بننے کی جانب تیزی کے ساتھ پیش قدمی کررہا ہے۔


    جناب نائیڈو نے کہا کہ ایسے موڑ پر سوامی وویکا نند کا لافانی وژن اور ان کی تعلیمات کسی بھی فرد کے ارتقاء اور ملک کی اجتماعی ترقی کے لئے رہنما کی حیثیت رکھتے ہیں۔


    جناب نائیڈو نے سوامی وویکا نند کو ہندو ثقافت کا عملی پیکر قرار دیا۔ انہوں نے کہا کہ سوامی جی ایک ایسے سماجی مصلح تھے، جو مذہبی جبر کے بالکل خلاف تھے۔انہوں نے مزید کہا کہ سوامی وویکانند بغیر کسی تفریق کے، انسانیت کی ترقی پر یقین رکھتے تھے۔


    سوامی وویکا نند کی زندگی اور تعلیمات سے تحریک پانے کے لئے نوجوانوں سے زور دیتے ہوئے جناب ایم ونکیا نائیڈو نے کہا کہ وہ ملک کی ترقی ، محروم طبقات کی بھلائی اور غریبوں کی ترقی کے لئے اپنی زندگی کو وقف کردیں ۔ انہوں نے مزید کہا کہ ‘‘ہمارے پاس ایک مضبوط ،مستحکم اور زیادہ خوشحال ملک بننے کے مواقع ہیں۔’’


    جناب نائیڈو نے کہا کہ سوامی وویکا نند غریبوں کی بدترین زندگی سےکافی افسردہ تھے۔ انہوں نے یاد کرتے ہوئے کہا کہ سوامی وویکا نند نے ‘‘پہلے روٹی،پھر مذہب’’ کو ہمیشہ اولیت دی۔


    وویکا نند جی کا خیال تھا کہ جب تک ہندوستان کے عوام اچھی طرح تعلیم یافتہ نہیں ہوجاتے ،جب تک انہیں بھرپور غذا نہیں ملتی اور ان کی اچھی طرح نگہداشت نہیں ہوتی ہے، تب تک سیاست کا کوئی بھی فائدہ نہیں ہے۔


    بچوں کی جسمانی اور دماغی صحت مندی کا خیال رکھنے والی ایک ہمہ گیرتعلیم کی اہمیت کے بارے میں گفتگو کرتے ہوئے، نائب صدر جمہوریہ نے کہاکہ‘‘سوامی جی کے لئے تعلیم کا مطلب صرف تعلیمی جستجو ہی نہیں تھی، بلکہ انہوں نے جسمانی طورپر چاق و چوبند رہنے اور جسمانی صحت پر بھی مساوی طورپر زور دیا۔’’


    غیر متعدی امراض کے پھیلنے پر اپنی گہری تشویش کا اظہار کرتے ہوئے، نائب صدر جمہوریہ نے نوجوانوں کو بدلتی ہوئی طرز زندگی اور کھانے پینے کی غلط عادتوں کے برے اثرات کے بارے میں خبردار بھی کیا۔ انہوں نے نوجوانوں کو مشورہ دیا کہ وہ یوگا ،مراقبہ اور صحت مند کھانے پینے کی عادتوں کو اپنائیں۔


    انہوں نے نوجوانوں سے یہ بھی کہا کہ وہ جسمانی طورپر چاق و چوبند رہنے اور ہندوستان کی تہذیبی اور روحانی اقدار کو فروغ دینے کے لئے عہد کریں۔


    اس موقع پر تمل ناڈو کے گورنر جناب بنواری لال پروہت ، تمل ناڈو کی ریاستی حکومت کے ماہی گیری کے محکمے کے وزیر تھیرو جے کمار،سری رام کرشن مٹھ اور مشن،بیلور کے نائب صدر پوجیہ سوامی گوتم آنند جی اور دیگر معززین بھی موجود تھے۔


    بعد ازاں، نائب صدر جمہوریہ نے آرکٹ کے شہزادہ نواب محمد علی کی رہائش گاہ امیر محل تشریف لے گئے، جہاں انہوں نے اپنے اعزاز میں وہاں منعقدہ ایک استقبالیہ تقریب میں ان کے اہل خانہ اور دیگر مہمانوں کے ساتھ ملاقات اوربات چیت کی۔


    حاضرین سے ایک مختصر خطاب کرتے ہوئے جناب نائیڈو نے کہا کہ ہندوستان پوری دنیا میں اپنی تہذیبی قدروں کے سبب جانا جاتا تھا۔انہوں نے لوگوں بالخصوص نوجوان نسل سے زور دے کر کہا کہ وہ ہندوستان کی تہذیب اور ثقافتی ورثے کے فروغ اور تشہیر کے لئے کام کریں۔


    نائب صدر جمہوریہ نے کہا کہ ‘‘ہم مختلف زبانیں ضروربولتے ہیں، تاہم ہم سب ایک ہیں ۔ ملک کاآئین،تمام شہریوں کو مساوی مواقع فراہم کرتا ہے۔’’


    *************


    م ن۔م ع۔ ن ع


    ( U : 1 66 )

    
    
    (Release ID: 1599299) Visitor Counter : 3
    
    
      Read this release in: English , Hindi