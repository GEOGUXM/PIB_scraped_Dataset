      وزارت خزانہ

      پچاس کھرب ڈالر معیشت کے حصول کے لئے صنعتی سیکٹر کی کارکردگی کلیدی حیثیت کی حامل
      
      Posted On: 31 JAN 2020 1:32PM by PIB Delhi


    خزانے اور کارپوریٹ امور کی مرکزی وزیر محترمہ نرملاسیتارمن نے آج پارلیمنٹ میں اقتصادی جائزہ 20-2019 پیش کیا۔ اقتصادی جائزے میں ان طریقوں کا تفصیلی تجزیہ پیش کیا گیا ہے جن کے ذریعے بھارت 50 کھرب ڈالر والی معیشت بننے کے ہدف کو حاصل کرسکتا ہے۔


    مجموعی اضافی قدر (جی وی اے) میں صنعتی سیکٹر کی کارکردگی 18-2017کے مقابلے 19-2018 میں بہتر ہوئی ہے۔ البتہ قومی اعداد وشمار دفتر (این ایس او) کے ذریعے مجموعی گھریلو پیداوار (جی ڈی پی) کے تخمینے کے مطابق صنعتی سیکٹر کی حقیقی جی وی اے میں پہلی شش ماہی میں ( اپریل تا ستمبر 20-2019) میں 1.6 فیصد کا اضافہ ہوا ہے، جبکہ 19-2018 کی پہلی شش ماہی میں یہ 8.2 فیصد تھا۔ صنعتی سیکٹر میں کم ترقی کی بنیادی وجہ مینوفیکچرنگ کے سیکٹر میں کمی ہے، جو سال 20-2019 کی پہلی شش ماہی میں منفی 0.2 فیصد رہی۔


    صنعتی پیداوار کا اشاریہ (آئی آئی پی)


    مجموعی طور پر آئی آئی پی کی نمو 19-2018 میں معتدل رہی اور یہ 3.8 فیصد درج کی گئی، جبکہ 18-2017 میں یہ شرح 4.4 فیصد تھی۔ 20-2019 کے رواں مالی سال کے دوران (اپریل تا نومبر) پچھلے سال پانچ فیصد کے مقابلے اس سال 0.6 فیصد کا اضافہ ہوا ہے۔ شرح نمو میں یہ اعتدال چھوٹی اور اوسط درجے کی صنعتوں کے لئے قرض کی فراہمی میں کمی، نقد رقم کی کمی وجہ سے این بی ایف سیز کے ذریعے قرضے دینے میں کمی، آٹو موبائل، ادویہ سازی او رمشینری اور سازو سامان کے سیکٹر میں گھریلو مانگ میں کمی خام تیل کی بین الاقوامی قیمتوں میں اتار چڑھاؤ اور تجارت سے متعلق غیر یقینی ماحول کی وجہ سے ہوا ہے۔ رواں مالی سال کے دوران زیادہ محنت مزدوری والے سیکٹر جیسے زیورات اور جواہرات ، بنیادی دھاتیں، چمڑے کی اشیاء ، ٹیکسٹائل کی اشیاء جیسے شعبوں نے برآمدات میں کم کارکردگی کا مظاہرہ کیا ہے۔مشینوں ، صارفین کی پائیدار اشیاء کی نمو میں بالترتیب 11.6 فیصد اور 6.5 فیصد کی کمی آئی ہے۔ صارفین کی اشیاء کے سیکٹر کو خاص طور پر گھریلو سامان کے سیکٹر اور آٹو موبائل کی صنعت میں مانگ کی کمی کی وجہ سے اثر پڑا ہے۔


    بنیادی ڈھانچے / تعمیراتی اشیاء کی نمو میں رواں مالی سال 20-2019 (اپریل تا نومبر) 2.7 فیصد کی کمی درج کی گئی ہے۔ ثانوی اشیاء اور صارفین کی غیر پائیدار اشیاء کی نمو میں نومبر 2019 میں اضافہ درج کیا گیا ہے۔ البتہ بنیادی اشیاء ، مشینری ، بنیادی ڈھانچے / تعمیراتی اشیاء اور صارفین کی پائیدار اشیاء کی نمو میں نومبر 2019 میں گراوٹ درج کی گئی ہے۔


    صنعتی سیکٹر میں مجموعی پونجی کی تشکیل


    صنعتی سیکٹر میں مجموعی پونجی کی تشکیل (جی سی ایف) میں اضافہ درج کیا گیا ہے، جو 17-2016 میں منفی 0.7 فیصد سے بڑھ کر 18-2017 میں 7.6 فیصد ہوگیا ہے۔ اس سے صنعت میں سرمایہ کاری میں تیزی کا اظہار ہوتا ہے۔ کانکنی، مینوفیکچرنگ ، بجلی ، گیس، پانی کی سپلائی اور دیگر افادیتی خدمات اور تعمیرات میں 18-2017 میں بالترتیب 7.1 فیصد ، 8.0 فیصد اور 6.1 فیصد کی ترقی درج کی گئی ہے۔


    صنعتی سیکٹر کے لئے قرض کی فراہمی


    صنعتی سیکٹر کے لئے سالانہ بنیاد پر مجموعی بینک کے قرضوں کی نمو میں ستمبر 2019 میں 2.7 فیصد کا اضافہ ہوا جبکہ یہ ستمبر 2018 میں 2.3 فیصد تھا۔ لکڑی اور لکڑی کی اشیاء ، انجینئرنگ کا سامان، سیمنٹ اور سیمنٹ کی اشیاء ، تعمیرات اور بنیادی ڈھانچے جیسی صنعتوں میں قرض کی فراہمی میں ستمبر 2018 کے مقابلے ستمبر 2019 میں اضافہ ہوا ہے۔ البتہ خوراک کی ڈبہ بندی، کیمیکل اور کیمیکل کی اشیاء ، گاڑیاں ، گاڑیوں کے کل پرزے ، ٹرانسپورٹ کا سازو سامان جیسی صنعتوں میں ستمبر 2018 کے مقابلے ستمبر 2019 میں کمی درج کی گئی ہے۔


    کارپوریٹ سیکٹر کی کارکردگی


    سال 20-2019 کی پہلی سہ ماہی میں مینوفیکچرنگ کے سیکٹر میں پیداوار میں کمی درج کی گئی ہے۔ پیٹرولیم مصنوعات ، لوہا اور اسٹیل ، موٹر گاڑیاں اور ٹرانسپورٹ کے سازو سامان کی دیگر کمپنیوں کی کارکردگی میں کمی سست روی کی بڑی وجہ ہیں۔


    سال 20-2019 کی دوسری سہ ماہی میں کارپوریٹ سیکٹر کا منافع17.4 فیصد درج کیا گیا۔ 1700 لسٹڈ پرائیویٹ مینوفیکچرنگ کمپنیوں کی فروخت 20-2019 کی دوسری سہ ماہی میں 7.7 فیصد کم رہی۔ البتہ 20-2019 کی پہلی سہ ماہی میں بھارت کے مینوفیکچرنگ سیکٹر کی صلاحیت کا استعمال 73.6 فیصد رہا جبکہ یہ 19-2018 کی پہلی سہ ماہی میں 73.8 فیصد تھا۔


    سی پی ایس ایز کی کارکردگی


    31مارچ 2019 کو موجود مرکزی سرکاری سیکٹر کی کمپنیوں ( سی پی ایس ایز) کی تعداد 348 تھی جن میں 249 پوری طرح کام کررہی ہیں، 86 سی پی ایس ایز نے ابھی تجارتی سرگرمیاں شروع نہیں کی ہیں اور 13 سی پی ایس ایز بند ہونے / فروخت کے مرحلے میں ہیں۔ کام کرنے والی 249 سی پی ایس ایز میں 178 سی پی ایس ایز نے 19-2018 میں منافع کمایا ہے ، 70 سی پی ایس ایز نے نقصان ظاہر کیا ہے جبکہ ایک سی پی ایس ای کا منافع اور نقصان برابر رہا ہے۔


    178 منافع بخش سی پی ایس ایز کا کل منافع 19-2018 میں 1.75 لاکھ کروڑ روپے رہا۔ البتہ سال کے دوران نقصان میں چلنے والی 70 سی پی ایس ایز کا کل نقصان 31635 کروڑ روپے رہا۔ 19-2018 میں سی پی ایس ایز کا مرکزی خزانے میں تعاون 3.69 لاکھ کروڑ روپے رہا جس سے 4.67 فیصد کا اضافہ ہوتا ہے۔ یہ منافع پچھلے سال 3.52 لاکھ کروڑ روپے تھا۔


    8 اہم صنعتیں


    رواں مالی سال کے دوران (اپریل تا نومبر 2019) 8 اہم صنعتوں ( کوئلہ ، خام تیل، قدرتی گیس، ریفائنری مصنوعات، فرٹیلائزر، اسٹیل ، سیمنٹ اور بجلی) کا فروغ یکساں رہا۔ پچھلے سال کی اسی مدت کے دوران ان صنعتوں میں 5.1 فیصد کی شرح نمو درج کی گئی تھی۔ اگر چہ فرٹیلائزر ، اسٹیل اور بجلی کی پیداوار میں اضافہ ہوا ہے، لیکن کوئلہ، خام تیل ، قدرتی گیس اور ریفائنری مصنوعات کی پیداوار میں کمی آئی ہے۔


    سیکٹر کے حساب سے مسائل اور اقدامات


    اسٹیل


    بھارت خام اسٹیل کی پیداوار میں دوسری پوزیشن پر ہے۔ امریکہ اور چین کے بعد تیار اسٹیل کے استعمال میں بھی یہ تیسرا سب سے بڑا ملک ہے۔ اکتوبر 2019 تک خام اسٹیل کی پیداوار 64.3 ایم ٹی رہی جو پچھلے سال کے مقابلے 1.5 فیصد زیادہ ہے۔ 19-2018 میں تیار اسٹیل کی پیداوار 137.2 ایم ٹی درج کی گئی جبکہ اپریل تا اکتوبر 2019 کے دوران یہ پیداوار 59.73 ایم ٹی رہی۔


    کوئلہ


    سال 19-2018 کے دوران بھارت میں کچے کوئلے کی مجموعی پیداوار 730.4 ایم ٹی درج کی گئی، جس سے 8.1 فیصد کے اضافے کا اظہار ہوتا ہے۔


    کپڑا اور ملبوسات


    سال 18-2017 میں مینوفیکچرنگ میں ٹیکسٹائل کا تعاون 18.0 فیصد رہا جبکہ جی ڈی پی میں 2.0 فیصد کا تعاون رہا۔ بھارت کی کُل برآمدات میں سال 19-2018 میں ٹیکسٹائل اور ملبوسات کی کل حصہ داری 12 فیصد تھی۔ اس صنعت میں 4.5 کروڑ افرادبراہ راست جبکہ 6 کروڑ لوگ متعلقہ شعبوں میں روزگار سے جڑے ہوئے ہیں۔ سال 19-2018 میں ٹیکسٹائل اور ملبوسات اور دستکاری کی اشیاءکی بھارت سے برآمدات بڑھ کر 40.4 ارب ڈالر تک پہنچ گئی جبکہ یہ 18-2017 میں 39.2 ارب ڈالر تھی۔


    تیزی سے ترقی کرتی ہوئی دنیا میں بھارت کو اپنی صنعت کو فروغ دینا ہوگا اور صنعت کے دائرے کو 4.0 تک پہنچانا ہوگا تاکہ صنعتی سیکٹر میں خود کار طریقے سے ترقی کا سلسلہ شروع ہو۔ اقتصادی جائزہ 20-2019 میں رکاوٹوں کو دور کرنے کے طریقہ کار واضح کئے گئے ہیں جو ترقی کی راہ میں رکاوٹ بن رہے ہیں۔


    ………………………………………………………….


    (م ن-و ا-ق ر)


    U-459

    
    
    (Release ID: 1601237) Visitor Counter : 7