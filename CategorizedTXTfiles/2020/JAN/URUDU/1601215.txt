      وزارت خزانہ

      بھارت شمولیت والی ترقی کے لئے منصوبہ بند اقدامات کے ذریعے پائیداری اور اقتصادی ترقی کو یکجا کرنے کی کوشش کررہا ہے: اقتصادی جائزہ -20-2019
      Posted On: 31 JAN 2020 1:38PM by PIB Delhi


    خزانے اور کارپوریٹ امور کی مرکزی وزیر محترمہ نرملا سیتارمن کے ذریعے آج پارلیمنٹ میں پیش کئے گئے اقتصادی جائزے 20-2019 میں اس بات پر زور دیتے ہوئے کہ دولت کی تشکیل سے کوئی نقصان نہیں ہونا چاہئے، پائیدار ترقی اور آب وہوا میں تبدیلی کے موضوعات پر کئی نظریات کو اجاگر کیا گیا ہے۔ جائزے میں اس بات کا اعادہ کیا گیا ہے کہ پائیدار ترقی کے اہداف ( ایس ڈی جی) ایک پائیدار مستقبل کے حصول کے لئے ، جو سماجی، اقتصادی ماحولیاتی عدم مساوات سے پاک ہو، ترقیاتی چیلنجوں سے نمٹنے کا ایک شاندار فریم ورک تیار کرکے آنے والی نسلوں کے لئے زیادہ سرسبز اور صحت مند دنیا کو یقینی بناتے ہیں۔


    پائیدار ترقیاتی اہداف


    جائزے کے مطابق بھارت اپنی پالیسیوں، جیسے دیہی کنبوں کی برق کاری ، قابل تجدید وسائل کے استعمال میں اضافہ، تغذیہ کی کمی کا خاتمہ ، غریبی کا خاتمہ، تمام لڑکیوں کے لئے پرائمری تعلیم کی رسائی میں اضافہ، صفائی ستھرائی کی فراہمی، سب کے لئے مکان، عالمی لیبر مارکیٹ میں مسابقت کے لئے نوجوانوں کو ہنر مندی سے آراستہ کرنا، مالئے اور مالی خدمات تک رسائی کے ذریعے شمولیت والی ترقی کی خاطرمنصوبہ بند اقدامات کے ذریعے پائیداری اور اقتصادی ترقی کے عناصر کو یکجا کرنے کی کوشش کررہا ہے۔


    بھارت اور پائیدار ترقیاتی اہداف


    جائزے میں اس حقیقت کو اجاگر کیا گیا ہے کہ بھارت میں ایس ڈی جی، انڈیا انڈیکس – 2019 کے مطابق پائیدار ترقیاتی اہداف (ایس ڈی جیز) کے شعبے میں قابل قدر پیش رفت حاصل کی ہے۔ ایس ڈی جی انڈیکس کے مطابق کیرالہ، اروناچل پردیش، تمل ناڈو، آندھراپردیش ، تلنگانہ، کرناٹک، گوا ، سکم ، چنڈی گڑھ اور پڈو چیری سب سے آگئے ہیں۔ یہ بات بھی قابل ذکر ہے کہ کوئی بھی ریاست / مرکز کے زیر انتظام علاقہ 2019 میں خواہش مند ریاست کے زمرے میں نہیں آتی۔مجموعی طور پر یہ بات حوصلہ افزا ہے کہ انڈیکس میں بھارت کی مجموعی درجہ بندی، جو 2018 میں 57تھی ، 2019 میں 60 پر پہنچ گئی ہے، جس سے ایس ڈی جی کے حصول کی جانب ملک کے سفر میں حاصل کی گئی شاندار پیش رفت کا اندازہ ہوتا ہے۔


    ایس ڈی جی گٹھ جوڑ- ایک نیا تمثیلی طریقہ کار


    جائزے میں اس بات کو مزید اجاگر کیا گیا ہے کہ مختلف پائیدار ترقیاتی اہداف (ایس ڈی جی) کے درمیان تعلق ہے اور پالیسیوں کے نفاذ پر ان کا زبردست اثر پڑتا ہے۔ اس کی وجہ سے ایک گٹھ جوڑ والے طریقہ کار کی ضرورت ہوتی ہے جس کے نتیجے میں مربوط بندوبست کے اصولوں اور تمام شعبوں میں حکمرانی کو مربوط کیا جاسکتا ہے۔ جائزے کے مطابق اس سے انفرادی اجزاء یا مختصر مدت کے نتائج کی بجائے پورے نظام کو دیکھنے، دیگر شعبوں سے ملنے والے مربوط رد عمل پر نظر ڈالنے اور کم وسائل کے لئے مسابقت کو کم کرتے ہوئے مختلف شعبوں کے درمیان تعاون کو فروغ دینے پور زور دیا گیا ہے۔


    اس طرح کے گٹھ جوڑ کی ایک مثال تعلیم اور بجلی کے درمیان کا گٹھ جوڑ ہے جس میں دیکھا گیا ہے کہ بجلی، اسکولوں میں لڑکیوں اور لڑکوں کے لئے الگ بیت الخلاء جیسے بنیادی ڈھانچے مثبت اور صحت مند ماحول پیدا کرتے ہیں۔ اسی طرح کا ایک گٹھ جوڑ صحت اور توانائی کے درمیان ہوسکتا ہے، جس میں صحت کو بہتر بنانے والی کئی اسکیموں کی کامیابی کا انحصار صحت مراکز میں بجلی کی دستیابی پر ہوتا ہے۔


    بھارت اور اس کے جنگلات


    اقتصادی جائزے میں اس بات کو اجاگر کیا گیا ہے کہ ایک ذمہ دار ملک کے ناطے مختلف اسکیموں کو متعارف کرانے کے ساتھ بھارت پائیدار ترقی کے ضروری اجزاء کو ذہن میں رکھتے ہوئے مسلسل اقتصادی ترقی میں آگے بڑھ رہا ہے۔ جائزے میں اس حقیقت کو بھی اجاگر کیا گیا ہے کہ بھارت دنیا کے ان چند ممالک میں سے ایک ہے جہاں جاری ترقیاتی کوششوں کےباوجود جنگل اور درختوں کے رقبے میں قابل قدر اضافہ ہورہا ہے۔ جنگلات اور درختوں کا رقبہ 80.73 ملین ہیکٹئر تک پہنچ گیا ہے جو ملک کے جغرافیائی رقبے کا 24.56 فیصد ہے۔ جائز ے میں ان ریاستوں / مرکز کے زیر انتظام علاقوں کو بھی اجاگر کیا گیا ہے جہاں جنگلات کے رقبے میں اضافہ ہوا ہے۔ ان میں کرناٹک (1025 مربع کلو میٹر)، آندھرا پردیش (990 مربع کلو میٹر) اور جموں وکشمیر (371 مربع کلو میٹر) شامل ہیں جبکہ منی پور ، میگھالیہ ، اروناچل پردیش اور میزورم میں جنگلات کے رقبے میں کمی آئی ہے۔ جنگلات سے متعلق رپورٹ 2019 کے مطابق جنگلات میں کاربن کا کل اسٹاک کا اندازہ 7124.6 ملین ٹن لگایا گیا ہے، جو 2017 میں لگائے گئے اندازے کے مقابلے 42.6 ملین ٹن زیادہ ہے۔


    زرعی باقیات کا جلانا- ایک بڑی تشویش


    اقتصادی جائزے میں اس حقیقت کو تسلیم کیا گیا ہے کہ کھیتوں میں فصل کے باقیات کو جلانا ایک بڑی ماحولیاتی تشویش بن چکی ہے۔ بھارت میں، جو زراعت پر مبنی دوسری سب سے بڑی معیشت ہے، پورے سال فصلوں کی کھیتی جاتی ہے اور اس نتیجے میں فصل کے باقیات سمیت ایک بڑی مقدار میں زرعی کچرا پیدا ہوتا ہے۔ فصلوں کے مختلف قسم کے باقیات کو خاص طور پر شمالی ریاست پنجاب، ہریانہ، اترپردیش اور راجستھان میں جلایا جاتا ہے۔ جائزے میں کہا گیا ہے کہ ملک میں 178 ملین ٹن فصل کے باقیات دستیاب ہیں، جن کے جلانے سے ہوا کی آلودگی میں اضافہ ہوتا ہے اور ہوا کا معیار خراب ہو جاتا ہے۔


    جائزے میں زور دے کر کہا گیا ہے کہ فصل کے باقیات کے جلانے سے پی ایم2.5 میں اضافہ ہوتا ہے۔ اس کے نتیجے میں خریف کی فصل کے کٹنے کے موسم میں موسمیاتی صورت حال اور زرعی باقیات کے جلائے جانے سے دہلی میں ہوا کا معیار بہت زیادہ خراب ہو جاتا ہے۔


    جائزے میں اس مسئلے سے نمٹنے کے لئے مختلف طریقوں کی سفارش کی گئی ہے جن میں کم باقیات والی فصلوں، جیسے چاول ، گندم اور مکا وغیرہ کو فروغ دینا، اگلے سیزن کے لئے بیج کی بوائی میں کسانوں کی مدد کے لئے زرعی مشیوں کا استعمال، آس پاس کے حرارت بجلی گھروں میں فصل کے باقیات کو جلانے کے لئے استعمال کرنا، کھیتی کے سازو سامان کی فراہمی کی خاطر خصوصی قرضوں کی فراہمی اور آلودگی کی روک تھام کے لئے ریاستوں / مرکز کے زیر انتظام علاقوں کو مراعات دینا شامل ہیں۔


    جائزے میں پنجاب، ہریانہ ، اترپردیش اور قومی دارالحکومت خطہ دہلی میں فصل کے باقیات کے بندوبست کے لئے زرعی مشینوں کے استعمال کے فروغ کی مرکزی سیکٹر کی اسکیم کو اجاگر کیا گیا ہے۔ اس اسکیم کے تحت فصل کے باقیات کے بندوبست کے لئے زرعی مشینیں اور سازو سامان جیسے فصل کاٹنے والی مشین میں بھوسے کے بندوبست کا نظام، بیج بونے کی مشینیں، دھان کی پرال کو کاٹنے والی مشینیں ملچر وغیرہ کسانوں کو 50 فیصد کی سبسڈی پر اور کرائے پر دینے والے مراکز کے لئے 80 فیصد سبسڈی پر فراہمی شامل ہیں۔


    مستقبل کے اقدام


    اقتصادی جائزے میں کہا گیا ہے کہ پائیداری پر زیادہ توجہ کے لئے انفرادی اور ادارہ جاتی صلاحیت سازی، علم میں اضافہ، ٹیکنالوجی کی منتقلی میں اضافہ اور نفاذ ، پہلے سے خبردار کرنے والے نظام کا نفاذ، خطرے کے بندوبست اسکیموں کے نفاذ میں خامیوں کو پُر کرنا اور ریاستوں اور مرکزی حکومت کے درمیان امداد باہمی پر مبنی وفاقیت کے جذبے کو فروغ دینے کی ضرورت ہے۔ جائزے میں آخر میں ترقی یافتہ ملکوں پر زور دیا گیا ہے کہ وہ کثیر جہتی ماحولیاتی معاہدوں کے تحت اپنی مالی ذمہ داریوں اور وعدوں کو پورا کریں۔


    ………………………………………………………….


    (م ن-و ا-ق ر)


    U-451

    
    
    (Release ID: 1601215) Visitor Counter : 6