      প্রতিরক্ষামন্ত্রক

      সীমান্ত পারের সন্ত্রাস দমনে ভারতের দৃঢ় অঙ্গিকারের কথা পুনরায় জানালেন প্রতিরক্ষা মন্ত্রী শ্রী রাজনাথ সিং
      
      সন্ত্রাস-ভীতি দমনে সার্ক রাষ্ট্রগুলিকে একজোট হওয়ার আহ্বান

      Posted On: 28 JAN 2020 8:54PM by PIB Kolkata

    নয়াদিল্লি, ২৮ জানুয়ারি , ২০২০


    সীমান্ত পারের সন্ত্রাসের প্রেক্ষিতে যোগ্য জবাব দিতে ভারত সবদিক থেকে সক্ষম। ২০১৬ ও ২০১৯এর জঙ্গি আগ্রমনের বিরুদ্ধে গৃহীত অভিযানগুলি সন্ত্রাসবাদ দমনে ভারতের দৃঢ় অঙ্গিকারকেই প্রতিফলিত করে। আজ নতুন দিল্লীতে ইন্সটিটিউট ডিফেন্স স্টাটিজ অ্যান্ড অ্যানালিসিস প্রতিষ্ঠানে দ্বাদশ দক্ষিণ এশীয় সম্মেলনের উদ্বোধনী অনুষ্ঠানে একথা বলেন প্রতিরক্ষা মন্ত্রী শ্রী রাজনাথ সিং। ভারতের অবস্হানের কথা পুনরায় উল্লেখ করে শ্রী সিং বলেন, আলাপ-আলোচনা ও সন্ত্রাস একসঙ্গে চলতে পারে না। পাকিস্তানের মাটি থেকে ভারতের বিরুদ্ধে বিভিন্ন সন্ত্রাসমূলক কর্মকান্ড চালানোর জন্য দায়ী জঙ্গি গোষ্ঠীগুলির বিরুদ্ধে প্রকাশ্যে সে দেশকে কার্যকর ব্যবস্হা গ্রহণের কথা বলেন তিনি।


    প্রতিরক্ষা মন্ত্রী আরও বলেন, আঞ্চলিক শান্তি ও নিরাপত্তার জন্য যৌথ প্রয়াস গ্রহণের জন্য ভারত প্রতিবেশীদের সঙ্গে আলাপ-আলোচনায় সক্রিয়ভাবে সামিল হয়েছে। সন্ত্রাস ভীতি দূর করতে তিনি সার্ক দেশগুলিকে ঐক্যবদ্ধ প্রয়াস গ্রহণেরও আহ্বান জানান। পাকিস্তান বাদে অন্যান্য সার্ক রাষ্ট্রগুলি একে অপরের অভ্যন্তরীণ ব্যাপারে হস্তক্ষেপ না করার এবং সীমান্ত পারের সন্ত্রাসে মদত না দেওয়ার নীতি গ্রহণ করেছে বলেও তিনি মন্তব্য করেন। কোনো দেশের নাম উল্লেখ না করে প্রতিরক্ষা মন্ত্রী বলেন, কেবল একটি দেশের আচরণ ও নীতির দরুণ সার্কের পূর্ণ সম্ভাবনা বাস্তব রূপ পায়নি। কেবল ওই দেশটির জন্যই সার্ক দেশগুলির মধ্যে মোটরগাড়ি চলাচল সংক্রান্ত চুক্তিটি বাস্তবায়িত হতে পারেনি। ঐ দেশটি রাষ্ট্রীয় নীতির অঙ্গ হিসেবে সন্ত্রাসবাদকে ব্যবহার করে আসছে। তিনি বলেন, বিদেশ ও নিরাপত্তা নীতির মাধ্যম হিসেবে সন্ত্রাসবাদকে কাজে লাগানোর ফলে এই অঞ্চলে সন্ত্রাসবাদ এবং মৌলবাদ বেড়েছে, যা অন্যান্য রাষ্ট্রগুলির নিরাপত্তার কাছে সঙ্কটজনক চ্যালেঞ্জ হয়ে উঠেছে। ভারতের মুম্বাই, পাঠানকোট, উরি ও পুলওয়ামাতে জঙ্গি আক্রমণের স্মৃতির কথা উল্লেখ করে শ্রী সিং বলেন, এই ঘটনাগুলি সবই প্রতিবেশী একটি দেশের রাষ্ট্র মদতপুষ্ট সন্ত্রাসমূলক কাজকর্মের নজির। এই অঞ্চলে ভৌগলিক আয়তনের দিক থেকে বড় দেশ হিসেবে ভারত সর্বদাই প্রতিবেশীদের সঙ্গে সমৃদ্ধির প্রসারে কাজ করেছে।


    আঞ্চলিক একতা ও সহযোগিতার প্রয়োজনীয়তার ওপর জোর দিয়ে শ্রী সিং বলেন, ভারত সর্বদাই সৌভাতৃত্ব ও পরম্পরাগত জ্ঞানের এক উৎস হিসেবে কাজ করেছে। প্রধানমন্ত্রী শ্রী নরেন্দ্র মোদীর সুদক্ষ নেতৃত্বে ভারত সরকার ‘ সবকা সাথ সবকা বিকাশ ’ এর মন্ত্রে বিশ্বাস করে। এই আদর্শ সকলের পক্ষেই লাভজনক হবে বলেও শ্রী সিং অভিমত প্রকাশ করেন।


    শ্রী সিং দক্ষিণ এশিয়া অঞ্চলের নাগরিক সমাজগুলিকেও সহযোগিতার বাতাবরণ গড়ে তুলতে সহযোগিতার আহ্বান জানান। এই সম্মেলনে ইন্সটিটিউট ডিফেন্স স্টাটিজ অ্যান্ড অ্যানালিসিস বা আইডিএসএ-র ডিরেক্টর জেনারেল শ্রী সুজন আর চিনয় এবং প্রতিরক্ষা মন্ত্রকের উচ্চপদস্হ আধিকারিকরা উপস্হিত ছিলেন।


    CG/BD/NS

    
    
    (Release ID: 1600885) Visitor Counter : 7
    
    
      Read this release in: English