      শিল্পওবাণিজ্যমন্ত্রক

      পেট্রোলিয়াম সার্ভিস স্টেশনগুলির জন্য কাগজবিহীন লাইসেন্স প্রদান প্রক্রিয়া শুরু;
      
      ৭০ হাজারেরও বেশি পেট্রোল পাম্প মালিক উপকৃত হবেন

      Posted On: 21 JAN 2020 11:57AM by PIB Kolkata

    নয়াদিল্লি , ২০ জানুয়ারি, ২০২০


    পেট্রোলিয়াম বিধি ২০০২ – এর আওতায় পেট্রোলিয়াম সার্ভিস স্টেশনগুলির (খুচরো বিক্রয় কেন্দ্র এবং মোটরগাড়ির জন্য পেট্রোল বা ডিজেল সরবরাহ করা) জন্য পেট্রোলিয়াম ও বিস্ফোরক সুরক্ষা সংগঠন (পিইএসও) – এর মাধ্যমে বাণিজ্য ও শিল্প মন্ত্রকের শিল্প তথা অভ্যন্তরীণ বাণিজ্য প্রসার দপ্তর কাগজ বিহীন লাইসেন্স প্রদান প্রক্রিয়া চালু করেছে। উল্লেখ করা যেতে পারে, পেট্রোলিয়াম বিধির আওতায় সড়কপথে ট্যাঙ্কারে করে পেট্রোপণ্য সরবরাহের জন্য গত ৭ই জানুয়ারি কাগজবিহীন আবেদন এবং লাইসেন্স প্রদান প্রক্রিয়া শুরু হয়। কাগজবিহীন এই প্রক্রিয়া শুরুর পর এখনও পর্যন্ত ৩০০টিরও বেশি লাইসেন্স দেওয়া হয়েছে।


    ২০০২ – এর পেট্রোলিয়াম বিধির আওতায় যতসংখ্যক লাইসেন্স দেওয়া হয়ে থাকে, তার মধ্যে ৮৫ শতাংশের বেশি দেওয়া হয় পেট্রোলিয়াম সার্ভিস স্টেশন এবং পেট্রোপণ্য সড়কপথে সরবরাহের জন্য ট্যাঙ্কারগুলির ক্ষেত্রে। কাগজবিহীন লাইসেন্স প্রদান প্রক্রিয়া শুরু হওয়ার ফলে ৭০ হাজারেরও বেশি পেট্রোল পাম্পের মালিক সরাসরি লাভবান হবেন। সেই সঙ্গে, তেল বিপণনকারী সংস্থাগুলিও উপকৃত হবে। সরকারের এই পদক্ষেপের আরও একটি গুরুত্বপূর্ণ দিক হ’ল পেট্রোলিয়াম ও বিস্ফোরক সুরক্ষা সংগঠন (পিইএসও) – এর ওয়েবসাইটের মাধ্যমে লাইসেন্সের সত্যতা যাচাই করা সম্ভব হবে। স্বাভাবিকভাবেই পেট্রোল ও গ্যাস শিল্পগুলি এই পদক্ষেপে লাভবান হবে।


    প্রধানমন্ত্রী শ্রী নরেন্দ্র মোদী কাগজবিহীন এবং পরিচ্ছন্ন ও দূষণমুক্ত ভারত গড়ে তোলার লক্ষ্যে ডিজিটাল ভারত ও সহজে ব্যবসা -বাণিজ্যের অনুকূল পরিবেশ প্রদানে যে পরিকল্পনা নিয়েছেন তার সঙ্গে সঙ্গতি রেখেই সড়কপথে পেট্রো পণ্যবাহী ট্যাঙ্কগুলির মালিকদের স্বার্থে এই উদ্যোগ গ্রহণ করা হয়েছে।


    CG/BD/SB

    
    
    (Release ID: 1599929) Visitor Counter : 10
    
    
      Read this release in: English