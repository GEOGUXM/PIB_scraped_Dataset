      প্রতিরক্ষামন্ত্রক

      হলদিয়ায় ভারতীয় উপকূল রক্ষীবাহিনীর নৌবহরে যোগ দিল এফপিভি অমৃত কউর জাহাজ
      Posted On: 16 JAN 2020 5:03PM by PIB Kolkata


    কলকাতা, ১৬ জানুয়ারি, ২০২০


    ভারতীয় উপকূল রক্ষীবাহিনীতে নবনিযুক্ত জাহাজ অমৃত কউর আজ হলদিয়া উপকূল রক্ষীবাহিনীর নৌবহরে যোগ দিয়েছে। হলদিয়ার উপকূল রক্ষীবাহিনীর জেলা সদর দপ্তরে এই জাহাজকে স্বাগত জানাতে হলদিয়া উপকূল রক্ষীবাহিনীর জেটিতে উপস্থিত ছিলেন পূর্ব মেদিনীপুরের জেলাশাসক শ্রী পার্থ ঘোষ এবং বিশিষ্ট আধিকারিকরা। গার্ডেনরিচ শিপবিল্ডার্স অ্যান্ড ইঞ্জিনিয়ার্স নির্মিত পাঁচটি দ্রুত নজরদারি নৌ-যানের মধ্যে তৃতীয় হল এটি। গত ১২ জানুয়ারি ভারতীয় উপকূল রক্ষীবাহিনীর মহানির্দেশক কৃষ্ণস্বামী নটরাজন এবং প্রতিরক্ষা সচিব ডঃ অজয় কুমারের উপস্থিতিতে কলকাতায় এই জাহাজটি উপকূল রক্ষীবাহিনীতে অন্তর্ভুক্ত হয়।


    অনুষ্ঠানে পশ্চিমবঙ্গ শাখার উপকূল রক্ষীবাহিনীর কমান্ডার ডিআইজি এস আর দাস বলেন, বিগত চার দশকে উপকূল রক্ষীবাহিনীর শক্তি বৃদ্ধি ঘটেছে। বর্তমানে উপকূল রক্ষীবাহিনীর ১৪৬টি জলযান এবং ৬২টি বিমান রয়েছে। আগামী পাঁচ বছরে ভারতীয় উপকূল রক্ষীবাহিনীতে ২০০টি জাহাজ এবং ১০০টি বিমান অন্তর্ভুক্ত করার লক্ষ্যমাত্রা রয়েছে। তিনি বলেন, বিশ্বের মধ্যে চতুর্থ বৃহত্তম উপকূল রক্ষীবাহিনী হল ভারত। ভারতীয় উপকূল রক্ষীবাহিনীতে অমৃত কউর অন্তর্ভুক্ত হওয়ার ফলে পশ্চিমবঙ্গের উপকূল অঞ্চলে নজরদারি বৃদ্ধি পাবে এবং সমুদ্রে মৎস্যজীবীদের নিরাপত্তাও সুনিশ্চিত হবে। তিনি বলেন, সমুদ্রে নজরদারি এবং নিরাপত্তা সুনিশ্চিত ভারতীয় উপকূল রক্ষীবাহিনী দায়বদ্ধ। এই জাহাজটি পরিচালনার দায়িত্বে থাকছেন কমান্ডান্ট (জেজি) হিমাংশু মিশ্র এবং পাঁচজন আধিকারিক-সহ ৩৪ জন।


    SSS/SS/DM

    
    
    (Release ID: 1599570) Visitor Counter : 6
    
    
      Read this release in: English