      প্রধানমন্ত্রীরদপ্তর

      প্রধানমন্ত্রী তৃতীয় বিশ্ব আলু সম্মেলনে ভাষণ দিলেন
      Posted On: 28 JAN 2020 8:49PM by PIB Kolkata


    নয়াদিল্লি, ২৮ জানুয়ারি, ২০২০


    প্রধানমন্ত্রী শ্রী নরেন্দ্র মোদী আজ ভিডিও কনফারেন্সের মাধ্যমে গুজরাটের গান্ধীনগরে আয়োজিত তৃতীয় বিশ্ব আলু সম্মেলনে ভাষণ দেন। বিগত দুটি বিশ্ব আলু সম্মেলন যথাক্রমে ১৯৯৯ এবং ২০০৮-এ আয়োজিত হয়। ইন্ডিয়ান পোটাটো অ্যাসোসিয়েশন, নতুন দিল্লির ইন্ডিয়ান কাউন্সিল অফ এগ্রিকালচারাল রিসার্চ এবং আইসিএআর-সিমলার সেন্ট্রাল পোটাটো রিসার্চ ইনস্টিটিউট এবং পেরুর লিমার ইন্টারন্যাশনাল পোটাটো সেন্টারের সঙ্গে যৌথ উদ্যোগে এই সম্মেলনের আয়োজন করা হয়েছে।


    এই সম্মেলনে খাদ্য ও পুষ্টির চাহিদা নিয়ে আগামী পাঁচদিন ধরে বিশ্বের বিভিন্ন প্রান্ত থেকে আসা বিজ্ঞানী, আলু চাষী ও অন্যান্য সংশ্লিষ্ট পক্ষগুলির মধ্যে বিস্তারিত আলাপ-আলোচনা হবে।


    অনুষ্ঠানে প্রধানমন্ত্রী বলেন, তৃতীয় বিশ্ব আলু সম্মেলনের পাশাপাশি একইসঙ্গে কৃষি প্রদর্শনী, পোটাটো ফিল্ড ডে বা সরেজমিনে আলু জমি পরিদর্শন কর্মসূচিরও আয়োজন করা হয়েছে। তিনি বলেন, ফিল্ড ডে কর্মসূচির অঙ্গ হিসেবে প্রায় ৬ হাজার কৃষক কৃষি জমি পরিদর্শনে যাচ্ছেন। এ এক প্রশংসনীয় উদ্যোগ।


    গুজরাটে আয়োজিত তৃতীয় বিশ্ব আলু সম্মেলনের গুরুত্বের কথা উল্লেখ করে প্রধানমন্ত্রী বলেন, দেশে এই রাজ্যটি আলু উৎপাদন ও উৎপাদনশীলতার দিক থেকে অগ্রণী স্থান ধরে রেখেছে। বিগত সাত বছরে সারা দেশে আলু চাষের জমির পরিমাণ ২০ শতাংশ হারে বাড়লেও, এই রাজ্যটিতে আলু চাষের জমির পরিমাণ বেড়েছে ১৭০ শতাংশ।


    প্রধানমন্ত্রী আরও বলেন, উপযুক্ত নীতি এবং কার্যকর সিদ্ধান্ত গ্রহণের ফলে এই রাজ্যটি আলু চাষের ক্ষেত্রে স্প্রিঙ্কলার ও ড্রিপ ইরিগেশনের মতো আধুনিক পদ্ধতিকে কাজে লাগিয়ে আজ দেশে কৃষিক্ষেত্রে অগ্রণী স্থান অর্জন করেছে। এছাড়াও, পর্যাপ্ত হিমঘরের সুযোগ-সুবিধা এবং খাদ্য প্রক্রিয়াকরণ শিল্পগুলির সঙ্গে যোগসূত্র স্থাপনের বিষয়টিরও বড় ভূমিকা রয়েছে। তিনি বলেন, গুজরাটে অগ্রণী আলু প্রক্রিয়াকরণ সংস্থা রয়েছে। আলু রপ্তানিকারকের সংখ্যাও ঐ রাজ্যেই সবথেকে বেশি। স্বাভাবিকভাবেই রাজ্যটি দেশে গুরুত্বপূর্ণ আলু হাব বা ভাণ্ডার হয়ে উঠেছে।


    কৃষকদের আয় ২০২২ সালের মধ্যে দ্বিগুণ করতে সরকার দ্রুত পদক্ষেপ নিয়েছে জানিয়ে শ্রী মোদী বলেন, চাষীদের আন্তরিক প্রয়াস এবং সরকারি নীতির উপযুক্ত মেলবন্ধনের ফলে ভারত এখন বিভিন্ন ধরনের খাদ্যশস্য ও মোটা জাতীয় দানাশস্য উৎপাদনের দিক থেকে বিশ্বের অগ্রণী তিনটি দেশের মধ্যে রয়েছে। খাদ্য প্রক্রিয়াকরণ শিল্পক্ষেত্রের প্রসারে সরকারের গৃহীত পদক্ষেপগুলির কথা উল্লেখ করে তিনি জানান, এই ক্ষেত্রে ১০০ শতাংশ পর্যন্ত প্রত্যক্ষ বিদেশি বিনিয়োগের অনুমতি রয়েছে। এছাড়াও, ‘প্রধানমন্ত্রী কিষাণ সম্পদ যোজনা’র মাধ্যমে মূল্য সংযুক্তি ও মূল্য-শৃঙ্খল ব্যবস্থা গুরুত্বপূর্ণ ভূমিকা নিয়েছে।


    প্রত্যক্ষ সুবিধা হস্তান্তর (ডিবিটি) ব্যবস্থার মাধ্যমে গত মাসে ৬ কোটি কৃষকের ব্যাঙ্ক অ্যাকাউন্টে ১২ হাজার কোটি টাকা হস্তান্তর করে এক নতুন রেকর্ড তৈরি হয়েছে বলে প্রধানমন্ত্রী জানান। তিনি আরও বলেন, কৃষক ও গ্রাহকদের মধ্যে মধ্যস্থতাকারী ও অন্যান্য সুবিধাভোগী পক্ষের হস্তক্ষেপ দূর করার বিষয়টিকে তাঁর সরকার অগ্রাধিকার দিচ্ছে। সরকারের উদ্দেশ্য হল, কৃষি প্রযুক্তিভিত্তিক স্টার্ট-আপ ব্যবস্থার প্রসার ঘটানো যাতে আধুনিক কৃষি ব্যবস্থার বিকাশে কৃষক সংক্রান্ত বিভিন্ন তথ্য এবং কৃষি পণ্যের মজুত ভাণ্ডারের ব্যাপারে প্রয়োজনীয় পরিসংখ্যান সদ্ব্যবহার করা যায়।


    আধুনিক জৈব প্রযুক্তি, কৃত্রিম বুদ্ধিমত্তা, ব্লকচেন ব্যবস্থা এবং ড্রোন প্রযুক্তির মাধ্যমে কৃষিক্ষেত্রের সঙ্গে যুক্ত বিভিন্ন সমস্যার স্থায়ী সমাধানের লক্ষ্যে বিজ্ঞানী মহলের প্রতি প্রধানমন্ত্রী আহ্বান জানান। এ প্রসঙ্গে তিনি বলেন, একজন ব্যক্তিও যাতে ক্ষুধার্থ না থাকেন বা অপুষ্টির শিকার না হন, সে ব্যাপারে বিজ্ঞানী মহল ও নীতিপ্রণেতাদের বড় ভূমিকা রয়েছে।


    প্রেক্ষাপট :


    এই সম্মেলন সংশ্লিষ্ট সমস্ত পক্ষকে এক অভিন্ন মঞ্চে নিয়ে আসার ক্ষেত্রে সুযোগ করে দেবে, যাতে আলুক্ষেত্রের সঙ্গে যুক্ত সমস্ত বিষয় নিয়ে বিশদ আলোচনা এবং ভবিষ্যৎ পরিকল্পনা সম্পর্কে মতামত পেশ করা যায়। আলু গবেষণার ক্ষেত্রে জ্ঞান ও উদ্ভাবনের দিক থেকে দেশের সংশ্লিষ্ট সব পক্ষের মতামত জানানোর ব্যাপারেও এ ধরনের সম্মেলন অভিনব হয়ে উঠেছে। এই সম্মেলনে তিনটি গুরুত্বপূর্ণ বিষয় রয়েছে। এগুলি হল – আলু সম্মেলন, কৃষিপণ্য রপ্তানি এবং পোটাটো ফিল্ড ডে।


    সম্মেলন চলবে আগামী ৩০ তারিখ পর্যন্ত। কৃষি রপ্তানি নিয়ে আলোচনা হবে ২৮ থেকে ৩০ তারিখ পর্যন্ত। এই আলোচনাসভায় আলু-ভিত্তিক শিল্প ও বাণিজ্য, প্রক্রিয়াকরণ, আলু বীজ উৎপাদন, জৈব প্রযুক্তির ব্যবহার, প্রযুক্তি হস্তান্তরের ক্ষেত্রে সরকারি-বেসরকারি অংশীদারিত্ব সহ কৃষি বিষয়ক বিভিন্ন বিষয় নিয়ে আলোচনা হবে।


    পোটাটো ফিল্ড ডে বা সরেজমিনে আলু জমি পরিদর্শন কর্মসূচির আয়োজন করা হয়েছে আগামী ৩১শে ডিসেম্বর। এই কর্মসূচির আওতায় আলুর বিভিন্ন প্রজাতি, কৃষিকাজে আধুনিক প্রযুক্তির প্রয়োগ সহ বিভিন্ন ক্ষেত্রে অর্জিত সাফল্যগুলি হাতেকলমে দেখানো হবে।


    এছাড়াও সম্মেলনে আলু চাষের যন্ত্রপাতির অভাব, সরবরাহ শৃঙ্খল, উৎপাদন-পরবর্তী অপচয়, প্রক্রিয়াকরণের হার বাড়ানো, রপ্তানি এবং প্রযুক্তি ব্যবহারে আরও বৈচিত্র্য নিয়ে আসার মতো বিষয়গুলি নিয়েও আলোচনা হবে।


    CG/BD/DM

    
    
    (Release ID: 1600881) Visitor Counter : 5
    
    
      Read this release in: English