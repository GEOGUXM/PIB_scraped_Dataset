      প্রধানমন্ত্রীরদপ্তর

      প্রধানমন্ত্রী শ্রী নরেন্দ্র মোদীর সঙ্গে সাক্ষাৎ করলেন রাশিয়ার বিদেশ মন্ত্রী মিঃ সার্গে লভরভ
      Posted On: 16 JAN 2020 3:21PM by PIB Kolkata


    নয়াদিল্লি , ১৫ জানুয়ারি, ২০২০


    রাইসিনা ডায়লগ ২০২০ -তে যোগ দিতে রাশিয়ার বিদেশ মন্ত্রী মিঃ সার্গে লভরভ বর্তমানে ভারত সফরে রয়েছেন। এই উপলক্ষে, মিঃ লভরভ আজ নতুন দিল্লিতে প্রধানমন্ত্রী শ্রী নরেন্দ্র মোদীর সঙ্গে এক বৈঠকে মিলিত হন।


    বিদেশ মন্ত্রী মিঃ লভরভ তাঁর দেশের রাষ্ট্রপতি মিঃ ভ্লাদিমির পুতিনের শুভেচ্ছা বার্তা প্রধানমন্ত্রী শ্রী মোদীকে জ্ঞাপন করেন। রাষ্ট্রপতি মিঃ পুতিনের শুভেচ্ছা বার্তা উষ্ণতার সঙ্গে গ্রহণ করে , প্রতিদানে প্রধানমন্ত্রী শ্রী মোদী ইংরাজী নববর্ষের রাশিয়ার মানুষের শান্তি ও সমৃদ্ধি কামনা করেন।


    প্রধানমন্ত্রী শ্রী মোদী গত ১৩ জানুয়ারি টেলিফোনে রাষ্ট্রপতি পুতিনের সঙ্গে তাঁর বিভিন্ন বিষয়ে বিস্তারিত আলোচনার প্রসঙ্গ উল্লেখ করে দুই দেশের মধ্যে বিগত বছরে বিশেষ ও সুবিধাপ্রাপ্ত কৌশলগত অংশীদারিত্বে অর্জিত অগ্রগতিতে সন্তোষ প্রকাশ করেন।


    বিদেশ মন্ত্রী মিঃ লভরভ জানান , আগামী মে মাসে বিজয় দিবসের ৭৫তম বর্ষ পূর্তি উদযাপন অনুষ্ঠানে প্রধানমন্ত্রী শ্রী মোদীর অংশগ্রহণের ব্যাপারে রাশিয়া সফরে রাষ্ট্রপতি পুতিন অত্যন্ত আশাবাদী। এছাড়াও, আগামী জুলাই মাসে ব্রিকস্‌ এবং সাংহাই সহযোগিতা শীর্ষ সম্মেলনে শ্রী মোদীর অংশগ্রহণের ব্যাপারেও তাঁর দেশ অত্যন্ত আশাবাদী বলে বিদেশ মন্ত্রী ডঃ লভরভ জানান। চলতি বছরে রাষ্ট্রপতি পুতিনের সঙ্গে তাঁর একাধিক সাক্ষাতের বিষয়টিকে স্বাগত জানিয়ে প্রধানমন্ত্রী শ্রী মোদী বলেন, চলতি বছরের শেষ দিকে ভারতে বার্ষিক দ্বিপাক্ষিক শীর্ষ সম্মেলনে রাষ্ট্রপতি মিঃ পুতিনের অংশগ্রহণের বিষয়েও তিনি অত্যন্ত আশাবাদী।


    প্রধানমন্ত্রী জানান , ২০১৯ সালে দুই দেশের মধ্যে একাধিক গুরুত্বপূর্ণ বিষয়ে সিদ্ধান্তে পৌঁছনো সম্ভব হয়েছে এবং তার সুফল মিলেছে। তিনি বলেন, ইংরাজী নববর্ষ ২০২০-তে দুই দেশের মধ্যে কৌশলগত অংশীদারিত্বের ২০ বছর পূর্ণ হতে চলেছে। এই বিষয়টিকে বিবেচনায় রেখে প্রধানমন্ত্রী নতুন বছরটিকে ‘বিভিন্ন সিদ্ধান্তের রূপায়ণ বর্ষ’ হয়ে উঠবে বলে প্রত্যয় ব্যক্ত করেন।


    বিদেশ মন্ত্রী মিঃ লভরভ একাধিক গুরুত্বপূর্ণ আন্তর্জাতিক ও আঞ্চলিক বিষয়ে রাশিয়ার অবস্থান সম্পর্কে প্রধানমন্ত্রী শ্রী মোদীকে অবহিত করেন।


    SSS/BD/SB

    
    
    (Release ID: 1599547) Visitor Counter : 6
    
    
      Read this release in: English