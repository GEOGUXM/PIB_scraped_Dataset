      নির্বাচনকমিশন

      ভারতীয় নির্বাচন কমিশন প্রথম সুকুমার সেন স্মারক বক্তৃতা আয়োজন করবে
      
      শ্রী প্রণব মুখোপাধ্যায় ২৩ জানুয়ারি স্মারক ভাষণ দেবেন

      Posted On: 22 JAN 2020 6:27PM by PIB Kolkata

    নয়াদিল্লি, ২২ জানুয়ারি , ২০২০


    ভারতীয় নির্বাচন কমিশনের ৭০তম প্রতিষ্ঠা বার্ষিকী উপলক্ষ্যে ভারতের প্রথম মুখ্য নির্বাচন কমিশনার শ্রী সুকুমার সেনের প্রতি শ্রদ্ধা জানাতে কমিশন বার্ষিক বক্তৃতামালার আয়োজন করেছে। শ্রী সুকুমার সেন সাফল্যের সঙ্গে লোকসভার প্রথম দুটি সাধারণ নির্বাচন এবং রাজ্যগুলির বিধানসভার নির্বাচন পরিচালনা করেছিলেন। মূলত তাঁর এই সাফল্যের ফলেই বিশ্বের গণতান্ত্রিক মানচিত্রে ভারতের স্হান সুপ্রতিষ্ঠিত হয়েছিল। এ ধরণের বক্তৃতামালা আয়োজনের উদ্দেশ্য হল গণতান্ত্রিক আলাপ-আলোচনায় এক ইতিবাচক ও গঠনমূলক নিদর্শন পেশ করা।


    প্রাক্তণ রাষ্ট্রপতি শ্রী প্রণব মুখোপাধ্যায় আগামী ২৩শে জানুয়ারি সুকুমার সেন স্মারক বক্তৃতামালার প্রথম ভাষণ দেবেন। ২০১৯এ শ্রী মুখোপাধ্যায়কে জনসেবার ক্ষেত্রে অসামান্য অবদানের জন্য সর্বোচ্চ অসামরিক সম্মান ভারতরত্ন দিয়ে ভূষিত করা হয়। পাঁচ দশকেরও বেশি দীর্ঘ রাজনৈতিক জীবনে শ্রী মুখোপাধ্যায় বিভিন্ন সময় অর্থ, বিদেশ ও প্রতিরক্ষা মন্ত্রকের মতো গুরুত্বপূর্ণ মন্ত্রকের দায়িত্ব পালন করেছেন। এছাড়াও শ্রী মুখোপাধ্যায় আন্তর্জাতিক অর্থভান্ডার, বিশ্বব্যাঙ্ক, এশীয় উন্নয়ন ব্যাঙ্ক ও আফ্রিকান উন্নয়ন ব্যাঙ্কের পরিচালন পর্ষদেও দক্ষতার সঙ্গে দায়িত্ব পালন করেছেন। একজন একনিষ্ঠ পাঠক হিসেবে শ্রী মুখোপাধ্যায় ভারতীয় অর্থনীতি ও দেশ গঠন নিয়ে একাধিক বই লিখেছেন। উল্লেখ করা যেতে পারে গত বছরের ৭ই ফেব্রুয়ারী নতুন দিল্লীতে এক বই প্রকাশ অনুষ্ঠানে মুখ্য নির্বাচন কমিশনার শ্রী সুনীল অরোরা কমিশনের পক্ষ থেকে সুকুমার সেন স্মারক বক্তৃতামালা আয়োজনের ঘোষণা করেছিলেন। স্মারক বক্তৃতা দেওয়ার পাশাপাশি শ্রী মুখোপাধ্যায় ভারতের প্রথম নির্বাচন সম্পর্কিত একটি প্রতিবেদনের পুর্নমুদ্রণ এবং শ্রী সুকুমার সেনের স্মরণে একটি ডাকটিকিট-ও প্রকাশ করবেন।


    CG/BD/NS

    
    
    (Release ID: 1600247) Visitor Counter : 5
    
    
      Read this release in: English