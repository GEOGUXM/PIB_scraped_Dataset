      রেলমন্ত্রক

      ভারতীয় রেলের যাত্রী ভাড়ার বিন্যাস
      Posted On: 01 JAN 2020 4:11PM by PIB Kolkata


    নয়াদিল্লি, ০১ জানুয়ারী , ২০১৯


    ভারতীয় রেল ট্রেন ও স্টেশনে সুযোগ-সুবিধা বৃদ্ধি এবং আধুনিকীকরণের মাধ্যমে যাত্রী স্বাচ্ছন্দ্যের দিকটি সবসময় বিবেচনা করে। ২০১৪-১৫ অর্থবর্ষে শেষ বারের মতো ভাড়ার পুনর্বিন্যাস করা হয়। সব শ্রেণীর যাত্রীদের ওপর কোনো অতিরিক্ত বোঝা না চাপিয়ে রেলস্টেশন এবং ট্রেনে যাত্রী স্বাচ্ছন্দ্য বৃদ্ধির লক্ষ্যে খুব সামান্য ভাড়া বাড়ানোর প্রয়োজন হয়ে পড়েছিল। এরসঙ্গে সপ্তম পে-কমিশনের প্রস্তাবগুলিও কার্যকর করার কারণে ট্রেনের মাশুলের সরলীকরণের প্রয়োজন হয়। এছাড়াও, ভারতীয় রেলের দ্রুত আধুনিকীকরণের প্রক্রিয়াটি ত্বরান্বিত করার বিষয়টি বিবেচনাধীন রয়েছে।


    রেল তাই সামান্য ভাড়া বৃদ্ধির সিদ্ধান্ত নিয়েছে। নিত্যযাত্রীদের সুবিধার কথা বিবেচনা করে লোকাল ট্রেনের ভাড়া বাড়ানো হয়নি। মাসিক, ত্রৈমাসিক এবং বার্ষিক টিকিটের ভাড়াও অপরিবর্তিত থাকবে। অর্থাৎ ৬৬ শতাংশ যাত্রী এই ভাড়া বৃদ্ধির ফলে প্রভাবিত হবেন না। শীতাতপ নিয়ন্ত্রিত নয় এমন শ্রেণীর সাধারণ যাত্রীদের ক্ষেত্রে ভাড়া বাড়বে প্রতি কিলোমিটার পিছু এক পয়সা। পয়লা জানুয়ারি থেকে এই ভাড়া কার্যকর হয়েছে। তবে যাঁরা পয়লা জানুয়ারির আগে টিকিট কেটেছেন, তাঁদের অতিরিক্ত মাশুল গুনতে হবেনা। এই ভাড়া বৃদ্ধির হার নিম্নরূপ :


    ১) শীতাতপ নিয়ন্ত্রিত নয় এমন সাধারণ শ্রেণীর ক্ষেত্রে (লোকাল ট্রেন ছাড়া) : কিলোমিটার প্রতি ১ পয়সা করে ভাড়া বৃদ্ধি।


    ২) শীতাতপ নিয়ন্ত্রিত নয় এমন মেল ও এক্সপ্রেস ট্রেনের ক্ষেত্রে : কিলোমিটার প্রতি ২ পয়সা করে ভাড়া বৃদ্ধি।


    ৩) শীতাতপ নিয়ন্ত্রিত কামরায় : কিলোমিটার প্রতি ৪ পয়সা করে ভাড়া বৃদ্ধি।


    ৪) লোকাল ট্রেন, মাসিক, ত্রৈমাসিক এবং বার্ষিক টিকিটের ক্ষেত্রে : ভাড়া বৃদ্ধি হবেনা।


    রাজধানী, শতাব্দী, দুরন্ত, বন্দে ভারত, তেজস, হামসফর, মহামনা, গতিমান, অন্ত্যোদ্বয়, গরিব রথ, জনশতাব্দী, রাজ্যরানী, যুব, সুবিধা এবং বিশেষ ভাড়ার বিশেষ ট্রেন, দূরপাল্লার শীতাতপ নিয়ন্ত্রিত মেমু ও ডেমু ট্রেনের ক্ষেত্রে ভাড়া বৃদ্ধির হার উপরে উল্লিখিত নিয়মানুসারে হবে।


    সংরক্ষণ, সুপার ফাস্ট সারচার্জ-সহ বিভিন্ন ক্ষেত্রে মাশুল অপরিবর্তিত থাকবে। তবে, এইসব ভাড়ার ক্ষেত্রে যে লেভিগুলি যুক্ত রয়েছে তা অব্যাহত থাকবে। এইসব লেভিগুলিতে জিএসটি-র পরিমাণ অপরিবর্তিত থাকবে।


      SSS/CB/NS

    
    
    (Release ID: 1598156) Visitor Counter : 12
    
    
      Read this release in: English