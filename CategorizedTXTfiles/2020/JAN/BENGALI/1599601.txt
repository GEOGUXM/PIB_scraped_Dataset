      প্রতিরক্ষামন্ত্রক

      প্রতিরক্ষা মন্ত্রী শ্রী রাজনাথ সিং দেশীয় প্রযুক্তিতে তৈরি ৫১তম কে-৯ বজ্র-টি কামানের উদ্বোধন করলেন
      Posted On: 16 JAN 2020 6:23PM by PIB Kolkata


    নয়াদিল্লি, ১৬ জানুয়ারি, ২০২০


    ভারতকে সমরাস্ত্র উৎপাদন হাব এবং অগ্রণী প্রতিরক্ষা সরঞ্জাম রপ্তানিকারক দেশ হিসেবে গড়ে তুলতে সরকারের সঙ্কল্পের কথা পুনরায় জানিয়ে প্রতিরক্ষা মন্ত্রী শ্রী রাজনাথ সিং প্রতিরক্ষা উৎপাদনে আরও বেশি বেসরকারি ক্ষেত্রের অংশগ্রহণের আহ্বান জানিয়েছেন। শ্রী সিং আজ গুজরাটের হাজিরাতে অগ্রণী বেসরকারি সংস্থা লার্সেন অ্যান্ড টুব্রোর সমরাস্ত্র উৎপাদন কেন্দ্রে ৫১তম কে-৯ বজ্র-টি কামানের উদ্বোধন করেন। প্রতিরক্ষা উৎপাদন ক্ষেত্রে বেসরকারি শিল্পের ক্রমবর্ধমান অংশগ্রহণের বিষয়টি স্বীকার করে নিয়ে শ্রী সিং অনুষ্ঠানে জোর দিয়ে বলেন, ভারতকে বিশ্বের অগ্রণী প্রতিরক্ষা সরঞ্জাম উৎপাদন কেন্দ্রে পরিণত করার ক্ষেত্রে এখনও অনেক করণীয় রয়েছে।


    “আমাদের সরকার নতুন ধ্যান-ধারণা গ্রহণে এবং প্রতিরক্ষা ক্ষেত্রে বেসরকারি শিল্প সংস্থার উৎসাহ ও আগ্রহকে কাজে লাগাতে অঙ্গীকারবদ্ধ” বলে জানিয়ে প্রতিরক্ষা মন্ত্রী প্রতিরক্ষা ক্ষেত্রে আত্মীকরণ এবং আত্মনির্ভর হয়ে ওঠার লক্ষ্য অর্জনে যাবতীয় বাধা-বিপত্তি দূর করে একযোগে কাজ করার আশ্বাস দেন।


    শ্রী সিং আরও বলেন, ২০২৫ সালে মধ্যে প্রতিরক্ষা ক্ষেত্রে ভারতকে ২৬ বিলিয়ন মার্কিন ডলারের প্রতিরক্ষা শিল্পে পরিণত করতে সরকার ‘মেক ইন ইন্ডিয়া’ কর্মসূচির আওতায় একগুচ্ছ সংস্কারমূলক উদ্যোগ গ্রহণ করেছে। দেশীয় প্রতিরক্ষা ক্ষেত্র ধার্য লক্ষ্যমাত্রায় পৌঁছলে ২০ থেকে ৩০ লক্ষ মানুষের কর্মসংস্থান হবে বলেও তিনি আশা প্রকাশ করেন। তিনি বলেন, “আমরা এমন এক বাতাবরণ গড়ে তুলতে চাই যা রাষ্ট্রায়ত্ত ও বেসরকারি ক্ষেত্রকে একযোগে কাজ করতে উপযুক্ত মঞ্চ প্রদান করবে এবং উভয় পক্ষের অভিজ্ঞতা ও দক্ষতাকে কাজে লাগিয়ে দেশ গঠনে অবদান রাখা যাবে।”


    অগ্রণী বেসরকারি সংস্থা লার্সেন অ্যান্ড টুব্রো-র সমরাস্ত্র নির্মাণ কেন্দ্র ঘুরে দেখে সন্তোষ প্রকাশ করে প্রতিরক্ষা মন্ত্রী বলেন, এটি ‘নঈ ভারত কি নঈ সোচ’ মন্ত্রের এক উজ্জ্বল দৃষ্টান্ত। প্রধানমন্ত্রী শ্রী নরেন্দ্র মোদী ‘মেক ইন ইন্ডিয়া’ কর্মসূচির আওতায় প্রতিরক্ষা ক্ষেত্রের আধুনিকীকরণ ও দেশজকরণের যে পরিকল্পনা প্রণয়ন করেছেন, তা ধীরে ধীরে সঠিক রূপ নিতে চলেছে। অত্যাধুনিক কে-৯ বজ্র-টি কামান ‘মেক ইন ইন্ডিয়া’ কর্মসূচির অন্যতম দৃষ্টান্ত হিসেবে বর্ণনা করে শ্রী সিং বলেন, এই কামানটির ৭৫ শতাংশের বেশি ভারতে নির্মিত হয়েছে। উল্লেখ করা যেতে পারে, লার্সেন অ্যান্ড টুব্রো সংস্থাকে ১০০টি কে-৯ বজ্র-টি কামান সরবরাহের বরাত দেওয়া হয়েছে। ইতিমধ্যেই সংস্থাটি ৫১টি এ ধরনের কামান সরবরাহ করেছে। অনুষ্ঠানে লার্সেন অ্যান্ড টুব্রো গ্রুপের চেয়ারম্যান শ্রী এ এম নায়েক এবং মন্ত্রকের আধিকারিকরা উপস্থিত ছিলেন।


    SSS/BD/DM

    
    
    (Release ID: 1599601) Visitor Counter : 14
    
    
      Read this release in: English