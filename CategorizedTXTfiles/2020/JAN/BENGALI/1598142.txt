      শিল্পওবাণিজ্যমন্ত্রক

      ভারত ও আফ্রিকার মধ্যে বাণিজ্য বৃদ্ধির উদ্যোগ কেন্দ্রীয় শিল্প ও বাণিজ্য মন্ত্রকের
      Posted On: 01 JAN 2020 3:25PM by PIB Kolkata


    নয়াদিল্লি, ১ জানুয়ারি, ২০২০


    ভারত এবং আফ্রিকার মধ্যে বাণিজ্য এবং অর্থনৈতিক সম্পর্ক বৃদ্ধিতে কেন্দ্রীয় শিল্প ও বাণিজ্য মন্ত্রক প্রতিনিয়ত পর্যালোচনা করছে। যৌথ বাণিজ্য কমিটি, যৌথ কর্মপরিচালন গোষ্ঠীর মতো ব্যবস্থাপনার সাহায্যে এই পর্যালোচনা করে থাকে মন্ত্রক।


    ২০১৯-এর ১৯ ও ২০ আগস্ট নতুন দিল্লিতে ভারত এবং কেনিয়ার মধ্যে নবম যৌথ বাণিজ্য কমিটির বৈঠক অনুষ্ঠিত হয়। এই বৈঠকে সহ-সভাপতিত্ব করেন কেন্দ্রীয় শিল্প ও বাণিজ্য মন্ত্রী শ্রী পীযূষ গোয়েল এবং কেনিয়ার শিল্প ও বাণিজ্য মন্ত্রী মিঃ পিটার মুনিয়া। বৈঠকে অতিক্ষুদ্র, ক্ষুদ্র ও মাঝারি শিল্পোদ্যোগ, কৃষি, তথ্যপ্রযুক্তি ও যোগাযোগ, পর্যটন, উচ্চশিক্ষা ক্ষেত্রে মানবসম্পদ উন্নয়ন, বিজ্ঞান ও প্রযুক্তি, বিনিয়োগ বৃদ্ধি, সুরক্ষা, বিমান চলাচল, শক্তি, বস্ত্র, প্লাস্টিক, ওষুধ শিল্প, তেল ও প্রাকৃতিক গ্যাস, স্বাস্থ্য, অটোমোবাইল এবং অন্যান্য ইঞ্জিনিয়ারিং পণ্যসামগ্রীর বিষয় নিয়ে আলোচনা হয়। কেনিয়াতে ভারতের ওষুধ প্রস্তুত করার প্রণালী সম্পর্কিত পুস্তক যাতে স্বীকৃতি পায় সে বিষয়েও আলোচনা হয় এই বৈঠকে।


    ২০১৯-এর ১৯ এবং ২০ ডিসেম্বর ভারত ও নাইজেরিয়ার মধ্যে যৌথ কর্মপরিচালন গোষ্ঠীর বৈঠক অনুষ্ঠিত হয়। ভারত এবং নাইজেরিয়ার শিল্প ও বাণিজ্য মন্ত্রকের সহ-সভাপতিত্বে এই বৈঠক হয়েছিল। এখানেও তেল ও প্রাকৃতিক গ্যাস, চাল, ওষুধ প্রস্তুত করার প্রণালী সম্বন্ধীয় পুস্তক, ছোট ও মাঝারি শিল্পোদ্যোগ ক্ষেত্রে সহযোগিতা, উচ্চশিক্ষা, বিদ্যুৎ ইত্যাদি ক্ষেত্রে আলোচনা হয়।


    গত বছর জানুয়ারি মাসে ভারত এবং দক্ষিণ আফ্রিকার মধ্যে যৌথ কর্মপরিচালন গোষ্ঠীর বৈঠক অনুষ্ঠিত হয়েছিল। দুই দেশের মধ্যে বাণিজ্যিক সম্পর্কের উন্নতি, শুল্ক বহির্ভূত সমস্যা ও তার সমাধানের বিষয় নিয়েও আলোচনা হয়।


    ২০১৮ সালের ১৯ থেকে ২৩ নভেম্বর মরিশাসে অনুষ্ঠিত ভারত-মরিশাস সপ্তম অর্থনৈতিক সহযোগিতা ও অংশীদারিত্ব চুক্তির বিষয় নিয়েও বৈঠক অনুষ্ঠিত হয়। এই বৈঠকের মধ্য দিয়ে দুই দেশ যাতে পণ্য ও বাণিজ্য ক্ষেত্রে লাভবান হতে পারে সে বিষয় নিয়ে আলোচনা হয়েছে।


    ২০১৯-এর ৭ অক্টোবর জেনেভাতে বিশ্ব বাণিজ্য সংস্থা (ডব্লিউটিও) আয়োজিত বিশ্ব কার্পাস দিবসে কেন্দ্রীয় শিল্প ও বাণিজ্য মন্ত্রক আফ্রিকার ১১টি দেশের সঙ্গে সি-টিএপি-র দ্বিতীয় পর্যায়ের কর্মসূচির কথা ঘোষণা করেছিল। এই কর্মসূচির মূল উদ্দেশ্যই ছিল ভারতের সঙ্গে আফ্রিকার ১১টি দেশের মধ্যে তুলোর উৎপাদন বৃদ্ধি ও বস্ত্র শিল্প ক্ষেত্রে দক্ষতা উন্নয়ন।


    আফ্রিকার বিভিন্ন দেশের সঙ্গে বাণিজ্য সম্পর্ক বৃদ্ধির ওপর ভারত সবসময়ই জোর দিয়ে এসেছে। আফ্রিকায় বসবাসকারী ভারতীয় ব্যবসায়ীদের বিশেষ গুরুত্ব দিয়েছে কেন্দ্রীয় সরকার। ২০১৯-এর মে মাসে কেন্দ্রীয় শিল্প ও বাণিজ্য মন্ত্রক মাদাগাসকার, তানজানিয়া, মরিশাস, কেনিয়া, উগান্ডা, দক্ষিণ আফ্রিকা, জাম্বিয়া, মোজাম্বিক, ঘানা, নাইজেরিয়া, মরক্কো, সেনেগাল, জিম্বাবোয়ে, ইথিওপিয়া ও মিশরের মতো দেশগুলিতে বসবাসকারী ভারতীয় ব্যবসায়ীদের সঙ্গে ভিডিও কনফারেন্সের মাধ্যমে বৈঠক করে।


    ভারত ও আফ্রিকার দেশগুলির মধ্যে বাণিজ্যিক এবং অর্থনৈতিক সম্পর্কের উন্নয়নে ২০১৯-এর মার্চ মাসে নতুন দিল্লিতে কেন্দ্রীয় শিল্প ও বাণিজ্য মন্ত্রক এবং বণিকসভা সিআইআই এক সম্মেলনের আয়োজন করে। এই সম্মেলনে অংশগ্রহণকারী আফ্রিকার দেশগুলির সঙ্গে ভারতের দ্বিপাক্ষিক মন্ত্রী পর্যায়ের বৈঠক অনুষ্ঠিত হয়। আফ্রিকার দেশগুলি থেকে ৫০০-রও বেশি বাণিজ্যিক প্রতিনিধি এই বৈঠক যোগ দেন। দ্বিপাক্ষিক বৈঠকের পাশাপাশি, আফ্রিকার দেশগুলির সঙ্গে বাণিজ্যিক সম্পর্ক, বিনিয়োগ, কৃষিক্ষেত্রে সহযোগিতা বৃদ্ধি, ওষুধ উৎপাদন ক্ষেত্র সহ একাধিক বিষয় নিয়ে আলোচনা হয়। ভারত এবং আফ্রিকার মধ্যে আমদানি-রপ্তানি ক্ষেত্রে সুযোগ-সুবিধা বৃদ্ধির লক্ষ্যে একাধিক বৈঠক অনুষ্ঠিত হয়েছিল।


    নতুন দিল্লিতে গত বছর ২৬ ও ২৭ আগস্ট কেন্দ্রীয় শিল্প ও বাণিজ্য মন্ত্রক, বণিকসভা সিআইআই-এর সঙ্গে যৌথ উদ্যোগে ভারত এবং আফ্রিকার মধ্যে উচ্চশিক্ষা ও দক্ষতা উন্নয়নের বিষয়ে সম্মেলনের আয়োজন করেছিল।


    SSS/SS/DM

    
    
    (Release ID: 1598142) Visitor Counter : 11
    
    
      Read this release in: English