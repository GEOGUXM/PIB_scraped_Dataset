      স্বরাষ্ট্র মন্ত্রক

      দিল্লী সাইকেলওয়াক-এর শিলান্যাস করলেন স্বরাষ্ট্র মন্ত্রী শ্রী অমিত শাহ
      Posted On: 06 JAN 2020 6:14PM by PIB Kolkata


    নয়াদিল্লি, ০৬ জানুয়ারী , ২০১৯


    কেন্দ্রীয় স্বরাষ্ট্র মন্ত্রী শ্রী অমিত শাহ আজ নতুন দিল্লীর তুঘলকাবাদে সাইকেলওয়াক-এর শিলান্যাস করেছেন। প্রস্তাবিত এই সাইকেলওয়াক বা সাইকেল চালানোর পৃথক রাস্তার উপকারিতা প্রসঙ্গে শ্রী শাহ বলেন, এরফলে দিল্লীর বায়ুদূষণ অন্তত ২০ শতাংশ কমবে। তিনি আরও জানান, সাইকেল চালানোর জন্য পৃথক রাস্তার এই উদ্যোগ দূষণমুক্ত পরিবহনের ক্ষেত্রে এক নতুন যুগের সূচনা করবে এবং বহু মানুষ সাইকেলে যাওয়া-আসায় উৎসাহিত হবে বলে তিনি উল্লেখ করেন। ‘ ফিট ইন্ডিয়া ’ গড়ে তোলার লক্ষ্যে প্রধানমন্ত্রীর পরিকল্পনার বাস্তবায়নে ২০০ কিলোমিটার দীর্ঘ এই সাইকেলওয়াক গুরুত্বপূর্ণ ভূমিকা নেবে।


    শ্রী শাহ জানান, বর্তমানে নতুন দিল্লীতে ১১ লক্ষ মানুষ সাইকেল চালিয়ে থাকেন। সাইকেল ব্যবহারকারীদের সংখ্যা ৫০ লক্ষে নিয়ে যেতে আরও চেষ্টা চালাতে হবে। দিল্লীর রাস্তায় সাইকেল চলাচল বাড়লে যানজট এড়ানো যেমন সম্ভব হবে তেমনই দূষণ রোধও সম্ভব হবে। দিল্লী উন্নয়ন কর্তৃপক্ষকে তিনি সাইকেল ব্যবহারকারীদের নিয়ে ক্লাব গড়ে তোলার এবং সাধারণ মানুষের মধ্যে সাইকেলের ব্যবহার বাড়াতে উৎসাহিত করার পরামর্শ দেন।


    অন্য এক প্রসঙ্গে তিনি জানান, দিল্লী সরকার সিসিটিভি বসানো, বিনামূল্যে ওয়াইফাই পরিষেবা দেওয়ার যে প্রতিশ্রুতি দিয়েছে তা পূরণে ব্যর্থ হয়েছে। দিল্লী পুর নিগম বিভিন্ন বাধা-বিপত্তি সত্ত্বেও উন্নয়নমূলক পরিকল্পনাগুলি রূপায়ণ করতে পেরেছে।


    সংসদে সদ্য অনুমোদিত নাগরিকত্ব সংশোধন আইন প্রসঙ্গে শ্রী শাহ বলেন, এই আইন মানবিক দৃষ্টিভঙ্গিতে গ্রহণ করা হয়েছে এবং এরফলে প্রতিবেশী তিন দেশের ধর্মীয় নীপিড়নের শিকার বহু মানুষ উপকৃত হবেন। বিরোধীরা দেশের সংখ্যালঘুদের মধ্যে এই আইন সম্পর্কে বিভ্রান্তি তৈরি করছেন এবং ভয়ের বাতাবরণ গড়ে তুলছেন। তিনি আরও একবার জোর দিয়ে বলেন, নাগরিকত্ব সংশোধন আইন কোনও ব্যক্তির নাগরিকত্ব কেড়ে নেওয়ার জন্য নয়, বরং এই আইন ধর্মীয় নীপিড়নের শিকার ব্যক্তিদের নাগরিকত্ব দানের জন্য।


    দিল্লীতে সাইকেলওয়াক-এর শিলান্যাস অনুষ্ঠানে কেন্দ্রীয় নগরোন্নয়ন এবং অসামরিক বিমান চলাচল প্রতিমন্ত্রী শ্রী হরদীপ সিং পুরি, দিল্লীর উপ-রাজ্যপাল শ্রী অনীল বাইজল প্রমুখ উপস্হিত ছিলেন।


    CG/BD/NS


    

    
    (Release ID: 1598555) Visitor Counter : 5
    
    
      Read this release in: English