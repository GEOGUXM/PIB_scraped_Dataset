      ইস্পাতমন্ত্রক

      ইস্পাত ক্ষেত্রে ‘পূর্বোদয়’-এর সূচনা করেছেন শ্রী ধর্মেন্দ্র প্রধান
      Posted On: 11 JAN 2020 6:41PM by PIB Kolkata


    নয়াদিল্লি, ১১ জানুয়ারি, ২০২০


    কেন্দ্রীয় পেট্রোলিয়াম, প্রাকৃতিক গ্যাস ও ইস্পাত মন্ত্রী শ্রী ধর্মেন্দ্র প্রধান আজ কলকাতায় ‘পূর্বোদয়’-এর সূচনা করেছেন। সুসংহত ইস্পাত হাব গঠনের মধ্য দিয়ে পূর্ব ভারতের উন্নয়নে গতি আনতে ‘পূর্বোদয়’-এর সূচনা করা হয়েছে।


    অনুষ্ঠানে শ্রী প্রধান বলেন, স্বাধীনতা আন্দোলনই হোক, বা সমাজ গঠন – সব ক্ষেত্রেই দেশকে নেতৃত্ব দেয় পূর্ব ভারত। পূর্ব ভারতের বহু সুযোগ রয়েছে। কিন্তু সেই প্রাকৃতিক সম্পদকে কাজে লাগিয়ে সামাজিক ও অর্থনৈতিক উন্নয়নে দেশের অন্যান্য অংশের তুলনায় পূর্ব ভারত পিছিয়ে পড়েছে। তিনি বলেন, ইস্পাত ক্ষেত্রে ‘পূর্বোদয়’ শুরুর মধ্য দিয়ে এক অধ্যায়ের সূচনা হল। সুসংহত ইস্পাত হাব গঠনের সাহায্যে পূর্ব ভারতের উন্নয়নে গতি আসবে বলেও তিনি জানান।


    কেন্দ্রীয় মন্ত্রী আরও বলেন, প্রধানমন্ত্রী শ্রী নরেন্দ্র মোদীর নেতৃত্বে কেন্দ্রীয় সরকার পূর্ব ভারতের উন্নয়নের ওপর বিশেষ জোর দিয়েছে। উন্নয়নের সুযোগ রয়েছে এমন বেশিরভাগ জেলাগুলিরই সামাজিক ও অর্থনৈতিক উন্নয়নের ওপর জোর দেওয়া হচ্ছে। ১০২ লক্ষ কোটি টাকা ব্যয়ে ন্যাশনাল ইনফ্রাস্ট্রাকচার পাইপলাইন তৈরি করছে। পাইপলাইন, অভ্যন্তরীণ জলপথ, জাহাজ, সড়ক, বিমান ও যোগাযোগ ব্যবস্থায় পরিকাঠামোগত উন্নয়নে কেন্দ্রীয় সরকার বিশেষ জোর দিয়েছে। পূর্ব ভারতের পরিকাঠামোগত উন্নয়নে সরকার সব সময় গুরুত্ব দিয়ে এসেছে বলেও তিনি জানান।


    শ্রী প্রধান বলেন, একুশ শতক প্রযুক্তি ও জ্ঞানের শতক। প্রযুক্তি দেশের অর্থনীতি এবং সমাজ গঠনে সাহায্য করে থাকে। চতুর্থ শিল্প বিপ্লবের সুফল পূর্ব ভারত পাবে বলেও কেন্দ্রীয় মন্ত্রী জানান। তিনি বলেন, সহজে ব্যবসা করার সুবিধা দেশের বাণিজ্যিক আবহাওয়ার পরিবর্তনের প্রতীক। এক্ষেত্রে সরকার প্রতিনিয়ত কাজ করে চলেছে। কয়লা ক্ষেত্রে পণ্য পরিবহণের উন্নতি ও উৎপাদনের ওপর জোর দেওয়া হয়েছে। ওড়িশা, ঝাড়খণ্ড, ছত্তিশগড়, পশ্চিমবঙ্গ, অন্ধ্রপ্রদেশের উত্তরাংশ নিয়ে গঠিত এই সুসংহত ইস্পাত হাব পূর্ব ভারতের সামাজিক ও অর্থনৈতিক উন্নয়নের দিশারী বলেও তিনি জানান। ইস্পাত শিল্পের উন্নয়ন ঘটলে কর্মসংস্থানের বহু সুযোগ রয়েছে। এর সুফল পূর্ব ভারত সহ সমগ্র দেশই পাবে বলে শ্রী প্রধান জানিয়েছেন।


    অনুষ্ঠানে উপস্থিত ছিলেন ইস্পাত মন্ত্রকের অতিরিক্ত সচিব শ্রীমতী রাসিকা চৌবে, পশ্চিমবঙ্গের শিল্প সচিব শ্রীমতী বন্দনা যাদব, ইন্ডিয়ান অয়েল, সেইল ও কোল ইন্ডিয়ার চেয়ারম্যান সহ বহু বিশিষ্ট ব্যক্তিবর্গ।


    CG/SS/DM

    
    
    (Release ID: 1599159) Visitor Counter : 5
    
    
      Read this release in: English