      প্রধানমন্ত্রীরদপ্তর

      কিরলোসকার ব্রাদার্স লিমিটেডের শতবার্ষিকী উদযাপন অনুষ্ঠানে প্রধানমন্ত্রী
      Posted On: 07 JAN 2020 3:42PM by PIB Kolkata


    নয়াদিল্লি , ০৬ জানুয়ারি, ২০২০


    প্রধানমন্ত্রী শ্রী নরেন্দ্র মোদী আজ নতুন দিল্লিতে দেশের অগ্রণী সংস্থা কিরলোসকার ব্রাদার্স লিমিটেডের শতবার্ষিকী উদযাপন অনুষ্ঠানে যোগ দেন। তিনি সংস্থার শতবর্ষ পূরণ উপলক্ষে একটি ডাকটিকিট প্রকাশ করেন। সংস্থার প্রতিষ্ঠাতা প্রয়াত লক্ষ্মণরাও কিরলোসকারের আত্মজীবনীমূলক ‘যান্ত্রিক কি যাত্রা’ গ্রন্থের হিন্দি সংস্করণও তিনি প্রকাশ করেন।


    কিরলোসকার ব্রাদার্স লিমিটেডের শতবার্ষিকী উপলক্ষে সংস্থার সকলকে অভিনন্দন জানিয়ে প্রধানমন্ত্রী বলেন, নতুন নতুন ক্ষেত্রে ব্যবসা-বাণিজ্য সম্প্রসারণের ঝুঁকি গ্রহণের মানসিকতাই প্রত্যেক ভারতীয় শিল্পপতির পরিচয় বহন করে। ভারতীয় শিল্পপতিরা দেশের সার্বিক উন্নয়নে যেমন ব্যাকুল, তেমনই সাফল্য ও সক্ষমতার পরিচয় দিতেও আগ্রহী।


    প্রধানমন্ত্রী বলেন, “আজ আমরা যখন এক নতুন বছরে, এক নতুন শতাব্দীতে প্রবেশ করছি, তখন একথা বলতে কোনও দ্বিধা নেই যে, এই দশকটি ভারতীয় শিল্পপতিদের হয়ে উঠতে চলেছে” ।


    প্রধানমন্ত্রী বলেন, দেশের মানুষের প্রকৃত শক্তির পরিচয় তখনই পাওয়া যায়, যখন সরকার দেশ, দেশবাসী ও শিল্পপতিদের জন্য প্রতিবন্ধক না হয়ে উঠে, বরং অংশীদার হয়ে ওঠে।


    প্রধানমন্ত্রী বলেন, বিগত বছরগুলিতে ‘সংস্কারের অভিপ্রায়, সততা বজায় রেখে কর্মসম্পাদন এবং গতিময়তার সঙ্গে রূপান্তরের লক্ষ্যে এগিয়ে চলার প্রচেষ্টায় গুরুত্ব দেওয়া হয়েছে। ‘আমাদের প্রচেষ্টাই ছিল পেশাদারিত্ব ও নির্দিষ্ট প্রণালী অনুসরণ করে সুপ্রশাসন গড়ে তোলা। বিগত পাঁচ বছরে দেশে এমন এক অনুকূল বাতাবরণ গড়ে উঠেছে, যেখানে সততা ও স্বচ্ছতা বজায় রেখে কাজ করা সম্ভব’ । এই মানসিকতাগুলি বড় লক্ষ্য নির্ধারণ ও সময়সীমা মেনে তা পূরণে দেশকে সাহস যুগিয়েছে বলে তিনি অভিমত প্রকাশ করেন।


    প্রধানমন্ত্রী বলেন, ২০১৮-১৯ অর্থবর্ষে ইউনিফায়েড পেমেন্টস্‌ ইন্টারফেস বা ইউপিআই ব্যবস্থার মাধ্যমে প্রায় ৯ লক্ষ কোটি টাকার লেনদেন হয়েছে। চলতি অর্থবর্ষের ডিসেম্বর পর্যন্ত ইউপিআই ব্যবস্থার মাধ্যমে আর্থিক লেনদেনের পরিমাণ প্রায় ১৫ লক্ষ কোটি টাকা। ‘এই বিপুল পরিমাণ ডিজিটাল লেনদেন থেকেই আপনারা অনুমান করতে পারছেন, দেশ কত দ্রুত ডিজিটাল প্রক্রিয়ার ব্যাপারে সাবলীল হয়ে উঠছে’ বলে মন্তব্য করে প্রধানমন্ত্রী বলেন, গতকালই উজ্জ্বলা প্রকল্পের পাঁচ বছর পূরণ হয়েছে। এই পরিসংখ্যান আমাদের সকলের কাছেই সন্তুষ্টির যে, সারা দেশে ৩৬ কোটিরও বেশি এলইডি বাতি বন্টন করা হয়েছে।


    মেক ইন ইন্ডিয়া অভিযানকে ভারতীয় শিল্প সংস্থাগুলির কাছে প্রেরণার উৎস হিসাবে উল্লেখ করে প্রধানমন্ত্রী বলেন, ‘ভারতীয় শিল্প সংস্থার প্রতিটি ক্ষেত্র থেকেই আমি সাফল্যের কাহিনী শুনতে চাই’ ।


    CG/BD/SB

    
    
    (Release ID: 1598629) Visitor Counter : 5
    
    
      Read this release in: English