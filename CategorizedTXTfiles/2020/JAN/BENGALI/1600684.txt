      প্রধানমন্ত্রীরদপ্তর

      খেলো ইন্ডিয়া গেমস সফলভাবে শেষ করার জন্য আসাম সরকার ও রাজ্যবাসীকে প্রধানমন্ত্রীর অভিনন্দন
      
      খেলো ইন্ডিয়া গেমসের ধাঁচে প্রতি বছর খেলো ইন্ডিয়া বিশ্ববিদ্যালয় গেমসের আয়োজন করা হবে
      
      খেলো ইন্ডিয়া বিশ্ববিদ্যালয় গেমসের প্রথম সংস্করণ আগামী ২২ ফেব্রুয়ারী থেকে পয়লা মার্চ ওড়িশার কটক ও ভুবনেশ্বরে আয়োজিত হবে

      Posted On: 27 JAN 2020 4:02PM by PIB Kolkata

    নয়াদিল্লি, ২৬ জানুয়ারি, ২০২০


    খেলো ইন্ডিয়া গেমস সফলভাবে শেষ করার জন্য প্রধানমন্ত্রী শ্রী নরেন্দ্র মোদী আসাম সরকার, রাজ্যবাসী ও অংশগ্রহণকারীদের অভিনন্দন জানিয়েছেন।


    গতকাল তাঁর মন কি বাত বেতার অনুষ্ঠানে প্রধানমন্ত্রী বলেন, খেলো ইন্ডিয়া গেমসে বিভিন্ন রাজ্য থেকে প্রায় ৬ হাজার খেলোয়াড় অংশ নিয়েছিলেন। এই প্রতিযোগিতায় ৮০টি রেকর্ড ভাঙা হয়েছে। এরমধ্যে ৫৬টি রেকর্ডই ভেঙেছেন আমাদের শিশুকন্যারা। তিনি আরও বলেন, ২০১৮তে যখন খেলো ইন্ডিয়া গেমসের সূচনা হয়েছিল তখন বিভিন্ন রাজ্য থেকে ৩ হাজার ৫০০ খেলোয়াড় অংশ নিয়েছিলেন। এই প্রতিযোগিতার মাত্র ৩ বছরের ইতিহাসে এবার অংশগ্রহণকারী খেলোয়াড়দের সংখ্যা প্রায় দ্বিগুন বেড়ে ৬ হাজার হয়েছে।


    মন কি বাত অনুষ্ঠানে প্রধানমন্ত্রী এই প্রতিযোগিতার অংশগ্রহণকারী ছেলেমেয়ে ও তাদের অভিভাবকদের ব্যাপারে কয়েকটি প্রেরণাদায়ক গল্পের উল্লেখ করেন। এরমধ্যে তামিলনাড়ুর যোগানাথন-এর গল্প অন্যতম। এ প্রসঙ্গে প্রধানমন্ত্রী জানান, যোগানাথন তামিলনাড়ুতে বিড়ি বাঁধার কাজ করেন। এ সত্ত্বেও তাঁর কন্যা পূর্ণশ্রী ভারোত্তলনে স্বর্ণপদক জিতে সকলের মন জয় করে নিয়েছেন।


    গুয়াহাটিতে আয়োজিত এবারের ইয়্যুথ গেমস-এ সাইক্লিং-এর ২০০ মিটার স্প্রিন্ট ইভেন্টে স্বর্ণপদক জয়ী ডেভিডের কথা উল্লেখ করেন প্রধানমন্ত্রী। কার-নিকোবরের এই ছেলেটি ছোটতেই তাঁর বাবা-মা-কে হারায়। ডেভিডের কাকু চেয়েছিলেন সে ফুটবলার হোক। এজন্যই তাঁর নাম রাখা হয় বিখ্যাত ফুটবলার ডেভিড বেকহ্যামের নামানুসারে। কিন্তু তরুণ ডেভিডের মনে সাইক্লিং-এর প্রতি গভীর আগ্রহ ছিল। খেলো ইন্ডিয়া কর্মসূচির আওতায় সে নির্বাচিত হয়। আজ ডেভিড সাইক্লিং-এ নতুন নজির গড়েছেন।


    প্রধানমন্ত্রী মন কি বাতে মুম্বাইয়ের মেয়ে করিনা শাংক্তার কথা উল্লেখ করে জানান, এই মেয়েটি সাঁতারে ১০০ মিটার ব্রেস্ট-স্ট্রোক বিভাগে স্বর্ণপদক জিতেছে। অনুর্দ্ধ ১৭ এই মেয়েটি সাঁতারে নজির গড়ে নতুন জাতীয় রেকর্ড গড়েছে। অবশ্য একটা সময় ছিল যখন দশম শ্রেণীর ছাত্রী করিনা হাঁটুতে চোট পাওয়ার দরুণ তাঁর নিয়মিত প্রশিক্ষণ-ই অনিশ্চিত হয়ে পড়েছিল। কিন্তু করিনা ও তাঁর মা কখনও মনোবল হারাননি। তাঁদের অদম্য এই মানসিকতার দরুণ আজ আমাদের সকলের সামনে সাফল্যের চিত্র ফুটে উঠেছে।


    প্রধানমন্ত্রী আরও বলেন, জাতীয় গেমস হল এমন একটি মঞ্চ যেখানে খেলোয়াড়রা তাঁদের ক্রীড়া নৈপুণ্য তুলে ধরার পাশাপাশি বিভিন্ন রাজ্যের সংস্কৃতির সঙ্গেও পরিচিত হওয়ার সুযোগ পায়। এই বিষয়টিকে বিবেচনায় রেখেই খেলো ইন্ডিয়া যুব গেমসের ধাঁচে প্রতি বছর খেলো ইন্ডিয়া বিশ্ববিদ্যালয় প্রতিযোগিতা আয়োজনের সিদ্ধান্ত হয়েছে। আগামী ২২ ফেব্রুয়ারী থেকে পয়লা মার্চ পর্যন্ত ওড়িশার কটক ও ভুবনেশ্বরে খেলো ইন্ডিয়া বিশ্ববিদ্যালয় গেমসের প্রথম পর্বের আয়োজন করার সিদ্ধান্ত হয়েছে। এই প্রতিযোগিতায় অংশগ্রহণের জন্য ৩ হাজারেরও বেশি খেলোয়াড় যোগ্যতা অর্জন করেছেন।


    ফিট ইন্ডিয়া


    প্রধানমন্ত্রী শ্রী মোদী ইতিবাচক ফলাফলের জন্য ‘ফিট ইন্ডিয়া স্কুল’ অভিযানের ভূয়সী প্রশংসা করেন। তিনি জানান, অনলাইনে রেজিস্ট্রেশনের মাধ্যমে ৬৫ হাজারের বেশি বিদ্যালয় ‘ফিট ইন্ডিয়া স্কুল’ সার্টিফিকেট পেয়েছে। তিনি দেশের বাকি বিদ্যালয়গুলিকেও শিক্ষা দানের পাশাপাশি পাঠ্যসূচিতে দৈহিক কসরত ও খেলাধুলার বিষয়টিকে সামিল করার আহ্বান জানান যাতে তারা অন্য বিদ্যালয়গুলির মতো ‘ফিট স্কুল’ হয়ে উঠতে পারে।


    CG/BD/NS

    
    
    (Release ID: 1600684) Visitor Counter : 7
    
    
      Read this release in: English