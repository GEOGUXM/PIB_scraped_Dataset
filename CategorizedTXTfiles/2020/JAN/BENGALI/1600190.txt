      কেন্দ্রীয়মন্ত্রিসভা

      কেন্দ্রীয় তালিকায় থাকা অন্যান্য অনগ্রসর শ্রেণীর মধ্যে আরও শ্রেণী বিভাজনের বিষয়গুলি খতিয়ে দেখার জন্য সংবিধানের ৩৪০ ধারার আওতায় গঠিত কমিশনের মেয়াদ বৃদ্ধির প্রস্তাবে মন্ত্রিসভার অনুমোদন
      Posted On: 22 JAN 2020 5:34PM by PIB Kolkata


    নয়াদিল্লি , ২২ জানুয়ারি , ২০২০


    কেন্দ্রীয় তালিকায় থাকা অন্যান্য অনগ্রসর শ্রেণীর মধ্যে আরও শ্রেণী বিভাজনের বিষয়গুলি খতিয়ে দেখার জন্য সংবিধানের ৩৪০ ধারার আওতায় গঠিত কমিশনের মেয়াদ বৃদ্ধির প্রস্তাব অনুমোদন করেছে মন্ত্রিসভা। প্রধানমন্ত্রী শ্রী নরেন্দ্র মোদীর পৌরহিত্যে আজ কেন্দ্রীয় মন্ত্রিসভার বৈঠকে এই সিদ্ধান্ত হয়। কমিশনের মেয়াদ আরও ৬ মাস বাড়িয়ে আগামী ৩১শে জুলাই পর্যন্ত করা হয়েছে।


    এছাড়াও মন্ত্রিসভা কমিশনের বর্তমান বিচার্য বিষয়ের মধ্যে আরও কয়েকটি বিষয় যুক্ত করার অনুমতি দিয়েছে। অন্যান্য অনগ্রসর শ্রেণীর বর্তমান তালিকায় থাকা বিভিন্ন সম্প্রদায়ের মানুষ যারা কেন্দ্রীয় সরকারি চাকুরিতে নিয়োগ এবং কেন্দ্রীয় সরকারি শিক্ষা প্রতিষ্ঠানে ভর্তির ক্ষেত্রে সুযোগ-সুবিধা পান-না তারা কমিশনের সুপারিশগুলি রূপায়িত হলে লাভবান হবেন। এছাড়াও অন্যান্য অনগ্রসর শ্রেণীর কেন্দ্রীয় তালিকায় থাকা প্রান্তিক সম্প্রদায়ের মানুষের কল্যাণে কমিশন আরও কিছু প্রস্তাব গ্রহণ করবে বলে মনে করা হচ্ছে।


    কমিটির মেয়াদ বৃদ্ধি সম্পর্কিত সিদ্ধান্তের ফলে প্রশাসনিক কাজকর্ম পরিচালনার খরচ কেন্দ্রীয় সামাজিক ন্যায়বিচার ও ক্ষমতায়ণ মন্ত্রক-ই বহন করবে বলেও বৈঠকে স্হির হয়েছে।


    কমিশনের মেয়াদ বৃদ্ধি সংক্রান্ত মন্ত্রিসভার সিদ্ধান্তে রাষ্ট্রপতির অনুমোদন পাওয়া গেলেই তা গেজেটে বিজ্ঞপ্তি আকারে প্রকাশ করা হবে। উল্লেখ করা যেতে পারে ২০১৭র দোশরা অক্টোবর সংবিধানের ৩৪০ ধারার আওতায় রাষ্ট্রপতি এই কমিশন গঠনের প্রস্তাব অনুমোদন করেন। অবসরপ্রাপ্ত বিচারপতি শ্রীমতি জি রোহিনীর নেতৃত্বে ২০১৭র ১১ই অক্টোবর কমিশনের কাজ শুরু হয়। এরপর কমিশন অন্যান্য অনগ্রসর শ্রেণীর মধ্যে আরও শ্রেণী বিভাজনের বিষয়ে বিভিন্ন রাজ্য ও কেন্দ্রশাসিত অঞ্চলের সঙ্গে আলাপ-আলোচনা শুরু করে। কমিশনের তরফে জানানো হয়, এই কাজ সম্পূর্ণ করতে আরও কিছুটা সময় প্রয়োজন। এই প্রেক্ষিতেই কমিশনের মেয়াদ আরও ৬ মাস বাড়িয়ে আগামী ৩১শে জুলাই পর্যন্ত করার সিদ্ধান্ত নেওয়া হয়।


    CG/ BD/NS

    
    
    (Release ID: 1600190) Visitor Counter : 6
    
    
      Read this release in: English