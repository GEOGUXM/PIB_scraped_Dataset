      পেট্রোলিয়ামওপ্রাকৃতিকগ্যাসমন্ত্রক

      পিসিআরএ সক্ষম ২০২০-র জ্বালানি সংরক্ষণ সংক্রান্ত মেগা অভিযানের সূচনা
      Posted On: 16 JAN 2020 4:59PM by PIB Kolkata


    নয়াদিল্লি, ১৬ জানুয়ারি, ২০২০


    পেট্রোলিয়াম কনজারভেশন রিসার্চ অ্যাসোসিয়েশন (পিসিআরএ)-এর বার্ষিক জ্বালানি সংরক্ষণের মাসব্যাপী অভিযান ‘সক্ষম’ শুরু হল। পেট্রোলিয়াম ও প্রাকৃতিক গ্যাস মন্ত্রকের অধীন এই অভিযানের সূচনা করলেন মন্ত্রকের সচিব ডঃ এম এম কুট্টি।


    ডঃ এম এম কুট্টি তাঁর ভাষণে আমাদের দেশে পেট্রোপণ্যের গুরুত্বের ওপর জোর দেন এবং জ্বালানি সংরক্ষণের জন্য অতি-প্রয়োজনীয় পদক্ষেপের দিকে দৃষ্টি আকর্ষণ করেন। তিনি বলেন, “অগ্রগতি এবং জীবনযাত্রার মানের বৃদ্ধির সঙ্গে সঙ্গেই ভারতে জ্বালানির চাহিদা বাড়ছে। ২০২০-র মাঝামাঝি ভারত বিশ্বের মধ্যে বৃহত্তম বাজারে পরিণত হবে যার ফলে, গোটা বিশ্বের জ্বালানির চাহিদার ২৫ শতাংশই হবে ভারতের। বর্তমানে ভারতের প্রয়োজনীয় অশোধিত তেলের ৮৩ শতাংশই আমদানি করা হয়। পেট্রোলিয়াম সংরক্ষণের সচেষ্ট প্রয়াসে এই বিপুল আমদানির বোঝা কমবে। প্রতিটি ফোঁটা সঞ্চয়ে বাঁচবে বৈদেশিক মুদ্রা। আমাদের জলবায়ু পরিবর্তনের বিষয়টির দিকেও নজর দিতে হবে। ‘সক্ষম’-এর মাধ্যমে আমাদের লক্ষ্য দীর্ঘস্থায়ী ভবিষ্যতে প্রাকৃতিক সম্পদের সংরক্ষণের চাহিদা নিয়ে বার্তা দেওয়া।”


    জ্বালানি সংরক্ষণ নিয়ে জাতীয় স্তরে ২০১৯-এর প্রতিযোগিতার বিজয়ীদের পুরস্কার প্রদান করেন মন্ত্রকের সচিব। প্রবন্ধ, ক্যুইজ এবং অঙ্কন প্রতিযোগিতায় এবারেই সারা দেশের সব বোর্ডের সবচেয়ে বেশি প্রায় দেড় কোটির কাছাকাছি ছাত্রছাত্রী অংশ নেয়। বিজয়ীদের দেওয়া হয় জাপানে শিক্ষামূলক ভ্রমণ, ল্যাপটপ, ট্যাবলেট এবং নগদ পুরস্কার। জ্বালানি সংরক্ষণ নিয়ে সচেতনতা গড়ে তোলার দিকে দেশের যুব সমাজকে উদ্বুদ্ধ করতে এই প্রতিযোগিতা কার্যকর ভূমিকা নেবে। তেল কোম্পানিগুলি এবং রাজ্যস্তরে তাদের সমন্বয়কারীদেরও পুরস্কার প্রদান করা হয়। অঙ্কন প্রতিযোগিতায় পুরস্কার বিজয়ী ছবিগুলি নিয়ে প্রদর্শনীর আয়োজন করা হয়েছে।


    এই উপলক্ষে মন্ত্রকের সচিব পিসিআরএ-র একটি প্রচারযানের যাত্রার সূচনা করেন। এটি বিভিন্ন রাজ্যের গ্রামাঞ্চলে ঘুরে ঘুরে জ্বালানি সংরক্ষণ নিয়ে বার্তা দেবে।


    ২০২০-র ‘সক্ষম’ অভিযানে পিসিআরএ বিভিন্ন অনুষ্ঠানের পরিকল্পনা করেছে। যেমন, ‘সক্ষম’ সাইকেল দিবস, সাইক্লোথন, বাণিজ্যিক গাড়ির চালকদের জন্য কর্মশিবির, গৃহবধূ এবং রাঁধুনিদের জন্য আলোচনাচক্র, রেডিও, টিভি, ডিজিটাল সিনেমার মাধ্যমে জাতীয় স্তরেও প্রচারাভিযান যাতে জ্বালানি ব্যবহারকারীদের প্রত্যেকের কাছে সংরক্ষণ নিয়ে বার্তা পৌঁছে দেওয়া যায়। পিসিআরএ এখনই ফেসবুক, ট্যুইটার, MyGov প্ল্যাটফর্মের মতো সামাজিক মাধ্যমেও পৌঁছে গিয়েছে।


    জ্বালানি বাঁচাতে দেশ জুড়ে যে নানারকম প্রচেষ্টা চলছে, তাকে আরও বাড়াতে পেট্রোলিয়াম ও প্রাকৃতিক গ্যাস মন্ত্রকের অধীনে পিসিআরএ এবং রাষ্ট্রায়ত্ত তেল সংস্থাগুলির প্রধান উদ্যোগ এই ‘সক্ষম’।


    SSS/AP/DM

    
    
    (Release ID: 1599568) Visitor Counter : 7
    
    
      Read this release in: English