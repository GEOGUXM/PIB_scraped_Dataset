      প্রতিরক্ষামন্ত্রক

      জেনারেল বিপিন রাওয়াত আজ চিফ অফ ডিফেন্স স্টাফ হিসাবে দায়িত্ব গ্রহণ করলেন
      Posted On: 01 JAN 2020 5:50PM by PIB Kolkata


    নয়াদিল্লি , ০১ জানুয়ারি, ২০২০


    জেনারেল বিপিন রাওয়াত আজ এখানে চিফ অফ ডিফেন্স স্টাফ হিসাবে দায়িত্ব গ্রহণ করেছেন। চিফ অফ ডিফেন্স স্টাফ (সিডিএস) জেনারেল রাওয়াত সেনাবাহিনীর তিন শাখার বিভিন্ন বিষয়ে প্রতিরক্ষা মন্ত্রীর মুখ্য সামরিক উপদেষ্টা হিসাবে কাজ করবেন। সেনাবাহিনীর তিন শাখার মধ্যে যৌথ পরিকল্পনা গ্রহণ ও সমন্বয়সাধনের পাশাপাশি, বরাদ্দকৃত বাজেটের পূর্ণ সদ্ব্যবহার, প্রতিরক্ষা সরঞ্জাম সংগ্রহে আরও সুসামঞ্জস্য, সেনাকর্মীদের প্রশিক্ষণ ও অভিযান পরিচালনার মতো গুরুত্বপূর্ণ ক্ষেত্রে জেনারেল রাওয়াত কার্যকর ভূমিকা পালন করবেন। জেনারেল রাওয়াত সেনাবাহিনীর তিন শাখার জন্য প্রতিরক্ষা সরঞ্জাম সংগ্রহ পরিকল্পনা প্রণয়নের পাশাপাশি, দেশীয় প্রযুক্তিতে অস্ত্রশস্ত্র ও অন্যান্য সরঞ্জামের উৎপাদনের ক্ষেত্রেও বড় ভূমিকা পালন করবেন।


    সাংবাদিকদের মুখোমুখী হয়ে জেনারেল রাওয়াত বাহিনীর তিন শাখার মধ্যে আরও সমন্বয় গড়ে তোলার পক্ষে জোরালো অঙ্গীকার করেন । তিনি বলেন , “আমি আপনাদের আশ্বস্ত করতে চাই যে, সেনাবাহিনী, নৌ-বাহিনী ও বিমানবাহিনী দলগতভাবে কাজ করবে এবং আমার দায়িত্ব হবে এই তিন শাখার মধ্যে সমন্বয় গড়ে তোলা।


    এর আগে আজ সাউথ ব্লকে সেনাবাহিনীর তিন শাখার পক্ষ থেকে জেনারেল রাওয়াত’কে গার্ড অফ অনার দেওয়া হয়। এই উপলক্ষে নৌ-সেনা প্রধান অ্যাডমিরাল করমবীর সিং, বায়ুসেনা প্রধান এয়ার চিফ মার্শাল আর কে এস ভাদৌরিয়া এবং সেনাপ্রধান জেনারেল মনোজ মুকুন্দ নারভানে উপস্থিত ছিলেন। জেনারেল রাওয়াত জাতীয় যুদ্ধ স্মারকে শহীদদের স্মৃতিতে পুষ্পার্ঘ্য অর্পণ করে শ্রদ্ধা জানান। সুদীর্ঘ ৪১ বছরের কর্মজীবনে জেনারেল রাওয়াত সাহসিকতা ও স্বতন্ত্র সেবার ক্ষেত্রে একাধিক পুরস্কার পেয়েছেন।


    SSS/BD/SB

    
    
    (Release ID: 1598182) Visitor Counter : 5
    
    
      Read this release in: English