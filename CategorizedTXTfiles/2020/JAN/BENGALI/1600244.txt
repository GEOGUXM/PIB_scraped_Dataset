      পর্যটনমন্ত্রক

      নাগরিকত্ব সংশোধনী আইন বা ৩৭০ ধারা রদের ফলে পর্যটনে কোনও প্রভাব পড়েনি; ‘২০১৯ সালে বিদেশি পর্যটকদের সংখ্যা বেড়েছে – শ্রী প্রহ্লাদ সিং প্যাটেল’
      Posted On: 22 JAN 2020 6:23PM by PIB Kolkata


    নয়াদিল্লি , ২২ জানুয়ারি, ২০২০


    জম্মু ও কাশ্মীর থেকে সংবিধানের ৩৭০ নম্বর ধারা রদ , রামমন্দির নিয়ে সুপ্রিম কোর্টের নির্দেশ কিংবা সদ্য সংসদে পাশ হওয়া নাগরিকত্ব সংশোধন আইনের দরুণ ২০১৯ সালে বিদেশি পর্যটক আগমনের সংখ্যায় কোনও প্রভাব পড়েনি। পরিসংখ্যান দিয়ে সংস্কৃতি ও পর্যটন মন্ত্রী শ্রী প্রহ্লাদ সিং প্যাটেল জা্নিয়েছেন, গত বছর দেশে বিদেশি পর্যটকদের সংখ্যা বেড়েছে। ২০১৯ – এর শেষ দুই মাসে ২০১৮’র ঐ দুই মাসের তুলনায় বিদেশি পর্যটকদের সংখ্যা বৃদ্ধি পেয়েছে।


    পর্যটক সংখ্যায় ক্রমবর্ধমান বৃদ্ধি প্রসঙ্গে তিনি বলেন , প্রধানমন্ত্রী শ্রী নরেন্দ্র মোদী স্বয়ং দেশের ব্র্যান্ড অ্যাম্বাসাডর হয়েছেন। তিনি বলেন, চীনের রাষ্ট্রপতি শি জিংপিং-কে আপ্যায়িত করার পর তামিলনাডু-তে চেন্নাইয়ের নিকটবর্তী মামাল্লাপুরমেও (মহাবলিপুরম নামেও অধিক পরিচিত) পর্যটক আগমনের সংখ্যা বেড়েছে। ৯টি দেশ তার নাগরিকদের জন্য ভ্রমণ সংক্রান্ত পরামর্শ জারি করা সত্ত্বেও ভারতে বিদেশি পর্যটক আগমনের ক্ষেত্রে অগ্রগতি লক্ষ্য করা গেছে।


    শ্রী প্যাটেল পরিসংখ্যান দিয়ে জানান , ২০১৮’র নভেম্বর মাসে ভারতে আগত বিদেশি পর্যটকের সংখ্যা ছিল ১০ লক্ষ ১২ হাজার ৫৬৯ । এই সংখ্যা ২০১৯ – এর নভেম্বরে ৭.৮ শতাংশ বেড়ে হয়েছে ১০ লক্ষ ৯১ হাজার ৯৪৬ । একইভাবে , ২০১৮’র ডিসেম্বরে আগত বিদেশি পর্যটকের সংখ্যা ছিল ১১ লক্ষ ৯১ হাজার ৪৯৮ । ২০১৯ – এর ডিসেম্বরে সংখ্যা বেড়ে হয়েছে ১২ লক্ষ ২৫ হাজার ৬৭২ । বিদেশি পর্যটক আগমনের সংখ্যা বৃদ্ধির সঙ্গে সঙ্গে বিদেশি মুদ্রা আয়ের পরিমাণও বেড়েছে। ২০১৮ সালের নভেম্বরে বিদেশি পর্যটকদের কাছ থেকে আয় হওয়া অর্থের পরিমাণ ছিল ১৬ হাজার ৫৮৪ কোটি টাকা। টাকার এই পরিমাণ ২০১৯ সালে বেড়ে হয়েছে ১৯ হাজার ৮৩১ কোটি টাকা। একইভাবে , ২০১৮’র ডিসেম্বরে আয় হয়েছিল ১৯ হাজার ৪৭৪ কোটি টাকা, যা ২০১৯ – এর ডিসেম্বরে বেড়ে দাঁড়িয়েছে ২২ হাজার ৬১৭ কোটি টাকা। মন্ত্রকের পক্ষ থেকে আরও জানানো হয়েছে ৩৭০ ধারা বাতিলের এক মাস পর ২০১৯ – এর সেপ্টেম্বরে আগত বিদেশি পর্যটকদের সংখ্যা পূর্ববর্তী বছরের ঐ একই মাসের তুলনায় ৪.৩ শতাংশ এবং বিদেশি মুদ্রা আয়ের পরিমাণ ১১ শতাংশ বেড়েছে।


    CG/BD/SB

    
    
    (Release ID: 1600244) Visitor Counter : 3
    
    
      Read this release in: English