      অর্থমন্ত্রক

      জম্মু ও কাশ্মীরে ব্লক উন্নয়ন পরিষদগুলির নির্বাচন এক ঐতিহাসিক পদক্ষেপ : অনুরাগ ঠাকুর
      Posted On: 21 JAN 2020 12:00PM by PIB Kolkata


    নয়াদিল্লি , ১৯ জানুয়ারি, ২০২০


    কেন্দ্রীয় অর্থ তথা কর্পোরেট বিষয়ক প্রতিমন্ত্রী শ্রী অনুরাগ সিং ঠাকুর বলেছেন , একাধিক ঐতিহাসিক ভুলের জন্য জম্মু ও কাশ্মীর বিশেষভাবে ক্ষতিগ্রস্ত হয়েছে। এমনকি, এর বিরূপ প্রভাব পড়েছে এখানকার রাজনৈতিক ও আর্থ-সামাজিক উন্নয়নের ওপরেও । জম্মু ও কাশ্মী রের সার্বিক উন্নয়নে জন্য কেন্দ্রীয় সরকারের বিভিন্ন নীতি ও কর্মসূচির রূপায়ণ সম্পর্কিত তথ্য প্রচারের জন্য বিশেষ গণজ্ঞাপন কর্মসূচির দ্বিতীয় দিনে আজ জম্মুর নাগরোটাতে বিভিন্ন উন্নয়নমূলক কর্মসূচির সূচনা করে শ্রী ঠাকুর একথা বলেন।


    এক বিশাল জনসভায় শ্রী ঠাকুর আরও বলেন , জম্মু ও কাশ্মীরে ব্লক উন্নয়ন পরিষদগুলির নির্বাচন এক ঐতিহাসিক পদক্ষেপ। এই পদক্ষেপের ফলে স্থানীয় স্বশাসিত সংস্থাগুলি নীতি প্রণয়নকারী কর্তৃপক্ষ হয়ে উঠেছে। বিগত ৭২ বছর স্বশাসিত সংস্থাগুলি এই অধিকার থেকে বঞ্চিত ছিল। তিনি বলেন, গণতন্ত্রের অভিন্ন অঙ্গ হয়ে উঠতে তৃণমূল স্তরে অংশগ্রহণের ওপর সরকার গুরুত্ব দিচ্ছে, যাতে সাধারণ মানুষের আর্থ-সামাজিক ও রাজনৈতিক দিক থেকে ক্ষমতায়ন ঘটানো যায়। ব্লক উন্নয়ন পরিষদের সদস্যদের কেন্দ্রীয় সহায়তাপুষ্ট মৌলিক উন্নয়নমূলক প্রকল্পগুলি রূপায়ণের আহ্বান জানিয়ে তিনি বলেন, বহু দশক ধরে পরিষদগুলিকে তাদের ভূমিকা বাস্তবায়িত করা থেকে বঞ্চিত রাখা হয়েছে।


    কেন্দ্রীয় সরকারের বিভিন্ন কর্মসূচির রূপায়ণ প্রসঙ্গে শ্রী ঠাকুর বলেন , কেন্দ্রশাসিত জম্মু ও কাশ্মীর, আয়ুষ্মান ভারত, প্রধানমন্ত্রী আবাস যোজনা, উজ্জ্বলা যোজনা এবং স্বচ্ছ ভারত কর্মসূচি রূপায়ণের ক্ষেত্রে অসাধারণ কাজ করেছে। স্বচ্ছ ভারত মিশন ও সৌভাগ্য যোজনার আওতায় ধার্য লক্ষ্য অর্জনে তিনি জম্মু ও কাশ্মীর প্রশাসনের ভূমিকার প্রশংসা করেন।


    প্রধানমন্ত্রী স্বয়ং কেন্দ্রশাসিত জম্মু ও কাশ্মীরের সার্বিক উন্নয়নে সর্বোচ্চ অগ্রাধিকার দিচ্ছে জানিয়ে শ্রী ঠাকুর বলেন , আয়ুষ্মান ভারত কর্মসূচি রূপায়ণে জম্মু ও কাশ্মীর প্রথম সারিতে এসেছে এবং প্রধানমন্ত্রী আবাস যোজনার আওতায় ১৮ হাজারেরও বেশি গৃহ নির্মাণ সম্ভব হয়েছে। কেন্দ্রশাসিত এই অঞ্চলটি উজ্জ্বলা যোজনার আওতায় ১০০ শতাংশ সাফল্য পেয়েছে। তৃণমূল স্তরের মানুষের উপকারে কেন্দ্রীয় সহায়তাপুষ্ট বিভিন্ন প্রকল্পের রূপায়ণ ত্বরান্বিত করতেও তিনি সংশ্লিষ্ট কর্তৃপক্ষগুলিকে আহ্বান জানান।


    শ্রী ঠাকুর বলেন , দেশে সার্বিক উন্নয়ন ও কল্যাণের ক্ষেত্রে প্রত্যক্ষ সুবিধা হস্তান্তর বা ডিবিটি ব্যবস্থা আমূল পরিবর্তন নিয়ে এসেছে। এই ব্যবস্থার ফলে সাধারণ মানুষের কল্যাণ সুনিশ্চিত হয়েছে এবং কাজকর্মে আরও স্বচ্ছতা এসেছে। জম্মু ও কাশ্মীরে ক্রীড়া প্রতিভা সম্পর্কে শ্রী ঠাকুর বলেন, এই কেন্দ্রশাসিত অঞ্চলের ক্রীড়া পরিকাঠামোয় মানোন্নয়ন ঘটানো হবে, যাতে এখানকার সম্ভাবনাময় ও প্রতিভাবান তরুণদের খেলাধূলায় আরও আকৃষ্ট করা যায়।


    2


    শ্রী ঠাকুর জম্মু ও কাশ্মীরের মানুষকে তাঁদের অতীত ভুলে নতুন ভারত গড়ে তোলার প্রচেষ্টায় সামিল হওয়ার আহ্বান জানান। এর আগে তিনি নাগরোটা প্রাথমিক স্বাস্থ্য কেন্দ্রের জন্য একটি অ্যাম্বুলেন্স দান করেন এবং আশ্বাস দেন সাধারণ মানুষের বাড়িতে মৌলিক স্বাস্থ্য পরিষেবা পৌঁছে দিতে শীঘ্রই পরীক্ষামূলকভাবে একটি ভ্রাম্যমাণ স্বাস্থ্য পরিষেবা প্রদানকারী গাড়ির ব্যবস্থা করা হবে।


    CG/BD/SB

    
    
    (Release ID: 1599930) Visitor Counter : 8
    
    
      Read this release in: English