      মন্ত্রিসভারঅর্থনৈতিকবিষয়সংক্রান্তকমিটি

      উত্তরপূর্ব প্রাকৃতিক গ্যাস পাইপলাইন গ্রীড স্হাপনের জন্য ইন্দ্রধনুষ গ্যাস গ্রীড লিমিটেডকে ভায়াবিলিটি গ্যাপ ফান্ডিং হিসেবে মূলধন অনুদানের প্রস্তাবে মন্ত্রিসভার সায়
      Posted On: 08 JAN 2020 10:38PM by PIB Kolkata


    নয়াদিল্লি , ০৮ জানুয়ারী , ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে আজ কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে উত্তরপূর্ব প্রাকৃতিক গ্যাস পাইপলাইন গ্রীড স্হাপনের জন্য ইন্দ্রধনুষ গ্যাস গ্রীড লিমিটেডকে ভায়াবিলিটি গ্যাপ ফান্ডিং হিসেবে মূলধন অনুদানের প্রস্তাবে ছাড়পত্র মিলেছে। মন্ত্রীসভার এই সিদ্ধান্ত অনুযায়ী এই গ্যাস গ্রীড প্রকল্প স্হাপনের আনুমানিক ৯ হাজার ২৬৫ কোটি টাকা খরচের মধ্যে ৬০ শতাংশ গ্যাপ ফান্ডিং বা মূলধনী অনুদান হিসেবে যোগান দেওয়া হবে। ভায়াবিলিটি গ্যাপ ফান্ডিং হিসেবে মূলধনী অনুদানের সর্বোচ্চ পরিমাণ প্রকল্প খাতে মোট খরচের ৬০ শতাংশে সীমাবদ্ধ রাখা হয়েছে।


    কেন্দ্রীয় পেট্রোলিয়াম ও প্রাকৃতিক গ্যাস মন্ত্রক এই গ্যাস লাইন প্রকল্পের গুরুত্বপূর্ণ ক্ষেত্রগুলিকে চিহ্নিত করবে এবং এগুলির জন্য মূলধনী অনুদান বরাদ্দের সংস্হান করবে। প্রকল্প রূপায়ণ প্রক্রিয়ায় নজরদারির জন্য পেট্রোলিয়াম ও প্রাকৃতিক গ্যাস মন্ত্রক, ব্যয় নির্বাহ দপ্তর, উত্তরপূর্বাঞ্চল উন্নয়ন মন্ত্রক, পরিবেশ ও জলবায়ু মন্ত্রক এবং সার দপ্তরের আধিকারিকদের নিয়ে একটি কমিটি গঠন করার প্রস্তাব রয়েছে। প্রস্তাবিত এই কমিটি নির্দিষ্ট সময়ের ব্যবধানে প্রকল্পের রূপায়ণে অগ্রগতি পর্যালোচনা করবে এবং রূপায়ণ প্রক্রিয়ার কাজ সুষ্ঠুভাবে সম্পন্ন করার জন্য বাধা-বিপত্তিগুলি দূর করতে প্রয়োজনীয় পদক্ষেপ করবে।


    উত্তর-পূর্ব প্রাকৃতিক গ্যাস পাইপলাইন গ্রীডে মোট দৈর্ঘ্য হবে ১ হাজার ৬৫৬ কিলোমিটার। এই প্রকল্প রূপায়ণে আনুমানিক খরচ ধরা হয়েছে ৯ হাজার ২৬৫ কোটি টাকা। পরিকল্পনা অনুযায়ী উত্তরপূর্বের ৮টি রাজ্যকে এই গ্যাস পাইপলাইন গ্রীডের সঙ্গে যুক্ত করা হবে।


    গ্যাস পাইপলাইনের এই প্রকল্পটির ফলে উত্তরপূর্বের ৮টি রাজ্যেই অনুকূল শিল্পের পরিবেশে গড়ে উঠবে। এই রাজ্যগুলিতে জ্বালানী হিসেবে কেরোসিন ও কাঠের ব্যবহার কমবে। এমনকি পরিবেশ বান্ধব প্রাকৃতিক গ্যাস ব্যাবহারের ফলে সমগ্র উত্তর পূর্বাঞ্চলে প্রাকৃতিক পরিবেশের উন্নতি ঘটবে। একইসঙ্গে এই রাজ্যগুলির মানুষের দৈনন্দিন জীবনযাপনের মান বাড়বে এবং এই অঞ্চলে প্রাকৃতিক গ্যাসের অনুসন্ধান ও উত্তোলন সংক্রান্ত কাজকর্ম আরও ত্বরান্বিত হবে বলে মনে করা হচ্ছে।


    CG/ BD /NS

    
    
    (Release ID: 1598880) Visitor Counter : 4