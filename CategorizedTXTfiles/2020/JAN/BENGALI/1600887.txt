      প্রধানমন্ত্রীরদপ্তর

      দিল্লিতে জাতীয় সমর শিক্ষার্থী বাহিনীর শোভাযাত্রায় প্রধানমন্ত্রী
      Posted On: 28 JAN 2020 8:56PM by PIB Kolkata


    নয়াদিল্লি, ২৮ জানুয়ারি, ২০২০


    প্রধানমন্ত্রী শ্রী নরেন্দ্র মোদী আজ দিল্লিতে জাতীয় সমর শিক্ষার্থী বাহিনীর (এনসিসি) শোভাযাত্রায় উপস্থিত ছিলেন।


    প্রধানমন্ত্রী, এনসিসি-র এই শোভাযাত্রায় বিভিন্ন শাখার ক্যাডেটদের মার্চ-পাস্ট প্রত্যক্ষ করেন এবং অভিবাদন গ্রহণ করেন। মৈত্রীভাবাপন্ন ও প্রতিবেশী দেশগুলির ক্যাডেটরাও এনসিসি-র এই শোভাযাত্রায় সামিল হয়।


    সাংস্কৃতিক অনুষ্ঠানের পাশাপাশি, এনসিসি ক্যাডেটরা প্রধানমন্ত্রীর সামনে দুঃসাহসিক ক্রীড়া, সঙ্গীত, ফলিত শিল্পকলা সহ বিভিন্ন ক্ষেত্রে নিজেদের দক্ষতা প্রদর্শন করেন। এনসিসি-র মেধাবী ও প্রতিভাসম্পন্ন ক্যাডেটদের প্রধানমন্ত্রী পুরস্কৃত করেন।


    এই উপলক্ষে এক সমাবেশে শ্রী মোদী বলেন, দেশের জন্য যুবসমাজের নিয়মানুবর্তিতা, একাগ্রতা ও নিষ্ঠার মানসিকতাগুলিকে আরও দৃঢ় করে তুলতে এনসিসি এক গুরুত্বপূর্ণ মঞ্চ। তিনি আরও বলেন, যুব সম্প্রদায়ের মধ্যে এ ধরনের মূল্যবোধ দেশের উন্নয়ন ও অগ্রগতিতে সহায়ক হবে।


    প্রধানমন্ত্রী ভারতকে বিশ্বের অন্যতম নবীন দেশ হিসেবে বর্ণনা করে বলেন, দেশের জনসংখ্যার ৬৫ শতাংশের বেশি মানুষ ৩৫ বছরের কম বয়সী। “আমরা এ নিয়ে গর্বিত তবে, আমাদের চিন্তাভাবনার ক্ষেত্রেও নবীন হওয়া প্রয়োজন” বলে প্রধানমন্ত্রী মন্তব্য করেন। তিনি বলেন, চিন্তাভাবনার ক্ষেত্রে নবীন হওয়ার অর্থ এই নয় যে, বিভিন্ন সমস্যার দ্রুত সমাধানসূত্র খুঁজে পেতে শ্লথ হওয়ার অবকাশ আছে। “আর এটাই হল নবীন মানসিকতার প্রত্যাশা এবং এটাই নবীন ভারতের মূল রূপ” বলে তিনি অভিমত প্রকাশ করেন।


    তিনি আরও বলেন, “পুরনো চ্যালেঞ্জগুলি মোকাবিলার সঙ্গে সঙ্গে আমরা বর্তমান বিষয়গুলির প্রয়োজনীয়তার বিষয়েও যত্নশীল হব, আমরা ভবিষ্যতে আমাদের প্রত্যাশাগুলি পূরণের লক্ষ্যে কাজ করব। তিনি বলেন, ভারত আজ তরুণ মানসিকতা ও উৎসাহ নিয়ে এগিয়ে চলেছে। “আজ ভারতের এক তরুণ মানসিকতা ও হৃদয় রয়েছে এবং এজন্যই এই ভারত সার্জিকাল স্ট্রাইক, এয়ার স্ট্রাইক ও জঙ্গি শিবিরগুলিতে সরাসরি আঘাত হানতে সক্ষম হয়েছে” বলে তিনি মন্তব্য করেন। প্রধানমন্ত্রী বলেন, তরুণ মানসিকতা এটাই চায়, সকলকে সঙ্গে নিয়ে এগিয়ে যেতে, একজনকেও পিছনে রেখে নয়। শ্রী মোদী বলেন, “এই মানসিকতা সম্বল করেই আমরা বোড়ো চুক্তি স্বাক্ষর করেছি, যেখানে সংশ্লিষ্ট সকল পক্ষের সঙ্গে আলোচনা করা হয়েছে ও চুক্তিও স্বাক্ষরিত হয়েছে।”


    উত্তর-পূর্বের উন্নয়নমূলক প্রচেষ্টাগুলির কথা উল্লেখ করে প্রধানমন্ত্রী বলেন, এই অঞ্চলের উন্নয়নের পাশাপাশি সংশ্লিষ্ট বিভিন্ন পক্ষকে সঙ্গে নিয়ে উদার মানসিকতা ও খোলা মনে আলোচনা শুরু হয়েছিল। এর পরিণতিই হল বোড়ো চুক্তি স্বাক্ষর। প্রধানমন্ত্রী বলেন, “এটাই নবীন ভারতের চিন্তাভাবনা। আমরা প্রত্যেককে সঙ্গে নিয়ে, প্রত্যেকের অগ্রগতি ঘটিয়ে এবং প্রত্যেকের আস্থা অর্জন করে দেশকে এগিয়ে নিয়ে চলেছি।”


    CG/BD/DM

    
    
    (Release ID: 1600887) Visitor Counter : 6
    
    
      Read this release in: English