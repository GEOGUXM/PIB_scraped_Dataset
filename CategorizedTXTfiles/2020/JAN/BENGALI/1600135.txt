      তথ্যওসম্প্রচারমন্ত্রক

      নদীয়ার কৃষ্ণনগরে পিআইবি কলকাতার মিডিয়া কর্মশিবির ‘বার্তালাপ’
      Posted On: 22 JAN 2020 4:40PM by PIB Kolkata


    কৃষ্ণনগর, নদীয়া , ২২ জানুয়ারি, ২০২০


    কেন্দ্রীয় সরকারের সহায়তাপুষ্ট বিভিন্ন কল্যাণমূলক কর্মসূচি ও প্রকল্প সম্পর্কিত তথ্য জনসাধারণের কাছে আরও বেশি করে পৌঁছে দিতে নদীয়া জেলার ছোট ও মাঝারি মাপের সংবাদপত্রগুলির প্রতিনিধিদের নিয়ে আজ প্রেস ইনফরমেশন ব্যুরো কলকাতার পক্ষ থেকে গণমাধ্যম শীর্ষক কর্মশিবির ‘বার্তালাপ’ – এর আয়োজন করা হয়। এই শিবিরে পিআইবি-র মিডিয়া সংক্রান্ত বিভিন্ন তথ্য সংবাদ প্রতিনিধিদের জানানো হয়।


    পিআইবি কলকাতার অতিরিক্ত মহানির্দেশক শ্রীমতী জেন নামচু কর্মশিবিরে কেন্দ্রীয় সরকারের বিভিন্ন প্রকল্প ও কর্মসূচি সম্পর্কে প্রকৃত তথ্য প্রদানকারী পিআইবি -র কাজকর্ম সম্পর্কে নদীয়া জেলায় কর্মরত সংবাদ প্রতিনিধিদের বিস্তারিত জানান। এই কর্মশিবিরে অংশগ্রহণকারী সংবাদ প্রতিনিধিরা দৈনন্দিন কাজকর্মের ক্ষেত্রে যে ধরণের সমস্যার সম্মুখীন হয়ে থাকেন, তার উল্লেখ করেন। প্রবীণ সাংবাদিক শ্রী তরুণ গোস্বামী মানুষের কল্যাণে রূপায়িত সরকারের বিভিন্ন কর্মসূচি সম্পর্কিত প্রকৃত তথ্য সংগ্রহের ক্ষেত্রে পিআইবি’র সংবাদ, প্রবন্ধ ও আলোকচিত্রের ব্যাপারে সাংবাদিকদের জানান । কেন্দ্রীয় সহায়তাপুষ্ট প্রকল্পগুলির সুযোগ -সুবিধা কিভাবে সাধারণ মানুষের কাছে পৌঁছে দেওয়া যায়, সে সম্পর্কে তাঁদের সচেতন করে তুলতে পিআইবি-র তথ্য কাজে লাগানোর জন্য তিনি সংবাদ প্রতিনিধিদের অনুরোধ জানান। কর্মশিবিরে সাংবাদিকদের জানানো হয় যে, পিআইবি-র সংবাদ, আলোকচিত্র, ইনফোগ্রাফিক্স ও অন্যান্য মিডিয়া সংক্রান্ত কার্যবিবরণী সংস্থার ওয়েবসাইট, ফেসবুক এবং ট্যুইটার অ্যাকাউন্ট থেকে বাংলা ছাড়াও হিন্দি ও ইংরাজি সহ অন্যান্য ভারতীয় ভাষাতেও পাওয়া যায়।


    জেলার অগ্রণী ব্যাঙ্ক ইউনাইটেড ব্যাঙ্ক অফ ইন্ডিয়ার আধিকারিক শ্রী বিমল কুমার ভট্টাচার্য , কেন্দ্রীয় সরকারের বিভিন্ন আর্থিক কর্মসূচি, যেমন – প্রধানমন্ত্রী জনধন যোজনা, প্রধানমন্ত্রী আবাস যোজনা, প্রধানমন্ত্রী শস্য বিমা যোজনা, প্রধানমন্ত্রী জীবন জ্যোতি যোজনা, অটল পেনশন যোজনা, প্রবীণ নাগরিক সঞ্চয় প্রকল্প, সুকন্যা সমৃদ্ধি যোজনা প্রভৃতি সম্পর্কে সংবাদ প্রতিনিধিদের অবহিত করেন। শিবিরে প্রায় ৫০ জন সাংবাদিক অংশ নেন এবং মতবিনিময় অনুষ্ঠানে যোগ দেন।


    কৃষ্ণনগর পরিবেশ বন্ধু সংগঠনের সচিব মহম্মদ ইনাসুদ্দিন কৃষ্ণনগর সহ নদীয়া জেলায় পরিবেশের সুরক্ষা সহ প্লাস্টিক মুক্ত করার লক্ষ্যে যে উদ্যোগ গ্রহণ করা হয়েছে , সে সম্পর্কে বিশদ জানান। তিনি বলেন, জেলায় প্লাস্টিক নির্মিত ক্যারিব্যাগ ও থার্মোকলের ব্যবহার সম্পূর্ণভাবে নিষিদ্ধ করা হয়েছে। প্লাস্টিকের মতো ক্ষতিকারক সামগ্রীর ব্যবহার বন্ধে জনসচেতনতা গড়ে তুলতে সংবাদ মাধ্যমের এগিয়ে আসার প্রচেষ্টার তিনি প্রশংসা করেন। জেলায় নাবার্ডের ডেপুটি ম্যানেজার ডঃ অমৃত চট্টোপাধ্যায় স্বনির্ভর গোষ্ঠীগুলিকে বিভিন্ন ক্ষেত্রে ঋণ সহায়তার কথা জানান। এছাড়াও, কৃষি বিপণন পরিকাঠামো কর্মসূচি, ফসল বিমা যোজনা, শস্য ঋণ, ডেয়ারি পরিকাঠামো উন্নয়ন তহবিল প্রভৃতি খাতে মহিলাদের ঋণ সহায়তায় গুরুত্ব দেওয়া হচ্ছে বলেও ডঃ চট্টোপাধ্যায় জানান।


    শিবিরে পিআইবি কলকাতার মিডিয়া ও কম্যুনিকেশন অফিসার শ্রীমতী শ্রীজাতা সাহা সাহু ধন্যবাদ জ্ঞাপক ভাষণ দেন। সংবাদ মাধ্যমের প্রতিনিধিদের জন্য পিআইবি ’র ভূমিকা সম্পর্কে অডিও ভিস্যুয়াল উপস্থাপনা করা হয়, যেখানে পিআইবি’র নবরূপে সজ্জিত ওয়েবসাইটটি সহ বিভিন্ন ভাষা-ভিত্তিক সংস্করণের ব্যাপারে জানানো হয়।


    CG/BD/SB

    
    
    (Release ID: 1600135) Visitor Counter : 8
    
    
      Read this release in: English