      অর্থমন্ত্রক

      জিএসটি ব্যবস্থাকে আরও সুবিন্যস্ত করতে জাতীয় স্তরে দ্বিতীয় জিএসটি সম্মেলন
      Posted On: 08 JAN 2020 11:05PM by PIB Kolkata


    নয়াদিল্লি, ৭ জানুয়ারি, ২০২০


    কেন্দ্রীয় রাজস্ব সচিবের পৌরহিত্যে আজ নতুন দিল্লিতে রাজ্যগুলির কর কমিশনার ও কেন্দ্রীয় কর সংক্রান্ত মুখ্য কমিশনারদের জাতীয় স্তরের দ্বিতীয় পণ্য ও পরিষেবা কর (জিএসটি) সম্মেলন আয়োজিত হয়। সম্মেলনে জিএসটি ব্যবস্থাকে আরও সুবিন্যস্ত করার পাশাপাশি, রাজস্ব ক্ষতি হ্রাস করার বিষয়েও বিস্তারিত আলোচনা হয়েছে। জাতীয় স্তরের এই সম্মেলনে কর প্রশাসন ব্যবস্থার সঙ্গে যুক্ত আধিকারিকরা কর সংগ্রহ ব্যবস্থায় সঙ্গতি গড়ে তোলা এবং সংগ্রহ প্রক্রিয়ায় সেরা পন্থাপদ্ধতিগুলি নিয়ে নিজেদের অভিজ্ঞতা বিনিময় করেন। এছাড়াও, সম্মেলনে কর প্রশাসনের সঙ্গে যুক্ত বিভিন্ন সংস্থার মধ্যে তথ্য আদানপ্রদানের লক্ষ্যে উপযুক্ত ব্যবস্থাপনা গড়ে তোলা নিয়েও আলোচনা হয়েছে। উদ্দেশ্য, সুকৌশলে কর এড়ানোর প্রবণতা রোধ করে রাজস্ব সংগ্রহ বৃদ্ধি করা।


    একদিনের এই সম্মেলনে অসাধু পন্থা অবলম্বন করে বকেয়া অর্থ ফেরত এবং কৌশলে জিএসটি এড়ানোর মতো বিষয়গুলি খতিয়ে দেখতে কেন্দ্র ও রাজ্যস্তরের আধিকারিকদের নিয়ে একটি কমিটি গঠনের সিদ্ধান্ত হয়েছে। ইনপুট ট্যাক্স ক্রেডিট, এক্সপোর্ট-ইমপোর্ট মাশুল সহ অন্যান্য ক্ষেত্রে অসাধু পন্থা অবলম্বন করে বকেয়া অর্থ ফেরতের দাবি জানানোর মতো প্রতারণার ক্ষেত্রে আয়কর দপ্তরের তদন্তকারী শাখা তদন্ত করে দেখবে বলে স্থির হয়েছে। এছাড়াও, কর প্রশাসন ব্যবস্থার সঙ্গে যুক্ত বিভিন্ন প্রতিষ্ঠানের মধ্যে সমঝোতাপত্রও স্বাক্ষরিত হবে। করদাতাদের ইনপুট ট্যাক্স ক্রেডিটের ক্ষেত্রে গরমিল যাচাই করে দেখার বিষয়েও সম্মেলনে সিদ্ধান্ত হয়েছে।


    সম্মেলনে কেন্দ্রীয় কর সংগ্রহ জোনের মুখ্য কমিশনাররা ছাড়াও রাজ্য কর কমিশনার, সিবিডিটি ও সিবিআইসি-র আধিকারিক, সদস্য ও চেয়ারম্যানরা উপস্থিত ছিলেন।


    CG/BD/DM

    
    
    (Release ID: 1598887) Visitor Counter : 3
    
    
      Read this release in: English