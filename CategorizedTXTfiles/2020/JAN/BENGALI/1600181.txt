      কেন্দ্রীয়মন্ত্রিসভা

      নতুন এনআইটি-গুলির স্থায়ী ক্যাম্পাস নির্মাণে খরচের সংশোধিত হিসাব কেন্দ্রীয় মন্ত্রিসভা অনুমোদন করল
      Posted On: 22 JAN 2020 5:26PM by PIB Kolkata


    নয়াদিল্লি, ২২ জানুয়ারি, ২০২০


    প্রধানমন্ত্রী শ্রী নরেন্দ্র মোদীর পৌরহিত্যে নতুন দিল্লিতে আজ কেন্দ্রীয় মন্ত্রিসভার বৈঠকে নতুন এনআইটি-গুলির স্থায়ী ক্যাম্পাস নির্মাণের খরচের পরিবর্তিত হিসাব অনুমোদিত হয়। ২০২১-২২ অর্থবর্ষ পর্যন্ত এই আনুমানিক হিসাব ধরা হয়েছে ৪,৩৭১ কোটি ৯০ লক্ষ টাকা।


    ২০০৯ সালে এই এনআইটি-গুলি গড়ে তোলা হয়। ২০১০-১১ শিক্ষাবর্ষে সীমিত জায়গা এবং পরিকাঠামোর মধ্যে এই প্রতিষ্ঠানগুলির সাময়িক ক্যাম্পাসে ক্লাস শুরু হয়। নির্মাণের জন্য প্রয়োজনীয় জমি অধিগ্রহণের বিষয়টি অনেক পরে চূড়ান্ত হওয়ায় এই প্রকল্পের সম্ভাব্যতা বিচার করা সম্ভব হয়নি। এছাড়াও, নির্মাণ কাজের জন্য প্রকৃত হিসাবের থেকে অনেক কম হিসাব ধরা হয়েছিল।


    সংশোধিত আনুমানিক খরচটি অনুমোদন পাওয়ার পর ২০২২-এর ৩১শে মার্চের মধ্যে এই এনআইটি-গুলি তাদের স্থায়ী ক্যাম্পাসে কাজ শুরু করতে পারবে। এই প্রতিষ্ঠানগুলির মোট ছাত্রছাত্রীর সংখ্যা দাঁড়াবে ৬,৩২০ জন।


    প্রযুক্তি ও কারিগরি ক্ষেত্রে জাতীয় স্তরে অত্যন্ত গুরুত্বপূর্ণ শিক্ষা প্রতিষ্ঠান হিসেবে এনআইটি-গুলি পরিচিত। এখানে উন্নতমানের কারিগরি শিক্ষা প্রদান করা হয়। এই প্রতিষ্ঠানগুলি থেকে উচ্চমানের কারিগরি মানবসম্পদ গড়ে তোলা যায় যার ফলে দেশ জুড়ে শিল্পোদ্যোগ স্থাপন এবং কর্মসংস্থানের সুযোগ সৃষ্টি হওয়ার প্রভূত সম্ভাবনা তৈরি হবে।


    CG/CB/DM

    
    
    (Release ID: 1600181) Visitor Counter : 3
    
    
      Read this release in: English