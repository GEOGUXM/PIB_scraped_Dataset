      প্রধানমন্ত্রীরদপ্তর

      “কৃষি কর্মণ” পুরস্কার বিতরণ অনুষ্ঠানে প্রধানমন্ত্রী শ্রী নরেন্দ্র মোদীর ভাষণ
      Posted On: 08 JAN 2020 10:54PM by PIB Kolkata


    নয়াদিল্লি, ০২ জানুয়ারি, ২০২০


    আপনাদের সবাইকে নমস্কার। সবার আগে আপনাদের সকলকে নববর্ষের শুভেচ্ছা। পাশাপাশি, ফসল কাটার উৎসব সংক্রান্তির জন্যও আপনাদের শুভেচ্ছা জানাই।


    কর্ণাটকের জনপ্রিয় মুখ্যমন্ত্রী প্রজা-বান্ধব শ্রী ইয়েদুরাপ্পাজী, আমার কেন্দ্রীয় মন্ত্রিসভার সহযোগী এবং দেশে কৃষি আন্দোলনের নেতা শ্রী নরেন্দ্র সিং তোমারজী, শ্রী সদানন্দ গৌড়াজী, শ্রী প্রহ্লাদ যোশীজী, মণিপুরের মুখ্যমন্ত্রী শ্রী এন বীরেন সিংজী, উত্তরাখন্ডের মুখ্যমন্ত্রী শ্রী ত্রিবেন্দ্র সিং রাওয়াতজী, কেন্দ্র ও কর্ণাটক সরকারের অন্যান্য মন্ত্রী, সাংসদ, বিধায়ক ও অন্যান্য রাজ্য থেকে আসা প্রতিনিধিগণ এবং এখানে উপস্থিত বিপুল সংখ্যক কৃষক ভাই ও বোনেরা।


    নতুন বছর, নতুন দশকের গোড়াতেই দেশের অন্নদাতা আমাদের কৃষক ভাই-বোনদের দর্শন পাওয়া আমার জন্য অত্যন্ত সৌভাগ্যের বিষয়। আমি ১৩০ কোটি দেশবাসীর পক্ষ থেকে দেশের প্রত্যেক কৃষককে নতুন বছরের শুভেচ্ছা জানাই। দেশের জন্য অন্ন উৎপাদনকারী কৃষকদের কৃতজ্ঞতা জানাই। আপনাদের মতো কৃষকদের পরিশ্রমের ফলেই আজ ভারত অন্ন উৎপাদনে রেকর্ড স্তরে পৌঁছেছে।


    দেশের কৃষিকে এগিয়ে নিয়ে নিয়ে যাওয়া কৃষক বন্ধুদের এবং সংশ্লিষ্ট রাজ্যগুলিকে আজ এখানে সম্মানিত করার সৌভাগ্য হ’ল। কৃষি কর্মণ বিজেতা সমস্ত কৃষক বন্ধুদের আমি অনেক অনেক শুভেচ্ছা জানাই, তাঁদের প্রচেষ্টার প্রশংসা জানাই।


    আজই এখানে তামিলনাডু ও কর্ণাটকের মৎস্যজীবীদের গভীর সমুদ্রে মাছ ধরার নৌকা এবং ট্রান্সপন্ডার্স প্রদান করা হয়েছে। সেজন্য আমি সমস্ত মৎস্যজীবী ভাইদের অনেক অনেক শুভেচ্ছা জানাই।


    বন্ধুগণ, কৃষি কর্মণ পুরস্কারের সঙ্গে আজ কর্ণাটকের মাটি, আরেকটি ঐতিহাসিক ঘটনার সাক্ষী হয়েছে। আজ প্রধানমন্ত্রী কৃষি সম্নান নিধির মাধ্যমে ৮ কোটিতম কৃষক বন্ধুর ব্যাঙ্ক অ্যাকাউন্টে সরাসরি অর্থ জমা করা হয়েছে। এত কম সময়ে এই সাফল্য অর্জন করা কম কথা নয়। শুধু তাই নয়, আজ এই কর্মসূচির সঙ্গেই দেশের ৬ কোটি কৃষক পরিবারের ব্যাঙ্ক অ্যাকাউন্টে ১২ হাজার কোটি টাকা জমা করা হয়েছে।


    বন্ধুগণ, দেশে একটা সময় ছিল, যখন সরকারের পক্ষ থেকে গরিবদের জন্য ১ টাকা পাঠানো হলে মাত্র ১৫ পয়সা গরিবরা হাতে পেতেন, বাকি ৮৫ পয়সা দালালদের পকেটে ঢুকতো। কিন্তু আজ তাঁরা পুরোটাই পান। আমি কর্ণাটক সহ সারা দেশের সেই রাজ্য সরকারগুলিকে অনেক অনেক অভিনন্দন জানাই, যারা সুফলভোগী কৃষকদের চিহ্নিতকরণের কাজ দ্রুততার সঙ্গে এগিয়ে নিয়ে যাচ্ছে।


    নতুন বছরে আমার আশা, যে রাজ্যগুলি পিএম-কিষাণ সম্মান যোজনার সঙ্গে যুক্ত হয়নি, তারাও এ বছর এই প্রকল্পের সঙ্গে যুক্ত হবে। এই প্রকল্প অমুক দলের, আমাদের নয়, এই প্রকল্প বাস্তবায়িত করলে অমুক দলের লাভ হবে – এই ভাবনা এবং কর্মসংস্কৃতি দেশের জনগণের অনেক ক্ষতি করেছে।


    এ ধরণের রাজনীতি কৃষকদের কখনও শক্তিশালী হয়ে উঠতে দেয়নি।


    আপনাদের প্রয়োজনীয়তা, ভাবনাচিন্তা আমাদের সরকার বুঝেছে। আমরা কৃষিকে ভাগ ভাগ করে না দেখে সামগ্রিক দৃষ্টিকোণ থেকে দেখেছি। আর এই ক্ষেত্রের সঙ্গে যুক্ত সমস্যাগুলির মোকাবিলায় সামগ্রিকভাবে চেষ্টা চালাচ্ছি।


    বন্ধুগণ, কয়েক দশক ধরে ঝুলে থাকা কয়েকশো সেচ প্রকল্প বাস্তবায়ন থেকে শুরু করে ফসল বিমার সঙ্গে যুক্ত জটিল নিয়মগুলির পরিবর্তন, সয়েল হেলথ কার্ড বা ইউরিয়ায় ১০০ শতাংশ নিমের প্রলেপ – আমরা সর্বদাই কৃষকদের হিতকে অগ্রাধিকার দিয়েছি। অনেক বছর ধরে কৃষকদের দাবি ছিল যে, ন্যূনতম সমর্থন মূল্য দেড় গুণ বাড়ানো হোক। আমাদের সরকার এই ঐতিহাসিক সিদ্ধান্তও নিয়েছে।


    ভাই ও বোনেরা, আপনাদের বর্তমান সমস্যাগুলি সমাধানের পাশাপাশি, আপনাদের ভবিষ্যৎ প্রয়োজনগুলির দিকেও আমাদের নজর রয়েছে। কৃষকদের শস্য, ফল, ফুল, সব্জি সংরক্ষণে যাতে কোনও অসুবিধা না হয়, সেদিকে লক্ষ্য রেখে সারা দেশে হিমঘরগুলির ক্ষমতা বৃদ্ধি করা হচ্ছে। কৃষক যাতে তাঁদের ফসল দেশের যে কোনও অংশে বৈদ্যুতিন বাজারে বিক্রি করতে পারে, সেজন্য ই-ন্যাম নেটওয়ার্কের বিস্তার ঘটানো হচ্ছে।


    বন্ধুগণ, গবাদি পশুর রোগের খরচ কমাতে, এদের পা ও মুখের রোগ মোকাবিলায় জাতীয় স্তরে টিকাকরণ অভিযান শুরু করা হয়েছে। কৃষক নিজের ক্ষেতে যাতে সৌরবিদ্যুৎ উৎপন্ন করে ন্যাশনাল গ্রিডে বিক্রি করতে পারে, সেদিকে লক্ষ্য রেখে পিএম-কুসুম যোজনা চালু করা হয়েছে।


    বন্ধুগণ, ভারতের অর্থ-ব্যবস্থাকে ৫ ট্রিলিয়ন ডলার পর্যন্ত পৌঁছে দিতে দেশের কৃষি ক্ষেত্রে অত্যন্ত গুরুত্বপূর্ণ ভূমিকা রয়েছে। এর জন্য আমাদের সরকার নগদে ফসল ক্রয় এবং রপ্তানি-কেন্দ্রিক কৃষি ব্যবস্থা গড়ে তোলার দিকে জোর দিয়েছে।


    কৃষি পণ্য রপ্তানির ক্ষেত্রে পুরাতন কাল থেকেই দক্ষিণ ভারত গুরুত্বপূর্ণ ভূমিকা পালন করে আসছে। দক্ষিণ ভারতের আবহাওয়া এখানকার মাটি এবং সমুদ্রপথে সারা পৃথিবীর সঙ্গে যোগাযোগ – দক্ষিণ ভারতের এই শক্তিকে আমরা নতুন ভারতের কৃষি রপ্তানিকেও শক্তিশালী করে তুলতে চাই।


    ভাই ও বোনেরা, কর্ণাটক হোক কিংবা কেরল, অন্ধ্র হোক কিংবা তেলেঙ্গানা অথবা তামিলনাডু – এই অঞ্চলের বাগিচা ফসল এবং নানা মশলার প্রক্রিয়াকরণ এবং রপ্তানির ক্ষেত্রে ব্যাপক সম্ভাবনা রয়েছে। সেজন্য এগ্রিকালচারাল অ্যান্ড প্রসেসড্‌ প্রোডাক্টস্‌ এক্সপোর্ট ডেভেলপমেন্ট অথরিটির মাধ্যমে বিশেষ অ্যাকশন প্ল্যান গড়ে তোলা হয়েছে। এর মাধ্যমে কর্ণাটকও লাভবান হয়েছে।


    সরকার বেলগাঁও ও মাইশোরের আতা ফল; চিক্কাবল্লাপুরা এবং বেঙ্গালুরুর গোলাপী পেঁয়াজ; চিক্কামাঙ্গালুরু, কোডাগু এবং হাসনের কফি এবং লালমরিচের ফলনকে উৎসাহ যোগাতে বিশেষ ক্লাস্টার চিহ্নিত করেছে। আমরা প্রত্যেক ব্লক এবং জেলার বিশেষ পণ্যকে চিহ্নিত করে তার মূল্য সংযোজনের মাধ্যমে রপ্তানি ক্ষেত্রে অনেক সুফল পাওয়ার চেষ্টা করছে।


    বন্ধুগণ, আমাদের সরকারের এইসব প্রচেষ্টার ফলেই ভারত মশলা উৎপাদন ও রপ্তানিতে অনেক উন্নতি করেছে।ভারতে মসলা উৎপাদন ২৫লক্ষ টনেরও বেশি বৃদ্ধি পেয়েছে, রপ্তানিও ১৫হাজার কোটি টাকা থেকে বৃদ্ধি পেয়ে প্রায় ১৯হাজার কোটি টাকায় পৌঁছে গেছে।


    মসলার মধ্যে শুধু হলুদ রপ্তানি বিগত ৫ বছরে অনেক বেড়েছে। সরকার হলুদের নতুন এবং উন্নত বীজের গবেষণাকে উৎসাহ দিচ্ছে। তেলেঙ্গানা এখন হলুদ উৎপাদনের হাব হয়ে উঠেছে। কিন্তু কর্ণাটক সহঅন্যান্য রাজ্যেও আমরা হলুদ উৎপাদনে গতি বাড়িয়েছি।


    ভাই ও বোনেরা, দক্ষিণ ভারত নারকেল, কাজু, কফি ও রাবার চাষে অনেক বছর ধরেই উন্নত। দেশ ও বিশ্বের নারকেলের ক্রমবর্ধমান চাহিদা দেখে সরকার অন্যান্য বিষয়ের পাশাপাশি, নারকেল চাষীরা যাতে সঠিক মূল্য পান, সেদিকে লক্ষ্য রাখছে। সেজন্য নারকেল চাষীদের সংঘ বা সোসাইটি গড়ে তোলা হয়েছে। আমাকে বলা হয়েছে যে, কর্ণাটকে নারকেল চাষীদের প্রায় সাড়ে পাঁচশো সংঘ গড়ে উঠেছে।


    বন্ধুগণ, এতদ অঞ্চলে কাজু বাগানগুলির সম্প্রসারণের অপার সম্ভাবনা রয়েছে। সরকার উন্নত মানের কাজু চাষের জন্য কৃষক ও বাগিচা শ্রমিক ভাই ও বোনদের বীজ সরবরাহ করে উৎসাহ প্রদান করছে।


    এভাবে রাবার উৎপাদন ক্ষেত্র বৃদ্ধির জন্য অনেক উদ্যোগ নেওয়া হয়েছে। আমাদের লক্ষ্য হঅয়া উচিৎ, দেশের প্রয়োজন অনুসারে রাবার উৎপাদন যাতে আমাদের আমদানির ওপর নির্ভর করে না থাকতে হয়। আমাকে বলা হয়েছে যে, স্থানীয় রাবার বোর্ড প্রধানমন্ত্রী কৌশল বিকাশ যোজনার মাধ্যমে এখানকার অনেক যুবক-যুবতীদের প্রশিক্ষণ দিচ্ছে। নিশ্চিতভাবেই এর মাধ্যমে রাবার চাষ ও রাবার শিল্প উপকৃত হবে।


    বন্ধুগণ, কফি বাগিচাগুলি কর্ণাটক সহ দক্ষিণ ভারতের মর্যাদার প্রতীক। সরকার এই কফির ‘ভ্যালু চেন’কে শক্তিশালী করতে ইন্টিগ্রেটেড কফি ডেভেলপমেন্ট প্রোগ্রাম চালু করেছে। এই প্রকল্পের মাধ্যমে বিগত দু-তিন বছরে কফি উৎপাদন থেকে শুরু করে মোড়কীকরণ পর্যন্ত প্রত্যেক ধাপে বিশেষ সহযোগিতা ও উৎসাহ যোগানো হচ্ছে। ক্ষুদ্র উৎপাদক, স্বনির্ভর গোষ্ঠী এবং সহকারী সংঘগুলিকে বাজারীকরণের ক্ষেত্রে সহায়তা প্রদান করা হচ্ছে।


    বন্ধুগণ, বাগিচা চাষ ছাড়াও ডাল, তেল, মোটা দানার শস্য উৎপাদনে দক্ষিণ ভারতের অবদান দেশের অন্যান্য ভাগের তুলনায় বেশি। ভারতে ডাল উৎপাদনকে উৎসাহ যোগাতে যে বীজ হাবগুলি গড়ে তোলা হয়েছে, তার মধ্যে ৩০টিরও বেশি কেন্দ্র কর্ণাটক, অন্ধ্র, কেরল, তামিলনাডু এবং তেলেঙ্গানায় অবস্থিত। এভাবে মোটা দানার শস্যের জন্য যে বীজ হাব গড়ে তোলা হয়েছে, সেগুলির মধ্যে ১০টি দক্ষিণ ভারতে রয়েছে।


    বন্ধুগণ, দক্ষিণ ভারতের মৎস্য চাষ এবং মৎস্য রপ্তানি বৃদ্ধির অপার সম্ভাবনা রয়েছে। মৎস্য ক্ষেত্রকে আরও শক্তিশালী করে তোলার জন্য সরকার তিনটি স্তরে কাজ করছে।


    ]


    প্রথমত : গ্রামে গ্রামে মৎস্য চাষকে উৎসাহ যোগানো। জেলে ভাই ও বোনেদের আর্থিক সহায়তা।


    দ্বিতীয়ত : নীল বিপ্লব প্রকল্পের মাধ্যমে নৌকাগুলির আধুনিকীকরণ। এবং


    তৃতীয়ত : মৎস্য ব্যবসায় আমদানি-রপ্তানির ক্ষেত্রে আধুনিক পরিকাঠামো নির্মাণ।


    ভাই ও বোনেরা, মৎস্য চাষীদের কিষাণ ক্রেডিট কার্ড পরিষেবার সঙ্গে যুক্ত করা হচ্ছে। মৎস্য চাষীদের সুবিধার জন্য বড় নদী ও সমুদ্রে নতুন মৎস্য বন্দর নির্মাণ করা হচ্ছে। আধুনিক পরিকাঠামোর জন্য সাড়ে সাত হাজার কোটি টাকার বিশেষ তহবিল গঠন করা হয়েছে।


    নৌকাগুলির আধুনিকীকরণের জন্য সরকার নীল বিপ্লব প্রকল্পের জন্য রাজ্যগুলিকে ২ হাজার ৫০০ কোটি টাকারও বেশি অর্থ প্রদান করা হয়েছে। গভীর সমুদ্রে মৎস্য শিকারের জন্য মাছ ধরার নৌকাগুলির আধুনিকীকরণ করা হচ্ছে। ইসরোর সাহায্যে মৎস্যজীবীদের নিরাপত্তার জন্য নৌকাগুলিতে দিক-নির্দেশক উপকরণ বসানো হয়েছে। আজ এখানে আপনারা তামিলনাডু ও কর্ণাটকে এরকম অনেক সুফলভোগীদের দেখেছেন।


    বন্ধুগণ, কর্ণাটক সহ গোটা ভারতে জল সঙ্কট পরিস্থিতি মোকাবিলায় সরকার জল জীবন মিশনের মাধ্যমে প্রত্যেক বাড়িতে জল পৌঁছে দেওয়ার সংকল্প নিয়েছে। কিছুদিন আগে এই লক্ষ্যে আরেকটি অভিযান শুরু হয়েছে। সেই অভিযানের নাম হ’ল অটল ভূজল যোজনা। এর মাধ্যমে কর্ণাটক সহ দেশের ৭টি রাজ্যে ভূগর্ভস্থ জলস্তর বৃদ্ধির লক্ষ্যে পদক্ষেপ নেওয়া হচ্ছে।


    ভাই ও বোনেরা, সরকারের এতগুলি প্রচেষ্টার মাঝে আমি কৃষি কর্মণ পুরস্কারের পরিধি আরও বিস্তারের প্রয়োজনীয়তা অনুভব করছি। আমার অনুরোধ, দেশের পুষ্টি নিরাপত্তার দিকে লক্ষ্য রেখে কৃষি কর্মণ পুরস্কারকে পুষ্টিকর শস্য, বাগিচা চাষ এবং জৈব চাষের ক্ষেত্রে নতুন পুরস্কার চালু করা উচিৎ। তা হলে, এসব ক্ষেত্রে যাঁরা ভালো কাজ করছেন, সেই ব্যক্তি ও সংশ্লিষ্ট রাজ্যগুলি উৎসাহিত হবেন।


    ভাই ও বোনেরা, আগামী ২০২২ সালে আমাদের দেশ স্বাধীনতার ৭৫ বছর পূর্তি উৎসব পালন করবে। তখন এসব সংকল্প থেকে সিদ্ধির মাধ্যমেই আমরা আমাদের রাষ্ট্রনির্মাতাদের প্রতি শ্রদ্ধাঞ্জলি অর্পণ করবো। আজ আমাদের এখান থেকে কৃষকদের আয় দ্বিগুণ করার জন্য নতুন প্রাণশক্তি ও দায়বদ্ধতা নিয়ে এগিয়ে যেতে হবে।


    আমার পূর্ণ বিশ্বাস, আমাদের প্রতিটি সংকল্প অবশ্যই সিদ্ধ হবে। আরেকবার কৃষি কর্মণ পুরস্কার বিজেতা প্রত্যেক রাজ্য, প্রত্যেক কৃষক বন্ধুকে আমার পক্ষ থেকে অনেক অনেক শুভেচ্ছা, আপনাদের সবাইকে, দেশের প্রত্যেক কৃষককে নতুন বছর এবং সংক্রান্তির জন্য আন্তরিক শুভেচ্ছা জানাই।


    অনেক অনেক ধন্যবাদ।


    CG/SB/SB

    
    
    (Release ID: 1598883) Visitor Counter : 3