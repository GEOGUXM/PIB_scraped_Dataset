      কর্পোরেটবিষয়সংক্রান্তমন্ত্রক

      সরকার আরও বেশি বিনিয়োগের লক্ষ্যে ‘পূবে তাকাও নীতি’ নিয়ে কাজ করছে
      
      সরকারের উদ্দেশ্যই হ’ল কর দাতাদের সম্মান জানানো : অনুরাগ ঠাকুর

      Posted On: 16 JAN 2020 6:02PM by PIB Kolkata

    কলকাতা , ১৬ জানুয়ারি, ২০২০


    সরকার আরও বেশি বিনিয়োগ আনার লক্ষ্যে এবং দেশের উত্তর – পূর্বাঞ্চলের সার্বিক বিকাশ ত্বরান্বিত করতে ‘পূবে তাকাও নীতি’ নিয়ে প্রধানমন্ত্রী শ্রী নরেন্দ্র মোদীর নেতৃত্বে নিরন্তর কাজ করে চলেছে। এই লক্ষ্য পূরণ হলেই ২০২৫ সালের মধ্যে ভারতীয় অর্থ-ব্যবস্থাকে ৫ লক্ষ কোটি মার্কিন ডলারে নিয়ে যাওয়া সম্ভব বলে মন্তব্য করলেন কেন্দ্রীয় অর্থ তথা কর্পোরেট বিষয়ক প্রতিমন্ত্রী শ্রী অনুরাগ ঠাকুর। শ্রী ঠাকুর আজ কলকাতায় বণিকসভা মার্চেন্টস্‌ চেম্বার অফ কমার্স অ্যান্ড ইন্ডাস্ট্রি, ভারত চেম্বার অফ কমার্স, ক্যালকাটা চেম্বার অফ কমার্স, ডাইরেক্ট ট্যাক্সেস প্রফেশনালস্‌ অ্যাসোসিয়েশন - এর পক্ষ থেকে যৌথভাবে আয়োজিত এক বিশেষ সভায় ভাষণ দিচ্ছিলেন।


    তিনি আরও বলেন, প্রধানমন্ত্রী শ্রী নরেন্দ্র মোদী সাহসী ও বড় সিদ্ধান্ত গ্রহণের জন্য সুপরিচিত। ‘আমরা সাহসী ও দৃঢ় পদক্ষেপ গ্রহণে কখনও পিছ পা হইনি, ২০১৪ বা ২০১৯ কোনও সময়েই নয়’ বলেও শ্রী ঠাকুর মন্তব্য করেন। বর্তমান সরকার ব্যাঙ্কিং ব্যবস্থার কাজকর্মে আরও সঙ্গতি বজায় রাখতে ও দক্ষতা বাড়াতে ব্যাঙ্ক সংযুক্তিকরণের মতো গুরুত্বপূর্ণ সিদ্ধান্ত নিয়েছে। সাম্প্রতিক সময়ে দেশে বিনিয়োগ ও অর্থ-ব্যবস্থার সার্বিক বিকাশে এক ঐতিহাসিক সিদ্ধান্তের অঙ্গ হিসাবে কর্পোরেট কর হার ৩০ শতাংশ থেকে কমিয়ে ১৫ শতাংশ করা হয়েছে বলেও মন্ত্রী জানান।


    দেশীয় অর্থ-ব্যবস্থাকে মজবুত করতে সরকারের একগুচ্ছ পদক্ষেপের কথা উল্লেখ করে শ্রী ঠাকুর জানান, শিল্প ক্ষেত্র, প্রত্যক্ষ বিদেশি বিনিয়োগ এবং ক্ষুদ্র ও মাঝারি ক্ষেত্রে কর ছাড় দেওয়া হয়েছে। দেশের অর্থ-ব্যবস্থাকে আরও স্বচ্ছ ও দায়বদ্ধ করে তুলতে ঋণ পরিশোধে অক্ষমতা ও দেউলিয়া বিধি বলবৎ করা হয়েছে। সহজে ব্যবসা-বাণিজ্যের অনুকূল পরিবেশ গড়ে তোলার ক্ষেত্রে ভারত বিশ্ব ব্যাঙ্কের সূচকে ৭৭তম স্থান থেকে ১৪ ধাপ উন্নতি করে ৬৩তম স্থানে পৌঁছেছে। বিশ্ব মানের পণ্য ও পরিষেবা প্রদানের ক্ষেত্রে ‘মেক ইন ইন্ডিয়া’ কর্মসূচি গুরুত্বপূর্ণ ভূমিকা পালন করে চলেছে বলেও শ্রী ঠাকুর জানান।


    সভায় উপস্থিত শ্রোতাদের বিভিন্ন প্রশ্নের জবাবে মন্ত্রী জানান, জমে থাকা মামলার সংখ্যা কমাতে সরকার জাতীয় কোম্পানি ল ট্রাইব্যুনাল ও তার অ্যাপিলেট শাখাগুলিকে শক্তিশালী করতে প্রয়োজনীয় পদক্ষেপ করছে। কোম্পানি ল ট্রাইব্যুনালের কিছু কিছু শাখায় জমে থাকা মামলার সংখ্যা অত্যাধিক হওয়ার বিষয়টি বিবেচনায় রেখে শাখাগুলিতে অতিরিক্ত সদস্য নিয়োগ এবং প্রয়োজন-সাপেক্ষে অতিরিক্ত আদালত বসানো হচ্ছে।


    শ্রী ঠাকুর আসন্ন সাধারণ বাজেট সম্পর্কে মতামত ও পরামর্শ আহ্বান করেন। সভায় রিয়েল এস্টেট, চা শিল্প, জিএসটি এবং স্টার্ট আপ ক্ষেত্র সম্পর্কে একাধিক মতামত ও পরামর্শ দেওয়া হয়।


    SSS/BD/SB

    
    
    (Release ID: 1599587) Visitor Counter : 8
    
    
      Read this release in: English