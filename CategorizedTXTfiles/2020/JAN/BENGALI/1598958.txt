      আইনওবিচারমন্ত্রক

      ধর্ষণ এবং পক্সো আইনে নথিভুক্ত মামলাগুলির দ্রুত নিষ্পত্তির জন্য ১০২৩টি ফাস্ট ট্র্যাক বিশেষ আদালত স্থাপন করা হবে
      Posted On: 09 JAN 2020 6:19PM by PIB Kolkata


    নয়াদিল্লি , ০৯ জানুয়ারি, ২০২০


    ১২ বছরের কম বয়সী বালিকাদের ধর্ষণ এবং গণধর্ষণ সহ মহিলাদের ওপর এ ধরণের জঘন্য অপরাধের ঘটনাগুলি সমগ্র দেশের ভাবাবেগে গভীর প্রভাব ফেলেছে। এ ধরণের জঘন্য ঘটনাগুলিতে অভিযুক্তদের দ্রুত ও নির্দিষ্ট সময়ের মধ্যে যাবতীয় বিচার প্রক্রিয়া শেষ করার প্রয়োজনীয়তা দেখা দেয়। ধর্ষণ বা গণধর্ষণের মতো জঘন্য ও বর্বর ঘটনাগুলির মামলার বিচার ও নিষ্পত্তি প্রক্রিয়া ত্বরান্বিত করতে এবং আরও কঠোর আইন প্রণয়নের লক্ষ্যে ইউনিয়ন অফ ইন্ডিয়া ২০১৮ সালে ফৌজদারি (সংশোধন) আইন কার্যকর করে।


    কেন্দ্রীয় আইন ও বিচার মন্ত্রক মহিলাদের সুরক্ষা ও নিরাপত্তা সংক্রান্ত জাতীয় মিশনের অঙ্গ হিসাবে ফাস্ট ট্র্যাক বিশেষ আদালত গড়ে তোলার উদ্যোগ নিয়েছে। সেই অনুসারে , কেন্দ্রীয় সরকার ধর্ষণ ও পক্সো আইনে নথিভুক্ত জমে থাকা মামলাগুলির দ্রুত ও নির্দিষ্ট সময়ের মধ্যে নিষ্পত্তির জন্য ১ হাজার ২৩টি ফাস্ট ট্র্যাক বিশেষ আদালত স্থাপনের জন্য একটি কর্মসূচি গ্রহণ করেছে। দেশের বিভিন্ন হাইকোর্টে ২০১৮-র ৩১শে মার্চ পর্যন্ত এ ধরণের জমে থাকা মামলার সংখ্যা ১ লক্ষ ৬৬ হাজার ৮৮২ । এছাড়াও , সুপ্রিম কোর্টের নির্দেশ অনুসারে, পক্সো আইনে নথিভুক্ত ১০০টিরও বেশি মামলা রয়েছে, এমন জেলায় ৩৮৯টি ফাস্ট ট্র্যাক বিশেষ আদালত গড়ে তোলার প্রস্তাব রয়েছে। গত সেপ্টেম্বর মাসেই সমস্ত রাজ্য সরকার ও কেন্দ্রশাসিত অঞ্চলের প্রশাসনকে এ ধরণের আদালত স্থাপনের ব্যাপারে কেন্দ্রীয় সরকারের কর্মসূচি সম্পর্কে অবহিত করা হয়েছে। এমনকি, কেন্দ্রীয় আইন ও ন্যায়-বিচার মন্ত্রী শ্রী রবিশঙ্কর প্রসাদ এ ধরণের আদালত দ্রুত চালু করা এবং জমে থাকা মামলাগুলির দ্রুত নিষ্পত্তির জন্য সব রাজ্যের মুখ্যমন্ত্রীদের চিঠি লিখে আবেদন জানিয়েছেন।


    এখনও পর্যন্ত ৩১টি রাজ্য ও কেন্দ্রশাসিত অঞ্চলের মধ্যে ২৪টিতে ৩৫৪টি পক্সো আদালত সহ ৭৯২টি ফাস্ট ট্র্যাক বিশেষ আদালত স্থাপন করা হয়েছে। বাকি , রাজ্য ও কেন্দ্রশাসিত অঞ্চলগুলিতে এ ধরণের আদালত দ্রুত চালু করার ব্যাপারে সর্বাত্মক প্রয়াস চলছে। মহিলাদের জন্য নিরাপদ ও সুরক্ষিত বাতাবরণ সুনিশ্চিত করতে এবং জমে থাকা মামলাগুলির দ্রুত নিষ্পত্তি করে ন্যায়-বিচার দিতে কেন্দ্রীয় ন্যায়-বিচার দপ্তর হাইকোর্ট ও রাজ্য সরকারগুলিকে ফাস্ট ট্র্যাক আদালত গড়ে তুলতে প্রয়োজনীয় সহায়তা দিচ্ছে। ইতিমধ্যেই ১২টি রাজ্যে ২১৬টি পক্সো আদালত পুরোদমে চালু হয়েছে।


    CG/BD/SB

    
    
    (Release ID: 1598958) Visitor Counter : 12
    
    
      Read this release in: English