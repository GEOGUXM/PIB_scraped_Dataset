      প্রধানমন্ত্রীরদপ্তর

      প্রধানমন্ত্রী নরেন্দ্র মোদী এবং নেপালের প্রধানমন্ত্রী কে পি শর্মা ওলি যৌথভাবে যোগবাণী-বিরাটনগরে সুসংহত চেক পোস্টের উদ্বোধন করলেন
      Posted On: 21 JAN 2020 4:04PM by PIB Kolkata


    নয়াদিল্লি , ২১ জানুয়ারি, ২০২০


    প্রধানমন্ত্রী শ্রী নরেন্দ্র মোদী এবং নেপালের প্রধানমন্ত্রী শ্রী কে পি শর্মা ওলি যৌথভাবে আজ যোগবাণী-বিরাটনগরে সুসংহত চেক পোস্টের উদ্বোধন করেন।


    যোগবাণী-বিরাটনগর, দুই দেশের মধ্যে এক গুরুত্বপূর্ণ বাণিজ্যিক কেন্দ্রস্থল। সুসংহত এই চেক পোস্টে যাবতীয় আধুনিক সুযোগ-সুবিধা রয়েছে।


    যোগবাণী-বিরাটনগরে গড়ে ওঠা দ্বিতীয় সুসংহত চেক পোস্টটি ভারতের সহায়তায় নির্মিত হয়েছে। এই চেক পোস্ট নির্মাণের ফলে ভারত-নেপাল সীমান্ত বরাবর বাণিজ্যিক কাজকর্মে সুবিধা হবে এবং মানুষের যাতায়াতের ক্ষেত্রেও গুরুত্বপূর্ণ ভূমিকা নেবে।


    দুই প্রধানমন্ত্রী ভিডিও কনফারেন্সের মাধ্যমে এই চেক পোস্টের উদ্বোধনী অনুষ্ঠানে যোগ দেন।


    এই উপলক্ষে প্রধানমন্ত্রী শ্রী নরেন্দ্র মোদী বলেন, “নেপালের সার্বিক উন্নয়নে ভারত এক বিশ্বস্ত অংশীদার হিসেবে তার ভূমিকা পালন করে আসছে।”


    তিনি আরও বলেন, “আমার সরকার ‘প্রতিবেশীরাই প্রথম’ নীতিতে অগ্রাধিকার দেয় এবং এই নীতির এক গুরুত্বপূর্ণ অঙ্গ হিসেবে সীমান্ত পারের যোগাযোগ ব্যবস্থায় উন্নতিসাধন করে চলেছে।”


    শ্রী মোদী বলেন, “ভারত-নেপাল সম্পর্কের প্রেক্ষিতে উন্নত যোগাযোগ ব্যবস্থার বিষয়টি অত্যন্ত গুরুত্বপূর্ণ হয়ে উঠেছে কারণ, আমাদের সম্পর্ক কেবল প্রতিবেশীর মধ্যেই সীমাবদ্ধ নেই বরং, দুই দেশের সম্পর্ক সাংস্কৃতিক, প্রাকৃতিক, পারিবারিক, ভাষাগত, উন্নয়নমূলক এবং অন্যান্য ক্ষেত্রের মাধ্যমে ঐতিহাসিক এবং ভৌগোলিকভাবে যুক্ত হয়েছে।”


    প্রধানমন্ত্রী বলেন, “আমার সরকার সমস্ত মৈত্রী ভাবাপন্ন দেশের সঙ্গে উন্নত যোগাযোগ ব্যবস্থা গড়ে তুলতে অঙ্গীকারবদ্ধ এবং বাণিজ্য, সংস্কৃতি ও শিক্ষা সহ বিভিন্ন ক্ষেত্রে সম্পর্ক আরও মজবুত করতে আগ্রহী।”


    তিনি বলেন, নেপালে সড়ক, রেল ও বিদ্যুৎ সরবরাহ লাইন সহ একাধিক যোগাযোগ সম্পর্কিত প্রকল্পে ভারত কাজ করে চলেছে।


    ভারতের সহায়তায় নেপালে ভূমিকম্প পরবর্তী গৃহ পুনর্নিমাণ প্রকল্পে লক্ষ্যণীয় অগ্রগতি দুই প্রধানমন্ত্রীই প্রত্যক্ষ করেন।


    নেপালে ২০১৫-র ভূমিকম্পের কথা উল্লেখ করে প্রধানমন্ত্রী শ্রী মোদী বলেন, “ত্রাণ ও উদ্ধারকার্যে ভারত সবার প্রথমে এগিয়ে এসেছিল এবং এখন নেপালের পুনর্গঠনে কাঁধে কাঁধ মিলিয়ে কাজ করছে।”


    ভারত সরকার নেপালের গোরখা ও নুয়াকোট জেলায় যে ৫০ হাজার গৃহ নির্মাণের প্রতিশ্রুতি দিয়েছিল, তার মধ্যে ৪৫ হাজার গৃহ নির্মাণের কাজ ইতিমধ্যেই শেষ হয়েছে।


    নেপালের প্রধানমন্ত্রী শ্রী ওলি এই প্রচেষ্টার জন্য ভারতকে ধন্যবাদ দেন।


      CG/BD/DM

    
    
    (Release ID: 1599981) Visitor Counter : 3
    
    
      Read this release in: English