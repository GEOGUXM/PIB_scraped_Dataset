      নির্বাচনকমিশন

      ২৫ জানুয়ারি দশম জাতীয় ভোটার দিবস উদযাপন
      Posted On: 24 JAN 2020 2:56PM by PIB Kolkata


    নয়াদিল্লি, ২৪ জানুয়ারি, ২০২০


    ভারতের নির্বাচন কমিশন আগামীকাল (২৫শে জানুয়ারি) দশম জাতীয় ভোটার দিবস উদযাপন করবে। এই উপলক্ষে দিল্লি ক্যান্টমেন্টের মানেকশ সেন্টারে এক অনুষ্ঠানের আয়োজন করা হয়েছে। এই অনুষ্ঠানে মুখ্য অতিথি হিসেবে উপস্থিত থাকবেন রাষ্ট্রপতি শ্রী রামনাথ কোবিন্দ। কেন্দ্রীয় আইন, ন্যায়বিচার, ইলেক্ট্রনিক্স, যোগাযোগ ও তথ্যপ্রযুক্তি মন্ত্রী শ্রী রবিশঙ্কর প্রসাদও উপস্থিত থাকবেন। ভারতীয় গণতন্ত্রের ইতিহাসে এই বছরটি বিশেষ মাইলফলক, কারণ ভারতের নির্বাচন কমিশন তার ৭০ বছর পূর্ণ করল।


    ২০১১ সাল থেকে প্রতি বছর ২৫শে জানুয়ারি জাতীয় ভোটার দিবস উদযাপন করা হয়ে থাকে। ১৯৫০ সালের ২৫শে জানুয়ারি ভারতের নির্বাচন কমিশনের প্রতিষ্ঠা দিবস স্মরণে রেখে সারা দেশ জুড়ে বিভিন্ন রাজ্যের প্রতিটি জেলায় ১০ লক্ষেরও বেশি ভোটগ্রহণ কেন্দ্রে এই দিনটি উদযাপিত হয়। জাতীয় ভোটার দিবস উদযাপনের মূল উদ্দেশ্যই হল নতুন ভোটারদের ভোটাদানে উৎসাহিত করে তোলা। একইসঙ্গে, নির্বাচনী প্রক্রিয়ায় ভোটারদের আরও বেশি সক্রিয় অংশগ্রহণের বিষয়ে সচেতনতা গড়ে তুলতে এই দিনটি উদযাপিত হয়ে থাকে। জাতীয় ভোটার দিবসের অনুষ্ঠানে নতুন ভোটারদের ভোটার পরিচিতিপত্র প্রদান করা হয়।


    আগামীকাল জাতীয় ভোটার দিবসের মূল অনুষ্ঠানে পাবলিকেশন ডিভিশনের সহযোগিতায় ভারতের নির্বাচন কমিশনের উদ্যোগের সারা দেশের ১০১ জন মানুষের গল্প সঙ্কলন ‘বিলিফ ইন দ্য ব্যালট-২’ প্রকাশ করা হবে। তার প্রথম কপিটি রাষ্ট্রপতির হাতে তুলে দেওয়া হবে।


    এর পাশাপাশি, ভৌগোলিক প্রতিকূলতা, ভগ্ন স্বাস্থ্য এবং অন্যান্য সমস্যাগুলি জয় করে ভোট দিতে পেরেছেন, এরকম ৫১ জন প্রবীণ ভোটারের গল্প সঙ্কলিত ‘শতায়ু ভোটার : গণতন্ত্রের প্রহরী’ শীর্ষক বই প্রকাশ করবেন রাষ্ট্রপতি।


    নিরাপত্তা ব্যবস্থাপনা, নির্বাচন পরিচালনা, তথ্যপ্রযুক্তি ক্ষেত্রে উদ্যোগ সহ ভোটারদের সচেতনতা বৃদ্ধির ক্ষেত্রে অসাধারণ অবদানের জন্য ভোটের কাজে যুক্ত জেলা ও রাজ্যভিত্তিক আধিকারিকদের জাতীয় পুরস্কার প্রদান করা হবে।


    আফগানিস্তান, বাংলাদেশ, ভুটান, কাজাখস্তান, কিরঘিজ প্রজাতন্ত্র, মালদ্বীপ, মরিশাস, নেপাল, শ্রীলঙ্কা এবং তিউনিশিয়াকে নিয়ে গঠিত ফোরাম অফ দ্য ইলেকশন ম্যানেজমেন্ট বডিজ অফ সাউথ এশিয়ার প্রতিনিধি এবং মুখ্য নির্বাচন কমিশনার আগামীকালের অনুষ্ঠানে উপস্থিত থাকবেন। নির্বাচনের কাজের সঙ্গে যুক্ত ‘এ-ওয়েব’, ‘আইএফইএস’ এবং ‘আইডিইএ’র মতো আন্তর্জাতিক খ্যাতনামা প্রতিষ্ঠানগুলির প্রতিনিধিরাও অনুষ্ঠানে উপস্থিত থাকবে। বিভিন্ন রাজনৈতিক দলের সদস্য ও সাংসদদের পাশাপাশি, বিভিন্ন দেশের কূটনৈতিক ব্যক্তিত্বরাও উপস্থিত থাকবেন।


    এ বছরের জাতীয় ভোটার দিবসের থিম হল ‘শক্তিশালী গণতন্ত্রের জন্য নির্বাচনী সাক্ষরতা’। এই থিমের ওপর ভিত্তি করে বছরভর ভোটারদের ভোটদানের বিষয়ে সচেতন করে তোলা এবং নির্বাচনী প্রক্রিয়ার ওপর মানুষের নতুন করে আস্থা গড়ে তোলার বিষয়ে নানা অনুষ্ঠানের আয়োজন করা হবে।


    CG/SS/DM

    
    
    (Release ID: 1600417) Visitor Counter : 10
    
    
      Read this release in: English