      মন্ত্রিসভারঅর্থনৈতিকবিষয়সংক্রান্তকমিটি

      রসায়ন ও পেট্রো-রসায়ন দপ্তরের অধীন কেন্দ্রীয় রাষ্ট্রায়ত্ত্ব সংস্হা হিন্দুস্হান ফ্লুরোকার্বনস লিমিটেড বন্ধ করে দেওয়ার প্রস্তাবে মন্ত্রিসভার সায়
      Posted On: 22 JAN 2020 6:26PM by PIB Kolkata


    নয়াদিল্লি , ২২ জানুয়ারি , ২০২০


    প্রধানমন্ত্রী শ্রী নরেন্দ্র মোদীর পৌরহিত্যে আজ কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে রসায়ন ও পেট্রো-রসায়ন দপ্তরের অধীন কেন্দ্রীয় রাষ্ট্রায়ত্ত্ব সংস্হা হিন্দুস্হান ফ্লুরোকার্বনস লিমিটেড (এইচএফএল) বন্ধ করে দেওয়ার প্রস্তাব অনুমোদিত হয়েছে। বৈঠকে আরও সিদ্ধান্ত হয়েছে সংস্হার কর্মচারীদের বকেয়া বেতন, মজুরি এবং বিধিবদ্ধ অন্যান্য পাওনা মিটিয়ে দেওয়ার পর স্বেচ্ছাবসরের প্রস্তাব দেওয়া হবে। তবে কোম্পানী বন্ধ করার প্রক্রিয়া বাস্তবায়িত করার জন্য যে-কজন কর্মচারীর প্রয়োজন, তাদের রাখা হবে। যে সমস্ত কর্মচারী স্বেচ্ছাবসর বা ভিআরএস নেবেন না তাদের ইন্ডাস্ট্রিয়াল ডিসপিউট আইন অনুযায়ী ছাঁটাই করা হবে। স্বেচ্ছাবসর প্রকল্প, বকেয়া বেতন ও বিধিবদ্ধ পাওনা মেটানো সহ কারখানা বন্ধ করে দেওয়ার প্রক্রিয়া সম্পন্ন করতে যে-কজন কর্মচারী থাকবেন তাদের বেতন ও ভাতা ছাড়াও অন্যান্য প্রশাসনিক কাজকর্ম পরিচালনার খাতে এই রাষ্ট্রায়ত্ত্ব সংস্হাটিকে সরকারের পক্ষ থেকে ৭৭ কোটি ২০ লক্ষ টাকা ঋণ সহায়তা দেওয়া হবে। ঋণ বাবদ এই টাকার জন্য কোনও সুদ দিতে হবেনা।


    সরকারের পক্ষ থেকে সংস্হাটিকে যে ৭৭ কোটি ২০ লক্ষ টাকা ঋণ দেওয়ার পরিকল্পনা রয়েছে তা সংস্হার জমি ও অন্যান্য সম্পদ বিক্রি করে তোলা হবে। সংস্হার জমি ও সম্পদ বিক্রি করার পর যদি দেখা যায় ঋণ বাবদ প্রদেয় অর্থ সংগৃহিত হয়নি, সেক্ষেত্রে বকেয়া অর্থ অপূরণীয় লোকসান হিসেবে গণ্য করা হবে। সংস্হাকে প্রদেয় ঋণ বাবদ ৭৭ কোটি ২০ লক্ষ টাকা পরিশোধ এবং সংস্হাটি বন্ধ করে দেওয়ার পর জমি ও সম্পদ থেকে যদি অতিরিক্ত কিছু আয় হয়, তাহলে সেই টাকা সংস্হার আগে নেওয়া বকেয়া ১৫ কোটি ৮০ লক্ষ টাকা ঋণ বাবদ মেটানো হবে। সংস্হার জমি বিক্রি সংক্রান্ত বিষয়টি দেখাশোনার জন্য এনবিসিসি ইন্ডিয়া নামে একটি সংস্হাকে নিয়োগ করা হবে। এছাড়াও সংস্হার কারখানায় ব্যবহৃত যাবতীয় সাজ-সরঞ্জাম সহ অস্হাবর সম্পত্তি ই-নিলামের মাধ্যমে বিক্রি করা হবে। উল্লেখ করা যেতে পারে তেলেঙ্গানার সাঙ্গারেড্ডি জেলায় রুদ্ররম-এ হিন্দুস্হান ফ্লুরোকার্বনস লিমিটেডের একমাত্র কারখানা রয়েছে।


    CG/ BD/NS

    
    
    (Release ID: 1600246) Visitor Counter : 6
    
    
      Read this release in: English