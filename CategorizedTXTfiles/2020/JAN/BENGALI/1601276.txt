      প্রধানমন্ত্রীরদপ্তর

      বোড়ো চুক্তি বোড়ো মানুষের জন্য এক নতুন যুগের সূচনা করলো; এই চুক্তি আসামের একতা ও অখন্ডতাকে আরও মজবুত করবে : প্রধানমন্ত্রী
      Posted On: 31 JAN 2020 1:02PM by PIB Kolkata


    নয়াদিল্লি , ৩০ জানুয়ারি, ২০২০


    প্রধানমন্ত্রী শ্রী নরেন্দ্র মোদী আসামে শান্তি ও উন্নয়নের ক্ষেত্রে বোড়ো চুক্তিকে এক ঐতিহাসিক অধ্যায় হিসাবে বর্ণনা করেছেন। বোড়ো চুক্তিকে স্বাগত জানিয়ে তিনি বলেন, ‘সবকা সাথ, সবকা বিকাশ ও সবকা বিসওয়াস’ এবং ‘এক ভারত, শ্রেষ্ঠ ভারত’ – এর মন্ত্রে অনুপ্রাণিত হয়ে এই চুক্তি স্বাক্ষরিত হয়েছে।


    একগুচ্ছ ট্যুইটে প্রধানমন্ত্রী বলেছেন, “আজ ভারত যেমন পূজনীয় বাপুকে তাঁর পুণ্যতিথিতে স্মরণ করছে, তেমনই আসাম শান্তি ও উন্নয়নের ক্ষেত্রে এক ঐতিহাসিক অধ্যায়ের সূচনা প্রত্যক্ষ করছে। অর্ধ শতাব্দী অপেক্ষার পর বোড়ো জনগণের সঙ্গে এই চুক্তি এক নতুন যুগের সূচনা করেছে। এই চুক্তি আসামের একতাকে সুদৃঢ় করবে, উন্নয়ন নিয়ে আসবে এবং এক উজ্জ্বল ভবিষ্যতের সূচনা করবে।


    বোড়ো সংগঠনগুলির সঙ্গে এই ঐতিহাসিক চুক্তি স্বাক্ষরের পর আমাদের সরকারের সর্বাধিক অগ্রাধিকার হ’ল বোড়ো অঞ্চলের সার্বিক উন্নয়ন। ১ হাজার ৫০০ কোটি টাকার এক সুসংবদ্ধ প্যাকেজের মাধ্যমে উন্নয়ন প্রচেষ্টা শুরু হয়েছে। আমাদের বিশেষ নজর থাকবে বোড়ো জনজাতির মানুষের জীবনযাপনের মানোন্নয়নের ওপর যাতে তাঁরা সরকারি কর্মসূচিগুলির পূর্ণ সুফল পান।


    শান্তির লক্ষ্যে আমাদের সঙ্গে বোড়ো জনজাতির মানুষের হাত মেলানো সুস্পষ্টভাবে এই বার্তাই দেয় যে, আমরা যখন হিংসার পথ পরিহার করে, গণতন্ত্র তথা সংবিধানের ওপর আস্থা রাখবো, তখন সবরকম সমস্যার সমাধান সম্ভব। আমি বোড়ো জনজাতির বন্ধুদের মূলস্রোতে ফিরে আসার জন্য স্বাগত জানাই। বোড়ো অঞ্চলের সার্বিক উন্নয়ন সুনিশ্চিত করতে আমরা অঙ্গীকারবদ্ধ।


    আজ পূজ্য বাপুর পুণ্যতিথিতে পাঁচ দশক পুরনো বোড়ো সমস্যার সমাধানসূত্র মিলেছে। বোড়ো গোষ্ঠী এবং সরকারের মধ্যে এই চুক্তি আসামের একতা ও অখন্ডতা আরও সুদৃঢ় করবে। হিংসার পথ পরিহার করে এবং গণতন্ত্র তথা সংবিধানের প্রতি আস্থা বজায় রাখার জন্য বোড়ো বন্ধুদের এই সিদ্ধান্তকে আমি স্বাগত জানাই।


    আসাম ও দেশের হিংসা কবলিত অন্যান্য এলাকার জন্য বোড়ো বন্ধুদের সঙ্গে এই চুক্তি এক স্পষ্ট বার্তা দেয়। দেশের উন্নয়ন তখনই গতি পায়, যখন হিংসা ও ভয়মুক্ত এক পরিবেশ গড়ে ওঠে। আমি অত্যন্ত আনন্দিত যে, আমার বোড়ো বন্ধুদের যাবতীয় প্রাণশক্তি আসামের উন্নয়নকে আরও সুদৃঢ় করবে।


    আসামের অন্যান্য সম্প্রদায়ের স্বার্থ সুরক্ষিত রেখেই বোড়ো বন্ধুদের সঙ্গে এই চুক্তি স্বাক্ষরিত হয়েছে। এটা সকলের জয়, এটা মানবতার জয়। ‘সবকা সাথ, সবকা বিকাশ ও সবকা বিসওয়াস’ এবং ‘এক ভারত, শ্রেষ্ঠ ভারত’ – এর মন্ত্রে অনুপ্রাণিত হয়ে এই চুক্তি স্বাক্ষরিত হয়েছে”।


    CG/BD/SB

    
    
    (Release ID: 1601276) Visitor Counter : 8
    
    
      Read this release in: English