      প্রধানমন্ত্রীরদপ্তর

      ৭১তম সাধারণতন্ত্র দিবসের কুচকাওয়াজে অংশগ্রহণকারী উপজাতি অতিথি এনসিসি ক্যাডেট, এনএসএস স্বেচ্ছাসেবক ও ভ্রাম্যমাণ মঞ্চে অংশগ্রহণকারীদের সঙ্গে প্রধানমন্ত্রীর মতবিনিময়
      Posted On: 24 JAN 2020 2:14PM by PIB Kolkata


    নয়াদিল্লি, ২৪ জানুয়ারি, ২০২০


    
    প্রধানমন্ত্রী শ্রী নরেন্দ্র মোদী জাতীয় রাজধানীর ৭১তম সাধারণতন্ত্র দিবসের কুচকাওয়াজে অংশগ্রহণকারী ১ হাজার ৭৩০ জন উপজাতি অতিথি, এনসিসি ক্যাডেট, এনএসএস স্বেচ্ছাসেবক ও ভ্রাম্যমাণ মঞ্চে অংশগ্রহণকারী অতিথিদের সঙ্গে আজ ঘরোয়াভাবে মতবিনিময় করেন।
    এই সাক্ষাৎ পর্বটিকে উৎসাহব্যঞ্জক বলে উল্লেখ করে প্রধানমন্ত্রী বলেন, সাধারণতন্ত্র দিবসে তাঁরা ভারতের ছোট একটি সংস্করণকে তুলে ধরবেন। তিনি বলেন, কুচকাওয়াজে তাঁদের অংশগ্রহণের মাধ্যমে সারা বিশ্ব ভারতকে দেখতে পাবে। প্রধানমন্ত্রী বলেন, ভারত একটি ভৌগোলিক বা জনবিন্যাসগত পরিচয়ের মধ্যে আবদ্ধ নয়।
    ‘এক ভারত, শ্রেষ্ঠ ভারত’ এই জীবনধারার কথা উল্লেখ করে প্রধানমন্ত্রী বলেন, শুধুমাত্র ১৩০ কোটি মানুষের আবাসভূমি হিসাবেই নয়, একটি ঐতিহ্যশালী গতিময় জাতি হিসাবে ভারত স্মরণীয় হয়ে থাকবে।
    তিনি বলেন, ভারত হচ্ছে জীবনের একটি ধারা, একটি ধারণা, অনেক দর্শনের প্রভাব এবং বিশ্ব ব্রহ্মান্ডে সমৃদ্ধশালী এক পরিচয়। তিনি বলেন, “ভারত মানে একটি বিশ্ব পরিবার, ভারত মানে সকল ধর্মের সহাবস্থান, ভারত মানে সততার প্রকাশ, ভারত মানে বিভিন্ন ধারার চিন্তাভাবনার একটি প্রকৃত সমন্বয়, ভারত মানে জীববৈচিত্র্যকে ভালোবাসা এবং তাকে রক্ষা করা, ভারত মানে আত্মপ্রত্যয়, ভারত মানে যাঁরা আত্মোৎসর্গ করেছেন তাঁদের প্রতি শ্রদ্ধাশীল থাকা, ভারত মানে প্রত্যেকের কল্যাণসাধন করা, ভারত মানে নারীদের সম্মান করা, ভারত মানে সোনার চেয়েও মাতৃভূমিকে বেশি মূল্যবান মনে করা”। প্রধানমন্ত্রী বলেন, ভৌগোলিক এবং সামাজিক বৈচিত্র্যই হ’ল ভারতের শক্তি। তিনি ভারতকে একটি ফুলের মালার সঙ্গে তুলনা করেন, যেখানে ভারতীয়ত্বের সুতোয় বিভিন্ন ফুলকে গাঁথা হয়েছে। তিনি বলেন, “ভারত বিশ্বাস করে একতাকে”। প্রধানমন্ত্রী বলেন, “আমাদের সবসময়ের উদ্যোগ হ’ল একতার ঐ সুতোটিকে শক্তিশালী করে, তা সংরক্ষিত রাখা”। তিনি বলেন, নতুন ভারতের প্রগতিতে নজর রাখা হচ্ছে যে, কোনও ব্যক্তি, কোনও অঞ্চল যেন পিছিয়ে না পড়ে। মৌলিক অধিকারগুলির প্রতি গুরুত্ব আরোপ করে প্রধানমন্ত্রী বলেন, সময় এসেছে এই বিষয়ে যথাযথ গুরুত্ব আরোপ করা। “আমরা যদি আমাদের কর্তব্য যথাযথভাবে পালন করি, তা হলে আমাদের অধিকার নিয়ে লড়াই করতে হয় না”।
    প্রধানমন্ত্রী উপজাতি অতিথি, এনসিসি ক্যাডেট, এনএসএস স্বেচ্ছাসেবক এবং ভ্রাম্যমাণ মঞ্চের শিল্পীদের উপস্থাপিত একটি সাংস্কৃতিক অনুষ্ঠানও দেখেন।


    
    CG/CB/SB……27_January_2020...…(350)…..(1600468)

    
    
    (Release ID: 1600787) Visitor Counter : 2