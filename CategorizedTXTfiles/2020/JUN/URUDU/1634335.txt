      صحت اور خاندانی بہبود کی وزارت

      ڈاکٹر ہرش وردھن نے بھارتی ریڈ کراس سوسائٹی کی " ای – بلڈ سروس " موبائل ایپ کا آغاز کیا
      Posted On: 25 JUN 2020 3:36PM by PIB Delhi


    نئی دلّی ، 25 جون / صحت اور خاندانی بہبود کے مرکزی وزیر ڈاکٹر ہرش وردھن نے آج یہاں بھارتی ریڈ کراس سوسائٹی ( آئی آر سی ایس ) کے ذریعے تیار کردہ موبائل ایپ " ای – بلڈ سروس " کا ویڈیو کانفرنس کے ذریعے آغاز کیا ۔ مرکزی وزیر صحت ، انڈین ریڈ کراس سوسائٹی کے چیئرمین بھی ہیں ۔


    یہ ایپلی کیشن وزیر اعظم نریندر مودی کے ذریعے 2015 ء میں شروع کی گئی ڈجیٹل انڈیا اسکیم کے تحت ایڈوانس کمپیوٹنگ کی ترقی کے مرکز ، سی ڈی اے سی کی " ای – رَکت کوش " کی ٹیم کے ذریعے تیار کی گئی ہے ۔ ڈاکٹر ہرش وردھن نے کہا کہ وزیر اعظم کے ڈجیٹل انڈیا کا ویژن ہر شخص کی روز مرہ کی زندگی کا حصہ بن چکا ہے ۔ خون کے عطیہ کا یہ ایپ ، اِس حقیقت کی مثال ہے کہ کس طرح ڈجیٹل انڈیا اسکیم خون سے متعلق خدمات کی رسائی کے لئے ضرورت مندوں کی خدمت کر رہی ہے ۔ انہوں نے کہا کہ کچھ لوگوں کو خون سے متعلق خدمات کی وقفے وقفے سے ضرورت ہوتی ہے کیونکہ اُن کے اہلِ خانہ کو اِس کی ضرورت ہوتی ہے ۔ اس ایپ کے ذریعے ایک وقت میں خون کے 4 یونٹ طلب کئے جا سکتے ہیں اور بلڈ بینک سے خون وصول کرنے والے شخص کے لئے 12 گھنٹے تک انتظار کیا جائے گا ۔ یہ ایپ ضرورت مند لوگوں کے لئے اِس چیز کو آسان بنائے گی کہ وہ آئی آر سی ایس این ایچ کیو پر خون کے یونٹوں کے لئے اپنی درخواست ڈال سکتے ہیں ۔ ایسے وقت میں ، جب کہ ملک عالمی وباء سے دو چار ہے ، یہ موبائل ایپ ، اُن تمام لوگوں کے لئے نعمت ثابت ہو گی ، جنہیں خون کی اشد ضرورت ہے ۔


    ایپ کے ذریعے جیسے ہی درخواست دی جائے گی ، طلب کردہ یونٹ آئی آر سی ایس ، این ایچ کیو کے بلڈ بینک میں ، اُس کے ای – رکت کوش ڈیش بورڈ پر واضح ہو جائیں گے اور اس سے ایک مقررہ وقت کے اندر خون کی فراہمی یقینی ہو گی ۔ یہ طریقۂ کار خون طلب کرنے والوں کے لئے خون حاصل کرنے کو آسان بنائے گا اور اِس میں مکمل شفافیت بھی موجود ہو گی اور یہ کام ایک ہی ونڈو پر کیا جا سکے گا ۔


    ڈاکٹر ہرش وردھن نے ، اُن تمام خون کا عطیہ دینے والوں کی ستائش کی ، جنہوں نے کووڈ – 19 وباء کے دوران خون کا عطیہ دیا ہے ۔ ریڈ کراس رضا کارانہ طور پر خون کا عطیہ دینے والوں کو ٹرانسپورٹ کی فراہمی یا اُن تک خون یکجا کرنے والی موبائل وین بھیج کر ، اُن کے لئے سہولت پیدا کرتی ہے ۔


    ڈاکٹر ہرش وردھن نے لوگوں کو رضا کارانہ طور پر خون کا عطیہ دینے کے لئے زور دیتے ہوئے کہا کہ65 سال سے کم عمر کا کوئی بھی شخص رضا کارانہ طور پر سال میں چار مرتبہ خون کا عطیہ دے سکتا ہے ۔ انہوں نے مزید کہا کہ خون کا عطیہ دینے سے موٹاپا ، امراضِ قلب اور کئی دیگر امراض سے بچا جا سکتا ہے اور صرف یہی نہیں بلکہ خون کا عطیہ دینا ایک روحانی عمل ہے ، جس سے انسانیت کی خدمت کی جا سکتی ہے ۔


    لانچ کے بعد ڈاکٹر ہرش وردھن نے انڈین ریڈ کراس سوسائٹی کی مینجنگ باڈی کی میٹنگ کی صدارت کی ۔ آئی آر سی ایس کی کوششوں کی ستائش کرتے ہوئے ڈاکٹر ہرش وردھن نے کہا کہ آئی آر سی ایس کووڈ – 19 عالمی وباء کے دوران حکومت کے ساتھ ساتھ اہم رول ادا کر رہی ہے، خاص طور پر محفوظ خون کی سپلائی اور خون کا عطیہ دینے والوں کے لئے پاس جاری کرنا ، خون کا عطیہ دینے کے کیمپوں کا انعقاد کرنا بہت اہم ہے۔ لاک ڈاؤن کی مدت کے دوران آئی آر سی ایس کے تمام 89 بلڈ بینکوں اور 1100 برانچوں نے پورے ملک میں اِن ہاؤس عطیات اور تقریباً 2000 خون کے عطیہ دینے کے کیمپوں کا انعقاد کرکے 100000 سے زیادہ خون کے یونٹ جمع کئے ہیں ۔ اس کے علاوہ ، این ایچ کیو بلڈ بینک کے ساتھ 38000 سے زیادہ خون کا عطیہ دینے والے رضا کاروں کا اندراج کیا گیا ہے اور ان سے خون کا عطیہ دینے کے لئے رابطہ قائم کیا گیا ہے ۔


    این ایچ کیو بلڈ بینک نے خون کا عطیہ دینے والے 55 کیمپوں کا انعقاد کیا ، جس میں خون کے 2896 یونٹ جمع کئے گئے ۔ لاک ڈاؤن کی مدت کے دوران کل 5221 یونٹ اکٹھا کئے گئے ۔ 2923 تھیلاسیمک مریضوں سمیت 7113 مریضوں کے ساتھ ساتھ دلّی کے ایمس اور لیڈی ہارڈنگ جیسے اسپتالوں کو خون کے یونٹ جاری کئے گئے ۔


    اس کے علاوہ ، آئی آر سی ایس نے 30000000 پکے ہوئے کھانے کے پیکٹ تقسیم کئے اور 1100000 سے زیادہ خاندانوں کو راشن فراہم کیا ۔


    ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔


    ( م ن ۔ و ا ۔ ع ا ) (25-06-2020)


    U. No. 3514


    

    
    (Release ID: 1634335) Visitor Counter : 10
    
    
      Read this release in: English , Marathi , Hindi , Bengali , Manipuri , Assamese , Punjabi , Tamil , Telugu , Malayalam