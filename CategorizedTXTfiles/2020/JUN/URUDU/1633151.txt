      وزیراعظم کا دفتر

      یوگا کے بین الاقوامی دن کے موقع پر وزیر اعظم کے خطاب کا متن
      Posted On: 21 JUN 2020 7:48AM by PIB Delhi


    نمسکار !


    چھٹے بین الاقوامی یوگ دن کی آپ سبھی کو بہت بہت مبارکباد اور نیک خواہشات ۔ یوگا کا بین الاقوامی دن یکجہتی کا دن ہے ۔ یہ عالمی بھائی چارے کے پیغام کا دن ہے ۔ یہ انسانیت کی وحدت کا دن ہے ، جو ہمیں جوڑے ، ساتھ لائے ، وہی تو یوگ ہے ، جو دوریوں کو ختم کرے ، وہی تو یوگ ہے ۔


    کورونا کے اِس بحران کے دوران دنیا بھر کے لوگوں کا ' مائی لائف – مائی یوگا ' ویڈیو بلاگنگ مقابلے میں حصہ لینا دکھاتا ہے کہ یوگ کے تئیں جوش و خروش کتنا بڑھ رہا ہے ، کتنا زیادہ ہے ۔


    ساتھیو ، اس سال یوگا کے بین الاقوامی دن کا موضوع " یوگا ایٹ ہوم اینڈ یوگا وِد فیملی " رکھا گیا ہے ۔ آج ہم سب اجتماعی پروگراموں سے دور رہ کر گھر میں ہی اپنے خاندان کے ساتھ مل کر یوگ کر رہے ہیں ۔


    بچے ہوں ، بڑے ہوں ، نو جوان ہوں ، خاندان کے بزرگ ہوں ، سبھی جب ایک ساتھ یوگ کے ذریعے جڑتے ہیں تو پورے گھر میں توانائی کا بہاؤ ہوتا ہے ۔اس لئے اِس مرتبہ کا یوگ دن ، اگر میں دوسرے الفاظ میں کہوں ، جذباتی یوگ کا دن بھی ہے ، ہمارے خاندان کے تعلق کو بھی بڑھانے کا دن ہے ۔


    ساتھیو ،


    کورونا عالمی وباء کی وجہ سے آج دنیا یوگ کی ضرورت کو پہلے سے بھی زیادہ سنجیدگی سے محسوس کر رہی ہے ۔ اگر ہماری قوتِ مدافعت مضبوط ہو تو ہمیں اس بیماری کو ہرانے میں بہت مدد ملتی ہے ۔ قوت مدافعت کو بڑھانے کے لئے یوگ کے بہت سے طریقے ہیں ، بہت سے قسم کے آسن ہیں ۔ وہ آسن ایسے ہیں ، جو ہمارے جسم کی قوت کو بڑھاتے ہیں ، ہمارے میٹابولزم کو مستحکم کرتے ہیں ۔


    لیکن کووڈ – 19 وائرس ، خاص طور پر ہمارے تنفس کے نظام یعنی ہمارے سانس لینے کے نظام پر حملہ کر تا ہے ۔ ہمارے سانس لینے کے نظام کو مضبوط کرنے میں ، جس سے سب سے زیادہ مدد ملتی ہے ، وہ ہے پرانایام یعنی سانس لینے کی ایکسرسائز ۔ عام طور پر انولوم وِلوم پرانایام ہی زیادہ مقبول ہے ۔ یہ بہت موثر بھی ہے لیکن پرانایام کی بہت سی قسمیں ہیں ۔ اس میں شیتلی ، کپال بھاتی ، بھرامری ، بھستریکا یہ سب بھی ہوتے ہیں، بہت ہیں ، بے شمار ہیں ۔


    یوگ کی یہ سبھی قسمیں ، یہ تکنیک ہمارے سانس کے نظام اور مدافعتی نظام دونوں کو مضبوط کرنے میں بہت مدد کرتی ہیں ۔ اس لئے آپ سے میری خصوصی درخواست ہے کہ آپ پرانایام کو اپنی یومیہ ورزش میں ضرور شامل کیجئے ، اور انولوم وِلوم کے ساتھ ہی، جو پرانایام کی مختلف تکنیک ہیں ، انہیں بھی سیکھئے ۔ اس کو ثابت کیجئے ۔


    یوگ کی اِن ورزشوں کا فائدہ بڑی تعداد میں آج پوری دنیا میں کووڈ – 19 کے مریض اٹھا بھی رہے ہیں ۔ یوگ کی طاقت سے انہیں اِس بیماری کو ہرانے میں مدد مل رہی ہے ۔


    ساتھیو ،


    یوگ سے ہمیں خود اعتمادی اور ہمت بھی ملتی ہے ، جس سے ہم بحران کا مقابلہ کر سکیں ، جیت سکیں ۔ یوگ سے ہمیں ذہنی سکون ملتا ہے ، تحمل اور قوتِ برداشت بھی ملتی ہے ۔ سوامی وویکانند کہتے تھے ، " ایک مثالی شخص وہ ہے ، جو انتہائی منفی دور میں بھی سرگرم رہتا ہے اور انتہائی تیز رفتاری میں بھی پوری طرح پرسکون محسوس کرتا ہے " ۔


    کسی بھی شخص کے لئے یہ ایک بہت بڑی صلاحیت ہوتی ہے ۔ جب بہت زیادہ منفی صورتِ حال ہو ، تب بھی سرگرم رہنا ، تھک کر ہار نہ ماننا ، متوازن رہنا ، یہ ساری چیزیں یوگ کے ذریعے ہماری زندگی میں مقام حاصل کرتی ہیں ۔ ہماری زندگی کو قوت دیتی ہیں ۔


    اس لئے آپ نے بھی دیکھا ہوگا ، محسوس کیا ہو گا ، یوگ کرنے والا کبھی پریشانی میں صبر کا دامن نہیں چھوڑتا ہے ۔


    یوگ کا مطلب ہی ہے ، " سَم توّما یوگ اُچیتے " یعنی منفی یا مثبت حالات ، کامیابی یا نا کامی ، سکھ دکھ ہر صورت میں یکساں رہنے ، اٹل رہنے کا نام ہی یوگ ہے ۔


    دوستو ،


    یوگا ایک صحت مند کرۂ ارض کے لئے ہماری جستجو میں اضافہ کرتا ہے ۔ یہ اتحاد کی قوت کے طور پر ابھرا ہے اور انسانیت کے رشتوں کو مضبوط کرتا ہے ۔ یہ امتیاز نہیں کرتا ۔ یہ رنگ ، نسل ، صنف ، عقیدے اور ملکوں سے بالاتر ہے ۔


    کوئی بھی یوگا اپنا سکتا ہے ۔آپ کو صرف کچھ خالی وقت اور خالی جگہ چاہیئے ۔ یوگا ہمیں نہ صرف جسمانی قوت دیتا ہے بلکہ ہمیں درپیش چیلنجوں سے اعتماد کے ساتھ مقابلہ کرنے کے لئے ذہنی توازن اور جذباتی استحکام بھی دیتا ہے ۔


    دوستو ،


    اگر ہم اپنی صحت اور امید کے تانے بانے کو بہتر بنا سکیں تو وہ دن دور نہیں ، جب دنیا صحت مند اور مسرور انسانیت کی کامیابی کا مشاہدہ کرے گی ۔ یوگا یقیناً ہمیں ایسا کرنے میں مدد دے سکتا ہے ۔


    ساتھیو ،


    جب ہم یوگ کے ذریعے مسائل کو حل کرنے کی بات کر رہے ہیں ، دنیا کی فلاح کی بات کر رہے ہیں ، تو میں یوگیشور کرشن کے کرم یوگ کا بھی آپ کو پھر سے تعارف کرانا چاہتاہوں ۔


    گیتا میں بھگوان کرشن نے یوگ کی تعریف کرتے ہوئے کہا ہے کہ " یوگ کرمسو کوشلم " یعنی عمل کی کامیابی ہی یوگ ہے ۔


    کام میں صلاحیت ہی یوگ ہے ۔ یہ منتر ہمیشہ ہمیں سکھاتا ہے کہ یوگ کے ذریعے زندگی میں زیادہ قابل بننے کی صلاحیت پیدا ہوتی ہے ۔ اگر ہم اپنا کام اصول کے ساتھ کرتے ہیں ، اپنی ذمہ داری نبھاتے ہیں تو یہ بھی ایک طرح کا یوگ ہے ۔


    ساتھیو ،


    کرم یوگ کا ایک حصہ اور ہے ۔ ہمارے یہاں کہا گیا ہے کہ


    یُکت آہار وِہارسیہ ، یُکت چیشٹسیہ کرمسو


    یُکت سوپنا و بودھسیہ ، یوگو بھوِت دُکھاہہ


    یعنی صحیح کھانا پینا ، صحیح ڈھنگ سے کھیل کود ، سونے جاگنے کی صحیح عادتیں اور اپنے کام اور اپنی ڈیوٹی کو صحیح ڈھنگ سے کرنا ہی یوگ ہے ۔ اسی کرم یوگ سے ہمیں سبھی تکلیفوں اور مسائل کا حل ملتا ہے ۔ اتنا ہی نہیں ہمارے یہاں بے لوث کام کو ، کسی غرض کے بغیر سبھی کا احترام کرنے کے جذبے کو بھی کرم یوگ کہا گیا ہے ۔ کرم یوگ کا یہ جذبہ بھارت کی رَگ رَگ میں رچا بسا ہے ۔ جب بھی ضرورت پڑی ، بھارت کے اِس بے غرض جذبے کو پوری دنیا نے محسوس کیا ہے ۔


    ساتھیو ،


    جب ہم یوگ سے چلتے ہیں ، کرم یوگ کے جذبے سے چلتے ہیں ، تو انفرادی طور پر ، سماج کے طور پر ، ملک کے طور پر ہماری قوت بھی کئی گنا بڑھ جاتی ہے ۔ آج ہمیں اِسی جذبے سے عہد کرنا ہے – ہمیں اپنی صحت کے لئے ، اپنوں کی صحت کے لئے ہر ممکن کوشش کریں گے ۔ ایک ذمہ دار شہری کے طور پر ہم پورا خاندان اور سماج کے طور پر متحد ہوکر آگے بڑھیں گے ۔


    ہم کوشش کریں گے کہ یوگا ایٹ ہوم اینڈ یوگا وِد فیملی کو اپنی زندگی کا حصہ بنائیں ۔ اگر ہم یہ کریں گے ، تو ہم ضرورت کامیاب ہوں گے ۔ ہم ضرور جیت حاصل کریں گے ۔ اسی یقین کے ساتھ آپ سبھی کو پھر سے یوگ دن کی مبارکباد ۔


    لوکا سَمستہ سُکھینو بھونتو


    اوم !


    ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔


    ( م ن ۔ و ا ۔ ع ا ) (21-06-2020)


    U. No. 4015


    

    
    (Release ID: 1633151) Visitor Counter : 11
    
    
      Read this release in: English , Hindi , Marathi , Manipuri , Assamese , Bengali , Punjabi , Gujarati , Odia , Tamil , Telugu , Kannada , Malayalam