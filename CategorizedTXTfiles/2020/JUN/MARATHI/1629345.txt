      विज्ञान आणि तंत्रज्ञान मंत्रालय

      CSIR च्या केंद्रीय यंत्र अभियांत्रिकी संशोधन संस्थेने विकसित केला देशी बनावटीचा व्हेंटिलेटर
      Posted On: 03 JUN 2020 8:45PM by PIB Mumbai


      कोविड -19 चा प्रसार वाढत असताना दुसरीकडे , दुर्गपूरमधील CMERI म्हणजेच केंद्रीय यंत्र अभियांत्रिकी संशोधन संस्थेतील संशोधकांनी पूर्ण देशी बनावटीचा व्हेंटिलेटर विकसित केला आहे . CMERI ही CSIR अर्थात वैज्ञानिक आणि औद्योगिक संशोधन संस्थेच्या अंतर्गत काम करणारी संस्था आहे . CSIR-CMERI चे संचालक प्रा डॉ हरीश हिरानी यांच्या उपस्थितीत व्हेंटीलेटरचे अनावरण करण्यात आले . दुर्गापूरमधील एका खासगी रुग्णालयाचे अध्यक्षही यावेळी उपस्थित होते .


      " या व्हेंटिलेटरची रचना व विविध सुटे भाग हे संबंधित वापरकर्त्या क्षेत्राच्या गरजांनुसार मुद्दाम वेगळे तयार केलेले आहेत ; तसेच किफायतशीर किमतीचाही विचार यामध्ये प्रामुख्याने करण्यात आलेला आहे ." , अशी माहिती डॉ हिरानी यांनी दिली . दुर्गापूरमधील दोन रुग्णालयांच्या आरोग्यसेवा कर्मचाऱ्यांनी दिलेल्या अभिप्राय व सूचनांनुसार सदर व्हेंटीलेटरच्या रचनेत तसेच तंत्रपद्धतीत अनेकदा बदल करण्यात आले आहेत , असेही ते म्हणाले . या व्हेंटीलेटरची किंमत सुमारे 80 हजार ते 90 हजार रुपये इतकी आहे . अन्य रुग्णांच्या गरजांनुसार यामध्ये पुढेही सुधारणा केल्या जाऊ शकतात , असेही त्यांनी सांगितले .


      ' एखाद्या रुग्णास व्हेंटीलेटरचा किती प्रभावी उपयोग होतो , हे त्याची सेवा करणाऱ्या आरोग्य कर्मचाऱ्याच्या प्रतिसादावरही अवलंबून असते ' अशी माहिती देऊन , डॉ . हिरानी यांनी , यापुढे यामध्ये कृत्रिम बुद्धिमत्तेच्या आधारे रुग्णाच्या बदलत्या गरजेनुसार आपोआप बदल करण्यावर प्रयत्न केले जातील , असे सांगितले .


      CSIR-CMERI ने विकसित केलेल्या या व्हेंटीलेटरमुळे देशाच्या आरोग्यसेवा उत्पादनाच्या क्षेत्रात नवा बदल घडून येईल , तसेच आयातीवरील खर्चही मोठ्या प्रमाणात कमी करता येऊ शकेल , अशी भावना संस्थेतील शास्त्रज्ञांनी व्यक्त केली .


      डॉ हिरानी यांनी , या व्हेंटीलेटरच्या रचनेतील वैशिष्ट्यांचे उपयोग विविध दृष्टिकोनातून स्पष्ट केले . या व्हेंटीलेटरचे सुटे भाग निरनिराळ्या उद्योगांमधून स्वतंत्रपणे तयार केले जाऊ शकतात . त्यामुळे याचे प्रचंड उत्पादन हे अनेक उद्योगांना फायदेशीर ठरू शकते , असे त्यांनी सांगितले . यामुळे व्हेंटीलेटरची किंमत लक्षणीय कमी होऊन आर्थिक दुर्बल रुग्णांच्या दृष्टीने तसेच सरकारी अनुदानावरील आरोग्यसेवा योजनांसाठीही ते उपयुक्त ठरणार आहे . आरोग्यसेवा पायाभूत सुविधांचे तृतीयक क्षेत्र अद्ययावत होण्यास यामुळे मदत होणार आहे , अशी माहितीही डॉ हिरानी यांनी दिली . नव्याने विकसित झालेल्या या व्हेंटीलेटरचे , लवकरच व्यापारी स्वरूपात उत्पादन सुरु करण्यासाठी विविध उद्योजकांशी बोलणी सुरु असल्याची माहिती त्यांनी दिली .


      डॉ हिरानी यांनी यावेळी , व्हेंटिलेटर विकसित करणाऱ्या डॉ अनुपम सिन्हा , संजय हंसदा , कल्याण चटर्जी आणि अविनाश यादव यांच्या पथकाचे कौतुक केले .


      S.Pophale/J.Waishampayan/P.Kor


      ***


      सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1629345) Visitor Counter : 26
    
    
      Read this release in: English , Urdu , Hindi , Manipuri , Bengali , Tamil , Telugu