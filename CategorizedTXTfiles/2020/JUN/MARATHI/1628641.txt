      रसायन आणि खते मंत्रालय

      रसायने आणि पेट्रोकेमिकल्सच्या अनिवार्य सार्वजनिक खरेदीमुळे वस्तू, सेवा यांची निर्मिती आणि उत्पादन तसेच मेक इन इंडियाला चालना मिळणार- मनसुख मांडवीय
      
      रसायने व पेट्रोकेमिकल्स विभागाकडून 2020-21, 2021-23 आणि 2023-25 साठी सार्वजनिक खरेदीतील स्थानिक रसायने आणि पेट्रोकेमिकल्स पैकी अनुक्रमे 60 टक्के, 70 टक्के आणि 80 टक्के स्थानिक घटकांचा वापर निर्धारित

      Posted On: 02 JUN 2020 4:25PM by PIB Mumbai

    नवी दिल्ली , 2 जून 2020


    डीपीआयआयटी अर्थात उद्योग आणि अंतर्गत व्यापार प्रोत्साहन विभागाने अलीकडेच 29-5-2019 रोजी सार्वजनिक खरेदी ( मेक इन इंडियाला प्राधान्य) आदेश , 2017 मध्ये बदल केला आहे. मेक इन इंडियाला प्रोत्साहन देण्यासाठी आणि उत्पन्न आणि रोजगारात वाढ करण्याच्या उद्देशाने भारतातील वस्तू , सेवा आणि कार्याची निर्मिती आणि उत्पादन यांना चालना देण्यासाठी हा बदल करण्यात आला आहे. रसायने आणि पेट्रोकेमिकल्स यामधील किमान स्थानिक घटक आणि गणनेची पद्धती निर्धारित करून रसायने व पेट्रोकेमिकल्स विभागाने उपलब्ध असलेल्या स्थानिक उत्पादन क्षमतेचे आणि स्थानिक स्पर्धेच्या व्याप्तीचे मूल्यमापन केले आहे. स्थानिक घटकांच्या वापरासाठी विविध प्रकारची 55 रसायने , पेट्रोकेमिकल्स , कीटकनाशके आणि डायस्टफ निर्धारित करण्यात आली आहेत. या रसायने आणि पेट्रोकेमिकलसाठी विभागाने स्थानिक घटकांचे प्रमाण निर्धारित केले असून 2020-21 साठी 60 टक्के आणि त्यानंतर त्यात वाढ करून 2021-23 साठी 70 टक्के आणि 2023-25 साठी 80 टक्के ठरवले आहे. विभागाने निवड केलेल्या या 55 रसायने व पेट्रोकेमिकल्सपैकी 27 उत्पादनांसाठी स्थानिक पुरवठादार खरेदीच्या अंदाजित मूल्यासाठी पाच लाख रुपयांपेक्षा जास्त आणि 50 लाख रुपयांपेक्षा कमी रक्कमेची बोली लावू शकतात आणि उर्वरित 28 रसायने व पेट्रोकेमिकल्ससाठी खरेदी करणाऱ्या संबंधितांनी बोलीची रक्कम कितीही असली तरीही स्थानिक पुरवठादाराकडूनच खरेदी करणे अनिवार्य आहे. या निर्णयामुळे पंतप्रधान नरेंद्र मोदी यांनी सुरु केलेल्या # आत्मनिर्भर भारत अभियानाला बळकटी मिळेल आणि “ मेक इन इंडिया ” अंतर्गत स्थानिक उत्पादनाला चालना मिळेल.


    नौवहन राज्यमंत्री (स्वतंत्र प्रभार) आणि रसायने व पेट्रोकेमिकल्स राज्यमंत्री (स्वतंत्र प्रभार) मनसुख मांडवीय यांनी या महत्त्वाच्या निर्णयाची प्रशंसा केली आहे. रसायने आणि पेट्रोकेमिकल्सच्या अनिवार्य सार्वजनिक खरेदीमुळे वस्तू , सेवा आणि मेक इन इंडियाला प्रोत्साहन देणाऱी कामे यातील निर्मिती व उत्पादन यांना चालना मिळेल असे मांडवीय यांनी सांगितले.


    S.Thakur /S.Patil/P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1628641) Visitor Counter : 18
    
    
      Read this release in: English , Urdu , Hindi , Bengali , Punjabi , Gujarati , Tamil , Telugu , Malayalam