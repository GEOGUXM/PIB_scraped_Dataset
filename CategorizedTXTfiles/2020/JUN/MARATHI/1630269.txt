      रसायन आणि खते मंत्रालय

      कोविड-19चा प्रसार रोखण्यासाठी उद्योग क्षेत्राकरिता त्रिमितीय सूक्ष्मजीवरोधी मुख-आवरणाचे मोठ्या स्तरावर उत्पादन व व्यावसायिकरण करण्याबाबत NIPER गुवाहाटी आणि हिंदुस्थान अँटिबायोटिक्स लिमिटेड दरम्यान सामंजस्य करार
      
      NIPER -G कडून त्रिमिती प्रिंट असलेल्या तीनपदरी सूक्ष्मजीव रोधी माक्स व हाताचा वापर करावा न लागणाऱ्या उपकरणांचीही निर्मिती
      
      कोविड-19 वर नियंत्रण ठेवण्यासाठी विकसित आणि डिझाईन केलेल्या त्रिमिती उत्पादनांच्या पेटंटसाठी NIPERचा अर्ज
      Posted On: 08 JUN 2020 6:50PM by PIB Mumbai


    नवी दिल्ली , 8 जून 2020


    केंद्रीय रसायने आणि खते मंत्रालयाच्या अखत्यारीतील औषधनिर्माण विभागाअंतर्गत असलेली , गुवाहाटीमधील राष्ट्रीय औषध निर्माण शिक्षण आणि संशोधन संस्था- NIPER, ही औषधनिर्माण क्षेत्रातील एक अग्रणी संस्था आहे ; या संस्थेने कोविड-19 चे संक्रमण रोखण्यासाठी PPE किट म्हणजेच वैयक्तिक संरक्षण उपकरणे , विकसित करुन मोठे योगदान दिले आहे.


    या संस्थेने विकसित केलेल्या थ्री-डी प्रिंटेड म्हणजेच त्रिमितीय सूक्ष्मजीवरोधी फेस शिल्डचे मोठ्या प्रमाणत उत्पादन आणि व्यावसायिकरण करण्यासंदर्भात या संस्थेने आणि पुण्याजवळच्या , पिंपरी येथील हिंदुस्थान अँटिबायोटिक्स लिमिटेड या औषधनिर्माण क्षेत्रातील सरकारी कंपनीशी सामंजस्य करार केला आहे , अशी माहिती या संस्थेचे संचालक , डॉ यु. एस. एन. मूर्ती यांनी दिली.


    NIPER- गुवाहाटीने या त्रिमिती फेस शिल्डचे डिझाईन आणि निर्मितीसाठी भारतीय पेटंट कार्यालयात , पेंटट मिळण्यासाठी अर्जही केला आहे.


    NIPER- गुवाहाटीने , कोरोनाचा प्रसार रोखण्यासाठी हे थ्री-डी फेस शिल्ड म्हणजेच मुख-आवरणचे रेखाटन करुन ते विकसित केले आहेत ; तसेच त्यांची उपयुक्तता प्रमाणित करुन घेतली आहे. या विषाणूचे संक्रमण कोणकोणत्या पद्धतीने आणि मार्गाने होऊ शकेल , याचा सखोल व काळजीपूर्वक अभ्यास करुन , त्याचे विश्लेषण करुन त्या निष्कर्षांच्या आधारे हे उत्पादन तयार करण्यात आले आहे. या थ्री-डी सूक्ष्मजीवरोधी फेस-शिल्डची वैशिष्ट्ये म्हणजे , कुठलेही संक्रमण रोखू शकण्याची क्षमता , पारदर्शी , तयार करण्यास सुलभ , कमी खर्चिक , वापरण्यास सोपा आणि सूक्ष्मजीवरोधी क्षमता असलेलाअसून त्यात उत्तम दर्जाचे रासायनिक स्थैर्य आणि मजबूत बांधणी तसेच स्वच्छ करण्यास सोपे असे आहे.


    याशिवाय , NIPER- गुवाहाटीने थ्री-डी प्रिंट असलेला बहुपदरी सूक्ष्मजीवरोधी फेस मास्क देखील तयार केला आहे. या मास्कच्या पहिल्या पदरावर जीवाणू-रोधी आवरण आहे , दुसऱ्या पदरावर निर्जंतुक करणाऱ्या पदार्थाचे आवरण , ज्यातून हवेतून होणारा संसर्गही टाळता येईल आणि तिसरा पदर हा औषधाचा स्तर असून त्याद्वारे सूक्ष्मजीवांचा हल्ला थोपवता येऊ शकेल.


    NIPER- गुवाहाटीने थ्री-डी प्रिंट असलेली हाताचा वापर करावा लागणार नाही अशी उपकरणेही विकसित केली आहेत , ज्यामुळे दारे-खिडक्यांची उघडझाप करतांना किंवा कपाटे , फ्रीज , लिफ्टचे बटन , लॅपटॉप-डेक्सटॉप कीबोर्ड हाताळण्यासाठी हातांचा वापर करावा लागणार नाही. हे उपकरण अत्यंत छोटे आणि वापरण्यास सूटसुटीत असे आहे , तसेच त्याची स्वच्छता करणेही अतिशय सोपे आहे.


    S.Pophale /R.Aghor/P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1630269) Visitor Counter : 39
    
    
      Read this release in: Assamese , Hindi , English , Urdu , Manipuri , Punjabi , Tamil , Telugu