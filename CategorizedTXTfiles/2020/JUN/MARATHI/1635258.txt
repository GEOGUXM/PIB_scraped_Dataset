      गृह मंत्रालय

      केंद्रीय गृहमंत्रालयाकडून अनलॉक-2 साठीच्या मार्गदर्शक सूचना जाहीर
      अनलॉक 2 मध्ये प्रतिबंधित क्षेत्राबाहेर अनेक कामांसाठी परवानगी, मात्र प्रतिबंधित क्षेत्रात लॉकडाऊनची कठोर अंमलबजावणी करण्याचे निर्देश
      Posted On: 29 JUN 2020 11:46PM by PIB Mumbai


    नवी दिल्ली , 29 जून 2020


    केंद्रीय गृहमंत्रालयाने आज अनलॉक-2 साठीच्या नव्या मार्गदर्शक सूचना जारी केल्या. या अनलॉक-2 मध्ये प्रतिबंधित क्षेत्रांच्या बाहेर अनेक कामांसाठी परवानगी देण्यात आली आहे. नव्या मार्गदर्शक सूचना 1 जुलै 2020 पासून लागू होणार आहेत , या ही टप्प्यात , अनेक गोष्टी हळूहळू सुरु करण्याची प्रक्रिया पुढे नेली जाणार आहे.आज जारी झालेल्या नव्या मार्गदर्शक सूचना या , सर्व राज्ये आणि केंद्रशासित प्रदेशांकडून आलेल्या सूचना आणि प्रतिसादानुसार , तसेच विविध केंद्रीय मंत्रालये आणि विभागांशी सविस्तर सल्लामसलत केल्यानंतर तयार करण्यात आल्या आहेत.


    30 मे 2020 रोजी जारी करण्यात आलेल्या , अनलॉक-1 च्या आदेश आणि मार्गदर्शक सूचनांनुसार , काही कामांना कालबद्ध पद्धतीने परवानगी देण्यात आली होती. यात , धार्मिक स्थळे आणि सार्वजनिक प्रार्थनास्थळे , हॉटेल्स , रेस्टॉरंट आणि आतिथ्यशीलता व्यवसायाशी सबंधित इतर सेवा , शॉपिंग मॉल या सर्वांना , प्रतिबंधित क्षेत्रांच्या बाहेर , 8 जून 2020 पासून परवानगी देण्यात आली होती. तसेच यासाठीचे , SOP म्हणजे प्रमाणित कार्यवाही कार्यपद्धती जारी करण्यात आली होती.


    अनलॉक-2 साठीच्या मार्गदर्शक सूचनांची ठळक वैशिष्ट्ये :-


    देशांतर्गत विमाने आणि प्रवासी गाड्यांना मर्यादित स्वरूपात चालवण्यास आधीच परवानगी देण्यात आली आहे. यापुढेही गाड्या आणि विमानांच्या परीचालनाला टप्प्याटप्याने वाढवले जाईल.


    रात्रीच्या संचारबंदीच्या वेळा शिथिल करण्यात आल्या असून , ही संचारबंदी आता रात्री 10.00 ते पहाटे 5.00 या वेळेत लागू असेल. त्यापुढे , औद्योगिक कारखान्यांमध्ये पाळ्यांमध्ये विनासायास काम सुरु व्हावे , राष्ट्रीय आणि राज्य महामार्गांवर व्यक्ती आणि मालाची वाहतूक सुरु राहावी , मालाचा चढउतार आणि बसेस , रेल्वेगाड्या तसेच विमानातून जनतेची वाहतूक सुरु व्हावी , यादृष्टीनेही रात्रीची संचारबंदी शिथिल करण्यात आली आहे.


    दुकाने कोणत्या क्षेत्रात आहेत , यानुसार , सुरक्षित भागात दुकानांमध्ये 5 व्यक्तीना काम करण्यास परवानगी देण्यात आली आहे. मात्र , त्यांना पुरेसे शारीरिक अंतर राखावे लागेल.


    15 जुलै 2020 पासून केंद्र आणि राज्य सरकारांच्या प्रशिक्षण संस्थाचे कामकाज सुरु करण्यात परवानगी देण्यात आली आहे. या संदर्भातील SOP म्हणजे प्रमाणित कार्यवाही कार्यपद्धती , केंद्रीय कार्मिक आणि प्रशिक्षण मंत्रालयाकडून जारी केली जाईल.


    राज्ये आणि केंद्रशासित प्रदेशांशी सविस्तर चर्चा केल्यानंतर , असा निर्णय घेण्यात आला आहे की शाळा , महाविद्यालये आणि खाजगी कोचिंग क्लासेस 31 जुलै , 2020 पर्यंत बंद ठेवण्यात आल्या आहेत.


    ‘वंदे भारत’ अभियानाअंतर्गत , आंतरराष्ट्रीय विमान प्रवासाला मर्यादित स्वरुपात परवानगी देण्यात आली आहे. पुढच्या प्रवासासाठी टप्याटप्याने पद्धतीने परवानगी दिली जाईल.


    खालील गोष्टी वगळता , इतर सर्व गोष्टींना प्रतिबंधित क्षेत्राबाहेर परवानगी देण्यात आली आहे:

      * मेट्रो ट्रेन
      * चित्रपटगृहे , जिम , स्विमीग पूल , मनोरंजन पार्क्स , थियेटर , बार , सभागृहे , आणि तत्सम सार्वजनिक जागा.

    i. सामाजिक/राजकीय/क्रीडा/मनोरंजन/शैक्षणिक/सांस्कृतिक/धर्मिक कार्यक्रम आणि इतर मोठी संमेलने.


    ii. या सर्व गोष्टी सुरु करण्यासाठीच्या तारखा , त्यावेळच्या परिस्थितीचा अभ्यास करुन , त्यानुसार , वेगळ्या निश्चित केल्या जातील.

      * प्रतिबंधित क्षेत्रात 31 जुलै 2020 पर्यंत , लॉकडाऊन लागू असून , त्याची कठोर अंमलबजावणी केली जाईल. राज्य सरकारे/केंद्रशासित प्रदेशांनी कोविड-19 चे संक्रमण आटोक्यात आणण्याचे उद्दिष्ट ठेवून त्यानुसार काळजीपूर्वक प्रतिबंधित क्षेत्रे निश्चित करायची आहेत. त्यासाठी , केंद्रीय आरोग्य मंत्रालयाने जारी केलेल्या मार्गदर्शक सूचनांचा आधार घेतला जावा , प्रतिबंधित क्षेत्रात , नियंत्रण क्षेत्र निश्चित करुन , कठोर पद्धतीने नियमांची अंमलबजावणी केली जावी , तिथे केवळ अत्यावश्यक कामांनाच परवानगी दिली जा वी.
      * ही प्रतिबंधित क्षेत्रे , संबंधित जिल्हाधिकारी कार्यालयांच्या संकेतस्थळांवर आणि राज्य सरकार/केंद्रशासित प्रदेशांकडून अधिसूचित केली जावीत.तसेच , त्यांची माहिती केंद्रीय आरोग्य आणि कुटुंब कल्याण मंत्रालयालाही कळवली जावी.
      * प्रतिबंधित क्षेत्रातील व्यवहारांवर राज्य सरकार/केंद्रशासित प्रदेशांची बारीक देखरेख असावी आणि या क्षेत्रांसंबंधी जारी करण्यात आलेल्या मार्गदर्शक सूचनांचे कठोर पालन केले जावे.
      * प्रतिबंधित कक्षेत्रांची आखणी आणि या क्षेत्रात मार्गदर्शक सूचनांचे पालन. यावर , केंद्रीय आरोग्य आणि कुटुंब कल्याण मंत्रालय देखरेख ठेवेल.

    प्रतिबंधित क्षेत्रांबाहेरील व्यवहारांबाबत राज्य सरकारे निर्णय घेणार

      * त्या त्या क्षेत्रातील परिस्थितीचे मूल्यमापन केल्यानंतर राज्य सरकारे आणि केंद्रशासित प्रदेश , प्रतिबंधित क्षेत्रांबाहेरही काही कामे अथवा व्यवहारांसाठी बंदी घालू शकतील. किंवा ज्या गोष्टींची आवश्यकता आहे , असे निर्बंध घालू शकतील.
      * मात्र , व्यक्ती आणि मालाच्या आंतरराज्यीय आणि राज्यांतर्गत वाहतुकीवर कोणतेही निर्बंध असणार नाही. अशा कोणत्याही वाहतुकीसाठी विशेष परवानगी/मंजुरी/इ-परवाना याची गरज लागणार नाही.

    रात्रीची संचारबंदी

      * रात्रीची संचारबंदी आता , रात्री 10 ते पहाटे 5 या वेळेत लागू असेल. मात्र अत्यावश्यक सेवा आणि अनलॉक-2 मध्ये दिलेली शिथिलता , याला अपवाद असेल.

    कोविड-19 च्या व्यवस्थापनासाठीच्या राष्ट्रीय सूचना

      * कोविड-19 च्या व्यवस्थापनासाठीच्या राष्ट्रीय सूचना देशभरात पुढेही लागू असतील , यात सामाजिक अंतराच्या नियमांचे प्रामुख्याने पालन अपेक्षित आहे. दुकानांमध्येही , ग्राहकांनी शारीरिक अंतर राखणे अनिवार्य असेल. केंद्रीय गृहमंत्रालय या राष्ट्रीय सूचनावलीच्या प्रभावी अंमलबजावणीवर देखरेख ठेवेल.

    दुर्बल व्यक्तींचे संरक्षण

      * दुर्बल किंवा , आजाराचा संसर्ग होण्याची शक्यता असलेल्या वव्यक्ती , म्हणजेच 65 वर्षांवरील वयाच्या , इतर आजार असलेल्या , 10 वर्ष वयाखालील मुले आणि गर्भवती महिला अशा सर्वांना अत्यावश्यक कामे वगळता घरीच राहण्याचा सल्ला देण्यात आला आहे.

    आरोग्य सेतूचा वापर

      * आरोग्य सेतूचा अधिकाधिक वापर करण्यासाठी लोकांना प्रोत्साहन दिले जावे.

    गृहमंत्रालयाच्या मार्गदर्शक सूचना वाचण्यासाठी येथे क्लिक करा.


    R.Tidke/R.Aghor/P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1635258) Visitor Counter : 23
    
    
      Read this release in: English , Urdu , Hindi , Bengali , Manipuri , Punjabi , Tamil , Telugu
    
    
    

*