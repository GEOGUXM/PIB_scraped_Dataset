      ప్రధాన మంత్రి కార్యాలయం

      కోవిడ్ -19 కు వ్యతిరేకంగా టీకాలు వేయడానికి ప్రణాళిక మరియు సన్నాహాలను సమీక్షించడానికి ప్రధానమంత్రి అధ్యక్షతన సమావేశం జరిగింది
      
      ఈ జాతీయ స్థాయి కార్యక్రమ నిర్వహణకు ప్రధానమంత్రి నాలుగు మార్గదర్శక సూత్రాలను సూచించారు

      Posted On: 30 JUN 2020 2:52PM by PIB Hyderabad

    టీకా అందుబాటులోకి వచ్చిన వెంటనే , కోవిడ్-19 కు వ్యతిరేకంగా టీకాలు వేయడానికి ప్రణాళిక మరియు సన్నాహాలను సమీక్షించడానికి , ఈ రోజు జరిగిన ఒక ఉన్నత స్థాయి సమావేశానికి ప్రధానమంత్రి శ్రీ నరేంద్రమోదీ , అధ్యక్షత వహించారు.


    భారతదేశపు విస్తారమైన మరియు విభిన్న జనాభాకు టీకాలు వేయడం , మందుల సరఫరా నిర్వహణ , హాని ఎక్కువగా ఉన్న జనాభాకు ప్రాధాన్యత ఇవ్వడం , ఈ ప్రక్రియలో పాల్గొన్న వివిధ ఏజెన్సీల మధ్య సమన్వయం , అలాగే ఈ జాతీయ స్థాయి కార్యక్రమంలో ప్రైవేటు రంగం మరియు పౌర సమాజం పాత్ర వంటి విషయాల గురించి ప్రధానమంత్రి ఈ సందర్భంగా వివరించారు.


    ఈ జాతీయ స్థాయి కార్యక్రమాన్ని సమర్ధవంతంగా నిర్వహించడానికి ప్రధానమంత్రి నాలుగు మార్గదర్శక సూత్రాలను ప్రతిపాదించారు : మొదటి సూత్రం : టీకాలు ప్రారంభించే సమయంలో , ముందుగా హాని కలిగించే సమూహాలను గుర్తించి ప్రాధాన్యత ఇవ్వాలి , ఉదాహరణకు వైద్యులు , నర్సులు , ఆరోగ్య కార్యకర్తలు , వైద్యేతర ఫ్రంట్ ‌లైన్ కరోనా యోధులు మరియు సాధారణ జనాభాలో హాని కలిగించే వ్యక్తులు ; రెండవది : “ ఎవరికైనా , ఎక్కడైనా ” టీకాలు వేయడం జరగాలి , అంటే , వ్యాక్సిన్ వేయడానికి ఎటువంటి నివాస సంబంధిత నిబంధనలు విధించకూడదు ; మూడు : ఆ టీకా సరసమైనదిగా , సార్వత్రికమైనదిగా ఉండాలి - ఏ వ్యక్తిని వదిలివేయకూడదు ; మరియు నాలుగు : ఉత్పత్తి నుండి టీకా వరకు మొత్తం ప్రక్రియను సాంకేతిక పరిజ్ఞానంతో నిజ సమయంలో పర్యవేక్షించాలి మరియు మద్దతు ఇవ్వాలి.


    అన్నింటినీ అత్యంత సమర్థవంతంగా , సమయానుసారంగా టీకాలు వేయడానికి చేపట్టే ఈ జాతీయ కార్యక్రమానికి వెన్నుముకలా నిలిచే సాంకేతిక పద్ధతులను విస్తృత స్థాయిలో అంచనా వేయాలని ప్రధానమంత్రి అధికారులను ఆదేశించారు.


    ఇంత పెద్ద ఎత్తున టీకాలు వేసే ఈ కార్యక్రమానికి సవివరమైన ప్రణాళికను రూపొందించే పని వెంటనే చేపట్టాలని ప్రధానమంత్రి ఆదేశించారు.


    టీకా అభివృద్ధి ప్రయత్నాల ప్రస్తుత స్థితిని కూడా ఈ సమావేశంలో సమీక్షించారు. కోవిడ్ -19 కు వ్యతిరేకంగా టీకాలు వేసే ప్రయత్నాలలో ఉన్నతమైన పాత్ర పోషించాలన్న భారతదేశ నిబద్ధతను ప్రధానమంత్రి ప్రత్యేకంగా పేర్కొన్నారు.


    ****

    
    
    (Release ID: 1635431) Visitor Counter : 61
    
    
      Read this release in: Punjabi , English , Urdu , Marathi , Hindi , Assamese , Manipuri , Bengali , Gujarati , Odia , Tamil , Kannada , Malayalam