      ఆరోగ్య, కుటుంబ సంక్షేమ‌ మంత్రిత్వ శాఖ

      కోవిడ్-19వైరస్ కట్టడి చర్యలపై కేంద్ర మంత్రుల బృందం సమీక్ష
      మిగతా ప్రపంచ దేశాలకంటే మెరుగైన స్థితిలో భారత్,...అయితే, ఇపుడు నిర్లక్ష్యం ఏమాత్రం తగదు: డాక్టర్ హర్షవర్ధన్
      
      “కోవిడ్-19 వైరస్ కట్టడికి భౌతిక దూరం, చేతుల పరిశుభ్రత, మాస్కులు ధరించడం..కచ్చితంగా పాటించాల్సిందే..కోవిడ్ వైరస్ కు ఇదే సరైన ‘సామాజిక టీకాలు’ అన్నది మనం మరిచిపోరాదు”
      Posted On: 09 JUN 2020 4:22PM by PIB Hyderabad


    కోవిడ్ -19 వైరస్ వ్యాప్తి నియంత్రణకు ఏర్పాటైన కేంద్ర మంత్రుల బృందం ( జీఓఎం ) 16 వ అత్యున్నత సమావేశం ఈ రోజు ఢిల్లీలో జరిగింది . కేంద్ర ఆరోగ్య , కుటుంబ సంక్షేమ శాఖ మంత్రి డాక్టర్ హర్షవర్ధన్ అధ్యక్షతన వీడియో కాన్ఫరెన్స్ ద్వారా సమావేశం జరిగింది . విదేశాంగ మంత్రి డాక్టర్ ఎస్ . జైశంకర్ , పౌర విమానయాన శాఖ మంత్రి హర్ దీప్ ఎస్ . పూరి , కేంద్ర హోమ్ శాఖ సహాయ మంత్రి నిత్యానంద రాయ్ , నౌకా రవాణా , రసాయనాలు ఎరువుల శాఖ సహాయమంత్రి మన్ సుఖ్ లాల్ మాండవీయ , కేంద్ర ఆరోగ్య , కుటుంబ సంక్షేమ శాఖ సహాయమంత్రి అశ్వినీ కుమార్ చౌబే , రక్షణ సిబ్బంది ప్రధాన అధిపతి బిపిన్ రావత్ ఈ ఉన్నత స్థాయి సమావేశంలో పాల్గొన్నారు . కేంద్ర మంత్రుల బృందం సభ్యులు , తదితర అధికారులు భౌతిక దూరం పాటిస్తూ సమావేశంలో పాలుపంచుకున్నారు .


    దేశంలో చేపడుతున్న కోవిడ్ -19 వైరస్ నియంత్రణ , నిర్వహణా చర్యల గురించి ఈ సమావేశంలో అధికారులు మంత్రుల బృందానికి వివరించారు . కోవిడ్ నియంత్రణకు సంబంధించి లాక్ డౌన్ సడలింపు నేపథ్యంలో ఇతర దేశాలతో పోల్చినపుడు భారత్ లో నెలకొన్న పరిస్థితిని , స్నాప్ షాట్ రూపంలో మంత్రుల బృందానికి వివరించారు . లాక్ డౌన్ తో లభించిన ప్రయోజనాలను , కోవిడ్ వైరస్ వ్యాధి నియంత్రణకు లాక్ డౌన్ ఉపయోగపడిన తీరును కూడా అధికారులు వివరించారు . మంత్రులతో కూడిన 11 సాధికార బృందాలు తమకు అప్పగించిన రంగాల్లో సాధించిన ప్రగతిని కూడా వివరించారు . లాక్ డౌన్ నిబంధనలను దశలవారీగా సడలిస్తున్న నేపథ్యంలో కోవిడ్ కట్టడి చర్యల విషయంలో ఎలాంటి రాజీలేకుండానే ఆర్థిక కార్యకలాపాలను పునరుద్ధరించేందుకు కేంద్ర ఆరోగ్య , కుటుంబ సంక్షేమ మంత్రిత్వ శాఖ జారీ చేసిన నిబంధనలు ఎలా దోహదపడతాయో మంత్రుల బృందానికి వివరించారు .


    ఈ సమావేశంలో మంత్రుల బృందం చైర్మన్ హోదాలో డాక్టర్ హర్షవర్ధన్ మాట్లాడుతూ ,.. లాక్ డౌన్ నిబంధనలను ఎత్తివేస్తూ , అన్ లాక్ తొలిదశలో దేశం ప్రవేశిస్తున్న తరుణంలో కోవిడ్ నియంత్రణకు మనం మరింత క్రమశిక్షణతో వ్యవహరించవలసి ఉంటుందని , బహిరంగ స్థలాల్లో భౌతిక దూరం , చేతులు శుభ్రపరుచుకోవడం , మాస్కులను ధరించడం తప్పనిసరిగా పాటించవలసి ఉంటుందని అన్నారు . ప్రస్తుత తరుణంలో ఏమరుపాటు , నిర్లక్ష్యం ఏ మాత్రం కూడదని ఆయన పునరుద్ఘాటించారు . అన్ని ప్రభుత్వ కార్యాలయాలు తిరిగి తెరుచుకుంటున్న ఈ తరుణంలో మరింత జాగ్రత్తలు అవసరమని వివిధ శాఖల అధిపతులకు మంత్రి సూచించారు .


    “ కోవిడ్ -19 వైరస్ కట్టడికి భౌతిక దూరం , చేతుల పరిశుభ్రత , మాస్కులు ధరించడం .. కచ్చితంగా పాటించాల్సిందే .. కోవిడ్ వైరస్ కు ఇదే సరైన ‘ సామాజిక టీకాలు ’ అన్నది మనం మరిచిపోరాదు ” అని ఆయన అన్నారు . ప్రతి ఒక్కరూ తమ మొబైల్ ఫోన్లలో ఆరోగ్య సేతు యాప్ ను డౌన్ లోడ్ చేసుకోవాలని , పరిస్థితిపై సొంత అంచనాకు , కోవిడ్ -19 వైరస్ నుంచి రక్షణకు ఇది ఎంతగానో దోహదపడుతుందని డాక్టర్ హర్షవర్ధన్ చెప్పారు . ఇప్పటివరకూ దేశవ్యాప్తంగా 12 కోట్ల 55 లక్షలమంది ఆరోగ్య సేతు యాప్ ను డౌన్ లోడ్ చేసుకున్నారని ఆయన చెప్పారు .


    దేశంలో వైద్యపరంగా పెరుగుతున్న మౌలిక సదుపాయాల గురించి కూడా మంత్రుల బృందానికి అధికారులు వివరించారు . ఈ సంవత్సరం జూన్ 9 నాటికి దేశంలో కోవిడ్ వైరస్ కు చికిత్సకు సంబంధించిన మౌలిక సదుపాయాలు బాగా పటిష్టపడ్డాయని , లక్షా 67 వేల 883 ఐసొలేషన్ పడకలు , 21,614 పడకలు , 73,469 ఆక్సిజన్ సదుపాయంతో కూడిన పడకలతో 958 ప్రత్యేక కోవిడ్ ఆసుపత్రులు ఏర్పాటయ్యాయని అధికారులు తెలిపారు . లక్షా 33 వేల 37 ఐసొలేషన్ పడకలు , 10,748 ఐ . సి . యు . పడకలు , 46,635 ఆక్సిజన్ సదుపాయం కలిగిన పడకలతో కూడిన 2,313 కోవిడ్ ఆరోగ్య కేంద్రాలు ఇప్పటికే వినియోగంలోకి వచ్చాయని తెలిపారు . దీనికితోడు ,..7 లక్షల 10 వేల 642 పడకలతో కూడిన 7,525 కోవిడ్ కేర్ సెంటర్లు దేశంలో అందుబాటులో ఉన్నాయని తెలిపారు . 21,494 కోవిడ్ పడకలకు కృత్రిమ శ్వాస ఏర్పాట్లు అందుబాటులో ఉన్నాయన్నారు .


    రాష్ట్రాలకు , కేంద్రపాలిత ప్రాంతాలకు , కేంద్రప్రభుత్వ సంస్థలకు 128.48 లక్షల ఎన్ -95 మాస్కులు , 104.74 లక్షల పర్సనల్ ప్రొటెక్టివ్ ఎక్విప్ మెంట్లు (PPE లు ) కేంద్రప్రభుత్వం అందించిందని తెలిపారు . అదనంగా 60,848 వెంటిలేటర్ల తయారీ కోసం కేంద్ర ప్రభుుత్వం ఆర్డర్ ఇచ్చిందని , భారతీయ వైద్య పరిశోధనా మండలి ( ఐసీఎమ్ . ఆర్ ) పరీక్షా సామర్థ్యం పెరిగిందని , ప్రస్తుతం ఐసీఎమ్ . ఆర్ . పర్యవేక్షణలో 553 ప్రభుత్వ లేబరేటరీలు , 231 ప్రైవేటు లేబరేటరీలు కలిపి మొత్తం 784 లేబరేటరీలు పరీక్షలు నిర్వహిస్తున్నాయని తెలిపారు . దేశవ్యాప్తంగా 49 లక్షలకు పైగా కరోనా పరీక్షలు జరిగాయని , గత 24 గంటల్లో లక్షా 41 వేల 682 నమూనాలను పరీక్షించారని తెలిపారు .


    కోవిడ్ మహమ్మారి వ్యాప్తి నేపథ్యంలో లాక్ డౌన్ భారాన్ని తగ్గించి , కీలకమైన సరకులు సరఫరా అయ్యేలా చూసేందుకు తమ బృందం అనుసరించిన కీలక వ్యూహాలను ఐదవ సాధికార బృందం చైర్మన్ పరమేశ్వరన్ అయ్యర్ ఈ సమావేశంలో సమర్పించారు .


    టెస్టింగ్ లేబరేటరీల్లో తాజా పరిస్థితిని , దేశవ్యాప్తంగా వైద్య పరీక్షల బలోపేతం చేయడం , హైడ్రాక్సీ క్లోరోక్వీన్ మాత్రలు , రెమ్ డెసివిర్ మందుల వినియోగం తదితర అంశాలపై వివరాలను ఐసీఎంఆర్ . కు చెందిన డాక్టర్ రామన్ గంగా ఖేడ్కర్ ఈ సమావేశంలో సమర్పించారు .


    ఇప్పటివరకూ దేశంలో లక్షా 29 వేల 214 మంది బాధితులు కోవిడ్ వైరస్ నుంచి కోలుకున్నారు . గత 24 గంటల్లో 4,785 మంది రోగులు కోలుకున్నారు . దీనితో దేశంలో కోవిడ్ రోగుల స్వస్థత ( రికవరీ ) రేటు 48.47 శాతంగా నమోదైంది . దేశ వ్యాప్తంగా లక్షా 29 వేల 917 మంది చికిత్స పొందుతున్నారు .


    వీడియో కాన్ఫరెన్స్ ద్వారా జరిగిన ఈ సమావేశానికి కేంద్ర ఆరోగ్య శాఖ కార్యదర్శి ప్రీతీ సుడాన్ , కేంద్ర ఆరోగ్య కుటుంబ సంక్షేమ శాఖ ప్రత్యేక అధికారి రాజేశ్ భూషణ్ , ఆరోగ్య శాఖ అదనపు కార్యదర్శి ఆర్తీ అహుజా , ఐసీఎం . ఆర్ . కు చెందిన డాక్టర్ రామన్ గంగాఖేడ్కర్ హాజరయ్యారు .

    
    
    (Release ID: 1630544) Visitor Counter : 38
    
    
      Read this release in: English , Urdu , Marathi , Hindi , Bengali , Manipuri , Punjabi , Gujarati , Odia , Tamil , Kannada , Malayalam