      గణాంకాలు- కార్యక్రమాల అమలు మంత్రిత్వ శాఖ

      గణాంకాల దినోత్సవం, 2020 నిర్వహించిన కేంద్ర ప్రభుత్వం
      అంశం‌: సుస్థిర అభివృద్ధి లక్ష్యాలు (ఎస్‌డీజీ)

      Posted On: 29 JUN 2020 4:44PM by PIB Hyderabad

    కేంద్ర ప్రభుత్వం , గణాంకాల దినోత్సవం- 2020 ను నిర్వహించింది. రోజువారీ జీవనంలో గణాంకాల వాడకంపై ప్రాచుర్యం కల్పించడం , ప్రజా సంక్షేమ విధానాలు రూపొందించడానికి గణాంకాలు ఎలా ఉపయోగపడతాయో ప్రజలకు అవగాహన కల్పించేందుకు ఈ కార్యక్రమాన్ని నిర్వహించారు. జాతీయ గణాంక వ్యవస్థను స్థాపించడంలో ప్రొ.మహలనోబిస్‌ చేసిన అమూల్యమైన కృషికి గుర్తింపుగా , ఏటా జూన్‌ 29 న , ఆయన జయంతి సందర్భంగా గణాంకాల దినోత్సవం జరుపుతారు. ఈ ఏడాది కొవిడ్‌ కారణంగా , వీడియో కాన్ఫరెన్స్‌ ద్వారా ఈ కార్యక్రమం నిర్వహించారు. వివిధ సామాజిక మాధ్యమాల ద్వారా , అంతర్జాతీయ స్థాయిలో ప్రత్యక్ష ప్రసారం జరిగింది. ఈ ఏడాది గణాంకాల దినోత్సవ అంశం "సుస్థిర అభివృద్ధి లక్ష్యాలు" (ఎస్‌డీజీ)- 3 ‍( అందరికీ అన్ని వయస్సుల్లో ఆరోగ్యకర , ఆనందకర జీవనానికి భరోసా ఇవ్వడం) & ఎస్‌డీజీ- 5 ‍( లింగ సమానత్వం-మహిళలు , బాలికల సాధికారత సాధించడం).


    కేంద్ర గణాంకాలు , కార్యక్రమాల అమలు మంత్రిత్వ శాఖ మంత్రి రావ్‌ ఇందర్‌జిత్‌ సింగ్‌ (స్వతంత్ర బాధ్యత) గణాంకాల దినోత్సవ కార్యక్రమాన్ని ఉద్దేశించి మాట్లాడారు. ప్రధానమంత్రి ఆర్థిక సలహా మండలి ఛైర్మన్ డా.బిబేక్ డెబ్రోయ్ , భారత గణాంకాల సంస్థ అధ్యక్షుడు ప్రొ.బిమల్‌ కుమార్‌ రాయ్‌ , జాతీయ గణాంకాల కమిషన్‌ (ఎన్‌ఎస్‌సీ) ఛైర్మన్‌ ప్రవీణ్‌ శ్రీవాత్సవ సహా వివిధ విభాగాల ముఖ్యులు వీడియో కాన్ఫరెన్స్‌ ద్వారా ఈ కార్యక్రమంలో పాల్గొన్నారు.


    కేంద్ర , రాష్ట్ర , కేంద్రపాలిత ప్రాంతాలు , సంస్థల్లో అద్భుత ప్రతిభను కనబరిచిన గణాంకవేత్తలను గుర్తించి , సన్మానించేందుకు "ప్రొ. పి.సి.మహలనోబిస్‌ నేషనల్‌ అవార్డ్‌ ఇన్‌ అఫిషియల్‌ స్టాటిస్టిక్స్‌" పేరిట కొత్త పురస్కారాన్ని గణాంకాల శాఖ ఏర్పాటు చేసింది. ఆర్‌బీఐ మాజీ గవర్నర్‌ డా.చక్రవర్తి రంగరాజన్‌ ఈ ఏడాది పురస్కారాన్ని అందుకున్నారు.


    నేషనల్‌ ఇన్‌స్టిట్యూట్‌ ఆఫ్‌ మెడికల్‌ స్టాటిస్టిక్స్‌ (నిమ్స్‌) , ఇండియన్‌ కౌన్సిల్‌ ఆఫ్‌ మెడికల్‌ రీసెర్చ్‌ (ఐసీఎంఆర్‌) మాజీ డైరెక్టర్‌ డా.అరవింద్‌ పాండే , కేంద్ర గణాంకాలు , కార్యక్రమాల అమలు మంత్రిత్వ శాఖ మాజీ అదనపు డైరెక్టర్‌ డా.అఖిలేష్‌ చంద్ర కులశ్రేష్ఠకు సంయుక్తంగా , ' ప్రొ.పి.వి.సుఖాత్మె జాతీయ పురస్కారం- 2020' ను అందించారు. గణాంకాల రంగం కోసం వారు జీవితకాలం చేసిన కృషికి గుర్తింపుగా ఈ అవార్డును అందజేశారు. గణాంకాల అంశంపై అఖిల భారత స్థాయిలో పోస్ట్ గ్రాడ్యుయేట్ విద్యార్థుల కోసం నిర్వహించిన ‘ ఆన్ ది స్పాట్ ఎస్సే రైటింగ్ కాంపిటీషన్ ’ విజేతలను కూడా సత్కరించారు.


    వివిధ సవాళ్ల అంశాలు , ఎస్‌డీజీలను సాధించే మార్గాలపై ప్రదర్శనలు ఇచ్చారు. "రిపోర్ట్‌ ఆన్‌ సస్టెయినబుల్‌ డెవలెప్‌మెంట్‌ గోల్స్‌-నేషనల్‌ ఇండికేటర్‌ ఫ్రేమ్‌వర్క్‌(ఎన్‌ఐఎఫ్‌) ప్రోగ్రెస్‌ రిపోర్ట్‌" , 2020 ( వెర్షన్‌ 2.1) కొత్త నివేదికను విడుదల చేశారు. దీంతోపాటు , " ఎన్‌ఐఎఫ్‌ , ఎస్‌డీజీ డేటా స్నాప్‌షాట్ హ్యాండ్‌బుక్‌"ను కూడా విడుదల చేశారు. గణాంకాల దినోత్సవం- 2020 అంశమైన ' సుస్థిర అభివృద్ధి లక్ష్యాలు ' పై ఏడాది పొడవునా సెమినార్లు , వర్క్‌షాపులు జరుగుతాయి. గణాంకాల దినోత్సవ చర్చలు , కేంద్ర గణాంకాలు , కార్యక్రమాల అమలు మంత్రిత్వ శాఖ వెబ్‌సైట్‌లో అందుబాటులో ఉన్నాయి.


    ****

    
    
    (Release ID: 1635207) Visitor Counter : 60
    
    
      Read this release in: Marathi , English , Urdu , Hindi , Manipuri , Punjabi , Tamil , Malayalam