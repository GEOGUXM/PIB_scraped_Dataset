      హోం మంత్రిత్వ శాఖ

      అన్ లాక్ 2 కొత్త మార్గదర్శకాలు విడుదల చేసిన హోం శాఖ
      
      అన్ లాక్ 2 సందర్భంగా కట్టడి జోన్ల వెలుపల మరిన్ని కార్యకలాపాలకు అనుమతి
      
      
      కట్టడి జోన్లలో కట్టుదిట్టమైన లాక్ డౌన్ అమలు

      Posted On: 29 JUN 2020 9:28PM by PIB Hyderabad

    దేశంలో కట్టడి జోన్లకు వెలుపల మరిన్ని కార్యకలాపాలకు అనుమతించే అన్ లాక్ 2 కి సంబంధించిన కొత్త మార్గదర్శకాలు కేంద్ర హోం మంత్రిత్వ శాఖ (ఎంహెచ్ఏ) జారీ చేసింది. జూలై ఒకటో తేదీ నుంచి ఈ కొత్త మార్గదర్శకాలు అమలులోకి వస్తాయి. ఈ లాక్ డౌన్ 2 తో దశలవారీగా మరిన్ని రంగాలను రోజువారీ కార్యకలాపాలకు అనుమతిస్తారు. రాష్ర్టాలు , కేంద్రపాలిత ప్రాంతాల నుంచి అందిన అభిప్రాయాలు , వివిధ కేంద్ర మంత్రిత్వ శాఖల సంప్రదింపులతో సోమవారం ఈ మార్గదర్శకాలు జారీ చేశారు.


    2020 మే 30 వ తేదీన అన్ లాక్ 1 ఆర్డర్ , మార్గదర్శకాల కింద మత , ప్రార్థనా స్థలాలు ; హోటళ్లు , రెస్టారెంట్లు ఇతర ఆతిథ్య రంగ సేవలు ; షాపింగ్ మాల్స్ వంటివి ఇప్పటికే తెరిచారు. జూన్ 8 నుంచి ఈ మార్గదర్శకాలు అమలులోకి వచ్చాయి. విభిన్న సంస్థలు కార్యకలాపాలు నిర్వహించడానికి ప్రామాణిక నిర్వహణా విధివిధానాలు (ఎస్ఓపి) కూడా జారీ చేశారు.


    అన్ లాక్ 2 కొత్త మార్గదర్శకాల్లోని ప్రధానాంశాలు


      * విమాన సర్వీసులు , ప్రయాణికుల రైళ్లు పరిమితంగా నడపడానికి ఇప్పటికే అనుమతించారు. ఇక ముందు వాటి రాకపోకలను దశలవారీగా మరింత పెంచుతారు.


      * రాత్రి కర్ఫ్యూ వేళలను మరింత సడలించారు. తాజాగా రాత్రి 10 నుంచి ఉదయం 5 గంటల వరకు కర్ఫ్యూ అమలులో ఉంటుంది. రాత్రి కర్ఫ్యూ మరింత సడలించడం వల్ల పారిశ్రామిక యూనిట్లు బహుళ షిఫ్ట్ లలో నిరంతరాయంగా పని చేసేందుకు ; జాతీయ , రాష్ట్ర రహదారులపై మరింతగా రాకపోకలు సాగించేందుకు ; బస్సులు , రైళ్లు , విమానాల్లో వివిధ ప్రదేశాల నుంచి వచ్చిన వారిని , వస్తువులను గమ్యస్థానాలకు చేర్చేందుకు అవకాశం ఏర్పడింది.


      * దుకాణాలు ప్రాంతాన్ని బట్టి ఒకే సారి 5 మందికి పైగా కస్టమర్లను అనుమతించవచ్చు. అయితే వారు సామాజిక దూరం పాటించేలా చూడాలి.


      * కేంద్ర , రాష్ట్ర ప్రభుత్వాలకు చెందిన శిక్షణ సంస్థలు జూలై 15 నుంచి పని చేసేందుకు అనుమతిస్తారు. ఇందుకు సంబంధించిన ఎస్ఓపిలను కేంద్రప్రభుత్వ సిబ్బంది , శిక్షణ విభాగం జారీ చేస్తుంది.


      * రాష్ర్టాలు , కేంద్రపాలిత ప్రాంతాలతో విస్తృతంగా చర్చించిన అనంతరం పాఠశాలలు , కళాశాలలు , కోచింగ్ సెంటర్లను జూలై 31 వరకు మూసి ఉంచాలని నిర్ణయించారు.


      * వందే భారత్ కార్యక్రమం కింద అంతర్జాతీయ విమాన ప్రయాణాలను ఇప్పటికే పరిమితంగా అనుమతించారు. దశలవారీగా ప్రయాణాలను మరింతగా విస్తరిస్తారు.


      * కట్టడి జోన్లకు వెలుపల ఈ దిగువ కార్యకలాపాలు మినహా ఇతర కార్యకలాపాలన్నింటినీ అనుమతిస్తారు.


    i. మెట్రో రైలు


    ii. సినిమా హాళ్లు , జిమ్ లు , స్విమ్మింగ్ పూల్స్ , ఎంటర్ టైన్ మెంట్ పార్కులు , థియేటర్లు , బార్లు , ఆడిటోరియంలో , సమావేశ మందిరాలు , ఇదే తరహా ఇతర ప్రదేశాలు


    iii. భారీ సంఖ్యలో జనం గుమిగూడే సామాజిక/ రాజకీయ/ క్రీడా/ వినోద/ సాంస్కృతిక/ మత ప్రదేశాలు


    పైన పేర్కొన్న ప్రదేశాలన్నీ ఎప్పటి నుంచి తెరవవచ్చు అన్నది పరిస్థితిని మదింపు చేసుకున్న అనంతరం వేరుగా ప్రకటిస్తారు.


      * కట్టడిజోన్లలో 2020 జూలై 31 వరకు లాక్ డౌన్ అమలు కొనసాగుతుంది. కేంద్ర ఆరోగ్య , కుటుంబ సంక్షేమ శాఖ (ఎంఓహెచ్ఎఫ్ డబ్ల్యు) మార్గదర్శకాలను పరిగణనలోకి తీసుకుంటూ కోవిడ్- 19 వ్యాప్తిని నిరోధించడం కోసం రాష్ట్ర/ కేంద్రపాలిత ప్రాంతాల ప్రభుత్వాలు కట్టడి జోన్లను అత్యంత జాగ్రత్తగా నిర్ణయించాల్సి ఉంటుంది. కట్టడి జోన్లకు సంబంధించి కట్టుదిట్టంగా చుట్టుకొలత కంట్రోల్ ను పాటించాలి. కేవలం నిత్యాసరాలు మాత్రమే అనుమతించాలి.


      * ఈ కట్టడి జోన్లు ఏవి అన్నది ఆయా జిల్లా కలెక్టర్లు , రాష్ర్టాలు/ కేంద్రపాలిత ప్రాంతాల వెబ్ సైట్లలో నోటిఫై చేయాల్సి ఉంటుంది. ఆ సమాచారాన్ని ఎంఓహెచ్ఎఫ్ డబ్ల్యుకు కూడా అందించాల్సి ఉంటుంది.


      * రాష్ర్టాలు/ కేంద్రపాలిత ప్రాంతాల అధికారులు కట్టడి జోన్లలోని కార్యకలాపాలను పటిష్ఠంగా పర్యవేక్షిస్తూ ఉండాలి. కట్టడి చర్యలకు సంబంధించిన మార్గదర్శకాలు కూడా కట్టుదిట్టంగా అమలుపరచాలి.


      * కట్టడి జోన్లు ఎలా ఉంటున్నాయన్న అంశంతో పాటు కట్టడి చర్యలు ఎలా అమలుజరుగుతున్నది ఎంఓహెచ్ఎఫ్ డబ్ల్యు పర్యవేక్షిస్తూ ఉంటుంది.


    కట్టడి జోన్ల వెలుపల కార్యకలాపాల అనుమతిని రాష్ర్టాలే నిర్ణయించుకోవాలి


      * తాజా పరిస్థితిపై మదింపు , అవగాహనను బట్టి కట్టడి జోన్లకు వెలుపల ఏయే కార్యకలాపాలను నిషేధించాలి లేదా ఏయే కార్యకలాపాలపై పరిమితులు అమలు చేయాలన్నది రాష్ర్టాలు , కేంద్రపాలిత ప్రాంతాల ప్రభుత్వాలు నిర్ణయించుకోవాలి.


      * రాష్ర్టాల లోపల , వెలుపలి ప్రాంతాలకు ప్రజలు , వస్తువుల రవాణాపై ఎలాంటి పరిమితులు ఉండవు. ఇలాంటి కదలికల కోసం ప్రత్యేకంగా పర్మిషన్లు/ అనుమతులు/ ఇ-పర్మిట్ల వంటివి అవసరం లేదు.


    రాత్రి కర్ఫ్యూ


      * అన్ లాక్ 2 లో ఇచ్చిన సడలింపులు , అత్యవసర కార్యకలాపాలు మినహా మిగిలిన కార్యకలాపాలన్నింటి పైన రాత్రి కర్ఫ్యూ ప్రతీ రోజూ రాత్రి 10 గంటల నుంచి ఉదయం 5 గంటల వరకు కఠినంగా అమలులో ఉంటుంది.


    కోవిడ్- 19 విధివిధానాలపై జాతీయ నిర్దేశకాలు


      * సామాజిక దూరాన్ని పాటించి తీరాల్సిన అవసరాన్ని దృష్టిలో ఉంచుకుని కోవిడ్- 19 కి సంబంధించిన విధివిధానాలపై జాతీయ స్థాయిలో ప్రకటించిన నిర్దేశకాలన్నీ యథాతథంగా అమలులో ఉంటాయి. దుకాణాలన్నీ కస్టమర్ల మధ్య భౌతిక దూరం తుచ తప్పకుండా పాటించాలి. జాతీయ నిర్దేశకాలు ఎలా అమలుజరుగుతున్నాయనేది ఎంహెచ్ఏ పర్యవేక్షిస్తూ ఉంటుంది.


    ముప్పు అధికంగా ఉన్న వారికి భద్రత


      * వ్యాధి సంక్రమణ ముప్పు అధికంగా ఉన్న 65 సంవత్సరాల పైబడిన వయసు గల వృద్ధులు , ఒకటికి మించి మొండి వ్యాధులున్న వారు , గర్భిణీ మహిళలు , 10 సంవత్సరాల లోపు వయస్కులైన పిల్లలు అత్యవసరాలు , ఆరోగ్య అవసరాల కోసం తప్పితే ఇళ్లు దాటి బయటకు వెళ్లకూడదు.


    ఆరోగ్య సేతు వినియోగం


      * ప్రజలు ఆరోగ్య సేతు మొబైల్ అప్లికేషన్ వినియోగించడాన్ని యథాతథంగా ప్రోత్సహించడం జరుగుతుంది.


    మార్గదర్శకాలను చూడటానికి ఇక్కడ క్లిక్ చేయండి


    ***

    
    
    (Release ID: 1635259) Visitor Counter : 47
    
    
      Read this release in: English , Urdu , Marathi , Hindi , Bengali , Manipuri , Punjabi , Tamil
    
    
    

*