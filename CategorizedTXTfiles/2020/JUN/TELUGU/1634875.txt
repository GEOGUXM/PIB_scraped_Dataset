      వ్యవసాయ మంత్రిత్వ శాఖ

      వ్యవసాయం, వ్యూహాత్మక విధానాలు, పెట్టుబడి అవకాశాల్లో సంస్కరణలపై రెండు వెబినార్లు నిర్వహించిన కేంద్ర 'వ్యవసాయ సహకారం&రైతుల సంక్షేమం' విభాగం రైతు ఉత్పత్తులకు మెరుగైన మార్కెటింగ్ సౌకర్యాలు కల్పించడం ద్వారా బలమైన వ్యవసాయ వ్యవస్థను అభివృద్ధి చేయడం, నియంత్రణ చట్టాల నుంచి స్వేచ్ఛ కల్పించడం కేంద్ర ప్రభుత్వ కీలక ప్రాధాన్యతలు: కార్యదర్శి
      
      
      భారత్‌, ప్రపంచంలోనే రెండో అతిపెద్ద ఆక్వా రంగ ఉత్పత్తిదారు, సముద్ర ఆహార ఎగుమతుల్లో నాలుగో స్థానం
      
      జంతు జాతి, మూలం, ఉత్పాదకతను డిజిటల్ ప్లాట్‌ఫామ్‌లో నమోదు చేయడానికి వచ్చే ఏడాదిన్నరలో 57 కోట్ల జంతువులకు ప్రత్యేక గుర్తింపు
      Posted On: 27 JUN 2020 1:23PM by PIB Hyderabad


    కేంద్ర ' వ్యవసాయ సహకారం & రైతుల సంక్షేమం ' విభాగం , ఈనెల 25 , 26 తేదీల్లో రెండు వెబినార్లు నిర్వహించింది. "భారతీయ వ్యవసాయంలో మేలైన సంస్కరణలు - వ్యవసాయ వాణిజ్యంలో పెరుగుతున్న పెట్టుబడి అవకాశాలు ” అంశంపై మొదటి వెబినార్‌ , “ వ్యవసాయ సంస్కరణల్లో కొత్త ఉదయం - వ్యూహాత్మక విధాన మార్పులు: విధానకర్తల దృక్కోణం ” అంశంపై రెండో వెబినార్‌ జరిగింది.


    కరోనా సమయంలోనూ వ్యవసాయం , రైతుల సంక్షేమం కోసం కేంద్ర ప్రభుత్వం తీసుకున్న సరికొత్త చర్యలను , ' వ్యవసాయ సహకారం & రైతుల సంక్షేమం ' కార్యదర్శి శ్రీ సంజయ్‌ అగర్వాల్‌ ప్రశంసించారు. గతేడాది ఖరీఫ్‌ సీజన్‌లో 187 లక్షల హెక్టార్లలో సాగుచేశారని , ఈ ఏడాది ఖరీఫ్‌లో 316 లక్షల హెక్టార్లలో పంటలు వేశారని , సంక్షోభ సమయంలోనూ భారతీయ రైతుల పోటీతత్వానికి ఇది నిదర్శనమని చెప్పారు. గత ఐదేళ్లలో , ఏడాదికి సగటున 187 లక్షల హెక్టార్లలో వ్యవసాయం చేశారని వెల్లడించారు.


    జీడీపీలో దాదాపు 15 శాతం , దేశ జనాభాలో 50 శాతం కంటే ఎక్కువమందికి జీవనోపాధిని వ్యవసాయం రంగం కల్పిస్తోందని సంజయ్‌ అగర్వాల్‌ వెల్లడించారు. వ్యవసాయిక రసాయనాల ఉత్పత్తిలో భారతదేశానిది ప్రపంచంలో నాలుగో స్థానమని ,


    ప్రపంచ పశువుల జనాభాలో 31 శాతం మనదేశంలోనే ఉన్నాయని , నీటి పారుదల కింద అత్యధిక భూభాగం ఉందని అన్నారు. ప్రపంచ సేంద్రియ ఉత్పత్తుల మార్కెట్ ఏడాదికి 12 శాతం పెరుగుతోందన్నారు. రైతు ఉత్పత్తులకు మెరుగైన మార్కెటింగ్ సౌకర్యాలు కల్పించడం ద్వారా బలమైన వ్యవసాయ వ్యవస్థను అభివృద్ధి చేయడం , నియంత్రణ చట్టాల నుంచి విముక్తి కల్పించడం కేంద్ర ప్రభుత్వ కీలక ప్రాధాన్యతలని , ఇందుకోసం ఇటీవలే మూడు కొత్త ఆర్డినెన్సులు తెచ్చినట్లు వివరించారు. రూ.లక్ష కోట్ల వ్యవసాయ మౌలిక సదుపాయల నిధి , పది వేల ఎఫ్‌పీవోల కోసం పథకం , కేసీసీ లేని 25 మిలియన్ల రైతులను కేసీసీ ఇప్పించేందుకు ప్రత్యేక కార్యక్రమం , ఆన్‌లైన్‌ మార్కెట్‌ ప్రాంతాలు , తెలివైన వ్యవసాయం కోసం డిజిటల్‌ వేదిక వంటి కార్యక్రమాల ద్వారా వ్యవసాయ రంగాన్ని బలోపేతం చేస్తున్నట్లు సంజయ్‌ అగర్వాల్‌ తెలిపారు. అధిక ఆదాయం , నాణ్యమైన జీవనం పొందేందుకు రైతులను పారిశ్రామికవేత్తలుగా మార్చడం , పెట్టుబడుల స్వర్గంగా వ్యవసాయ రంగాన్ని తయారు చేయడం , భారతదేశాన్ని ప్రపంచ ఆహార నిధిగా మార్చడం ద్వారా ' వ్యవసాయ స్వయంసమృద్ధి ' ని సాధించడంలో తమ లక్ష్యాలను అగర్వాల్‌ వివరించారు.


    పశు పెంపకాన్ని ఏటీఎం యంత్రంగా ' పశు సంవర్ధక & పాడి పరిశ్రమ ' విభాగం కార్యదర్శి అతుల్‌ చతుర్వేది అభివర్ణించారు. దుకాణాల్లో పాలు అమ్ముడుపోయినంత వేగంగా ఇతర ఏ ఉత్పత్తి అమ్ముడుపోవడం లేదన్నారు. అమెరికా , యూరప్‌ దేశాల్లో ప్రజలు సగటున రోజుకు 500-700 గ్రాముల పాలు వినియోగిస్తున్నారని , భారత్‌లో మాత్రం ఇది 394 గ్రాములుగానే ఉందన్నారు. పాడి పరిశ్రమలో ప్రస్తుతం ఉన్న 158 మిలియన్‌ ఎంటీ టన్నుల డిమాండును , వచ్చే ఐదేళ్లలో ఏడాదికి 290 మిలియన్‌ ఎంటీ టన్నులకు చేర్చడాన్ని లక్ష్యంగా వివరించారు. వ్యవస్థీకృత రంగం ద్వారా జరిగే పాల ప్రాసెసింగ్‌లో ప్రస్తుతమున్న 30-35 శాతం వాటాను 50 శాతానికి పెంచడాన్ని లక్ష్యంగా పెట్టుకున్నట్లు చతుర్వేది వివరించారు.


    పశు సంవర్ధక శాఖ వృద్ధికి కేంద్ర ప్రభుత్వం అనేక చర్యలు తీసుకుందని చతుర్వేది చెప్పారు. వ్యాధుల నుంచి పశువుల రక్షణ కోసం ఏ దేశం కూడా చేయని విధంగా ఒక బిలియన్‌ డోసుల వ్యాక్సిన్లు ; ఐదు జాతులకు పశు ఆధార్‌ ద్వారా గుర్తింపు- జంతు జాతి , మూలం , ఉత్పాదకతను డిజిటల్ ప్లాట్‌ఫామ్‌లో నమోదు చేయడానికి వచ్చే ఏడాదిన్నరలో 57 కోట్ల జంతువులకు ప్రత్యేక గుర్తింపు ; కృత్రిమ గర్భధారణ , ఐవీఎఫ్‌ , సరోగసీ ద్వారా పశు వృద్ధి వంటి చర్యలను ఉదాహరణలుగా చతుర్వేది వివరించారు.


    ఆక్వాను లాభదాయక రంగంగా ఫిషరీస్‌ విభాగం కార్యదర్శి డా.రాజీవ్‌ రంజన్‌ అభివర్ణించారు. 2014-15 నుంచి 2018-19 మధ్యకాలంలో చేపల పెంపకం 10.87 శాతం , ఎగుమతులు 9.71 శాతం వృద్ధి చెందాయన్నారు. చేపల పెంపకంలో భారత్‌ వాటా 7.73 శాతానికి చేరుకుందన్నారు. భారత్‌ , ప్రపంచంలోనే రెండో అతిపెద్ద ఆక్వా రంగ ఉత్పత్తిదారని , సముద్ర ఆహార ఎగుమతుల్లో నాలుగో స్థానంలో ఉందని వివరించారు.


    వచ్చే ఐదేళ్లలో , ఆక్వా రంగంలో కేంద్ర ప్రభుత్వ కీలక లక్ష్యాలను రాజీవ్‌ రంజన్‌ వివరించారు. 2018-19లో 137.58 లక్షల టన్నులుగా ఉన్న చేపల ఉత్పత్తిని 2024-25 నాటికి 220 లక్షల టన్నులకు చేర్చడం , హెక్టారుకు 3.3 టన్నుల సగటు ఉత్పత్తిని 5 టన్నులకు చేర్చడం , చేపల ఎగుమతులను 2024-25 నాటికి రూ. లక్ష కోట్లకు , 2028 నాటికి రూ.2 లక్షల కోట్లకు చేర్చడం , 2018-19లో 15 లక్షల ఉపాధి కల్పనను 2024-25 నాటికి 55 లక్షలకు వృద్ధి చేయడం లక్ష్యాలుగా ఆయన చెప్పారు. ఆక్వా మౌలిక సదుపాయాల అభివృద్ధి నిధి , మత్స్యకారులకు కేసీసీ సదుపాయం వంటి విధాన సంస్కరణల గురించి కూడా వివరించారు. ఉప్పునీటిలో ఆక్వా సాగు , బోను పద్ధతిలో సాగు , సముద్ర పాచి పెంపకం , అలంకారానికి పెంచుకునే చేపల సాగు వంటి పెట్టుబడుల అవకాశాల గురించి చెప్పారు. చేప పిల్లల బ్యాంకులు , హేచరీలు , ఆహారం తయారీ , ప్రాసెసింగ్ మొదలైన ఇతర రంగాల్లో అవకాశాల గురించి కూడా రాజీవ్‌ రంజన్‌ వివరించారు.


    ****

    
    
    (Release ID: 1634875) Visitor Counter : 56
    
    
      Read this release in: English , Urdu , Marathi , Hindi , Manipuri , Punjabi , Tamil