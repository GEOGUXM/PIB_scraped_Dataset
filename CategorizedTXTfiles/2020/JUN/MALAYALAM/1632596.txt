      ഭവന, നഗരദാരിദ്ര ലഘൂകരണ മന്ത്രാലയം

      ആത്മനിർഭർ ഭാരതം സാക്ഷാത്കരിക്കുന്നതിന്റെ ഭാഗമായി, വഴിയോരക്കച്ചവടക്കാർക്കായുള്ള പ്രത്യേക വായ്പാപദ്ധതിക്ക് തുടക്കം കുറിച്ചു
      Posted On: 19 JUN 2020 1:07PM by PIB Thiruvananthpuram


    
    
    രാജ്യത്തെ വഴിയോരക്കച്ചവടക്കാർക്ക് വായ്പാസൗകര്യം ഉറപ്പാക്കുന്നതിനുള്ള പ്രത്യേക പദ്ധതിയായ പ്രധാൻമന്ത്രി വഴിയോരക്കച്ചവട ആത്മനിർഭർ നിധി (PM SVANidhi) യുടെ നടത്തിപ്പ് ചുമതല , ചെറുകിട വ്യവസായ വികസന ബാങ്കിന് (SIDBI) നൽകാൻ തീരുമാനം . ഇതുസംബന്ധിച്ച ധാരണാപത്രം , ഭവനനിർമ്മാണ - നഗരകാര്യ മന്ത്രാലയവും (MoHUA), SIDBI യും തമ്മിൽ ഇന്ന് ഡൽഹിയിൽ ഒപ്പുവച്ചു .
    
    ധാരണാപത്രത്തിലെ വ്യവസ്ഥകൾ പ്രകാരം , MoHUA ന്റെ മാർഗനിർദേശത്തിൻകീഴിൽ , SIDBI ആയിരിക്കും രാജ്യത്ത് പദ്ധതി നടപ്പാക്കുക . സൂക്ഷ്മ - ചെറുകിട സ്ഥാപനങ്ങൾക്കായുള്ള വായ്പ ഉറപ്പാക്കൽ നിധി ട്രസ്റ്റ് (CGTMSE) മുഖേന , വായ്പാ സ്ഥാപനങ്ങൾക്കുള്ള വായ്പകളുടെ സുരക്ഷിതത്വവും SIDBI ഉറപ്പാക്കും .
    
    പദ്ധതിയുടെ സുഗമമായ നടത്തിപ്പ് ലക്ഷ്യമിട്ട് , ഒരു സംയോജിത IT പ്ലാറ്റുഫോമിനും രൂപം നൽകും . തദ്ദേശ നഗര സ്ഥാപനങ്ങൾ , വായ്പ നൽകുന്ന സ്ഥാപനങ്ങൾ , മറ്റു അംഗങ്ങൾ എന്നിവർക്കിടയിലെ വിവരകൈമാറ്റം ഉറപ്പാക്കുന്നതിനായുള്ള പ്രത്യേക പോർട്ടലും മൊബൈൽ ആപ്ലിക്കേഷനും ഇതിൽ ഉൾപ്പെടുന്നു . പദ്ധതിയുടെ കീഴിൽ നടക്കുന്ന എല്ലാ പ്രവർത്തനങ്ങളും കൃത്യമായി രേഖപ്പെടുത്താൻ ഇത് സഹായകമാകും .
    
    രാജ്യത്ത് വായ്പ നൽകുന്ന SCBs, NBFCs, MFIs, സഹകരണബാങ്കുകൾ തുടങ്ങിയ സ്ഥാപനങ്ങളുടെ വിപുലമായ ശൃംഖലയും , SIDBI പദ്ധതി നടത്തിപ്പിനായി ഉപയോഗപ്പെടുത്തും .
    
    PM SVANidhi യുടെ നടത്തിപ്പ് കാലയളവായ 2022 മാർച്ചുവരെ , ഒരു പ്രത്യേക പദ്ധതി നിർവഹണ സംഘത്തിന്റെ സേവനം SIDBI ലഭ്യമാക്കും . പരിശീലനം , ബാങ്കിങ് ഇടപാടുകൾ , നൈപുണ്യവികസനം തുടങ്ങിയ മേഖലകളിലെ പ്രഗത്ഭർ അടങ്ങുന്നതാണ് ഈ സംഘം .
    
    ഭവനനിർമ്മാണ - നഗരകാര്യ മന്ത്രാലയം ഈ മാസം ഒന്നിനാണ് PM SVANidhi യ്ക്ക് തുടക്കമിട്ടത് . കോവിഡ് 19 നെത്തുടർന്ന് പ്രഖ്യാപിച്ച ലോക്ഡൗൺ പ്രതികൂലമായി ബാധിച്ച വഴിയോരക്കച്ചവടക്കാർക്ക് , അവരുടെ പ്രവർത്തനങ്ങൾ പുനരാരംഭിക്കാനായി , ചിലവുകുറഞ്ഞ വായ്പാസൗകര്യം ഉറപ്പാക്കുക എന്ന ലക്ഷ്യത്തോടെയാണ് ഈ പദ്ധതി പ്രഖ്യാപിച്ചിരിക്കുന്നത് . രാജ്യത്തെ 50 ലക്ഷത്തോളം വഴിയോരക്കച്ചവടക്കാർക്ക് ഇതിന്റെ ഗുണം ലഭിക്കുമെന്നാണ് പ്രതീക്ഷിക്കുന്നത് .
    
    PM SVANidhi യ്ക്കായുള്ള സംയോജിത IT പ്ലാറ്റുഫോമിന് , അടുത്ത ആഴ്ചയോടെ തുടക്കമാകുമെന്നാണ് കരുതപ്പെടുന്നത് . സെപ്റ്റംബർ വരെയുള്ള ഒന്നാം ഘട്ടത്തിലേക്ക് രാജ്യത്തെ 108 നഗരങ്ങളെ തിരഞ്ഞെടുത്തിട്ടുണ്ട് . വിവിധ സംസ്ഥാനങ്ങളോടും , കേന്ദ്രഭരണപ്രദേശങ്ങളോടും ചർച്ച നടത്തിയ ശേഷമാണു ഇവയെ തിരഞ്ഞെടുത്തത് . അടുത്തമാസത്തോടെ വായ്പാവിതരണം ആരംഭിക്കാനാണ് തീരുമാനിച്ചിരിക്കുന്നത് .


    
    ***

    
    
    (Release ID: 1632596) Visitor Counter : 16
    
    
      Read this release in: English , Urdu , Marathi , Hindi , Bengali , Assamese , Manipuri , Punjabi , Odia , Tamil , Telugu