      PIB Headquarters

      ലോക്ക്ഡൗണ്‍ നിയന്ത്രണങ്ങൾക്കിടയിലും രാജ്യത്ത് റെക്കാര്‍ഡ് ഗോതമ്പ് സംഭരണം; കേരളം ഇതുവരെ 3.88ലക്ഷം ടണ്‍ അരി സംഭരിച്ചു: എഫ്.സി.ഐ
      Posted On: 19 JUN 2020 3:43PM by PIB Thiruvananthpuram

      കോവിഡ്-19 ലോക്ക്ഡൗണ്‍ നിയന്ത്രണങ്ങൾക്കിടയിലും രാജ്യത്തെ ഗോതമ്പ് സംഭരണം കഴിഞ്ഞ വര്‍ഷത്തെ കണക്ക് മറികടന്നു. 2020-21 റാബി മാര്‍ക്കറ്റിംഗ് സീസണില്‍ (ആര്‍.എം.എസ്) ജൂണ്‍ 17 വരെ 382.05 ലക്ഷം മെട്രിക് ടണ്‍ ഗോതാമ്പാണ് സംഭരിച്ചത്. കഴിഞ്ഞ വര്‍ഷം ഇത് 347.04 ലക്ഷം മെട്രിക് ടണ്‍ ആയിരുന്നു. ഇത് എക്കാലത്തേയും ഉയര്‍ന്നതാണ്.അടച്ചിടല്‍ നിയന്ത്രണങ്ങള്‍ മൂലം ഈ വര്‍ഷം സംഭരണം ഏപ്രില്‍ 15 മുതലാണ് ആരംഭിച്ചത്. ആര്‍.എം.എസ് 2020-21 ലെ ലക്ഷ്യം 407 ലക്ഷം മെട്രിക് ടണ്ണായാണ് കേന്ദ്ര ഉപഭോക്തൃകാര്യ പൊതുവിതരണ മന്ത്രാലയം നിശ്ചയിച്ചിരുന്നത്. ഇതിന്റെ 93.87% ഇതിനകം തന്നെ എഫ്.സി.ഐയും സംസ്ഥാന ഏജന്‍സികളും ചേര്‍ന്ന് സംഭരിച്ചുകഴിഞ്ഞു. ഇന്ത്യയൊട്ടാകെ 42 ലക്ഷം കര്‍ഷകര്‍ക്ക് ഇതുമൂലം നേട്ടമുണ്ടാകുകയും ഗോതമ്പിന് താങ്ങുവില ഇനത്തിൽ മൊത്തം 73,500 കോടി രൂപ നല്‍കുകയും ചെയ്തു. ഈ കാലത്ത് ഗവണ്‍മെന്റ് ഏജന്‍സികള്‍ 115 ലക്ഷം മെട്രിക് ടണ്‍ അരിയും സംഭരിച്ചു.

        ലോക്ക്ഡൗണിന് ശേഷം കേരളം ഇതുവരെ 3.88 ലക്ഷം മെട്രിക് ടണ്‍ അരി സംഭരിച്ചതായി ഫുഡ് കോര്‍പ്പറേഷന്‍ ഓഫ് ഇന്ത്യ ജനറല്‍ മാനേജര്‍ ശ്രീ വി.കെ. യാദവ് അറിയിച്ചു. ഈ കാലയളവില്‍ രാജ്യത്തെ വിവിധ ഗവണ്‍മെന്റ് ഏജന്‍സികള്‍ 115 ലക്ഷം മെട്രിക് ടണ്‍ അരിയാണ് സംഭരിച്ചിരുന്നത്. അടച്ചിടല്‍ സമയത്ത് കേരളത്തിന്റെ എഫ്.സി.ഐ ഗോഡൗണുകളില്‍ എത്തിച്ചിരുന്ന 6.49 ലക്ഷം മെട്രിക് ടണ്‍ ഭക്ഷ്യധാന്യങ്ങളും സംസ്ഥാന ഗവണ്‍മെന്റ് ഏറ്റെടുത്തു.


      കേരള മേഖലയ്ക്ക് വേണ്ടി പി.എം.ജി.കെ.എ.വൈയില്‍ പ്രതിമാസം 77,400.060 മെട്രിക് ടണ്‍ ഭക്ഷ്യധാന്യ അനുവദിച്ചത്. മൂന്നുമാസത്തേയ്ക്ക് ഇതിന്റെ വിഹിതം 905.58 കോടിരൂപ വരുന്ന 2.32 ലക്ഷം മെട്രിക് ടണ്ണാണ്. ആത്മനിര്‍ഭര്‍ഭാരത് പദ്ധതിക്ക് കീഴില്‍ സംസ്ഥാന ഗവണ്‍മെന്റ് 60.37 കോടി രൂപ വിലവരുന്ന 15,480 മെട്രിക് ടണ്‍ അരി ഏറ്റെടുത്തു. ആവശ്യക്കാര്‍ക്കും ദുരിതാശ്വാസ ക്യാമ്പുകളില്‍ കഴിയുന്നവര്‍ക്കും നല്‍കുന്നതിനായി ചാരിറ്റബിള്‍ ഇന്‍സ്റ്റിറ്റൂ ഷനുകള്‍ക്കും ഗവണ്‍മെന്റിതര സ്ഥാപനങ്ങള്‍ക്കും ഭക്ഷ്യധാന്യം അനുവദിച്ചിരുന്നു. ചാരിറ്റബിള്‍ ഇന്‍സ്റ്റിറ്റ്യൂഷനുകൾക്കും ഗവണ്‍മെന്റിതര ഏജന്‍സികള്‍ക്കുമായി 42 മെട്രിക് ടണ്‍ അരിയും 1 മെട്രിക് ടണ്‍ ഗോതമ്പുമാണ് അനുവദിച്ചത്.


      ഈ പദ്ധതികള്‍ വിജയകരമായി നടപ്പാക്കുന്നതിനായി എഫ്.സി.ഐയിലെ ജീവനക്കാരും തൊഴിലാളികളും വിശ്രമമില്ലാതെ പ്രവര്‍ത്തിക്കുകയാണെന്നും അവര്‍ അവധിദിവസങ്ങളിലും പതിവ് സമയത്തില്‍ കൂടുതലും പ്രവര്‍ത്തിച്ചുവെന്നും ശ്രീ വി.കെ. യാദവ് വിശദീകരിച്ചു. ഈ കാലത്ത് എല്ലാ പദ്ധതിക്ക് കീഴിലും അനുവദിച്ച ഭക്ഷ്യധാന്യങ്ങളുടെ വിതരണം എല്ലായിടത്തും ഉറപ്പുവരുത്തുന്നതിനായി സംസ്ഥാന ഗവണ്‍മെന്റും എഫ് സി ഐ യുമായി ചേര്‍ന്ന് പ്രവര്‍ത്തിച്ചു.


    കോവിഡ്-19 സൃഷ്ടിച്ച ആവശ്യകത നിറവേറ്റുന്നതിന് എഫ്.സി.ഐക്ക് ആവശ്യത്തിന് ശേഖരമുണ്ടെന്ന് എഫ്.സി.ഐ ചെയര്‍മാനും മാനേജിംഗ് ഡയറക്ടറുമായ ശ്രീ ഡി.വി. പ്രസാദ് ഐ.എ.എസ് അറിയിച്ചു. ഭക്ഷ്യധാന്യങ്ങളുടെ വിതരണവും സംഭരണവും ഉദ്യോഗസ്ഥര്‍ നിരീക്ഷിച്ചുവരികയാണെന്നും അദ്ദേഹം വ്യക്തമാക്കി.


    

    
    (Release ID: 1632592) Visitor Counter : 3