      ഉപരാഷ്ട്രപതിയുടെ കാര്യാലയം

      ഓൺലൈൻ പാഠ്യപദ്ധതിയിൽ യോഗ കൂടി ഉൾപ്പെടുത്തണമെന്ന് രാജ്യത്തെ വിദ്യാഭ്യാസ സ്ഥാപനങ്ങളോട് ഉപരാഷ്ട്രപതി ശ്രീ എം. വെങ്കയ്യ നായിഡു
      Posted On: 21 JUN 2020 10:05AM by PIB Thiruvananthpuram


    
    
    ന്യൂഡൽഹി , ജൂൺ 21, 2020
    
    കോവിഡ് മഹാമാരിയുടെ പശ്ചാത്തലത്തിൽ സംഘടിപ്പിച്ചു വരുന്ന ഓൺലൈൻ പഠന ക്ളാസുകളിൽ യോഗ കൂടി ഉൾപ്പെടുത്തണമെന്ന് രാജ്യത്തെ വിദ്യാഭ്യാസ സ്ഥാപനങ്ങളോട് ഉപരാഷ്ട്രപതി ശ്രീ എം . വെങ്കയ്യ നായിഡു ആവശ്യപ്പെട്ടു . മനുഷ്യശരീരത്തിന്റെ പ്രതിരോധശക്തി വർധിപ്പിക്കാനുള്ള ഉത്തമമാർഗങ്ങളിലൊന്നാണ് യോഗ .
    
    അന്താരാഷ്ട്രയോഗ ദിനത്തിന്റെ ഭാഗമായി , യോഗയും ധ്യാനവും എന്നവിഷയത്തിൽ SPIC MACAY സംഘടിപ്പിച്ച ഡിജിറ്റൽ പരിപാടിയിൽ സംസാരിക്കുകയായിരുന്നു അദ്ദേഹം . ഇന്ത്യ ലോകത്തിനു നൽകിയ അമൂല്യ സമ്മാനമായ യോഗ , ലോകമെമ്പാടുമുള്ള ദശലക്ഷക്കണക്കിനു ജീവിതങ്ങളെ വിജയകരമായി പരിവർത്തനപ്പെടുത്തുന്നതായും അദ്ദേഹം അഭിപ്രായപ്പെട്ടു .
    
    വളരെ ചെറിയ പ്രായത്തിൽ തന്നെ കുട്ടികൾക്ക് യോഗ പരിചയപ്പെടുത്തണമെന്ന് ഉപരാഷ്ട്രപതി ഓർമ്മിപ്പിച്ചു .‘UNICEF കിഡ് പവർ ' പരിപാടിയിൽ , കുട്ടികൾക്കായി 13 യോഗാമുറകളും അഭ്യാസങ്ങളും ഉൾപ്പെടുത്തിയതിൽ ശ്രീ നായിഡു സന്തുഷ്ടി പ്രകടിപ്പിച്ചു .
    
    കോവിഡ് മഹാമാരി ജനങ്ങളുടെ മാനസികവും ശാരീരികവുമായ ആരോഗ്യാവസ്ഥയിൽ സൃഷ്ട്ടിക്കുന്ന പ്രത്യാഘാതങ്ങളെപ്പറ്റി സംസാരിക്കവെ , ലോകം വലിയൊരു വെല്ലുവിളിയിലൂടെയാണ് കടന്നുപോകുന്നതെന്നും , എന്നാൽ നമുക്കുമേൽ അധിപത്യം ഉറപ്പിക്കാൻ ഈ മഹാമാരിയെ അനുവദിക്കാനാവില്ലെന്നും അദ്ദേഹം അഭിപ്രായപ്പെട്ടു . " ഒന്നിച്ചുനിന്നുകൊണ്ട് , ഈ രോഗത്തിനെതിരെ ശക്തമായ പോരാട്ടം കാഴ്ചവയ്ക്കാൻ നമുക്കാവണം , അതെ സമയം തന്നെ ശാരീരികപരമായും , മനസികപരമായും നാം ആരോഗ്യമുള്ളവരാണെന്നും ഉറപ്പാക്കേണ്ടതുണ്ട് " കോവിഡ് മഹാമാരി ജനങ്ങൾക്കിടയിൽ സൃഷ്ഠിച്ചിരിക്കുന്ന പിരിമുറുക്കങ്ങൾക്കുള്ള ഉത്തമപരിഹാരമായി മാറാൻ യോഗയ്ക്ക് സാധിക്കുമെന്നും ഉപരാഷ്ട്രപതി വ്യക്തമാക്കി .
    
    ലോകജനതയ്ക്ക് വെല്ലുവിളി ഉയർത്തുന്ന ആരോഗ്യപ്രതിസന്ധി കോവിഡ് മാത്രമല്ലെന്ന് ഓർമ്മിപ്പിച്ച ശ്രീ നായിഡു , ജീവിതശൈലി രോഗങ്ങളുടെ വർദ്ധനയിൽ ആശങ്ക പ്രകടിപ്പിച്ചു . ലോകാരോഗ്യസംഘടനയുടെ കണക്കുകൾ പ്രകാരം , 2016 ൽ ഇന്ത്യയിലുണ്ടായ മരണങ്ങളിൽ 63 ശതമാനവും പകർച്ചാവ്യാധികളല്ലാത്ത രോഗങ്ങൾ (NCDs) മൂലമായിരുന്നുവെന്ന് അദ്ദേഹം ചൂണ്ടിക്കാട്ടി . ജീവിതശൈലി രോഗങ്ങളെ നിയന്ത്രിക്കുവാനുള്ള ലളിതവും ശക്തവുമായ ആയുധമായി മാറാൻ യോഗയ്ക്ക് സാധിക്കുമെന്ന് അദ്ദേഹം നിരീക്ഷിച്ചു .
    
    ആധുനികലോകത്തെ പിരിമുറുക്കങ്ങളും സംഘര്ഷങ്ങളും നേരിടാനാകാതെ യുവാക്കൾ ജീവിതം അവസാനിപ്പിക്കുന്നതിൽ ഉപരാഷ്ട്രപതി ആശങ്ക രേഖപ്പെടുത്തി . ഇത്തരം സംഭവങ്ങൾ പൂർണമായും ഒഴിവാക്കാനാകുമായിരുന്നുവെന്നും അദ്ദേഹം അഭിപ്രായപ്പെട്ടു . ആധുനിക ജീവിത രീതികളെ തുടർന്നുണ്ടാകുന്ന വിഷാദം , ആശങ്ക , പിരിമുറുക്കങ്ങൾ തുടങ്ങിയ പ്രശ്നനങ്ങളെ ഫലപ്രദമായി പരിഹരിക്കാൻ യോഗയ്ക്കാകുമെന്നും ശ്രീ നായിഡു കൂട്ടിച്ചേർത്തു .


    യോഗ വിദഗ്ദ്ധർക്കായുള്ള വോളന്ററി സെർട്ടിഫികേഷൻ പദ്ധതി നടപ്പാക്കിയ കേന്ദ്രസർക്കാരിനെ അദ്ദേഹം അഭിനന്ദിച്ചു . ഇതിലൂടെ അംഗീകാരമുള്ള യോഗ പരിശീലകരുടെ എണ്ണത്തിൽ വർദ്ധന ഉണ്ടാകുമെന്നും , അതുവഴി യോഗ അഭ്യസിക്കുന്നവരുടെ എണ്ണം കൂടുമെന്നും രാജ്യത്ത് യോഗയ്ക് കൂടുതൽ പ്രചാരം ലഭിക്കുമെന്നും അദ്ദേഹം പ്രതീക്ഷ പ്രകടിപ്പിച്ചു.
    
    ആഗോളതലത്തിൽ , ആരോഗ്യസംരക്ഷണത്തിനുള്ള പ്രധാന മുന്നേറ്റമായി യോഗ മാറിക്കഴിഞ്ഞതായി വിലയിരുത്തിയ ഉപരാഷ്ട്രപതി , അതിനെ സജീവമായി നിലനിർത്തേണ്ട ചുമതല നമുക്കോരോരുത്തർക്കും ഉണ്ടെന്നും ഓർമ്മിപ്പിച്ചു .

    
    
    (Release ID: 1633100) Visitor Counter : 14
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Tamil , Telugu