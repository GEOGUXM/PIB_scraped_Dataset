      சாலைப் போக்குவரத்து மற்றும் நெடுஞ்சாலைத்துறை அமைச்சகம்

      உரிமை கோரியவர்களுக்கு சமரசத் தீர்வு முறையில் விரைவில் தீர்வுகாண இந்திய தேசிய நெடுஞ்சாலை ஆணையம் நடவடிக்கை
      Posted On: 17 JUN 2020 5:15PM by PIB Chennai


    தேசிய நெடுஞ்சாலைத்துறையில் நிலுவையில் உள்ள உரிமை கோரல்களுக்கு சமரச முறையில் விரைந்து தீர்வு காண்பதன் மூலம் , பொறுப்புகளைக் குறைக்கும் விதமாக , இந்திய தேசிய நெடுஞ்சாலை ஆணையம் நடவடிக்கை மேற்கொண்டுள்ளது . இதற்கென , தலா மூன்று உறுப்பினர்களைக் கொண்ட சுதந்திரமான நிபுணர்கள் அடங்கிய மூன்று சமரசத் தீர்வுக் குழுக்களை இந்திய தேசிய நெடுஞ்சாலை ஆணையம் அமைத்துள்ளது . ஓய்வுபெற்ற நீதிபதிகள் , பொது நிர்வாகவியல் மூத்த வல்லுநர்கள் , நிதித்துறை மற்றும் தனியார் துறைகளைச் சேர்ந்த வல்லுநர்கள் தலைமையில் இந்த சமரசக் குழுக்கள் அமைக்கப்பட்டுள்ளன .


    2015- ஆம் ஆண்டு சமரசத்தீர்வுச் சட்டம் மற்றும் இச்சட்டத்தில் 2019- ஆம் ஆண்டு மேற்கொள்ளப்பட்ட திருத்தங்களின் படி , அனைத்து சமரச முறையீடுகளுக்கும் 12 – 18 மாதங்களுக்குள் தீர்வு காணப்பட வேண்டும் . எனினும் , இந்த முறையில் பல்வேறு நடைமுறைகளை பின்பற்ற வேண்டியிருப்பதால் , 12 மாதங்களுக்குள் தீர்வு காண்பது மிகவும் குறைவாகவே உள்ளது . அதே வேளையில் , கோரிக்கைகளுக்கு விரைவான முறையில் , நியாயமான மற்றும் வெளிப்படையான வகையில் தீர்வுகாண்பதை சமரசத் தீர்வுமுறை உறுதி செய்கிறது . சுதந்திரமான நிபுணர்கள் அடங்கிய சமரசக் குழுக்களிடம் முறையீடு செய்யப்பட்ட நாளிலிருந்து ஆறு மாதங்களுக்குள் , ஐந்து அமர்வுகளாகக் கூடி , ஒவ்வொரு கோரிக்கைக்கும் , சமரச மற்றும் சுமூகத் தீர்வு காணப்படுகிறது . அனைத்திற்கும் மேலாக , 2015- ஆம் ஆண்டு மத்தியஸ்தம் மற்றும் சமரச ( திருத்தச் ) சட்டத்தின்படி , மிகுந்த ஆரோக்கியமான , மேலும் விரைவான முறையில் , சமரசத் தீர்வை எட்டுவது என்பது , ஒரு நீதிமன்றத்தால் வழங்கப்படும் தீர்ப்பு அல்லது நடுவர்மன்றத் தீர்ப்புக்கு இணையான சட்ட அங்கீகாரம் பெற்றதாகும் .


    இதுவரை , சுதந்திரமான நிபுணர்கள் அடங்கிய சமரசக் குழுக்களிடம் வரப்பெற்ற ரூ .13,349 கோடி மதிப்பிலான 108 கோரிக்கைகளுக்கு , ரூ .3,743 கோடி அளவிற்கு வெற்றிகரமாகத் தீர்வு காணப்பட்டுள்ளது . அனைத்துக் கோரிக்கைகளுக்கும் சமரசத் தீர்வு முறையில் விரைந்து தீர்வுகாண இந்திய தேசிய நெடுஞ்சாலை ஆணையம் நடவடிக்கை மேற்கொண்டுள்ளது . இந்த நடைமுறை , இரு தரப்பினரிடையே நீண்ட காலமாக நிலுவையில் இருக்கும் சட்டப் பிரச்சினைகளைக் குறைப்பதோடு மட்டுமின்றி , முடங்கிக் கிடக்கும் பணம் விடுவிக்கப்படுவதன் வாயிலாக , தனியார் துறைக்கு புத்துயிரூட்டும் என கருதப்படுகிறது .


    *****

    
    
    (Release ID: 1632273) Visitor Counter : 13
    
    
      Read this release in: Telugu , English , Urdu , Hindi , Marathi , Manipuri , Bengali , Punjabi