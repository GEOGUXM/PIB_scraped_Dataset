      சுகாதாரம் மற்றும் குடும்ப நலத்துறை அமைச்சகம்

      கோவிட்-19 தொற்று: இன்றைய நிலை
      Posted On: 22 JUN 2020 7:58PM by PIB Chennai


    கொரோனா தொற்றினைக் கட்டுப்படுத்துவதில் பஞ்சாப் மாநிலம் சிறப்பான முன்னேற்றத்தை எட்டியுள்ளது . நாடு முழுவதும் பரவிவரும் தொற்றை எதிர்கொள்ள பல்வேறு மாநிலங்கள் , யூனியன் பிரதேசங்கள் சுகாதாரக் கட்டமைப்பை வலுப்படுத்தி , மேற்கொண்டு வரும் நடவடிக்கைகளுக்கு மத்திய அரசு தலைமை வகித்து , ஒட்டு மொத்த வழிகாட்டுதல்களை அளித்து வருகிறது . அந்த வகையில் பஞ்சாப் நல்ல முன்னேற்றத்தை எட்டுவதை அடுத்து அங்கே குணமடைவோர் விகிதம் தொடர்ந்து அதிகரித்து வருகிறது .


    அரசின் தனிமைப்படுத்தல் நடவடிக்கை


    இந்த முன்னேற்றத்திற்குக் கடைப்பிடிக்கப்பட்ட பல்வேறு உத்திகளில் , நோய் கட்டுப்படுத்தும் மண்டலங்களில் உள்ள மக்கள் தொகையில் அதிக ஆபத்தும் அபாயமும் உள்ள மக்கள் பகுதியை அரசுக் கட்டுப்பாட்டில் தனிமைப்படுத்துவதில் அதிக கவனம் எடுத்துக்கொள்வது குறிப்பிடத் தக்க அம்சமாகும் . மரண விகிதத்தைக் குறைக்கும் நோக்கத்தில் , 60 வயதுக்கு மேற்பட்டோர் உள்பட இதய நோய் , சிறுநீரகப் பிரச்சினை , உயர் ரத்த அழுத்தம் , சர்க்கரை நோய் , தொற்றுக்கு எளிதில் ஆளாகும் ஆபத்துப் பிரிவினர் குறித்து கணக்கெடுக்கப்படுகிறது . அத்தகையோர் கட்டுப்பாட்டுப் பகுதிக்கு வெளியே , அப்பகுதியில் நோய் முற்றிலுமாகக் கட்டுப்படும் வரையில் அரசுத் தனிமைப்படுத்தல் பிரிவுகளில் வைக்கப்படுகிறார்கள் .


    தேர்ந்தெடுக்கப்பட்ட இடங்களில் தனிமைப்படுத்தலுக்கான வசதிகள் ஹோட்டல்கள் , விடுதிகள் உள்ளிட்ட இடங்களில் அமைக்கப்படுகின்றன . ஒவ்வொருவருடனும் ஒருவர் துணை இருக்க அனுமதிக்கப்படுகிறார் . அந்த இடங்களில் அவர்களுக்கு அனைத்து விதமான மருத்துவ உதவிகளும் மேற்கொள்ளப்படுகின்றன . ஒரு மருத்துவ அதிகாரி அவரை ஒவ்வொரு நாளும் இரு முறை கண்காணித்து , ஆய்வு செய்வார் .


    கடுமையான கட்டுப்பாட்டு உத்தி :


    பஞ்சாப் மாநிலத்தில் கடுமையான கட்டுப்பாட்டு உத்திகள் கையாளப்பட்டு வருகின்றன . தெருக்கள் , அவற்றின் அருகில் உள்ள இரு தெருக்கள் , அல்லது குடியிருப்புப் பகுதிகள் கட்டுப்பாட்டுப் பகுதிகளாக வரையறுப்பது முறையாக செய்யப்படுகிறது . “ கோவிட்- 19” தொற்றுப் பரவலின் அடிப்படையில் சிறிய பகுதிகளாகவோ , அல்லது பெரிய பகுதிகள் என்றால் அதைப் பிரித்து சிறு, சிறு பகுதிகளாகவோ அமைக்கப்படுகின்றன . கிராமப்புறப் பகுதிகளில் மொத்த கிராமத்தையும் உள்ளடக்கியோ அல்லது பகுதி பகுதியாகவோ இதற்கான பணி மேற்கொள்ளப்படுகிறது .


    நோய்க் கட்டுப்பாட்டுத் திட்டத்தைப் பயனுள்ளதாகச் செயல்படுத்துவதற்கு , சிறிய சிறிய பகுதிகளாக கவனம் செலுத்துவதே அடிப்படையாகும் . தொற்றுப் பரவாமல் கட்டுப்படுத்துவதற்கு , முன்கூட்டியே கண்டறிதல் , பெரிதும் துணை புரிந்தது . இதுவரை , 8 மாவட்டங்களில் 19 கட்டுப்பாட்டு மண்டலங்கள் அடையாளம் காணப்பட்டுள்ளன . இப்பகுதிகளில் மக்கள் தொகை 25 ஆயிரம் ஆகும் . குறிப்பிட்ட சுற்றளவுள்ள பகுதிகளில் அத்தியாவசிய சேவைகள் நீங்கலாக , நடமாட்டங்கள் , செயல்பாடுகளைக் கட்டுப்படுத்துவது பலன் தருகிறது . அத்துடன் , வீடு வீடாகச் சென்று தீவிரமாக ஆய்வு நடத்தி , கோவிட்- 19 தொற்றுக்கான அறிகுறியோ சந்தேகமோ உள்ளவர்களைக் கண்டறியும் பணிகளும் மும்முரமாக நடைபெறுகின்றன . நோய்த் தொற்றுக்கு ஆளானதாகக் கண்டறியப்படுபவர்கள் உடனடியாக தனிமைப்படுத்துதல் மையங்களில் தங்க வைக்கப்படுகிறார்கள் . கட்டுப்பாட்டுப் பகுதிகள் முழுவதுமே சோதனை செய்யப்படுகின்றன . சந்தேகத்துக்கு உரிய அனைவருக்கும் கோவிட்- 19 தொற்றுப் பரிசோதனை நடத்தப்பட்டு , உறுதி செய்யப்படுவோர் தனிமைப்படுத்தல் மையங்களுக்கு உடனடியாக அப்புறப்படுத்தப்படுகிறார்கள் .


    வீடு வீடாகக் கண்காணிப்பு


    “ கோவிட் - 19” தொற்று பரவுவதைக் கண்காணிக்க Ghar Ghar Nigrani ( வீடு வீடாகக் கண்காணித்தல் ) என்ற கைபேசி செயலியைப் பஞ்சாப் அரசு அறிமுகம் செய்துள்ளது . ஆஷா (ASHA) என்ற தன்னார்வ அமைப்பின் தொண்டர்களின் துணையோடு இப்பணி மேற்கொள்ளப்பட்டு வருகிறது . இதன் மூலம் நோய்த் தொற்று முன்கூட்டியே கண்டறியப்பட்டு உடனடி சோதனை செய்யப்படுகிறது .


    இந்தச் செயலி மூலம் , அனைத்து நகர்ப்புற , கிராமப்புறப் பகுதிகளில் உள்ள 30 வயதுக்கு மேற்பட்டோர் கொண்ட பகுதிகள் கணக்கெடுக்கப்படுகின்றன . அதன்படி இன்ப்ளூயென்ஸா போன்ற நோய்கள் (Influenza like Illness), மூச்சுப் பிரச்சினை , மூச்சுத் தொற்று (Severe Acute Respiratory Infections) ஆகிய உபாதைகள் , நோய்கள் உள்ளோர் பரிசோதனை செய்யப்படுகிறார்கள் . இவ்வாறு திரட்டப்படும் தகவல்கள் ஆபத்தான இடங்களைக் கண்டறிவதற்கு (Risk Mapping) பயன்படுத்தப்படுகின்றன . அதன்படி உரிய நடவடிக்கை எடுக்கப்படுகிறது .


    2020, ஜூன் 22 ஆம் தேதி வரையில் 8,40,223 பேர் குறித்து கணக்கெடுக்கப்பட்டுள்ளது . அவர்களில் 8,36,829 அறிகுறியற்றவர்களாகவும் (Asymptomatic) 3,997 பேர் காய்ச்சல் , இருமல் , தொண்டை வலி , மூச்சுப் பிரச்சினை போன்ற நோய் அறிகுறியுள்ளவர்களாகவும் கண்டறியப்பட்டுள்ளனர் . இந்த ஆய்வு 5,512 கிராமங்களிலும் , 1,112 நகர்ப்புற வார்டுகளிலும் பூர்த்தியாகி தொடர்ந்து மேற்கொள்ளப்படுகிறது .


    சோதனை


    பஞ்சாப் மாநிலத்தில் சோதனைகள் தீவிரமாக்கப்பட்டுள்ளன . தற்போது தினந்தோறும் 8 ஆயிரம் பேருக்கு பரிசோதனை நடத்தப்படுகிறது . அத்துடன் சோதனையை விரிவுபடுத்துவதற்காக நடமாடும் பரிசோதனை மையங்களும் இயங்குகின்றன . கடந்த ஏப்ரல் மாதம் 10 லட்சம் பேரில் 71 பேருக்கு என்ற விகிதத்தில் சோதனைகள் நடத்தப்பட்டன . இது அதிகரிக்கப்பட்டு , தற்போது , 5,953 பேருக்கு சோதனைகள் நடத்தப்படுகின்றன . இதன் மூலம் பரிசோதனைகள் 83 மடங்கு அதிகரித்து சாதனை படைத்துள்ளது பஞ்சாப் மாநிலம் .


    தொற்றினைக் கட்டுப்படுத்தும் வகையில் , பஞ்சாப் அரசு வார இறுதி நாட்களிலும் விடுமுறை நாட்களிலும் கட்டுப்பாடுகளைத் தீவிரமாக்கியுள்ளது . மீறுவோருக்கு அபராதம் விதிப்பது உள்ளிட்ட நடவடிக்கைகள் எடுக்கப்படுகின்றன .


    ****

    
    
    (Release ID: 1633615) Visitor Counter : 9
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Telugu