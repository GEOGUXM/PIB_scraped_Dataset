      கலாசாரத்துறை அமைச்சகம்

      “நமஸ்தே யோகா – ஆரோக்கியமான தேசத்தின் ஆரோக்கிய இளைஞர்கள்” கருத்தரங்கில் கலாசார இணையமைச்சர்.
      Posted On: 19 JUN 2020 10:11PM by PIB Chennai


    “ ஆரோக்கியமான தேசத்தின் ஆரோக்கியமான இளைஞர்கள் என்ற பொருளில் பேசினால் , அதற்குச் சிறந்தது யோகப் பயிற்சி தான் ” என்று மத்திய கலாசாரம் – சுற்றுலா ( தனி ) துறை இணையமைச்சர் திரு பிரகலாத் சிங் பட்டேல் குறிப்பிட்டார் .


    ‘ நமஸ்தே யோகா - ஆரோக்கியமான நாட்டின் ஆரோக்கியமான இளைஞர்கள் ’ (NamasteYoga- Healthy youth for Healthy Nation) என்ற இணையவழிக் கருத்தரங்கு (webinar) தில்லியிலிருந்து இணையவழியில் நடத்தப்பட்டது . நாட்டின் பல்வேறு பகுதிகளைச் சேர்ந்த நாடாளுமன்ற உறுப்பினர்கள் பங்கேற்ற இந்த இணையவழிக் கருத்தரங்கில் (webinar) அமைச்சர் பிரகலாத் சிங் உரையாற்றினார் .


    இந்த இணையவழிக் கருத்தரங்கில் நாடாளுமன்ற உறுப்பினர்கள் திரு ஜம்யங் ஸெரிங் நம்கயால் ( லடாக் ), திரு தேஜஸ்வி சூர்யா ( தெற்கு பெங்களூரு ) திரு நிதீஷ் ப்ரமனிக் ( மேற்கு வங்கம் ), கலாசார அமைச்சகத்தின் செயலர் திரு ஆனந்த் குமார் ஆகியோர் பங்கேற்றனர் .


    நிகழ்ச்சியில் அமைச்சர் பேசியதாவது :


    நாம் ஆரோக்கியமாக இருந்தால்தான் மற்றவர்களுக்கு உதவ முடியும் . சிறிய தொற்றுக் கிருமிகளை எதிர்கொள்ள நமது நோய் எதிர்ப்புச் சக்தியை வலுப்படுத்திக் கொள்ளவேண்டும் . அப்படி நோய் எதிர்ப்பை வளர்த்துக் கொள்வதற்கு யோகா பெரிதும் உதவும் .


    இந்தியப் பண்பாட்டின் ஓர் அங்கமாக யோகா விளங்குகிறது . பல்வேறு ஆசனங்களைப் பழகுவதால் நமது தினசரி வாழ்வில் யோகா ஆரோக்கியமான வாழ்வியலுக்கான வழியாக தெரிந்தோ தெரியாமலோ அது அமைந்துள்ளது .


    யோகா நமக்கு நேர்மறை சக்தியை அளிக்கிறது . உடலை ஆரோக்கியமாக்குகிறது . மனதை அமைதிப்படுத்துகிறது . இளைஞர்கள் ஆரோக்கியமாக இருந்தால் , தேசமே ஆரோக்கியமாக விளங்கும் என்று திடமாக நம்புகிறேன் .


    சர்வதேச யோகா தினத்தன்று , ஒரு கோடி பேர் சூரிய நமஸ்காரம் செய்வதில் இணைவார்கள் என்று நம்புகிறேன் . அனைவரும் அதில் ஈடுபட வேண்டும் . ஒரு கோடி பேர் சூரிய நமஸ்காரம் செய்வதன் மூலம் அது மக்கள் இயக்கமாக மாறட்டும் . அது சக குடிமக்களிடையே விழிப்புணர்வை ஏற்படுத்தட்டும் . இவ்வாறு மத்திய கலாசாரம் – சுற்றுலா ( தனி ) துறை இணையமைச்சர் திரு பிரகலாத் சிங் பட்டேல் பேசினார் .

    
    
    (Release ID: 1633109) Visitor Counter : 9
    
    
      Read this release in: Bengali , English , Urdu , Hindi