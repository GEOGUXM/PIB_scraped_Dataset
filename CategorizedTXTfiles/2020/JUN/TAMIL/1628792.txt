      சுகாதாரம் மற்றும் குடும்ப நலத்துறை அமைச்சகம்

      கோவிட்-19 அண்மைக்காலத் தகவல்கள்.
      
      கோவிட்-19 பாதிப்பில் இருந்து மொத்தமாக 95,526 நோயாளிகள் குணம் அடைந்துள்ளனர்.

      Posted On: 02 JUN 2020 6:23PM by PIB Chennai

    இந்தியாவில் தற்போது 97,581 கோவிட் -19 தொற்றுள்ள நபர்கள் உள்ளனர் . அவர்கள் அனைவரும் தீவிர மருத்துவக் கண்காணிப்பில் இருக்கின்றனர் . கடந்த 24 மணி நேரத்தில் 3708 கோவிட் -19 நோயாளிகள் குணம் அடைந்து உள்ளனர் . இதுவரை மொத்தமாக 95,526 நோயாளிகள் கோவிட் -19 இல் இருந்து குணம் அடைந்துள்ளனர் . கோவிட் -19 நோயாளிகளில் குணம் அடைவோர் விகிதம் 48.07 சதவீதமாக உள்ளது . இந்தியாவில் குணம் அடைவோர் விகிதம் தொடர்ந்து அதிகரித்துக் கொண்டே வரும் நிலையில் இறப்பு விகிதம் உலகிலேயே மிகவும் குறைவாக இருக்கின்ற நாடுகளில் ஒன்றாக இந்தியா இருக்கிறது . இன்று வரை , இறப்பு விகிதம் 2.8 சதவீதமாக இருக்கிறது .


    இந்தியாவின் மக்கள் தொகையும் கோவிட் -19 ஆல் பெருமளவில் பாதிக்கப்பட்ட 14 நாடுகளின் மொத்த மக்கள்தொகையும் ஏறத்தாழ சம அளவில் உள்ளது . சம எண்ணிக்கையில் மக்கள்தொகை இருந்தாலும் கூட 1 ஜுன் 2020 அன்றுள்ளபடி அதிகம் பாதித்த அந்த 14 நாடுகளின் மொத்த நோயாளிகளின் எண்ணிக்கை இந்தியாவின் எண்ணிக்கையை விட 22.5 மடங்கு அதிகமாக இருக்கிறது . அதே போன்று இந்த 14 நாடுகளில் கோவிட் -19 ஆல் ஏற்பட்ட மொத்த மரணம் இந்தியாவை விட 55.2 மடங்கு அதிகமாக இருக்கிறது .


    இந்தச் சூழ்நிலையில் இறப்பைக் குறைப்பதற்கும் ஆரம்ப நிலையிலேயே நோயாளிகளைக் கண்டறிவதற்கும் நோயாளிகளை மருத்துவமனையில் சிகிச்சை கொடுத்து நிர்வகிப்பதற்கும் மிகுந்த கவனம் செலுத்தப்பட்டு வருகிறது . குறைவான மரணம் என்பது ஆரம்ப கட்டத்திலேயே நோயாளிகளைக் கண்டறிதல் மற்றும் நோயாளிகளுக்கான மருத்துவமனை சிகிச்சை மேலாண்மை என்ற இரண்டு செயல்உத்திகளோடு தொடர்புடையதாக இருக்கிறது


    கோவிட் -19 இறப்பு குறித்து கிடைக்கக் கூடிய தகவல்களைப் பகுப்பாய்வு செய்து பார்க்கும் போது 10 சதவிகித இந்திய மக்கள் தொகையினர் தான் (60 வயதிற்கும் மேற்பட்டோர் ) கோவிட் -19 இறப்பில் 50 சதவிகித பங்கினை வகிக்கின்றனர் . இந்தியாவில் ஏற்படுகின்ற 73 சதவிகித கோவிட் -19 இறப்புகள் ஏற்கனவே நோய் உள்ள நபர்களுக்குத் தான் ( நீரிழிவு , உயர்இரத்த அழுத்தம் , இருதய நாளக் கோளாறு மற்றும் சுவாச மண்டல நோய்கள் ) ஏற்படுகிறது . எனவே இத்தகைய ஆபத்துக்காரணி அதிகமாக உள்ள குழுவினர் முன்னெச்சரிக்கையுடன் பாதுகாக்கப்பட வேண்டும் . அவசரத் தேவையைத் தவிர இவர்கள் அனைவரும் வீட்டிலேயே தங்கி இருக்கவேண்டும் என்று அறிவுறுத்தப்படுகிறது .


    கோவிட் -19 ஐ வெற்றி கொள்வதற்கான நமது போராட்டம் ஒரு மக்கள் இயக்கமாக மாற வேண்டும் – ஜன் அபியான் . குடிமக்கள் #IndiaWillWin என்ற ஹேஷ்டேகைப் பயன்படுத்துமாறு கேட்டுக் கொள்ளப்படுகிறார்கள் . விழிப்புணர்வு , முன்தடுப்பு முயற்சிகள் மற்றும் சரியான நேரத்தில் சிகிச்சை என்ற மூன்று நடவடிக்கைகளிலும் ஒருவருக்கொருவர் உதவி செய்து கோவிட் -19 க்கு எதிராக இணைந்து போராடவும் உறுதிமொழி எடுத்துக்கொள்ளவும் கேட்டுக் கொள்ளப்படுகிறார்கள் .

    
    
    (Release ID: 1628792) Visitor Counter : 16
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Odia , Telugu , Kannada , Malayalam