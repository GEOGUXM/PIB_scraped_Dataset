      ரெயில்வே அமைச்சகம்

      இந்திய ரயில்வே மாநிலங்களின் கோரிக்கைக்கு ஏற்ப ஷ்ரமிக் சிறப்பு ரயில்களை தொடர்ந்து இயக்கும்
      Posted On: 12 JUN 2020 1:53PM by PIB Chennai


    இந்திய ரயில்வே, மாநிலங்களின் கோரிக்கைக்கு ஏற்ப இடம்பெயர்ந்த
    தொழிலாளர்களின் பாதுகாப்பான, வசதியான பயணத்துக்கென ஷ்ரமிக் சிறப்பு ரயில்களை தொடர்ந்து இயக்கும் . ரயில்வே வாரியத்தின் தலைவர் மாநிலங்களுக்கு எழுதிய கடிதத்தின் அடிப்படையில் பல்வேறு மாநிலங்கள் கேட்டுக் கொண்டதற்கு இணங்க, இதுவரை மொத்தம் 63 ஷ்ரமிக் சிறப்பு ரயில்கள் தேவை என மாநிலங்கள் தெரிவித்துள்ளன . கேரளா , ஆந்திரப்பிரதேசம் , கர்நாடகா , தமிழ்நாடு , மேற்கு வங்கம் , குஜராத் , மற்றும் ஜம்மு காஷ்மீர் ஆகிய 7 மாநிலங்கள் ஷ்ரமிக் சிறப்பு ரயில்களுக்கான கோரிக்கையை விடுத்துள்ளன . ஆந்திரப்பிரதேசம் 3 ரயில்கள் , குஜராத் 1, ஜம்மு காஷ்மீர் 9, கர்நாடகா 6, கேரளா 32, தமிழ்நாடு 10, மேற்கு வங்கம் 2 என மொத்தம் 63 ஷ்ரமிக் சிறப்பு ரயில்கள் இயக்கப்பட உள்ளன. உத்தரப்பிரதேச அரசு தனது ரயில் தேவையை இன்னும் தெரிவிக்கவில்லை .
    
    
    ரயில்வே வாரியத் தலைவர் மாநிலங்களுக்கு மே 29, ஜூன் 3, ஜூன் 9 ஆகிய தேதிகளில் எழுதிய கடிதங்களில் இது பற்றி தெரிவித்துள்ளார் என்பது குறிப்பிடத்தக்கது . " கோரிக்கை கிடைக்கப் பெற்ற 24 மணி நேரத்தில், உடனடியாக கேட்கப்பட்ட எண்ணிக்கையிலான ஷ்ரமிக் சிறப்பு ரயில்களை இந்திய ரயில்வே அளிக்கும் " என்று அக்கடிதத்தில் அவர் குறிப்பிட்டிருந்தார் .
    
    

    


    மாநிலங்களின் கோரிக்கை கிடைக்கப்பெற்ற 24 மணி நேரத்தில் ஷ்ரமிக் ரயில்கள் தொடர்ந்து ஏற்பாடு செய்யப்படும் என்று மாநில அரசுகளுக்கு இந்திய ரயில்வே அறிவித்துள்ளது . ஷ்ரமிக் ரயில்களின் தேவை குறித்து தெரிவிக்குமாறு கேட்டுக்கொண்டுள்ள இந்திய ரயில்வே , எஞ்சியுள்ள தொழிலாளர்கள் ரயில் மார்க்கமாக ஊர் திரும்பத் தேவையான ரயில்களைச் சரியாகக் கணித்து நிர்ணயிக்குமாறு கூறியுள்ளது . எதிர்காலத்தில் தேவை ஏற்பட்டால், அவற்றுக்கு ஏற்ப கூடுதல் ஷ்ரமிக் சிறப்பு ரயில்கள் இயக்கப்படும் என்றும் இந்திய ரயில்வே உறுதி அளித்துள்ளது . கணிக்கப்பட்ட தேவைகளுக்கு மேற்பட்டு உருவாகும் கூடுதல் தேவைகளை எதிர்கொள்ளவும் தயார் என்று அது கூறியுள்ளது .


    
    இதுவரை , இந்திய ரயில்வே இயக்கிய 4277 க்கும் கூடுதலான ஷ்ரமிக் சிறப்பு ரயில்கள் மூலம் சுமார் 60 லட்சம் பேர் தங்களது சொந்த மாநிலங்களுக்கு அழைத்துச் செல்லப்பட்டுள்ளனர் . ஷ்ரமிக் சிறப்பு ரயில்கள் 2020 மே 1- ம் தேதி முதல் இயக்கப்பட்டு வருகின்றன .


    ----

    
    
    (Release ID: 1631150) Visitor Counter : 18
    
    
      Read this release in: English , Urdu , Hindi , Marathi , Bengali , Assamese , Manipuri , Punjabi , Odia , Telugu , Malayalam