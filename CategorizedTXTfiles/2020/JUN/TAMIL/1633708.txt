      சுகாதாரம் மற்றும் குடும்ப நலத்துறை அமைச்சகம்

      கோவிட்-19 குறித்த அண்மைச் செய்திகள்.
      
      ஒடிசாவில் சமுதாயப் பங்கேற்பு மற்றும் டிஜிட்டல் முன்முயற்சிகள் காரணமாக கோவிட்-19 பாதிப்பு கட்டுப்படுத்தப்பட்டுள்ளது

      Posted On: 23 JUN 2020 4:25PM by PIB Chennai

    கோவிட் -19 பாதிப்பைக் கட்டுப்படுத்துவதற்கான நடவடிக்கைகளை மத்திய அரசு , மாநிலங்கள் / யூனியன் பிரதேசங்களின் தீவிரப் பங்களிப்புடன் கூட்டாக மேற்கொண்டு வருகிறது . மத்திய அரசின் விரிவான ஆலோசனைகள் , வழிகாட்டு நெறிமுறைகள் மற்றும் நடைமுறைகளின்படி , பெரும்பாலான மாநிலங்கள் , அந்தந்த மாநிலத்திற்கென தனிப்பட்ட வழிமுறைகளை வகுத்து செயல்படுகின்றன .


    ஒடிசா மாநிலம் , தனது கோவிட் எதிர்ப்பு நடவடிக்கைகளில் தகவல் தொழில்நுட்பத்தைப் பெருமளவு பயன்படுத்தி , உள்ளூர் கிராம நிர்வாகிகளுக்கு அதிகாரமளித்து , சமுதாயப் பங்களிப்புடன் , பயிற்சி பெற்ற சுகாதார சேவைப் பணியாளர்களின் எண்ணிக்கையை அதிகரித்து , எளிதில் பாதிப்புக்கு ஆளாகக் கூடியவர்களைப் பாதுகாப்பதில் சிறப்புக் கவனம் செலுத்தி வருகிறது . இதன் காரணமாக , நோய் பாதிப்பைக் குறைத்திருப்பதோடு , இறப்பு வீதத்தையும் குறைத்துள்ளனர் . இதில் , சில முக்கிய முன்முயற்சிகள் வருமாறு :


    நோய்த்தொற்றால் பாதிக்கப்பட்டவர்களுடன் தொடர்பில் இருந்தவர்களையும் , மூத்த குடிமக்களையும் தீவிரமாகக் கண்காணிக்க ஏதுவாக , புவனேஷ்வர் மாநகராட்சி நிர்வாகம் , ‘ சச்சேதக் ’ என்ற பிரத்யேக செல்போன் செயலியை உருவாக்கியுள்ளது . ஒவ்வொரு குடும்பத்திலும் தலா ஒருவர் காப்பாளர்களாகப் பதிவு செய்யப்பட்டுள்ளனர் . தனியாக வசிக்கும் மூத்த குடிமக்களுக்கு உதவுவதற்காக , வார்டு அளவிலான சச்சேதக் குழுவிலிருந்து ஒரு தன்னார்வலர் அடையாளம் காணப்பட்டு , காப்பாளராக நியமிக்கப்பட்டுள்ளனர் . இத்தகைய நபர்கள் , எளிதில் பாதிப்புக்கு ஆளாகக் கூடியவர்களை அடையாளம் கண்டு கட்டுப்படுத்துவதற்கான பயிற்சியும் அளிக்கப்பட்டுள்ளது . இந்தச் செயலி மூலம் , கோவிட் தொற்றிலிருந்து பாதுகாத்துக் கொள்வதற்கான ஆதாரங்களை குடிமக்கள் திரட்டுவதோடு , மருத்துவர்களைக் கலந்தாலோசித்து , கோவிட் தனிமைப்படுத்துதல் மற்றும் நோய்த் தொற்று உறுதி செய்யப்பட்டவர்கள் பற்றிய அண்மைத் தகவல்களையும் பெற முடியும் . இந்தச் செயலி மூலம் கிடைக்கும் தகவல்களின் அடிப்படையில் , உள்ளாட்சி அமைப்புகள் , குறிப்பிட்ட பகுதிகளில் சுகாதார முகாம்களை நடத்துவது குறித்து திட்டமிடலாம் .


    2005- ஆம் ஆண்டு பேரிடர் மேலாண்மைச் சட்ட விதி 51, 1897- ஆம் ஆண்டு தொற்றுநோய் தடுப்புச் சட்டம் மற்றும் ஒடிசா மாநில கோவிட் -19 முறைப்படுத்துதல் சட்டம் 2020 ஆகியவற்றின் அடிப்படையில் , ஒடிசா மாநில அரசு , மாவட்ட ஆட்சியர்களுக்கான அதிகாரத்தை , கிராமப் பஞ்சாயத்து நிர்வாகிகளுக்கு வழங்கியுள்ளது . இந்த நடவடிக்கை , 14 நாள் தனிமைப்படுத்துதலை , குறிப்பாக சொந்த ஊர் திரும்பிய புலம்பெயர்ந்த தொழிலாளர்கள் தனிமைப்படுத்தி வைக்கப்பட்டிருப்பதைத் திறம்படக் கண்காணிக்க உதவுகிறது .


    104 தொலைபேசி உதவி எண் தவிர , தொலைமருத்துவ ஆலோசனை சேவைக்காகவும் , கட்டணமில்லா தொலைபேசி (14410) வசதியும் ஏற்படுத்தப்பட்டுள்ளது .


    *****

    
    
    (Release ID: 1633708) Visitor Counter : 19
    
    
      Read this release in: Malayalam , English , Hindi , Marathi , Assamese , Manipuri , Bengali , Punjabi , Telugu