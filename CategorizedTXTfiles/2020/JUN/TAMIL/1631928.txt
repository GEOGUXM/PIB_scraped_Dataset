      PIB Headquarters

      நடமாடும் கொவிட்-19 மாதிரி சேகரிப்பு வாகனங்கள் தொலைதூர கிராமப் பகுதிகளில் சிறப்பான பரிசோதனைக்கு உதவுகின்றன.
      
      முகக்கவசங்கள் அணிவதும், பாதுகாப்பான இடைவெளியைப் பராமரிப்பதும் மட்டுமே நாட்டின் மிகப்பெரிய மக்கள் தொகையைக் காப்பாற்ற ஒரே வழி.

      Posted On: 16 JUN 2020 5:44PM by PIB Chennai

    கொவிட் -19 நோய்த் தொற்றுப் பரவல் சங்கிலியை தகர்ப்பதன் மூலமே அது வேகமாகப் பரவுவதைத் தடுத்து நிறுத்த முடியும் . தொற்று சமுதாயப் பரவலாக மாறிவிடாமல் தடுக்க மத்திய அரசும் , மாநில அரசுகளும் ஊரடங்கை அமல்படுத்தியுள்ளன . கொவிட் -19 அறிகுறியுள்ளவர்களுக்கு அரசு மருத்துவமனைகளில் சிகிச்சை அளிக்கப்பட்டு உரிய கவனம் செலுத்தப்படுகிறது . குறிப்பிட்ட சில தனியார் மருத்துவமனைகளிலும் , கொவிட் -19 சிகிச்சைக்காக குறிப்பிட்ட அளவு படுக்கைகள் ஒதுக்கப்பட்டுள்ளன . பொதுமக்களிடம் இருந்து கொவிட் -19 அறிகுறியற்ற நோயாளிகளைக் கண்டறிவது தற்போது மிகவும் முக்கியமாக மாறியுள்ளது . அதற்கு மேலும் பலருக்கு முறையான பரிசோதனை நடத்துவது அவசியமாகும் . தமிழகத்தில் 45 அரசு மையங்கள் , 34 தனியார் மையங்கள் உள்பட 79 கொவிட் பரிசோதனை மையங்களை இந்திய மருத்துவ ஆராய்ச்சிக் கவுன்சில் அங்கீகரித்துள்ளது . திருச்சியில் , பொதுத்துறையில் கி . ஆ . பெ . விஸ்வநாதம் மருத்துவக் கல்லூரியிலும் , தனியார் துறையில் ஒரு பரிசோதனை மையத்திலும் கொவிட் -19 பரிசோதனை செய்யப்பட்டு வருகிறது .


    அரியலூர் மாவட்டத்தில் , மாவட்டத் தலைமை மருத்துவமனையில் கொவிட் -19 பரிசோதனை நடைபெற்று வருகிறது . மேலும் , நான்கு அரசு மருத்துவமனைகள் , 39 ஆரம்ப சுகாதார மையங்களில் கொவிட் -19 சோதனை மாதிரிகள் எடுக்கப்படுகின்றன . புதிய நடமாடும் பரிசோதனைக் கூடம் மக்களின் வீடுகளுக்கே சென்று மாதிரிகளை எடுத்து முடிவுகளை அறிவிப்பது மிகவும் பயனுள்ளதாக அமைந்துள்ளது . தொடர்ச்சியான காய்ச்சல் , இருமல் , சளி , ஜலதோஷம் போன்ற அறிகுறிகள் உள்ளவர்களுக்கு இந்த நடமாடும் ஆய்வகத்தில் கொவிட் -19 பரிசோதனை மேற்கொள்ளப்படுகிறது . அரியலூரில் , கொவிட் -19 தொற்று பரவுவதை நிறுத்த முன்னேற்பாட்டு நடவடிக்கைகள் எடுக்கப்பட்டுள்ளன . மற்ற மாநிலங்கள் , மற்ற மாவட்டங்களில் இருந்து வருபவர்கள் தனிமைப்படுத்தப்பட்டு , கொவிட் -19 சோதனை நடத்தப்படுகிறது . மற்ற நாடுகளிலிருந்து வருபவர்கள் , அரியலூர் அரசு கலைக் கல்லூரி , குடிசை மாற்று வாரியக் கட்டிடம் , பாலிடெக்னிக் விடுதி , தேசிய பாலிடெக்னிக் ஆகிய இடங்களில் அமைக்கப்பட்டுள்ள சிறப்பு முகாம்களில் ஏழு நாட்களுக்குத் தங்க வைக்கப்படுகின்றனர் . சோதனையில் தொற்று இல்லாதது உறுதிப்படுத்தப்பட்டால் , வீடுகளுக்குச் செல்ல அனுமதிக்கப்படுகின்றனர் . பாதிப்பு இருப்பது தெரியவந்தால் , அவர்கள் அரியலூர் அரசு மருத்துவமனைக்கு அனுப்பப்படுவார்கள் . மேலும் , நடமாடும் மாதிரி சேகரிப்பு வாகனங்கள் , கிராமங்களில் ரத்தம் , சளி மாதிரிகளைச் சேகரிப்பதில் ஈடுபடுத்தப்பட்டுள்ளன . கொவிட் -19 பரிசோதனைக்காக நகரங்களுக்குப் பயணிக்க இயலாத கிராமவாசிகளுக்கு இது மிகவும் பயனுள்ளதாக இருக்கும் . இந்த வாகனங்களில் , பிபிஇ பாதுகாப்புக் கவச உடை அணிந்த இரண்டு ஆய்வகத் தொழில்நுட்பவியலாளர்கள் மாதிரிகளைச் சேகரிப்பார்கள் . சேகரிக்கப்படும் மாதிரிகள் , அரியலூர் அரசு மருத்துவக் கல்லூரி மாவட்ட மருத்துவமனையில் பரிசோதிக்கப்படும் . மாதிரி சேகரிப்பவர்கள் வாகன ஓட்டுநருடன் தொடர்பு கொள்ள மாட்டார்கள் . நடமாடும் மாதிரி சேகரிப்பு மையம் முழுவதும் பாதுகாக்கப்பட்டுள்ளது .


    தூத்துக்குடி , கள்ளக்குறிச்சி மாவட்டங்களில் இத்தகைய நடமாடும் கொவிட் -19 மாதிரி சேகரிப்பு மையங்கள் ஏற்கனவே ஈடுபடுத்தப்பட்டுள்ளன . கள்ளக்குறிச்சியில் சேகரிக்கப்படும் மாதிரிகள் சோதனைக்காக , முண்டியம்பாக்கத்தில் உள்ள விழுப்புரம் மருத்துவக் கல்லூரி மருத்துவமனைக்கு அனுப்பி வைக்கப்படுகிறது .


    இதுவரை அறியப்படாத இயல்புகளைக் கொண்டுள்ள கொவிட் -19 தொற்றைக் கண்டறிய பரிசோதனைகள் மிகவும் அவசியமாகும் . அதிகப்படியான சோதனைகளை நடத்துவது ஒன்றே , கொவிட் -19 தொற்றுக்கு எதிரான போராட்டத்தில் வெல்ல ஒரே வழியாகும் . பொது மக்களிடமிருந்து கொவிட் -19 தொற்றால் பாதிக்கப்பட்டவர்களைக் கண்டறிந்து , அவர்களைத் தனிமைப்படுத்தி சிகிச்சை அளிப்பதன் மூலமே , இந்தத் தொற்றை முறியடிக்க முடியும் . தற்போதைக்கு இந்தப் போராட்டம் முடிவடைய வாய்ப்பு இல்லை . தொற்று பரவலைத் தடுக்க அரசுகள் தங்களால் இயன்ற அனைத்து தீவிர நடவடிக்கைகளையும் எடுத்து வருகின்றன . முகக்கவசங்களை அணிவதும் , பாதுகாப்பான இடைவெளியைப் பராமரிப்பதும் , மிக அதிகமான மக்கள் தொகையைக் கொண்டிருக்கும் நம் நாட்டில் உள்ள ஒவ்வொருவரின் தனிப்பட்ட நலனுக்கும் உரியதாகும் . இதில் நடக்கும் எந்த விதிமீறலும் , பாதிப்பை அதிகரித்து , ஒருவரது சொந்தக் குடும்பத்துக்கு மட்டுமல்லாமல் , நாட்டுக்கும் பெரும் தீங்கை விளைவிக்கும் . தொற்றுச் சங்கிலியை உடைக்கும் முயற்சியில் , முன்னெச்சரிக்கைகளைப் பின்பற்ற உறுதி மேற்கொள்ளுவோம் . சென்னை உள்ளிட்ட நான்கு மாவட்டங்களில் அதிகரித்து வரும் தொற்றுப் பரவலைக் கருத்தில் கொண்டு , வரும் வெள்ளிக்கிழமை முதல் தமிழக அரசு புதிய ஊரடங்கை அறிவித்துள்ள நிலையில் , தொற்று முழுமையாகக் கட்டுப்படுத்தப்படும் வரையில் , வீட்டில் பாதுகாப்பாக இருப்போம் .


    ------------------------------------------------------------------------------------


    தூத்துக்குடியில் நடமாடும் மாதிரி சேகரிப்பு வாகனம்


    அரியலூரில் நடமாடும் மாதிரி சேகரிப்பு வாகனம்


    

    
    (Release ID: 1631928) Visitor Counter : 17