      உள்நாட்டு விமானப் போக்குவரத்து அமைச்சகம்

      வெளிநாட்டிலிருந்து திரும்பும் குடிமக்களின் திறன்கள் குறித்த தகவல்களை அரசு சேகரிக்கும்.
      Posted On: 03 JUN 2020 3:24PM by PIB Chennai


    தற்போதைய பெருந்தொற்றின் காரணமாக நாடு திரும்பும் திறன்வாய்ந்த பணியாளர்களை சிறப்பாகப் பயன்படுத்திக் கொள்ளும் நோக்கில் , ஸ்வதேஸ் என்னும் ' வேலைவாய்ப்பு உதவிக்காக திறன்வாய்ந்த பணியாளர்கள் வருகைத் தகவல் தரவுத்தளத்தை ' (SWADES - Skilled Workers Arrival Database for Employment Support) இந்திய அரசு தொடங்கியுள்ளது . இதன் மூலம் , வந்தே பாரத் இயக்கத்தின் கீழ் நாடு திரும்பிய குடிமக்களின் திறன்கள் குறித்த தகவல்களை அரசு சேகரித்து விவரணையாக்கம் செய்யும் . திறன் மேம்பாடு, தொழில் முனைதல் அமைச்சகம் , விமானப் போக்குவரத்து அமைச்சகம் மற்றும் வெளியுறவு அமைச்சகத்தின் இந்தக் கூட்டு முயற்சி , தகுதியுள்ள நபர்களின் தரவுத்தளத்தை அவர்களின் திறமைகள் மற்றும் அனுபவத்தின் அடிப்படையில் உருவாக்கி , இந்திய மற்றும் வெளிநாட்டு நிறுவனங்களின் தேவையைப் பூர்த்தி செய்யும் .


    நாட்டில் உள்ள தகுந்த பணியிட வாய்ப்புகளுக்காக சேகரிக்கப்பட்ட தகவல்கள் நிறுவனங்களுடன் பகிரப்படும் . ஆன்லைன் ஸ்வதேஸ் திறன்கள் அட்டையை நாடு திரும்பும் நபர்கள் பூர்த்தி செய்யவேண்டும் . மாநில அரசுகள் , தொழில் அமைப்புகள் மற்றும் முதலாளிகளுடன் பேச்சுவார்த்தை நடத்தி நாடு திரும்பியவர்களுக்கு உகந்த வேலை வாய்ப்புகளை வழங்கும் மூலோபாயக் கட்டமைப்பு ஒன்றுக்கு இந்த அட்டை வழிவகுக்கும் . திறன் மேம்பாடு, தொழில் முனைதல் அமைச்சகத்தின் செயல்படுத்தும் பிரிவான தேசிய திறன் வளர்ச்சி நிறுவனம் இந்தத் திட்டத்தின் செயலாக்கத்தை ஆதரிக்கிறது .


    இந்தக் கூட்டு முயற்சியைப் பற்றி பேசிய மத்திய திறன் மேம்பாடு மற்றும் தொழில் முனைதல் அமைச்சர் , திரு . மகேந்திர நாத் பாண்டே , " இது ஒரு சோதனையான காலம் . கொவிட் -19 பெருந்தொற்றால் ஏற்பட்டுள்ள பொருளாதார சரிவால் உருவாகியுள்ள சவால்களைச் சமாளிக்க மத்திய அரசு எடுக்கும் முயற்சிகளுக்கு ஒட்டு மொத்த நாடும் ஒன்று திரண்டு ஆதரவளிப்பது அவசியம் ஆகும் . வந்தே பாரத் இயக்கத்தின் கீழ் நாடு திரும்பிய குடிமக்களின் திறன்கள் குறித்த தகவல்களைச் சேகரித்து விவரணையாக்கம் செய்ய , விமானப் போக்குவரத்து அமைச்சகம் மற்றும் வெளியுறவு அமைச்சகத்தோடு இணைவதில் நாங்கள் மகிழ்ச்சி அடைகிறோம் . மாண்புமிகு பிரதமர் திரு . நரேந்திர மோடியின் அனைவருக்கும் பாதுகாப்பு மற்றும் வளர்ச்சி என்னும் கொள்கையால் உந்தப்பட்டு , ஸ்வதேஸ் திறன் அட்டை மூலம் சேகரிக்கப்படும்


    தகவல்கள் , குடிமக்களுக்கு வேலைவாய்ப்புகளை வழங்கி , தேவை - விநியோக இடைவெளியைப் பூர்த்தி செய்யும் " என்றார் .


    இந்த முயற்சியைப் பற்றிய தன்னுடைய எண்ணங்களைப் பதிவு செய்த மத்திய விமானப் போக்குவரத்து அமைச்சர் , திரு . ஹர்தீப் சிங் புரி , " வந்தே பாரத் இயக்கத்தை நாங்கள் தொடங்கிய போது , எண்ணற்ற நமது வெளிநாட்டுப் பணியாளர்கள் வேலை இழப்பின் காரணமாக நாடு திரும்புவதையும் , அவர்களின் சர்வதேசத் திறமைகளும் , அனுபவங்களும் உள்நாட்டு மற்றும் சர்வதேச சந்தைகளுக்கு பெரும் மதிப்பை சேர்க்கும் என்பதையும் கண்டறிந்தோம் . ஸ்வதேஸ் திறன் அட்டையில் தகவல்கள் பதிவு செய்யப்படுவதை உறுதி செய்ய , வந்தே பாரத் இயக்கத்தின் கீழ் விமானங்களை இயக்கும் ஏர் இந்தியா மற்றும் ஏர் இந்தியா எக்ஸ்பிரஸ் நிறுவனங்கள் விமானங்களுக்குள் அறிவிப்புகளைச் செய்கின்றன . இந்தத் திட்டத்தைப் பற்றி நாடு திரும்பும் நமது மக்கள் அனைவரும் அறிந்து கொள்வதை உறுதி செய்ய , இந்திய விமான நிலைய ஆணையமும் மற்றும் இதர தனியார் விமான நிலையங்களும் பதாகைகள் / பலகைகள் மற்றும் டிஜிட்டல் அடையாளங்களை வைத்துள்ளன ," என்றார் .


    வெளியுறவுத் துறை அமைச்சர் , டாக்டர் . சுப்பிரமணியம் ஜெய்சங்கர் பேசுகையில் , " நாவல் கொரோனா வைரசின் பரவலால் உருவாகியுள்ள வரலாறு காணாத உலகளாவிய அவசர நிலையைக் கருத்தில் கொண்டு , வெளிநாடுகளில் சிக்கியுள்ள நமது குடிமக்களுக்கு அனைத்து விதமான ஆதரவையும் அளித்து , வேலை இழப்புகளால் அவர்கள் சந்திக்கும் சவால்களை எளிதாக்க நாங்கள் உறுதி பூண்டுள்ளோம் . பல்வேறு நாடுகளில் உள்ள நமது தூதரங்கங்கள் , உயர்மட்ட ஆணையகங்கள் மற்றும் அலுவலகங்கள் மூலம் ஸ்வதேஸ் திறன் அட்டையை நாங்கள் முனைப்புடன் விளம்பரப்படுத்துவோம் . நாடு திரும்பும் இந்தியப் பணியாளர்களுக்கு அவர்களின் திறமைகளுக்கு ஏற்ப வேலைகள் கிடைக்க இது உறுதி செய்யும் ," என்றார் .


    www.nsdcindia.org/swades என்னும் தளத்தில் கிடைக்கும் இணைய விண்ணப்பம் நாடு திரும்பும் நபர்களைப் பற்றியத் தேவையான தகவல்களைச் சேகரிக்கும் வகையில் உருவாக்கப்பட்டுள்ளது . பணித் துறை , பதவி , வேலை , அனுபவம் பற்றிய தகவல்களை இந்தப் படிவம் சேகரிக்கும் . இந்தப் படிவத்தை நிரப்பும் போது சந்தேகங்கள் ஏதேனும் ஏற்பட்டால் அவற்றைத் தெளிவுப்படுத்த இலவச உதவி எண் ஒன்றும் நிறுவப்பட்டுள்ளது .


    30 மே , 2020 அன்று தொடங்கப்பட்ட ஸ்வதேஸ் திறன் அட்டை ( ஆன்லைன் ), 3 ஜூன் , 2020 ( பிற்பகல் 2 மணி ) வரை 7000 பதிவுகளைப் பெற்றுள்ளது . இது வரை சேகரிக்கப்பட்டுள்ள தகவல்களின் படி , ஐக்கிய அரபு அமீரகம் , ஓமன் , கத்தார் மற்றும் சவுதி அரேபியா ஆகிய நாடுகளில் இருந்து தான் அதிக அளவில் நமது மக்கள் நாடு திரும்புகிறார்கள் என்று தெரிய வந்துள்ளது . திறமைகள் குறித்து சேகரித்துள்ள தகவல்களின் படி , எண்ணெய், எரிவாயு , கட்டுமானம் , சுற்றுலா, விருந்தோம்பல் , வாகனங்கள் மற்றும் விமானப் போக்குவரத்து ஆகிய துறைகளில் தான் இவர்களில் பெரும்பாலானோர் பணியமர்த்தப்பட்டிருந்தனர் . கேரளா , தமிழ்நாடு , மகாராஷ்டிரா , கர்நாடகா மற்றும் தெலங்கானா ஆகிய மாநிலங்களை சேர்ந்தப் பணியாளர்கள் தான் அதிக அளவில் நாடு திரும்பியுள்ளதாக தகவல்கள் தெரிவிக்கின்றன .

    
    
    (Release ID: 1629078) Visitor Counter : 42
    
    
      Read this release in: English , Urdu , Marathi , Hindi , Bengali , Manipuri , Punjabi , Odia , Telugu , Malayalam