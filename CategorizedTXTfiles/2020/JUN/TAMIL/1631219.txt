      PIB Headquarters

      கொரோனாவைக் கட்டுப்படுத்துதல்; வழக்கு மனுக்களைப் பெற்றுக் கொள்ள நீதிமன்றங்களில் பெட்டி முறை அறிமுகம்.
      Posted On: 12 JUN 2020 7:13PM by PIB Chennai


    கொவிட் பெருந்தொற்று காரணமாக நாட்டில் மார்ச் 25- ஆம் தேதி முதல் பொதுமுடக்கத்தை அமல்படுத்த வேண்டிய கட்டாயம் ஏற்பட்டது . கொவிட் -19 தொற்று பரவுவதைக் கட்டுப்படுத்த நீதிமன்றங்களும் இயங்குவதை நிறுத்திவிட்டன . பின்னர் , நீதிமன்றங்கள் இயங்குவதை அனுமதிக்கத் தளர்வுகள் செய்யப்பட்டன . உயர்நீதிமன்றத்தில் முக்கிய வழக்குகள் மட்டும் காணொளிக் காட்சி வாயிலாக எடுத்துக் கொள்ளப்பட்டன . உயர்நீதிமன்றத்தில் 33 சதவீதப் பணியாளர்களை மட்டும் பயன்படுத்துமாறும் , பணியாளர்கள் ஷிப்டு முறையில் பணியாற்றுமாறும் சென்னை உயர்நீதிமன்றம் உத்தரவிட்டது . மணமுறிவு , போக்சோ , வாகன விபத்து கேட்புரிமை , குடும்ப வன்முறை வழக்குகள் , ஜாமீன் மனுக்கள் , முன்ஜாமீன் மனுக்கள் ஆகியவற்றை காணொளி மூலம் விசாரிக்க வேண்டும் என உயர்நீதிமன்றம் உத்தரவிட்டிருந்தது . மாவட்ட நீதிமன்றங்கள் கூட்டத்தைக் குறைக்கும் வகையில் , குறைந்தபட்ச பணியாளர்களுடன் இயங்கத் துவங்கியுள்ளன .


    திருச்சியில் , மக்களைப் பாதுகாக்கும் வகையில் , நீதிமன்றங்களில் பாதுகாப்பான விதிமுறைகள் கடுமையாக அமல்படுத்தப்பட்டுள்ளன . சென்னை உயர்நீதிமன்ற உத்தரவின்படி , திருச்சி மாவட்ட நீதிமன்றத்தில் , வழக்குகளை பெட்டி முறை மூலம் தாக்கல் செய்ய அனுமதிக்கப்படுகிறது . அதன்படி , வழக்கு மனுக்களைப் பெற்றுக் கொள்ள திருச்சி நான்காவது கூடுதல் சார்பு நீதிபதி நீதிமன்ற அலுவலகக் கட்டிடத்திற்குள் ஏழு பெட்டிகள் வைக்கப்பட்டுள்ளன . நீதிமன்றத்தின் அனைத்து வேலை நாட்களிலும் , வழக்கு மனுக்களை காலை 10 மணி முதல் பிற்பகல் 1 மணி வரை பெட்டிகளில் போடலாம் . இதற்கான பிரத்யேகப் பிரிவைச் சேர்ந்த ஊழியர்கள் பெட்டிகளிலிருந்து மனுக்களை சேகரித்து , சம்பந்தப்பட்ட நீதிபதிகளிடம் அவற்றைத் தாக்கல் செய்வார்கள் . வழக்கறிஞர்களும் தங்கள் மனுக்களை இந்தப் பெட்டிகளில் போடலாம் . இருப்பினும் , பொதுமக்கள் நேரடியாக வழக்கு மனுக்களை இந்தப் பெட்டிகளில் தாக்கல் செய்ய அனுமதிக்கப்படமாட்டார்கள் . அவர்கள் வழக்கறிஞர்கள் மூலமாகவே மனுக்களைத் தாக்கல் செய்ய வேண்டும் .


    முதல் பெட்டியில் உள்ள மனுக்கள் திருச்சி முதன்மை மாவட்ட நீதிமன்றம் , கூடுதல் மாவட்ட நீதிமன்றங்கள் 1, 2, 3 ஆகியவை தொடர்பானவையாகும் . இரண்டாவது பெட்டியில் உள்ள மனுக்கள் , திருச்சி குடும்ப நீதிமன்றம் , தொழிலாளர் நீதிமன்றம் , மகளிர் நீதிமன்றங்கள் தொடர்பானவையாகும் . மூன்றாவது பெட்டி , திருச்சி முதன்மை சார்பு நீதிமன்றம் , கூடுதல் சார்பு நீதிமன்றங்கள் 1,2,4 ஆகியவை தொடர்பானது . நான்காவது பெட்டியில் , திருச்சி சிறப்பு மாவட்ட நீதிமன்றம் , சிறப்பு சார்பு நீதிமன்றம் , கூடுதல் சார்பு நீதிமன்றம் 3 ஆகியவை தொடர்பான வழக்கு மனுக்கள் போடப்படும் . ஐந்தாவது பெட்டியில் , திருச்சி தலைமை ஜூடிசியல் மாஜிஸ்திரேட் நீதிமன்றம் , கண்காணிப்பு மற்றும் ஊழல் தடுப்பு நீதிமன்றம் , அனைத்து ஜூடிசியல் மாஜிஸ்திரேட் நீதிமன்றங்கள் தொடர்பான வழக்குகள் தாக்கல் செய்யப்படும் . ஆறாவது பெட்டி , திருச்சி முதன்மை மாவட்ட முன்சிப் நீதிமன்றம் , கூடுதல் முன்சிப் நீதிமன்றம் 1, கூடுதல் மாவட்ட முன்சிப் நீதிமன்றம் 2, கூடுதல் முன்சிப் நீதிமன்றம் 3 ஆகியவை தொடர்பான மனுக்களுக்காக வைக்கப்பட்டுள்ளது . ஏழாவது பெட்டி , திருச்சி முதன்மை மாவட்ட நீதிமன்றம் தொடர்பானவற்றுக்காக வைக்கப்பட்டிருக்கிறது . பாதுகாப்பான இடைவெளி விதிமுறைகளைப் பின்பற்றும் வகையில் , புதுக்கோட்டை போன்ற பல மாவட்ட நீதிமன்றங்களிலும் , வழக்கறிஞர்களிடமிருந்து வழக்கு மனுக்களைப் பெற்றுக்கொள்ள பெட்டி முறை செயல்படுத்தப்பட்டுள்ளது .


      கொவிட் -19 யாரையும் விட்டு வைக்காது . தினசரி விவகாரங்களுக்கு மாற்றுவழிகளைக் கற்க வேண்டியது அவசியம் . ஏராளமான வழக்குகள் நிலுவையில் உள்ள நிலையில் , நீதிபரிபாலன முறை காத்திருக்க முடியாது . அதனால் , பாதுகாப்பான இடைவெளியைப் பின்பற்றி , நீதித்துறை சேவையை அளித்து வருகிறது .


    கூடுதல் சார்பு நீதிமன்றம் , திருச்சி


    திருச்சி நீதிமன்ற மனு பெட்டி 2


    திருச்சி நீதிமன்ற மனு பெட்டி 3


    

    
    (Release ID: 1631219) Visitor Counter : 43