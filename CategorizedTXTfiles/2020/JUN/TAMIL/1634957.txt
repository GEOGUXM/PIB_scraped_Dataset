      குடியரசுத் துணைத் தலைவர் செயலகம்

      தொற்றுக்கு எதிரான போராட்டத்தில், நாம் ஒன்று சேர்ந்து வாழ்வையும், வாழ்வாதாரத்தையும் பாதுகாப்போம்- குடியரசு துணைத் தலைவர்.
      Posted On: 28 JUN 2020 10:01AM by PIB Chennai


    கோவிட் -19 பெருந்தொற்றுக்கு எதிரான போராட்டத்தில் , அனைவரும் ஒன்று சேர்ந்து வாழ்வையும் , வாழ்வாதாரத்தையும் பாதுகாக்க முன்வர வேண்டும் என்று நாட்டு மக்களுக்கு குடியரசு துணைத் தலைவர் திரு . எம் . வெங்கையா நாயுடு அழைப்பு விடுத்துள்ளார் .


    இன்று வெளியிட்டுள்ள முகநூல் பதிவில் , குடியரசு துணைத்தலைவர் , பெரும்பாலான நாடுகள் பொது முடக்கத்துக்கு முடிவு கட்டி , பொருளாதார நடவடிக்கைளில் கவனம் செலுத்த ஆரம்பித்துள்ளதாகக் கூறியுள்ளார் . பொருளாதாரத்துக்கு ஊக்கம் கொடுக்க அரசு தொடர் முயற்சிகளை எடுத்து வருவதாகக் கூறியுள்ள அவர் , ஒவ்வொருவரும் , விதிமுறைகளைப் பின்பற்றி , தேவையான தடுப்பு முயற்சிகளை எடுத்து , அரசுக்கு ஆதரவு அளிக்க வேண்டும் எனக் கேட்டுக் கொண்டுள்ளார் .


    முன்னெப்போதும் கண்டிராத இந்தச் சுகாதார நெருக்கடியிலிருந்து மீள்வதற்கு உரிய போராட்டத்தில் மக்கள் ஒற்றுமையாகப் பங்கேற்க வேண்டும் என்று அழைப்பு விடுத்துள்ள திரு . நாயுடு , ஆன்மீகம் மற்றும் , அறிவியல் மீதான நமது நம்பிக்கையில் தான் நம் நாட்டின் வலிமை அமைந்துள்ளது என்று கூறியுள்ளார் .


    மக்கள் இந்த நிலையில் , பீதியடையாமல் , முன்தடுப்பு மற்றும் பாதுகாப்பு முயற்சிகளில் ஈடுபட வேண்டும் என்று அவர் அறிவுரை வழங்கியுள்ளார் .


    ஆன்மீக குரு ஶ்ரீ ஶ்ரீ ரவிசங்கர் கூறியதை எடுத்துக்காட்டியுள்ள , குடியரசு துணைத்தலைவர் , நமது உண்மையான வாழ்க்கைப் பங்காளி நம் உடல் தான் என்று கூறியுள்ளார் . எனவே , சரியான உணவு வகைகளை உண்பதன் மூலமும் , உடலைக் கட்டுக்கோப்பாக வைத்திருப்பதற்கான , உடற்பயிற்சிகளைச் செய்வதன் மூலமும் நம் உடல் மீது நாம் அதிக கவனம் செலுத்த வேண்டும் என்று அவர் கூறியுள்ளார் . அப்போதுதான் , நம் உடல் , நோய்களுக்கு எதிரான போராட்டத்தில் நமக்கு ஒத்துழைப்பு தரும் என்று அவர் தெரிவித்துள்ளார் .


    ‘ இப்போதைய கட்டுப்பாடுகள் , முடக்கப்பட்ட வாழ்க்கை முறை எப்போது முடிவுக்கு வரும் ?, நமது இயல்பான வாழ்க்கைக்கு எப்போது நாம் திரும்புவோம் ?’ என்பது போன்ற கேள்விகளுக்கு உறுதியான பதிலை அளிப்பது எளிதான விஷயமாக இருக்காது என்று கூறியுள்ள குடியரசு துணைத்தலைவர் , பெருந்தொற்று எப்போது முடிவுக்கு வரும் என்பது தெரியாத நிச்சயமற்ற நிலை , அதன் காரணமாக ஏற்பட்டுள்ள அழுத்தம் ஆகியவற்றுக்கு இடையே , நாம் வாழப் பழகிக் கொள்ள வேண்டும் என்று கூறியுள்ளார் .


    பெருநகரங்களில் , கொரோனா பாதிப்பு அதிகரித்து வருவது பற்றி குறிப்பிட்டுள்ள குடியரசு துணைத்தலைவர் , பாதிக்கப்பட்ட பெரும்பாலோனார் அதை வெற்றி கண்டு குணமடைந்துள்ளதைச் சுட்டிக்காட்டி , பாதிக்கப்பட்டவர்களில் , குறைந்த சதவீதம் பேருக்கே மருத்துவ சிகிச்சை தேவைப்படுகிறது என்ற நம்பிக்கை உணர்வையும் வெளியிட்டுள்ளார் .


    .


    ****


    
    

    
    (Release ID: 1634957) Visitor Counter : 20
    
    
      Read this release in: English , Urdu , Marathi , Hindi , Assamese , Manipuri , Punjabi , Malayalam