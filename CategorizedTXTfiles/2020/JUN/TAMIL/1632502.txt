      பிரதமர் அலுவலகம்

      வர்த்தக ரீதியாக தோண்டப்படவுள்ள நிலக்கரி சுரங்கங்களுக்கான ஏல நடவடிக்கையை பிரதமர் தொடங்கி வைத்தார்
      நிலக்கரி மற்றும் சுரங்கத்துறைகளை போட்டி, மூலதனம், பங்கேற்பு மற்றும் தொழில்நுட்ப வாய்ப்புகள் நிறைந்தவையாக மாற்ற மத்திய அரசு முக்கிய முடிவு எடுத்துள்ளது : பிரதமர்
      
      நிலக்கரித் துறையில் மேற்கொள்ளப்படும் சீர்திருத்தங்கள், இந்தியாவின் கிழக்கு மற்றும் மத்திய பகுதிகள், பழங்குடியினர் பகுதிகளில் வளர்ச்சிக்கான தூண்களாக அமையும் : பிரதமர்
      
      சுரங்கம் மற்றும் தாதுக்கள் துறை வலுவாக இருந்தால் தான் சுயசார்பு என்பது சாத்தியமாகும் : பிரதமர்

      Posted On: 18 JUN 2020 2:19PM by PIB Chennai

    நாட்டில் உள்ள 41 நிலக்கரிச் சுரங்கங்களை வர்த்தக ரீதியாகப் பயன்படுத்துவதற்கான ஏல நடவடிக்கைகளை , பிரதமர் திரு . நரேந்திரமோடி , புதுதில்லியிலிருந்து இன்று காணொளிக் காட்சி மூலம் தொடங்கிவைத்தார் . சுயசார்பு இந்தியா திட்டத்தின் கீழ் , மத்திய அரசு வெளியிட்ட பல்வேறு அறிவிப்புகளின் ஒரு பகுதியாக இந்த ஏல நடவடிக்கை மேற்கொள்ளப்படுகிறது . நிலக்கரித்துறை , இந்திய தொழில் வர்த்தக சங்கங்களின் கூட்டமைப்புடன் இணைந்து , நிலக்கரிச் சுரங்க ஏல நடவடிக்கைகளை மேற்கொண்டுள்ளது . இரண்டு கட்ட மின்னணு முறையிலான ஏல நடவடிக்கை மூலம் , நிலக்கரிச் சுரங்கங்கள் ஒதுக்கீடு செய்யப்பட உள்ளன .


    நிகழ்ச்சியில் பேசிய பிரதமர் திரு . நரேந்திரமோடி , கோவிட் -19 பெருந்தொற்று பாதிப்பிலிருந்து இந்தியா மீண்டுவரும் என்றும் , இந்த நெருக்கடியை , நாட்டிற்கு கிடைத்த ஒரு வாய்ப்பாக பயன்படுத்திக்கொள்ளும் என்றும் தெரிவித்தார் . இந்தியா , சுயசார்பு நிலையை அடைய வேண்டியதன் அவசியத்தை இந்த நெருக்கடி நமக்கு உணர்த்தியிருப்பதாகவும் அவர் குறிப்பிட்டார் . சுயசார்பு இந்தியா என்பது , இறக்குமதிகளை சார்ந்திருப்பதைக் குறைப்பதுடன் , இறக்குமதிக்காக செலவிடப்படும் அந்நியச் செலாவணியையும் சேமிக்கிறது எனவும் அவர் விளக்கமளித்தார் . இறக்குமதிகளை நம்பியிருக்காமல் , நாட்டிற்குத் தேவையான வளங்களை , உள்நாட்டிலேயே உருவாக்கிக் கொள்வதும் சுயசார்பு இந்தியா திட்டத்தின் நோக்கம் என்று அவர் கூறினார் . தற்போது நாம் இறக்குமதி செய்துவரும் பொருள்களை , பெருமளவிற்கு ஏற்றுமதி செய்ய வேண்டும் என்று அர்த்தம் கொள்ளலாம் எனவும் தெரிவித்தார் .


    இந்த லட்சியத்தை அடைய , ஒவ்வொரு துறையும் , ஒவ்வொரு பொருள் , தலா ஒரு சேவையை மனதில் கொண்டு முழுமையாக பாடுபட வேண்டும் என்று குறிப்பிட்ட பிரதமர் , இதன் மூலம் தான் சம்பந்தப்பட்ட துறையில் , இந்தியா சுயசார்பு அடைய முடியும் என்றார் . தற்போது மேற்கொள்ளப்பட்டுள்ள இந்த மாபெரும் நடவடிக்கை , எரிசக்தித் துறையில் இந்தியாவை தற்சார்பு அடையச் செய்யும் என்றும் அவர் தெரிவித்தார் . இந்த நிகழ்ச்சி , நிலக்கரித்துறையில் சீர்திருத்தங்களை நடைமுறைப்படுத்துவதற்கு மட்டும் அல்லாமல் , லட்சக்கணக்கான இளைஞர்களுக்கு வேலைவாய்ப்பு அளிப்பதன் தொடக்கமாக அமையும் என்றும் அவர் கூறினார் . இன்றைய ஏல நடைமுறை , நிலக்கரித்துறையை வர்த்தக ரீதியான துறையாக மாற்றுவதோடு , பன்னெடுங்காலமாக நீடித்துவந்த கட்டுப்பாடுகளிலிருந்து விடுவிக்கும் செயல் என்றும் அவர் தெரிவித்தார் .


    உலகின் நான்காவது பெரிய நிலக்கரி இருப்பைக் கொண்டுள்ள இந்தியா , இரண்டாவது பெரிய நிலக்கரி உற்பத்தியாளராக உள்ள நிலையில் , அதிகளவில் நிலக்கரி இறக்குமதி செய்யும் இரண்டாவது நாடாக இருப்பது தான் வேதனைக்குரியது என்றும் அவர் சுட்டிக்காட்டினார் . இந்த நிலைமை பன்னெடுங்காலமாக நீடித்து வந்ததை எடுத்துரைத்த அவர் , கட்டுப்படுத்தப்பட்ட மற்றும் கட்டுப்படுத்தப்படாத சுரங்கங்களின் வலையில் சிக்கிக் கொண்டிருந்ததாகவும் கூறினார் . போட்டி மற்றும் வெளிப்படைத்தன்மையிலிருந்து விடுபட்டிருந்ததே இத்துறைக்கு ஏற்பட்ட மிகப்பெரிய சிக்கல் என்றும் அவர் குறிப்பிட்டார் . இதன் காரணமாக , நிலக்கரித் துறை , போதிய முதலீடுகளின்றியும், செயல்திறனை வெளிப்படுத்த முடியாமலும் இருந்ததாகவும் அவர் தெரிவித்தார் .


    நிலக்கரித் துறைக்கு உத்வேகம் அளிக்கும் விதமாகத்தான் 2014- இல் நிலக்கரி இணைப்புத் தொடர் அறிமுகப்படுத்தப்பட்டதாக , பிரதமர் குறிப்பிட்டார் . நிலக்கரி மற்றும் சுரங்கத்துறைகளை அதிகப் போட்டி , கூடுதல் மூலதனம் , பங்கேற்பு மற்றும் தொழில்நுட்ப வாய்ப்புகள் மிகுந்தவையாக மாற்றுவதென்ற முக்கிய முடிவை மத்திய அரசு மேற்கொண்டிருப்பதாகவும் அவர் தெரிவித்தார் . சுரங்கத்தொழிலில் புதிதாக ஈடுபடுவோருக்கு , நிதித் தட்டுப்பாடு ஏற்படாமல் இருப்பதை உறுதிசெய்ய நடவடிக்கை மேற்கொள்ளப்பட்டிருப்பதாகவும் அவர் கூறினார் . இந்தியப் பொருளாதாரத்தின் இரண்டு முக்கியத் தூண்களாகத் திகழும் நிலக்கரி மற்றும் சுரங்கத் துறைகளை வலுவானதாக்காமல் , நாடு சுயசார்பு நிலையை எட்ட முடியாது என்றும் அவர் தெரிவித்தார் .


    தற்போதைய சீர்திருத்தங்கள் காரணமாக , நிலக்கரி உற்பத்தியும் , ஒட்டுமொத்த நிலக்கரித் துறையும் தற்சார்பு நிலையை எட்டும் என்றும் பிரதமர் கூறினார் . தற்போது , நிலக்கரித்துறை போட்டிக்குரியதாக மாற்றப்பட்டிருப்பதால் , எந்தத் துறையும் தமது தேவைக்கேற்ப நிலக்கரியை வாங்கிக் கொள்ளலாம் . இந்தச் சீர்திருத்தங்கள் , நிலக்கரித்துறைக்கு மட்டுமின்றி , எஃகு , அலுமினியம் , உரம் மற்றும் சிமென்ட் தொழில் துறைக்கும் பலனளிக்கும் . அத்துடன் , மின்சார உற்பத்தியை அதிகரிக்கவும் இது உதவும் .


    இரும்பு , பாக்ஸைட் , மற்றும் பிற தாதுக்கள் , நிலக்கரி சுரங்கங்களுக்கு அருகிலேயே பெருமளவில் இருப்பதால் , நிலக்கரித்துறை சீர்திருத்தங்கள் மற்ற தாதுத் துறைகளுக்கும் வலிமை சேர்ப்பதாக அமையும் என்று பிரதமர் குறிப்பிட்டார் . நிலக்கரிச் சுரங்கங்களை வர்த்தக ரீதியாக ஏலத்தில் விடத் தொடங்கியிருப்பது , சம்பந்தப்பட்ட அனைத்து தொழில்துறையினருக்கும் கிடைத்த மாபெரும் வெற்றி என்றும் அவர் கூறினார் . இதன் மூலம் , மாநில அரசுகளுக்கு கூடுதல் வருவாய் கிடைப்பதுடன் , நாட்டிலுள்ள ஏராளமான மக்களுக்கு வேலைவாய்ப்பும் கிடைக்கும் . ஒவ்வொரு துறையிலும் சாதகமான விளைவுகள் ஏற்படும் .


    நிலக்கரித் துறையில் சீர்திருத்தங்களை நடைமுறைப்படுத்தும் வேளையில் , சுற்றுச்சூழலைப் பாதுகாப்பதென்ற இந்தியாவின் உறுதிப்பாடு எந்தவகையிலும் குறைந்துவிடாது என்றும் பிரதமர் தெரிவித்தார் . “ நிலக்கரியிலிருந்து எரிவாயு தயாரிப்பதற்கான நவீன தொழில்நுட்பங்கள் அறிமுகப்படுத்தப்படுவதுடன் , நிலக்கரி வாயு உற்பத்தி செய்வதன் மூலம் , சுற்றுச்சூழலையும் பாதுகாக்க முடியும் . நிலக்கரி வாயு , போக்குவரத்துக்கும், சமையலுக்கும் பயன்படுவதுடன் , உரம் மற்றும் எஃகு போன்றவை உற்பத்தித் தொழில்துறைகைளையும் மேம்படுத்தும் .” 2030- ஆம் ஆண்டுக்குள் 100 மில்லியன் டன் நிலக்கரியை எரிவாயுவாக மாற்ற அரசு இலக்கு நிர்ணயித்துள்ளதாகவும் , இதற்கென நான்கு திட்டங்கள் அடையாளம் காணப்பட்டு , சுமார் 20 ஆயிரம் கோடி ரூபாய் முதலீடு செய்ய இருப்பதாகவும் பிரதமர் தெரிவித்தார் .


    நிலக்கரித் துறை சீர்திருத்தங்கள் , நாட்டின் கிழக்கு மற்றும் மத்திய மாநிலங்களிலும் , பழங்குடியினர் பகுதிகளிலும் , வளர்ச்சிக்கான தூணாகத் திகழும் என்று பிரதமர் குறிப்பிட்டார் . இந்தப் பகுதிகளில் தான் , திட்டமிட்ட வளர்ச்சி மற்றும் வளத்தை எட்ட முடியாத , வளர்ச்சியை அடையத் துடிக்கும் விருப்பம் கொண்டுள்ள ஏராளமான மாவட்டங்கள் இருப்பதாக அவர் கூறினார் . வளர்ச்சியை விரும்பும் 16 மாவட்டங்களில் மட்டுமே பெருமளவுக்கு நிலக்கரி இருப்பு உள்ள போதிலும் , இந்தப் பகுதிகளில் வசிக்கும் மக்கள் , போதிய பலனை அடைய முடியாத நிலையில் இருப்பதாகவும் அவர் சுட்டிக்காட்டினார் . அத்துடன் , இந்தப் பகுதிகளைச் சேர்ந்த மக்கள் வேலைவாய்ப்பு தேடி , தொலைதூரங்களுக்கு இடம்பெயரும் நிலையும் உள்ளதாகக் கூறினார் .


    நிலக்கரிச் சுரங்கங்களை வணிகமயமாக்கும் நடவடிக்கைகளால் , கிழக்கு மற்றும் மத்திய மாநிலங்களில் உள்ள மக்களுக்கு , தங்களது வசிப்பிடத்திற்கு அருகிலேயே வேலைவாய்ப்பு கிடைக்க உதவிகரமாக இருக்கும் என்றும் பிரதமர் தெரிவித்தார் . நிலக்கரி வெட்டியெடுத்தல் மற்றும் போக்குவரத்து வசதிகளுக்காக சுமார் 50 ஆயிரம் கோடி ரூபாய் அளவிற்கு செலவிட அரசு முடிவு செய்திருப்பததாகவும் , இதன் மூலம் ஏராளமானோருக்கு வேலைவாய்ப்புகள் உருவாக்கப்படும் என்றும் குறிப்பிட்டார் .


    நிலக்கரித் துறையில் மேற்கொள்ளப்படும் சீர்திருத்தங்களும் , முதலீடுகளும் , பழங்குடியினரின் வாழ்க்கையை எளிதாக்குவதில் முக்கியமான பங்கினை வகிக்கும் என்று பிரதமர் தெரிவித்தார் . நிலக்கரி உற்பத்தி மூலம் கிடைக்கும் கூடுதல் வருவாய் , அந்தப் பகுதி மக்களின் நலனுக்காக செலவிடப்படும் . மாவட்ட தாது நிதியிலிருன்நது மாநிலங்களுக்குத் தொடர்ந்து உதவி கிடைக்கும் என்று குறிப்பிட்ட அவர் , இந்த நிதியின் பெரும்பகுதி , சுற்றுவட்டாரப் பகுதிகளில் அத்தியாவசியத் தேவைகளை மேம்படுத்த பயன்படுத்தப்படும் என்றும் கூறினார் .


    பொருளாதார நடவடிக்கைகள் வேகமாக இயல்பு நிலைக்குத் திரும்பிக் கொண்டிருக்கும் வேளையில் , இந்த ஏலமுறை தொடங்கப்பட்டிருப்பதாக பிரதமர் குறிப்பிட்டார் . பயன்பாடும் , தேவையும் கோவிட் -19 க்கு முன்பிருந்த நிலையை எட்டி வருகின்றன . மின்சார உபயோகம் , பெட்ரோலியப் பொருள்களின் தேவை , இ - வே பில்கள் , சுங்கக் கட்டண வசூல் , ரயில்வே சரக்குப் போக்குவரத்து , டிஜிட்டல் சில்லறை விற்பனைப் பரிமாற்றம் போன்ற துறைகள் , கோவிட் -19 க்கு முன்பிருந்த நிலையை வேகமாக எட்டி வருவதாகவும் அவர் பட்டியலிட்டார் .


    கிராமப்புறப் பொருளாதாரமும் , முன்னேற்றமடைந்து வருவதாக அவர் குறிப்பிட்டார் . குறுவை சாகுபடிப் பரப்பு மற்றும் கோதுமை கொள்முதல் அளவும் இந்தாண்டு அதிகரித்திருப்பதாக அவர் சுட்டிக்காட்டினார் . இது , விவசாயிகளிடம் பணப்புழக்கம் அதிகரித்திருப்பதையே காட்டுகிறது . அனைத்து அறிகுறிகளும் , இந்தியப் பொருளாதாரம் மீண்டெழுந்து , முன்னேற்றப் பாதையை நோக்கிச் செல்லும் என்பதை நமக்கு எடுத்துரைக்கின்றன .


    தற்போது சந்திப்பதைவிட மிகப்பெரிய நெருக்கடிகளை இதற்கு முன்பு சந்தித்துள்ள இந்தியா , தற்போதைய நெருக்கடியிலிருந்தும் விடுபடும் என்று பிரதமர் தெரிவித்தார் . இந்தியா சுயசார்பு நிலையை எட்டுவதுடன் , நாடு வெற்றிகளையும் , வளர்ச்சியையும் அடைய இருப்பது உறுதி என்றும் பிரதமர் நம்பிக்கை தெரிவித்தார் . சில வாரங்களுக்கு முன்பு வரை என் -95 முகக்கவசங்கள் , கொரோனா பரிசோதனைக் கருவிகள் , முழு உடல் கவசங்கள் மற்றும் வென்டிலேட்டர்களுக்கு எவ்வளவு தேவை இருந்தது , இறக்குமதி மூலமே இந்தத் தேவைகளை பூர்த்தி செய்தோம் என்று குறிப்பிட்ட அவர் , தற்போது இந்தியாவில் உற்பத்தி செய்வோம் திட்டத்தின் கீழ் , இந்தப் பொருள்கள் உற்பத்தி செய்யப்படுவதாகவும் தெரிவித்தார் . இந்தியா , விரைவில் மருத்துவ சாதன ஏற்றுமதியில் முக்கிய நாடாகத் திகழும் என்றும் அவர் நம்பிக்கை தெரிவித்தார் . எனவே , மக்கள் நம்பிக்கை மற்றும் மனஉறுதியுடன் இருந்தால் , சுயசார்பு நிலையை அடைய முடியும் என்றும் அவர் தெரிவித்துக் கொண்டார் .


    *****

    
    
    (Release ID: 1632502) Visitor Counter : 24
    
    
      Read this release in: Bengali , Malayalam , English , Urdu , Marathi , Hindi , Manipuri , Assamese , Punjabi , Gujarati , Odia , Telugu , Kannada