      அறிவியல் மற்றும் தொழில்நுட்பத்துறை

      மாநில அறிவியல் & தொழில்நுட்ப கவுன்சில்கள், மாநில எல்லைகளைக் கடந்து, மண்டல அளவிலான பிரச்சினைகளுக்குத் தீர்வுகாண்பதிலும் முக்கிய பங்கு வகிக்கின்றன : பேராசிரியர் அசுடோஷ் சர்மா
      Posted On: 24 JUN 2020 12:52PM by PIB Chennai


    கர்நாடக மாநில அறிவியல் - தொழில்நட்பக் கவுன்சில் இணையவழியில் ஏற்பாடு செய்திருந்த , மாநில அறிவியல் - தொழில்நுட்பக் கவுன்சில்களின் 6- வது வருடாந்திரக் கூட்டத்தில் பேசிய மத்திய அறிவியல் – தொழில்நுட்பத் துறை செயலாளர் பேராசிரியர் அசுடோஷ் சர்மா , அறிவியல் தொடர்பான விழிப்புணர்வை ஏற்படுத்துவதிலும் , மாநில அளவிலான அறிவியல் - தொழில்நுட்பக் கட்டமைப்புகளை வலுப்படுத்தி , மண்டல அளவிலான பிரச்சினைகளுக்குத் தீர்வு காண்பதிலும் , மாநில அறிவியல் - தொழில்நுட்பக் கவுன்சில்கள் முக்கியப் பங்கு வகிப்பதாகத் தெரிவித்துள்ளார் .


    மாநில அறிவியல் - தொழில்நுட்பக் கவுன்சில்களிடையே தலைசிறந்த நடைமுறைகள் மற்றும் அறிவாற்றலைப் பகிர்ந்துகொள்ளும் நோக்கில் , 18 ஜுன் 2020 முதல் 1 ஜுலை 2020 வரை நடைபெறும் இந்தக் கூட்டத்தில் தொடக்க உரையாற்றிய பேராசிரியர் சர்மா , “ மாநில அளவில் மட்டுமின்றி , மண்டலம் சார்ந்த பிரச்சினைகளுக்குத் தீர்வு காண்பதிலும் அறிவியல் - தொழில்நுட்பக் கவுன்சில்களின் பங்கு முக்கியத்துவம் வாய்ந்தது ” என்றார் .


    வைக்கோல்களை ( பயிர்க்கழிவு ) எரிப்பதால் ஏற்படும் பிரச்சினைக்கு கிராம அளவிலேயே தீர்வுகாண , பஞ்சாபின் மோகா மற்றும் பாட்டியாலாவில் , வைக்கோல்களைப் பயன்படுத்தக்கூடிய நிலக்கரித் துகள்களால் ஆன பாளங்களைத் தயாரிக்கும் பிரிவுகளை , அரசு - தனியார் பங்களிப்புடன் ஏற்படுத்தியதற்காக , பஞ்சாப் மாநில அறிவியல் - தொழில்நுட்பக் கவுன்சிலுக்கு அவர் பாராட்டு தெரிவித்தார் . கர்நாடகாவைப் பின்பற்றி , அனைத்து மாநில அறிவியல் - தொழில்நுட்பக் கவுன்சில்களும் , மாநிலம் சார்ந்த புள்ளிவிவரக் கட்டமைப்புகளை ஏற்படுத்துமாறும் அவர் கேட்டுக் கொண்டார் .


    “ அறிவியல் - தொழில்நட்பம் மற்றும் புதுமைக் கண்டுபிடிப்புக்கான சூழலை உருவாக்கி , அறிவாற்றல் மேலாளர்களாகப் பணியாற்றுவதிலும் , மாநிலம்சார்ந்த தேவைகளை மதிப்பீடு செய்து , வர்த்தக ரீதியில் கட்டுப்படியாகக் கூடிய தீர்வுகளை செயல்படுத்துவதிலும் , மாநில அறிவியல் - தொழில்நுட்பக் கவுன்சில்கள் வினையூக்கியாக உருவாக வேண்டும் ” எனவும் பேராசிரியர் சர்மா குறிப்பிட்டார் . தேசிய அறிவியல் , தொழில்நுட்பம் மற்றும் புதுமைக் கண்டுபிடிப்புக் கொள்கை -2020 ஐ தயாரிப்பதற்கான கலந்தாலோசனை நடவடிக்கைகளில் தீவிரப் பங்காற்றுமாறறு அனைத்து மாநில அறிவியல் - தொழில்நுட்பக் கவுன்சில்களுக்கும் அழைப்பு விடுத்த அவர் , கோவிட் -19 பாதிப்புக்குப் பிறகு , பொருளாதாரப் புத்தெழுச்சிக்கான , அறிவியல் - தொழில்நுட்பம் மற்றும் புதுமை சார்ந்த உத்திகளை வகுக்குமாறும் கேட்டுக்கொண்டார் .


    29 மாநிலங்கள் மற்றும் 2 யூனியன் பிரதேசங்களைச் சேர்ந்த அறிவியல் - தொழில்நுட்பக் கவுன்சில்களைச் சேர்ந்த அதிகாரிகள் , இந்த தொடக்க நிகழ்ச்சியில் கலந்துகொண்டனர் .


    *****

    
    
    (Release ID: 1633902) Visitor Counter : 11
    
    
      Read this release in: English , Urdu , Hindi , Bengali