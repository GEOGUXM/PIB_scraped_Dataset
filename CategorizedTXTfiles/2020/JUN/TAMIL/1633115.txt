      குடியரசுத் துணைத் தலைவர் செயலகம்

      ஆன்லைன் கற்றல் நிகழ்ச்சிகளில் யோகா பயிற்சியை கல்வி நிறுவனங்கள் சேர்க்குமாறு குடியரசு துணைத்தலைவர் வலியுறுத்தல்
      Posted On: 21 JUN 2020 10:05AM by PIB Chennai


    கொவிட் -19 ஊரடங்கு அமல்படுத்தப்பட்டுள்ளதால் , கல்வி நிறுவனங்கள் ஆன்லைன் மூலம் நடத்தும் பாட நிகழ்ச்சிகளில் , உடலில் நோய் எதிர்ப்பு சக்தியை அதிகரிக்கும் சிறந்த முறையான யோகா பயிற்சியையும் ஒரு படிப்பாகச் சேர்க்க வேண்டும் என்று குடியரசு துணைத் தலைவர் திரு . எம் . வெங்கையா நாயுடு வலியுறுத்தியுள்ளார் .


    சர்வதேச யோகா தினத்தையொட்டி , ஸ்பிக் மேகாய் ஏற்பாடு செய்திருந்த டிஜிடல் ‘ யோகா மற்றும் தியான முகாம் ’ நிகழ்ச்சியில் உரையாற்றிய குடியரசு துணைத் தலைவர் , உலகம் முழுவதும் லட்சக்கணக்கான பேரின் வாழ்க்கையை வெற்றிகரமாக மாற்றியுள்ள யோகா , உலகத்துக்கு இந்தியா வழங்கிய தனித்துவமான கொடை என்று கூறினார் .


    குழந்தைகளுக்கு யோகாவை சிறிய வயதிலேயே அறிமுகப்படுத்த வேண்டும் என்று அவர் கூறினார் . ‘’ குழந்தைகளுக்கு 13 யோகா பயிற்சிகள் மற்றும் தோற்றங்களை ‘ யுனிசெப் கிட் பவர் ’ பட்டியலிட்டிருப்பது கண்டு மகிழ்ச்சி அடைகிறேன் ’’ என அவர் கூறினார் .


    5000 ஆண்டு பழமையான யோகா பாரம்பரியம் வெறும் உடற்பயிற்சி அல்ல என்று குறிப்பிட்ட அவர் , ‘’ அது சமநிலை , கருணை , சமத்துவம் , அமைதி , நல்லிணக்கம் ஆகியவற்றை உறுதிப்படுத்தும் ஒரு அறிவியல் ’’ என்று கூறினார் . தோரணைகள் , மூச்சுப்பயிற்சி , தியான உத்திகள் போன்ற யோகாவின் பல்வேறு அம்சங்கள் ஒன்று சேர்ந்து , மனித உடலிலும் , மனதிலும் பல வழிகளில் ஆக்கபூர்வமான மாற்றத்தைக் கொண்டு வருகிறது என அவர் மேலும் தெரிவித்தார் .


    யோகாவை ஆரோக்கியத்துக்கான தீர்வாக மாற்றும் மகத்தான வாய்ப்புகள் குறித்து கண்டறிவதற்கான பெருமளவிலான அறிவியல் பரிசோதனையை மேற்கொள்ள வேண்டும் என வலியுறுத்திய திரு . நாயுடு , யோகா ஒரு சிகிச்சை முறை என்று கூறியதுடன் , யோக சிகிச்சை மிகவும் பிரசித்தி பெற்றது என்றார் . பல நோய்களை குணப்படுத்துக்கூடிய ஆற்றல் இதற்கு உண்டு என்பது அறிவியல் பூர்வமான பல ஆராய்ச்சிகள் மூலம் நிரூபிக்கப்பட்டுள்ளது என்று அவர் கூறினார் .


    கொவிட் -19 தொற்று மக்களுக்கு உடல் ரீதியாகவும் , மனரீதியாகவும் பாதிப்பை ஏற்படுத்தியுள்ளது என்று குறிப்பிட்ட குடியரசு துணைத்தலைவர் , ‘’ உலகமே தற்போது சவாலான காலகட்டத்தைச் சந்தித்து வருகிறது . இந்தத் தொற்று நம்மை வெற்றிகொள்ள நாம் அனுமதிக்க முடியாது . நாம் அனைவரும் ஒன்று சேர்ந்து மிக வலிமையான போராட்டத்தை மேற்கொண்டு , உடல்ரீதியாகவும் , மனரீதியாகவும் ஆரோக்கியமாக இருக்கிறோம் என்பதை உறுதி செய்யவேண்டும் ’’, என்று கூறினார் .


    இந்தக் கொடிய தொற்று நமது வாழ்க்கையில் ஏற்படுத்தியுள்ள உயர் மன அழுத்தத்திற்கு யோகா சிறந்த தீர்வாக இருக்கமுடியும் என்று அவர் தெரிவித்தார் . ‘’ பெரிய அளவில் பாதிப்பு இராத , சிறந்த உயர் பலன் அளிக்கும் அணுகுமுறை கொண்ட யோகா காரணமாக , ஒட்டுமொத்த உடல் ஆரோக்கியமும் முன்னேற்றம் அடையும் ., அதன் முழு ஆற்றலையும் நாம் பயன்படுத்திக் கொள்ளவேண்டும் ’’ என்று அவர் கேட்டுக்கொண்டார் .


    மக்களின் உடல் ஆரோக்கியத்துக்கு அச்சுறுத்தலாக விளங்கும் பெருந்தொற்று மட்டும் சுகாதார சிக்கல் இல்லை என்று குறிப்பிட்ட அவர் , வாழ்வியல் முறையால் ஏற்படும் நோய்கள் அதிகரித்து வருவது கவலை அளிப்பதாக கூறினார் . இந்தியாவில் 2016- ஆம் ஆண்டு நேரிட்ட இறப்புகளில் 63 சதவீதம் தொற்றா நோய்கள் மூலம் ஏற்பட்டதாக உலக சுகாதார அமைப்பு கூறியிருப்பதை அவர் சுட்டிக்காட்டினார் . ‘’ வாழ்வியல் நோய்களைத் தடுக்கவும் , முறியடிக்கவும் , யோகா வியப்பூட்டும் வகையிலான எளிமையான அதே சமயம் வலுவான கருவி ’’, என்று திரு . நாயுடு கூறினார் .


    நவீன கால மன அழுத்தங்களிலிருந்து மீள முடியாமல் இளைஞர்கள் தங்கள் வாழ்க்கையை முடித்துக்கொள்ளும் நிகழ்வுகள் அதிகரிப்பது பற்றி கவலை வெளியிட்ட அவர் , இத்தகைய அனைத்து மரணங்களும் முழுமையாகத் தவிர்க்கப்பட வேண்டியவை என்று குறிப்பிட்டார் . நவீன கால வாழ்க்கை முறையால் ஏற்படும் மன அழுத்தம் , தேவையற்ற ஆவல் , பதற்றம் ஆகிய பிரச்சினைகளுக்கு சிறந்த முறையில் தீர்வு காண யோகா உதவும் என்றார் அவர் .


    இந்தியாவின் மிகப்பெரிய மக்கள்தொகையின் பயன் குறித்து குறிப்பிட்ட அவர் , ‘’ நமது இளைஞர்கள் உடல் , மனம் , உணர்வு ரீதியாக கட்டுக்கோப்புடனும் , தகுதியுடனும் உள்ளனர் என்பதை உறுதி செய்ய நம்மால் இயன்ற அனைத்தையும் செய்ய வேண்டும் ’’, என்று வலியுறுத்தினார் .


    ‘’ யோகா நிபுணர்களுக்கான தன்னார்வச் சான்றிதழ் திட்டம் ’’ போன்றவற்றைப் பாராட்டிய அவர் , ‘’ இந்தத் திட்டத்தின் மூலம் , மேலும் அதிக யோகா தொழில்றை வல்லுநர்கள் சான்றளிக்கப்படுவார்கள் , இதன் மூலம் யோகா பயிற்சி மேலும் அதிக அளவுக்கு பரவும் ’’ என்று கூறினார் .


    உலகம் முழுவதும் கட்டுடல் தகுதி இயக்கங்களில் யோகா மிகப்பெரிய பயிற்சியாக மாறியுள்ளது என்று கூறிய குடியரசு துணைத்தலைவர் , இதனை அப்படியே பராமரிக்க வேண்டியது நம் அனைவரின் பொறுப்பாகும் என்றார் . ‘’ இந்தியாவின் பழமையான பாரம்பரியத்தில் , யோகா தடையில்லாத பார்ம்பரியத்தைக் கொண்டது . இந்த விலை மதிப்பற்ற பாரம்பரியத்தைக் கட்டிக்காக்கும் பொறுப்பு நம் அனைவரையும் சார்ந்தது ’’ என்று அவர் கூறினார் .


    இது போன்ற முகாம்கள் , சரியான திசையில் செல்வதற்கான படிக்கல் என்று குறிப்பிட்ட குடியரசு துணைத்தலைவர் , இளைஞர்களுக்கு பயன் அளிக்கும் வகையில் இதுபோன்ற பல நிகழ்ச்சிகள் வருங்காலத்தில் நடைபெறும் என நம்பிக்கை தெரிவித்தார் .


    ------------------------------------------------------------------------------------------------------------------------------

    
    
    (Release ID: 1633115) Visitor Counter : 21
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Telugu , Malayalam