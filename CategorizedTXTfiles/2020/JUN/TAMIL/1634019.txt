      பிரதமர் அலுவலகம்

      பல்வேறு துறைகளிலும் கட்டமைப்பு வசதிகளை மேம்படுத்த மத்திய அமைச்சரவை வரலாற்றுச் சிறப்புமிக்க முடிவுகளை எடுத்துள்ளது.
      
      கால்நடை வளர்ப்புக்கான ரூ.15,000 கோடி கட்டமைப்பு மேம்பாட்டு நிதியம் ஏற்படுத்தப்பட்டுள்ளது.
      
      குஷிநகர் விமானநிலையம் சர்வதேச விமான நிலையமாக அறிவிப்பு – சுற்றுலாவை மேம்படுத்தி, அப்பகுதியின்
      பொருளாதார வளர்ச்சிக்கு ஊக்கமளிக்கும்.
      
      
      மியான்மரில் ஷ்வே எண்ணெய் மற்றும் எரிவாயுத் திட்டத்தின் மேம்பாட்டிற்குக் கூடுதல் முதலீடு – அண்டை நாடுகளுடனான எரிசக்திப் பிணைப்புகளை வலுப்படுத்தும் .
      Posted On: 24 JUN 2020 4:00PM by PIB Chennai


    பிரதமர் திரு . நரேந்திரமோடி தலைமையில் , 24 ஜுன் , 2020 அன்று நடைபெற்ற மத்திய அமைச்சரவைக் கூட்டத்தில் , பல்வேறு வரலாற்று முக்கியத்துவம் வாய்ந்த முடிவுகள் எடுக்கப்பட்டுள்ளன . இந்த முடிவுகள் , கொரோனோ பெருந்தொற்றுக் காலத்தில் , பல்வேறு துறைகளிலும் கட்டமைப்பு வசதிகளை மேம்படுத்த பெரிதும் உதவும் என எதிர்பார்க்கப்படுகிறது .


    1. கால்நடை வளர்ப்புக் கட்டமைப்பு மேம்பாட்டு நிதியம் அமைப்பு


    பின்னணி :


    அண்மையில் அறிவிக்கப்பட்ட சுயசார்பு இந்தியா திட்ட ஊக்குவிப்புத் தொகுப்பின் தொடர்ச்சியாக , ரூ .15,000 கோடி மதிப்பில் , கால்நடை வளர்ப்புக் கட்டமைப்பு மேம்பாட்டு நிதியம் ஒன்றை அமைக்க மத்திய அமைச்சரவை இன்று ஒப்புதல் அளித்துள்ளது .


    பால்வளக் கட்டமைப்பு மேம்பாட்டிற்கான கூட்டுறவுத்துறை முதலீடுகளுக்கு உதவும் நோக்கில் , ரூ .10,000 கோடி மதிப்பிலான பால்வளக் கட்டமைப்பு மேம்பாட்டு நிதியம் ஒன்றை அமைக்க மத்திய அரசு , ஏற்கனவே அளித்துள்ளது . எனினும் , குறு , சிறு , நடுத்தரத் தொழில்துறையினர் மற்றும் தனியார் நிறுவனங்களையும் ஊக்குவித்து , அவர்களுக்கு உதவியளித்து , கால்நடை வளர்ப்புத் தொழிலில் மதிப்புக் கூட்டப்பட்ட கட்டமைப்பை உருவாக்கும் பணியில் ஈடுபடுத்த வேண்டியுள்ளது .


    இன்று ஒப்புதல் அளிக்கப்பட்டுள்ள கால்நடை வளர்ப்புக் கட்டமைப்பு மேம்பாட்டு நிதியம் , பால்வளம் , இறைச்சி பதப்படுத்துதல் , கால்நடைத் தீவனத் தாவர வளர்ப்புக் கட்டமைப்பு முதலீட்டிற்கு ஊக்கத்தொகை அளிக்கப்படும் . 10 சதவீத விளிம்புநிலைப் பணப்பங்களிப்புடைய உழவர் உற்பத்தியாளர் அமைப்புகள் , குறு , சிறு, நடுத்தரத் தொழில் நிறுவனங்கள் , பிரிவு -8 இல் உள்ள தொழில் நிறுவனங்கள் , தனியார் நிறுவனங்கள் மற்றும் தனிநபர் தொழில்முனைவோர் உள்ளிட்ட தகுதிவாய்ந்த பயனாளிகள் , இத்திட்டத்தின் கீழ் பயனடையலாம் . இவர்களுக்கு எஞ்சிய 90 சதவீத நிதி , வர்த்தக வங்கிகளால் கடனாக வழங்கப்படும் .


    வளர்ச்சியை விரும்பும் மாவட்டங்களைச் சேர்ந்த தகுதி வாய்ந்த பயனாளிகளுக்கு , மத்திய அரசு 4 சதவீத வட்டித் தள்ளுபடியும் , எஞ்சிய மாவட்டங்களைச் சேர்ந்த பயனாளிகளுக்கு 3 சதவீத வட்டித் தள்ளுபடியும் அளிக்கும் . கடன் பெற்றதிலிருந்து 2 ஆண்டுகளுக்கு , கடனைத் திருப்பிச் செலுத்த வேண்டியதில்லை. அதற்கடுத்த 6 ஆண்டுகளில் கடனைத் திருப்பிச் செலுத்தலாம் . இது தவிர , நபார்டு வங்கிக் கட்டுப்பாட்டில் , ரூ .750 கோடி கடன் உத்தரவாத நிதியம் ஒன்றையும் மத்திய அரசு அமைக்கவுள்ளது . இந்த நிதியத்திலிருந்து , குறு , சிறு , நடுத்தரத் தொழில் நிறுவனங்களுக்கு வரையறுக்கப்பட்ட உச்சவரம்பு வரையிலான திட்டங்களுக்கு கடன் உத்தரவாதம் அளிக்கப்படும் . கடன்தாரர் பெறும் கடன் தொகையில் 25 சதவீதம் வரை கடன் உத்தரவாதம் கிடைக்கும் .


    பலன்கள் :


    கால்நடை வளர்ப்புத் தொழிலில் தனியார் துறை முதலீடு செய்வதற்கான பெரும் வாய்ப்புகள் உள்ளன . கால்நடை வளர்ப்புக் கட்டமைப்பு மேம்பாட்டு நிதியம் , தனியார் முதலீட்டாளர்களுக்கு வட்டித் தள்ளுபடி அளிக்கப்படுவதுடன் , இந்தத் திட்டங்களுக்குத் தேவையான வெளிப்படையான முதலீட்டிற்குத் தேவையான மூலதனம் கிடைப்பதை உறுதி செய்வதோடு , முதலீட்டாளர்களுக்கு உரிய லாபம் கிடைக்கவும் / கடனைத் திருப்பிச் செலுத்தவும் உதவும் . பதப்படுத்துதல் மற்றும் மதிப்புக் கூட்டுக் கட்டமைப்புகளில் மேற்கொள்ளப்படும் முதலீடுகள் , தகுதிவாய்ந்த பயனாளிகள் ஏற்றுமதியை அதிகரிக்கவும் உதவும் .


    இந்தியாவில் உற்பத்தியாகும் பால்வளப் பொருள்களின் இறுதி மதிப்பில் 50 முதல் 60 சதவீதம் வரை விவசாயிகளுக்குக் கிடைப்பதோடு , இத்துறையில் ஏற்படும் வளர்ச்சி , விவசாயிகளின் வருமானத்தில் நேரடி விளைவுகளை ஏற்படுத்தும் . பால் விற்பனை மூலம் , பால்பொருள்கள் சந்தையின் அளவு மற்றும் , விவசாயிகளின் எதிர்பார்ப்பு பூர்த்தியாவதும் , கூட்டுறவு மற்றும் தனியார் பால் நிறுவனங்களின் கொள்முதல் அளவு அதிகரிப்புடன் நெருங்கிய தொடர்புடையதாகும் . எனவே , கால்நடை வளர்ப்புக் கட்டமைப்பு மேம்பாட்டு நிதியம் மூலம் மேற்கொள்ளப்படும் ரூ .15,000 கோடி முதலீடு , தனியார் முதலீட்டை பன்மடங்கு அதிகரிக்கச் செய்வதோடு , விவசாயிகள் தங்களது வருமானத்தை அதிகரிக்க ஏதுவாக , உற்பத்தியை அதிகரிக்கத் தேவையான அளவுக்கு இடுபொருள் முதலீடு செய்ய விவசாயிகளை ஊக்குவிப்பதாகவும் அமையும் . இன்று ஒப்புதல் அளிக்கப்பட்டுள்ள கால்நடை வளர்ப்புக் கட்டமைப்பு மேம்பாட்டு நிதியம் , சுமார் 35 லட்சம் பேருக்கு நேரடியாகவோ , மறைமுகமாகவோ வாழ்வாதாரத்தை ஏற்படுத்தவும் உதவும் .


    2. குஷிநகர் விமான நிலையம் சர்வதேச விமான நிலையமாக அறிவிப்பு


    பின்னணி :


    கவுதம புத்தர் இயற்கை எய்திய பிறகு மகாபரி நிர்வானம் அடைந்த முக்கிய யாத்திரைத் தலம் குஷிநகர் . பவுத்த மதத்தினரின் மிகவும் புனிதமான யாத்திரைத் தலமாக கருதப்படும் இங்கு , உலகம் முழுவதிலுமிருந்து யாத்ரீகர்கள் வருகின்றனர் . குஷிநகரைச் சுற்றி ஸ்ரவாஸ்தி (238 கி . மீ ), கபிலவஸ்து (190 கி . மீ .) மற்றும் லும்பினி (195 கி . மீ .) உள்ளிட்ட வேறு சில புத்தமதத் தலங்களும் உள்ளதால் , புத்தமதத்தினர் மட்டுமின்றி , சுற்றுலாப் பயணிகளை ஈர்க்கும் தலமாகவும் உள்ளது . இந்தியா மற்றும் நேபாளத்தில் உள்ள புத்தமத யாத்திரைத் தலங்களில் குஷிநகர் ஏற்கனவே முக்கிய இடமாகத் திகழ்கிறது . எனவே , உத்தரப்பிரதேச மாநிலத்தில் உள்ள குஷிநகர் விமான நிலையத்தை , சர்வதேச விமான நிலையமாக தரம் உயர்த்த மத்திய அமைச்சரவை ஒப்புதல் அளித்துள்ளது .


    பலன்கள் :


    உலகெங்கிலும் வாழும் சுமார் 530 மில்லியன் பௌத்தர்களுக்கு , புத்தரின் வாழ்க்கையுடன் தொடர்புடைய தலங்கள் , முக்கியமான யாத்திரைத் தலங்களாகக் கருதப்படுகின்றன . எனவே , குஷிநகர் விமான நிலையத்தை , ‘ சர்வதேச விமான நிலையமாக ’ அறிவித்திருப்பது , கூடுதல் விமானங்களை இயக்குவதற்கும் , தொழில் போட்டி காரணமாக விமானப் பயணிகள் குறைந்த கட்டணத்தில் பயணம் செய்வதற்கும் வழிவகுப்பதோடு , உள்நாட்டு / சர்வதேச சுற்றுலாவிற்கு ஊக்கம் அளித்து , அப்பகுதியின் பொருளாதார வளர்ச்சிக்கும் ஊக்கமளிப்பதாக அமையும் .


    தாய்லாந்து , கம்போடியா , ஜப்பான் , பர்மா ( மியான்மர் ) போன்ற நாடுகளிலிருந்து தினந்தோறும் சுமார் 200 முதல் 300 பக்தர்கள் குஷிநகர் வந்து வழிபாடு செய்கின்றனர் . எனினும் , இந்த சர்வதேச சுற்றுலாத் தலத்திற்கு வர நேரடி விமானச் சேவை ஏற்படுத்த வேண்டுமென்பது , சுற்றுலாப் பயணிகள் மற்றும் யாத்ரீகர்களின் நீண்டகாலக் கோரிக்கையாக இருந்து வந்தது .


    குஷிநகருக்கு நேரடியாக சர்வதேச விமானங்கள் இயக்கப்படுவதன் மூலம் , குஷிநகர் வரும் வெளிநாட்டு மற்றும் உள்நாட்டு சுற்றுலாப் பயணிகளின் எண்ணிக்கை கணிசமாக உயர்வதோடு , அப்பகுதியின் பொருளாதார மேம்பாட்டிற்கும் ஊக்கமளிக்கும் . இந்த சர்வதேச விமான நிலையம் , நாட்டில் ஏற்கனவே வளர்ந்துவரும் சுற்றுலா மற்றும் விருந்தோம்பல் சூழலுக்கும் ஊக்கமளிக்கும் என எதிர்பார்க்கப்படுகிறது .


    3. மியான்மர் நாட்டிலுள்ள ஷ்வே எண்ணெய் மற்றும் எரிவாயுத் திட்டத்தை மேலும் மேம்படுத்துவதற்கான ஓ . வி . எல் . நிறுவனத்தின் கூடுதல் முதலீட்டிற்கு ஒப்புதல்


    பின்னணி :


    தென்கொரியா , இந்தியா மற்றும் மியான்மர் நாட்டு நிறுவனங்களின் கூட்டமைப்பின் ஒரு பகுதியாக , ஓ . என் . ஜி . சி . விதேஷ்நிறுவனம் ( ஓ . வி . எல் .), கடந்த 2002 முதல் , மியான்மர் நாட்டின் ஷ்வே எரிவாயுத் திட்டத் துரப்பண மற்றும் மேம்பாட்டுத் திட்டங்களில் பங்கேற்றுள்ளது . இந்தியாவின் பொதுத்துறை நிறுவனமான கெயில் நிறுவனமும் , இத்திட்டத்தில் முதலீடு செய்துள்ளது . ஓ . என் . ஜி . சி . யின் சர்வதேசப் பிரிவான ஓ . என் . ஜி . சி . விதேஷ் நிறுவனம் 31 மார்ச் , 2019 வரை இத்திட்டத்தில் 722 மில்லியன் அமெரிக்க டாலர் ( சுமார் ரூ .3,949 கோடி ) முதலீடு செய்துள்ளது . ஷ்வே திட்டத்திலிருந்து முதன்முறையாக ஜுலை 2013- இல் எரிவாயு பெறப்பட்டதோடு , டிசம்பர் 2014 முதல் நிலையான உற்பத்தியும் மேற்கொள்ளப்பட்டு வருகிறது . 2014-15 நிதியாண்டு முதல் இத்திட்டத்திலிருந்து லாபம் கிடைத்து வருகிறது . எனவே , மியான்மர் நாட்டின் ஷ்வே எண்ணெய் மற்றும் எரிவாயுத் திட்டத்தில் ஓ . என் . ஜி . சி . விதேஷ் நிறுவனம் , கூடுதலாக 121.27 மில்லியன் அமெரிக்க டாலர் ( சுமார் ரூ .909 கோடி ); 1 டாலர் = ரூ .75) முதலீடு செய்வதற்கு , பொருளாதார விவகாரங்களுக்கான மத்திய அமைச்சரவைக் குழு ஒப்புதல் அளித்துள்ளது .


    பலன்கள் :


    இந்திய பொதுத்துறை நிறுவனங்கள் , அண்டை நாடுகளின் எண்ணெய் மற்றும் எரிவாயு துரப்பணப் பணிகள் மற்றும் வளர்ச்சித் திட்டங்களில் பங்கேற்பது , கிழக்கை உற்று நோக்குங்கள் என்ற இந்தியாவின் திட்டத்தின் படியும் , இந்தியாவின் எரிசக்திப் பாதுகாப்புத் தேவைகளை மேலும் வலுப்படுத்தவும் , அண்டை நாடுகளுடனான எரிசக்திப் பிணைப்புகளை அதிகரிக்கவும் உதவும் .


    *****

    
    
    (Release ID: 1634019) Visitor Counter : 33
    
    
      Read this release in: Punjabi , English , Urdu , Hindi , Marathi , Bengali , Assamese , Manipuri , Gujarati , Odia , Telugu , Kannada , Malayalam