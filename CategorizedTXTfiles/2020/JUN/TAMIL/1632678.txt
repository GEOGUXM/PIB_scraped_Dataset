      ரசாயனம் மற்றும் உரங்கள் அமைச்சகம்

      உள்நாட்டுத் தேவைக்குப் போதிய அளவு / உபரியாக இருப்பு வைக்கப்பட்டிருப்பதையடுத்து, ஹைட்ராக்சி குளோரோகுயின் மாத்திரைகள் ஏற்றுமதி மீதான தடை நீக்கம்.
      Posted On: 19 JUN 2020 4:26PM by PIB Chennai


    மலேரியா எதிர்ப்பு மருந்தான , ஹைட்ராக்சி குளோரோ குயின் , செயல்திறன் மிக்க மருந்துப் பொருள்கள் மற்றும் அதனை ஒத்த தயாரிப்புகளை ஏற்றுமதி செய்வதற்கான தடையை மத்திய அரசு நீக்கியுள்ளது . இந்த உத்தரவு உடனடியாக அமலுக்கு வருவதாகத் தெரிவிக்கப்பட்டுள்ளது .


    மத்திய சுகாதாரம் மற்றும் குடும்பநல அமைச்சகம் , மருந்தியல் துறை , வெளியுறவுத்துறை , வர்த்தகம் மற்றும் தொழில்துறை , வருவாய்த்துறை மற்றும் பிற துறைகளின் பிரதிநிதிகள் அடங்கிய , அமைச்சகங்களுக்கு இடையிலான உயரதிகாரமளிக்கப்பட்ட குழு 03.06.2020 அன்று நடத்திய ஆலோசனையின் அடிப்படையில் , ஹைட்ராக்சி குளோரா குயின் ( செயல்திறன்மிக்க மற்றும் அதனை ஒத்த தயாரிப்புகள் ) மாத்திரைகள் ஏற்றுமதி மீதான தடையை நீக்குமாறு , மருந்தியல் துறை பரிந்துரைத்திருந்தது . அதன் பேரில் , வெளி வர்த்தகத்துறை தலைமை இயக்குநர் அலுவலகம் தடை நீக்கம் தொடர்பான முறையான அறிவிப்பை நேற்று (18.06.2020) வெளியிட்டுள்ளது .


    இந்த ஆலோசனைக் கூட்டத்தின் போது , மார்ச் – மே , 2020 காலகட்டத்தில் ( கோவிட் -19 காலகட்டம் ) ஹைட்ராக்சி குளோரோ குயின் மாத்திரைகளை உற்பத்தி செய்யும் தொழிற்சாலைகளின் எண்ணிக்கை 2- லிருந்து 12- ஆக அதிகரிக்கப்பட்டதுடன் , நாட்டின் மொத்த ஹைட்ராக்சி குளோரோ குயின் உற்பத்தித் திறனும் , மும்மடங்காக , அதாவது , ஒரு மாதத்திற்கு 10 கோடி ( சுமார் ) மாத்திரைகளிலிருந்து 30 கோடி ( சுமார் ) மாத்திரைகளாக உயர்த்தப்பட்டது . தற்போது , இந்தியா , உள்நாட்டுத் தேவையை விட உபரியாக ஹைட்ராக்சி குளோரோ குயின் மாத்திரைகளை இருப்பு வைத்துள்ளது .


    கோவிட் -19 பாதிப்புகளை எதிர்கொள்வதற்கான தேவையைப் பூர்த்தி செய்துவரும் மத்திய அரசின் பொதுத்துறை நிறுவனமான எச் . எல் . எல் . லைஃப்கேர் நிறுவனத்திற்கு , 200 மில்லி கிராம் சக்திகொண்ட 12.22 கோடி ஹைட்ராக்சி குளோரோ குயின் மாத்திரைகளை வழங்கியிருப்பதன் மூலம் , மத்திய சுகாதாரம் மற்றும் குடும்ப நலத்துறையின் தேவையும் முழுமையாக பூர்த்தி செய்யப்பட்டுள்ளது . தற்போது , மத்திய சுகாதாரம் மற்றும் குடும்பநலத் துறையிடம் , உள்நாட்டுத் தேவையைப் பூர்த்திசெய்ய தேவையான அளவை விட உபரியாகவே , ஹைட்ராக்சி குளோரோ குயின் மாத்திரைகள் இருப்பு உள்ளது . இது தவிர , 200 மில்லி கிராம் சக்தி கொண்ட 7.58 கோடி ஹைட்ராக்சி குளோரோ குயின் மாத்திரைகள் மாநில அரசுகள் , பிற நிறுவனங்கள் மற்றும் மத்திய அரசின் மருந்துப்பொருள் தயாரிப்புப் பொதுத்துறை நிறுவனங்களின் கூட்டமைப்பு / மக்கள் மருந்தகங்களின் தேவையைப் பூர்த்தி செய்வதற்காக விநியோகிக்கப்பட்டுள்ளது . மேலும் , உள்நாட்டுத் தேவையைப் பூர்த்தி செய்ய ஏதுவாக , 200 மில்லி கிராம் திறன்கொண்ட 10.86 கோடி ஹைட்ராக்சி குளோரோ குயின் மாத்திரைகள் , உள்ளூர் மருந்தகங்களுக்கு விநியோகிக்கப்பட்டுள்ளது . ஆக மொத்தம் , 30.66 கோடி ஹைட்ராக்சி குளோரோ குயின் மாத்திரைகள் (200 மி . கி . திறன் கொண்டவவை ) நாட்டின் உள்நாட்டு சந்தைத் தேவைக்கு வழங்கப்பட்டுள்ளன . எனவே , உள்நாட்டு ஹைட்ராக்சி குளோரோ குயின் மாத்திரைத் தேவை பூர்த்தி செய்யப்படவில்லை என்ற பேச்சுக்கே இடமில்லை . அத்துடன் , ஹைட்ராக்ஸி குளோரோ குயின் மாத்திரைகளைத் தயாரிக்கும் பெரிய உற்பத்தியாளர்கள் , 2020 ஜுன் மாதத்தில் , உள்நாட்டுச் சந்தைக்கு 5 கோடி மாத்திரைகளை விநியோகிக்க உள்ளனர் .


    இந்தியத் தலைமை மருந்துக் கட்டுப்பாட்டு அதிகாரியும் , உள்நாட்டுச் சந்தையில் , ஹைட்ராக்சி குளோரோ குயின் மற்றும் பிற மருந்துப் பொருள்கள் போதுமான அளவு கையிருப்பில் உள்ளதா என அவ்வப்போது ஆய்வு செய்து வருகிறார் . 25 மற்றும் 26 மே , 2020- இல் நடத்தப்பட்ட மாதிரி ஆய்வில் , கோவிட் -19 க்கு சிகிச்சை அளிக்கும் மருத்துவமனைகளுக்கு அருகிலுள்ள மருந்துக் கடைகளில் , 93.10 சதவீதம் ஹைட்ராக்சி குளோரோ குயின் மாத்திரைகள் இருப்பில் உள்ளது தெரியவந்துள்ளது .


    எனவே , ஹைட்ராக்சி குளோரோ குயின் ( செயல்திறன்மிக்க மற்றும் அதனை ஒத்த தயாரிப்புகள் ) மீதான தடையை நீக்க முடிவு செய்யப்பட்டுள்ளது . எனினும் , அதே வேளையில் , ஏற்றுமதி சார்ந்த நிறுவனங்கள் , சிறப்புப் பொருளாதார மண்டலங்கள் மற்றும் பிரிவுகள் தவிர்த்த ஹைட்ராக்சி குளோரோ குயின் உற்பத்தி செய்யும் உள்நாட்டு நிறுவனங்கள் , அவற்றின் மொத்த உற்பத்தியில் 20 சதவீத மாத்திரைகளை உள்ளூர் மருந்துக்கடைகள் மற்றும் உள்ளூர் வர்த்தகத்திற்கு விநியோகிக்க வேண்டும் . இது 2020 ஜுன் மாதத் தேவையைவிட அதிகம் ஆகும் . மாநில அரசுகள் , எச் . எல் . எல் . நிறுவனம் மற்றும் பிற பொதுத்துறை மற்றும் தனியார் நிறுவனங்களுக்குத் தேவையான அளவை விட அதிகமாகவே வழங்கப்பட்டுள்ளது . எனவே , அனைத்து உற்பத்தியாளர்களும் , எச் . எல் . எல் . நிறுவனம் , மாநில அரசுகள் அல்லது அரசின் பிற நிறுவனங்களுக்குத் தேவைப்படும் மாத்திரைகளை முன்னுரிமை அடிப்படையில் பூர்த்தி செய்ய வேண்டும் . இந்த நிபந்தனைகள் பின்பற்றப்படுவதை உறுதி செய்யுமாறு , இந்தியத் தலைமை மருந்துக் கட்டுப்பாட்டு அதிகாரி அறிவுறுத்தப்பட்டுள்ளார் .


    *****

    
    
    (Release ID: 1632678) Visitor Counter : 17
    
    
      Read this release in: Punjabi , English , Urdu , Hindi , Marathi , Bengali , Odia , Telugu , Malayalam