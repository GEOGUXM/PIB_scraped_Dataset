      ஜல்சக்தி அமைச்சகம்

      ஜல்ஜீவன் இயக்கப் பணிகளை விரைவில் நிறைவேற்றி முடிக்குமாறு அருணாச்சல பிரதேச முதலமைச்சருக்கு மத்திய ஜல்சக்தித் துறை அமைச்சர் கடிதம்,
      Posted On: 28 JUN 2020 1:20PM by PIB Chennai


    அருணாச்சலப் பிரதேச மாநிலத்தில் செயல்படுத்தப்பட்டு வரும் ஜல்ஜீவன் இயக்கப் பணிகளை விரைவில் நிறைவேற்றி முடிக்குமாறு , அம்மாநில முதலமைச்சருக்கு , மத்திய ஜல்சக்தித்துறை அமைச்சர் திரு . கஜேந்திரசிங் ஷெகாவத் கடிதம் எழுதியுள்ளார் . கிராமப்புறங்களில் உள்ள ஒவ்வொரு வீட்டிற்கும் , 2024- ஆம் ஆண்டிற்குள் குழாய் மூலம் , பாதுகாக்கப்பட்ட குடிநீர் வழங்கும் பிரதமர் திரு . நரேந்திரமோடியின் முன்னோடித் திட்டமாக ஜல்ஜீவன் இயக்கம் கருதப்படுகிறது . கிராமப்புறங்கள் / குடியிருப்பு அளவில் , அதிகாரம் பரவலாக்கப்பட்டு , தேவைக்கேற்ப , சமுதாயத்தால் நிர்வகிக்கக் கூடிய இந்த குடிநீர் விநியோகத் திட்டம் , இந்தியாவின் குடிநீர் விநியோக முறையில் பெரும் சீர்திருத்தமாகக் கருதப்படுகிறது . மாநில அரசுகளுடன் இணைந்து செயல்படுத்தப்படும் இந்த இயக்கத்தின் மூலம் , கிராமப்புறங்களில் உள்ள ஒவ்வொரு வீட்டிற்கும் , நபர் ஒருவருக்கு ஒரு நாளைக்கு 55 லிட்டர் வீதம் குடிநீர் வழங்குவது உறுதி செய்யப்படுவதோடு , கிராமப்புற மக்களின் வாழ்வில் மாற்றத்தை ஏற்படுத்தும் விதமாக , நீண்டகால அடிப்படையில் பணிகள் மேற்கொள்ளப்பட்டு வருகின்றன .


    அருணாச்சலப் பிரதேசத்தில் உள்ள அனைத்து வீடுகளுக்கும் , மார்ச் , 2023- க்குள் 100 சதவீதம் குழாய் மூலம் குடிநீர் விநியோகம் செய்ய அம்மாநில அரசு திட்டமிட்டுள்ளது . ஜல்ஜீவன் இயக்கத்தின் கீழ் , அருணாச்சலப்பிரதேச மாநிலத்திற்கு 2020-21 ஆம் ஆண்டிற்கு மத்திய அரசு ரூ. .255 கோடி ஒதுக்கியுள்ளது . எத்தனை வீடுகளுக்கு குடிநீர்க் குழாய் இணைப்பு வழங்கப்பட்டது , செலவிடப்பட்ட தொகை எவ்வளவு என்பன போன்ற உறுதியான செயல்பாடுகளின் அடிப்படையில் , அம்மாநிலத்திற்கு கூடுதலாக செயல்பாட்டு ஊக்குவிப்பு நிதி வழங்கப்படும் என்றும் தெரிவிக்கப்பட்டுள்ளது . இம்மாநிலத்தின் கிராமப்புறங்களில் உள்ள 2.18 லட்சம் வீடுகளில் , இதுவரை 37,000 வீடுகளுக்கு குடிநீர்க் குழாய் இணைப்பு வழங்கப்பட்டுள்ளது . 2020-21 ஆம் ஆண்டிற்குள் மேலும் 77,000 வீடுகளுக்கு குடிநீர்க் குழாய் இணைப்புகளை வழங்க மாநில அரசு முடிவு செய்துள்ளது . முன்னேற்றத்தை விரும்பும் மாவட்டங்கள் , தரமான குடிநீர் இல்லாத குடியிருப்புகள் , நாடாளுமன்ற உறுப்பினர் முன்மாதிரிக் கிராமத் திட்டம் செயல்படுத்தப்படும் கிராமங்களுக்கு முன்னுரிமை அளிக்கப்படுகிறது .


    கிராமங்கள் / குடியிருப்புகளில் ஏற்கனவே உள்ள குடிநீர்க் குழாய்களை சீரமைத்து , மேம்படுத்துவதன் மூலம் , எஞ்சிய வீடுகளுக்கு விரைவில் குடிநீர்க் குழாய் இணைப்பு வழங்க முடியும் என்பதால் , இப்பணிகளை ஒரு இயக்கமாக மேற்கொள்ள நடவடிக்கை எடுக்குமாறும் , அம்மாநில முதலமைச்சரை , மத்திய அமைச்சர் வலியுறுத்தியுள்ளார் . கோவிட் -19 பெருந்தொற்று காலத்தில் , குடிநீர் ஆதாரமாகத் திகழும் பொது இடங்கள் / பிற குடிநீர் ஆதாரங்கள் அருகே மக்கள் கூட்டம் கூடுவதைத் தவிர்க்க வேண்டும் என்பதே அரசின் நோக்கமாகும் . எனவே , வீடுகளுக்கு குடிநீர்க் குழாய் இணைப்பு வழங்க ஏதுவாக , கிராமங்களில் நடைபெற்றுவரும் குடிநீர்த் திட்டப் பணிகளை விரைந்து முடிக்குமாறும் திரு . ஷெகாவத் கேட்டுக் கொண்டுள்ளார் . இதன் மூலம் , சமூக விலகலைக் கடைப்பிடிக்ககவும் , உள்ளூர் மக்களுக்கு வேலைவாய்ப்பு கிடைப்பதன் வாயிலாக கிராமப்புற பொருளாதாரம் மேம்படவும் இத்திட்டம் உதவிகரமாக இருக்கும் .


    அதிகாரம் பரவலாக்கப்பட்ட இத்திட்டத்தை செயல்படுத்துதல் , நிர்வகித்தல் , இயக்குதல் மற்றும் பராமரிப்புப் பணிகளை திட்டமிடுவதில் , உள்ளூர் மக்கள் முக்கிய பங்கு வகிப்பதன் மூலம் , கிராமங்களில் நீண்ட நாட்களுக்கு குடிநீர்த் திட்டங்களைச் செயல்படுத்துவதை உறுதி செய்யலாம் . கிராமப்புறங்களில் செயல்படுத்தப்படும் குடிநீர் திட்டப் பணிகளில் உள்ளூர் மக்களின் பங்களிபை ஊக்குவிப்பதன் வாயிலாக , அவர்கள் இப்பணிகளை முறையாக செயல்படுத்திப் பராமரிக்க முடியும் . ஜல்ஜீவன் இயக்கத்தை , உண்மையான மக்கள் இயக்கமாக மாற்றும் வகையில் , அனைத்து கிராமங்களிலும் , தகவல் அளித்தல் , கற்பித்தல் மற்றும் தொடர்பு கொள்வதன் மூலம் , இத்திட்டத்தில் சமுதாயப் பங்களிப்பை அதிகரிக்க வேண்டும் .


    ப்ளம்பிங் , கொத்தனார் ஃபிட்டர் , பம்ப் இயக்குதல் போன்ற பணிகளில் வேலைவாய்ப்பற்ற இளைஞர்களுக்கு திறன் பயிற்சி அளிக்கத் திட்டமிடப்பட்டுள்ளது . இதன் மூலம் , பயிற்சி பெற்ற மனிதவளம் கிராமங்களில் எளிதாகக் கிடைப்பதுடன் , உள்ளூர்ப் பணியாளர்களை பணியமர்த்துவதால் , குடிநீர் விநியோகத்தை நீண்டகாலத்திற்கு செயல்படுத்திப் பராமரிக்க முடியும் .


    குடிநீர் விநியோகத் திட்டங்களுக்கு நீண்டகாலத்திற்கு தண்ணீர் ஆதாரம் கிடைக்கும் வகையில் , தற்போதுள்ள நீர் ஆதாரங்களை மேம்படுத்துமாறு வலியுறுத்தியுள்ள மத்திய அமைச்சர் , மகாத்மா காந்தி தேசிய ஊரக வேலை உறுதித்திட்டம் , தூய்மை இந்தியா இயக்கம் ( கிராமப்புறம் ), மாவட்ட தாது வளர்ச்சி நிதி , வனமயமாக்கல் நிதி மேலாண்மை மற்றும் திட்டமிடல் ஆணையம் , உள்ளூர் மேம்பாட்டுத் திட்டம் போன்ற திட்டங்களுக்கு வழங்கப்படும் நிதியை , குடிநீர்த் திட்டங்களுக்குப் பயன்படுத்துமாறும் கேட்டுக் கொண்டுள்ளார் . 15- வது நிதிக்குழு வாயிலாக , இம்மாநிலத்திற்கு 2020-21 இல் வழங்கப்படவுள்ள ரூ .231 கோடி - யில் , 50 சதவீதத்தை குடிநீர் மற்றும் துப்புரவுப் பணிகளுக்கு கட்டாயமாக பயன்படுத்த வேண்டும் .


    ஜல்ஜீவன் இயக்கத்தின் கீழ் , மாவட்ட மற்றும் மாநில அளவில் , தண்ணீர் தரப்பரிசோதனை ஆய்வகங்கள் அமைக்க முன்னுரிமை அளிக்கப்படும் . உள்ளூர் சமுதாயத்தை இப்பணிகளில் ஈடுபடுத்த அதிகாரம் அளிக்கப்பட்டுள்ளதோடு , உரிய நேரத்தில் கருவிகள் கொள்முதல் செய்து , அதனை சமுதாயத்திற்கு வழங்குதல் , ஒவ்வொரு கிராமத்திலும் 5 பெண்களைத் தேர்வுசெய்து , கள சோதனைக் கருவிகளை இயக்குவதில் 5 பேருக்கு , குறிப்பாக பெண்களுக்கு பயிற்சியளிப்பதன் மூலம் தண்ணீரின் தரத்தை , அந்தந்த கிராமத்திலேயே பரிசோதிக்க முடியும் .


    அருணாச்சல பிரதேசத்தை ‘100 சதவீத வீடுகளுக்குக் குடிநீர்க் குழாய் இணைப்பு’ பெற்ற மாநிலமாக மாற்றத் தேவையான அனைத்து ஒத்துழைப்புகளும் வழங்கப்படும் என்று மத்திய ஜல்சக்தித்துறை அமைச்சர் உறுதியளித்துள்ளார் . அத்துடன் , ஜல்ஜீவன் இயக்கத்தைத் திட்டமிட்டு , செயல்படுத்துவது குறித்து , அருணாச்சலப்பிரதேச முதலமைச்சருடன் காணொளிக் காட்சி வாயிலாக விவாதிக்க விரும்புவதாகவும் அவர் கூறியுள்ளார் .


    *****


    

    
    (Release ID: 1635003) Visitor Counter : 25
    
    
      Read this release in: Punjabi , English , Urdu , Hindi , Marathi , Bengali , Assamese , Manipuri