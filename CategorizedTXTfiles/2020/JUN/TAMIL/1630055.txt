      நிதி அமைச்சகம்

      நேரடி வரி வசூல் மற்றும் சமீபத்திய நேரடி வரி சீர்திருத்தங்களின் வளர்ச்சிப் பாதை.
      Posted On: 07 JUN 2020 11:55AM by PIB Chennai


    நேரடி வரி வசூலின் வளர்ச்சி 2019-20 நிதியாண்டில் மிகவும் சரிந்து விட்டதென்றும் , மொத்த உள்நாட்டு உற்பத்தியுடன் ஒப்பிடும் போது நேரடி வரி வசூலின் முன்னேற்றம் எதிர்மறையை எட்டி விட்டதாகவும் சில ஊடகங்களில் செய்திகள் வெளிவந்துள்ளன . நேரடி வரிகளின் வளர்ச்சியைப் பற்றிய சரியான தகவல்களை இந்த செய்திகள் வழங்குவதில்லை . 2018-19 நிதி ஆண்டின் நிகர நேரடி வரி வசூலை விட 2019-20 நிதி ஆண்டின் நிகர நேரடி வரி வசூல் குறைவு என்பது உண்மை தான் . ஆனால் , வரலாற்று சிறப்பு மிக்க வரி சீர்திருத்தங்கள் மற்றும் 2019-20 நிதி ஆண்டில் செய்யப்பட்ட மிக அதிக திரும்ப செலுத்துதல்கள் ஆகியவற்றின் காரணமாக , நேரடி வரிகளின் வசூலில் ஏற்பட்டுள்ள வீழ்ச்சி எதிர்ப்பார்க்கப்பட்ட ஒன்றும், தற்காலிகமானதும் ஆகும் .


    கீழே குறிப்பிடப்பட்டுள்ள 2019-20 நிதி ஆண்டின் நேரடி வரிகளின் வசூலில் பாதிப்பை ஏற்படுத்தக்கூடிய தைரியமான வரி சீர்திருத்தங்களினால் உண்டாகும் வருவாய் இழப்பைக் கணக்கில் எடுத்து , மொத்த வசூலை ( ஒரு வருடத்தின் திரும்ப செலுத்தப்பட்டத் தொகையின் மாறுபாட்டால் ஏற்படக்கூடிய முரண்பாடுகளை இது களைகிறது ) ஒப்பிட்டுப் பார்த்தால் இது இன்னும் தெளிவாகும் . நிதி ஆண்டு 2018-19- இன் ரூ 1.61 லட்சம் கோடியோடு ஒப்பிட்டுப் பார்த்தால் , நிதி ஆண்டு 2019-20- இல் மொத்தத் திரும்பச் செலுத்தப்பட்ட தொகை 14 சதவீதம் உயர்ந்து ரூ 1.884 கோடியாக இருக்கிறது .


    I. ஏற்கனவே உள்ள அனைத்து உள்நாட்டு நிறுவனங்களுக்கும் பெருநிறுவன வரி விகிதத்தில் குறைப்பு :


    வளர்ச்சி மற்றும் முதலீட்டை ஊக்கப்படுத்தும் விதமாக , வரிவிதிப்பு விதிகள் ( திருத்தம் ) அவசரச் சட்டம் 2019 மூலமாக வரலாற்றுச் சிறப்பு மிக்க வரி சீர்திருத்தம் ஒன்றை அரசு கொண்டு வந்தது . ஏற்கனவே இருக்கும் அனைத்து உள்நாட்டு நிறுவனங்கள் வேறெந்தக் குறிப்பிட்ட விலக்கையோ அல்லது ஊக்கத்தொகையையோ வேண்டாத பட்சத்தில் , அவர்களுக்கு 22 சதவீதம் என்னும் விகிதத்தில் வரி சலுகைக் கிடைக்கும் . மேலும் , குறைந்தபட்ச மாற்று வரியில் (MAT) இருந்தும் அந்த நிறுவனங்களுக்கு விலக்கு அளிக்கப்பட்டது .


    II. புதிய உள்நாட்டுத் தயாரிப்பு நிறுவனங்களுக்கு ஊக்கம் :


    உற்பத்தித் துறையில் முதலீடுகளை அதிகரிக்கும் பொருட்டு , புதிய உள்நாட்டுத் தயாரிப்பு நிறுவனங்கள் வேறெந்தக் குறிப்பிட்ட விலக்கையோ அல்லது ஊக்கத்தொகையையோ வேண்டாத பட்சத்தில் , அவற்றுக்கான வரி விகிதத்தை 15 சதவீதமாக பெருமளவுக் குறைத்தது . வரிவிதிப்பு விதிகள் ( திருத்தம் ) அவசரச் சட்டம் 2019. குறைந்தபட்ச மாற்று வரியில் (MAT) இருந்தும் அந்த நிறுவனங்களுக்கு விலக்கு அளிக்கப்பட்டது .


    III. குறைந்தபட்ச மாற்று வரி விகிதம் குறைப்பு :


    குறைந்தபட்ச மாற்று வரியைத் தொடர்ந்து செலுத்தி விலக்கு / குறைப்பு பெறும் நிறுவனங்களுக்கு நிவாரணம் அளிக்கும் விதமாக , குறைந்தபட்ச மாற்று வரி விகிதம் 18.5 சதவீதத்தில் இருந்து 15 சதவீதமாகக் குறைக்கப்பட்டது .


    IV. ரூ 5 லட்சம் வரை சம்பாதிக்கும் தனி நபர்களுக்கு வருமான வரியில் இருந்து விலக்கு மற்றும் நிலையான கழித்தல் அதிகரிப்பு :


    மேலும் , ரூ 5 லட்சம் வரை வரி விதிக்கக் கூடிய வருவாயாக சம்பாதிக்கும் தனி நபர்களுக்கு வருமான வரியில் இருந்து முழு நிவாரணம் அளிப்பதற்காக , ரூ 5 லட்சம் வரை வரி விதிக்கக் கூடிய வருவாயாக சம்பாதிக்கும் தனி நபர்களுக்கு வருமான வரியில் இருந்து 100 சதவீதம் வரி விலக்கை நிதி சட்டம் , 2019 வழங்கியது . மேலும் , சம்பளம் பெறும் வரி செலுத்துபவர்களுக்கு நிவராணம் அளிக்க , நிலையான கழித்தலை ரூ 40,000- இல் இருந்து ரூ 50,000 ஆக நிதி சட்டம் , 2019 உயர்த்தியது .


    2. இந்த சீர்திருத்தங்களில் வருவாய் பாதிப்பு , பெருநிறுவன வரிக்கு ரூ 1.45 லட்சம் எனவும் , தனிநபர் வருமான வரிக்கு ரூ 23,200 கோடியாகவும் மதிப்பிடப்பட்டுள்ளது .


    3. எனவே , அசாதரணமான மற்றும் வரலாற்றுச் சிறப்பு மிக்க வரி சீர்திருத்த நடவடிக்கைகளின் தாக்கத்தையும் , நிதி ஆண்டு 2019-20- இல் அதிகமாக வழங்கப்பட்ட திரும்ப செலுத்துதல்களையும் நீக்கிவிட்டுப் பார்த்தால் , மொத்த நேரடி வதி வசூலின் முன்னேற்றம் 1.12 ஆகவும் , பெருநிறுவன வரிக்கு கிட்டத்தட்ட 1 எனவும் , தனிநபர் வருமான வரிக்கு 1.32 எனவும் வருகிறது . நேரடி வரிகளின் இரு அலகுகளான பெருநிறுவன வரி மற்றும் தனிநபர் வருமான வரி ஆகியவை உறுதியாகவும் , தொடர்ந்து வளர்ச்சி அடைந்து வருவதையும் இந்த முன்னேற்றங்கள் காட்டுகின்றன . மேலும் , இந்த சவாலானக் காலங்களிலும் மொத்த உள்நாட்டு உற்பத்தியின் வளர்ச்சி விகிதத்தோடு ஒப்பிடும் போது அதிகரித்து வரும் நேரடி வரிகளின் வளர்ச்சி விகிதம் , வரி அடித்தளத்தை விரிவுப்படுத்த அரசு எடுத்த நடவடிக்கைகள் பலன்களைக் கொடுப்பதையேக் காட்டுகிறது .


    4. மேலும் , வரி சீர்திருத்தங்களுக்குப் பின்பும் முதலீடுகள் அதிகரிக்கவில்லை என்னும் கூற்று சரியானதில்லை என்பதோடு , வர்த்தக உலகின் உண்மை நிலையை புரிந்து கொள்ளாமல் வெளியிடப்பட்ட ஒன்றாகும் . நிலம் வாங்குதல் , தொழிற்சாலைக் கொட்டாரங்களைக் கட்டுதல் , அலுவலகங்களை அமைத்தல் மற்றும் இதர உள்கட்டமைப்புகள் ஆகியவை புதிய உற்பத்தி வசதிகளைக் கட்டமைக்கத் தேவைப்படுகின்றன . இந்தச் செயல்களை சில மாதங்களில் செய்ய முடியாது மற்றும் உற்பத்தி நிலையங்கள் பொருள்களை சீர்திருத்தங்கள் அறிவிக்கப்பட்ட அடுத்த நாளில் இருந்தே தயாரிக்க முடியாது . செப்டம்பர் 2019- இல் அறிவிக்கப்பட்ட இந்த வரி சீர்திருத்தங்களின் விளைவுகள் அடுத்த சில மாதங்களிலும் , வரும் வருடங்களிலும் தெரியும் என எதிர்ப்பார்க்கப்படுகிறது . கொவிட் -19- இன் பரவல் இந்தச் செயல்பாட்டை மேலும் தாமதப்படுத்தலாம் . ஆனால் , இந்த வரி சீர்திருத்தங்களினால் ஏற்படப் போகும் உற்பத்தி வளர்ச்சி, கட்டாயம் நடந்தே தீரும் , தடுக்க முடியாது .


    5. சிக்கலில்லாத வரிச் சூழலையும் , மிதமான வரி விகிதங்களையும் , வரி செலுத்துபவர்களுக்கு எளிதான செயல்பாட்டு முறைகளையும் அளிக்க உறுதிப் பூண்டுள்ள அரசு , நேரடி வரிகள் முறையை சீர்திருத்துவதன் மூலம் வளர்ச்சியை ஊக்குவிக்கவும் உறுதியாக உள்ளது . மேலே குறிப்பிடப்பட்டதோடு இல்லாமல் , இந்த திசையில் எடுக்கப்பட்ட மேலும் சில சமீபத்திய நடவடிக்கைகளை , கீழே காணலாம் :


    I. தனிநபர் வருமான வரி - தனிநபர் வருமான வரியை சீர்திருத்தம் நோக்கில் , தனிநபர்களும் கூட்டுறவு நிறுவனங்களும் வேறெந்தக் குறிப்பிட்ட விலக்கையோ அல்லது ஊக்கத்தொகையையோ வேண்டாத பட்சத்தில் , வருமான வரியை சலுகை விகிதங்களில் செலுத்தும் வாய்ப்பை நிதிச் சட்டம் , 2020 அவர்களுக்கு அளித்தது .


    II. ஈவுத்தொகை விநியோக வரி நீக்கம் - இந்திய பங்குச் சந்தையின் கவர்ச்சித் தன்மையை அதிகரிக்கும் நோக்கிலும் , ஈவுத்தொகை விநியோக வரி விகிதத்தை விட வரி விதிக்கப்படும் ஈவுத்தொகை வருவாய் விகிதம் குறைவாக இருக்கும். அதிக எண்ணிக்கையிலான முதலீட்டாளர்களுக்கு நிவாரணம் அளிக்கும் விதத்திலும் ஈவுத்தொகை விநியோக வரியை நிதி சட்டம் , 2020 நீக்கியது . இதன் மூலம் , 01.04.2020- இல் இருந்து ஈவுத்தொகை விநியோக வரியை நிறுவனங்கள் செலுத்தத் தேவையில்லை . ஈவுத்தொகைப் பெற்றுக்கொள்பவர்களிடம் இருந்து அவர்களுக்குப் பொருத்தமான விகிதங்களில் ஈவுத்தொகை வருவாய்க்கு வரி விதிக்கப்படும் .


    II. தகராறில் இருந்து நம்பிக்கை ( விவாத் சே விஷ்வாஸ் )- நேரடி வதிகள் தொடர்பான பெரும் எண்ணிக்கையிலான தகராறுகள் , ஆணையரில் ( மேல் முறையீடுகள் ) இருந்து உச்ச நீதிமன்றம் வரை பல்வேறு நிலைகளில் தற்சமயம் நிலுவையில் உள்ளன . அரசு மற்றும் வரி செலுத்துவோரின் வளங்களை இந்த வரித் தகராறுகள் பெரும் அளவில் நேரத்தை வீணடிப்பதோடு , சரியான நேரத்தில் வரி வசூல் செய்வதில் இருந்து அரசை இவை தடுக்கின்றன . இந்த உண்மைகளை மனதில் கொண்டு , நிலுவையில் உள்ள வரித் தகராறுகளைக் களைய வேண்டியத் தேவை உணரப்பட்டது . சரியான நேரத்தில் வரி வருவாயை ஈட்டி அரசு பயன் பெற இது உதவுவதோடு , வரி செலுத்துபவர்களையும் அதிகரிக்கும் வழக்கு செலவுகளில் இருந்து காத்து, அவர்களின் தொழில் நடவடிக்கைகளில் அதிகமான முயற்சிகளை எடுக்க வழிவகுக்கிறது . 17 மார்ச் , 2020 அன்று இயற்றப்பட்ட விவாத் சே விஷ்வாஸ் சட்டத்தின் கீழ் , தகராறுகளைத் தீர்ப்பதற்கான அறிவிப்புகள் தற்போது செய்யப்படுகின்றன .


    IV. முகம் தேவைப்படாத மின் - மதிப்பீட்டுத் திட்டம் : 12 செப்டம்பர் , 2019 அன்று அறிவிக்கப்பட்ட இந்த மின் - மதிப்பீட்டுத் திட்டம் , 2019, மதிப்பீட்டு அலுவலருக்கும் , மதிப்பீடு செய்யப்படுபவருக்கும் இடையேயான நேரடித் தொடர்பை நீக்கி , மதிப்பீடு செய்ய புதிய முறையை வழங்குகிறது . செயல்பாட்டு நிபுணத்துவம் மூலமும் , குழு - சார்ந்த மதிப்பீட்டு முறையை அறிமுகப்படுத்துவதன் மூலம் வளங்களின் சிறப்பான பயன்படுத்துதலுக்கு இது வழி வகுக்கிறது .


    V. நேரடி சந்திப்பு இல்லாமல் மேல் முறையீடுகள் - சீர்திருத்தங்களை அடுத்த கட்டத்துக்கு எடுத்துச் செல்லவும் , மனித இடையீட்டை நீக்கும் வகையிலும் , மேல் முறையீடு செய்பவருக்கும் , வருமான வரி ஆணையருக்கும் ( மேல் முறையீடு ) இடையே துறையின் மேல் முறையீட்டு நடவடிக்கையில் நேரடி சந்திப்பு இல்லாத மேல் முறையீட்டுத் திட்டத்தை அறிவிக்க மத்திய அரசுக்கு நிதிச் சட்டம் , 2020 அதிகாரம் அளிக்கிறது .


    VI. கோப்பை அடையாளப்படுத்தும் எண் (DIN) - வருமான வரித் துறையின் செயல்பாட்டில் செயல்திறனையும் , வெளிப்படைத்தன்மையையும் கொண்டு வரும் வகையில் , மதிப்பீடு , மேல் முறையீடு , விசாரணை , அபராதம் , தீர்வு மற்றும் இதர விஷயங்கள் தொடர்பான எந்தக் கடிதமாக இருந்தாலும் , கணினி - உருவாக்கிய பிரத்யேக ஆவண அடையாள எண்ணை 01 அக்டோபர் , 2019- இல் இருந்து கட்டாயம் கொண்டிருக்க வேண்டும் ,


    VII. வருமான வரிக் கணக்கை முன்கூட்டியே தாக்கல் செய்தல் - வரி தாக்கலை இன்னும் சுலபமானதாக்கும் வகையில் , வருமான வரிக் கணக்கை முன்கூட்டியே தாக்கல் செய்யும் வசதி (ITR) வரி செலுத்துபவர்களுக்கு வழங்கப்பட்டுள்ளது . சம்பள வருவாய் போன்ற சில வருவாய்கள் ITR படிவத்தில் தற்போது ஏற்கனவே நிரப்பப்பட்டுள்ளன . ITR- இல் இன்னும் அதிக பரிவர்த்தனைகளை முன்னரே நிரப்புவதன் மூலம் , தகவல்களை முன்கூட்டியே நிரப்பும் வசதி தொடர்ந்து விரிவுப்படுத்தப்பட்டு வருகிறது .


    VIII. டிஜிட்டல் பரிவர்த்தனைகளை ஊக்குவித்தல் - பொருளாதாரத்தின் டிஜிட்டல் மயமாக்கத்தை ஊக்குவிக்கும் வகையிலும் , கணக்கில் வராத பரிவர்த்தனைகளைக் குறைக்கும் நோக்கிலும் , டிஜிட்டல் விற்றுமுதலின் உத்தேச லாப விகிதம் குறைப்பு , குறிப்பிட்ட பரிவர்த்தனை முறைகளுக்கு வணிகர் தள்ளுபடி விகிதம் (MDR) நீக்கம் , பணப்பரிவர்த்தனைகளுக்கான வழிகள் குறைப்பு , சில பணப் பரிவர்த்தனைகளுக்குத் தடை உள்ளிட்டப் பல்வேறு நடவடிக்கைகள் எடுக்கப்பட்டுள்ளன .


    IX. புது நிறுவனங்களுக்கான ( ஸ்டார்ட் - அப் ) இணக்க விதிகள் எளிமைப்படுத்துதல் - மதிப்பீட்டு முறையை எளிதாக்குதல் , தேவதை வரியில் இருந்து விலக்குகள் , பிரத்யேக ஸ்டார்ட் - அப் பிரிவு போன்ற நடவடிக்கைகளின் மூலம் புது நிறுவனங்களுக்கு சிக்கலில்லாத வரி சூழல் வழங்கப்பட்டுள்ளது .


    X. வழக்கு விதிகளில் இருந்து தளர்வுகள் - வழக்குத் தொடுப்பதற்கான வழிகள் கணிசமாக உயர்த்தப்பட்டுள்ளன . வழக்குத் தொடுப்பதற்கு ஒப்புதலளிக்க மூத்த அதிகாரிகளைக் கொண்டக் குழு அறிமுகப்படுத்தப்பட்டுள்ளது . கூட்டுக்கான விதிகளும் தளர்த்தப்பட்டுள்ளன .


    XI. மேல் முறையீடுத் தாக்கல் செய்வதற்கான நிதி அளவு அதிகரிப்பு - வரி செலுத்துவோரின் குறைகளை / வழக்குகளைப் பெருமளவுக் குறைக்கும் வகையிலும் , சிக்கலான சட்ட விஷயங்களிலும் , அதிக வரி விவகாரங்களிலும் வருமான வரித் துறையை கவனம் செலுத்த வைக்கும் நோக்கிலும் , வருமான வரி மேல் முறையீட்டு ஆணையத்தில் மேல் முறையீடு செய்வதற்கான வரம்பு ரூ 20 லட்சத்தில் இருந்து ரூ 50 லட்சமாகவும் , உயர் நீதி மன்றத்துக்கு ரூ 50 லட்சத்தில் இருந்து ரூ 1 கோடியாகவும் , உச்ச நீதி மன்றத்துக்கு ரூ 1 கோடியில் இருந்து ரூ 2 கோடியாகவும் உயர்த்தப்பட்டுள்ளது .


    XII. TDS/TCS- இன் வாய்ப்பு அதிகரிப்பு - வரி அடித்தளத்தை விரிவுபடுத்தும் வகையில் , ஆதாரத்தில் கழிக்கப்படும் வரி (TDS) மற்றும் ஆதாரத்தில் வசூலிக்கப்படும் வரி (TCS) ஆகியவற்றின் வரம்புகளின் கீழ் பல்வேறு புதிய பரிவர்த்தனைகள் கொண்டு வரப்பட்டுள்ளன . அதிகமாகப் பணம் எடுத்தல் , வெளிநாட்டுப் பணபரிவர்த்தனை , சொகுசு கார் வாங்குதல் , மின் - வணிகத்தில் பங்கு பெறுதல் , பொருள்களை விற்றல் , அசையாச் சொத்துகளை வாங்குதல் ஆகியவை இதில் அடங்கும் .


    ***

    

    
    (Release ID: 1630055) Visitor Counter : 30
    
    
      Read this release in: English , Urdu , Marathi , Hindi , Bengali , Punjabi