      ਸੂਚਨਾ ਤੇ ਪ੍ਰਸਾਰਣ ਮੰਤਰਾਲਾ

      ਪਸ਼ੂ ਪਾਲਣ ਬੁਨਿਆਦੀ ਢਾਂਚਾ ਵਿਕਾਸ ਫ਼ੰਡ (ਏਐੱਚਆਈਡੀਐੱਫ਼) ਦੁਆਰਾ ਪਸ਼ੂ ਪਾਲਣ ਖੇਤਰ ਦੀਆਂ ਐੱਮਐੱਸਐੱਮਈਜ਼ ਅਤੇ ਨਿਜੀ ਕੰਪਨੀਆਂ ’ਚ ਨਿਵੇਸ਼ ਕਰਨ ਵਾਲਿਆਂ ਨੂੰ ਪ੍ਰੋਤਸਾਹਿਤ ਕੀਤਾ ਜਾਵੇਗਾ
      Posted On: 25 JUN 2020 7:03PM by PIB Chandigarh


    ਚੰਡੀਗੜ੍ਹ, 25 ਜੂਨ, 2020


    ਡੇਅਰੀ ਅਤੇ ਮੀਟ ਪ੍ਰੋਸੈੱਸਿੰਗ ਖੇਤਰ ਦੇ ਸੂਖਮ, ਲਘੂ ਤੇ ਦਰਮਿਆਨੇ ਉੱਦਮਾਂ (ਐੱਮਐੱਸਐੱਮਈਜ਼) ਅਤੇ ਨਿਜੀ ਕੰਪਨੀਆਂ ਵਿੱਚ ਨਿਵੇਸ਼ ਕਰਨ ਵਾਲਿਆਂ ਨੂੰ ਪ੍ਰੋਤਸਾਹਿਤ ਕਰਨ ਲਈ ਆਰਥਿਕ ਮਾਮਲਿਆਂ ਬਾਰੇ ਕੈਬਨਿਟ ਕਮੇਟੀ ਨੇ ਬੁੱਧਵਾਰ ਨੂੰ 15,000 ਕਰੋੜ ਰੁਪਏ ਦੀ ਰਾਸ਼ੀ ਨਾਲ ‘ਪਸ਼ੂ ਪਾਲਣ ਬੁਨਿਆਦੀ ਢਾਂਚਾ ਵਿਕਾਸ ਫ਼ੰਡ’ (ਏਐੱਚਆਈਡੀਐੱਫ਼ – AHIDF) ਕਾਇਮ ਕਰਨ ਦੀ ਮਨਜ਼ੂਰੀ ਦੇ ਦਿੱਤੀ ਹੈ। ਇਸ ਨਾਲ ਮੁੱਲ–ਵਾਧਾ ਬੁਨਿਆਦੀ ਢਾਂਚਾ ਉਤਸ਼ਾਹਿਤ ਹੋਵੇਗਾ ਅਤੇ ਨਿਜੀ ਖੇਤਰ ਵਿੱਚ ਪਸ਼ੂ–ਖ਼ੁਰਾਕ ਪਲਾਂਟ ਸਥਾਪਿਤ ਹੋਣਗੇ। ਇਸ ਯੋਜਨਾ ਅਧੀਨ ਯੋਗ ਲਾਭਾਰਥੀ – ਕਿਸਾਨ ਉਤਪਾਦਕ ਸੰਗਠਨ (ਐੱਫ਼ਪੀਓਜ਼ - FPOs), ਐੱਮਐੱਸਐੱਮਈਜ਼ (MSMEs), ਸੈਕਸ਼ਨ 8 ਕੰਪਨੀਆਂ, ਨਿਜੀ ਕੰਪਨੀਆਂ ਤੇ ਵਿਅਕਤੀਗਤ ਉੱਦਮੀ ਹੋਣਗੇ ਅਤੇ ਉਨ੍ਹਾਂ ਨੂੰ ਘੱਟੋ–ਘੱਟ 10% ਦੀ ਮਾਰਜਿਨ ਰਾਸ਼ੀ ਦੇਣੀ ਹੋਵੇਗੀ। ਬਾਕੀ ਦੀ 90% ਰਾਸ਼ੀ ਅਨੁਸੂਚਿਤ ਬੈਂਕਾਂ ਦੁਆਰਾ ਕਰਜ਼ੇ ਦੇ ਰੂਪ ਵਿੱਚ ਉਪਲਬਧ ਕਰਵਾਈ ਜਾਵੇਗੀ।


    ਭਾਰਤ ਸਰਕਾਰ ਯੋਗ ਲਾਭਾਰਥੀਆਂ ਨੂੰ 3% ਵਿਆਜ ਸਬਵੈਂਸ਼ਨ ਮੁਹੱਈਆ ਕਰਵਾਏਗੀ। ਮੂਲਧਨ ਮੋੜਨ ਉੱਤੇ 2 ਸਾਲਾਂ ਦੀ ਰੋਕ ਰਹੇਗੀ ਤੇ ਉਸ ਤੋਂ ਬਾਅਦ ਉਹ ਰਾਸ਼ੀ 6 ਸਾਲਾਂ ਦੇ ਸਮੇਂ ਅੰਦਰ ਵਾਪਸ ਕਰਨੀ ਹੋਵੇਗੀ। ਨਾਬਾਰਡ (NABARD) ਦੁਆਰਾ 750 ਕਰੋੜ ਰੁਪਏ ਦੀ ਕ੍ਰੈਡਿਟ ਗਰੰਟੀ ਫ਼ੰਡ ਸਥਾਪਿਤ ਕਰ ਕੇ ਉਸ ਦਾ ਪ੍ਰਬੰਧਨ ਕੀਤਾ ਜਾਵੇਗਾ। ਕ੍ਰੈਡਿਟ ਗਰੰਟੀ ਉਨ੍ਹਾਂ ਪ੍ਰਵਾਨਿਤ ਪ੍ਰੋਜੈਕਟਾਂ ਨੂੰ ਦਿੱਤੀ ਜਾਵੇਗੀ, ਜਿਹੜੇ ਐੱਮਐੱਸਐੱਮਈ (MSME) ਦੀਆਂ ਪਰਿਭਾਸ਼ਿਤ ਉੱਚਤਮ ਸੀਮਾਵਾਂ ਦੇ ਘੇਰੇ ਵਿੱਚ ਆਉਂਦੇ ਹੋਣਗੇ। ਗਰੰਟੀ ਕਵਰੇਜ; ਕਰਜ਼ਦਾਰ ਦੀ 25% ਰਿਣ ਸੁਵਿਧਾ ਤੱਕ ਹੋਵੇਗੀ।


    ਹੁਣ ਕਿਉਂਕਿ ਭਾਰਤ ਵਿੱਚ ਡੇਅਰੀ ਉਤਪਾਦਨ ਦੀ ਅੰਤਿਮ ਕੀਮਤ ਦਾ 50–60% ਕਿਸਾਨਾਂ ਕੋਲ ਹੀ ਵਾਪਸ ਚਲਾ ਜਾਂਦਾ ਹੈ, ਇਸ ਲਈ ਇਸ ਖੇਤਰ ਵਿੱਚ ਹੋਣ ਵਾਲੇ ਵਾਧੇ ਦਾ ਸਿੱਧਾ ਅਸਰ ਕਿਸਾਨ ਦੀ ਆਮਦਨ ਉੱਤੇ ਪੈ ਸਕਦਾ ਹੈ। ਦੁੱਧ ਦੀ ਵਿਕਰੀ ਤੋਂ ਹੋਣ ਵਾਲੀ ਕਿਸਾਨਾਂ ਦੀ ਆਮਦਨ ਸਹਿਕਾਰੀ ਅਤੇ ਨਿਜੀ ਡੇਅਰੀਆਂ ਦੁਆਰਾ ਕੀਤੀ ਗਈ ਸੰਗਠਤ ਵਿਕਰੀ ਦੇ ਵਿਕਾਸ ਨਾਲ ਨੇੜਿਓਂ ਜੁੜੀ ਹੁੰਦੀ ਹੈ। ਇਸ ਪ੍ਰਕਾਰ ਏਐੱਚਆਈਡੀਐੱਫ਼ (AHIDF) ਵਿੱਚ ਨਿਵੇਸ਼ ਦੇ ਪ੍ਰੋਤਸਾਹਨ ਨਾਲ ਨਾ ਕੇਵਲ ਨਿਜੀ ਨਿਵੇਸ਼ ਵਿੱਚ 7–ਗੁਣਾ ਵਾਧਾ ਹੋਵੇਗਾ, ਸਗੋਂ ਕਿਸਾਨ ਵੀ ਆਪਣੇ ਇਸ ਧੰਦੇ ਵਿੱਚ ਹੋਰ ਨਿਵੇਸ਼ ਕਰਨ ਲਈ ਉਤਸ਼ਾਹਿਤ ਹੋਣਗੇ, ਜਿਸ ਨਾਲ ਉਤਪਾਦਕਤਾ ਵਧੇਗੀ ਤੇ ਕਿਸਾਨਾਂ ਦੀ ਆਮਦਨ ਵਿੱਚ ਵਾਧਾ ਹੋਵੇਗਾ।


    ਡੇਅਰੀ ਬੁਨਿਆਦੀ ਢਾਂਚੇ ਦੇ ਵਿਕਾਸ ਲਈ ਸਹਿਕਾਰੀ ਖੇਤਰ ਦੇ ਨਿਵੇਸ਼ ਨੂੰ ਪ੍ਰੋਤਸਾਹਿਤ ਕਰਨ ਲਈ ਸਰਕਾਰ ਨੇ ਪਹਿਲਾਂ 10,000 ਕਰੋੜ ਰੁਪਏ ਦੀ ਰਾਸ਼ੀ ਦੇ ‘ਡੇਅਰੀ ਬੁਨਿਆਦੀ ਢਾਂਚਾ ਵਿਕਾਸ ਫ਼ੰਡ’ (ਡੀਆਈਡੀਐੱਫ਼ – DIDF) ਦੀ ਮਨਜ਼ੂਰੀ ਦਿੱਤੀ ਸੀ।


    *****


    ਡੀਐੱਸ/ਪੀਐੱਸ/ਐੱਚਆਰ

    
    
    (Release ID: 1634343) Visitor Counter : 3
    
    
      Read this release in: English