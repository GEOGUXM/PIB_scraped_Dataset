      शिक्षा मंत्रालय

      राष्ट्रीय परीक्षा एजेंसी (एनटीए) ने नेशनल टेस्ट अभ्यास मोबाइल ऐप पर हिंदी टेस्ट फीचर लॉन्च किया
      
      नई सुविधा हिंदी माध्यम के छात्रों को जेईई मेन के लिए हिंदी में मॉक टेस्ट देने में मदद करेगी - श्री रमेश पोखरियाल 'निशंक'
      
      9.56 लाख से अधिक छात्रों ने नेशनल टेस्ट अभ्यास ऐप डाउनलोड किया है और इस ऐप पर छात्रों द्वारा 16.5 लाख से अधिक अभ्यास परीक्षाएं (टेस्ट) दी गयी हैं - मानव संसाधन विकास मंत्री
      
      Posted On: 21 JUN 2020 3:31PM by PIB Delhi


    केंद्रीय मानव संसाधन विकास मंत्री श्री रमेश पोखरियाल ' निशंक ' ने आज घोषणा की कि राष्ट्रीय परीक्षा एजेंसी (एनटीए ) ने नेशनल टेस्ट अभ्यास मोबाइल ऐप पर हिंदी टेस्ट सुविधा शुरू की है। उन्होंने कहा कि हिंदी माध्यम से प्रतियोगी परीक्षा देने के इच्छुक छात्र अब एनटीए द्वारा राष्ट्रीय टेस्ट अभ्यास स्मार्टफोन ऐप पर जारी हिंदी मॉक टेस्ट के साथ अपने मोबाइल उपकरणों पर परीक्षा का अभ्यास कर सकते हैं।


    मुझे यह बताते हुए खुशी हो रही है कि आज @DG_NTA द्वारा एक और बेहतरीन पहल की गई है, "नेशनल टेस्ट अभ्यास" ऐप में अब अंग्रेजी के साथ-साथ हिंदी के पेपर्स भी सम्मिलित किये गए हैं।
    छात्र काफी समय से हिंदी में पेपर्स की मांग कर रहे थे। यह कदम छात्रों की मांग को देखते हुए उठाया गया है। pic.twitter.com/Tp6cSpGwdL

    — Dr Ramesh Pokhriyal Nishank (@DrRPNishank) June 21, 2020

    श्री पोखरियाल ने बताया कि पिछले महीने , जेईई और एनईईटी जैसी प्रतियोगी परीक्षाओं का संचालन करने वाली राष्ट्रीय परीक्षा एजेंसी ( एनटीए ) ने जेईई मेन , एनईईटी प्रवेश परीक्षाओं की अपने घरों से सुरक्षित रूप से तैयारी करने के लिए अपना आर्टिफिशियल इंटेलीजेंस ( एआई ) सक्षम स्मार्टफोन ऐप लॉन्च किया है। यह ऐप इंजीनियरिंग और मेडिकल उम्मीदवारों को सशक्त बनाने के उद्देश्य से तैयार किया गया है। अब तक इस ऐप पर छात्रों द्वारा 16.5 लाख से अधिक अभ्यास परीक्षाएं (टेस्ट) दी गयी हैं , और 9.56 लाख से अधिक छात्रों ने इस ऐप को डाउनलोड किया है।


    हिंदी माध्यम का चयन करने वाले छात्र अपनी तैयारी में मदद करने के लिए हिंदी भाषा में पेपर को लॉन्च करने का अनुरोध कर रहे थे। इसे ध्यान में रखते हुए एनटीए ने ऐप में यह फीचर लॉन्च किया है। अब छात्र हिंदी में इन प्रतियोगी परीक्षाओं के लिए अभ्यास कर सकेंगे और मॉक टेस्ट दे सकेंगे। हिंदी संस्करण देश भर के छात्रों के लिए एक वरदान है , क्योंकि अब , यह उन छात्रों के लिए भी और अधिक सुलभ हो गया है , जिनकी पहली भाषा अंग्रेजी नहीं है। अपनी प्रवेश परीक्षा की तैयारी के लिए अब इसका उपयोग कई और छात्रों द्वारा किया जायेगा।


    जिन छात्रों ने पहले ही ऐप डाउनलोड कर लिया है , वे तुरंत हिंदी में मॉक टेस्ट का अभ्यास शुरू कर सकते हैं और यदि उनके पास ऐप नहीं है , तो वे इसे गूगल प्ले स्टोर से निःशुल्क डाउनलोड कर सकते हैं। एप्लिकेशन का नवीनतम संस्करण नेविगेशन , निर्देश , परीक्षा देने और विश्लेषण की सुविधा दोनों भाषाओं - अंग्रेजी और हिंदी में देता है। एक बार जब ऐप उनके स्मार्टफोन या टैबलेट पर डाउनलोड हो जाता है , तो छात्रों को अपने विवरण के साथ साइन अप करना होगा , और फिर , वे हिंदी को अपनी की पसंद भाषा के रूप में चुन सकते हैं और अपने चयनित परीक्षा के लिए हिंदी भाषा में मॉक टेस्ट देना शुरू कर सकते हैं।


    अंग्रेजी भाषा के अनुभव के समान , एनटीए, ऐप पर प्रतिदिन हिंदी में एक नया टेस्ट जारी करेगा , जिसे छात्र अभ्यास करने के लिए डाउनलोड कर सकते हैं। वे उपकरण को ’ एयरप्लेन ’ मोड - ऑफ़लाइन पर रखकर इन अभ्यास परीक्षाओं को दे सकते हैं। टेस्ट सबमिट करने और उनका परिणाम देखने के लिए उन्हें एक बार फिर से ऑनलाइन मोड में जाना होगा। जेईई मेन , एनईईटी के लिए छात्र अपने घरों से इन परीक्षाओं का अभ्यास करने में सक्षम होंगे। छात्र विस्तृत विश्लेषण के साथ तुरंत अपने विस्तृत परीक्षा परिणाम भी देख सकते हैं। यह सुविधा हिंदी और अंग्रेजी दोनों ही भाषाओँ में उपलब्ध होगी। अन्य परीक्षाओं को भी इस ऐप में जल्द ही शामिल किया जायेगा।


    एसजी / एएम/जेके /एसके


    

    
    (Release ID: 1633224) Visitor Counter : 157
    
    
      Read this release in: English , Urdu , Marathi , Manipuri , Punjabi , Tamil , Telugu