      स्‍वास्‍थ्‍य एवं परिवार कल्‍याण मंत्रालय

      कोविड -19 पर अपडेट
      
      आईसीएमआर के सीरो- सर्वेलन्स अध्ययन से पता चलता है कि नमूना आबादी का केवल 0.73 प्रतिशत कोविड-19 से संक्रमित हुआ है
      
      Posted On: 11 JUN 2020 6:48PM by PIB Delhi


    आईसीएमआर द्वारा किए गए सीरो-सर्वेलन्स अध्ययन में, सर्वेक्षण की गयी आबादी के 0.73 प्रतिशत हिस्से में अतीत में सार्स–कोव-2 से पीड़ित होने के साक्ष्य मिले हैं। यह बात आज यहां मीडिया ब्रीफिंग के दौरान आईसीएमआर के महानिदेशक डॉ बलराम भार्गव ने कही।


    आईसीएमआर ने राज्य स्वास्थ्य विभाग, एनसीडीसी और डबल्यूएचओ इंडिया के सहयोग से मई 2020 में कोविड-19 के लिए पहला सीरो-सर्वेक्षण किया। सर्वेक्षण में 83 जिलों के 28,595 घरों और 26,400 व्यक्तियों को कवर किया गया था। अध्ययन के दो भाग हैं। प्राथमिक कार्य के तहत सामान्य आबादी में सार्स–कोव-2 से संक्रमित आबादी के हिस्से का अनुमान लगाना था, जो पूरा हो चुका है। दूसरा उद्देश्य हॉटस्पॉट शहरों के नियंत्रण क्षेत्रों में सार्स–कोव-2 से संक्रमित होने वाली आबादी के हिस्से का अनुमान लगाना है। दूसरा कार्य पूरा होने की प्रक्रिया में है।


    अध्ययन से यह भी स्पष्ट होता है कि लॉकडाउन के दौरान किए गए उपाय संक्रमण के संचरण को कम रखने और कोविड-19 के तेजी से प्रसार को रोकने में सफल रहे हैं। आईसीएमआर ने आकलन किया है कि ग्रामीण क्षेत्रों की तुलना में शहरी इलाकों में प्रसार का जोखिम 1.09 गुना अधिक है और शहरी स्लम इलाकों में 1.89 गुना अधिक है। संक्रमण से होनेवाली मौत की दर बहुत कम- 0.08 प्रतिशत है। इसका मतलब केवल यह है कि लोगों को समय-समय पर सुझाए गए कोविड से सम्बंधित उचित व्यवहार को जारी रहना चाहिए।


    पिछले 24 घंटों के दौरान, कुल 5,823 कोविड-19 मरीज़ ठीक हुए हैं। इस प्रकार, अब तक कुल 1,41,028 मरीज कोविड-19 से ठीक हो चुके हैं। कोविड-19 रोगियों की ठीक होने (रिकवरी) की दर 49.21 प्रतिशत है। भारत में वर्तमान में 1,37,448 सक्रिय मामले हैं जो सभी गहन चिकित्सा के देखरेख में हैं। वर्तमान में, ठीक हुए रोगियों की संख्या सक्रिय रोगियों की संख्या से अधिक है।


    कोविड-19 से संबंधित तकनीकी मुद्दों पर सभी प्रामाणिक और अद्यतन जानकारी, दिशा-निर्देश और परामर्श के लिए नियमित रूप से देखें: https://www.mohfw.gov.in/ और @MoHFW_INDIA ।


    कोविड-19 से संबंधित तकनीकी प्रश्न technquery.covid19@gov.in पर और अन्य प्रश्न ncov2019@gov.in तथा @CovidIndiaSeva पर भेजे जा सकते हैं।


    कोविड-19 पर किसी भी प्रश्न के लिए स्वास्थ्य और परिवार कल्याण मंत्रालय के हेल्पलाइन नंबर: + 91-11-23978046 या 1075 (टोल-फ्री) पर कॉल करें। कोविड-19 के लिए राज्यों / केंद्रशासित प्रदेशों के हेल्पलाइन नंबरों की सूची https://www.mohfw.gov.in/pdf/coronvavirushelplinenumber.pdf


    पर उपलब्ध है।


    एसजी / एएम / जेके/ डीसी

    
    
    (Release ID: 1630986) Visitor Counter : 96
    
    
      Read this release in: Telugu , English , Urdu , Marathi , Manipuri , Bengali , Punjabi , Gujarati , Odia , Tamil , Malayalam