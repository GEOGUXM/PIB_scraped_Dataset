      PIB Headquarters

      कोविड-19 पर पीआईबी का दैनिक बुलेटिन
      Posted On: 09 JUN 2020 6:36PM by PIB Delhi


    (पिछले 24 घंटे में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल है)


    ● पिछले 24 घंटों में कोविड- 19 के 4 , 785 अन्य मरीज स्वस्थ हो गए , जिससे ठीक होने वालों की कुल संख्या 1 , 29 , 214 हो गई और सुधार की दर 48 . 47 प्रतिशत के स्तर पर बनी हुई है।


    ● सक्रिय मामलों की संख्या बढ़कर 1 , 29 , 917 हो गई।


    ● मंत्रियों के समूह ने कोविड- 19 के नियंत्रण उपायों की समीक्षा की है।


    ● बड़ी संख्या में कोविड- 19 के मामलों के चलते 50 से ज्यादा नगर पालिका निकायों में केन्द्र के दल तैनात कर दिए गए हैं।


    ● वित्त मंत्री ने कहा , कोविड आपातकालीन ऋण सुविधा के दायरे में सिर्फ एमएसएमई ही नहीं , बल्कि सभी कंपनियां हैं।


    ● वर्तमान वित्त वर्ष में मनरेगा के लिए अभी तक का सबसे ज्यादा 1 , 01 , 500 करोड़ रुपये का आवंटन किया गया है , जिसमें से 31 , 493 करोड़ रुपये पहले ही जारी कर दिए गए हैं ; 6 . 69 करोड़ लोगों को काम की पेशकश की गई है।


    स्वास्थ्य एवं परिवार कल्याण मंत्रालय से कोविड- 19 पर प्राप्त अपडेट ; मंत्री समूह ने कोविड- 19 के नियंत्रण उपायों की समीक्षा की


    केंद्रीय स्वास्थ्य एवं परिवार कल्याण मंत्री डॉ. हर्षवर्धन की अध्यक्षता में आज वीडियो कॉन्फ्रेंस के जरिए कोविड- 19 पर उच्च स्तरीय मंत्री समूह (जीओएम) की 16 वीं बैठक हुई। मंत्री समूह को देश के भीतर कोविड- 19 की मौजूदा स्थिति , उससे निपटने के उपायों और प्रबंधन के बारे में जानकारी दी गई। मंत्री समूह को देश में बढ़ती बुनियादी चिकित्सा सुविधाओं के बारे में भी अवगत कराया गया और सूचित किया गया कि 9 जून 2020 तक 1 , 67 , 883 आइसोलेशन बेड , 21 , 614 आईसीयू बेड और 73 , 469 ऑक्सीजन सपोर्टेड बेड सहित 958 समर्पित कोविड अस्पतालों की उपलब्धता के साथ कोविड से संबंधित बुनियादी स्वास्थ्य सुविधाओं को मजबूत किया गया है। 1 , 33 , 037 आइसोलेशन बेड , 10 , 748 आईसीयू बेड और 46 , 635 ऑक्सीजन सपोर्टेड बेड के साथ 2 , 313 समर्पित कोविड स्वास्थ्य केंद्रों का भी संचालन किया गया है। इसके अलावा कोविड- 19 का मुकाबला करने के लिए अब देश में 7 , 10 , 642 बिस्तरों वाले 7 , 525 कोविड केयर सेंटर उपलब्ध हैं। कोविड बिस्तरों के लिए उपलब्ध वेंटिलेटरों की संख्या , 21 , 494 है। केंद्र ने इसके अलावा 60 , 848 वेंटिलेटरों का ऑर्डर दिया है। आईसीएमआर की परीक्षण क्षमता 553 सरकारी और 231 निजी प्रयोगशालाओं (कुल 784 प्रयोगशालाओं) के माध्यम से बढ़ाई गई है। देश में आज तक 49 लाख से अधिक संचयी परीक्षण किए जा चुके हैं। इसके अलावा , पिछले 24 घंटे में 1 , 41 , 682 नमूनों का परीक्षण किया गया है।


    अब तक कुल 1 , 29 , 214 लोग कोविड- 19 से ठीक हो चुके है। पिछले 24 घंटों में 4 , 785 मरीज ठीक हुए हैं। इसके साथ ही मरीजों के ठीक (रिकवरी) होने की दर 48 . 47 प्रतिशत हो गई है। सक्रिय मामलों की कुल संख्या अब 1 , 29 , 917 है।


    अधिक जानकारी के लिए पढ़ें


    केन्द्रीय दलों को उन 50 से अधिक नगर पालिका निकायों में तैनात किया गया जहां कोविड- 19 के बहुत अधिक मामले हैं


    स्वास्थ्य एवं परिवार कल्याण मंत्रालय ने 15 राज्यों/संघ शासित प्रदेशों के 50 से अधिक जिलों/नगर पालिका निकायों में उच्च स्तरीय बहु-विषयक केन्द्रीय दलों को तैनात किया है जहां संक्रमण के बहुत अधिक मामले हैं और जहां यह बीमारी बढ़ी है। ये दल कोविड- 19 के नियंत्रण और उसके प्रबंधन के लिए तकनीकी सहायता प्रदान करके राज्य सरकारों की सहायता करेंगे। ये राज्य/संघ शासित प्रदेश हैं: महाराष्ट्र ( 7 जिले/नगर पालिका निकाय) , तेलंगाना ( 4), तमिलनाडु ( 7), राजस्थान ( 5), असम ( 6), हरियाणा ( 4), गुजरात ( 3), कर्नाटक ( 4) उत्तराखंड ( 3), मध्य प्रदेश ( 5), पश्चिम बंगाल ( 3), दिल्ली ( 3), बिहार ( 4), उत्तर प्रदेश ( 4), और ओडिशा ( 5) । ये दल ज़िलों/शहरों के भीतर संक्रमित लोगों का तेजी से इलाज करने/मामलों के नैदानिक प्रबंधन के कार्यान्वयन में राज्य के स्वास्थ्य विभाग को सहयोग करने के लिए फील्ड में जाकर काम कर रहे हैं और स्वास्थ्य देखभाल सुविधाओं का जायजा भी ले रहे हैं।


    अधिक जानकारी के लिए पढ़ें


    कोविड आपातकालीन ऋण सुविधा के दायरे में सिर्फ एमएसएमई ही नहीं , बल्कि सभी कंपनियां आती हैं: वित्त मंत्री


    केंद्रीय वित्त एवं कॉरपोरेट कार्य मंत्री श्रीमती निर्मला सीतारमण ने कहा कि कोविड आपातकालीन ऋण सुविधा सिर्फ एमएसएमई को ही नहीं , बल्कि सभी कंपनियों को कवर करती है। फिक्की की राष्ट्रीय कार्यकारी समिति के सदस्यों को संबोधित करते हुए श्रीमती सीतारमण ने भारतीय व्यवसाय को आवश्यक संबल देने और अर्थव्यवस्था में नई जान फूंकने के उद्देश्य से उद्योग जगत को हरसंभव सरकारी सहायता का आश्वासन दिया। इसके साथ ही उन्होंने कहा , ‘ यदि आपके किसी भी सदस्य को कोई समस्या है , तो हम उसे संबल देने/आवश्यक उपाय करने के लिए प्रतिबद्ध हैं। ’ श्रीमती सीतारमण ने यह भी कहा कि प्रत्येक सरकारी विभाग से बकाया राशि अदा करने के लिए कहा गया है और यदि किसी विभाग के साथ कोई समस्या है , तो सरकार इस पर गौर करेगी। वित्त मंत्री ने यह भी कहा कि सरकार नए निवेश पर 15 प्रतिशत कॉरपोरेट टैक्स दर का लाभ उठाने की समय सीमा बढ़ाने पर विचार करेगी।


    अधिक जानकारी के लिए पढ़ें


    वित्तीय वर्ष 2 020 - 2021 के दौरान महात्मा गांधी राष्ट्रीय ग्रामीण रोजगार गारंटी योजना के तहत अब तक का सर्वाधिक 1 , 01 , 500 करोड़ रुपये का आवंटन ; 31 , 493 करोड़ रुपये की राशि पहले ही जारी की जा चुकी है


    चालू वित्तीय वर्ष 2020-2021 के दौरान महात्मा गांधी राष्ट्रीय ग्रामीण रोजगार गारंटी योजना (मनरेगा) के तहत 1,01,500 करोड़ रुपये का आवंटन किया गया है। यह इस कार्यक्रम के अंतर्गत अब तक की निधियों का सर्वाधिक आवंटन है। वित्तीय वर्ष 2020-2021 के दौरान 31,493 करोड़ रुपये की राशि पहले ही जारी की जा चुकी है। अब तक 60.80 करोड़ कार्य दिवसों का सृजन किया गया है और 6.69 करोड़ व्यक्तियों को कार्य प्रदान किया गया है। मई 2020 में औसतन 2.51 करोड़ व्यक्तियों को प्रतिदिन कार्य दिया गया। वित्तीय वर्ष 2020-2021 के दौरान अब तक कुल 10 लाख कार्य सम्पन्न किए जा चुके हैं। आजीविका को बढ़ावा देने के लिए जल संरक्षण और सिंचाई , वृक्षारोपण , बागवानी से संबंधित कार्यों तथा व्य़क्तिगत लाभकारी कार्यों पर ध्यान केंद्रित किया जा रहा है।


    अधिक जानकारी के लिए पढ़ें


    भारतीय रेलवे राज्यों के अनुरोध पर श्रमिक स्पेशल ट्रेन उपलब्ध कराना जारी रखने को प्रतिबद्ध


    अब तक लगभग 60 लाख लोगों को उनके गंतव्य राज्यों तक पहुंचाने के लिए भारतीय रेलवे द्वारा 4347 से ज्यादा श्रमिक स्पेशल ट्रेनें चलाई जा चुकी हैं। श्रमिक ट्रेनें 1 मई , 2020 से चलाई जा रही हैं। भारतीय रेलवे ने राज्य सरकारों को सूचित किया है कि उसकी ओर से राज्यों से अनुरोध प्राप्त होने पर 24 घंटे के भीतर श्रमिक स्पेशल ट्रेनों को उपलब्ध कराना जारी रहेगा। रेल मंत्रालय ने राज्य सरकारों से अनुरोध किया है कि वे श्रमिक स्पेशल ट्रेनों के संबंध में अपनी आवश्ययकता की जानकारी दें और देखें कि बचे हुए लोगों के रेलगाड़ी के माध्यम से आवागमन के प्रस्तावित अनुरोध की रूपरेखा अच्छे से तैयार और निर्धारित की गई हो।


    अधिक जानकारी के लिए पढ़ें


    ईपीएफओ ने लॉकडाउन के दौरान 36 . 02 लाख दावों का निपटारा किया


    ईपीएफओ केंद्रीय श्रम और रोजगार मंत्रालय के तहत एक सांविधिक निकाय है। लॉकडाउन के प्रतिबंधों के बावजूद ईपीएफओ ने अप्रैल और मई 2020 के दौरान 11,540 करोड़ रुपये के 36.02 लाख दावों का निपटारा किया, इसमें से 4580 करोड़ रुपये के 15.54 लाख दावे प्रधानमंत्री गरीब कल्याण योजना (पीएमजीकेवाई) के तहत कोविड- 19 संकट के दौरान किए गए विशेष प्रावधान के तहत निपटाए गए। लॉकडाउन अवधि के दौरान जिन सदस्यों के दावे निपटाए गए उनके वेतन श्रेणी के आकंड़ों पर एक नजर डालें तो पता चलता है कि ऐसे कुल दावेदारों में से 74 प्रतिशत से अधिक 15,000 रुपये से कम वेतन पाने वाले लोग थे।


    अधिक जानकारी के लिए पढ़ें


    मोटर वाहन दस्तावेजों की वैधता और बढ़ाकर 30 सितम्बर , 2020 तक की गई


    केन्द्रीय सड़क परिवहन और राजमार्ग तथा एमएसएमई मंत्री श्री नितिन गडकरी ने आज मोटर वाहन दस्तावेजों की वैधता तिथि को और बढ़ाकर इस वर्ष सितंबर तक करने की घोषणा की। सड़क परिवहन और राजमार्ग मंत्रालय ने सभी राज्यों और संघ शासित प्रदेशों को इस आशय के संबंध में एक परामर्श जारी किया है। अब कोविड- 19 की इन असामान्य परिस्थितियों के दौरान राज्य/संघ शासित प्रदेशों को मोटर वाहन कानून 1988 के तहत उपलब्ध प्रावधानों या अन्य कानूनों के तहत उपलब्ध ऐसे अन्य प्रावधानों , परमिट की आवश्यकता में छूट पर विचार के लिए , या परमिट के लिए नवीकरण/जुर्माना के लिए शुल्क या करों आदि से राहत प्रदान करने पर विचार करने की अनुमति देने का अनुरोध किया गया है।


    अधिक जानकारी के लिए पढ़ें


    सरकार ने एसएमएस के जरिए ‘ शून्य जीएसटी रिटर्न ’ दाखिल करने की सुविधा शुरू की


    करदाताओं को सहूलियत देने की दिशा में एक महत्वपूर्ण कदम उठाते हुए सरकार ने आज से एसएमएस के जरिए जीएसटीआर- 3 बी फॉर्म में ‘ शून्य जीएसटी मासिक रिटर्न ’ दाखिल करने की अनुमति दे दी है। इससे 22 लाख से भी अधिक उन पंजीकृत करदाताओं को जीएसटी अनुपालन में काफी आसानी होगी जिन्हें अब तक साझा पोर्टल पर अपने खाते में लॉग-इन करना पड़ता था और फिर हर महीने अपनी रिटर्न दाखिल करनी पड़ती थी। अब शून्य देनदारी वाले इन करदाताओं को जीएसटी पोर्टल पर लॉग-इन करने की आवश्यकता नहीं है और वे केवल एक एसएमएस के माध्यम से ही अपना शून्य रिटर्न दाखिल कर सकते हैं।


    अधिक जानकारी के लिए पढ़ें


    श्री राम विलास पासवान ने चीनी क्षेत्र से संबंधित मुद्दों की समीक्षा की


    केंद्रीय खाद्य एवं सार्वजनिक वितरण और उपभोक्ता मामलों के मंत्री श्री राम विलास पासवान ने खाद्य एवं सार्वजनिक वितरण विभाग के अन्य वरिष्ठ अधिकारियों के साथ समीक्षा बैठक की। समीक्षा बैठक में चीनी उत्पादन , गन्ना किसानों का बकाया भुगतान , इथेनॉल उत्पादन और अन्य संबंधित मुद्दों पर चर्चा की गई। श्री पासवान ने अधिकारियों को गन्ना किसानों के बकाये का समय पर भुगतान करने के लिए जरूरी दिशा-निर्देश जारी करने के निर्देश दिए। मंत्री महोदय को बताया गया कि इस साल चीनी का उत्पादन 270 लाख टन पहुंचने की उम्मीद है। सरकार द्वारा वर्तमान चीनी के सीजन में चीनी उद्योग को सहायता प्रदान करने के लिए कई उपाय किए गए हैं।


    अधिक जानकारी के लिए पढ़ें


    जनजातियों के लिए आय सृजन की गतिविधियों में तेजी , राज्यों द्वारा संशोधित एमएसपी पर लघु वनोपज (एमएफपी) की खरीद जारी


    कोविड- 19 महामारी के बाद गरीबों और वंचित लोगों की मदद के लिए सरकार की ओर से प्रयास जारी हैं। राज्यों की तरफ से भी उत्साहजनक प्रतिक्रिया मिली है। इस योजना के तहत 17 राज्यों ने लगभग 50 करोड़ रुपये के एमएफपी की खरीद की है। इन प्रयासों के कारण , 7 राज्यों में निजी एजेंसियों ने एमएसपी से अधिक कीमत पर लगभग 400 करोड़ रुपये के मूल्य के एमएफपी की खरीद की है। जनजातीय कार्य मंत्रालय द्वारा किये गए एमएसपी उपायों , एमएसपी में संशोधन की घोषणा और ट्राइफेड के ठोस प्रयासों के परिणामस्वरूप जनजातियों को बाजार में ऊंची कीमतें मिली हैं , जो एमएसपी से अधिक हैं।


    अधिक जानकारी के लिए पढ़ें


    ‘ अंतर्राष्ट्रीय योग दिवस 2020 ’ का पूर्वावलोकन 10 जून को डीडी न्यूज पर प्रसारित किया जाएगा


    आयुष मंत्रालय अंतर्राष्ट्रीय योग दिवस 2020 के पूर्वावलोकन के रूप में एक टेलीविजन कार्यक्रम की मेजबानी मोरारजी देसाई राष्ट्रीय योग संस्थान के सहयोग से करेगा जिसे 10 जून , 2020 को सायं 7 बजे से सायं 8 बजे तक डीडी न्यूज पर प्रसारित किया जाएगा। इसे आयुष मंत्रालय के फेसबुक पेज पर भी लाइव स्ट्रीम किया जाएगा। यह पूर्वावलोकन अंतर्राष्ट्रीय योग दिवस 2020 के लिए 10- दिवसीय आधिकारिक उलटी गिनती को अंकित या चिन्हित करेगा।


    अधिक जानकारी के लिए पढ़ें


    पीआईबी के क्षेत्रीय कार्यालयों से मिलीं जानकारियां


    • चंडीगढ़ : प्रशासक ने नागरिकों से बापूधाम के लोगों की निंदा करने से बचने की अपील की और समाज के साथ जोड़ने के लिए उन्हें पर्याप्त अवसर उपलब्ध कराने के लिए कहा है। उन्होंने श्रम विभाग को इस मामले को निजी नियोक्ताओं के सामने उठाने के निर्देश दिए हैं , जिससे उनके बकाये वेतन का भुगतान किया जा सके और उनके लिए रोजगार के अवसर बढ़ें।


    • पंजाब : कोविड-19 के बीच मजदूरों की कमी की समस्या से पार पाने के लिए बड़े स्तर पर पंजाब के किसान इस साल धान की पारंपरिक रोपाई के बजाय चावल की प्रत्यक्ष बुवाई (डीएसआर) अपनाने की ओर रुख कर रहे हैं और धान के अंतर्गत आने वाले कुल रकबे में से लगभग 25 प्रतिशत क्षेत्र इस नवीन तकनीक के अंतर्गत आने का अनुमान है , जिससे श्रम और जल दोनों के लिहाज से खेती की लागत में कमी लाने में सहायता मिलेगी। डीएसआर की तकनीक को प्रोत्साहन देने और किसानों को व्यापक स्तर पर इसे अपनाने के लिए प्रेरित करने के उद्देश्य से राज्य कृषि और किसान कल्याण विभाग ने किसानों को 40 से 50 प्रतिशत तक सब्सिडी पर 4,000 डीएसआर मशीनें और 800 धान रोपाई मशीनें खरीदे जाने को स्वीकृति दी है।


    • हरियाणा : हरियाणा के खेल और युवा कल्याण मंत्री ने कहा कि अनलॉक-1 के दौरान राज्य सरकार ने कुछ शर्तों के साथ खेल स्टेडियम खोले जाने के लिए अनुमति दे दी है , इस दौरान व्यक्तिगत स्वास्थ्य पर ही ध्यान दिया जाएगा और सामाजिक दूरी के नियमों का पूरी तरह पालन करना होगा। उन्होंने कहा कि हरियाणा के खिलाड़ियों और कोच एक बार फिर से अपने खेलों में जुट गए हैं और पूर्व में हुए नुकसान की भरपाई की दिशा में आगे सभी प्रयास किए जाएंगे।


    • महाराष्ट्र : सोमवार को कोविड-19 के 2,553 नए मामले दर्ज किए गए , जिससे राज्य में कोरोना वायरस के कुल पॉजिटिव मामले बढ़कर 88,528 हो गए। इनमें से सक्रिय मामलों की संख्या 44,374 है। हॉटस्पॉट मुंबई में संक्रमण के 1,314 नए मामले दर्ज किए गए , जिससे मुंबई महानगर क्षेत्र में कुल मामले बढ़कर 49,863 के स्तर पर पहुंच गए। राज्य में 3,510 सक्रिय संक्रमण प्रभावित क्षेत्र हैं , जहां 17,895 दल 66.84 लाख लोगों के सर्विलांस का काम पूरा कर चुके हैं।


    • गुजरात : 19 जिलों में कोविड-19 के 477 नए मामले दर्ज किए गए , जिससे राज्य में पॉजिटिव मामलों की संख्या बढ़कर 20,574 हो गई और इनमें से 5,309 सक्रिय मामले हैं। पिछले 24 घंटों में 31 मरीजों ने अपनी जान गंवा दी , जिससे मरने वालों की कुल संख्या बढ़कर 1,280 हो गई।


    • राजस्थान : आज कोविड-19 के 144 नए मामले दर्ज किए गए , जिससे राज्य में कोरोना वायरस के पॉजिटिव मामलों की संख्या बढ़कर 10,876 हो गई और इनमें से 8,117 मरीज ठीक हो चुके हैं और 246 लोगों की मृत्यु हो गई है। स्वास्थ्य विभाग ने प्रति दिन कोविड-19 के 25 हजार परीक्षण के लक्ष्य को हासिल कर लिया है। अभी तक राज्य में कुल 5,18,000 नमूनों का परीक्षण किया जा चुका है। वर्तमान में राज्य के 15 जिलों के 25 स्थानों पर कोविड नमूनों का परीक्षण किया जा रहा है। राज्य के स्वास्थ्य मंत्री डॉ. रघु शर्मा ने कहा कि जल्द ही इस सुविधा का विस्तार 10 अन्य जिलों तक हो जाएगा। राज्य में कोविड-19 की सुधार की दर भी बढ़कर 74.6 प्रतिशत हो गई है।


    • मध्य प्रदेश : कोविड-19 के 237 नए मामले दर्ज किए गए , जिससे राज्य में कोरोना वायरस के कुल पॉजिटिव मामलों की संख्या बढ़कर 9,638 हो गई और इनमें से सक्रिय मामले 2,688 के स्तर पर हैं और अभी तक 414 मरीजों की मृत्यु हो चुकी है। मध्य प्रदेश के कुल 52 जिलों में से अभी तक 51 जिलों में कोरोना वायरस के मामले दर्ज किए जा चुके हैं , लेकिन 27 जिलों में कोविड-19 का कोई नया मामला सामने नहीं आया है।


    • छत्तीसगढ़ : सोमवार को कोविड-19 के 104 नए मामले दर्ज किए गए , जिससे राज्य में कोरोना वायरस के कुल पॉजिटिव मामले 1,197 के स्तर पर पहुंच गए और सक्रिय मामलों की संख्या 885 है। सोमवार तक राज्य में कुल 92,598 परीक्षण किए जा चुके हैं।


    • गोवा : गोवा में कोविड-19 के 30 नए मामले दर्ज किए गए , जिससे राज्य में कोरोना वायरस के कुल पॉजिटिव मामलों की संख्या बढ़कर 330 हो गई और इनमें से सक्रिय मामलों की संख्या 263 के स्तर पर बनी हुई है। अभी तक राज्य में 67 मरीज स्वस्थ हो चुके हैं।


    • केरल : ढाई महीने तक चले लॉकडाउन के बाद आज सुबह केरल में मॉल , रेस्टोरेंट और पूजा के स्थलों को खोल दिया गया। गुरुवायुर के भगवान कृष्ण मंदिर सहित विभिन्न मंदिर , कुछ चर्च और मस्जिदों को श्रद्धालुओं को लिए खोल दिया गया। विदेश राज्य मंत्री वी. मुरलीधरन ने राज्य में मंदिरों को फिर से खोलने को लेकर मुख्यमंत्री पिनाराई विजयन को निशाने पर लिया। उन्होंने मांग की सरकार को देवस्वम बोर्ड के अंतर्गत मंदिरों को फिर से खोलने के फैसले को वापस लिया जाना चाहिए। हालांकि , देवस्वम मंत्री कडकमपल्ली सुरेंद्रन ने कहा कि मंदिरों को धार्मिक गुरुओं के साथ विचा- विमर्श के बाद ही खोला गया है और पूजा केन्द्रों में केन्द्र सरकार के दिशा-निर्देशों के साथ ही सभी सुरक्षा उपायों का भी सख्ती से पालन किया गया है। खाड़ी में कोविड-19 के चलते केरल के तीन अन्य लोगों की मृत्यु हो गई , जिससे वहां मरने वाले राज्य के लोगों की संख्या बढ़कर 200 हो गई। कल राज्य में कोविड के 91 नए मामले सामने आए और एक व्यक्ति की मृत्यु हो गई। इससे राज्य में वायरस से मरने वालों की संख्या 16 हो गई और कुल सक्रिय मामले 1,174 के स्तर पर बने हुए हैं।


    • तमिलनाडु : मदुरई के सरकारी राजाजी अस्पताल में उपचार के लिए प्लाज्मा का ट्रायल शुरू हो गया। राज्य सरकार ने कोविड महामारी के मद्देनजर तमिलनाडु में कक्षा 10 की परीक्षाएं रद्द कर दी हैं , विपक्ष ने राज्य सरकार के इस फैसले का स्वागत किया है। स्वास्थ्य मंत्री ने राज्य में बिस्तरों की कमी से संबंधित अफवाहों पर विराम लगा दिया और कहा कि राज्य में सुधार की दर 56 प्रतिशत के स्तर पर बनी हुई है और वर्तमान में राज्य में सिर्फ छह मरीज वेंटिलेटर पर हैं। कल 1,562 नए मामले दर्ज किए गए , 528 लोग स्वस्थ हो गए और 17 लोगों की मृत्यु हो गई। चेन्नई में 1,149 नए मामले सामने आए। कुल मामले : 33,229 , सक्रिय मामले : 15,413 , मृत्यु : 286 , डिस्चार्ज : 17,527। चेन्नई में सक्रिय मामलों की संख्या 11,817 के स्तर पर बनी हुई है।


    • कर्नाटक : स्वास्थ्य एवं परिवार कल्याण विभाग ने अनलॉक-1 को चरणबद्ध तरीके से लागू किए जाने के तहत कर्नाटक से अंतर राज्यीय यात्रियों के लिए प्रोटोकॉल जारी किए हैं। कर्नाटक में प्रवेश से पहले सभी यात्रियों के लिए सेवा सिंधु पोर्टल पर अपने पंजीकरण और आने वाले यात्रियों के लिए सभी प्रवेश बिंदुओं पर स्वास्थ्य जांच अनिवार्य कर दिया गया है। इसके अलावा , कोविड महामारी के दौरान रेजिडेंट वेलफेयर एसोसिएशन के लिए भी दिशा-निर्देश जारी कर दिए गए हैं। कल राज्य में 308 नए मामले दर्ज किए गए , 387 लोग डिस्चार्ज कर दिए गए और तीन लोगों की मृत्यु हो गई। कल तक कुल पॉजिटिव मामले : 5,760 , सक्रिय मामले : 3,175 , मृत्यु : 64 , स्वस्थ हुए : 2,519।


    • आंध्र प्रदेश : मुख्यमंत्री ने समयसीमा के भीतर राज्य के लोगों को सरकारी योजनाएं उपलब्ध कराने का भरोसा दिलाया है। मुख्यमंत्री ने स्पंदना कार्यक्रम की समीक्षा की। टॉलीवुड का एक प्रतिनिधिमंडल फिल्मों की जल्द से जल्द शूटिंग शुरू करने के बारे में मुख्यमंत्री वाई एस जगन से विचार-विमर्श के लिए विजयवाड़ा पहुंचा। कल 125 नए मामले सामने आए और 34 लोगों को डिस्चार्ज कर दिया गया। कल तक कुल मामले : 3,843 , सक्रिय मामले : 1,381 , स्वस्थ हुए : 2,387 , मृत्यु : 75।


    • तेलंगाना : राज्य सरकार ने मृत लोगों पर कोरोना वायरस के लिए परीक्षण कराने के तेलंगाना उच्च न्यायालय के आदेश के खिलाफ उच्चतम न्यायालय में जाने का फैसला किया है। कुछ दिन पहले ही उच्च न्यायालय ने राज्य सरकार को सभी मृतकों का परीक्षण कराने के निर्देश दिए थे। 8 जून को कोविड-19 के कुल पुष्ट मामलों की संख्या 3,742 के स्तर पर थी। अभी तक 448 प्रवासी और विदेश से लौटे लोग जांच में पॉजिटिव पाए जा चुके हैं।


    पीआईबी द्वारा जांचे गए तथ्य


    एसजी/एएम/एमपी / एसके

    
    
    (Release ID: 1630580) Visitor Counter : 116
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam