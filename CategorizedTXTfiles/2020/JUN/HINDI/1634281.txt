      पेट्रोलियम एवं प्राकृतिक गैस मंत्रालय

      श्री धर्मेंद्र प्रधान ने ओडिशा के पारादीप में उत्पाद अनुप्रयोग और विकास केंद्र का उद्घाटन किया
      
      इसे आत्म-निर्भर ओडिशा की दिशा में एक महत्वपूर्ण कदम बताया

      Posted On: 25 JUN 2020 2:00PM by PIB Delhi

    पेट्रोलियम एवं प्राकृतिक गैस और इस्पात मंत्री श्री धर्मेंद्र प्रधान ने ओडिशा के मुख्यमंत्री श्री नवीन पटनायक के साथ आज वीडियो कांफ्रेंस के माध्यम से पारादीप में इंडियन ऑयल द्वारा स्थापित उत्पाद अनुप्रयोग और विकास केंद्र (पीएडीसी ) का उद्घाटन किया।


    इंडियन ऑयल ने पारादीप में अपनी रिफाइनरी और पेट्रोकेमिकल्स परिसर के पास ही 43 करोड़ रुपये पूंजी से उत्पाद अनुप्रयोग और विकास केंद्र (पीएडीसी ) की स्थापना की है। पीएडीसी में 4 प्रयोगशालाएं हैं , जिनके नाम पॉलिमर प्रोसेसिंग लैब , एनालिटिकल टेस्टिंग लैब , केमिकल एनालिसिस लैब और कैरेक्टराइजेशन लैब हैं। यह तकनीकी केंद्र ग्राहकों और नए निवेशकों की जरूरतों को पूरा करने के लिए 50 नवीनतम परिष्कृत प्लास्टिक परीक्षण और प्रसंस्करण उपकरणों से लैस है। पारादीप स्थित पीएडीसी को भारत सरकार के विज्ञान और प्रौद्योगिकी मंत्रालय के तहत वैज्ञानिक और औद्योगिक अनुसंधान विभाग (डीएसआईआर ) द्वारा एक अनुसंधान केंद्र के रूप में मान्यता मिली हुई है।


    उत्पाद अनुप्रयोग और विकास केंद्र (पीएडीसी ) प्लास्टिक के क्षेत्र में ओडिशा और उसके आसपास नए उद्यमी विकास के लिए उद्भवन केंद्र के रूप में कार्य करेगा। यह केंद्र प्लस्टिक के ढाले गए फर्नीचर , घर के सामान , सीमेंट , उर्वरक की पैकेजिंग के लिए जरूरी प्लास्टिक और बेबी डायपर , व्यक्तिगत सुरक्षा उपकरण , मास्क इत्यादि जैसी स्वास्थ्य देखरेख की चीजों जैसे प्लास्टिक के परिष्कृत सामानों के लिए उत्पाद और अनुप्रयोग विकास में ग्राहकों और निवेशकों को सहायता प्रदान करेगा। यह केंद्र पारादीप प्लास्टिक पार्क और बालासोर तथा खुर्दा जैसे अन्य क्लस्टरों के निवेशकों के लिए परीक्षण और विकासात्मक गतिविधियों को अंजाम देगा। केंद्र संयंत्र की स्थापना , मशीनरी और सामग्री के चयन के लिए हस्त गतिविधियों सहित संभावित और उभरते निवेशकों को आवश्‍यक उत्पाद और प्रक्रिया प्रशिक्षण प्रदान करेगा। पीएडीसी गुणवत्ता आश्वासन , शिकायतों का निवारण , ग्राहक को सहायता , मानदंड अध्ययन , नए और आला दर्जे के विकास और अनुप्रयोग विकास गतिविधियों को पूरा करेगा।


    श्री प्रधान ने इस अवसर पर कहा कि पूर्वी भारत आधारित राष्ट्रीय विकास को सुनिश्चित करने के मिशन पूर्वोदय के माननीय प्रधानमंत्री के दृष्टिकोण से उत्साहित केंद्र और ओडिशा सरकार ओडिशा के विकास को सुनिश्चित करने के लिए मिलकर काम कर रही हैं। उन्होंने कहा कि राज्य में पेट्रोकेमिकल , इस्पात , खनन एवं कोयला , एल्युमिनियम , पर्यटन , कपड़ा , कृषि उद्यमिता की अपार संभावनाएं हैं। उन्होंने कहा कि भारत सरकार ओडिशा के सभी क्षेत्रों में उद्यमशीलता को बढ़ावा देने के लिए प्रतिबद्ध है , जिससे बड़ी संख्या में रोजगार के अवसरों का सृजन होगा।


    ‘‘ आज उद्घाटन किया गया विश्व स्तरीय सुविधा केंद्र कच्चे माल की उपलब्धता सुनिश्चित करेगा , पेट्रोकेमिकल्स क्षेत्र में उद्यमियों को सुविधा प्रदान करेगा और संभावित तथा उभरते निवेशकों को प्रशिक्षण प्रदान करेगा। इस उत्कृष्ट केंद्र से ओडिशा के युवाओं , महिलाओं और कड़ी मेहनत करने वाले लोगों के लिए नए रोजगार और स्वरोजगार के कई अवसर पैदा करने में मदद मिलेगी। इससे राज्य के राजस्व में बढ़ोत्‍तरी होगी और अर्थव्यवस्था में भी तेजी आएगी। यह ओडिशा के विकास में मील का बड़ा पत्थर साबित होगा और यह ओडिशा को आत्म-निर्भर प्रदेश बनाने में बड़ा योगदान करेगा और फिर बाद में आत्म-निर्भर भारत की समग्र दृष्टि को साकार करने में योगदान देगा। ’’


    उत्पाद अनुप्रयोग और विकास केंद्र (पीएडीसी ) के उद्घाटन पर खुशी जाहिर करते हुए ओडिशा के मुख्यमंत्री श्री नवीन पटनायक ने कहा कि यह केंद्र न केवल नई सामग्री और नवीन अनुप्रयोगों को विकसित करने में महत्वपूर्ण भूमिका निभाएगा , बल्कि इससे निवेशकों को प्लास्टिक और पॉलिमर क्षेत्रों में विनिर्माण इकाइयां स्थापित करने में भी मदद मिलेगी। उन्होंने कहा कि आईओसीएल राज्य में प्लास्टिक और पॉलिमर उद्योग के विकास में एक सहयोगी के रूप में काम कर रहा है , और यह नया केंद्र इस क्षेत्र में नवाचार और उद्यमिता का समर्थन करेगा।


    कृपया लिंक देखें: \Downloads\WhatsApp Video 2020-06-25 at 13.14.02.mp4


    इस अवसर पर पेट्रोलियम एवं प्राकृतिक गैस मंत्रालय के सचिव श्री तरुण कपूर और आईओसीएल के अध्यक्ष श्री संजीव सिंह ने भी अपनी बात रखी। इस वर्चुअल समारोह में ओडिशा सरकार , पेट्रोलियम एवं प्राकृतिक गैस मंत्रालय और आईओसीएल के अधिकारियों ने भी भाग लिया।


    ***


    एसजी/एएम/एके /एसएस


    

    
    (Release ID: 1634281) Visitor Counter : 180
    
    
      Read this release in: English , Urdu , Marathi , Bengali , Manipuri , Punjabi , Odia , Tamil , Telugu