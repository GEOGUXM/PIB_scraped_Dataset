      गृह मंत्रालय

      गृह मंत्री श्री अमित शाह ने अरब सागर में आने वाले आसन्न चक्रवात से निपटने की तैयारी पर एनडीएमए, एनडीआरएफ, आईएमडी, भारतीय तटरक्षक के अधिकारियों के साथ समीक्षा बैठक की
      
      श्री शाह ने इस मुद्दे पर गुजरात, महाराष्ट्र के मुख्यमंत्रियों एवं दमन एवं दीव के प्रशासकों से बातचीत की
      
      गृह मंत्री ने आने वाले चक्रवात को देखते हुए सभी प्रकार की केंद्रीय सहायता का आश्वासन दिया

      Posted On: 01 JUN 2020 8:23PM by PIB Delhi

    केन्द्रीय गृह मंत्री श्री अमित शाह ने अरब सागर में आने वाले आसन्न चक्रवात से निपटने की तैयारी पर एनडीएमए , एनडीआरएफ , आईएमडी , भारतीय तटरक्षक के अधिकारियों के साथ एक उच्च स्तरीय समीक्षा बैठक की। इस चक्रवात से महाराष्ट्र, गुजरात और दमन एवं दीव के कुछ हिस्सों के प्रभावित होने की आशंका है।


    इससे पूर्व , भारत मौसम विज्ञान विभाग ने सूचना दी कि दक्षिण पूर्व एवं समीपवर्ती पूर्व मध्य अरब सागर एवं लक्षद्वीप क्षेत्र के ऊपर एक सुस्पष्ट निम्न दबाव क्षेत्र विक्षोभ में संकेंद्रित हो गया है और इसके अगले 12 घंटों के दौरान एक गहरे दबाव के रूप में तीव्र हो जाने और उसके 24 घंटों के बाद और तीव्र होकर पूर्व मध्य अरब सागर के ऊपर चक्रवाती तूफान के रूप में बदल जाने की बहुत संभावना है।


    बाद में , श्री शाह ने इस मुद्दे पर गुजरात के मुख्यमंत्री श्री विजय रुपाणी , महाराष्ट्र के मुख्यमंत्री श्री उद्धव ठाकरे एवं दादरा-नगर हवेली तथा दमन एवं दीव के प्रशासक श्री प्रफुल पटेल के साथ वीडियो कॉन्फ्रेंस के जरिये बैठक की। गृह मंत्री ने आने वाले तूफान को देखते हुए सभी प्रकार की केंद्रीय सहायता का आश्वासन दिया और उनसे इस स्थिति से निपटने के लिए अपेक्षित आवश्यकता एवं संसाधनों का विवरण देने को कहा।


    इस बीच , एनडीआरएफ ने पहले ही गुजरात में दो रिजर्व सहित 13 टीमें एवं महाराष्ट्र में 7 रिजर्व टीमों सहित 16 टीमों की तैनाती कर दी है जबकि दमन एवं दीव तथा दादर और नागर हवेली के लिए एक-एक टीम की तैनाती की गई। एनडीआरएफ निचले स्तर वाले तटीय क्षेत्रों से लोगों की निकासी के लिए राज्य सरकारों की सहायता कर रहा है।


    ****


    एसजी / एएम/एसकेजे / एसके

    
    
    (Release ID: 1628481) Visitor Counter : 189
    
    
      Read this release in: English , Punjabi , Urdu , Marathi , Bengali , Gujarati , Tamil , Telugu