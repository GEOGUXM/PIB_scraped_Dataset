      PIB Headquarters

      कोविड-19 पर पीआईबी का दैनिक बुलेटिन
      Posted On: 20 JUN 2020 7:00PM by PIB Delhi


    (बीते 24 घंटों में कोविड-19 से संबंधित जारी प्रेस विज्ञप्तियां, पीआईबी फील्ड कार्यालयों से इनपुट और पीआईबी द्वारा की गई तथ्यों की पड़ताल शामिल)


      * ठीक होने की दर बढ़कर 54.13 प्रतिशत हुई, बीते 24 घंटों में 9120 कोविड-19 मरीज स्वस्थ हो गए। अब तक 2,13,830 लोग ठीक हो चुके हैं।

      * कोविड-19 के कारण लौटे प्रवासियों की बड़ी संख्या वाले इलाकों में आजीविका के अवसर मुहैया कराने और सशक्त करने के लिए पीएम ने गरीब कल्याण रोजगार अभियान की शुरुआत की।
      * प्रधानमंत्री गरीब कल्याण पैकेज के तहत अब तक 42 करोड़ से ज्यादा गरीबों को 65,454 करोड़ रुपये की वित्तीय मदद मिल चुकी है।
      * केंद्र ने राज्यों को प्रभावी होम आइसोलेशन के लिए दिशानिर्देशों का पालन करने के लिए लिखा है।
      * कोविड-19 के गंभीर प्रतिकूल सामाजिक और आर्थिक प्रभाव को कम करने के लिए एआईआईबी भारत को 750 मिलियन डॉलर की मदद देगा।

    स्‍वास्‍थ्‍य एवं परिवार कल्‍याण मंत्रालय से कोविड-19 पर अपडेट: कुल 2,13,830 रोगी कोविड-19 से स्वस्थ हो चुके हैं; रिकवरी दर सुधर कर 54.13 प्रतिशत पर पहुंची


    पिछले 24 घंटों के दौरान, कोविड-19 के कुल 9,120 मरीज स्वस्थ हो चुके हैं। इस प्रकार, अब तक कुल 2,13,830 रोगी कोविड-19 से स्वस्थ हो चुके हैं। कोविड-19 रोगियों के बीच रिकवरी दर 54.13 प्रतिशत है। वर्तमान में, 1,68,269 सक्रिय मामले हैं और ये सभी सक्रिय चिकित्सा निगरानी में हैं। सरकारी प्रयोगशालाओं की संख्या बढ़कर 715 एवं निजी क्षेत्र के प्रयोगशालाओं की संख्या बढ़कर 259 (कुल 974) हो गई है। पिछले 24 घंटों के दौरान 1,89,869 नमूनों का परीक्षण किया गया है। इस प्रकार अभी तक कुल 66,16,496 नमूनों का परीक्षण किया जा चुका है।


    विस्तार से यहां पढ़ें: https://pib.gov.in/PressReleasePage.aspx?PRID=1632911


    प्रधानमंत्री ने कोविड-19 महामारी के चलते गांवों में लौटने वाले प्रवासी कामगारों को रोजगार और आजीविका के व्यापक अवसर उपलब्ध कराने के लिए 20 जून, 2020 को गरीब कल्याण रोजगार अभियान का शुभारम्भ किया


    प्रधानमंत्री श्री नरेंद्र मोदी ने आज व्यापक रोजगार एवं ग्रामीण सार्वजनिक कार्यों से संबंधित ‘गरीब कल्याण रोजगार अभियान’ का शुभारम्भ किया। इसका उद्देश्य कोविड-19 महामारी से प्रभावित बड़ी संख्या में घर वापस लौटने वाले प्रवासी कामगारों को सशक्त बनाना और अपने क्षेत्रों/गांवों में आजीविका के अवसर मुहैया कराना है। यह अभियान हमारे मजदूर भाइयों और बहनों, हमारे गांवों में रह रहे युवाओं, बहनों और बेटियों के लिए समर्पित है। उन्होंने कहा, इस अभियान के माध्यम से हमारा प्रयास है कि मजदूरों और कामगारों को उनके घर के निकट ही काम दिया जाए। प्रधानमंत्री ने घोषणा की कि गरीब कल्याण रोजगार अभियान के अंतर्गत स्थायी बुनियादी ढांचे के निर्माण के लिए 50,000 करोड़ रुपये की धनराशि खर्च की जाएगी। उन्होंने कहा कि गांवों में रोजगार, विविध कार्यों के विकास के लिए 25 कार्य क्षेत्रों की पहचान की गई है। ये 25 कार्य या परियोजनाएं गरीबों के लिए ग्रामीण आवास, पौधारोपण, जल जीवन मिशन के माध्यम से पेयजल के प्रावधान, पंचायत भवन, सामुदायिक शौचालय, ग्रामीण मंडी, ग्रामीण सड़कें, मवेशी घर जैसे अन्य बुनियादी ढांचे, आंगनवाड़ी भवन आदि से संबंधित हैं। प्रधानमंत्री ने कहा कि अभियान से ग्रामीण क्षेत्रों में आधुनिक सुविधाएं भी मिलेंगी।


    विस्तार से यहां पढ़ें: https://pib.gov.in/PressReleasePage.aspx?PRID=1632914


    गरीब कल्याण रोजगार अभियान के शुभारंभ के अवसर पर प्रधानमंत्री का पूरा संबोधन


    यहां पढ़ें: https://pib.gov.in/PressReleasePage.aspx?PRID=1632865


    सरकार अपने-अपने गांव लौट चुके प्रवासी श्रमिकों को रोजगार प्रदान करने के लिए मिशन मोड में काम कर रही है: श्री नरेंद्र सिंह तोमर


    केंद्रीय ग्रामीण विकास और पंचायती राज मंत्री श्री नरेंद्र सिंह तोमर ने कहा कि भारत और पूरा विश्‍व कोरोना महामारी के दौरान कई तरह की परेशानियों का सामना कर रहा है। जब लॉकडाउन घोषित हुआ, उस समय भी प्रधानमंत्री जी के मन में गांव-गरीब-किसान और मजदूर प्राथमिकता पर रहे। उन्होंने बताया कि गरीब कल्याण रोजगार अभियान छह राज्यों के 116 जिलों में कार्यान्वित होगा। केंद्र सरकार के 11 मंत्रालयों की विभिन्न योजनाओं के तालमेल से इसका कार्यान्‍वयन निचले स्तर तक होगा। यह अभियान 125 दिनों तक चलेगा, जिसके अंतर्गत प्रमुख रूप से 25 कार्य चिन्हित किए गए हैं। इसके परिणामस्वरूप रोजगार के अवसर बहुत तेजी से सृजित होंगे। अभियान के रूप में मिशन मोड पर लोगों को रोजगार उपलब्ध कराने का यह बड़ा कदम है।


    विस्तार से यहां पढ़ें: https://pib.gov.in/PressReleasePage.aspx?PRID=1632922


    प्रधानमंत्री गरीब कल्‍याण पैकेज – अब तक की प्रगति


    प्रधानमंत्री गरीब कल्‍याण पैकेज के अंतर्गत 42 करोड़ से ज्‍यादा गरीबों को 65,454 करोड़ की वित्‍तीय सहायता प्राप्‍त हुई है। पीएम-किसान की पहली किश्‍त के भुगतान के तौर पर 17,891 करोड़ रुपये की राशि 8.94 करोड़ लाभार्थियों के खातों में डाल दी गई। 20.65 करोड़ (100%) महिला जन धन खाता धारकों के लिए पहली किस्त के रूप में 10,325 करोड़ रुपये जमा किए गए। 20.62 करोड़ (100%) महिला जन धन खाता धारकों के लिए 10,315 करोड़ रुपये दूसरी किस्त के तौर पर जमा कराए गए। तीसरी किस्त के रूप में 10,312 करोड़ रुपये 20.62 करोड़ (100%) महिला जन धन खाता धारकों के लिए जमा कराए गए हैं। लगभग 2.81 करोड़ बुजुर्गों, विधवाओं और दिव्‍यांगों को दो किस्तों में कुल 2814.5 करोड़ रुपये वितरित किए गए। 2.3 करोड़ भवन और निर्माण श्रमिकों को 4312.82 करोड़ रुपये की वित्तीय सहायता प्राप्त हुई। अप्रैल और मई 2020 के लिए अब तक कुल 8.52 करोड़ पीएमयूवाई सिलेंडर वितरित किए जा चुके हैं। जून 2020 के लिए 2.1 करोड़ पीएमयूवाई सिलेंडर बुक किए गए। ईपीएफओ के 20.22 लाख सदस्यों ने ईपीएफओ खाते में से 5767 करोड़ रुपये तक की राशि के गैर-वापसी योग्य अग्रिम की ऑनलाइन निकासी का लाभ उठाया है। अब तक 36 राज्‍यों/केंद्रशासित प्रदेशों द्वारा 113 लाख मीट्रिक टन अनाज का उठान किया गया। अप्रैल 2020 के लिए 36 राज्‍यों/केंद्रशासित प्रदेशों के 74.03 करोड़ लाभार्थियों को कवर करते हुए 37.01 एलएमटी अनाज का वितरण किया जा चुका है। मई 2020 के लिए 72.83 करोड़ लाभार्थियों में 36.42 एलएमटी अनाज का वितरण किया जा चुका है और जून 2020 के लिए 27.18 करोड़ लाभार्थियों में 13.59 एलएमटी अनाज का वितरण किया जा चुका है।


    विस्तार से यहां पढ़ें: https://pib.gov.in/PressReleasePage.aspx?PRID=1632918


    केंद्र ने राज्यों को प्रभावी होम आइसोलेशन के दिशा–निर्देशों का पालन करने के लिए लिखा


    स्वास्थ्य एवं परिवार कल्याण मंत्रालय ने 10 मई 2020 को होम आइसोलेशन के संबंध में संशोधित दिशानिर्देश जारी किए हैं। निर्देशों के अनुसार, कोविड –19 के बहुत हल्के और पूर्व-लक्षण रोगी होम आइसोलेशन का विकल्प चुन सकते हैं बशर्ते उनके पास शौचालय की सुविधा के साथ खुद का एक कमरा हो और उसमें एक वयस्क परिचारक/देखभाल करने वाला हो। इसके अलावा, रोगी अपने स्वास्थ्य की निगरानी करने के लिए सहमत होगा और निगरानी टीमों द्वारा आगे की प्रक्रिया के लिए नियमित रूप से जिला निगरानी अधिकारी को अपने स्वास्थ्य की स्थिति की जानकारी देगा। स्वास्थ्य एवं परिवार कल्याण मंत्रालय ने राज्यों से अनुरोध किया है कि वे कोविड -19 महामारी के प्रसार को प्रभावी ढंग से रोकने के लिए जमीनी स्तर पर होम आइसोलेशन से जुड़े दिशानिर्देशों का कड़ाई से पालन सुनिश्चित करें।


    विस्तार से यहां पढ़ें: https://pib.gov.in/PressReleasePage.aspx?PRID=1632843


    रेपो रेट में कमी का लाभ बैंकिंग सेक्‍टर द्वारा ग्राहकों को देने पर सरकार की पैनी नजर है और भारत की विकास गाथा लिखने में धन सृजन करने वालों के योगदान की सदैव सराहना की है: वित्त मंत्री


    केंद्रीय वित्त मंत्री श्रीमती निर्मला सीतारमण ने कहा कि सरकार ने धन सृजन करने वालों के विशेष महत्व को सदैव रेखांकित किया है क्योंकि वे रोजगार के अवसर सृजित करते हैं और साथ ही देश में सामाजिक-आर्थिक विकास को बढ़ावा देने के लिए संसाधनों का सर्वोत्तम उपयोग भी करते हैं। वित्त मंत्री ने कहा कि व्यापार और उद्योग पर कोविड-19 महामारी के प्रतिकूल प्रभावों को कम करने के उद्देश्‍य से कारोबारियों के लिए 3 लाख करोड़ रुपये के गारंटी बि‍ना स्‍वत: ऋण देने की व्‍यवस्‍था के तहत ऋणों के वितरण पर करीबी नजर रखी जा रही है।


    विस्तार से यहां पढ़ें: https://pib.gov.in/PressReleasePage.aspx?PRID=1632724


    कोविड-19 से निपटने में सहयोग के लिए भारत सरकार और एआईआईबी ने 750 मिलियन डॉलर के समझौते पर हस्ताक्षर किए


    भारत सरकार और एशियन इन्फ्रास्ट्रक्चर इन्वेस्टमेंट बैंक (एआईआईबी) ने गरीब व कमजोर परिवारों पर कोविड-19 महामारी के प्रतिकूल प्रभावों को कम करने तथा प्रतिक्रिया को मजबूती देने हेतु भारत को सहायता प्रदान करने के लिए 750 मिलियन डॉलर के "कोविड-19 सक्रिय प्रतिक्रिया और व्यय


    सहायता कार्यक्रम" पर हस्ताक्षर किए। यह कार्यक्रम कोविड-19 के गंभीर व प्रतिकूल सामाजिक और आर्थिक प्रभाव को कम करने के लिए भारत सरकार को बजट समर्थन प्रदान करेगा। कार्यक्रम के प्राथमिक लाभार्थी गरीबी रेखा के नीचे वाले परिवार, किसान, स्वास्थ्य कार्यकर्ता, महिलाएं, महिला स्वयं-सहायता समूह, विधवा, दिव्यांगजन, वरिष्ठ नागरिक, कम वेतन पाने वाले लोग, विनिर्माण श्रमिक और अन्य कमजोर समूह होंगे।


    विस्तार से यहां पढ़ें: https://pib.gov.in/PressReleasePage.aspx?PRID=1632727


    कई बॉलीवुड सेलिब्रिटीज ने अंतर्राष्ट्रीय योग दिवस 2020 के लिए अपना समर्थन जताया


    अंतर्राष्ट्रीय योग दिवस 2020 सिर्फ एक दिन दूर है। चूंकि वर्तमान हालात में सामूहिक आयोजनों की सलाह नहीं दी गई है इसलिए आयुष मंत्रालय द्वारा छठा अंतर्राष्ट्रीय योग दिवस 2020 (आईडीवाई) परिवार के साथ घर पर मनाने के लिए 'घर पर योग, परिवार के साथ योग’ को प्रोत्साहित किया जा रहा है। लाखों लोगों ने पहले ही आईडीवाई-2020 का हिस्सा बनने के लिए अपनी प्रतिबद्धता जता दी है और आयुष मंत्रालय के लक्ष्यों में से एक लक्ष्य इन योग प्रदर्शनों में सामंजस्य प्राप्त करने का है। कई सेलिब्रिटीज और प्रभावशाली हस्तियों ने छठे अंतर्राष्ट्रीय योग दिवस में भाग लेने के लिए लोगों को प्रेरित करने वाले संदेश और विचार साझा किए हैं। इन सेलिब्रिटीज में अक्षय कुमार, अनुष्का शर्मा, मिलिंद सोमन और शिल्पा शेट्टी कुंद्रा जैसे प्रसिद्ध फिल्म अदाकार शामिल हैं।


    विस्तार से यहां पढ़ें: https://pib.gov.in/PressReleasePage.aspx?PRID=1632927


    केंद्रीय मंत्री डॉ. जितेन्द्र सिंह को देशभर के निजी चिकित्सकों से कोविड पर फीडबैक मिला


    डेढ़ घंटे से ज्यादा समय तक चले एक वेबिनार में, प्रमुख चिकित्सकों और चिकित्सा विज्ञान के विभिन्न क्षेत्रों के विशेषज्ञों ने चेन्नई, नई दिल्ली, मुंबई, नागपुर, पटना, कोटा, इरोड आदि जैसे विभिन्न भारतीय शहरों से अपनी राय रखी। बैठक की अध्यक्षता करते हुए डॉ. जितेन्द्र सिंह ने भारत की चिकित्सक बिरादरी की समय की मांग के अनुरूप खड़े होने और कोरोना के खिलाफ जंग को सफलतापूर्वक लड़ने के लिए सराहना की। उन्होंने कहा कि चिकित्सक बिरादरी के साथ-साथ भारत के स्वास्थ्य के बुनियादी ढांचे ने इस संकट के दौरान दुनिया को अपनी अंतर्निहित क्षमता और कम समय में खुद को फिर से खड़ा करने और समुदाय के लिए अपनी जिम्मेदारियों का सफलतापूर्वक निर्वहन करने की क्षमता को साबित किया।


    विस्तार से यहां पढ़ें: https://pib.gov.in/PressReleasePage.aspx?PRID=1632838


    डीएआरपीजी के सचिव, डॉ. के. शिवाजी ने भारतीय तकनीकी और आर्थिक सहयोग (आईटीईसी) के राष्ट्रीय सुशासन केंद्र (एनसीजीजी) की कोविड-19 पर दो दिवसीय कार्यशाला- अंतरराष्ट्रीय प्रशासनिक अधिकारियों के लिए महामारी में सुशासन प्रक्रियाएं- पर अपना समापन संबोधन दिया


    विस्तार से यहां पढ़ें: https://pib.gov.in/PressReleasePage.aspx?PRID=1632844


    पीआईबी फील्ड कार्यालयों से जानकारियां


      * अरुणाचल प्रदेश- अरुणाचल प्रदेश में कोविड-19 के 32 नए पॉजिटिव मामले मिले हैं। 13 मामले राजधानी क्षेत्र से, 10 चांगलांग, 8 पश्चिम कामेंग और 1 लोहित जिले से है।

      * मणिपुर- मणिपुर में सबसे ज्यादा नए पॉजिटिव केस उखरुल से 30 और तमेंगलोंग से 29 आए हैं। चुराचंदपुर जिले में सबसे ज्यादा 94 मामले हैं। इनमें से अधिकांश बाहर से लौटे हैं।
      * मिजोरम- राज्य में 184 नमूनों के परिणाम का इंतजार है। मिजोरम में कुल 140 पॉजिटिव मामले और 131 सक्रिय केस हैं।
      * नगालैंड- राज्य में प्रवेश करने वालों के लिए नगालैंड ने 'विशेष श्रेणी' एसओपी जारी की है। नए एसओपी में ड्यूटी के लिए आने वाले राज्य और केंद्र सरकार के कर्मचारी, कुशल श्रमिक, मैकेनिक, तकनीशियन और इंजीनियर शामिल हैं। अब तक कोविड-19 के लिए 8174 नमूनों की जांच की जा चुकी है। 6989 के परिणाम प्राप्त हुए और 1185 नमूनों की रिपोर्ट का इंतजार है।
      * सिक्किम- सिक्किम के सीएम ने अंतरराष्ट्रीय योग दिवस के अपने संदेश में लोगों से योग को अपनाने का अनुरोध किया है ताकि उनकी जीवनशैली में एक सकारात्मक बदलाव लाकर स्वस्थ, समृद्ध और सौहाद्रपूर्ण समाज बन सके।
      * चंडीगढ़- आयुष निदेशालय, स्वास्थ्य विभाग, गवर्नमेंट कॉलेज ऑफ योग एजुकेशन एंड हेल्थ के साथ मिलकर 21 जून 2020 को ऑनलाइन मोड में छठवां अंतरराष्ट्रीय योग दिवस मना रहे हैं। कोविड19 महामारी के कारण अंतरराष्ट्रीय योग दिवस घर पर मनाया जाएगा, इस साल कोई भी सामूहिक कार्यक्रम नहीं होगा। ऐसे में मंत्रालय इस साल लोगों को अपने घर पर परिवार के सदस्यों के साथ योग करने के लिए प्रोत्साहित कर रहा है।
      * पंजाब- कोविड-19 मरीजों के इलाज और चिकित्सा बिरादरी को नवीनतम तकनीकों से लैस करने में तेजी के लिए चिकित्सा शिक्षा और अनुसंधान विभाग पंजाब ने पीजीआई के साथ तालमेल किया है और मरीजों में स्टेरॉयड और प्लाज्मा थेरेपी की भूमिका पर बहुकेंद्रित अध्ययन शुरू किया है। पंजाब में एक विशेषज्ञ समूह का गठन किया गया जिसमें कोविड19 के मरीजों का इलाज कर रहे विशेषज्ञ फोन और वीडियो कॉन्फ्रेंस में नियमित रूप से मामलों पर चर्चा कर रहे हैं। विशेषज्ञ समूह में पीजीआईएमईआर, एम्स, यूएसए, यूके, कनाडा, डीएमसी लुधियाना और पंजाब के सभी तीनों राजकीय मेडिकल कॉलेज के डॉक्टर शामिल हैं।
      * हरियाणा- छठवें अंतरराष्ट्रीय योग दिवस से पहले हरियाणा के मुख्यमंत्री ने राज्य के लोगों से कोविड-19 महामारी के कारण घर पर ही परिवार के साथ योग करने का आग्रह किया है। मुख्यमंत्री ने कहा, 'जैसा कि हम जानते हैं कि कोविड-19 महामारी के कारण सभी को अपने घरों के अंदर ही रहना पड़ता है।' उन्होंने कहा कि योग कोई नई बात नहीं है बल्कि यह हमारी संस्कृति का अभिन्न अंग है और सभी को प्राचीन भारतीय शास्त्र का आजीवन अभ्यास करना चाहिए।
      * केरल- ऐसे कोविड-19 मरीजों की संख्या बढ़ी है जिनमें संक्रमण का कोई ज्ञात स्रोत नहीं है- 60 से अधिक मामलों ने राज्य सरकार को दुविधा में डाल दिया है। 8 लोगों की अब तक मौत हो चुकी है और बिना किसी ज्ञात स्रोत के सबसे ज्यादा मामले मलप्पुरम से मिले हैं। राजधानी में कल एक ऑटो रिक्शा ड्राइवर और उसके परिवार के दो सदस्यों के कोविड-19 पॉजिटिव मिलने के बाद स्वास्थ्य विभाग अलर्ट हो गया है क्योंकि इनके संपर्क का कोई ज्ञात स्रोत या ट्रवेल हिस्ट्री नहीं है। कोच्चि में एक पुलिस अधिकारी के पॉजिटिव मिलने के बाद हाई कोर्ट के एक जज भी सेल्फ-आइसोलेशन में चले गए हैं जो संपर्क सूची में थे। राज्य में कल एक ही दिन में सबसे ज्यादा 118 नए कोविड-19 केस सामने आए और एक दिन में सबसे ज्यादा 96 लोग स्वस्थ भी हो गए। अभी 1380 मरीजों का इलाज चल रहा है और विभिन्न जिलों में कुल 1,32,569 लोग निगरानी में हैं।
      * तमिलनाडु - पुदुचेरी में एक मास्क बनाने वाली कंपनी के 16 कर्मचारी कोविड-19 पॉजिटिव पाए गए हैं, जिससे केंद्रशासित प्रदेश में कुल आंकड़ा 338 पहुंच गया है। जेआईपीएमईआर परीक्षा को लेकर विद्यार्थी मुश्किल में हैं; 21 जून को चेन्नई में पीजी प्रवेश परीक्षा में शामिल होने वाले दूसरे जिलों के विद्यार्थियों के लिए ई-पास हासिल करने में मुश्किल आ रही है; कई लोगों को कोविड संक्रमण का डर है। कोविड-19 को फैलने से रोकने के लिए तमिलनाडु ने डाइन-इन छूट को रद्द कर दिया है, केवल 30 जून तक पैक किए भोजन की अनुमति होगी। डीजीई ने साफ कर दिया है कि कक्षा 10 के सभी छात्रों को अगली कक्षा में प्रमोट कर दिया जाएगा; अंकों में हेरफेर को लेकर स्कूल मिनिस्टर ने स्कूलों को चेतावनी दी है। कल 2115 नए केस, 1630 लोग ठीक हुए और 41 लोगों की मौत हो गई। अब तक कुल मामले 54449, सक्रिय मामले 23509, मौतें 666 और चेन्नई में सक्रिय मामलों की संख्या 16699 है।
      * कर्नाटक- राज्य सरकार ने नैदानिक मूल्यांकन और स्पर्शोन्मुख रोगियों के कोविड देखभाल केंद्रों में प्रवेश के लिए दिशानिर्देश जारी किए हैं। 8281 मरीजों में से केवल 36 को वेंटिलेटर की जरूरत पड़ी। राज्य सरकार ने कर्नाटक उच्च न्यायालय को बताया है कि 24 मार्च से अब तक राज्य में 1.2 लाख लॉकडाउन उल्लंघन हुए हैं। कर्नाटक ने सभी ग्राम पंचायतों को कवर करने के लिए खतरे वाले स्थानों पर बाढ़ की तैयारियां तेज कर दी हैं। कोविड के मामले 8,281 पहुंच गए, बेंगलुरु से सबसे ज्यादा मरीज आए हैं। कल 337 नए केस, 230 लोग ठीक हुए और 10 मौतें दर्ज की गईं। कुल सक्रिय मामले 2943, मौतें 124 और 5210 लोग अस्पताल से डिस्चार्ज हो गए।
      * आंध्र प्रदेश- राज्य के राज्यपाल बिस्वभूषण हरिचंदन ने लोगों से असीम सुख और अच्छे स्वास्थ्य लाभ के लिए योग का अभ्यास करने का आग्रह किया। सीएम ने 'वाईएसआर नेथना नेथम' के दूसरे चरण के कार्यान्वयन के लिए धनराशि जारी की, जिसका उद्देश्य राज्य के बुनकरों को वित्तीय सहायता प्रदान करना है। इस योजना के तहत प्रत्येक बुनकर परिवार को हर साल 24,000 रुपये की सहायता मिलेगी। कुल 376 नए मामले, 82 लोगों को अस्पताल से छुट्टी मिली और 4 की मौत हो गई। कुल मामले- 6230, सक्रिय मामले- 3069, ठीक हुए- 3065 और 96 लोगों की मौत हो गई।
      * तेलंगाना- कोविड-19 टेस्टिंग बढ़ाने के तेलंगाना स्वास्थ्य विभाग के फैसले को लेकर लोगों में उत्साह कम दिख रहा है। लोग परीक्षण के लिए नमूने देने से कतरा रहे हैं। पांच जिलों में 50 हजार टेस्ट करने का फैसला किया गया है, जिसमें तीन ऐसे जिले शामिल हैं जो जीएचएमसी सीमा के तहत आते हैं। 19 जून को कुल मामले- 6526, सक्रिय मामले- 2976, मौतें-198 और 3352 लोग ठीक हो गए।
      * महाराष्ट्र- राज्य में कोविड-19 के मरीजों की कुल संख्या 1,24,331 है। शुक्रवार शाम में ताजा रिपोर्ट के अनुसार 3827 नए मरीज बढ़े हैं। सक्रिय मामलों की संख्या 55,651 है। मुंबई में 1269 नए केस और 114 मौतें हुई हैं। बृहन्मुंबई महानगरपालिका ने कोविड मरीजों की बढ़ती संख्या को देखते हुए बायकुला में रिचर्ड्सन एंड क्रूड्स परिसर में 1000 बेड (जिसमें से 300 आईसीयू बेड हैं) का एक विशेष कोविड-19 अस्पताल तैयार किया है। इस महीने के अंत तक यह अस्पताल शुरू हो जाएगा।
      * गुजरात- पिछले 24 घंटों में आए 540 नए मामलों के साथ कोविड-19 के कुल केस की संख्या 26,198 पहुंच गई है। इसके अलावा नवीनतम रिपोर्ट के अनुसार 27 मरीजों की मौत हो गई, जिससे कुल मृतकों की संख्या 1619 हो गई।
      * राजस्थान- आज सुबह 158 नए मामले आए हैं, जिससे कोविड-19 मरीजों की कुल संख्या राज्य में बढ़कर 14,314 हो गई है जिसमें से 2860 सक्रिय केस हैं। राज्य में अब तक 11,121 मरीज ठीक हो चुके हैं जबकि 333 मौतें आज की तारीख तक हो चुकी हैं। ज्यादातर नए मामले धौलपुर जिले से हैं और उसके बाद जयपुर और भरतपुर हैं।
      * मध्य प्रदेश- राज्य में 156 नए कोविड-19 केस आए हैं, जिससे कुल आंकड़ा 11,582 पहुंच गया है। 9 और मौतों के साथ ही कुल मृतक संख्या 495 हो गई। इंदौर और भोपाल दोनों जिलों में 55 नए मामले आए हैं। भोपाल में सप्ताहांत लॉकडाउन चल रहा है। कोविड-19 महामारी के मद्देनजर शनिवार और रविवार को शहर में आवश्यक सामानों की दुकानों को छोड़कर बाकी सभी प्रतिष्ठान बंद रहते हैं।
      * छत्तीसगढ़- शुक्रवार को 70 नए कोविड-19 मामले सामने आए हैं, जिससे राज्य में पॉजिटिव केस 2018 हो गए हैं। इसमें से 703 सक्रिय मामले हैं।
      * गोवा- गोवा में 20 नए केस सामने आए हैं और कुल पॉजिटिव केस 725 हो गए हैं। इस समय राज्य में 607 सक्रिय मामले हैं।

    एसजी/एएम/एएस


    

    
    (Release ID: 1633095) Visitor Counter : 69
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam
    
    
    

*