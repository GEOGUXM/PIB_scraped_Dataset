      संस्‍कृति मंत्रालय

      राष्ट्रीय आधुनिक कला संग्रहालय 8 जून से 3 जुलाई 2020 तक ग्रीष्मकालीन कला कार्यक्रम “ऑनलाइन नैमिषा 2020” का आयोजन करेगा
      
      “ऑनलाइन नैमिषा 2020” कार्यक्रम के तहत चार कार्यशालाओं का आयोजन किया जाएगा

      Posted On: 07 JUN 2020 1:20PM by PIB Delhi

    राष्ट्रीय आधुनिक कला संग्रहालय ने 8 जून से 3 जुलाई 2020 तक ग्रीष्मकालीन कला कार्यक्रम “ऑनलाइन नैमिषा 2020” का आयोजन करने की घोषणा की है। इस महामारी की स्थिति में और लॉकडाउन के दौरान, संग्रहालय और सांस्कृतिक संस्थान हमेशा की तरह आगंतुकों और दर्शकों को सेवा प्रदान नहीं कर सकते हैं। इस स्थिति ने एनजीएमए को अपने दर्शकों तक पहुंचने के लिए नए क्षेत्रों और प्लेटफार्मों का पता लगाने के लिए प्रेरित किया। पिछले दो महीनों में एनजीएमए ने कई कार्यक्रमों और प्रदर्शनियों का वर्चुअल रूप में आयोजन किया है। तकनीकी विकास, ऐसे कार्यक्रमों को डिजिटल रूप से आयोजित करने का अवसर प्रदान करता है। इसलिए एनजीएमए अपने सबसे लोकप्रिय ग्रीष्मकालीन कला कार्यक्रम नैमिषा को डिजिटल रूप से आयोजित करने का प्रयास कर रहा है।


    महीने भर चलने वाला यह ऑनलाइन कार्यक्रम एनजीएमए, नई दिल्ली की एक पहल है जिसके अंतर्गत प्रतिभागियों को कलाकारों के साथ अभ्यास करने और उनसे सीखने का अवसर प्राप्त होता है। अपने दर्शकों से वर्चुअल रूप में संपर्क बढाने के लिए एनजीएमए द्वारा चार समावेशी कार्यशालाओं की योजना बनाई गई है। 1 जून को इन कार्यशालाओं की घोषणा का गर्मजोशी से स्वागत किया गया है और अब तक 600 से अधिक प्रतिभागियों के पंजीकरण प्राप्त हुए हैं। “ऑनलाइन नैमिषा 2020” कार्यक्रम में, 8 जून 2020 से 3 जुलाई 2020 तक चार कार्यशालाओं का आयोजन किया जाएगा। कार्यशालाओं के शीर्षक हैं - चित्रकला कार्यशाला, मूर्तिकला कार्यशाला, प्रिंटमेकिंग और इन्द्रजाल - द मैजिक ऑफ आर्ट (स्वतंत्रता को समझने के लिए अंतःविषय रचनात्मक कार्यशाला) । ऑनलाइन कार्यशाला सत्र दो समूहों में आयोजित किए जाएंगे।: समूह 1: 6 वर्ष से 15 वर्ष तक, समय : सुबह 11 बजे से 11.35 बजे तक और समूह 2: 16 वर्ष एवं इससे अधिक, उम्र की कोई उपरी सीमा नहीं, समय : 4.00 बजे शाम से 4.35 बजे तक।


    राष्ट्रीय आधुनिक कला संग्रहालय के महानिदेशक श्री अद्वैत चरण गरनायक ने कहा, " राष्ट्रीय आधुनिक कला संग्रहालय (एनजीएमए) के पहले महानिदेशक के रूप में, मैं इस बात में दृढ़ता से विश्वास करता हूं कि संग्रहालयों को वर्चुअल रूप में आम लोगों के लिए सुलभ बनाया जाना चाहिए। समर आर्ट 2020, संग्रहालय और इसकी गतिविधियों के साथ समाज के सभी वर्गों को जोड़ने की दिशा में उठाया गया एक कदम है। सोमवार से, मैं वरिष्ठ-कनिष्ठ कलाकारों के साथ आपकी स्क्रीन पर आपके पास पहुंचूंगा और हम सभी एक साथ कला रचना के लिए सीखने का प्रयास करेंगे। कार्यक्रम का शीर्षक नैमिषा एक पवित्र स्थान का प्रतिनिधित्व करता है जहां लोग अपनी श्रद्धा या भक्ति की पेशकश करते हैं। मेरा मानना ​​है कि एनजीएमए की गतिविधियों का दायरा, एक संस्था के रूप में विशेष रूप से शिक्षा के क्षेत्र में बढ़ाया जाना चाहिए और समाज के प्रत्येक वर्ग तक पहुंचने का प्रयास किया जाना चाहिए। "


    नैमिषा 2020 समर आर्ट प्रोग्राम से चयनित कलाकृतियों की प्रदर्शनी को जल्द ही सार्वजनिक रूप से देखने के लिए एनजीएमए के सांस्कृतिक मीडिया मंच एसओ –एचएएम पर वर्चुअल रूप में प्रदर्शित किया जाएगा।


    कार्यक्रमों /गतिविधियों का विवरण एनजीएमए की आधिकारिक वेबसाइट और फेसबुक पेज पर उपलब्ध होगा। अधिक अपडेट के लिए, कृपया देखें:


    एनजीएमए वेबसाइट http://ngmaindia.gov.in


    एनजीएमए, नयी दिल्ली फेसबुक पेज https://www.facebook.com/ ngmadelhi


    एनजीएमए ट्विटर https://twitter.com/ ngma_delhi


    **********


    एसजी / एएम / जेके

    
    
    (Release ID: 1630044) Visitor Counter : 343
    
    
      Read this release in: English , Urdu , Marathi , Bengali , Manipuri , Punjabi , Tamil , Telugu , Malayalam