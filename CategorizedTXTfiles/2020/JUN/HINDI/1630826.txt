      प्रधानमंत्री कार्यालय

      प्रधानमंत्री और इजराइल के प्रधानमंत्री बेंजामिन नेतन्याहू के बीच टेलीफोन पर बातचीत
      Posted On: 10 JUN 2020 9:49PM by PIB Delhi


    प्रधानमंत्री श्री नरेन्द्र मोदी ने आज इजराइल के प्रधानमंत्री महामहिम श्री बेंजामिन नेतन्याहू के साथ टेलीफोन पर बातचीत की। उन्होंने प्रधानमंत्री नेतन्याहू को हालिया पदभार ग्रहण करने के लिए अपनी हार्दिक बधाई दी और विश्वास व्यक्त किया कि प्रधानमंत्री नेतन्याहू के नेतृत्व और मार्गदर्शन के तहत भारत- इजराइल भागीदारी जारी रहेगी।


    दोनों नेताओं ने कोविड-19 वैश्विक महामारी के संदर्भ में भारत और इजराइल के बीच सहयोग के संभावित क्षेत्रों पर चर्चा की। इसमें टीका , चिकित्सा एवं जांच के क्षेत्र में अनुसंधान एवं विकास के प्रयास शामिल हैं। उन्होंने दोनों देशों के बीच विशेष टीमों के चल रहे आदान- प्रदान को बनाए रखने के लिए सहमति जताई और उन्होंने माना कि इस प्रकार के सहयोग का लाभ मानवता के व्यापक हित के लिए उपलब्ध कराया जाना चाहिए।


    दोनों नेताओं ने द्विपक्षीय एजेंडे के अन्य महत्वपूर्ण विषयों की समीक्षा की और सहमति जताई कि कोविड संकट के बाद की दुनिया कई क्षेत्रों में पारस्परिक रूप से लाभकारी साझेदारी के लिए और अधिक अवसर पैदा करेगी। विशेष रूप से उन्होंने स्वास्थ्य प्रौद्योगिकी , कृषि नवाचार , रक्षा सहयोग और सूचना प्रौद्योगिकी जैसे क्षेत्रों में पहले से ही मजबूत भारत और इजराइल के बीच सहयोग को विस्तार देने के लिए अपार संभावनाओं का आकलन किया।


    दोनों नेताओं ने बदलते वैश्विक परिदृश्य में उभरते अवसरों और चुनौतियों पर अपना आकलन साझा करने और एक-दूसरे से परामर्श करने के लिए नियमित तौर पर संपर्क बनाए रखने के लिए सहमति जताई।


    एसजी/एएम/एसकेसी


    

    
    (Release ID: 1630826) Visitor Counter : 113
    
    
      Read this release in: Punjabi , English , Urdu , Marathi , Bengali , Manipuri , Assamese , Gujarati , Odia , Tamil , Telugu , Kannada , Malayalam