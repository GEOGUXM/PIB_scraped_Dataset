      आयुष

      ‘अंतर्राष्ट्रीय योग दिवस 2020’ का पूर्वावलोकन 10 जून को डीडी न्यूज पर प्रसारित किया जाएगा
      Posted On: 09 JUN 2020 12:52PM by PIB Delhi


    आयुष मंत्रालय अंतर्राष्ट्रीय योग दिवस 2020 के पूर्वावलोकन के रूप में एक टेलीविजन कार्यक्रम की मेजबानी मोरारजी देसाई राष्ट्रीय योग संस्थान के सहयोग से करेगा जिसे 10 जून , 2020 को सायं 7 बजे से सायं 8 बजे तक डीडी न्यूज पर प्रसारित किया जाएगा। इसे आयुष मंत्रालय के फेसबुक पेज पर भी लाइव स्ट्रीम किया जाएगा।


    यह पूर्वावलोकन अंतर्राष्ट्रीय योग दिवस 2020 के लिए 10-दिवसीय आधिकारिक उलटी गिनती को अंकित या चिन्हित करेगा। केंद्रीय आयुष राज्य मंत्री श्री श्रीपद येसो नाईक , केंद्रीय पीएमओ राज्य मंत्री डॉ. जितेंद्र सिंह और भारतीय सांस्कृतिक संबंध परिषद के अध्यक्ष डॉ. विनय सहस्रबुद्धे इलेक्ट्रॉनिक माध्यम से राष्ट्र को संबोधित करेंगे। आयुष सचिव वैद्य राजेश कोटेचा इस अवसर पर उपस्थित होंगे।


    कोविड- 19 के कारण देश में मौजूदा स्वास्थ्य संबंधी आपात स्थिति को ध्‍यान में रखते हुए इस वर्ष अंतर्राष्ट्रीय योग दिवस को डिजिटल तरीके से अंतर्राष्ट्रीय स्तर पर मनाया जाएगा। कोरोना वायरस के अत्यधिक संक्रामक होने के मद्देनजर मंत्रालय लोगों को अपने-अपने घरों में ही योगाभ्यास करने के लिए प्रोत्साहित कर रहा है। प्रधानमंत्री श्री नरेन्‍द्र मोदी ने आम जनता के लिए एक वीडियो ब्लॉगिंग प्रतियोगिता ‘ मेरा जीवन , मेरा योग ’ की भी घोषणा की है।


    पूर्वावलोकन के बाद अगले 10 दिनों की अवधि के दौरान (यानी 11 जून 2020 से 20 जून , 2020 तक) डीडी भारती/डीडी स्पोर्ट्स पर आम योग प्रोटोकॉल पर प्रशिक्षण सत्र प्रात: 08:00 से प्रात: 08:30 बजे तक होंगे। ये देश के प्रमुख योग शिक्षण संस्थान मोरारजी देसाई राष्ट्रीय योग संस्थान , नई दिल्ली द्वारा आयोजित किए जाएंगे।


    योग गुरु स्वामी रामदेवजी , श्री श्री रविशंकरजी , सद्गुरु जग्गी वासुदेवजी , डॉ. एच.आर. नागेंद्रजी , श्री कमलेश पटेल जी (दाजी) , सिस्टर शिवानी और स्वामी भारत भूषणजी हमारे जीवन में योग के विशेष महत्व के बारे में विस्‍तार से बताएंगे। इसके साथ ही वे हमें यह भी बताएंगे कि कैसे हम योग का उपयोग रोग प्रतिरोधक क्षमता बढ़ाने और मानसिक स्वास्थ्य एवं आरोग्‍य को बेहतर करने में कर सकते हैं।


    मंत्रालय के गणमान्य जन भी लोगों को संबोधित कर कोविड-19 महामारी के मौजूदा कठिन समय में लोगों को अपने घर पर ही योग करने में सक्षम बनाने के लिए मंत्रालय द्वारा उठाए गए महत्वपूर्ण कदमों पर प्रकाश डालेंगे। एम्स के निदेशक , एआईआईए के निदेशक और एमडीएनआईवाई के निदेशक विशेषज्ञों के पैनल में शामिल होंगे।


    इस साल अंतर्राष्ट्रीय योग दिवस ऐसे समय में मनाया जाना है जब पूरी दुनिया संक्रामक कोविड - 19 की चपेट में है। हालां‍कि , यह तथ्‍य अत्‍यंत महत्वपूर्ण है कि योगाभ्यास के ‘ स्वास्थ्य बेहतर करने और तनाव को कम करने वाले ’ प्रभाव इस कठिन परिस्थिति में लोगों के लिए विशेष रूप से प्रासंगिक हैं। अत: अंतर्राष्ट्रीय योग दिवस-2020 पर सामाजिक दूरी के नियम का पालन करते हुए लोगों द्वारा अपने-अपने घरों में ही रहकर योग में भाग लेना और सीखना लाभप्रद रहेगा। आयुष मंत्रालय एवं कई अन्य हितधारक संस्थान अपने पोर्टल और फेसबुक , इंस्टाग्राम , ट्विटर और यूट्यूब सहित सोशल मीडिया हैंडल पर विभिन्न डिजिटल संसाधन उपलब्‍ध करा रहे हैं जिनका उपयोग लोग इस आयोजन हेतु स्‍वयं को तैयार करने के लिए कर सकते हैं। दुनिया भर में फैले योग के अनुयायी 21 जून को प्रात: 7 बजे एकजुटता दिखाएंगे और अपने-अपने घरों में ही रहकर आम योग प्रोटोकॉल के सामंजस्यपूर्ण योगाभ्‍यास में पूरे उत्‍साह के साथ भाग लेंगे।


    ***


    एसजी/एएम/आरआरएस- 6654


    

    
    (Release ID: 1630418) Visitor Counter : 318
    
    
      Read this release in: Marathi , Tamil , English , Urdu , Manipuri , Assamese , Punjabi , Odia , Telugu , Kannada , Malayalam