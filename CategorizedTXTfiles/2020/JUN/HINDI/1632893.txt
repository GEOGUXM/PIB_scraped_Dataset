      रक्षा मंत्रालय

      रक्षा मंत्री श्री राजनाथ सिंह मास्को में द्वितीय विश्व युद्ध के 75वें विजय दिवस परेड में भाग लेंगे
      Posted On: 20 JUN 2020 2:33PM by PIB Delhi


    रक्षा मंत्री श्री राजनाथ सिंह द्वितीय विश्व युद्ध में विजय की 75 वीं वर्षगांठ मनाने के लिए विजय दिवस परेड में भाग लेने हेतु 24 जून , 2020 को मास्को का दौरा करेंगे। इस परेड का आयोजन रूसी एवं अन्य मित्रवत लोगों की बहादुरी तथा किए गए बलिदान को सम्मानित करने के लिए किया जाता है। रूसी फेडेरेशन के रक्षा मंत्री श्री सर्गई शोइगु ने रक्षा मंत्री को विजय दिवस परेड में भाग लेने के लिए आमंत्रित किया है जिसे मूल रूप से 9 मई , 2020 को आयोजित किया जाना था लेकिन कोविड- 19 महामारी के कारण इसे स्थगित कर दिया गया था।


    इससे पृथक , तीनों सेनाओं की एक 75 सदस्यीय भारतीय सैन्य टुकड़ी पहले ही रूसी टुकड़ी एवं अन्य आमंत्रित टुकड़ियों के साथ विजय दिवस परेड में भाग लेने के लिए मास्को पहुंच चुकी है। विजय दिवस परेड में भाग लेने के लिए मार्चिंग टुकड़ी का नेतृत्व वीर सिख लाइट इंफैंट्री रेजीमेंट के एक मेजर रैंक के अधिकारी कर रहे हैं। इस रेजीमेंट ने द्वितीय विश्व युद्ध में बहादुरी से लड़ाई की थी तथा इसे अन्य वीरता पुरस्कारों के अतिरिक्त चार बटालियन सम्मान तथा दो मिलिट्री क्रास अर्जित करने का गौरव हासिल हो चुका है।


    विजय दिवस परेड में भारतीय सहभागिता द्वितीय विश्व युद्ध में रूस एवं अन्य राष्ट्रों द्वारा किए गए महान बलिदानों को श्रद्धांजलि अर्पित किए जाने के एक प्रतीक के रूप में होगी जिसमें भारतीय सैनिकों ने भी भाग लिया था और सर्वोच्च बलिदान दिया था। उल्लेखनीय है कि प्रधानमंत्री श्री नरेन्द्र मोदी ने विजय दिवस की 75 वीं वर्षगांठ के अवसर पर रूसी फेडेरेशन के राष्ट्रपति श्री व्लादीमीर पुतिन को बधाई दी थी और रक्षा मंत्री ने रूस के रक्षा मंत्री को विशेष संदेशों के जरिये बधाई दी थी। रक्षा मंत्री का दौरा भारत और रूस के बीच लंबे समय से चली आ रही विशेष एवं विशेषाधिकार प्राप्त रणनीतिक साझीदारी को सुदृढ़ बनायेगा।


    एसजी / एएम/एसकेजे

    
    
    (Release ID: 1632893) Visitor Counter : 141
    
    
      Read this release in: Punjabi , English , Urdu , Marathi , Manipuri , Bengali , Tamil , Telugu , Malayalam