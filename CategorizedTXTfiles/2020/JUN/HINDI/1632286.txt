      प्रधानमंत्री कार्यालय

      प्रधानमंत्री श्री नरेन्द्र मोदी और कनाडा के प्रधानमंत्री महामहिम जस्टिन ट्रूडो के बीच टेलीफोन पर बातचीत
      Posted On: 16 JUN 2020 10:27PM by PIB Delhi


    प्रधानमंत्री श्री नरेन्द्र मोदी ने कनाडा के प्रधानमंत्री महामहिम जस्टिन ट्रूडो के साथ टेलीफोन पर बातचीत की।


    दोनों नेताओं ने एक दूसरे को अपने देशों में कोविड- 19 महामारी से संबंधित परिस्थिति के बारे में जानकारी दी और स्वास्थ्य एवं आर्थिक संकट से निपटने के लिए अंतर्राष्ट्रीय सहयोग की संभावनाओं पर भी चर्चा की।


    दोनों ही नेता इस बात पर सहमत हुए कि कोविड- 19 के बाद की दुनिया में वैश्विक संवाद में मानवीय मूल्यों को आगे बढ़ाने समेत बेहतर कार्यों के लिए भारत – कनाडा साझेदारी एक अहम शक्ति बन सकती है।


    दोनों नेताओं ने विश्व स्वास्थ्य संगठन समेत बहुपक्षीय संस्थानों को मजबूत करने की आवश्यकता पर जोर दिया। इसके साथ ही उन्होंने स्वास्थ्य , सामाजिक , आर्थिक और राजनीतिक मुद्दों पर विभिन्न अंतर्राष्ट्रीय मंचों पर साथ मिलकर काम करने पर भी सहमति व्यक्त की।


    प्रधानमंत्री मोदी ने कनाडा के अधिकारियों द्वारा हाल के दिनों में कनाडा में भारतीय नागरिकों को दी गई सहायता और उनको वापस देश भेजने की सुविधा देने की सराहना की। इसी तरह , प्रधानमंत्री ट्रूडो ने कनाडा के नागरिकों की भारत से वापसी के लिए दी गई सुविधा पर भी प्रसन्नता व्यक्त की।


    दोनों नेताओं ने आने वाले दिनों में आपसी विचार-विमर्श को जारी रखने पर सहमति व्यक्त की। दोनों नेता इस बात पर सहमत थे कि लोकतांत्रिक मूल्यों के साथ जुड़ी बड़ी अर्थव्यवस्था के तौर पर भारत और कनाडा के बीच कई वैश्विक मुद्दों पर स्वाभाविक सामंजस्य है।


    एसजी/एएम/एसके

    
    
    (Release ID: 1632286) Visitor Counter : 30
    
    
      Read this release in: Bengali , English , Urdu , Marathi , Manipuri , Assamese , Punjabi , Gujarati , Odia , Tamil , Telugu , Kannada , Malayalam