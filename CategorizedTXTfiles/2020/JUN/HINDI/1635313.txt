      PIB Headquarters

      कोविड-19 पर पीआईबी का दैनिक बुलेटिन
      Posted On: 29 JUN 2020 6:53PM by PIB Delhi


      * स्वस्थ हुए और सक्रिय मामलों में आज अंतर 1,11,602 है।

      * कोविड-19 के 3,21,722 मरीज ठीक हो गए हैं। कोविड-19 मरीजों में ठीक होने की दर सुधरकर 58.67 प्रतिशत हो गई है। पिछले 24 घंटों में 12,010 कोविड-19 मरीज ठीक हुए हैं।
      * अब तक 83,98,362 कोविड-19 टेस्ट हो चुके हैं; कल 1,70,560 नमूनों की जांच की गई।
      * भारत के पास कोविड-19 के लिए समर्पित अब 1047 नैदानिक प्रयोगशालाएं हैं।
      * भारतीय खाद्य निगम के पास पर्याप्त मात्रा में अनाज का भंडार उपलब्ध है।

    ( बीते 24 घंटे में कोविड- 19 से संबंधित जारी प्रेस रिलीज , पीआईबी फील्ड कार्यालयों से मिली जानकारियां और पीआईबी द्वारा की गई तथ्यों की पड़ताल शामिल)


    स्‍वास्‍थ्‍य एवं परिवार कल्‍याण मंत्रालय से कोविड- 19 पर अपडेट : मरीजों की ठीक होने की दर बढ़कर 58.67% हुई , ठीक हुए मामलों और सक्रिय मामलों के बीच का अंतर बढ़कर 1,11,602 हुआ


    आज ठीक हुए मामलों और सक्रिय मामलों के बीच का अंतर बढ़कर 1,11,602 हो चुका है। अब तक, कोविड-19 के 3,21,722 रोगियों को ठीक किया जा चुका है। मरीजों के ठीक होने की दर में लगातार सुधार हो रहा है। कोविड-19 रोगियों की रिकवरी दर आज बढ़कर 58.67% तक पहुंच चुकी है। पिछले 24 घंटे के दौरान, कुल 12,010 कोविड-19 के रोगी ठीक हो चुके हैं। वर्तमान समय में, कुल 2,10,120 सक्रिय मामले हैं और सभी सक्रिय मामले चिकित्सा निगरानी के अंतर्गत हैं। कोविड-19 का परीक्षण करने के लिए नैदानिक ​​प्रयोगशालाओं की संख्या भारत में अब बढ़कर 1,047 हो गई हैं। इसमें सरकारी क्षेत्र की 760 और 287 निजी प्रयोगशालाएं शामिल हैं। पिछले 24 घंटे में जिन 11 प्रयोगशालाओं को शामिल किया गया है, उनमें सभी सरकार द्वारा संचालित हैं। परीक्षण किए जा रहे नमूनों की कुल संख्या में बढ़ता हुआ ट्रेंड दिख रहा है और इसने 83,98,362 आंकड़े को छू लिया है। कल 1,70,560 नमूनों का परीक्षण किया गया।


    विस्तार से यहां पढ़ें


    केंद्रीय गृह मंत्री श्री अमित शाह ने कहा , ' प्रधानमंत्री के नेतृत्व में पूरा देश कोरोना के खिलाफ लड़ाई में एक साथ खड़ा है '


    केंद्रीय गृह मंत्री श्री अमित शाह ने कहा है कि कोरोना के ख़िलाफ़ मोदी सरकार बहुत अच्छे ढंग से लड़ रही है और राजधानी दिल्ली में स्थिति नियंत्रण में है। एक समाचार एजेंसी के साथ साक्षात्कार में श्री अमित शाह ने कहा कि दिल्ली में अभी सामुदायिक संक्रमण की कोई स्थिति नहीं है और घबराने की कोई बात नहीं है। उन्होंने कहा कि आमतौर पर यह दिल्ली सरकार की ज़िम्मेदारी है कि वह कोविड से निपटने के लिए ज़रूरी कदम उठाए लेकिन उपमुख्यमंत्री के बयान कि दिल्ली की स्थिति खराब है और जुलाई के अंत तक राजधानी दिल्ली मे कोविड संक्रमित व्यक्तियों की संख्या 5.5 लाख हो जायेगी, के बाद भारत सरकार ने समन्वय के लिए काम शुरू किया। उन्होंने कहा कि आज टेस्टिंग ज्यादा होने के कारण संक्रमित की संख्या में इजाफा हो रहा है लेकिन इसके फायदे यह हैं कि जिन लोगों का टेस्ट हो गया है और जिनकी शिनाख्त कोरोना पॉजिटिव मरीज के रूप में हो गई है उन्हें आइसोलेशन में रखा जायेगा। श्री अमित शाह ने बताया कि जहां 14 जून को दिल्ली में 9,937 बेड्स उपलब्ध थे वहीं आज 30,000 बेड्स की व्यवस्था हो चुकी है। उन्होंने कहा कि दिल्ली के कंटेनमेंट जोन में घर-घर स्वास्थ्य सर्वे 30 जून तक पूरा हो जाएगा। इसके साथ ही सेरोलॉजिकल सर्वे भी शुरू हो गया है।


    विस्तार से यहां पढ़ें


    भारतीय खाद्य निगम के पास खाद्यान्न का पर्याप्त स्टॉक उपलब्ध ; एफसीआई ने जून तक कुल 388.34 एलएमटी गेहूं और 745.66 एलएमटी चावल की खरीद की


    भारतीय खाद्य निगम की 28 जून, 2020 की रिपोर्ट के अनुसार, एफसीआई के पास वर्तमान में 266.29 एलएमटी चावल और 550.31 एलएमटी गेहूं का स्‍टॉक है। अत: कुल 816.60 एलएमटी (लाख मीट्रिक टन) खाद्यान्‍न का स्टॉक उपलब्ध है (गेहूं और धान की मौजूदा खरीद को छोड़कर, जो अभी गोदाम तक नहीं पहुंचे हैं)। एनएफएसए और अन्य कल्याणकारी योजनाओं के तहत प्रत्‍येक महीने लगभग 55 एलएमटी खाद्यान्न की आवश्यकता होती है। लॉकडाउन से लेकर अब तक लगभग 138.43 एलएमटी खाद्यान्न का उठाव होने के साथ-साथ 4944 रेल रेक के माध्यम से इनकी ढुलाई हो चुकी है। रेल मार्ग के अलावा सड़कों और जलमार्गों से भी ढुलाई की गई। कुल 277.73 लाख मीट्रिक टन की ढुलाई की गई है। 14 जहाजों के माध्यम से 21,724 एमटी अनाज की ढुलाई की गई। कुल 13.47 एलएमटी खाद्यान्न की ढुलाई पूर्वोत्तर राज्यों में की गई है।


    विस्तार से यहां पढ़ें


    पीएम एफएमई योजना से 35,000 करोड़ रुपये का कुल निवेश होगा और 9 लाख कुशल और अर्ध कुशल रोजगार का सृजन होगा : हरसिमरत कौर बादल


    खाद्य प्रसंस्करण उद्योग मंत्री श्रीमती हरसिमरत कौर बादल ने कल “आत्मनिर्भर भारत अभियान” के एक भाग के रूप में पीएम फॉरमलाइजेशन ऑफ माइक्रो फूड प्रोसेसिंग एंटरप्राइजेज (पीएम एफएमई) योजना की शुरुआत की। केन्द्रीय मंत्री ने कहा कि योजना से कुल 35,000 करोड़ रुपये का निवेश होगा और 9 लाख कुशल और अर्ध-कुशल रोजगार सृजित होंगे और सूचना, प्रशिक्षण, बेहतर प्रदर्शन और औपचारिकता तक पहुंच के माध्यम से 8 लाख इकाइयों को लाभ होगा। इस अवसर पर योजना के दिशा-निर्देश जारी किए गए। उन्होंने कहा कि लगभग 25 लाख इकाइयों वाला असंगठित खाद्य प्रसंस्करण क्षेत्र 74 प्रतिशत रोजगार प्रदान करता है। इनमें से लगभग 66 प्रतिशत इकाइयां ग्रामीण क्षेत्रों में स्थित हैं और उनमें से करीब 80 प्रतिशत परिवार-आधारित उद्यम हैं जो ग्रामीण परिवारों की आजीविका में सहायता करते हैं और शहरी क्षेत्रों में कम से कम पलायन करते हैं। ये इकाइयां मोटे तौर पर सूक्ष्म उद्यमों की श्रेणी में आती हैं।


    विस्तार से यहां पढ़ें


    भारत का पहला मानव अंतरिक्ष मिशन ‘गगनयान‘ कोविड महामारी से प्रभावित नहीं होगा: डॉ. जितेंद्र सिंह


    केंद्रीय मंत्री डॉ. जितेंद्र सिंह ने कहा कि भारत के पहले मानव अंतरिक्ष मिशन ‘गगनयान‘ की शुरुआत कोविड महामारी से प्रभावित नहीं होगी और तैयारियां सही दिशा में आगे बढ़ रही हैं। पिछले एक वर्ष के दौरान भारतीय अंतरिक्ष अनुसंधान संगठन (इसरो) एवं अंतरिक्ष विभाग की महत्वपूर्ण उपलब्धियों और भविष्य के लिए कुछ महत्वपूर्ण मिशनों के बारे में चर्चा करते हुए डॉ. जितेंद्र सिंह ने कहा कि भले ही कोविड-19 महामारी के कारण रूस में चार भारतीय अंतरिक्षयात्रियों का प्रशिक्षण बाधित हो गया था, फिर भी इसरो के अध्यक्ष एवं वैज्ञानिक टीम का विचार है कि प्रशिक्षण कार्यक्रम एवं लॉन्च की डेडलाइन दोनों में ही एक ‘गुंजाइश’ रखी गई थी।


    विस्तार से यहां पढ़ें


    मिशन सागर: आईएनएस केसरी कोच्चि पहुंचा


    भारतीय नौसेना का जहाज केसरी 'मिशन सागर' के तहत दक्षिणी हिंद महासागर क्षेत्र में 55 दिनों की तैनाती के बाद कल कोच्चि पहुंचा। जहाज को एक विशेष 'कोविड राहत मिशन' पर तैनात किया गया था और इसने माले (मालदीव), पोर्ट लुइस (मॉरीशस), एंटिसिराना (मेडागास्कर), मोरोनी (कोमोरोस आइलैंड्स) और पोर्ट विक्टोरिया (सेशल्स) के बंदरगाहों पर स्थानीय प्रशासन को 580 टन खाद्य और अन्य जरूरी मेडिकल सामानों की मदद पहुंचाई। 14 सदस्यों की नौसेना चिकित्सा सहायता दल को भी मॉरीशस और कोमोरोस में 20-20 दिनों के लिए तैनात किया गया और पारस्परिक अनुभवों को साझा कर स्थानीय सरकारों को कोविड-19 का मुकाबला करने के लिए दीर्घकालिक रणनीति तैयार करने में मदद की गई।


    यहां पढ़ें


    पर्यटन मंत्रालय ने देखो अपना देश श्रृंखला के अंतर्गत ‘कोविड के दौरान सुरक्षित और जिम्मेदारीपूर्ण यात्रा और पर्यटन को खोलना: स्‍वास्‍थ्‍य देखभाल दृष्टिकोण’ शीर्षक से 39 वां वेबिनार प्रस्तुत किया


    देखो अपना देश वेबिनार श्रृंखला को आगे बढ़ाते हुए, पर्यटन मंत्रालय ने 27 जून 2020 को ‘कोविड के दौरान सुरक्षित और जिम्मेदारीपूर्ण यात्रा और पर्यटन को खोलना: स्‍वास्‍थ्‍य देखभाल दृष्टिकोण’ शीर्षक से अपना नवीनतम सत्र प्रस्‍तुत किया। देखो अपना देश श्रृंखला एक भारत, श्रेष्‍ठ भारत के अंतर्गत भारत की समृद्ध विविधता दिखाने का एक प्रयास है।


    विस्तार से यहां पढ़ें


    पीआईबी फील्ड कार्यालयों से मिली जानकारियां

      * पंजाब- पंजाब के स्वास्थ्य एवं परिवार कल्याण मंत्री ने कहा है कि पंजाब सरकार एक व्यवस्थित और योजनाबद्ध तरीके से कोरोना वायरस के खिलाफ लड़ाई लड़ रही है और उसका जोर स्वास्थ्य ढांचे को मजबूत करने पर है ताकि कोरोना महामारी का प्रभावी तरीके से मुकाबला किया जा सके। उन्होंने कहा कि राज्य सरकार महामारी से निपटने के लिए पुरजोर प्रयास कर रही है और पंजाब ही देश का वह पहला राज्य है जिसने हालात की गंभीरता को देखते हुए कर्फ्यू लगाया था।
      * हिमाचल प्रदेश- मुख्यमंत्री ने कहा कि राज्य में कोरोनावायरस को फैलने से रोकने में आशा कार्यकर्ता महत्वपूर्ण भूमिका निभा रहे हैं। उन्होंने कहा कि आशा कार्यकर्ताओं ने आईएलआई लक्षणों वाले लोगों की पहचान करके सक्रिय मामले पता करने के अभियान में एक सराहनीय कार्य किया है। उन्होंने बताया कि राज्य सरकार ने मार्च से जून के महीने तक प्रत्येक आशा कार्यकर्ता को 1000 रुपये प्रति माह का अतिरिक्त प्रोत्साहन प्रदान किया है। उन्होंने आगे कहा कि अब राज्य सरकार ने निर्णय लिया है कि जुलाई और अगस्त महीने के लिए आशा कार्यकर्ताओं को प्रति माह 2000 रुपये की प्रोत्साहन राशि प्रदान की जाएगी।
      * महाराष्ट्र- राज्य में इस समय कोविड-19 रोगियों की संख्या 1,64,626 है। रविवार को 5,493 नए रोगियों की पहचान की गई। 2,330 मरीज ठीक हो गए हैं जिससे कुल ठीक होने वाले मरीजों की संख्या बढ़कर 86,575 हो गई है। कुल सक्रिय मामले अभी 70,607 हैं। 4.51 प्रतिशत मृत्यु दर के साथ रविवार को राज्य में कुल मौतों का आंकड़ा 7429 पहुंच गया। राज्य में अब तक कुल 9,23,502 कोविड नमूनों का टेस्ट किया जा चुका है। मुंबई पुलिस ने निवासियों को अपने घर के 2 किमी के दायरे में ही गतिविधियां करने को कहा है। अब बिना उचित कारण के अपने घर से 2 किमी से ज्यादा दूरी पर कोई पाया जाता है तो उसके वाहन को जब्त कर लिया जाएगा। इस बीच, महाराष्ट्र सरकार ने आज कोविड-19 के लिए सबसे बड़ा प्लाज्मा थेरेपी ट्रायल शुरू किया है। सीएम ने कहा कि महाराष्ट्र देश का पहला ऐसा राज्य होगा जो ठीक हुए व्यक्ति के प्लाज्मा पर व्यापक परीक्षण करेगा। इस साल अप्रैल में पहला प्लाज्मा थेरेपी परीक्षण किया गया था, जिसके बाद केंद्र से और परीक्षण करने की अनुमति मांगी गई थी।
      * गुजरात- पिछले 24 घंटों के दौरान गुजरात में 624 नए पॉजिटिव मामले आए और 19 मौतें हो गईं। राज्य में मामले बढ़कर 31,397 हो गए हैं, जिसमें से 22,808 लोग ठीक हो गए और 1,809 मौतें हो गईं। यह लगातार दूसरा दिन है, जब राज्य में 600 से ज्यादा नए मामले सामने आए हैं। अहमदाबाद में 170 नए केस, जबकि 141 केस सूरत से आए हैं। राज्य में 6,780 सक्रिय मामलों में से 71 मरीजों की हालत नाजुक है और वे वेंटिलेटर पर हैं। गुजरात ने अब तक करीब 3.63 लाख परीक्षण किए हैं।
      * राजस्थान- आज कोविड-19 संक्रमण के 121 नए मामले सामने आए हैं। इससे राज्य में कोविड-19 केस का कुल आंकड़ा 17,392 हो गया है। सक्रिय मरीजों की कुल संख्या बढ़कर 3,372 हो गई है। आज तक ठीक हुए कुल लोगों की संख्या 13,618 है। कुल मौतें 402 हुई हैं। कुल 8 लाख नमूनों की अब तक जांच हो चुकी है।
      * मध्य प्रदेश- रविवार को 7795 नमूनों की जांच की गई, जिसमें से 211 नए पॉजिटिव केस आए और इस तरह राज्य में कोविड-19 केस का आंकड़ा 13,816 हो गया। इनमें से 10,084 लोग ठीक हो गए और 557 मौतें हुई हैं। ताजा रिपोर्ट के अनुसार इस समय राज्य में 13,186 सक्रिय मामले हैं। ज्यादातर नए मामले इंदौर, भोपाल, ग्वालियर और मुरैना से आए हैं। इंदौर में अब तक कुल 4615 केस आए और 222 मौतें हुई हैं। इसके बाद भोपाल में रविवार तक कुल 2740 केस आए हैं और 94 मौतें हुईं।
      * छत्तीसगढ़- रविवार को 84 नए कोविड-19 केस सामने आए हैं। राज्य में कोरोनावायरस के कुल मामले अब 2694 हो गए हैं, जिसमें से 619 सक्रिय केस हैं। 118 मरीजों को रविवार को छुट्टी दे दी गई, जिसके बाद कुल ठीक होने वालों की संख्या 2062 पहुंच गई।
      * गोवा- रविवार को 70 नए कोविड पॉजिटिव केस की पहचान की गई। इससे राज्य में कुल मामले 1198 हो गए। इनमें से 717 सक्रिय केस हैं। रविवार को 58 मरीज ठीक हो गए, जिससे कुल ठीक होने वालों की संख्या बढ़कर 478 पहुंच गई। आज तक राज्य में कुल 3 मौतें हुई हैं।
      * केरल- अज्ञात स्रोत से बढ़ते कोविड मामलों के बाद मलप्पुरम जिले के पोन्नानिटालुक में आज शाम 6 बजे से ट्रिपल लॉकडाउन लगाया गया है। अधिकारियों के अनुसार जिले के एडप्पल में दो डॉक्टरों में कोविड-19 की पुष्टि के बाद पता चला है कि उनके संपर्क में शिशुओं समेत 20 हजार से ज्यादा लोग आए हैं। एडप्पल की चार पंचायतों में संक्रमण फैलने के बाद पहले ही कंटेनमेंट जोन बना दिया गया है। 1500 लोगों की रैंडम टेस्टिंग की जाएगी। त्रावणकोर देवास्वम बोर्ड के तहत मंदिरों में भक्तों की यात्रा पर प्रतिबंध 30 जून के बाद भी जारी रहेगा। गल्फ क्षेत्र में केरल के 2 और लोगों की मौत के साथ यह आंकड़ा 287 हो गया है। कल 118 कोविड पॉजिटिव केस आए और विभिन्न जिलों में 2,015 मरीजों का इलाज चल रहा है।
      * तमिलनाडु- मुख्यमंत्री के साथ बैठक के दौरान तमिलनाडु स्वास्थ्य विशेषज्ञ समिति ने लॉकडाउन बढ़ाने की सिफारिश तो नहीं की लेकिन सरकार से आग्रह किया कि सबसे ज्यादा प्रभावित क्षेत्रों में केवल प्रतिबंध बढ़ाया जाए। बचाव अभियान के तहत गए जहाज आईएनएस जलाश्व में जगह की कमी के कारण तमिलनाडु के 44 समेत कुल 63 भारतीय मछुआरे ईरान में अब भी फंसे हुए हैं। वेल्लोर में 3 न्यायिक अधिकारियों और दो पुलिसकर्मियों का कोविड टेस्ट पॉजिटिव आया है। कल 3940 नए मामले आए, 1443 ठीक हो गए और 54 मौतें हुईं। कुल मामले 82,275 तथा सक्रिय केस 35656 और मौतें 1079 हुई हैं। चेन्नई में सक्रिय मामले 19877 हैं।
      * कर्नाटक- बड़ी संख्या में लोगों के क्वारंटीन नियमों का उल्लंघन करने के मद्देनजर राज्य सरकार एक ऐप विकसित करने पर काम कर रही है जो होम क्वारंटीन में मौजूद लोगों की गतिविधियों की जानकारी रखेगा। बीबीएमपी ने 1600 बिस्तरों की क्षमता वाले पांच और कोविड देखभाल केंद्रों को ध्यान में रखा है। छात्रों को ऑनलाइन शिक्षा प्रदान करने के लिए राज्य सरकार ने एक अस्थायी दिशानिर्देश तैयार किया है। विपक्ष के नेता सिद्धारमैया ने कर्नाटक में कोविड-19 के खर्चों पर श्वेत पत्र लाने की मांग की है। कल 1267 नए केस आए, 220 लोगों को छुट्टी मिल गई और 16 मौतें हुईं। कुल पॉजिटिव केस 13190, सक्रिय मामले 5472, मौतें 207 और 7507 लोग ठीक हो गए हैं।
      * आंध्र प्रदेश- कोविड-19 संकट के दौरान राज्य में एमएसएमई को सहायता देने के लिए दूसरे वित्तीय प्रोत्साहन के रूप में सीएम ने 512 करोड़ रुपये जारी किए; अप्रैल से जून तक तय बिजली शुल्क माफी की भी घोषणा की गई। राज्य ने 108 और 104 एंबुलेंस वाहनों को मंजूरी दी है ताकि आपात स्थिति में आवश्यक चिकित्सा सेवाएं प्रदान की जा सकें। 1 जुलाई से अत्याधुनिक सुविधाओं के साथ 1060 वाहन शुरू हो जाएंगे। पिछले 24 घंटों में 30,216 नमूनों की जांच के बाद 793 नए केस आए, 302 डिस्चार्ज हुए और 11 मौतें हुईं। 793 मामलों में से 81 अंतर-राज्यीय हैं और 6 विदेश से हैं। कुल मामले 13,891 और सक्रिय केस 7479 हैं। 6232 लोग डिस्चार्ज हो चुके हैं और 180 लोगों की मौत हो गई है।
      * तेलंगाना- स्वास्थ्य मंत्री ई. राजेंदर ने कहा कि हैदराबाद एक कॉस्मोपॉलिटन सिटी है इसलिए यहां दिल्ली और मुंबई की तरह मामले बढ़ रहे हैं; अगर आवश्यक हुआ तो कुछ जगहों पर लॉकडाउन लगाया जाएगा। तेलंगाना के सीएम ने उन क्षेत्रों पर ज्यादा ध्यान देने की सलाह दी है, जहां मामले बढ़ रहे हैं। उन इलाकों में और टेस्ट किए जाएंगे। तेलंगाना के गृह मंत्री मोहम्मद महमूद अली का कोविड-19 टेस्ट पॉजिटिव आया है। कुल मामले 14419 आए, सक्रिय मामले 9 हजार हैं और 241 लोगों की मौत हो गई। कुल 5172 लोग ठीक हो गए हैं।
      * अरुणाचल प्रदेश- राज्य के सीएम ने ट्वीट किया है कि सैनिक स्कूल ईस्ट सियांग के लिए शैक्षणिक सत्र 2021-22 से गर्ल कैडेटों का प्रवेश जल्द शुरू होगा।
      * असम- स्वास्थ्य मंत्री हेमंत बिस्व सरमा ने ट्वीट किया है कि राज्य सरकार ने गुवाहाटी शहर में 31 कोविड केयर सेंटर और 12 अस्पतालों में स्वाब संग्रह की सुविधा स्थापित की है।
      * मणिपुर- संयुक्त राष्ट्र विकास कार्यक्रम (यूएनडीपी) के साथ साझेदारी में पर्यावरण एवं जलवायु परिवर्तन निदेशालय द्वारा मणिपुर प्रेस क्लब इंफाल में मीडियाकर्मियों को फेसमास्क वितरित किए गए।
      * मेघालय- मेघालय सरकार ने फैसला किया है कि गुवाहाटी से लगती मेघालय की सीमाओं वाले जैसे- जोराबाट, बिरनीहाट से खानापार तक के इलाकों में लॉकडाउन होगा क्योंकि असम में कोविड19 के मामले तेजी से बढ़े हैं। अंतर-राज्यीय आवाजाही आगे भी प्रतिबंधित रहेगी। डीसी अपने हिसाब से आवश्यक आदेश जारी करेंगे।
      * मिजोरम- मिजोरम में 6 और कोविड-19 मरीज ठीक हो गए। अब कुल सक्रिय मामले 90 हैं जबकि 61 लोगों को डिस्चार्ज किया जा चुका है।
      * नगालैंड- नगालैंड में 4 और कोविड-19 पॉजिटिव मरीज ठीक हो गए हैं। इनमें से 3 दीमापुर से और एक कोहिमा से है। नगालैंड में ठीक हुए कुल लोगों की संख्या 168 हो गई है। सक्रिय मामले 266 हैं।

    एसजी/एएम/एएस


    

    
    (Release ID: 1635313) Visitor Counter : 46
    
    
      Read this release in: English , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam
    
    
    

*