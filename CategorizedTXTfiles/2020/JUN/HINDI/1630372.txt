      PIB Headquarters

      कोविड-19 पर पीआईबी का दैनिक बुलेटिन
      Posted On: 08 JUN 2020 6:18PM by PIB Delhi


    (पिछले 24 घंटे में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल है)


    ● कल 5,137 लोगों के स्वस्थ होने के साथ कोविड-19 के ठीक होने वाले मरीजों की कुल संख्या 1,24,430 के स्तर पर पहुंच गई और सुधार की दर 48.49 प्रतिशत हो गई है।


    ● अब सक्रिय मामलों की कुल संख्या 1,24,981 है।


    ● स्वास्थ्य सचिव ने ऐसे चिह्नित जिलों के प्रशासनिक और स्वास्थ्य अधिकारियों के साथ संवाद किया , जहां कोविड-19 के मामलों में बढ़ोतरी देखने को मिल रही है।


    ● भारतीय नौसेना ने ईरान से भारतीय नागरिकों को निकालने का काम शुरू कर दिया है।


    ● डीएसटी ने कोविड-19 पर केन्द्रित स्वास्थ्य और जोखिम संबंधी संचार कार्यक्रम ‘ यश ’ पर सूचना विवरणिका जारी कर दी है।


    स्वास्थ्य एवं परिवार कल्याण मंत्रालय से कोविड- 19 पर प्राप्त अपडेट ; स्वास्थ्य सचिव ने कुछ चुने हुए जिलों के जिला मजिस्ट्रेटों , निगम आयुक्तों , मुख्य चिकित्सा अधिकारियों के साथ बातचीत की जहां कोविड- 19 के मामलों में बढ़ोतरी हुई है


    स्वास्थ्य सचिव सुश्री प्रीति सूदन ने उन 10 राज्यों के 38 जिलों की 45 नगर पालिकाओं/नगर निगमों के जिला कलेक्टरों , निगम आयुक्तों , मुख्य चिकित्सा अधिकारियों , जिला अस्पतालों के अधीक्षकों और मेडिकल कॉलेज के प्राध्यापकों के साथ उच्चंस्तरीय समीक्षा बैठक की जहां कोविड- 19 के मामलों में बढ़ोतरी हुई है। ये जिले निम्नलिखित राज्यों/संघ शासित प्रदेशों से हैं: महाराष्ट्र , तेलंगाना , तमिलनाडु , राजस्थान , हरियाणा , गुजरात , जम्मू और कश्मीर , कर्नाटक , उत्तराखंड और मध्य प्रदेश। जिन मुख्य मुद्दों पर चर्चा की गई , उनमें घनी आबादी वाले शहरी क्षेत्रों , जिन क्षेत्रों में सार्वजनिक सुविधाएं साझा की जाती थीं उनमें व्यापक संक्रमण ; घर-घर सर्वेक्षण का महत्व ; त्वरित जांच के बाद त्वरित एकांतवास और मामलों का नैदानिक प्रबंधन और नियंत्रण रणनीति को कार्यान्वित किया जाना है।


    जिन क्षेत्रों पर निरंतर ध्यान देने की आवश्यकता है , उनमें समय पर पता लगाने के लिए घर-घर जाकर सर्वेक्षण करना शामिल है ; सर्वेक्षण टीमों में बढ़ोतरी ; कुशल एम्बुलेंस प्रबंधन ; अस्पतालों और बिस्तर प्रबंधन में गंभीर रोगियों को पहले चिकित्सा देने की विधि ; बारी-बारी से 24x7 टीमों के माध्यम से अस्पताल में भर्ती मामलों का नैदानिक प्रबंधन ताकि मृत्यु दरों में कमी सुनिश्चित की जा सके। उन्हें यह भी सलाह दी गई कि प्रयोगशालाएं जांच के परिणाम समय पर प्रदान करें ताकि संक्रमण की जल्द पहचान हो सके और समय पर इलाज किया जा सके। अब तक कुल 1 , 24 , 430 लोग ठीक हो चुके हैं। पिछले 24 घंटों में 5 , 137 मरीज ठीक हुए। इसके साथ ही इलाज के बाद स्वस्थ होने वाले मरीजों की दर 48 . 49 प्रतिशत हो गई है। सक्रिय मामलों की कुल संख्या अब 1 , 24 , 981 है।


    अधिक जानकारी के लिए पढ़ें


    लॉकडाउन के दौरान 3965 रेल रेकों के जरिये करीब 111 . 02 एलएमटी खाद्यान्न उठाया गया


    चूंकि 24 मार्च , 2020 को लॉकडाउन की घोषणा की गई थी , इसलिए लगभग 111.02 एलएमटी खाद्यान्न उठाया गया और उसे 3965 रेल रेकों के जरिये पहुंचाया गया। रेल मार्ग के अलावा , सड़कों और जलमार्गों के रास्ते भी इसे पहुंचाया गया। कुल 234.51 एलएमटी खाद्यान्न पहुंचाया गया। 13 जहाजों के जरिये 15,500 मीट्रिक टन अनाज ले जाया गया। कुल 11.30 एलएमटी खाद्यान्न को पूर्वोत्तर राज्यों में पहुंचाया गया है। आत्मगनिर्भर भारत पैकेज के तहत , भारत सरकार ने निर्णय लिया है कि लगभग 8 करोड़ प्रवासी मजदूरों , फंसे हुए और जरूरतमंद परिवारों को 8 एलएमटी खाद्यान्न उपलब्ध कराया जाएगा , जो एनएफएसए या राज्य योजना पीडीएस कार्ड के अंतर्गत नहीं आते हैं। सभी प्रवासियों को प्रति व्यक्ति 5 किलोग्राम खाद्यान्न मई और जून के महीने में मुफ्त में वितरित किया जा रहा है। राज्यों और संघ शासित प्रदेशों ने 4.42 एलएमटी खाद्यान्न उठाया है और 20.26 लाख लाभार्थियों को 10,131 मीट्रिक टन खाद्यान्न वितरित किया है। भारत सरकार ने 1.96 करोड़ प्रवासी परिवारों के लिए 39,000 मीट्रिक टन दालों की भी मंजूरी दी।


    अधिक जानकारी के लिए पढ़ें


    " समुद्र सेतु" - भारतीय नौसेना , ईरान इस्लामी गणतंत्र से नागरिकों को स्वदेश लायेगी


    भारतीय नौसेना ने भारतीय नागरिकों को वापस लाने के लिए 08 मई , 2020 से ऑपरेशन समुद्र सेतु शुरू किया था। भारतीय नौसेना के जहाजों , जलाश्व और मगर ने पहले ही मालदीव और श्रीलंका से 2874 नागरिकों को कोच्चि और तूतीकोरिन बंदरगाहों तक पहुंचाया है। समुद्र सेतु के अगले चरण में , भारतीय नौसेना का जहाज शार्दुल 08 जून 2020 को ईरान इस्लामी गणतंत्र के बंदर अब्बास बंदरगाह से भारतीय नागरिकों को लेकर पोरबंदर , गुजरात के लिए रवाना होगा। ईरान इस्लामी गणतंत्र स्थित भारतीय मिशन , भारतीय नागरिकों की सूची तैयार कर रहा है जिन्हें आवश्यक मेडिकल स्क्रीनिंग के बाद यात्रा की सुविधा प्रदान की जायेगी।


    अधिक जानकारी के लिए पढ़ें


    मिशन सागर - आईएनएस केसरी पोर्ट विक्टोरिया , सेशेल्स पहुंचा


    मिशन सागर के तहत , भारतीय नौसेना का जहाज केसरी 07 जून , 2020 को पोर्ट विक्टोरिया , सेशेल्स पहुंचा। इस कठिन समय में भारत सरकार कोविड- 19 महामारी से निपटने के लिए मित्र देशों को सहायता प्रदान कर रही है। इसके तहत आईएनएस केसरी सेशेल्स के लोगों के लिए कोविड से संबंधित आवश्यक दवाओं की खेप लेकर पहुंचा है।


    अधिक जानकारी के लिए पढ़ें


    ऑपरेशन समुद्र सेतु – आईएनएस जलाश्व 700 भारतीय नागरिकों को लेकर मालदीव से तूतीकोरिन पहुंचा


    भारतीय नौसेना द्वारा ‘ ऑपरेशन समुद्र सेतु ’ के लिए तैनात किया गया आईएनएस जलाश्व माले , मालदीव से 700 भारतीय नागरिकों को लेकर 07 जून , 2020 को तूतीकोरिन बंदरगाह पहुंच गया। वंदे भारत मिशन के तहत अब तक आईएनएस जलाश्व मालदीव और श्रीलंका से 2672 भारतीय नागरिकों को भारत ला चुका है।


    अधिक जानकारी के लिए पढ़ें


    डीएसटी ने कोविड- 19 पर केंद्रित स्वास्थ्य और जोखिम संबंधी संचार कार्यक्रम पर सूचना विवरणिका जारी की


    राष्ट्रीय विज्ञान एवं प्रौद्योगिकी संचार परिषद (एनसीएसटीसी) , विज्ञान एवं प्रौद्योगिकी विभाग (डीएसटी) ने हाल ही में स्वास्थ्य एवं जोखिम संबंधी संचार पर शुरू किए गए कार्यक्रम ' कोविड- 19 पर केंद्रित विज्ञान एवं स्वास्थ्य पर जागरूकता का वर्ष (वाईएएसएच) ' के लिए सूचना विवरणिका (ब्रोशर) जारी की है। इस विवरणिका में विशेष रूप से कोविड- 19 महामारी की वजह से उत्पन्न जोखिमों , संकटों , आपदाओं और अनिश्चितताओं के मुद्दों को हल करने के लिए देश में इस तरह के बड़े कार्यक्रम की उत्पत्ति और आवश्यकता के बारे में जानकारी दी गई है। यह कार्यक्रम मौजूदा और भावी चुनौतियों से निपटने की बेहतर तैयारी के लिए विज्ञान और स्वास्थ्य को लेकर लोगों की समझ और जागरूकता बढ़ाने पर केंद्रित है।


    अधिक जानकारी के लिए पढ़ें


    भारतीय वायुसेना ने पृथक परिवहन के लिए स्वदेशी हवाई बचाव पोड (अर्पित) को शामिल किया


    भारतीय वायुसेना ने पृथक परिवहन के लिए स्वदेशी हवाई बचाव पोड (अर्पित) का विकास और निर्माण किया है। इस पोड का उपयोग ऊंचाई वाले क्षेत्रों , अलग-थलग स्थानों तथा दूरदराज के क्षेत्रों से कोविड- 19 सहित गंभीर संक्रामक रोगियों को निकालने के लिए किया जाएगा। दरअसल कोविड- 19 को महामारी घोषित किये जाने के बाद हवाई यात्रा के दौरान कोविड- 19 के रोगियों से संक्रमण फैलने के खतरे से निपटने के लिए अलग किस्म की निकासी व्यवस्था की आवश्यकता महसूस की गई। सबसे पहले प्रोटोटाइप को विकसित किया गया , जिसमें बाद में कई बदलाव किये गए। प्रधानमंत्री के ' आत्मनिर्भर भारत ' आह्वान का समर्थन करते हुए इस हवाई बचाव पोड को बनाने में केवल स्वदेशी सामग्री का उपयोग किया गया है। इसे विकसित करने में सिर्फ साठ हजार रुपये की लागत आई है , जो साठ लाख रुपये तक की लागत वाली आयातित प्रणालियों की तुलना में बहुत कम है।


    अधिक जानकारी के लिए पढ़ें


    3 डी एंटीमाइक्रोबियल फेस-शील्ड्स के उत्पादन एवं व्यावसायीकरण के लिए एनआईपीईआर गुवाहाटी और हिंदुस्तान एंटीबायोटिक्स लिमिटेड के बीच करार


    औषध विभाग के तहत राष्ट्रीय औषधीय शिक्षा एवं अनुसंधान संस्थान (एनआईपीईआर) गुवाहाटी ने कोविड संक्रमण के घातक प्रसार से बचाव के लिए कई नए तरह के व्यक्तिगत सुरक्षा उपकरण (पीपीई) विकसित किए हैं। एनआईपीईआर गुवाहाटी ने पुणे के हिंदुस्तान एंटीबायोटिक लिमिटेड एचएएल , ( औषध विभाग के तहत एक सार्वजनिक उपक्रम) के साथ 3 डी रोगाणुरोधी फेस शील्ड के बड़े पैमाने पर औद्योगिक विनिर्माण और व्यावसायीकरण के लिए एक समझौता ज्ञापन पर हस्ताक्षर किए हैं। एनआईपीईआर गुवाहाटी ने नई दिल्ली स्थित भारतीय पेटेंट कार्यालय , में अपने 3 डी प्रिंटेड एंटीमाइक्रोबियल फेस-शील्ड्स के लिए भारतीय डिजाइन के पेटेंट और प्रोविजनल पेटेंट के लिए भी आवेदन किया है।


    अधिक जानकारी के लिए पढ़ें


    पर्यटन मंत्रालय ने ‘ देखो अपना देश ’ श्रृंखला के तहत 29 वें वेबिनार के माध्यम से ‘ मध्य प्रदेश के अनोखे वन्य जीवन ’ की एक आभासी सफारी की प्रस्तुति दी


    इस वेबिनार के द्वारा दुनिया के सबसे जैव विविधता वाले समृद्ध हॉटस्पॉट में से एक का व्यापक वर्चुअल सफारी अनुभव प्रदान किया गया: मध्य प्रदेश राज्य , जिसे अतुल्य भारत के हृदय के रूप में भी जाना जाता है। कोविड- 19 का पर्यटन पर पड़ने वाले प्रभावों को ध्यान में रखते हुए , मध्य प्रदेश सरकार ने पर्यटन के लिए किराये वाले कारवां वाहनों की एक व्यवस्था की है जिसमें बिस्तर , फ्रिज और अन्य आवश्यक वस्तुओं की सभी सुविधाएं मौजूद हैं जिससे लोगों को सामाजिक दूरी का पालन करते हुए अपनी यात्राओं के लिए होटलों में रहने की आवश्यकता न हो और वे इन वाहनों को किराए पर प्राप्त कर सकें।


    अधिक जानकारी के लिए पढ़ें


    पीआईबी के क्षेत्रीय कार्यालयों से मिली जानकारियां


    • केरल : आज दोपहर एक 43 वर्षीय महिला की मृत्यु के साथ केरल में कोविड-19 से मरने वालों की संख्या 17 हो गई। इस महिला का थ्रिसूर मेडिकल कॉलेज में इलाज चल रहा था। इसके अलावा राज्य की स्वास्थ्य मंत्री के. के. शैलजा ने कहा कि कोविड-19 के सामुदायिक प्रसार को रोकना राज्य सरकार की शीर्ष प्राथमिकता है। इस दिशा में लोगों का सहयोग और सरकार के दिशा-निर्देशों का सख्ती से पालन काफी महत्वपूर्ण है। उन्होंने यह संकेत भी किया कि वर्तमान में राज्य में संपर्क के माध्यम से बीमारी के प्रसार का स्तर 10 और 15 प्रतिशत के बीच बना हुआ है। कोझिकोड और पथनमथिट्टा में क्वारंटाइन में चल रहे दो लोगों की मृत्यु हो गई। कोविड परीक्षण के लिए उनके नमूने ले लिए गए हैं। दुबई पहुंचे केरल के एक व्यक्ति की वायरस से आज यूएई में मृत्यु हो गई। राज्य में कोविड से एक व्यक्ति की मृत्यु हो गई और 107 पॉजिटिव मामले दर्ज किए गए थे। 1,095 मरीजों का अभी तक उपचार चल रहा है।


    • तमिलनाडु : मुख्यमंत्री ने कहा , ‘ तमिलनाडु में स्वस्थ होने की दर पूरे भारत में सबसे ज्यादा रही है , जबकि पूरी दुनिया की तुलना में यहां सबसे कम मृत्यु दर्ज की गईं। ’ कोविड-19 के मामलों में बढ़ोतरी के कारण तमिलनाडु के मंदिरों को फिलहाल बंद रखा जाएगा। राज्य ने निजी क्षेत्र के लिए परीक्षण शुल्क 3,000 रुपये ; होम विजिट के लिए 500 रुपये अतिरिक्त शुल्क सीमित कर दिया है ; साथ ही प्रयोगशालाओं की गुणवत्ता की जांच की जाएगी। चेन्नई के आसपास के तीन जिलों के लिए नई रोकथाम रणनीति बनाई गई है , जिसमें शहरी और ग्रामीण क्षेत्रों में मामलों का सूक्ष्म प्रबंधन शामिल है। तमिलनाडु में दर्ज किए गए कुल मामलों में से 70 प्रतिशत चेन्नई से हैं। कल 1,515 नए मामले सामने आए , 604 लोग स्वस्थ हो गए और 18 लोगों की मृत्यु हो गई। सिर्फ चेन्नई से ही 1,155 नए मामले सामने आए। कुल मामले : 31,667 , सक्रिय मामले : 14,396 , मृत्यु : 269 , डिस्चार्ज : 16,999। चेन्नई में सक्रिय मामले 10,982 के स्तर पर हैं।


    • कर्नाटक : आज से पूजा के लिए मंदिर , मस्जिद और चर्च खोल दिए गए हैं , लेकिन सरकार ने बड़ी सभाओं से बचने के लिए सख्त नियम तैयार किए हैं। बाजार , मॉल और होटल भी खोल दिए गए हैं। इसके अलावा , बीबीएमपी ने ऐसे होम क्वारंटाइन लोगों पर विशेष नजर रखने के लिए एसओपी जारी किए हैं , जिन्हें होम क्वारंटाइन की सलाह दी गई है। इसके लिए 460 टीम बनाई गई हैं। कल 239 नए मामले सामने आए , 143 लोगों को डिस्चार्ज कर दिया गया और दो लोगों की मृत्यु हो गई। कुल पॉजिटिव मामले : 5,452 , सक्रिय मामले : 3,257 , मृत्यु : 61 , स्वस्थ हुए : 2,132।


    • आंध्र प्रदेश : लगभग 80 दिन के अंतराल के बाद पूर्ण रूप से खोलने से पहले तिरुमाला मंदिर को परीक्षण के तौर पर दर्शन को श्रद्धालुओं के लिए खोल दिया गया है। खरीफ सत्र में सभी फसलों के लिए खेती का लक्ष्य 39.59 लाख हेक्टेयर तय किया गया है , जबकि सामान्य फसल का क्षेत्र 37.54 लाख हेक्टेयर रहा है। औद्योगिक जरूरतों की पहचान के लिए जिलावार ‘ कौशल की कमी ’ और आवश्यक कौशल के साथ कार्यबल की खोज के लिए पूर्व-सर्वेक्षण की प्रक्रिया जून के मध्य तक शुरू होने का अनुमान है। ज्यादातर जिले व्यापक स्तर पर कुशल प्रवासी कार्यबल के पलायन से प्रभावित हैं। 14,246 नमूनों की जांच के बाद पिछले 24 घंटों के दौरान 125 नए मामले सामने आए , 34 लोग डिस्चार्ज हो गए और किसी व्यक्ति की मृत्यु नहीं हुई। कुल मामले : 3,843 , सक्रिय मामले : 1,381 , स्वस्थ हुए : 2,387 , मृत्यु : 75।


    • तेलंगाना : आज श्रद्धालुओं के लिए मंदिरों के दरवाजे खोल दिए गए। राज्य भर के मंदिरों में सभी दिशा-निर्देशों का पालन किया जा रहा है। तेलंगाना के राज्यपाल तमिलिसाई सौंदरराजन ने अपना दायित्व निभाते हुए कोविड-19 से संक्रमित हुए स्वास्थ्य कर्मचारियों को समर्थन देने के लिए सोमवार को निजाम्स इंस्टीट्यूट ऑफ मेडिकल साइंसेस (एनआईएमएस) का दौरा किया। 7 जून को कुल मामलों की संख्या 3,650 के स्तर पर है। अभी तक प्रवासी और विदेश से लौटे 448 लोग कोविड-19 परीक्षण में पॉजिटिव पाए जा चुके हैं।


    • महाराष्ट्र : कोविड-19 के 3,007 नए मामले दर्ज किए गए , जिससे राज्य में कुल मामले बढ़कर 85,975 के स्तर पर पहुंच गए और अभी तक 43,591 सक्रिय मामले हैं। हॉटस्पॉट मुंबई में रविवार को संक्रमण के 1,421 नए मामले दर्ज किए गए , जिससे शहर में कुल मामले बढ़कर 48,549 के स्तर पर पहुंच गए। महाराष्ट्र में निजी कार्यालयों का परिचालन 10 प्रतिशत क्षमता के साथ शुरू हो गया , जबकि शेष लोग घर से काम करेंगे। लॉकडाउन 5.0 में राज्य सरकार द्वारा लॉकडाउन में चरणवार तरीके से घोषित नरमी पूरी तरह संक्रमण और गैर संक्रमण प्रभावित क्षेत्रों के लिए सीमांकन पर निर्भर करेगी।


    • गुजरात : कोविड-19 के 480 नए मामलों के साथ राज्य में कोरोना पॉजिटिव मामलों की संख्या बढ़कर 20,070 हो गई , जिनमें से 5,186 सक्रिय मामले हैं। पिछले 24 घंटों में 30 मरीजों की मौत हो गई , जिससे मरने वालों की कुल संख्या बढ़कर 1,249 हो गई। गुजरात में भगवान द्वारकाधीश और श्री सोमनाथ मंदिर आज दर्शन के लिए खोल दिए गए। हालांकि श्रद्धालुओं को 12 जून के बाद ऑनलाइन स्लॉट उपलब्ध बुकिंग के बाद ही दर्शन के लिए सोमनाथ मंदिर आने की सलाह दी गई है। ऑपरेशन समुद्रसेतु के तहत आईएनएस शार्दुल ईरान में बंदर अब्बास बंदरगाह से भारतीय नागरिकों को लेकर आज पोरबंदर , गुजरात पहुंच जाएगा। ईरान में भारतीय दूतावास निकासी और आवश्यक स्वास्थ्य जांच के बाद पोतारोहण को आसान बनाने के लिए भारतीय नागरिकों की सूची तैयार कर रहा है।


    • राजस्थान : अभी तक कोविड-19 के 97 नए मामले सामने आ चुके हैं , जिससे राज्य में पॉजिटिव मामलों की संख्या बढ़कर 10,696 हो गई और अभी तक इनमें से 7,814 मरीज स्वस्थ हो चुके हैं। राजस्थान में आज से होटल , रेस्टोरेंट , क्लब , शॉपिंग मॉल और सभी वन्यजीव अभ्यारण्य खोल दिए गए हैं। आज से एएसआई के स्वामित्व वाले सभी ऐतिहासिक स्मारकों को भी पर्यटकों के लिए खोल दिया गया है।


    • मध्य प्रदेश : कोविड-19 के 173 नए मामले सामने आने के साथ राज्य में कोरोना वायरस के पॉजिटिव मामलों की संख्या बढ़कर 9,401 हो गई , जिनमें से 2,658 अभी भी सक्रिय मामले हैं। अधिकांश नए मामले भोपाल और उसके बाद इंदौर में दर्ज किए गए।


    • छत्तीसगढ़ : रविवार को कोविड-19 के 76 नए मामले दर्ज किए गए और आज सुबह तक 31 नए पॉजिटिव मामले सामने आए , जिससे राज्य कोरोना वायरस के पॉजिटिव मामलों की कुल संख्या बढ़कर 1,073 हो गई। इनमें से सक्रिय मामलों की संख्या 834 के स्तर पर है। आज से राज्य में धार्मिक स्थलों को दर्शन के लिए खोल दिया गया है।


    • गोवा : रविवार को कोविड-19 के 33 नए मामले दर्ज किए गए , जिससे राज्य में कुल पॉजिटिव मामलों की संख्या बढ़कर 300 हो गई और इनमें से सक्रिय मामले 235 के स्तर पर हैं। राज्य के स्वास्थ्य मंत्री ने कहा कि मामलों में बढ़ोतरी को देखते हुए राज्य सरकार ने केन्द्र सरकार से 200 वेंटिलेटर्स की मांग की है , जिनमें से 100 की डिलीवरी कल होने का अनुमान है।


    • मणिपुर : मणिपुर में कोविड-19 के 37 नए पॉजिटिव मामले सामने आए। उन्हें इम्फाल के कोविड देखभाल केन्द्र में भेज दिया गया है। राज्य में कुल मामलों की संख्या 209 है और सक्रिय मामले 157 के स्तर पर हैं।


    • मिजोरम : मुख्यमंत्री ने आगे की राह तय करने के लिए विधानसभा सदस्यों , सरकारी अधिकारियों , गैर सरकारी अस्पतालों के संगठन , चर्च प्रमुखों , ग्राम और स्थानीय परिषद के सदस्यों , कार्य बलों और एनजीओ के प्रतिनिधियों के साथ एक परामर्श बैठक का आयोजन किया। मिजोरम में लॉकडाउन को 21 अतिरिक्त दिनों के लिए विस्तार दे दिया गया है , जो आज रात से शुरू हो रहा है। मुख्यमंत्री जोरामथंगा ने कहा होम क्वारंटाइन का विकल्प बेहद अपरिहार्य परिस्थितियों के लिए ही सीमित रहेगा।


    • नागालैंड : राज्य सरकार ने दूसरे राज्यों में फंसे नागरिकों की सहायता के लिए अभी तक 24 करोड़ रुपये का वितरण किया है। नागालैंड में 13,000 लोगों के लिए बिस्तर क्षमता के साथ 238 क्वारंटाइन केन्द्र तैयार कर दिए हैं। राज्य सख्त क्वारंटाइन नियमों के मामले में देश में पांचवें पायदान पर है।


    ******


    एसजी / एएम / एमपी / एसके

    
    
    (Release ID: 1630372) Visitor Counter : 96
    
    
      Read this release in: Malayalam , English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada