      PIB Headquarters

      कोविड-19 पर पीआईबी का दैनिक बुलेटिन
      Posted On: 15 JUN 2020 6:28PM by PIB Delhi


    (पिछले 24 घंटे में जारी कोविड-19 से संबंधित प्रेस विज्ञप्तियां, पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    ● पिछले 24 घंटों के दौरान कोविड-19 के 7,419 मरीज स्वस्थ हो गए , जिससे ठीक होने वालों की कुल संख्या 1,69,797 के स्तर पर पहुंच गई और सुधार की दर बढ़कर 51.08 प्रतिशत हो गई।


    ● वर्तमान में 1,53,106 सक्रिय मामले चिकित्सीय देख-रेख में हैं।


    ● भारत में अब 900 से ज्यादा समर्पित प्रयोगशालाएं कोविड-19 के लिए जांच कर रही हैं।


    ● केन्द्रीय गृह मंत्री ने राष्ट्रीय राजधानी में कोविड-19 के हालात पर हुई सभी राजनीतिक दलों की बैठक की अध्यक्षता की।


    ● कोविड-19 से संबंधित लोक शिकायतों पर फीडबैक कॉल सेंटर का शुभारम्भ किया गया।


    ● तमिलनाडु सरकार ने चेन्नई , थिरुवल्लूर , कांचीपुरम और चेंगलपट्टू जिलों में 19 से 30 जून तक के लिए एक बार फिर से पूर्ण लॉकडाउन की घोषणा की है।


    स्वास्थ्य एवं परिवार कल्याण मंत्रालय से कोविड-19 पर प्राप्त अपडेट ; रोगियों के ठीक होने (रिकवरी) की दर बढ़कर 51.08 प्रतिशत हो गई ; भारत में वर्तमान में 900 से ज्यादा समर्पित प्रयोगशालाएं कोविड-19 के लिए जांच कर रही हैं


    पिछले 24 घंटों के दौरान कोविड-19 के 7,419 मरीज ठीक हो चुके हैं। अब तक कोविड-19 के कुल 1,69,797 मरीज ठीक हो चुके हैं। मरीजों के ठीक होने की दर सुधर कर 51.08 प्रतिशत हो चुकी है, जो इस तथ्य की ओर इंगित करती है कि कोविड-19 के आधे से ज्यांदा पॉजिटिव मामलों में मरीज ठीक हो चुके हैं। वर्तमान में 1,53,106 सक्रिय मामले या मरीज चिकित्सीय देख-रेख में हैं।


    संक्रमित व्यक्तियों में नोवेल कोरोना वायरस का पता लगाने के लिए आईसीएमआर की परीक्षण क्षमता निरंतर बढ़ाई जा रही है। सरकारी प्रयोगशालाओं की संख्या बढ़ाकर 653 और निजी प्रयोगशालाओं की संख्या बढ़ाकर 248 (कुल 901) कर दी गई है। पिछले 24 घंटों में 1,15,519 नमूनों की जांच की गई। इस प्रकार अब तक जांचे गए कुल नमूनों की संख्या 57,74,133 हो गई है।


    अधिक जानकारी के लिए पढ़ें-


    केन्द्रीय गृह मंत्री श्री अमित शाह ने राष्ट्रीय राजधानी में कोविड-19 की स्थिति पर दिल्ली के सभी राजनीतिक दलों के साथ बैठक की अध्यक्षता की


    केंद्रीय गृह मंत्री श्री अमित शाह ने कहा कि केंद्र सरकार दिल्ली में कोरोना संक्रमण को रोकने के लिए सभी जरूरी कदम उठाएगी। दिल्ली के सभी राजनीतिक दलों के नेताओं के साथ दिल्ली में कोविड-19 की स्थिति पर बैठक की अध्यक्षता करते हुए श्री अमित शाह ने कहा कि महामारी के खिलाफ इस लड़ाई में हम सभी को प्रधानमंत्री श्री नरेन्द्र मोदी के नेतृत्व में एकजुट होना होगा। केंद्रीय गृह मंत्री ने कल उनके द्वारा बुलाई गई बैठक के दौरान लिए गए महत्वपूर्ण निर्णयों के बारे में जानकारी दी और सभी राजनीतिक दलों से यह सुनिश्चित करने की अपील की कि निर्णय जमीनी स्तर पर लागू हों। श्री शाह ने सभी राजनीतिक दलों से अपील करते हुए कहा कि उनके कार्यकर्ता यह सुनिश्चित करें कि केंद्र सरकार द्वारा दिल्ली की जनता के लिए किये गए निर्णयों का कार्यान्वयन हो। श्री अमित शाह ने कहा कि इस समय सभी राजनीतिक द्वेष को भुलाकार सभी पार्टियां दिल्ली की जनता के हितों के लिए साथ मिलकर काम करें।


    अधिक जानकारी के लिए पढ़ें-


    सीबीआईसी ने सभी सीजीएसटी और सीमा शुल्क कार्यालयों में ‘ ई-ऑफिस ’ का उपयोग शुरू कर दिया है


    केंद्रीय अप्रत्यक्ष कर एवं सीमा शुल्क बोर्ड (सीबीआईसी) के अध्यक्ष ने आज यहां पूरे भारत में 500 से भी अधिक सीजीएसटी और सीमा शुल्क कार्यालयों में ई-ऑफिस एप्लीकेशन का शुभारंभ किया। ई-ऑफिस का शुभारंभ दरअसल करदाताओं को ‘फेसलेस (उपस्थिति या भेंट रहित), कॉन्टैक्टलेस (संपर्क रहित) और पेपरलेस (कागज रहित)’ अप्रत्यक्ष कर प्रशासन सुलभ कराने हेतु प्रौद्योगिकी का उपयोग करने के लिए सीबीआईसी द्वारा किया गया एक और अहम उपाय है। सीजीएसटी और सीमा शुल्क अधिकारियों द्वारा अपने दिन-प्रतिदिन के कामकाज में ई-ऑफिस का उपयोग तेजी से निर्णय लेने, पारदर्शिता व जवाबदेही बढ़ाने के साथ-साथ कागज के उपयोग एवं मुद्रण में कमी करके पर्यावरण पर सकारात्मक प्रभाव डालने में भी मददगार साबित होगा। कोविड-19 के कारण उत्पन्न वर्तमान चुनौतीपूर्ण स्थिति में ई-ऑफिस की विशेष प्रासंगिकता यह है कि यह कागजी स्वरूप वाली फाइलों के संपर्क में आने से बचने में मदद करेगा जिससे किसी भी वायरस के संभावित संचरण या संक्रमण को रोका जा सकेगा। इसके अलावा, ई-ऑफिस अपेक्षाकृत अधिक सुरक्षा सुनिश्चित करता है क्योंकि इसका उपयोग करने से किसी भी फाइल या दस्तावेज में अनुचित फेरबदल करना या उसे नष्ट करना अथवा पिछली तारीख (बैकडेट) डालना संभव नहीं है। इसमें अंतर्निहित निगरानी व्यवस्था से यह पता लगाया जा सकता है कि फाइलें कहां अटकी या रुकी पड़ी हैं जिससे फाइलों का त्वरित निपटान और तेजी से निर्णय लेना संभव हो पाएगा।


    अधिक जानकारी के लिए पढ़ें-


    केंद्रीय मंत्री डॉ. जितेंद्र सिंह ने ‘ कोविड-19 संबंधी लोक शिकायतों पर फीडबैक कॉल सेंटर ’ लॉन्च किए और नागरिकों के साथ ‘ लाइव ’ संवाद किया


    केंद्रीय कार्मिक, लोक शिकायत एवं पेंशन राज्य मंत्री डॉ. जितेंद्र सिंह ने आज ‘लोक शिकायतों पर फीडबैक कॉल सेंटर’ लॉन्च किए और उन नागरिकों के साथ कोविड-19 राष्ट्रीय लोक शिकायत मॉनिटर पर ‘लाइव (सीधा) संवाद’ किया जिनकी शिकायतों का सफलतापूर्वक निवारण किया जा चुका है। डॉ. जितेंद्र सिंह ने अब तक ‘1 लाख कोविड-19 संबंधी लोक शिकायतों’ के निवारण की उल्लेखनीय उपलब्धि हासिल करने पर डीएआरपीजी को बधाई दी। ऐसा पहली बार हुआ है जब सरकार के किसी वरिष्ठ मंत्री ने उन नागरिकों के साथ लाइव संवाद किया है जिन्होंने कोविड-19 के दौरान शिकायतें दर्ज कराई थीं और इसके साथ ही उन्होंने अन्य मंत्रालयों के लिए भी एक उपयुक्त फीडबैक (सुझाव, जानकारी, प्रतिक्रिया देना) व्यवस्था के साथ प्रभावकारी तरीके से लोगों की शिकायतों का निवारण करने का मार्ग प्रशस्त किया।


    अधिक जानकारी के लिए पढ़ें-


    कर्मचारी भविष्य निधि संगठन (ईपीएफओ) ने सदस्यों के दावों के निपटान में तेजी लाने के लिए विभिन्न स्थानों से दावा निपटान की सुविधा शुरू की


    पूरे देश में अपनी सेवा वितरण के समान मानकों को सुनिश्चित करने और कोविड-19 महामारी के दौरान अपने कार्यबल का सर्वोत्कृष्ट उपयोग करने की दिशा में एक बड़ा कदम उठाते हुए, कर्मचारी भविष्य निधि संगठन (ईपीएफओ) द्वारा हाल ही में विभिन्न स्थानों से दावा निपटान सुविधा की शुरुआत की है। यह सुविधा ईपीएफओ के कार्यालयों को पूरे देश में अपने किसी भी क्षेत्रीय कार्यालय के माध्यम से ऑनलाइन दावों का निपटारा करने की अनुमति प्रदान करके एक बड़ा बदलाव लाएगी। इस अनोखी पहल के अंतर्गत, सभी प्रकार के ऑनलाइन दावों यानी भविष्य निधि, पेंशन, आंशिक निकासी और दावों और हस्तांतरित दावों की प्रक्रिया पूरी की जा सकती है।


    अधिक जानकारी के लिए पढ़ें-


    मिशन सागर: आईएनएस केसरी मॉरीशस के पोर्ट लुइस की ओर लौटा


    मिशन सागर अभियान के हिस्से के रूप में, भारतीय नौसेना का जहाज ‘केसरी’ 14 जून 2020 को भारतीय नौसेना की चिकित्सा टीम को वापस लाने के लिए पोर्ट लुइस, मॉरीशस की ओर लौटा, जिन्हें 23 मई 2020 को पोर्ट लुइस की अपनी पिछली यात्रा के दौरान उतारा गया था। 14 सदस्यीय चिकित्सा टीम, जिसमें विशेषज्ञ डॉक्टर और सहयोगी कर्मचारी शामिल हैं, को कोविड-19 महामारी के प्रबंधन में सहायता प्रदान करने, रोग के प्रसार को नियंत्रित करने में अपनी विशेषज्ञता को साझा करने और जीवन के जोखिम को कम करने में मदद करने के उद्देश्य के साथ पोर्ट लुइस में उतारा गया था। इस टीम ने सभी स्तरों पर स्वास्थ्य योद्धाओं के साथ बातचीत की और कोविड-19 के प्रबंधन के लिए सर्वोत्तम प्रथाओं को साझा करने की दिशा में सार्थक विचार-विमर्श किया।


    अधिक जानकारी के लिए पढ़ें-


    पंजाब के फिरोजपुर में सामाजिक न्याय एवं अधिकारिता मंत्रालय की एडीआईपी योजना के तहत पहली बार वर्चुअल प्लेटफॉर्म के जरिए दिव्यांगजनों को सहायक यंत्र और उपकरण वितरित किए गए


    कोविड-19 महामारी के कारण समाज में अभूतपूर्व स्थिति के बीच भारत सरकार द्वारा विशेष उपाय किए गए हैं, ताकि दिव्यांगजनों को कल्याणकारी योजना का लाभ निर्बाध रूप से मिलता रहे। इस प्रयास में सभी निवारक उपायों को अपनाते हुए, पंजाब में फिरोजाबाद जिले के तलवंडीभाई ब्लॉक में आज भारत सरकार की एडीआईपी योजना के तहत दिव्यांगजनों के लिए ब्लॉक स्तर पर सहायक यंत्रों और उपकरणों के निःशुल्क वितरण के लिए एक वर्चुअल एडीआईपी कैम्प का आयोजन किया गया। यह भारत सरकार की मानक परिचालन प्रक्रिया (एसओपी) के साथ लॉकडाउन खोले जाने के बाद सामाजिक न्याय एवं अधिकारिता मंत्रालय की एडीआईपी योजना के तहत दिव्यांगजन सशक्तिकरण विभाग के तहत एएलआईएमसीओ द्वारा आयोजित पहला शिविर है।


    अधिक जानकारी के लिए पढ़ें-


    राष्ट्रव्यापी लॉकडाउन के दौरान आवश्यक वस्तुओं की आपूर्ति को सुचारु बनाये रखने के लिए एसईआर ने पार्सल एक्सप्रेस ट्रेनों के 1739 फेरे लगाये


    कोविड-19 से लड़ने के लिए राष्ट्र की प्रतिबद्धता के एक अंग के रूप में दक्षिण पूर्व रेलवे (एसईआर) ने देश के अलग-अलग गंतव्यों के लिए चलने वाली पार्सल एक्सप्रेस ट्रेनों को चलाने के लिए पहले ही अपना नेटवर्क तैयार कर लिया है। एसईआर ने पहले ही आवश्यक वस्तुओं जैसे खाद्य पदार्थों, किराने का सामान, दवाइयां, चिकित्सा उपकरण जिसमें पीपीई, मास्क, सैनिटाइज़र, कवरॉल, दस्ताने शामिल है, मछली, फल, कपास के सामान, टाट के बोरे, सब्जियां, प्याज, अदरक सहित रोजमर्रा की जरूरत की अन्य वस्तुओं को देश के विभिन्न भागों में ले जाने के लिए 2 अप्रैल से 13 जून 2020 के बीच समयबद्ध सारणी वाली पार्सल एक्सप्रेस ट्रेनों के 1739 फेरे लगाये हैं। दक्षिण पूर्व रेलवे इस अवधि के दौरान, पहले ही 26,335 टन पार्सल ले जा चुका है, जिसमें देश के विभिन्न स्थानों के 9,97,145 पैकेट शामिल है।


    अधिक जानकारी के लिए पढ़ें-


    पीआईबी के क्षेत्रीय कार्यालयों से मिली जानकारियां


    • पंजाब : पंजाब के मुख्यमंत्री ने कोविड संकट के मद्देनजर प्रधानमंत्री नरेन्द्र मोदी से राष्ट्रीय खाद्य सुरक्षा अधिनियम के लाभार्थियों को मुफ्त गेहूं और दालें उपलब्ध कराने के लिए प्रधानमंत्री गरीब कल्याण अन्न योजना (पीएमजीकेएवाई) के अंतर्गत दिए जाने वाले लाभों को छह महीने तक बढ़ाने का अनुरोध किया है।


    • हरियाणा : राज्य सरकार ने ऐसे मामलों से संपर्क करने की पहल की है, जो होम आइसोलेशन में है। इसका उद्देश्य इन लोगों से स्वास्थ्य सेवाओं की नियमित उपलब्धता के बारे में फीडबैक लेना, घर में आइसोलेशन के दौरान निर्देशों के पालन, उनको हो रही दिक्कतों, स्वास्थ्य विभाग किसी प्रकार की सहायता की आवश्यकता, क्या वे दवाइयां ले रहे हैं, मास्क पहन रहे हैं, निर्देशों के तहत सैनिटाइज कर रहे हैं आदि के बारे में जानकारियां लेना है। इन मामलों को देखने के लिए हरियाणा हेल्पलाइन 1075 कॉल सेंटर की सेवाओं का उपयोग किया जा रहा है। इन मामलों को देखने का उद्देश्य सिर्फ फीडबैक लेना ही नहीं, बल्कि उनकी समस्याओं का समाधान करना भी है। इसके अलावा कोविड से संबंधित उनका तनाव और उत्तेजना कम करने के लिए कॉलिंग एजेंट्स द्वारा मनोवैज्ञानिक परामर्श भी दिया जा रहा है, जो कोविड महामारी के दौरान आवश्यक है। हरियाणा सरकार ने अगले 3 महीने के लिए कॉल सेंटर 1075 के माध्यम से मानसिक स्वास्थ्य से संबंधित परामर्श देने के लिए ईसाइक्लीनिक (अनुभवी और योग्य मनोवैज्ञानिकों का एक प्लेटफॉर्म) के साथ भी समझौता किया है।


    • हिमाचल प्रदेश : मुख्यमंत्री ने कोविड-19 के प्रसार की रोकथाम के साथ-साथ विकास कार्यों व आर्थिक गतिविधियों को फिर से शुरू करने के लिए जिला योजनाएं तैयार करने की दिशा में की गई व्यवस्थाओं के मूल्यांकन के लिए राज्य के हर जिले में समीक्षा बैठकों के आयोजन को स्वीकृति दी गई है। इन समीक्षा बैठकों की अध्यक्षता विधानसभा अध्यक्ष, मंत्रियों, डिप्टी स्पीकर, उप चेयरमैन और मुख्य सचेतक द्वारा की जाएगी। जिला स्तर की इन बैठकों के लिए मुख्यमंत्री द्वारा स्वीकृत एजेंडे में शामिल हैं- कोविड-19 की रोकथाम के लिए की गई व्यवस्थाओं की समीक्षा, केन्द्र और राज्य सरकारों द्वारा शुरू किए गए सभी प्रमुख कार्यक्रमों के कार्यान्वयन की समीक्षा, अव्ययित धनराशि की उपयोगिता, मुख्यमंत्री की घोषणाओं की स्थिति, उन योजनाओं की प्रगति जिनका शिलान्यास मुख्यमंत्री द्वारा किया गया था।


    • केरल : राज्य सरकार ने केरल का भ्रमण करने वाले बाहरी लोगों के लिए नए दिशा-निर्देश जारी किए हैं। छोटी यात्रा पर आने वाले लोगों को 7 दिन से ज्यादा समय तक नहीं रुकना चाहिए। पूर्व में राज्य में आने वाले अधिकारियों और अन्य पेशेवरों के लिए क्वारंटाइन से छूट की घोषणा की गई थी। अब यह परीक्षाओं में भाग लेने आ रहे अभ्यर्थियों पर भी लागू होगा। उन्हें सीधे अपने विश्राम स्थल पर जाना चाहिए और बिना अनुमति के किसी अन्य स्थान पर घूमने नहीं जाना चाहिए। केरल उच्च न्यायालय ने लॉकडाउन के दौरान उपभोक्ताओं के लिए बिजली की दरों में अप्रत्याशित बढ़ोतरी के खिलाफ दायर याचिका पर राज्य विद्युत बोर्ड से स्पष्टीकरण मांगा है। लॉकडाउन के बाद राज्य में फिर से फिल्मों की शूटिंग शुरू कर दी गई है। पुलिस को वापसी की ट्रेन की टिकट वितरित किए जाने से संबंधित फर्जी खबर के चलते कोच्चि के निकट पेरुम्बवूर में इकट्ठे हुए प्रवासी मजदूरों को तितर-बितर करने के लिए लाठी चार्ज करना पड़ा। कल राज्य में कुल 54 पॉजिटिव मामले सामने आए और 56 लोग स्वस्थ हो गए। राज्य में कोरोना वायरस से संक्रमित 1,340 लोगों का अभी भी उपचार चल रहा है।


    • तमिलनाडु : तमिलनाडु सरकार ने चेन्नई, थिरुवल्लूर, कांचीपुरम और चेंगलपट्टू जिलों में एक बार फिर से 19 जून से 30 जून तक पूर्ण लॉकडाउन लगाए जाने की घोषणा की है। संघ शासित क्षेत्र पुडुचेरी में पुडुचेरी आरटीसी बस के एक चालक सहित आठ नए कोविड-19 के मामले सामने आए, जिससे कुल मरीजों की संख्या 202 के स्तर पर पहुंच गई। संक्रमण के शिकार मरीजों की संख्या बढ़ने के साथ तमिलनाडु सरकार ने मामूली रूप से बीमार मरीजों के लिए कोविड-19 देखभाल केन्द्रों की स्थापना के लिए स्थानों की पहचान का काम शुरू कर दिया है। राज्य में कल किसी एक दिन में सबसे ज्यादा 1,974 नए मामले सामने आए और 38 लोगों की मृत्यु हो गई। अकेले चेन्नई में ही 1,415 नए मामले सामने आए। कुल मामले : 44,661, सक्रिय मामले : 19,676, मृत्यु : 435, चेन्नई में सक्रिय मामले : 14,667।


    • कर्नाटक : मुख्यमंत्री ने शिवमोगा में 220 करोड़ रुपये की हवाई अड्डा परियोजना का शिलान्यास किया। राज्य सरकार ने कोरोना के प्रसार की रोकथाम के लिए 800 बूथ स्तरीय कार्यबल की स्थापना करने और क्वारंटाइन सुविधाओं पर नजर रखने का फैसला किया है। राज्य सरकार बृहस्पतिवार को राज्य भर में मास्क दिवस का आयोजन करेगी, जिसमें मशहूर शख्सियतें और खिलाड़ी भाग लेंगे। अभी तक 4,40,684 परीक्षण हो चुके हैं और 2,956 सक्रिय मामले बने हुए हैं। कल राज्य में 176 नए मामले सामने आए, 312 लोगों को डिस्चार्ज कर दिया गया और 5 लोगों की मृत्यु हो गई। कुल पॉजिटिव मामले : 7000, मृत्यु : 86, डिस्चार्ज : 3,955।


    • आंध्र प्रदेश : किंग जॉर्ज अस्पताल (केजीएच) विशाखापट्टनम ने फॉरेंसिक मेडिकल डिपार्टमेंट के एक पीजी चिकित्सक के कोविड-19 जांच में पॉजिटिव पाए जाने के बाद अस्पताल के शवग्रह को अस्थायी रूप से बंद कर दिया है। चित्तूर में कनिपकम विनायक स्वामी मंदिर में तैनात एक होमगार्ड के पॉजिटिव पाए जाने के बाद मंदिर में दो दिन के लिए दर्शन को बंद कर दिया गया है। पिछले 24 घंटों में 15,173 नमूनों के परीक्षण के बाद 246 नए मामले सामने आए और दो लोगों की मृत्यु हो गई, साथ ही 47 लोगों को डिस्चार्ज कर दिया गया। कुल मामले : 5,087, सक्रिय मामले : 2,231, स्वस्थ हुए : 2,770, मृत्यु : 86।


    • तेलंगाना : राज्य सरकार ने निजी प्रयोगशालाओं में कोविड-19 की जांच के लिए 2,200 रुपये, सामान्य आइसोलेशन के लिए 4,000 रुपये, बिना वेंटिलेटर के कोविड उपचार के लिए प्रति दिन 7,500 रुपये और वेंटिलेटर के साथ प्रति दिन 9,000 रुपये दर तय कर दी हैं। सरकार आज ही इस संबंध में विस्तृत दिशानिर्देश जारी करेगी। 15 जून को कुल मामलों की संख्या 4,974 के स्तर पर पहुंच गई है, जिसमें से 2,412 सक्रिय मामले हैं।


    • महाराष्ट्र : राज्य में कोविड-19 के 3,390 नए मामले दर्ज किए गए, जिससे कोरोना वायरस संक्रमित मामले बढ़कर 1,07,958 हो गई और इनमें से 53,030 सक्रिय मामले हैं। हॉटस्पॉट मुंबई में 1,395 नए मामले दर्ज किए गए, जिससे शहर में कोविड-19 मरीजों की कुल संख्या 58,135 हो गई। झुग्गी बस्ती क्षेत्र धारावी में कोरोना जांच में पॉजिटिव आने वाले मरीजों की संख्या अब नियंत्रण में आ रही है, पिछले 24 घंटों में इस क्षेत्र में सिर्फ 13 लोग जांच में पॉजिटिव पाए गए और किसी भी व्यक्ति की मृत्यु नहीं हुई। मुंबई में चुनिंदा उप नगरीय सेवाएं आज सुबह से शुरू हो गईं, पश्चिमी और मध्य रेलवे के अप और डाउन रूटों पर राज्य सरकार के आवश्यक कर्मचारियों को सेवाएं दी जा रही हैं। ये विशेष उप नगरीय सेवाएं आम यात्रियों/ जनता के लिए उपलब्ध नहीं होंगी।


    • गुजरात : पिछले 24 घंटों में 511 नए मामलों के साथ राज्य में कोविड-19 के मामलों की संख्या बढ़कर 23,017 हो गई। 29 नए मरीजों की मृत्यु भी हो गई, जिससे राज्य में मरने वालों की कुल संख्या 1,478 के स्तर पर पहुंच गई।


    • राजस्थान : आज 78 नए मामले दर्ज किए गए, जिससे राज्य में कुल पॉजिटिव मामलों की संख्या 12,772 के स्तर पर पहुंच गई। इनमें से 9,631 मरीजों का अभी भी उपचार चल रहा है, जिनमें से सक्रिय मामलों की संख्या 2,847 के स्तर पर है। नए मामलों में से अधिकांश जयपुर और झुंझनू जिलों में दर्ज किए गए।


    • मध्य प्रदेश : पिछले 24 घंटों के दौरान 161 नए मरीजों के सामने आने के साथ कोरोना वायरस के कुल मरीजों की संख्या बढ़कर 10,808 हो गई और 4 लोगों की मृत्यु हो गई। राज्य के संक्रमण से सबसे ज्यादा प्रभावित जिले इंदौर में संक्रमण के मामलों की संख्या 4,063 हो गई है। राज्य की राजधानी भोपाल में अभी तक कोविड-19 के मरीजों की संख्या 2,195 के स्तर पर पहुंच गई है। मध्य प्रदेश के स्वास्थ्य विभाग ने राज्य में कोरोना वायरस के प्रसार की रोकथाम में सरकार की सहायता के लिए ‘कोविड मित्र’ के रूप में स्वयंसेवकों को जोड़ने का प्रस्ताव रखा है। ‘कोविड मित्र’ के पास लोगों में ऑक्सीजन का स्तर जांचने के लिए एक ऑक्सीमीटर दिया जाएगा। 45 वर्ष तक की उम्र के किसी भी स्वस्थ व्यक्ति, या शहरी क्षेत्र में सामाजिक/ स्वयंसेवी संगठन को ‘कोविड मित्र’ बनाया जा सकता है।


    • छत्तीसगढ़ : रविवार को 113 नए पॉजिटिव मामले दर्ज किए गए। रविवार को स्वस्थ होने पर राज्य में विभिन्न अस्पतालों से 84 मरीजों को डिस्चार्ज भी कर दिया गया। इस प्रकार राज्य में कोविड-19 के कुल मामलों की संख्या 1,662 के स्तर पर बनी हुई है।


    • गोवा : रविवार को गोवा में कोविड-19 के 41 नए मामले सामने आए, जिससे कुल मामलों की संख्या 564 के स्तर पर पहुंच गई। इसके अलावा 74 लोग स्वस्थ हो चुके हैं।


    पीआईबी द्वारा जांचे गए तथ्य


    ******


    एसजी/एएम/एमपी/एसके

    
    
    (Release ID: 1631833) Visitor Counter : 89
    
    
      Read this release in: Bengali , English , Urdu , Marathi , Assamese , Manipuri , Punjabi , Gujarati , Tamil , Telugu , Malayalam