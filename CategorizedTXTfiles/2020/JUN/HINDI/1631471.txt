      PIB Headquarters

      कोविड-19 पर पीआईबी का दैनिक बुलेटिन
      Posted On: 13 JUN 2020 6:28PM by PIB Delhi


    (पिछले 24 घंटे में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल है)


    ● अभी तक कोविड-19 के 1,54,330 मरीजों के स्वस्थ होने के साथ सुधार की दर बढ़कर 49.95 प्रतिशत के स्तर पर पहुंच गई , पिछले 24 घंटों में 7,135 लोग स्वस्थ हो गए।


    ● नोवेल कोरोना वायरस का पता लगाने के लिए परीक्षण क्षमता निरंतर बढ़ाई जा रही है , इस क्रम में अब 885 प्रयोगशालाओं में परीक्षण हो रहे हैं।


    ● कोविड-19 के लिए एक नया चिकित्सा प्रबंधन प्रोटोकॉल जारी कर दिया गया है।


    ● प्रमुख आपूर्तिओं की उपलब्धता के संबंध में रियल-टाइम जानकारियां उपलब्ध कराने को स्वास्थ्य आपूर्ति श्रृंखला के लिए एक वेब आधारित समाधान आरोग्यपथ का शुभारम्भ किया गया।


    स्वास्थ्य एवं परिवार कल्याण मंत्रालय से कोविड-19 पर प्राप्त अपडेट ; ठीक होने (रिकवरी) की दर बढ़कर 49.95 प्रतिशत हुई


    पिछले 24 घंटों के दौरान , कोविड-19 के कुल 7,135 रोगी ठीक हो चुके हैं। इस प्रकार , अभी तक कुल 1,54,329 रोगी कोविड-19 से ठीक हो चुके हैं। कोविड-19 मरीजों के बीच ठीक होने (रिकवरी) की दर 49.95 प्रतिशत है। वर्तमान में , 1,45,779 सक्रिय मामले हैं और वे सभी सक्रिय चिकित्सा देख-रेख में हैं। संक्रमित व्यक्तियों में नोवेल कोरोना वायरस का पता लगाने की आईसीएमआर की जांच क्षमता निरंतर बढ़ाई जा रही है। सरकारी प्रयोगशालाओं की संख्या अब बढ़कर 642 हो गई है और निजी प्रयोगशालाओं की संख्या अब बढ़कर 243 (कुल 885) हो गई है। पिछले 24 घंटों के दौरान , 1,43,737 नमूनों की जांच की गई है। इस प्रकार अभी तक जांच की गई कुल नमूनों की संख्या 55,07,182 हो गई है।


    मंत्रालय ने कोविड-19 के लिए अद्यतन नैदानिक प्रबंधन प्रोटोकॉल जारी किया है। नए प्रोटोकॉल में हल्के , मध्यम या गंभीर की नैदानिक तीव्रता के लिए कोविड-19 मामलों के प्रबंधन का प्रावधान है। संक्रमण से बचाव या नियंत्रण प्रक्रियाओं को भी तीव्रता के तीनों चरणों के अनुरूप निर्दिष्ट किया गया है। ये दिशा-निर्देश रोगियों के परिभाषित उप समूह के लिए जांच संबंधी उपचार भी विर्निदिष्ट करते हैं।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1631388


    प्रधानमंत्री श्री नरेन्द्र मोदी और लाओ पीपुल्स डेमोक्रेटिक रिपब्लिक के प्रधानमंत्री डॉ. थोंगलोउन सिसोउलिथ के बीच फोन पर बातचीत


    प्रधानमंत्री श्री नरेन्द्र मोदी ने लाओ पीपुल्स डेमोक्रेटिक रिपब्लिक के प्रधानमंत्री महामहिम डॉ. थोंगलोउन सिसोउलिथ के साथ फोन पर बातचीत की। इस बातचीत में दोनों नेताओं ने वैश्विक कोविड-19 महामारी से उत्पन्न स्वास्थ्य और आर्थिक चुनौतियों पर विचारों का आदान-प्रदान किया। प्रधानमंत्री ने लाओस में इस महामारी की रोकथाम के लिए लाओ पीडीआर सरकार द्वारा किए गए प्रभावी उपायों की सराहना की। दोनों नेताओं ने कोविड के बाद नई दुनिया के अनुरूप तैयार होने के लिए अंतरराष्ट्रीय सहयोग की आवश्यकता और सर्वोत्तम अभ्यासों एवं अनुभवों को साझा करने पर सहमति व्यक्त की।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1631285


    प्रधानमंत्री श्री नरेन्द्र मोदी और तंजानिया के राष्ट्रपति डॉ. जॉन पॉम्बे जोसफ मैगुफूली के बीच टेलीफोन पर बातचीत


    प्रधानमंत्री श्री नरेन्द्र मोदी ने तंजानिया के राष्ट्रपति डॉ. जॉन पॉम्बे जोसफ मैगुफूली के साथ टेलीफोन पर बातचीत की। प्रधानमंत्री ने जुलाई 2016 में दार-ए-सलाम की अपनी यात्रा को स्नेहपूर्वक याद किया और इस बात पर जोर दिया कि भारत तंजानिया के साथ अपने परम्परागत मैत्रीपूर्ण संबंधों को महत्व देता है। प्रधानमंत्री ने कोविड-19 के मद्देनजर तंजानिया से भारतीय नागरिकों को बाहर निकालने के लिए तंजानियाई अधिकारियों द्वारा प्रदान की गई सहायता के लिए राष्ट्रपति डॉ. मैगुफूली को धन्यवाद दिया।


    अधिक जानकारी के लिए पढ़ें - https://pib.gov.in/PressReleasePage.aspx?PRID=1631238


    स्वास्थ्य देखभाल आपूर्ति श्रृंखला के लिए एक वेब आधारित समाधान ‘ आरोग्यपथ ’ लॉन्च किया गया जो वास्तविक समय पर जरूरी आपूर्ति उपलब्ध कराएगा


    सीएसआईआर राष्ट्रीय स्वास्थ्य देखभाल आपूर्ति श्रृंखला पोर्टल https://www.aarogyapath.in को 12 जून , 2020 को लॉन्च किया गया। इसका उद्देश्य वास्तविक समय पर महत्वपूर्ण स्वास्थ्य आपूर्ति की उपलब्धता प्रदान करना है। आरोग्यपथ निर्माताओं , आपूर्तिकर्ताओं और ग्राहकों की मदद करेगा। कोविड-19 महामारी से उत्पन्न मौजूदा राष्ट्रीय स्वास्थ्य आपातकाल के दौरान आपूर्ति श्रृंखला में गंभीर बाधा आई है। ऐसे में महत्वपूर्ण वस्तुओं के उत्पादन और वितरण की क्षमता विभिन्न कारणों से संकट में पड़ सकती है। इन चुनौतियों से निपटने के लिए "किसी को अरोग्य (स्वस्थ जीवन) की ओर ले जाने वाला मार्ग उपलब्ध कराने ” की दृष्टि से आरोग्यपथ नामक यह सूचना मंच विकसित किया गया। स्वास्थ्य देखभाल संबंधी सामानों की एक ही जगह उपलब्धता प्रदान कराने वाला यह एकीकृत सार्वजनिक मंच ग्राहकों को रोज महसूस किए जाने वाली कई दिक्कतों से निपटने में मददगार साबित हो सकता है।


    अधिक जानकारी के लिए पढ़ें - https://pib.gov.in/PressReleasePage.aspx?PRID=1631368


    वीडियो ब्लॉगिंग प्रतियोगिता ‘ मेरा जीवन , मेरा योग ’ के लिए प्रविष्टियां जमा करने की अंतिम तिथि 21 जून , 2020 तक बढ़ा दी गई है


    प्रधानमंत्री श्री नरेन्द्र मोदी द्वारा हाल ही में घोषित वीडियो ब्लॉगिंग प्रतियोगिता ‘ मेरा जीवन , मेरा योग ’ के लिए प्रविष्टियां जमा करने की अंतिम तिथि 21 जून , 2020 तक बढ़ा दी गई है। डिजिटल प्लेटफॉर्म पर यह वैश्विक प्रतियोगिता आयुष मंत्रालय और भारतीय सांस्कृतिक संबंध परिषद (आईसीसीआर) द्वारा छठे अंतर्राष्ट्रीय योग दिवस के अवसर पर संयुक्त रूप से आयोजित की जा रही है। इससे पहले इस प्रतियोगिता के लिए प्रविष्टियां जमा करने की अंतिम तिथि 15 जून 2020 तय की गई थी। इस तिथि को बढ़ाने के लिए देश-विदेश से मांग की जा रही थी , ताकि योग बिरादरी को वीडियो तैयार करने के लिए अधिक समय मिल सके। भारी मांग को ध्यान में रखते हुए ही मंत्रालय और आईसीसीआर ने प्रविष्टियां जमा करने की अंतिम तिथि को अंतर्राष्ट्रीय योग दिवस यानी 21 जून तक बढ़ाने का निर्णय लिया है।


    अधिक जानकारी के लिए पढ़ें - https://pib.gov.in/PressReleasePage.aspx?PRID=1631311


    पीआईबी के क्षेत्रीय कार्यालयों से मिलीं जानकारियां


    • चंडीगढ़ : वरिष्ठ अधिकारियों और स्वास्थ्य विशेषज्ञों के साथ विस्तृत विचार-विमर्श के बाद चंडीगढ़ प्रशासन ने फैसला किया है कि 30 जून 2020 यानी लॉकडाउन के समाप्त होने तक : (क) सीटीयू अपनी अंतर-राज्यीय बसों का परिचालन नहीं करेगा ; ( ख) यात्रियों को चंडीगढ़ तक लाने के लिए दूसरे राज्यों को दी गई अंतर-राज्यीय बसों के परिचालन की अनुमति वापस ले ली जाएगी ; ( ग) चंडीगढ़ , पंजाब और हरियाणा द्वारा ट्राई-सिटी बसों का परिचालन जारी रखा जाएगा ; ( घ) ट्रेनों से आ रहे सभी यात्रियों की पहुंचने पर जांच की जाएगी और उन्हें 14 दिन के क्वारंटाइन की सलाह दी जाती है। उनके लिए आरोग्यसेतु ऐप्लीकेशन डाउनलोड करना अनिवार्य है और उन्हें खुद ही अपनी निगरानी करनी होगी। संघ शासित क्षेत्र प्रशासन जहां तक संभव होगा , औचक जांच करेगा। (ङ) घरेलू उड़ानों और सड़क के माध्यम से आने वाले यात्रियों के लिए भी यही व्यवस्था लागू होगी। (च) यह भी फैसला लिया गया कि सड़क मार्ग से चंडीगढ़ आ रहे लोगों को अपने साथ खुद के द्वारा निकाले गए दस्तावेज रखने चाहिए , जिन्हें प्रशासन की वेबसाइट से मोबाइल फोन के माध्यम से डाउनलोड किया जा सकता है। इससे प्रशासन को उनकी यात्रा और आवास पर नजर रखने में सहायता मिलेगी। यह स्पष्ट कर दिया गया कि यह दस्तावेज परमिट या पास नहीं है। यह आधिकारिक रिकॉर्ड के लिए सिर्फ यात्रा की जानकारी से संबंधित दस्तावेज है। (छ) सरकारी/पीएसयू/निजी कंपनियों के कर्मचारियों को पहचान पत्र दिखाने पर कार्यालय जाने की अनुमति होगी।


    • पंजाब : कोविड के सामुदायिक प्रसार को रोकने के उद्देश्य से की गई एक अनूठी पहल के क्रम में पंजाब के मुख्यमंत्री ने एक मोबाइल आधारित ऐप ‘ घर-घर निगरानी ’ का शुभारम्भ किया , जिससे महामारी के पूर्ण उन्मूलन तक राज्य में घर-घर निगरानी की जाएगी। इस अभियान के तहत पंजाब राज्य की 30 वर्ष से ज्यादा उम्र की पूरी ग्रामीण और शहरी आबादी का सर्वेक्षण किया जाएगा , जिसके दायरे में सह-रुग्णता या इंफ्लुएंजा जैसी बीमारी/गंभीर सांस की बीमारियों से ग्रस्त 30 साल से कम उम्र के लोग भी होंगे। सर्वेक्षण में पिछले एक सप्ताह के लिए एक व्यक्ति की पूर्ण स्वास्थ्य स्थितियों और उनकी सह-रुग्णता के पूर्ण विवरण को शामिल किया जाएगा , जिससे राज्य को उसकी रोकथाम रणनीति की योजना के लिए एक बेहद अहम डाटाबेस तैयार करने में सहायता मिलेगी और समुदाय के लिए लक्षित योजना बनाई जाएगी।


    • हरियाणा : हरियाणा की मुख्य सचिव ने कहा कि राज्य कोरोना वायरस संकट के कारण पैदा किसी भी तरह के हालात से निपटने के लिए पूरी तरह तैयार है। उन्होंने कहा कि इस वैश्विक महामारी के प्रसार को प्रभावी रूप से रोकने के लिए सक्रिय रणनीतियां बनाई गई हैं। मुख्य सचिव ने उप आयुक्तों और कोविड-19 के लिए नियुक्त नोडल अधिकारियों को सक्रिय आईईसी गतिविधियों के साथ व्यापक निगरानी , सख्ती से रोकथाम , संपर्कों का पता लगाने , लक्षित चिकित्सा व्यवस्था के अलावा कोविड-19 के प्रबंधन की तैयारियों को बढ़ाने के निर्देश दिए हैं। उन्होंने कहा कि मास्क पहनने और सामाजिक दूरी के नियमों का पालन अनिवार्य कर दिया गया है , सख्ती से लागू किया गया है। मुख्य सचिव ने उप आयुक्तों को समयबद्ध रोकथाम सुनिश्चित करने के लिए शुरुआती चरण में छिपे हुए संभावित संक्रमणों का पता लगाने के लिए गंभीर श्वसन संक्रमण या इंफ्लुएंजा जैसी बीमारियों की बारीकी से निगरानी करने के निर्देश दिए हैं।


    • महाराष्ट्र : शुक्रवार को कोविड-19 के 3,493 नए मामले दर्ज किए गए , जिससे अभी तक राज्य में कोरोना वायरस संक्रमण के कुल मामले 1,01,141 के साथ एक लाख के आंकड़े को पार कर गए। इनमें सक्रिय पॉजिटिव मामलों की संख्या 49,616 के स्तर पर है। इस संक्रमण से अभी तक कुल 3,717 लोगों की मृत्यु हो चुकी है। अकेले मुंबई शहर में ही कोरोना वायरस के कुल 55,451 मामले सामने आ चुके हैं और 2,044 लोगों की मौत हो चुकी हैं। वहीं महाराष्ट्र सरकार ने निजी प्रयोगशालाओं में कोविड-19 परीक्षण (आरटी-पीसीआर) के लिए अधिकतम मूल्य 2,200 रुपये तय कर दिया है , जबकि पहले यह 4,400 रुपये था।


    • गुजरात : पिछले 24 घंटों में 495 नए संक्रमण के मामलों के साथ कोरोना वायरस के पॉजिटिव मरीजों की संख्या बढ़कर 22,562 हो गई। पूर्व वित्त सचिव डॉ. हसमुख अधिया की अध्यक्षता वाली छह सदस्यीय आर्थिक पुनरोद्धार समिति ने अपनी फाइनल रिपोर्ट जमा कर दी है , जिसमें कोविड-19 महामारी के बाद की परिस्थितियों में आर्थिक पुनरोद्धार के लिए दीर्घकालिक और अल्पकालिक रणनीतियों पर केन्द्रित 231 सुझाव दिए गए हैं।


    • राजस्थान : आज सुबह तक राज्य में सामने आए 118 नए मामलों के साथ राजस्थान में कोविड-19 के कुल मामले बढ़कर 12,186 हो गए। इसमें 275 लोगों की मृत्यु शामिल है , 9,175 लोग अभी तक स्वस्थ हो चुके हैं और 8,784 लोगों को डिस्चार्ज किया जा चुका है। इन नए मामलों में से अधिकांश भरतपुर और पाली जिलों में दर्ज किए गए , इसके बाद जयपुर का नंबर रहा।


    • मध्य प्रदेश : पिछले 24 घंटों में 202 नए मामले सामने आए , जिससे राज्य में कोरोना वायरस के कुल मामले बढ़कर 10,443 हो गए। इस अवधि के दौरान कोविड-19 के नौ मरीजों की मृत्यु हो गई , जिससे राज्य में मरने वालों की कुल संख्या बढ़कर 440 हो गई। 31 मई को लॉकडाउन की शर्तों में नरमी के बाद से मरीजों की संख्या में 2,354 की बढ़ोतरी हो चुकी है और इस अवधि के दौरान 90 मरीजों की मृत्यु हो चुकी है।


    • छत्तीसगढ़ : राज्य में 47 नए पॉजिटिव मामले दर्ज किए गए , जिससे कोरोना वायरस संक्रमण के कुल मामले बढ़कर 1,445 हो गए हैं।


    • अरुणाचल प्रदेश : अरुणाचल प्रदेश में ‘ वोकल फॉर लोकल ’ को प्रोत्साहन देने के उद्देश्य से तवांग के जिला घरेलू उत्पाद (डीडीपी) प्रदर्शन पर विचार-विमर्श के लिए एक बैठक का आयोजन किया गया। आत्मनिर्भर भारत के अंतर्गत मई और जून महीनों के वास्ते प्रवासियों के लिए अरुणाचल प्रदेश को 35 एमटी चना उपलब्ध करा दिया गया है।


    • असम : असम में कोविड-19 के 25 नए पॉजिटिव मामले सामने आए। राज्य में कुल मामले बढ़कर 3,718 हो गए , सक्रिय मामलों की संख्या 2,123 के स्तर पर बनी हुई है , 1,584 लोग स्वस्थ हो चुके हैं और 8 लोगों की मृत्यु हो चुकी है।


    • मणिपुर : मुख्यमंत्री ने मित्राम में यूनाको स्कूल में बने नए कोविड-19 देखभाल केन्द्र का निरीक्षण करते हुए कहा कि राज्य में कोविड-19 के मामलों में बढ़ोतरी की मुख्य वजह अनुशासन की कमी रही है।


    • मिजोरम : मिजोरम राज्य ग्रामीण आजीविका मिशन के अंतर्गत शेकवन ग्राम के ग्रामीण संगठन ने शेरचिप जिले के उप आयुक्त को शेरचिप जिले में बने क्वारंटाइन केन्द्रों के लिए सब्जियां दान में दीं।


    • नागालैंड : नागालैंड के कृषि विभाग ने कोविड-19 के बाद की स्थितियों में कृषि उत्पादन को प्रोत्साहन देने के लिए राज्य के सभी जिलों में एक-एक मॉडल कृषि ग्राम गोद लिया है। नागालैंड में स्वास्थ्य एवं परिवार कल्याण विभाग महामारी के दौरान राज्य के नागरिकों के समग्र मानसिक स्वास्थ्य के आकलन के लिए एक ऑनलाइन सर्वेक्षण करा रहा है।


    • सिक्किम : सिक्किम के शुरुआती दो कोविड-19 मरीज पूरी तरह स्वस्थ हो गए हैं और उन्हें आज अस्पताल से डिस्चार्ज कर दिया गया , जिनका अभी तक एसटीएनएम अस्पताल में इलाज चल रहा था।


    • केरल : केरल में रविवार के लॉकडाउन के लिए कुछ छूट की घोषणा की गई है। राज्य में 20 जून से चार्टर्ड विमानों से वापस आने वालों के लिए कोविड-19 प्रमाण पत्र अनिवार्य कर दिया गया है। यात्रा के 48 घंटों के भीतर जांच रिपोर्ट जारी होनी चाहिए। विदेश राज्य मंत्री वी. मुरलीधरन ने राज्य सरकार के इस फैसले को अव्यावहारिक करार दिया है। राज्य के बाहर कोविड-19 के कारण केरल के आठ अन्य लोगों की मृत्यु हो गई , जिनमें से पांच की मौत खाड़ी देशों में , दो की नई दिल्ली में और एक की मुंबई में मृत्यु हुई। इसके साथ ही खाड़ी देशों में मरने वाले केरल वासियों की संख्या बढ़कर 220 हो गई है। कल राज्य में कोविड-19 के 78 नए मामलों की पुष्टि हुई। कुल 1,303 लोगों का उपचार चल रहा है और राज्य के विभिन्न जिलों में 2,27,402 लोग निगरानी में बने हुए हैं।


    • तमिलनाडु : पुडुचेरी में कोविड-19 के 13 नए मामलों में से पांच कर्मचारी एक ही कंपनी के थे। 91 सक्रिय मामलों के साथ कुल मामलों की संख्या बढ़कर 176 हो गई , उपचार के बाद 82 लोगों को डिस्चार्ज कर दिया गया और तीन लोगों की मृत्यु हो गई। तमिलनाडु में दूसरा विधायक कोविड-19 जांच में पॉजिटिव पाया गया , इस बार विधायक एआईएडीएमके का है ; डीएमके के विधायक जे. अनबझगन की इसी सप्ताह की शुरुआत में कोविड-19 से मौत हो गई थी। कल वायरस से संक्रमण के 1,982 नए मामले सामने आए , 1,342 लोग स्वस्थ हो गए और 18 लोगों की मृत्यु दर्ज की गई। अकेले चेन्नई से 1,477 नए मामले सामने आए। कल तक कुल मामले : 40,698 , सक्रिय मामले : 18,281 , मृत्यु : 367 , चेन्नई में सक्रिय मामलों की संख्या : 13,906।


    • कर्नाटक : चिकित्सा शिक्षा मंत्री डॉ. के. सुधाकर ने कहा कि राज्य में जांच की प्रक्रिया सुचारु हो गई है , परीक्षण में अब किसी तरह का विलंब नहीं है और आईसीएमआर प्रोटोकॉल के तहत संदिग्ध मामलों का परीक्षण किया जा रहा है। कम से कम तीन लाख लोग कोविड-19 महामारी के चलते नौकरियां गंवा सकते हैं , जो प्रत्यक्ष या अप्रत्यक्ष रूप से अपनी आजीविका के लिए पर्यटन क्षेत्र पर निर्भर हैं। कल 271 नए मामले दर्ज किए गए , 464 लोगों को डिस्चार्ज कर दिया गया और सात लोगों की मृत्यु हो गई। कुल पॉजिटिव मामले : 6,516 , सक्रिय मामले : 2,995 , मृत्यु : 79 , स्वस्थ हुए : 3,440।


    • आंध्र प्रदेश : 14,477 नमूनों के परीक्षण के बाद पिछले 24 घंटों के दौरान 186 नए मामले सामने आए , 42 लोगों को डिस्चार्ज कर दिया गया और दो लोगों की मृत्यु हो गई। कुल मामले : 4,588 , सक्रिय मामले : 1,865 , स्वस्थ हुए : 2641 , मृत्यु : 82।


    • तेलंगाना : राज्य में शैक्षणिक संस्थानों को फिर से खोले जाने को लेकर भले ही अनिश्चितता जारी है लेकिन कई निजी स्कूल पहले ही वर्चुअल कक्षाएं आरम्भ कर चुके हैं , वहीं कुछ अन्य स्कूल सोमवार से वर्चुअल कक्षाएं शुरू करने की योजना बना रहे हैं। तेलंगाना सरकार ने पूर्ण लॉकडाउन की अफवाहों को खारिज कर दिया। तेलंगाना विशेष रूप से हैदराबाद में ऐसी अफवाहें थीं कि राज्य एक बार फिर से पूर्ण लॉकडाउन की ओर बढ़ रहा है। तेलंगाना में कुल मामलों की संख्या बढ़कर 4,484 हो गई। सत्तारूढ़ दल के वारंगल जिले से एक विधायक वायरस की जांच में पॉजिटिव पाए गए हैं और वह राज्य के पहले संक्रमित विधायक हैं। सक्रिय मामलों की संख्या 2,032 के स्तर पर है , वहीं इस वायरस से 174 लोगों की मृत्यु हो चुकी है।


    पीआईबी द्वारा जांचे गए तथ्य


    एसजी / एएम / एमपी / एसके

    
    
    (Release ID: 1631471) Visitor Counter : 74
    
    
      Read this release in: English , Urdu , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam