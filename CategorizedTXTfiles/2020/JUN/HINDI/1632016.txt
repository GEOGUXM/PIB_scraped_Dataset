      PIB Headquarters

      कोविड-19 पर पीआईबी का दैनिक बुलेटिन
      Posted On: 16 JUN 2020 6:22PM by PIB Delhi


    (पिछले 24 घंटे में जारी कोविड-19 से संबंधित प्रेस विज्ञप्तियां, पीआईबी के क्षेत्रीय कार्यालयों से मिली जानकारियां और पीआईबी द्वारा की गई तथ्यों की पड़ताल शामिल हैं)


    ● पिछले 24 घंटों के दौरान कोविड-19 के 10,215 मरीज स्वस्थ हो गए, जिससे ठीक होने वालों की कुल संख्या बढ़कर 1,80,012 हो गई और सुधार की दर बढ़कर 52.47 प्रतिशत तक पहुंच गई।


    ● देश में परीक्षण क्षमता बढ़कर प्रति दिन 3 लाख नमूने हो गई है; इस उद्देश्य से 907 प्रयोगशालाएं तैयार की जा चुकी हैं।


    ● प्रधानमंत्री ने कोविड-19 पर मुख्यमंत्रियों के साथ संवाद किया; उन्होंने कहा कि महामारी से लड़ने के लिए समय पर फैसले लेकर ही इसके प्रसार पर प्रभावी रूप से रोकथाम लगाई जा सकती है।


    ● केन्द्र ने राज्यों से स्वास्थ्य सुविधाओं के ढांचे को मजबूत बनाने के लिए निजी क्षेत्रों के साथ जुड़ने और उचित दरों पर गंभीर उपचार का प्रावधान करने के लिए कहा।


    ● केन्द्रीय गृह मंत्री ने कोविड-19 से जुड़ी व्यवस्थाओं की समीक्षा के लिए एलएनजेपी अस्पताल का औचक दौरा किया; कोरोना वार्डों में सीसीटीवी कैमरे लगाए जाने के लिए कहा।


    स्वास्थ्य एवं परिवार कल्याण मंत्रालय से कोविड-19 पर प्राप्त अपडेट; रोगियों के ठीक होने (रिकवरी) की दर बढ़कर 52.47 प्रतिशत हुई; स्वास्थ्य एवं परिवार कल्याण मंत्रालय ने कोविड-19 से जुड़ी नकारात्मक बातों से निपटने के लिए दिशा-निर्देश जारी किए


    पिछले 24 घंटों के दौरान कोविड-19 के 10,215 रोगी ठीक हो चुके हैं। अब तक कुल 1,80,012 मरीज कोविड-19 बीमारी से ठीक हो चुके हैं। रोगियों के ठीक होने (रिकवरी) की दर बढ़कर 52.47 प्रतिशत हो गई है जो इस बात का संकेत है कि कोविड-19 से संक्रमित आधे से अधिक मरीज इस बीमारी से ठीक हो चुके हैं। अभी कोविड-19 के कुल 1,53,178 सक्रिय मामले चिकित्सकीय देख-रेख में हैं। स्वास्थ्य और परिवार कल्याण मंत्रालय ने कोविड-19 से ग्रस्त लोगों के साथ एक अलग तरह का व्यवहार करने संबंधी (कलंक का सामना करने संबंधी) मुद्दे के समाधान के लिए एक विस्तृत सचित्र मार्गदर्शिका जारी की है। ऐसे लोगों में कोविड-19 से ठीक हो चुके मरीज, अग्रगामी स्वास्थ्य देखभाल प्रदाता, उनके परिवार इत्यादि शामिल हैं।


    अधिक जानकारी के लिए पढ़ें -


    जांच क्षमता में उल्लेखनीय बढ़ोतरी, प्रति दिन जांच क्षमता तीन लाख हुई


    देश में संक्रमित लोगों में नोवेल कोरोनावायरस का पता लगाने के लिये निरंतर जांच क्षमता बढ़ाई जा रही है। अब देश में प्रति दिन जांच क्षमता तीन लाख हो गई है। अब तक कुल 59,21,069 नमूनों की जांच की गई है और पिछले 24 घंटों में 1,54,935 नमूनों की जांच की गई। देश में अब कुल 907 प्रयोगशालाएं काम कर रही है। इनमें 659 सरकारी और 248 निजी प्रयोगशालाएं हैं। इनका विवरण निम्नलिखित है—


    • रीयल टाइम आरटी-पीसाआर आधारित जांच प्रयोगशालाएं 534 (सरकारी 347 और निजी 187)


    • ट्रू एनएटी आधारित जांच प्रयोगशालाएं—302 (सरकारी 287 और निजी 15)


    • सीबीएनएएटी आधारित जांच प्रयोगशालाएं—71 (सरकारी 25 और निजी 46)


    दिल्ली में जांच क्षमता बढ़ाने के लिये सभी 11 जिलों के लिये अलग से प्रयोगशालाएं होंगी जहां संबंधित जिलों के नमूनों की जांच की जायेगी। प्रत्येक जिले के नमूने उसी जिले की प्रयोगशालाओं में भेजे जा रहे हैं ताकि समय पर जांच हो और बिना किसी देरी के परिणाम मिल सकें। वर्तमान में दिल्ली में 42 प्रयोगशालाएं हैं जिनकी दैनिक जांच क्षमता लगभग 17 हजार है।


    अधिक जानकारी के लिए पढ़ें -


    प्रधानमंत्री श्री नरेन्द्र मोदी ने ‘अनलॉक 1.0’ के बाद उभरती स्थिति पर चर्चा करने के लिए मुख्यमंत्रियों के साथ बातचीत की


    प्रधानमंत्री श्री नरेन्द्र मोदी ने ‘अनलॉक 1.0’ के बाद उभरती स्थिति पर चर्चा करने और कोविड-19 महामारी से निपटने हेतु आगे की योजना बनाने के लिए वीडियो कॉन्फ्रेंसिंग के माध्यम से मुख्यमंत्रियों के साथ बातचीत की। प्रधानमंत्री ने कहा कि महामारी के संकट से निपटने के लिए समय पर लिए गए निर्णय देश में इसके फैलाव को नियंत्रित करने में काफी प्रभावकारी रहे हैं। उन्होंने कहा कि जब हम अतीत पर एक नजर डालेंगे, तो लोग याद करेंगे कि हमने सहकारी संघवाद की एक मिसाल दुनिया के सामने पेश की है। प्रधानमंत्री ने कहा कि पिछले कुछ हफ्तों के दौरान किए गए ठोस प्रयासों से अर्थव्यवस्था में सुधार के लक्षण दिखाई दे रहे हैं। प्रधानमंत्री ने कहा कि इस बैठक में भाग ले रहे राज्यों में कृषि, बागवानी, मत्स्य पालन और एमएसएमई का विशेष महत्व है, जिनके लिए आत्मनिर्भर भारत अभियान के तहत अनेक प्रावधान किए गए हैं।


    आज की बातचीत दो दिवसीय संवाद का पहला हिस्सा थी। इसमें पंजाब, असम, केरल, उत्तराखंड, झारखंड, छत्तीसगढ़, त्रिपुरा, हिमाचल प्रदेश, चंडीगढ़, गोवा, मणिपुर, नगालैंड, लद्दाख, पुडुचेरी, अरुणाचल प्रदेश, मेघालय, मिजोरम, अंडमान और निकोबार द्वीप समूह, दादरा एवं नगर हवेली और दमन-दीव, सिक्किम और लक्षद्वीप सहित राज्यों और केंद्र शासित प्रदेशों की भागीदारी रही।


    अधिक जानकारी के लिए पढ़ें-


    कोविड-19 पर मुख्यमंत्रियों के साथ संवाद के दौरान प्रधानमंत्री का प्रारंभिक वक्तव्य


    अधिक जानकारी के लिए पढ़ें -


    केन्द्र ने राज्यों से स्वास्थ्य सुविधाओं के ढांचे को मजबूत बनाने के लिए निजी क्षेत्रों के साथ जुड़ने और उचित दरों पर महत्वपूर्ण स्वास्थ्य सेवाओं का प्रावधान करने के लिए कहा।


    स्वास्थ्य एवं परिवार कल्याण मंत्रालय ने राज्यों/केन्द्र शासित प्रदेशों को निजी स्वास्थ्य सेवा प्रदाताओं के साथ जुड़ने के लिए कहा ताकि बढ़ी हुई बेड की उपलब्धता और महत्वपूर्ण देखभाल स्वास्थ्य सुविधाओं के साथ सेवाओं के लिए उचित और पारदर्शी शुल्क सुनिश्चित किया जा सके। रोगियों को उचित दरों पर शीघ्र, अच्छी गुणवत्तापूर्ण देखभाल सुविधाएं सुनिश्चित कराने के लिए राज्यों को स्थानीय निजी सेवा प्रदाताओं से उचित दरों पर सुविधाएं प्राप्त करने के लिए उनके साथ परामर्श करने की सलाह दी गई है और दरें तय करते समय व्यक्तिगत सुरक्षा उपकरण-पीपीई की लागत पर भी ध्यान दिया जाना चाहिए। यह भी सुझाव दिया गया कि दरें तय किए जाने के बाद इनका व्यापक स्तर पर प्रचार-प्रसार किया जाए ताकि मरीजों व सेवा प्रदाताओं को इन दरों की पूरी जानकारी हो और सुविधाओं तथा सेवाओं की क्षमता का अधिकतम उपयोग किया जा सके।


    अधिक जानकारी के लिए पढ़ें-


    केन्द्रीय गृह मंत्री श्री अमित शाह ने दिल्ली के लोकनायक जय प्रकाश नारायण (एलएनजेपी) अस्पताल का औचक निरीक्षण कर कोविड-19 संबंधी तैयारियों की समीक्षा की


    केन्द्रीय गृह मंत्री श्री अमित शाह ने सोमवार को दिल्ली के लोकनायक जय प्रकाश नारायण (एलएनजेपी) अस्पताल का औचक निरीक्षण कर कोविड-19 से संबंधित तैयारियों की समीक्षा की। श्री अमित शाह ने दिल्ली के मुख्य सचिव को राजधानी के सभी कोरोना अस्पताल के कोरोना वार्ड में सीसीटीवी कैमरे लगाने के निर्देश दिए, जिससे वहां की उचित निगरानी की जा सके और मरीजों की समस्याओं का भी निदान किया जा सके। उन्होंने दिल्ली के मुख्य सचिव को इन अस्पतालों में मरीजों को खाना उपलब्ध कराने वाली कैंटीन की एक वैकल्पिक व्यवस्था तैयार करने का भी निर्देश दिया ताकि एक कैंटीन में संक्रमण हो जाए, तो दूसरी कैंटीन से मरीजों को निर्बाध रूप से भोजन प्राप्त होता रहे। श्री अमित शाह ने कोरोना संक्रमित मरीजों के साथ-साथ दिन रात मानवता की सेवा में जुटे डॉक्टर और नर्सों की सामाजिक और मानसिक (Psycho-Social ) काउंसलिंग किए जाने का भी आदेश दिया।


    अधिक जानकारी के लिए पढ़ें -


    पीएम वन धन योजना के कवरेज को मौजूदा 18,000 एसएचजीएस से 50,000 वन धन एसएचजीएस, आदिवासी संग्रहकर्ताओं का कवरेज तीन गुना बढ़ाकर 10 लाख करने का प्रस्ताव है


    प्रकृति के अभूतपूर्व संकट से निपटने और कोविड-19 महामारी से पैदा हुई चुनौतियों का मुकाबला करने के लिए अलग और नवीन दृष्टिकोण की आवश्यकता है। एक तबका मौजूदा संकट से गंभीर रूप से प्रभावित हुआ है और वह है आदिवासी आबादी। ऐसे माहौल में ट्राइफेड (आदिवासी सहकारी विपणन विकास फेडरेशन ऑफ इंडिया लिमिटेड), जनजातीय कार्य मंत्रालय द्वारा शुरू की गई योजना के तहत स्थापित वन धन स्टार्ट-अप जनजातीय संग्रहकर्ताओं, वनवासी और घर में रहने वाले श्रमिकों एवं कारीगरों के लिए रोजगार सृजन का एक स्रोत बन चुका है। 22 राज्यों में 3.6 लाख आदिवासी संग्रहकर्ताओं और 18000 स्वयं सहायता समूहों को रोजगार के अवसर प्रदान करने के लिए 1205 जनजातीय उद्यम स्थापित किए गए हैं।


    अधिक जानकारी के लिए पढ़ें-


    आयुष मंत्रालय ‘घर पर योग, परिवार के साथ योग’ अभियान के जरिए अंतर्राष्ट्रीय योग दिवस 2020 मनाने के लिए पूरी तरह से तैयार


    कोविड-19 महामारी की वर्तमान स्थिति, दैनिक गतिविधियों या चहल-पहल में आई सुस्ती और लोगों की आवाजाही पर लगी पाबंदियों के मद्देनजर इस वर्ष मनाए जा रहे अंतर्राष्ट्रीय योग दिवस का उद्देश्य योग के स्वास्थ्य-वर्धन और तनाव से राहत देने वाले पहलुओं पर प्रकाश डालना है। इसे सुविधाजनक बनाने के लिए आयुष मंत्रालय प्रशिक्षक के नेतृत्व वाले सत्र का आयोजन कर रहा है, जिसे दूरदर्शन पर 21 जून को प्रात: 6:30 बजे प्रसारित किया जाएगा, ताकि लोग पूरी एकजुटता के साथ योगाभ्यास करें।


    अधिक जानकारी के लिए पढ़ें-


    पीआईबी के क्षेत्रीय कार्यालयों से मिली जानकारियां


    • चंडीगढ़ : संघ शासित क्षेत्र चंडीगढ़ के प्रशासक ने स्वास्थ्य अधिकारियों को बाहर से आने वाले लोगों पर ध्यान केन्द्रित करने और सह-रुग्णता (बीमार) वाले मामलों की विशेष देख-रेख करने के निर्देश दिए हैं। उन्होंने नागरिकों से भी सार्वजनिक स्थलों पर शारीरिक दूरी का पालन करने और मास्क पहनने की अपील की।


    • पंजाब : कोविड-19 महामारी के चलते राज्य को व्यापक स्तर पर हुए नुकसान और संकट की ओर संकेत करते हुए पंजाब के मुख्यमंत्री ने प्रधानमंत्री को ज्ञापन भेजकर जिंदगियों को बचाने और नई परिस्थितियों में लोगों की आजीविका सुरक्षित करने के क्रम में भारत सरकार से विभिन्न गैर वित्तीय सहायताओं के साथ 80,845 करोड़ रुपये की वित्तीय सहायता की मांग की है।


    • हरियाणा : मुख्यमंत्री ने कोविड-19 पर एक समीक्षा बैठक के दौरान अधिकारियों से मानव सेवा की भावना के साथ काम करने और संक्रमण से लोगों को सुरक्षित करने के क्रम में लोगों को जागरूक करने के लिए कदम उठाने के लिए कहा है। मुख्यमंत्री ने कोविड-19 से सुरक्षा सुनिश्चित करने के लिए जनता के बीच फेस मास्कों के वितरण पर जोर दिया और कहा कि मास्क नहीं पहनने वाले लोगों से वसूले गए जुर्माने को नए मास्क बनाने के लिए उपयोग किया जाना चाहिए तथा फिर उन्हें जरूरतमंद लोगों के बीच वितरित करना चाहिए। उन्होंने कहा कि लोगों को अपनी प्रतिरोधक क्षमता का स्तर बढ़ाने के लिए प्रेरित किया जाना चाहिए। उन्होंने कहा कि आयुर्वेदिक और होम्योपैथी का कोई नकारात्मक असर नहीं होता तथा सामान्य रूप से इन दवाओं के उपयोग से लोगों को कोई नुकसान भी नहीं होता है।


    • महाराष्ट्र : कोविड जांच में 2,786 नए मरीज पॉजिटिव पाए गए, इसके साथ ही राज्य में कोविड-19 के मामले बढ़कर 1,10,744 हो गए। वर्तमान में सक्रिय मरीजों की संख्या 50,554 के स्तर पर है। हॉटस्पॉट मुंबई में संक्रमण के 1,066 नए मामले सामने आए।


    • गुजरात : राज्य में फिलहाल सक्रिय पॉजिटिव मामले 5,886 के स्तर पर हैं, जबकि कोविड-19 संक्रमण की कुल संख्या 24,055 के स्तर पर पहुंच गई है।


    • राजस्थान : आज कोविड के 115 नए संक्रमण दर्ज किए गए, जिसमें से ज्यादातर भरतपुर जिले से संबंधित हैं। अभी तक कोविड-19 के पॉजिटिव मामलों की संख्या बढ़कर 13,096 के स्तर पर पहुंच गई, जिनमें से 9,794 लोग स्वस्थ हो गए और 302 लोगों की मृत्यु हो चुकी है। राज्य में कोविड मरीजों के स्वस्थ होने की दर बढ़कर 75 प्रतिशत हो गई, जो देश में सबसे ज्यादा है। राजस्थान में कोविड-19 के बारे में जागरूकता के प्रसार के लिए 21 जून से राज्य भर में 10 दिवसीय विशेष अभियान का शुभारम्भ किया जाएगा। इस अभियान के अंतर्गत राज्य के स्वास्थ्य विभाग के दल घर-घर जाकर सक्रिय निगरानी करेंगे और लोगों को कोविड-19 से बचाव और नियंत्रण के लिए सावधानियों के बारे में जागरूक करेंगे।


    • मध्य प्रदेश : पिछले 24 घंटों में 133 नए मरीज सामने आने के साथ राज्य में कोरोना वायरस के मामले बढ़कर 10,935 तक पहुंच गए। इस अवधि के दौरान कोविड-19 के छह मरीजों की मृत्यु हो गई, जिससे इस बीमारी से मरने वालों की संख्या बढ़कर 465 हो गई। राज्य में मामले दोगुने होने में लगने वाला समय बढ़कर 34.1 दिन हो गया, वहीं सुधार की दर बढ़कर 71.1 प्रतिशत हो गई। मध्य प्रदेश सुधार की दर के मामले में राजस्थान के बाद देश में दूसरे पायदान पर है।


    • छत्तीसगढ़ : 44 नए मामलों की पहचान हुई है, जिससे कोविड-19 के पॉजिटिव मामलों की संख्या बढ़कर 1,715 हो गई है। इनमें से 875 मामले अभी भी सक्रिय हैं।


    • गोवा : सोमवार को 28 नए पॉजिटिव मामलों की पहचान हुई, जिससे राज्य में कोविड-19 के कुल मामलों की संख्या बढ़कर 592 हो गई; इनमें से 507 सक्रिय मामले हैं। गोवा में कोविड-19 के मामलों से संबंधित प्रमुख स्थलों में मैन्गोर हिल, न्यू वड्डेम, मोरलेम, बैना, शिंबेल और साडा शामिल हैं।


    • अरुणाचल प्रदेश : अरुणाचल प्रदेश में धेमाजी, असम से पूर्वी सियांग और अन्य जिलों के लिए आवश्यक सामानों की आपूर्ति के लिए ट्रकों का परिचालन शुरू हो गया है। एक सप्ताह पहले ट्रकों द्वारा एसओपी के पालन में समस्याओं के चलते उनका परिचालन रोक दिया गया था।


    • असम : कोविड-19 के 10 नए पॉजिटिव मामलों के साथ असम में संक्रमण के कुल मामलों की संख्या बढ़कर 4,319 हो गई, जिनमें सक्रिय मामलों की संख्या 2,103 के स्तर पर बनी हुई है। वहीं 2,205 लोग स्वस्थ हो गए और 8 लोगों की मृत्यु हो चुकी है।


    • मणिपुर : मणिपुर के मुख्यमंत्री ने आत्मनिर्भर भारत अभियान के तहत इमाकैथल और अन्य क्षेत्रों के सैकड़ों रेहड़ी पटरी वालों को कर्ज सुविधा के प्रावधान के मुद्दे पर सार्वजनिक क्षेत्र के बैंक अधिकारियों के प्रतिनिधियों से मुलाकात की।


    • मिजोरम : राज्य के स्वास्थ्य मंत्री ने कहा कि मिजोरम में 8,884 लोग क्वारंटाइन में हैं। राज्य सरकार परीक्षण अनुपात बढ़ाने का प्रयास कर रही है।


    • नागालैंड : दिमापुर में लॉकडाउन के संशोधित दिशा-निर्देश जारी किए गए हैं। यात्री वाहनों का सड़कों पर परिचालन 30 जून तक बंद रहेगा, सैलून बंद रहेंगे और बाजारों/ मॉलों को चरणबद्ध तरीके से खोला जाएगा। पेरेन, नागालैंड में जिला कार्य बल की टीम ने कोविड अस्पताल, सीएचके और जिला अस्पताल पेरेन को बेसिन और स्टैंड से जुड़े वाटर स्टोरेज टैंक दान किए।


    • केरल : केरल ने केन्द्र सरकार से वंदे भारत मिशन के लिए कोविड निगेटिव प्रमाण पत्र अनिवार्य बनाने के लिए कहा है। राज्य के उद्योग मंत्री ई. पी. जयराजन ने कहा कि कोविड प्रभावित अप्रवासियों को विशेष विमान के द्वारा लाया जाना चाहिए। सऊदी अरब में भारतीय दूतावास ने चार्टर्ड उड़ानों से केरल जा रहे अप्रवासियों को 20 जून से कोविड प्रमाण पत्र प्रस्तुत करने के निर्देश दिए हैं। राज्य के स्वास्थ्य विभाग ने कोविड प्राथमिक परीक्षण केन्द्रों के लिए नए दिशा-निर्देश जारी किए; शुरुआती चरण में सिर्फ मामूली लक्षणों वाले और स्पर्शोन्मुखी लोगों को ही प्राथमिक केन्द्रों में भर्ती किया जाएगा। केरल के बाहर कोविड-19 के चलते मैक्सिको में एक नन सहित चार अन्य केरलवासियों की मृत्यु हो गई। राज्य में एक व्यक्ति की मृत्यु हो गई, 82 नए पॉजिटिव मामले सामने आए और 73 लोग स्वस्थ हो गए। वर्तमान में 1,348 मरीजों का उपचार चल रहा है और विभिन्न जिलों में कुल 1,20,727 लोग निगरानी में बने हुए हैं।


    • तमिलनाडु : तमिलनाडु में लॉकडाउन के दौरान 13 लाख से ज्यादा दिव्यांगजनों को सहायता के रूप में 1,000 रुपये की नकदी राहत दी जाएगी; इससे पहले राज्य सरकार द्वारा राशन कार्ड धारकों और असंगठित क्षेत्र के कामगारों को इसी तरह की राहत दी गई थी। पुडुचेरी में कोविड-19 के 14 नए मामलों में जिपमेर के एक सूक्ष्मजीव विज्ञानी शामिल रहे; इसके साथ संघ शासित क्षेत्र में संक्रमण के कुल मामले बढ़कर 216 हो गए। तमिलनाडु में कल 1,843 नए मामले सामने आए, 797 लोग स्वस्थ हो गए और 44 लोगों की मृत्यु हो गई। अकेले चेन्नई में 1,257 नए मामले सामने आए। कुल मामले : 46,504, सक्रिय मामले : 20,678, मृत्यु : 479, डिस्चार्ज : 24,547, चेन्नई में सक्रिय मामले : 15,385।


    • कर्नाटक : मुख्यमंत्री ने आज बेंगलुरु में कहा कि कोविड संकट के दौरान सरकार ने किसानों की सहायता के लिए 50 लाख किसानों को प्रति किसान 2,000 रुपये के हिसाब से कुल 1,000 करोड़ रुपये जारी किए। केएसआरटीसी की अंतर-राज्यीय बस सेवा कल से शुरू हो जाएगी, जो शुरुआत में आंध्र प्रदेश के लिए ही परिचालित होंगी। कर्नाटक उच्च न्यायालय ने अनिवार्य रूप से मास्क पहने जाने के फैसले को चुनौती देने वाली याचिका को सुनने से इनकार कर दिया है। आईआईएससी बेंगलुरु ने कार्यस्थलों के लिए ऑनलाइन स्व आकलन का टूल विकसित किया है, जिससे संगठनों को महामारी केन्द्रित नीतियां और प्रक्रियाएं विकसित करने में सहायता मिलेगी। कल 213 नए मामले दर्ज किए गए, 180 लोगों को डिस्चार्ज कर दिया गया और दो लोगों की मृत्यु हो गई। कुल पॉजिटिव मामले : 7,213, सक्रिय मामले : 2,987, मृत्यु : 88, डिस्चार्ज : 4,135।


    • आंध्र प्रदेश : वित्त वर्ष 2020-21 के लिए बजट प्रस्तुत करते हुए आंध्र प्रदेश के वित्त मंत्री ने 1,80,392.65 करोड़ रुपये के अनुमानित राजस्व व्यय के साथ कुल 2,24,789.18 करोड़ रुपये के व्यय का प्रस्ताव किया। पूंजीगत व्यय में लगभग 44,396.54 करोड़ रुपये का कर्ज भुगतान और अन्य पूंजी संवितरण शामिल है। कोविड-19 महामारी के दौरान व्यापक आर्थिक सुस्ती के चलते 2020-21 के बजट अनुमान में 2019-20 के बजट अनुमान की तुलना में 1.4 प्रतिशत की कमी की गई है। पिछले 24 घंटों के दौरान 15,911 नमूनों के परीक्षण के बाद 193 नए मामले सामने आए और दो लोगों की मृत्यु हो गई, वहीं 81 लोगों को डिस्चार्ज कर दिया गया। कुल मामले : 5,280, सक्रिय मामले : 2,341, स्वस्थ हुए : 2,851, मृत्यु : 88।


    • तेलंगाना : विशेषज्ञों की राय है कि तेलंगाना सरकार को अपनी कोविड-19 योजना पर फिर से काम करना चाहिए; तेलंगाना में कोविड-19 के मामलों में तेज बढ़ोतरी को देखते हुए सार्वजनिक स्वास्थ्य विशेषज्ञों के एक दल का गठन किया जाना बेहद आवश्यक हो गया है। 16 जून तक राज्य में 5,193 मामले सामने आ चुके हैं। 2,766 लोग स्वस्थ हो चुके हैं, 2,240 सक्रिय मामले हैं और 187 लोगों की मृत्यु हो चुकी है।


    पीआईबी द्वारा जांचे गए तथ्य


    ******


    एसजी/एएम/एमपी/एसके

    
    
    (Release ID: 1632016) Visitor Counter : 104
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam