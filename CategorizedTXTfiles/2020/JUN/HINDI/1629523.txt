      PIB Headquarters

      कोविड-19 पर पीआईबी का दैनिक बुलेटिन
      Posted On: 04 JUN 2020 6:27PM by PIB Delhi


    (पिछले 24 घंटे में कोविड-19 से संबंधित जारी प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल है)


    ● अभी तक कोविड-19 के कुल 1,04,107 मरीज ठीक हो चुके हैं , जिनमें से 3,804 पिछले 24 घंटों में ठीक हुए हैं।


    ● 1,06,737 सक्रिय मामले अभी गहन चिकित्सा देख-रेख में हैं।


    ● स्वास्थ्य मंत्री ने दिल्ली से परीक्षण के साथ ही सर्विलांस , संपर्क का पता लगाने और सख्ती से रोकथाम तथा क्षेत्रवार नियंत्रण गतिविधियां बढ़ाने के लिए कहा है।


    ● भारत-ऑस्ट्रेलिया के नेताओं की वर्चुअल समिट- प्रधानमंत्री ने कहा कि सरकार ने इस संकट के दौर में अवसर तलाशने का फैसला लिया है।


    स्वास्थ्य एवं परिवार कल्याण मंत्रालय से कोविड-19 पर प्राप्त अपडेट


    पिछले 24 घंटों के दौरान , कुल 3,804 कोविड-19 रोगी ठीक हुए हैं। इस प्रकार , अब तक , कुल 1,04,107 रोगी कोविड-19 से ठीक हो चुके हैं। कोविड-19 रोगियों के बीच ठीक (रिकवरी) होने की दर 47.99 प्रतिशत है। वर्तमान में 1,06,737 सक्रिय मामले हैं और सभी गहन चिकित्सा देख-रेख में हैं। आईसीएमआर ने संक्रमित व्यक्तियों में नोवेल कोरोना वायरस की जांच के लिए परीक्षण क्षमता बढ़ा दी है। सरकारी प्रयोगशालाओं की संख्या बढ़ाकर 498 हो गई है और निजी प्रयोगशालाओं की संख्या बढ़कर 212 हो गई है। पिछले 24 घंटों में1,39,485 नमूनों की जांच की गई। इस प्रकार अब तक जांच किए गए नमूनों की कुल संख्या 42,42,718 है। मंत्रालय ने कोविड-19 महामारी में सुरक्षित ईएनटी के संबंध में नए दिशा-निर्देश जारी किए हैं।


    ​


    अधिक जानकारी के लिए पढ़ें


    डॉ. हर्षवर्धन ने दिल्ली के उपराज्यपाल और स्वास्थ्य मंत्री के साथ कोविड-19 की स्थिति और तैयारियों की समीक्षा की


    केन्द्रीय स्वास्थ्य और परिवार कल्याण मंत्री डॉ. हर्षवर्धन ने कोविड-19 की रोकथाम और नियंत्रण की तैयारियों की समीक्षा के लिए वीडियो कॉन्फ्रेंस के जरिये एक उच्चस्तरीय बैठक की अध्यक्षता की। डॉ. हर्षवर्धन ने कहा , " जैसे-जैसे दिल्ली में मामलों और मौतों की संख्या बढ़ रही है , इस बीमारी की निगरानी , संपर्क का पता लगाने , कठोर नियंत्रण और परिधि नियंत्रण कार्यों के साथ-साथ जांच बढ़ाने की आवश्यकता है।" उन्होंने मामलों के प्रभावी प्रबंधन और मृत्यु दर में कमी के लिए कोविड-19 मामलों के बेहतर नैदानिक प्रबंधन के साथ स्वास्थ्य बुनियादी ढांचे में वृद्धि और जांच को बढ़ाने की तत्काल आवश्यकता और महत्व पर जोर दिया। उन्होंने कहा कि मामलों में तेजी से बढ़ोतरी को देखते हुए बिस्तरों की उपलब्धता में तेजी से वृद्धि की जानी चाहिए और साथ ही प्रवेश में अनावश्यक देरी से बचा जाना चाहिए।


    अधिक जानकारी के लिए पढ़ें


    भारत-ऑस्ट्रेलिया वर्चुअल शिखर सम्मेलन में प्रधानमंत्री का उद्घाटन भाषण


    अधिक जानकारी के लिए पढ़ें


    प्रधानमंत्री और मोजाम्बिक के राष्ट्रपति फिलिप जैसिन्टो न्यूसी के बीच टेलीफोन पर बातचीत


    प्रधानमंत्री नरेन्द्र मोदी ने मोजाम्बिक के राष्ट्रपति महामहिम फ़िलिप जैसिन्टो न्यूसी से फोन पर बात की। दोनों नेताओं ने अपने-अपने देश में कोविड-19 महामारी से लगातार उत्पन्न चुनौतियों के बारे में चर्चा की। प्रधानमंत्री ने कहा कि भारत आवश्यक दवाओं और उपकरणों का प्रावधान करने सहित स्वास्थ्य संकट के दौरान मोजाम्बिक के प्रयासों में सहयोग करने का इच्छुक है। राष्ट्रपति न्यूसी ने स्वास्थ्य सेवा और दवा आपूर्ति के क्षेत्र में दोनों देशों के बीच घनिष्ठ सहयोग की सराहना की।


    अधिक जानकारी के लिए पढ़ें


    भारत के राष्ट्रपति ने जॉर्जिया की राष्ट्रपति से टेलीफोन पर बातचीत की


    राष्ट्रपति श्री रामनाथ कोविंद ने जॉर्जिया की राष्ट्रपति माननीय सुश्री सालोमी जरूबिचविली के साथ टेलीफोन पर बातचीत की। दोनों नेताओं ने द्विपक्षीय संबंधों पर विचार-विमर्श किया। कोविड-19 महामारी के चलते दुनिया के सामने आई चुनौतियों और जीवन के बाधित होने के संबंध में राष्ट्रपति ने कहा कि कोविड-19 के प्रसार को रोकने की दिशा में जॉर्जिया सरकार के प्रयास सराहनीय रहे हैं। राष्ट्रपति ने जॉर्जिया की राष्ट्रपति को बताया कि भारत ने कोविड-19 के प्रसार को रोकने के लिए काफी प्रयास किए हैं और हम काफी हद तक सफल भी रहे हैं। भारत कोविड-19 महामारी के खिलाफ अंतर्राष्ट्रीय प्रयासों को आगे बढ़ाने में भी अग्रणी रहा है और अन्य 150 देशों को चिकित्सा संबंधी आपूर्तियां की हैं।


    अधिक जानकारी के लिए पढ़ें-


    आरपीएफ अधिकारी की कर्तव्यनिष्ठा और साहस ने सभी के दिलों को जीता


    रेल मंत्री श्री पीयूष गोयल ने आरपीएफ कांस्टेबल श्री इंदर सिंह यादव के मानवीय कार्य की सराहना की और उन्हें सम्मानित करने के लिए नकद पुरस्कार की घोषणा की। श्री यादव 4 महीने के एक बच्चे को दूध पहुंचाने के लिए ट्रेन के पीछे भागे और उन्होंने कर्तव्यनिष्ठ भावना का प्रदर्शन किया। श्रीमती शरीफ हाशमी अपने 4 महीने के बच्चे के साथ बेलगाम से गोरखपुर जाने वाली श्रमिक स्पेशल ट्रेन में यात्रा कर रही थीं। उनका बच्चा दूध के लिए रो रहा था , क्योंकि पिछले किसी भी स्टेशन पर उन्हें बच्चे के लिए दूध नहीं मिल पा रहा था। श्रीमती हाशमी ने भोपाल स्टेशन पर कांस्टेबल श्री यादव से मदद मांगी। श्री इंदर सिंह यादव तुरंत दौड़कर भोपाल स्टेशन के बाहर एक दुकान से दूध का पैकेट ले आए लेकिन ट्रेन चलने लगी। कांस्टेबल ने चलती ट्रेन के पीछे भागकर अपनी मानवता और साहस का परिचय दिया और कोच में महिला को दूध का पैकेट प्रदान किया।


    अधिक जानकारी के लिए पढ़ें


    ट्यूलिप – सभी यूएलबी और स्मार्ट शहरों में नए स्नातकों को अवसर प्रदान करने के लिए शहरी अध्ययन प्रशिक्षण कार्यक्रम की शुरुआत


    मानव संसाधन विकास मंत्री श्री रमेश पोखरियाल ` निशंक ’, आवास और शहरी कार्य राज्य मंत्री (स्वतंत्र प्रभार) श्री हरदीप एस. पुरी और अखिल भारतीय तकनीकी शिक्षा परिषद (एआईसीटीई) ने द अर्बन लर्निंग इंटर्नशिप प्रोग्राम (ट्यूलिप) या शहरी अध्ययन प्रशिक्षण कार्यक्रम के लिए संयुक्त रूप से एक ऑनलाइन पोर्टल की शुरुआत की है – एक ऐसा कार्यक्रम जो देश भर के सभी शहरी स्थानीय निकायों (यूएलबी) और स्मार्ट शहरों में नए स्नातकों को प्रशिक्षण के अवसर प्रदान करेगा। ट्यूलिप शहरी क्षेत्र में नए स्नातकों को अनुभव के साथ अध्ययन के अवसर प्रदान करने का एक कार्यक्रम है। हमारे स्मार्ट शहर कोविड संकट का प्रबंधन करने के लिए प्रौद्योगिकी का लाभ उठाने में सबसे आगे रहे हैं , इनमें से 47 अपने स्मार्ट कमांड और नियंत्रण केन्द्रों का संकट प्रबंधन वार रूम के रूप में उपयोग कर रहे हैं और 34 शहर उन्हें जल्द से जल्द पूरा करने के लिए काम कर रहे हैं।


    अधिक जानकारी के लिए पढ़ें


    डॉ. जितेंद्र सिंह ने जम्मू और कश्मीर नगर निकायों के प्रतिनिधियों के साथ कोविड की रोकथाम के उपायों पर चर्चा करने के लिए एक वीडियो कॉन्फ्रेंस बैठक की


    केंद्रीय मंत्री डॉ. जितेंद्र सिंह ने जम्मू और कश्मीर नगर निकायों के प्रतिनिधियों के साथ कोविड की रोकथाम के उपायों पर चर्चा करने के लिए एक वीडियो कॉन्फ्रेंस बैठक की। डॉ. जितेंद्र सिंह ने कहा कि कोविड महामारी के पहले दो चरणों में मुख्य चिंता देश के विभिन्न हिस्सों में लोगों के लिए आवश्यक आपूर्ति की व्यवस्था करना था , जबकि दूसरे चरण में मुख्य जिम्मेदारी यह थी कि देश के विभिन्न हिस्सों से घर लौट रहे लोगों की मुफ्त आवाजाही सुनिश्चित की जाए। हालांकि , वर्तमान चरण में , ध्यान दो मुद्दों पर है , अर्थात् रोकथाम और जागरूकता , और इन दो उद्देश्यों को पूरा करने के लिए , स्थानीय निकायों और उनके प्रतिनिधियों के साथ-साथ नागरिक समाज की महत्वपूर्ण भूमिका होगी।


    अधिक जानकारी के लिए पढ़ें


    एनसीवीटीसी , कोविड-19 के लिए होस्ट-निर्देशित एंटीवायरल दवा विकसित करेगा


    साइंस एंड इंजीनियरिंग रिसर्च बोर्ड (एसईआरबी) ने हिसार , हरियाणा स्थित आईसीएआर-एनआरसी के नेशनल सेंटर फॉर वेटरनरी टाइप कल्चर (एनसीवीटीसी) के एक अध्ययन के लिए समर्थन को मंजूरी दे दी है , जो कोरोना वायरस के खिलाफ एंटीवायरल के लिए अपनी लाइब्रेरी के 94 छोटे अणुओं की स्क्रीनिंग करेगा।


    अधिक जानकारी के लिए पढ़ें


    पीआईबी के क्षेत्रीय कार्यालयों से मिलीं जानकारियां


    • केरल : पलक्कड़ जिले में कोविड-19 से एक महिला की मृत्यु हो गई , जिससे राज्य में इस बीमारी से मरने वालों की कुल संख्या 12 हो गई है। चेन्नई से लौटी यह 73 वर्षीय महिला क्वारंटाइन में थी , जिनकी मृत्यु हो गई। इसके अलावा मुख्यमंत्री ने सोमवार को धार्मिक स्थलों को खोले जाने के संबंध में धर्म गुरुओं के साथ दिन भर विचार-विमर्श किया। विदेश राज्य मंत्री वी. मुरलीधरन ने कहा कि केन्द्र सरकार ने राज्य को 24 अंतर्राष्ट्रीय उड़ानों के बारे में सूचित किया था , लेकिन सिर्फ 12 उड़ानों के लिए ही स्वीकृति दी गई थी। उन्होंने कहा कि केरल को खाड़ी देशों की स्थिति पर विचार करना चाहिए और अप्रवासियों के वापस लौटने पर कोई मानदंड नहीं लगाया जाना चाहिए। केरल ने उच्चतम न्यायालय में जमा की एक रिपोर्ट में कहा कि सार्वजनिक और निजी क्षेत्र की कंपनियों के लॉकडाउन की अवधि के दौरान कर्मचारियों के वेतन में कटौती तथा निकाले जाने जैसे कदमों से कोविड से लड़ने में उनकी मानसिक क्षमता पर नकारात्मक असर पड़ेगा। कल राज्य में कोविड-19 के 82 नए मामलों की पुष्टि हुई। अब राज्य में 832 सक्रिय मामले हैं और कुल मामलों की संख्या 1,494 हो चुकी है।


    • तमिलनाडु : पुडुचेरी में सामने आए कोविड-19 के नौ नए मामलों में से छह जिपमर के सुरक्षा कर्मचारी हैं ; अब संघ शासित क्षेत्र में सक्रिय मामलों की संख्या 63 हो गई है। तमिलनाडु के मुख्य सचिव को कोविड नियंत्रण के उपायों पर ध्यान केन्द्रित करने के लिए तीन महीने का विस्तार दिया गया है। मुख्य सचिव द्वारा बुलाई गई एक बैठक में धर्म गुरुओं ने 8 जून से धार्मिक स्थलों को खोले जाने के मसले पर अलग-अलग राय दी। केन्द्र सरकार धार्मिक स्थलों को खोलने की मंजूरी दे चुकी है। कल कोविड के रिकॉर्ड 1,286 नए मामले सामने से तमिलनाडु में कुल मरीजों की संख्या 25,000 से ज्यादा हो गए। चेन्नई में किसी एक दिन में पहली बार 1,000 से ज्यादा मामले दर्ज किए गए ; चेन्नई में 1,012 मामले सामने आए। अभी तक कुल मामले : 25,872 , सक्रिय मामले : 11,345 , मृत्यु : 208 , डिस्चार्ज : 14,316। चेन्नई में सक्रिय मामलों की संख्या 8,405 के स्तर पर बनी हुई है।


    • कर्नाटक : स्वास्थ्य विभाग के संविदा कर्मचारियों ने मुख्यमंत्री के मांगें मानने पर सहमति देने के बाद अपनी प्रस्तावित हड़ताल वापस ले ली है। मीडिया रिपोर्ट्स के अनुसार , निजी अस्पतालों के संगठनों ने राज्य के सामने आईसीयू और वेंटिलेटर सुविधाओं के साथ सामान्य वार्ड के लिए 10,000 रुपये प्रति दिन और विशेष वार्ड के लिए 20,000 रुपये प्रति दिन की लागत से कोविड-19 के उपचार का प्रस्ताव रखा। मुख्यमंत्री ने गृह विभाग के साथ समीक्षा बैठक की और वर्तमान हालात में पुलिस द्वारा किए जा रहे कार्यों की सराहना की। कर्नाटक में एक दिन में कोविड के 267 मामले सामने आने और एक व्यक्ति की मृत्यु के साथ कुल मामलों की संख्या 4,000 से ज्यादा हो गई। अभी तक कुल पॉजिटिव मामले : 4,063 , सक्रिय मामले : 2,494 , मृत्यु : 53 , स्वस्थ हुए : 1514।


    • आंध्र प्रदेश : मुख्यमंत्री ने वाईएसआर वाहनमित्र कार्यक्रम का शुभारम्भ किया , जिसके तहत ऑटो और टैक्सी मालिकों के कुल 2,62,493 लाभार्थियों को 10,000 रुपये वितरित किए गए। पूर्वी गोदावरी जिले के पेद्दापुद्दी मंडल के गोलालामामीदादा ग्राम में 116 कोविड मामले दर्ज किए गए , जिनका प्रसार काकीनाडा के एक व्यक्ति से फैला था। 9,986 नमूनों की जांच के बाद पिछले 24 घंटों के दौरान 98 नए मामले सामने आए , 29 लोग डिस्चार्ज कर दिए गए और तीन लोगों की मृत्यु हो गई। कुल मामले : 3,377 , सक्रिय मामले : 1,033 , स्वस्थ हुए : 2,273 , मृत्यु : 71।


    • तेलंगाना : तेलंगाना-जूनियर डॉक्टर्स एसोसिएशन (टी-जेयूडीए) ने कहा कि उस्मानिया मेडिकल कॉलेज से संबद्ध अस्पतालों में 32 चिकित्सक कोविड-19 जांच में पॉजिटिव पाए गए हैं। राज्य के बुनकरों और कारीगरों को अपनी आवश्यकताओं को पूरा करने के लिए संघर्ष करना पड़ रहा है , जिस पर सामाजिक कार्यकर्ताओं ने सरकार से उनके बचाव के लिए आगे आने और ‘ कोरोना राहत कोष ’ की स्थापना करने की मांग की है। 3 जून को पॉजिटिव मामलों की कुल संख्या बढ़कर 3,020 हो गई है। अभी तक प्रवासी और विदेश से लौटे 448 लोग कोविड जांच में पॉजिटिव पाए जा चुके हैं।


    • महाराष्ट्र : कोविड-19 के 2,560 नए मामले दर्ज किए गए , जिससे राज्य में कोरोना वायरस से संक्रमित लोगों की कुल संख्या 74,860 हो गई ; जिनमें से 39,935 सक्रिय मामले हैं। हॉटस्पॉट मुंबई में 1,276 नए मामले दर्ज किए गए , जिससे शहर में कुल मामले बढ़कर 43,492 हो गए। बुधवार को कुल 122 लोगों की मृत्यु हो गई , जिनमें से 49 लोगों की मौत सिर्फ मुंबई में ही हुई। महाराष्ट्र और मुंबई में कोरोना वायरस के मामलों की संख्या में बढ़ोतरी को देखते हुए बृहनमुंबई नगर निगम आयुक्त इकबाल सिंह चाहल ने चक्रवात निसर्ग के चलते अस्थायी तौर पर निकाले गए नागरिकों की कोविड-19 जांच कराने और उन्हें घर जाने की अनुमति देने से पहले दो दिन तक निगरानी में रखने के निर्देश दिए हैं। बीएमसी ने तटवर्ती और निचले इलाकों में रहने वालों की निकासी की थी और उन्हें पास के ही स्कूलों में आश्रय दिया गया था।


    • गुजरात : कोविड-19 के 485 नए मामले सामने आने के साथ राज्य में कुल पॉजिटिव मामलों की संख्या 18,100 हो गई , जिनमें से 4,766 सक्रिय मामले हैं। नए मामलों में से 290 सिर्फ अहमदाबाद में ही दर्ज किए गए। बुधवार को 30 लोगों की मृत्यु हो गई , जिससे कोविड से मरने वालों की कुल संख्या 1,122 हो गई।


    • मध्य प्रदेश : कोविड-19 संक्रमण के 168 नए मामलों के साथ राज्य में कोरोना वायरस के कुल मामले बढ़कर 8,588 हो गए। अभी तक 371 लोगों की मृत्यु हो चुकी है , जबकि पिछले 24 घंटों में 224 मरीज स्वस्थ हो गए। राज्य के स्वास्थ्य एवं परिवार कल्याण मंत्री डॉ. नरोत्तम मिश्रा ने स्वास्थ्य विभाग के वरिष्ठ अधिकारियों के साथ इंदौर , उज्जैन और भोपाल में कोविड-19 नियंत्रण की स्थिति और उपायों की समीक्षा की। इन तीन शहरों में कोरोना वायरस संक्रमण के सबसे ज्यादा मामले सामने आए हैं।


    • राजस्थान : आज कोविड-19 संक्रमण के 68 नए मामले दर्ज किए गए , जिससे राज्य में कोविड पॉजिटिव मामलों की कुल संख्या 9,720 हो गई। इनमें से अभी तक 6,819 मरीज स्वस्थ हो चुके हैं। इन नए मामलों में से ज्यादातर भरतपुर जिले में दर्ज किए गए , जिसके बाद जयपुर , जोधपुर और चुरु जिलों का नंबर रहा।


    • छत्तीसगढ़ : बुधवार की रात तक कोविड-19 संक्रमण के 86 नए मामले दर्ज किए गए , जिससे राज्य में कुल कोरोना वायरस के पॉजिटिव मामले 668 के स्तर पर पहुंच गए। वहीं राज्य में अभी तक सक्रिय मामले 489 के स्तर पर हैं। मुंगेली , बेमतारा , बालोद और बिलासपुर में बुधवार रात को पूरी तरह स्वस्थ होने के बाद विभिन्न अस्पतालों से 19 मरीजों को डिस्चार्ज कर दिया गया , जबकि बुधवार की सुबह 40 मरीज डिस्चार्ज कर दिए गए।


    • गोवा : अभी तक मामलों में सबसे बड़ी बढ़ोतरी के रूप में राज्य में कोविड-19 संक्रमण के 47 नए मामले दर्ज किए गए , जिससे कोविड-19 के कुल पॉजिटिव मामले बढ़कर 126 हो गए। वहीं कुल सक्रिय मामले 69 के स्तर पर बने हुए हैं। इन नए मरीजों में से ज्यादातर (इनमें से 42) वास्को में मैंगोर हिल एरिया से हैं , जबकि 5 मरीज कोरोना प्रभावित स्थानों पर घूमकर लौटे थे।


    • अरुणाचल प्रदेश : अरुणाचल प्रदेश के लगभग 9,500 फंसे लोग राज्य में वापस लौट आए हैं और विभिन्न राज्यों के लगभग 2,000 लोगों को अरुणाचल से उनके गृह राज्यों को रवाना कर दिया गया।


    • असम : कोविड-19 जांच में दो बार निगेटिव आने के बाद 29 मरीजों को डिस्चार्ज कर दिया गया। कुल डिस्चार्ज मरीजों की संख्या 442 और सक्रिय मरीजों की संख्या 1,428 हो गई है।


    • मणिपुर : 13 अतिरिक्त लोगों के कोविड-19 पॉजिटिव पाए जाने के बाद मणिपुर में कुल मामलों की संख्या 121 हो गई है। कल सामने आए कोविड-19 मरीजों में से एक नर्स है , जबकि उसका कहीं यात्रा का इतिहास नहीं रहा है। वहीं अन्य लोग दूसरे स्थानों से वापस लौटे थे।


    • मिजोरम : राज्य के शिक्षा मंत्री द्वारा लिए गए फैसले के तहत , मिजोरम में स्कूलों के फिर से खुलने की संभावित तारीख 15 जुलाई , 2020 है।


    • नागालैंड : नागा हॉस्पिटल अथॉरिटी , कोहिमा (एनएचएके) ने कोविड-19 अस्पताल के रूप में काम करना शुरू कर दिया है। अभी तक इसमें कोविड-19 के चार मरीज भर्ती किए जा चुके हैं। नागालैंड में विद्यालयी शिक्षा विभाग द्वारा कोविड-19 महामारी के दौरान अपनी शैक्षणिक पहल के तहत हाईस्कूल और उच्च माध्यमिक वर्ग के लिए कराई गई एक ऑनलाइन मूल्यांकन परीक्षा में 20,000 से ज्यादा विद्यार्थियों ने भाग लिया।


    • त्रिपुरा : टीआईडीसी और पश्चिमी त्रिपुरा जिला प्रशासन ने त्रिपुरा में हपानिया प्रदर्शनी कक्ष में मिशन मोड में कोविड देखभाल केन्द्र की स्थापना की है। इसमें 400 बिस्तर लगाए जा सकते हैं। 5 मरीजों को इसमें पहले ही शिफ्ट किया जा चुका है।


    पीआईबी द्वारा जांचे गए तथ्य


    ******


    एसजी / एएम / एमपी / एसके

    
    
    (Release ID: 1629523) Visitor Counter : 87
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam