      विज्ञान एवं प्रौद्योगिकी मंत्रालय

      एससीटीआईएमएसटी कोविड -19 से निपटने के प्रयासों में स्वैच्छिक सेवाओं के माध्यम से सहायता प्रदान कर रहा है
      Posted On: 05 JUN 2020 4:01PM by PIB Delhi


    कोविड -19 महामारी चिंता का विषय बनी हुई है। इसे देखते हुए श्री चित्रा तिरुनल इंस्टीट्यूट ऑफ मेडिकल साइंसेज एंड टेक्नोलॉजी (एससीटीआईएमएसटी) के विभिन्न कर्मचारी संगठन बड़े पैमाने सामाजिक सेवा पहलों की शुरुआत के लिए एक साथ मिलकर आगे आये हैं। एससीटीआईएमएसटी विज्ञान और प्रौद्योगिकी विभाग के अधीन एक स्वायत्त संस्थान है।


    कर्मचारी निकायों ने साथ मिलकर कोविड - 19 से संक्रमित और क्वारंटाइन किये गए कर्मचारियों को आवश्यक सहायता प्रदान करने के लिए एक व्हाट्सएप ग्रुप शुरू किया है। इसके जरिये क्वारंटाइन किये गए कर्मचारियों को भोजन, दवा और किराने का सामान की उपलब्धता सुनिश्चित की जा रही है।


    कोविड - 19 प्रयोगशालाओं में काम करने वाले कर्मचारियों के लिए परिवहन, क्वारंटाइन किये गए कर्मचारियों के लिए एचसीक्यू का वितरण भी बिना किसी परेशानी के सुनिश्चित किया गया। व्हाट्सएप ग्रुप buddies @sctimst ने सभी स्तरों पर स्वयंसेवा के कामों का समन्वय किया। डिजिटल नेटवर्क ने सभी लोगों के लिए सेवा आवश्यकताओं की पहचान करने में मदद की।


    15-सदस्यीय कोर टीम ने सभी सेवा-संबंधित पहलों को नियंत्रित करने की जिम्मेदारी ली। स्वयंसेवकों के रूप में 15 सक्रिय सदस्यों के साथ एक 61-सदस्यीय नेटवर्क ने मनोचिकित्सकों, प्राकृतिक चिकित्सकों, आयुर्वेद चिकित्सकों और मनोवैज्ञानिकों के माध्यम से परामर्श, ध्यान, योग, निवारक उपाय, मार्गदर्शन, आरोग्य समर्थन जैसी सेवाओं की उपलब्धता सुनिश्चित की है। टीम ने विभिन्न संगठनों द्वारा स्वच्छता बनाए रखने और जरूरतमंदों को भोजन प्रदान करने में भी हाथ बँटाया है। मेडिकल कॉलेज, एससीटीआईएमएसटी, क्षेत्रीय कैंसर केंद्र (आर सी सी ) और श्री अविट्टम ​​थिरुनल हॉस्पिटल फॉर चिल्ड्रन (एस ए टी ) में मरीजों और उनके परिजनों को यात्रा, चिकित्सा और भोजन जैसी ज़रूरतों में सहायता प्रदान की जा रही है।


    बीएमएस समर्थित श्री चित्रा कर्मचारी संघ ने तिरुवनंतपुरम मेडिकल कॉलेज, क्षेत्रीय कैंसर केंद्र, श्री अविट्टम ​​थिरुनल हॉस्पिटल फॉर चिल्ड्रन, एससीटीआईएमएसटी और मेडिकल कॉलेज अस्पताल में गरीब मरीजों को भोजन के पैकेट वितरित किए। इसके अलावा, कर्मचारी संघ के सदस्यों द्वारा एक रक्तदान अभियान भी 16 अप्रैल को शुरू किया गया था ताकि एससीटीआईएमएसटी ब्लड बैंक में 23 अप्रैल तक रक्त की कमी की भरपाई की जा सके। संस्थान में जरूरतमंदों को किराने के किट वितरित किए गए। लाभार्थियों में एक बाहरी एजेंसी से आउटसोर्स किए गए सफाई कर्मचारी भी शामिल हैं। इन लोगों को दैनिक आधार पर दोपहर के भोजन के पैकेट भी दिए जा रहे हैं।


    लॉकडाउन के दौरान लगभग 1000 मास्क और सैनिटाइज़र रोगियों और आस पास के लोगों के बीच वितरित किए गए हैं। एससीटीआईएमएसटी के गैर-शैक्षणिक कर्मचारियों और एसोसिएशन ने घातक वायरस के प्रसार से निपटने और रोकथाम के लिए साबुन और सैनिटाइज़र प्रदान किए हैं।


    एससीटीआईएमएसटी के स्टाफ सदस्यों द्वारा 25 मार्च , 2020 से आज तक स्वयंसेवी कार्य किये जा रहे हैं


    (अधिक जानकारी के लिए कृपया संपर्क करें: सुश्री स्वप्ना वामादेवन, पीआरओ, एससीटीआईएमएसटी, मोबाइल : 9656815943, ईमेल: pro@sctimst.ac.in


    ******


    एसजी / एएम / जेके/डीए


    

    
    (Release ID: 1630006) Visitor Counter : 23
    
    
      Read this release in: English , Tamil , Telugu