      आयुष

      अंतर्राष्‍ट्रीय योग दिवस 2020 के लिए डीडी भारती पर सामान्‍य योग अभ्यासक्रम सत्रों का प्रसारण
      Posted On: 10 JUN 2020 6:53PM by PIB Delhi


    आयुष मंत्रालय, प्रसार भारती के सहयोग से डीडी भारती पर 11 जून 2020 से सामान्‍य योग अभ्यासक्रम (कॉमन योग प्रोटोकॉल-सीवाईपी) का दैनिक प्रसारण करने जा रहा है। सीवाईपी सत्रों का प्रसारण रोजाना सुबह 08:00 बजे से सुबह 08:30 बजे तक किया जाएगा। ये सत्र मंत्रालय के सोशल मीडिया हैंडल्‍स पर भी एक साथ उपलब्ध होंगे। आधे घंटे के इस सत्र में सामान्‍य योग अभ्यासक्रम के सभी प्रमुख पहलुओं को शामिल किया जाएगा।


    यह प्रसारण आम जनता को दूरस्‍थ माध्‍यम से श्रव्‍य-दृश्‍य प्रदर्शन उपलब्‍ध कराते हुए सामान्‍य योग अभ्यासक्रम से अवगत कराने के उद्देश्य से आयोजित किया जा रहा है। सामान्‍य योग अभ्यासक्रम से पहले से अवगत हो जाने से लोगों को अंतर्राष्‍ट्रीय योग दिवस 2020 में सक्रिय भागीदारी के लिए पूरी तरह से तैयार होने में मदद मिलेगी।


    टेलीविजन पर सीवाईपी सत्रों का उपयोग जनता योग के विभिन्न पहलुओं को सीखने के एक संदर्भ स्रोत के रूप में कर सकती है और दैनिक योग अभ्यास के माध्यम से लाभ प्राप्त कर सकती है।


    दुनिया भर में हर साल 21 जून को अंतर्राष्ट्रीय योग दिवस (आईडीवाई) के रूप में मनाया जाता है। इस साल, आईडीवाई स्वास्थ्य आपातकाल के हालात के बीच आया है। इस स्थिति में योग विशेष रूप से प्रासंगिक है, क्योंकि इसके अभ्यास से शारीरिक और मानसिक दोनों तरह का स्‍वास्‍थ्‍य बेहतर होता है। कठिनाई की इस घड़ी में निम्नलिखित दो प्रमाणित लाभ विशेष महत्वपूर्ण हैं, जिन्हें जनता योग से प्राप्त कर सकती है:


    क) सामान्य स्वास्थ्य पर सकारात्मक प्रभाव और प्रतिरक्षा में वृद्धि ,


    ख ) तनाव से मुक्ति दिलाने संबंधी इसकी भूमिका को वैश्विक विश्व स्तर पर स्‍वीकार किया गया है


    बीते वर्षों में, आईडीवाई को भारत की संस्कृति और परंपरा के उत्सव के रूप में देखा जाता रहा । इस वर्ष इन विशेष परिस्थितियों में यह अच्छे स्वास्थ्य और मन की शांति की तलाश होगा। इसलिए इस वर्ष के योग दिवस यानी 21 जून 2020 को घर पर योग करने पर ध्‍यान केंद्रित किया जाएगा, आयुष मंत्रालय इलेक्ट्रॉनिक, डिजिटल और अन्य मीडिया में विभिन्न संसाधनों को उपलब्ध कराएगा, ताकि लोगों को उनका उपयोग कर योग सीखने की सुविधा मिल सके। योग पोर्टल और इसके सोशल मीडिया हैंडल पर मंत्रालय द्वारा कई ऑनलाइन संसाधन पहले से ही उपलब्ध कराए गए हैं। पिछले वर्षों की तरह, आईडीवाई 2020 का सामंजस्यपूर्ण सामूहिक योगाभ्‍यास 21 जून को सुबह 07:00 बजे होगा, हालांकि, लोग अपने-अपने घरों से ही इसमें शामिल होंगे। यह भी उम्मीद की जाती है कि योग के अनुयायी, चिकित्सक और समर्थक भी समरसता की भावना के साथ इसी समय अपने योग प्रदर्शन के साथ यूट्यूब, फेसबुक, ट्विटर और इंस्टाग्राम जैसे डिजिटल प्लेटफार्मों से जुड़ेंगे। (जो पिछले वर्षों की तरह सामान्‍य योग अभ्‍यासक्रम पर आधारित होगा)।


    शुरुआत से ही सामान्य योग अभ्यासक्रम (सीवाईपी) आईडीवाई में बहुत महत्‍वपूर्ण रहा है। सीवाईपी को प्रमुख योग गुरुओं और विशेषज्ञों के एक समूह द्वारा विकसित किया गया है और इसमें लोगों के शारीरिक, मानसिक, भावनात्मक और आध्यात्मिक स्वास्थ्य को बेहतर बनाने के लिए सुरक्षित अभ्यास शामिल किए गए हैं। यह दुनिया भर में सबसे लोकप्रिय योग कार्यक्रमों में से एक है और हर साल अंतर्राष्ट्रीय योग दिवस के अवसर पर इसका व्यापक रूप से प्रदर्शन किया जाता है। इसको इस प्रकार डिजाइन किया गया है कि किसी भी आयु का व्‍यक्ति, चाहे कोई महिला हो या पुरुष इसे आसानी से अपना सकते हैं और इसे सरल प्रशिक्षण सत्रों और ऑनलाइन कक्षाओं के माध्यम से सीखा जा सकता है (स्वास्थ्य समस्याओं वाले व्यक्तियों को योग अभ्यास करने से पहले चिकित्सक से परामर्श करने की सलाह दी जाती है)।


    ***


    एसजी/एएम/आरके/एसएस


    

    
    (Release ID: 1630751) Visitor Counter : 196
    
    
      Read this release in: Telugu , Urdu , English , Marathi , Manipuri , Punjabi , Tamil