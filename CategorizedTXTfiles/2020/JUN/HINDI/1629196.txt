      जल शक्ति मंत्रालय

      पुडुचेरी ने 2020-21 में सभी ग्रामीण घरों को नल कनेक्शन उपलब्ध कराने की योजना बनाई
      Posted On: 03 JUN 2020 4:20PM by PIB Delhi


    वित्त वर्ष 2020-21 के लिए पुडुचेरी की वार्षिक कार्य योजना को राष्ट्रीय जल जीवन मिशन, भारत सरकार द्वारा स्वीकृति मिल गई थी। संघ शासित क्षेत्र की 2020-21 में शेष घरों को नल का कनेक्शन उपलब्ध कराने की योजना है। कोविड-19 के बावजूद इस कार्य के लिए स्थानीय समुदाय की भागीदारी वाली इस ग्राम स्तरीय योजना पर तेजी से काम हो रहा है। ग्राम सभाएं गांवों में सामाजिक दूरी का पालन करा रही हैं। स्थानीय समुदाय दीर्घकालिक स्थायित्व सुनिश्चित करने के लिए गांवों में जल आपूर्ति की योजना बनाने, कार्यान्वयन, प्रबंधन, परिचालन और रख-रखाव में अहम भूमिका निभाएंगे। स्थानीय समुदायों को नियमित मरम्मत और परिचालन एवं रख-रखाव के लिए गांवों में जल आपूर्ति की जिम्मेदारी लेने के लिए प्रोत्साहित किया गया है। न सिर्फ पारम्परिक जल स्रोतों के पुनरोद्धार पर जोर दिया गया है, बल्कि उत्सर्जित जल के शोधन और पुनः उपयोग का भी ध्यान रखा गया है।


    जल जीवन मिशन के अंतर्गत, विभिन्न स्तरों पर जल गुणवत्ता परीक्षण प्रयोगशालाओं की स्थापना की जा रही है। समुदाय को जल की गुणवत्ता की निगरानी में शामिल किया जा रहा है। समुदाय को सशक्त बनाने और जोड़ने के प्रावधान किए गए हैं, जिसके लिए किट्स की खरीद, समुदाय को किट्स की आपूर्ति, हर गांव में कम से कम पांच महिलाओं की पहचान, फील्ड टेस्ट किट्स के उपयोग के लिए महिलाओं को प्रशिक्षण जैसी प्रस्तावित गतिविधियों को शामिल किए जाने के लिए कार्य योजना तैयार की गई है, जिससे ग्राम स्तर पर हो रही जल आपूर्ति का मौके पर ही परीक्षण हो सके।


    संघ शासित क्षेत्र को ग्रामीण क्षेत्रों में 24X7 सेवाएं देने पर ध्यान केन्द्रित करने की सलाह दी गई है, जिससे गांव ‘ सेवा आपूर्ति ’ पर जोर के साथ ‘ इकाई ’ के रूप में काम कर सकें। गांवों में जल आपूर्ति के लिए सेंसर निगरानी आधारित इंटरनेट ऑफ थिंग्स (आईओटी) को अपनाने की भी योजना बनाई गई है।


    भीषण गर्मी की आमद, मानसून के नजदीक आने और देश में कोविड-19 महामारी के प्रकोप के साथ प्रवासी कामगार जो हाल में अपने-अपने गांवों को लौट आए हैं, उनको हर गांव में विशेषकर जल आपूर्ति से जुड़े कार्यों में रोजगार देकर आजीविका उपलब्ध कराना अब ज्यादा जरूरी हो गया है। इससे जहां पर्याप्त भू-जल सुनिश्चित होगा, वहीं जल सुरक्षा, कृषि के लिए जल उपलब्धता बढ़ेगी और सबसे ज्यादा अहम यह है कि हर ग्रामीण घर के लिए पेयजल का प्रावधान करने में सहायता मिलेगी।


    ‘ जल जीवन मिशन ’ के माध्यम से भारत सरकार देश में हर ग्रामीण घर को नियमित और दीर्घकालिक आधार पर सुझाई गई गुणवत्ता वाले पर्याप्त जल के लिए एक क्रियाशील घरेलू नल कनेक्शन उपलब्ध कराने की दिशा में हर प्रयास कर रही है। इस प्रमुख कार्यक्रम का उद्देश्य घर पर पीने योग्य जल की आपूर्ति के द्वारा ग्रामीण लोगों के जीवन में सुधार लाना और ‘ जीवन आसान बनाना ’ है।


    प्रधानमंत्री श्री नरेन्द्र मोदी द्वारा अपने स्वतंत्रता दिवस पर दिए गए भाषण में की गई जल जीवन मिशन की घोषणा के तहत 2024 तक देश के ग्रामीण क्षेत्रों में घरेलू नल कनेक्शन उपलब्ध कराने की योजना बनाई गई थी। इस महत्वाकांक्षी मिशन के अंतर्गत हर ग्रामीण घर के लिए स्वच्छ पेयजल सुनिश्चित किया जा रहा है। इस कार्यक्रम के लिए 3.60 लाख करोड़ रुपये का बजट आवंटित किया गया है। जल संकट और जल की प्रभावित गुणवत्ता वाले क्षेत्रों, आकांक्षी जिलों, एससी / एसटी बस्तियों, सांसद आदर्श ग्रामीण योजना ग्रामों आदि में प्राथमिकता के आधार पर पीने योग्य जल उपलब्ध कराने पर विशेष ध्यान दिया जा रहा है।


    *****


    एसजी / एएम / एमपी / एसके
    

    
    (Release ID: 1629196) Visitor Counter : 88
    
    
      Read this release in: Tamil , English , Urdu , Marathi , Manipuri , Punjabi , Telugu