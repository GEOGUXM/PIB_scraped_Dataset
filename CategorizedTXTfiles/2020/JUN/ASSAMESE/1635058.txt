      গৃহ মন্ত্ৰালয়

      প্ৰাকৃতিক দুৰ্যোগত ক্ষতিগ্ৰস্তসকলক সকলো ধৰণৰ সহায় আগবঢ়োৱাৰ আশ্বাস অমিত শ্বাহৰ
      
      সৰ্বানন্দ সোণোৱাল আৰু হিমন্ত বিশ্ব শৰ্মাৰে কেন্দ্ৰীয় গৃহমন্ত্ৰীৰ বাৰ্তালাপ

      Posted On: 28 JUN 2020 8:30PM by PIB Guwahati

    কেন্দ্ৰীয় গৃহমন্ত্ৰী অমিত শ্বাহে আজি অসমৰ মুখ্যমন্ত্ৰী শ্ৰী সৰ্বানন্দ সোণোৱাল আৰু অসমৰ স্বাস্থ্যমন্ত্ৰী ডঃ হিমন্ত বিশ্ব শৰ্মাৰে টেলিফোনযোগে বাৰ্তালাপ কৰে আৰু ৰাজ্যখনৰ বান, খহনীয়া আৰু ভূমিস্খলনৰ ঘটনাৰ বুজ লয়। বাৰ্তালাপৰ সময়ছোৱাত, কেন্দ্ৰীয় গৃহমন্ত্ৰীজনে এনে পৰিস্থিতিৰে মোকাবিলা কৰাৰ ক্ষেত্ৰত কেন্দ্ৰীয় চৰকাৰৰপৰা সকলোধৰণৰ সহায় আগবঢ়োৱাৰ আশ্বাস প্ৰদান কৰে।


    " ব্ৰহ্মপুত্ৰ নদীৰ উদ্বেগজনক পৰিস্থিতি আৰু গুৱাহাটীৰ সমীপত সংঘটিত ভূমিস্খলনৰ ঘটনাৰ বুজ ল ’ বলৈ অসমৰ মুখ্যমন্ত্ৰী সৰ্বানন্দ সোণোৱাল আৰু স্বাস্থ্যমন্ত্ৰী হিমন্ত বিশ্ব শৰ্মাৰে বাৰ্তালাপ কৰো। ৰাজ্যখনক সম্ভাৱ্য সকলো সহায় আগবঢ়োৱাৰ আশ্বাস দিওঁ। মোডী চৰকাৰে অসমৰ জনসাধাৰণৰ সৈতে দৃঢ়ভাৱে থিয় দিছে। " , এটা টুইটত শ্বাহে কয়।


    ভূমিস্খলনৰ ঘটনাৰ সময়ত উদ্ধাৰ অভিযানৰ বাবে কেন্দ্ৰীয় গৃহমন্ত্ৰীজনে এনডিআৰএফ মোতায়েন কৰাৰ পোষকতা কৰাত মুখ্যমন্ত্ৰী সোণোৱাল আৰু স্বাস্থ্যমন্ত্ৰী শৰ্মা উভয়ে তেওঁক কৃতজ্ঞতা জনায়। এই বিপদৰ সময়ত অসমৰ জনসাধাৰণৰ কাৰণে তেওঁ উদ্বেগ প্ৰকাশ কৰাৰ বাবে দুয়োয়ে তেওঁক আন্তৰিক কৃতজ্ঞতাও জ্ঞাপন কৰে।


    অসমৰ বান পৰিস্থিতি সন্দৰ্ভত ২৮ জুন, ২০২০ ত অসম ৰাজ্যিক দুৰ্যোগ প্ৰশমন প্ৰাধিকাৰী ( ASDMA )ৰ প্ৰতিবেদন অনুসৰি ২৩ খন জিলা যথাঃ ধেমাজি, লখিমপুৰ, বিশ্বনাথ, ওদালগুৰি, দৰং, নলবাৰী, কোকৰাঝাৰ, বঙাইগাঁও, ধুবুৰী, হোজাই, পশ্চিম কাৰ্বি আংলং, দক্ষিণ শালমৰা, গোৱালপাৰা, কামৰূপ, মৰিগাঁও, বৰপেটা, নগাঁও, গোলাঘাট, যোৰহাট, মাজুলী, ডিব্ৰুগড়, তিনিচুকীয়া আৰু শিৱসাগৰ জিলা বানৰ কৱলত পৰিছে। মুঠ ২,০৭১ খন গাঁৱৰ ৯.২৬ লাখ লোক বানত আক্ৰান্ত হৈছে। বিভিন্ন জিলাত স্থাপন কৰা ১৩৩ টা সাহাৰ্য্য কেন্দ্ৰত ২৭,৩০৮ বানাক্ৰান্তই আশ্ৰয় গ্ৰহণ কৰিছে। লাভ কৰা তথ্য অনুসৰি, ২২১ টা বাসগৃহ আংশিকভাৱে ক্ষতিগ্ৰস্ত হোৱা বুলি জানিব পৰা গৈছে। ধেমাজি, ডিব্ৰুগড়, বঙাইগাঁও, বৰপেটা আৰু নলবাৰীত এছডিআৰএফ, এনডিআৰএফ, অসামৰিক প্ৰতিৰক্ষা আৰু ৰাজহ চক্ৰৰ কাৰ্যালয়ৰদ্বাৰা উদ্ধাৰ অভিযান অব্যাহত আছে। উদ্ধাৰ অভিযানত ৬১ খন নাও মোতায়েন কৰা হৈছে আৰু অদ্যপি ৯,৩০৩ জন লোকক উদ্ধাৰ কৰা গৈছে। কাজিৰঙা ৰাষ্ট্ৰীয় উদ্যানৰ জীৱকূলো বানৰ কৱলত পৰিছে।


    ইফালে আজি , ভূমিস্খলনৰ বাবে কামৰূপ মহানগৰ জিলাত এজনৰ মৃত্যু হৈছে।

    
    
    (Release ID: 1635058) Visitor Counter : 6
    
    
      Read this release in: English , Manipuri