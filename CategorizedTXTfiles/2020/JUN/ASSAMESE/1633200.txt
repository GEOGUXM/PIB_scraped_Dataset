      তথ্য আৰু সম্প্ৰচাৰ মন্ত্ৰালয়

      পিআইবি, গুৱাহাটীৰদ্বাৰা “ক’ৰোনা ভাইৰাছৰ প্ৰাদুৰ্ভাৱৰ সময়ত যোগ” শীৰ্ষক ৱেবিনাৰ অনুষ্ঠিত
      
      ক’ৰোনাৰ সময়ত মানসিক উদ্বেগ দূৰ কৰিবলৈ যোগ উৎকৃষ্ট সমাধানঃ তথ্য আৰু সম্প্ৰচাৰ মন্ত্ৰণালয়ৰ উত্তৰ পূব মণ্ডলৰ মুৰব্বী এলআৰ বিশ্বনাথ
      Posted On: 21 JUN 2020 5:38PM by PIB Guwahati


    ৬ষ্ঠ আন্তঃৰাষ্ট্ৰীয় যোগ দিৱস উদযাপনৰ অংশ হিচাপে আৰু ক’ভিড-১৯ মহামাৰীৰ সংক্ৰমণৰ পৰিপ্ৰেক্ষিতত জনসাধাৰণৰ বৰ্ধিত চাপৰ সৈতে মোকাবিলা কৰাত যোগৰ গুৰত্ব অনুধাৱনৰ লক্ষ্যৰে প্ৰেছ ইনফৰ্মেশ্যন ব্যুৰ’, গুৱাহাটীয়ে আজি তথ্য আৰু সম্প্ৰচাৰ মন্ত্ৰণালয়ৰ উত্তৰ পূব মন্ত্ৰণালয়ৰ সঞ্চালক প্ৰধানৰ কাৰ্যালয়ত ‘ক’ৰোনা ভাইৰাছৰ প্ৰাদুৰ্ভাৱৰ সময়ত যোগ’ শীৰ্ষক এখনি ৱেবিনাৰ অনুষ্ঠিত কৰে। এই ৱেবিনাৰত উত্তৰ, পূব, দক্ষিণ, পশ্চিম, উত্তৰ পূব মণ্ডলৰ তথ্য আৰু সম্প্ৰচাৰ মন্ত্ৰণালয়ৰ সঞ্চালক প্ৰধানসকলৰ আটাইকেইটা কাৰ্যালয়, দেশৰ ভিন্ন প্ৰান্তৰ প্ৰখ্যাত যোগ সংস্থাসমূহৰ যোগ বিশেষজ্ঞ আৰু সাংবাদিকসকলে ভাগ লয়।
    আজিৰ ৱেবিনাৰখনত আদৰণি ভাষণ প্ৰদান কৰি তথ্য আৰু সম্প্ৰচাৰ মন্ত্ৰণালয়ৰ উত্তৰ পূব মণ্ডলৰ মুৰব্বী শ্ৰী এলআৰ বিশ্বনাথে কয়, “যোগ হৈছে মানৱতালৈ ভাৰতৰ উপহাৰ।” যোগৰ উদ্দেশ্য সন্দৰ্ভত বক্তব্য প্ৰদান কৰি, তেওঁ কয় যে যদি নিয়মীয়াভাৱে যোগ সাধনা কৰা যায়, তেন্তে ঋণাত্মক চিন্তা মনৰপৰা নোহোৱা কৰিব পাৰি। তেওঁ তদুপৰি কয় যে ক’ভিডৰ এই সময়ত বহুতৰে মনত একঘেয়ামিতা, হতাশা, নেতিবাচকতা আৰু উদ্বেগে গা কৰি উঠিছে আৰু ইয়াৰ সমাধা কৰিবলৈ যোগ সাধনাতকৈ উৎকৃষ্ট পন্থা নাই।
    এই ৱেবিনাৰখনিত উত্তৰ পূবৰ যোগ বিশেষজ্ঞ হিচাপে অংশগ্ৰহণ কৰি অসমৰ ব’ৰ্ড অৱ স্প’ৰ্টছৰ যোগ বিশেষজ্ঞ শ্ৰী শুভাশীষ কৰে তেওঁৰ ভাষণত কয় যে যোগে শাৰীৰিক, মানসিক আৰু সামাজিক স্তৰত মানুহৰ বিকাশ সাধন কৰিব পাৰে। “ক’ৰোনাৰ পাৰ্শ্বক্ৰিয়া হিচাপে মানুহৰ মনত চাপ পৰা দেখা গৈছে আৰু এয়া হ্ৰাস কৰিবলৈ যোগ হৈছে একমাত্ৰ উপায়।” তেওঁ মহামাৰীৰ এই সময়ছোৱাত বহু যোজন দূৰত থকা লোককো সংযোগৰ নিমিত্তে যোগ সন্দৰ্ভত এই ৱেবিনাৰখন অনুষ্ঠিত কৰাৰ কাৰণে প্ৰেছ ইনফৰ্মেশ্যন ব্যুৰ’ৰ শলাগ লয়।
    আজিৰ ৱেবিনাৰত তথ্য আৰু সম্প্ৰচাৰ মন্ত্ৰণালয়ৰ উত্তৰ পূব মণ্ডলৰ উপৰিও পূব, পশ্চিম, উত্তৰ আৰু দক্ষিণ মণ্ডলৰ মাণ্ডলিক মুৰব্বীসকলে ভাগ লয়। প্ৰতিটো মণ্ডলৰে বিষয়-ববীয়া সকলে যোগৰ প্ৰচাৰ আৰু প্ৰসাৰৰ কাৰণে তেওঁলোকৰ মণ্ডলটোৱে আগবঢ়োৱা বৰঙণিৰ কথা উল্লেখ কৰে আৰু প্ৰতিটো মণ্ডলৰে অধীনস্থ ৰাজ্যসমূহত যোগৰ প্ৰেক্ষাপট সন্দৰ্ভত উনুকিয়ায়। এই ৱেবিনাৰত তথ্য আৰু সম্প্ৰচাৰ মন্ত্ৰণালয়ৰ পশ্চিম মণ্ডলৰ সঞ্চালক প্ৰধান শ্ৰী মণীষ দেশাই; পূব মণ্ডলৰ সঞ্চালক প্ৰধান শ্ৰী আৰএন মিশ্ৰ; দক্ষিণ মণ্ডলৰ সঞ্চালক প্ৰধান শ্ৰী এছ ভেংকটেশ্বৰ; উত্তৰ মণ্ডলৰ অতিৰিক্ত সঞ্চালক প্ৰধান (ভাৰপ্ৰাপ্ত) শ্ৰীমতী দেৱপ্ৰীত সিং আৰু ইম্ফলৰ অতিৰিক্ত সঞ্চালক প্ৰধান শ্ৰী এছএন প্ৰধানে অংশগ্ৰহণ কৰে।
    ৱেবিনাৰখনিৰ কাৰিকৰী অনুষ্ঠানত দেশৰ প্ৰসিদ্ধ যোগ সংস্থাসমূহৰ যোগ বিশেষজ্ঞসকল উপস্থিত থাকে। তেওঁলোকে অংশগ্ৰহণকাৰীসকলক বিশেষকৈ ক’ভিড-১৯ মহামাৰীৰ সময়ত এজন ব্যক্তিৰ জীৱনত যোগৰ জৰিয়তে কেনে ধৰণৰ লাভ অৰ্জন কৰিব পাৰি সেই কথা কয়। তেওঁলোকে তদুপৰি যোগৰ জৰিয়তে কিদৰে নিজৰ বিকাশ সাধন কৰিব পৰা যায়, সেই সন্দৰ্ভত গভীৰ জ্ঞান আগবঢ়ায়।
    এই ৱেবিনাৰখনিৰ সামৰণি মাৰে প্ৰেছ ইনফৰ্মেশ্যন ব্যুৰ’, গুৱাহাটীৰ যুটীয়া সঞ্চালক শ্ৰীমতী কীৰ্তি তিৱাৰীয়ে। এই ৱেবিনাৰখনত অংশগ্ৰহণ কৰা তথা সাফল্যমণ্ডিত কৰি তোলা সকলোকে তেওঁ কৃতজ্ঞতা জ্ঞাপন কৰে।
    দিনটোৰ আৰম্ভণিতে, তথ্য আৰু সম্প্ৰচাৰ মন্ত্ৰণালয়ৰ গুৱাহাটীস্থিত সঞ্চালক প্ৰধানৰ কাৰ্যালয় প্ৰাংগণত এটি যোগ কাৰ্যক্ৰমো অনুষ্ঠিত হয়। এই যোগ কাৰ্যক্ৰম উদ্বোধন কৰে অসম খাদী আৰু গ্ৰামোদ্যোগ ব’ৰ্ডৰ অধ্যক্ষ ডাঃ কমলা কান্ত কলিতাই। এই কাৰ্যসূচীত সামাজিক দূৰত্ব আৰু আন নীতি-নিয়ম বৰ্তাই ৰাখি প্ৰেছ ইনফৰ্মেশ্যন ব্যুৰ’ আৰু ৰিজিঅ’নেল আউটৰিছ ব্যুৰ’ৰ বিষয়া-বৰ্গ আৰু কৰ্মচাৰীসকলে অংশগ্ৰহণ কৰে। ইয়াত যোগ বিশেষজ্ঞ আৰু ৰিজিঅ’নেল আউটৰিছ ব্যুৰ’ত কৰ্মৰত শ্ৰী প্ৰণৱ কুমাৰ নাথে যোগাসন প্ৰদৰ্শন কৰে। এই যোগ কাৰ্যক্ৰমত উত্তৰ পূব মণ্ডলৰ আন সকলোবোৰ মিডিয়া ইউনিতে লাইভ ষ্ট্ৰিমিঙৰ জৰিয়তে অংশগ্ৰহণ কৰে।

    
    
    (Release ID: 1633200) Visitor Counter : 3
    
    
      Read this release in: English