      তথ্য আৰু সম্প্ৰচাৰ মন্ত্ৰালয়

      দেশত কভিড-১৯ৰ বিৰুদ্ধে যুঁজ দিয়াত ত্ৰিপুৰাই এক দৃষ্টান্ত দাঙি ধৰিছেঃ এল.আৰ. বিশ্বনাথ
      
      পিআইবি গুৱাহাটীয়ে আয়োজন কৰিলে ‘ত্ৰিপুৰাত ফলপ্ৰসূ কভিড ব্যৱস্থাপনা-পুনৰ অৱলোকন’ শীৰ্ষক ৱেবিনাৰ

      Posted On: 26 JUN 2020 4:30PM by PIB Guwahati

    কভিড-১৯ৰ বিৰুদ্ধে যুঁজ দিয়াৰ ক্ষেত্ৰত ত্ৰিপুৰাই এক দৃষ্টান্ত দাঙি ধৰিছে-এইদৰে মন্তব্য কৰে তথ্য আৰু সম্প্ৰচাৰ মন্ত্ৰালয়ৰ বিভাগীয় মুৰব্বী, উত্তৰ পূৱ মণ্ডলৰ সঞ্চালক প্ৰধান শ্ৰী এল.আৰ.বিশ্বনাথে। পিআইবি গুৱাহাটীয়ে আজি গুৱাহাটীত আয়োজন কৰা ‘ ত্ৰিপুৰাত ফলপ্ৰসূ কভিড ব্যৱস্থাপনা-পুনৰ অৱলোকন ’ শীৰ্ষক ৱেবিনাৰত উত্তৰ-পূৰ্বাঞ্চলৰ ৮ ৰাজ্যৰ সাংবাদিকক সম্বোধন কৰি তেওঁ এই মন্তব্য কৰে।


    শ্ৰী বিশ্বনাথে কয় যে কভিড-১৯ মহামাৰীৰ সংক্ৰমণ নিয়ন্ত্ৰণৰ ক্ষেত্ৰত ত্ৰিপুৰা চৰকাৰৰ প্ৰচেষ্টাক প্ৰধানমন্ত্ৰী নৰেন্দ্ৰ মোডীয়েও প্ৰশংসা কৰিছে। এই ৱেবিনাৰখনৰ মূল উদ্দেশ্য হৈছে কৰনাভাইৰাছ সংক্ৰমণৰ এই পৰিস্থিতিৰ সৈতে মোকাবিলা কৰা ত্ৰিপুৰা আৰ্হিক গুৰুত্ব আৰোপ কৰা আৰু এই সংকটৰ সময়ত সাংবাদিকসকলক কিদৰে প্ৰকৃত তথ্য প্ৰচাৰৰ বাবে অৱগত কৰিব পাৰি।


    ৱেবিনাৰখনত সাংবাদিকক উদ্দ্যেশ্যি ডাঃ কনক চৌধৰী(এম ডি, মেডিচিন)য়ে কয় যে ত্ৰিপুৰাত কভিড-১৯ৰ আৰোগ্যৰ হাৰ ৮০শতাংশতকৈও অধিক যিটো ৰাষ্ট্ৰীয় হাৰতকৈ ওপৰত। তেওঁ ৰাজ্যখনৰ স্বাস্থ্য দিশটো সন্দৰ্ভত বিস্তৃতভাৱে বাখ্যা আগবঢ়োৱাৰ লগতে এই মহামাৰী ৰোধৰ বাবে চৰকাৰে গ্ৰহণ কৰা সংস্থাগত পদক্ষেপৰ বিষয়ে মন্তব্য কৰে।


    কভিড-১৯ মহামাৰীৰ সংক্ৰমণ ৰোধৰ বাবে পৰীক্ষাৰ বাবে নমুনা সংগ্ৰহত গুৰুত্ব আৰোপ কৰিছে ত্ৰিপুৰা চৰকাৰে। ইয়াৰ সাফল্যৰ হাৰৰ কথা ৰাজ্যখনত মাত্ৰ এগৰাকী লোকৰহে কভিড-১৯ত মৃত্যু হোৱা তথ্যৰ পৰাই প্ৰমাণ হয় বুলি মন্তব্য কৰে ইণ্ডিয়ান এক্সপ্ৰেছৰ সাংবাদিক শ্ৰী দেৱৰাজ দেৱে।


    ৱেবিনাৰত অংশ লৈ জ্যেষ্ঠ সাংবাদিক সন্দীপ বিশ্বাসে কয় যে কৰনা ভাইৰাছৰ সংক্ৰমণ ৰোধত ত্ৰিপুৰা চৰকাৰে আগতীয়াকৈ গ্ৰহণ কৰা লক ডাউনৰ সিদ্ধান্তই সহায় কৰিছে । এন ই কলৰ নিউজ চেনেলৰ সম্পাদক শ্ৰী সঞ্জীৱ দেৱে কয় যে চৰকাৰে জাৰি কৰা লকডাউন নীতি আৰু পৰামৰ্শৱলী ত্ৰিপুৰাৰ জনতাই কঠোৰভাৱে পালন কৰিছে।


    ৱেবিনাৰত অৱসৰপ্ৰাপ্ত আই এফ এছ বিষয়া শ্ৰী প্ৰসেনজিত বিশ্বাসে কয় যে ত্ৰিপুৰা অৰ্থনৈতিকভাৱে পিছপৰি গৈছিল আৰু জনসাধাৰণে তেওঁলোকৰ সাধাৰণ জীৱন পুনৰাই স্বাভাৱিক অৱস্থালৈ ওভতাই অনাৰ বাবে ইজনে সিজনক সহায় কৰিছে।


    কভিড-১৯ মহামাৰী নিয়ন্ত্ৰণৰ ক্ষেত্ৰত ত্ৰিপুৰা চৰকাৰৰ প্ৰচেষ্টাৰ শলাগ লয় আগৰতলা প্ৰেছ ক্লাৱৰ সম্পাদক শ্ৰী প্ৰণৱ সৰকাৰে।


    আদৰণী ভাষণত শ্ৰীমতী কীৰ্তি তিৱাৰীয়ে কয় যে কিদৰে ত্ৰিপুৰাৰ দৰে এখন সৰু ৰাজ্য উত্তৰ-পূৰ্বাঞ্চলৰেই নহয়, সমগ্ৰ দেশৰ বাবে এক দৃষ্টান্ত হৈ পৰিছে তাৰ বিষয়ে সাংবাদিকসকলক অৱগত কৰোৱাই হৈছে এই কৰ্মশালাৰ মূল উদ্দ্যেশ্য।


    ভিডিও কনফাৰেঞ্চৰ জৰিয়তে উত্তৰ-পূৱৰ প্ৰায় ২৫ গৰাকী সাংবাদিকে এই কৰ্মশালাত অংশ লয়। ৱেবিনাৰখন সঞ্চালনা কৰে পিআইবি শ্বিলঙৰ মেডিয়া আৰু কমিউনিকেশ্যন অফিচাৰ শ্ৰী গোপাজিত দাসে আৰু সামৰণি মাৰে পিআইবি আগৰতলাৰ মেডিয়া আৰু কমিউনিকেশ্যন অফিচাৰ শ্ৰী সুদীপ্ত কৰে।


    ***************************************************************


    KG

    
    
    (Release ID: 1634631) Visitor Counter : 4
    
    
      Read this release in: English