      তথ্য আৰু সম্প্ৰচাৰ মন্ত্ৰালয়

      ক’ভিড-১৯ ত অসম আৰক্ষীৰ কোনো কনিষ্টবলৰ মৃত্যু হোৱা নাই
      
      সংবাদ মাধ্যমত মিছা বাতৰি প্ৰকাশ

      Posted On: 28 JUN 2020 4:42PM by PIB Guwahati

    ক ’ ভিড-১৯ ত আক্ৰান্ত হৈ কৰিমগঞ্জ জিলাৰ বাজৰিচেৰা আৰক্ষী থানাত কৰ্মৰত অসম আৰক্ষীৰ মহিলা কনিষ্টবল নমিতা সিনহাৰ মৃত্যু হোৱা বুলি একাংশ সংবাদ মাধ্যমত বাতৰি প্ৰকাশ পাইছে। বাতৰিসমূহত এইবুলি প্ৰকাশ পাইছে যে ক ’ ভিড-১৯ ত মৃত্যুবৰণ কৰা তেওঁ ৰাজ্যৰ প্ৰথমগৰাকী আৰক্ষীৰ লোক।


    এইটো এটা মিছা বাতৰি বুলি অসম আৰক্ষীয়ে স্পষ্ট কৰি দিছে। কৰিমগঞ্জ আৰক্ষীৰ মতে কনিষ্টবলগৰাকী সম্প্ৰতি চিকিৎসাধীন অৱস্থাত আছে।


    এই উৰা বাতৰি বিয়পাওঁতাৰ বিৰুদ্ধে বিহিত ব্যৱস্থা ল ’ বলৈ কৰিমগঞ্জ আৰক্ষীয়ে সন্ধান আৰম্ভ কৰিছে।


    কালি এটা টুইটৰ জৰিয়তে অসমৰ অতিৰিক্ত আৰক্ষী সঞ্চালক প্ৰধান শ্ৰী জি.পি. সিঙে জনাইছে যে অসম আৰক্ষীৰ এজন এছপি পৰ্যায়ৰ বিষয়া আৰু ৩০ জন আন পদৰ লোকৰ দেহত ক ’ ভিড-১৯ পজিটিভ ধৰা পৰিছে আৰু তেওঁলোকৰ সকলোৰে স্বাস্থ্যৰ অৱস্থা ভাল। তেওঁলোকৰ ক্ষীপ্ৰ আৰু সম্পূৰ্ণ আৰোগ্য কামনা কৰি শ্ৰী সিঙে তেওঁৰ টুইটটোত কয় যে অসমৰ জনসাধাৰণৰ সেৱা কৰিবলৈ অসম আৰক্ষী সমৰ্পিত ।


    যিকোনো বিভ্ৰান্তিকৰ বাতৰিয়ে মানুহক আতংকিত আৰু বিভ্ৰান্ত কৰি তোলাৰ লগতে এই মহামাৰীটোক প্ৰতিহত কৰিবলৈ অব্যাহত থকা সামূহিক প্ৰচেষ্টাত ব্যাঘাত জন্মায়। সংকটৰ এই সময়ত জনসাধাৰণে মিছা বাতৰি বিয়পোৱাৰপৰা আতঁৰত থকা উচিত আৰু বিয়পাওঁতাজন কঠোৰ শাস্তিৰ যোগ্য।

    
    
    (Release ID: 1635006) Visitor Counter : 24
    
    
      Read this release in: English