      ಪ್ರಧಾನ ಮಂತ್ರಿಯವರ ಕಛೇರಿ

      ಭಾರತ-ಆಸ್ಟ್ರೇಲಿಯಾ ವರ್ಚುವಲ್ ಶೃಂಗಸಭೆಯಲ್ಲಿ ಪ್ರಧಾನ ಮಂತ್ರಿಯವರ ಭಾಷಣ
      Posted On: 04 JUN 2020 12:21PM by PIB Bengaluru


    ಭಾರತ - ಆಸ್ಟ್ರೇಲಿಯಾ ವರ್ಚುವಲ್ ಶೃಂಗಸಭೆಯಲ್ಲಿ ಪ್ರಧಾನ ಮಂತ್ರಿಯವರ ಭಾಷಣ


    ಗೌರವಾನ್ವಿತರೇ , ನಮಸ್ಕಾರ !


    ಮೊದಲನೆಯದಾಗಿ , ಆಸ್ಟ್ರೇಲಿಯಾದಲ್ಲಿ ಕೋವಿಡ್ -19 ರಿಂದ ಬಳಲುತ್ತಿರುವ ಜನರು ಮತ್ತು ಅವರ ಕುಟುಂಬಗಳಿಗೆ ವೈಯಕ್ತಿವಾಗಿ ಮತ್ತು ಇಡೀ ಭಾರತದ ಪರವಾಗಿ ನಾನು ಸಂತಾಪವನ್ನು ವ್ಯಕ್ತಪಡಿಸುತ್ತೇನೆ . ಈ ಜಾಗತಿಕ ಸಾಂಕ್ರಾಮಿಕ ರೋಗವು ವಿಶ್ವದ ಎಲ್ಲಾ ರೀತಿಯ ವ್ಯವಸ್ಥೆಗಳ ಮೇಲೆ ಪರಿಣಾಮ ಬೀರಿದೆ . ನಮ್ಮ ಶೃಂಗಸಭೆಯ ಈ ಡಿಜಿಟಲ್ ರೂಪವು ಸಹ ಇದೇ ಪರಿಣಾಮಗಳ ಉದಾಹರಣೆಯಾಗಿದೆ .


    ಗೌರವಾನ್ವಿತರೇ , ಈ ಡಿಜಿಟಲ್ ಮಾಧ್ಯಮದ ಮೂಲಕ ನಿಮ್ಮನ್ನು ಭೇಟಿಯಾಗುತ್ತಿರುವುದು ನನಗೆ ಸಂತೋಷ ತಂದಿದೆ . ಆದರೆ ಸ್ವಲ್ಪ ನಿರಾಶೆಯೂ ಆಗಿದೆ . ಏಕೆಂದರೆ ಭಾರತದಲ್ಲಿ ನಿಮ್ಮನ್ನು ಆತ್ಮೀಯವಾಗಿ ಸ್ವಾಗತಿಸಲು ನಮಗೆ ಅವಕಾಶ ತಪ್ಪಿ ಹೋಯಿತು . ನಿಮ್ಮ ಭಾರತ ಭೇಟಿಗಾಗಿ ನಾವು ಮೊದಲು ಜನವರಿಯಲ್ಲಿ ಮತ್ತು ನಂತರ ಕಳೆದ ತಿಂಗಳು ಕಾಯುತ್ತಿದ್ದೆವು . ಆದರೆ ದುರದೃಷ್ಟವಶಾತ್ , ನಿಮ್ಮ ಎರಡೂ ಭೇಟಿಗಳನ್ನು ಮುಂದೂಡಬೇಕಾಯಿತು . ಇಂದಿನ ನಮ್ಮ ಸಭೆಯು ನಿಮ್ಮ ಭಾರತ ಭೇಟಿಗೆ ಸಾಟಿಯಾಗುವುದಿಲ್ಲ . ಪರಿಸ್ಥಿತಿ ಸುಧಾರಿಸಿದ ನಂತರ ಶೀಘ್ರದಲ್ಲೇ ತಮ್ಮ ಕುಟುಂಬದೊಂದಿಗೆ ಭಾರತಕ್ಕೆ ಭೇಟಿ ನೀಡಲು ಮತ್ತು ನಮ್ಮ ಆತಿಥ್ಯವನ್ನು ಸ್ವೀಕರಿಸಬೇಕೆಂದು ಸ್ನೇಹಿತನಾಗಿ ನಿಮ್ಮನ್ನು ಒತ್ತಾಯಿಸುತ್ತೇನೆ .


    ಗೌರವಾನ್ವಿತರೇ , ಭಾರತ - ಆಸ್ಟ್ರೇಲಿಯಾ ಸಂಬಂಧಗಳು ವ್ಯಾಪಕವಾದವು ಮತ್ತು ಗಾಢವಾದವು . ಈ ಗಾಢತೆಯು ನಮ್ಮ ಹಂಚಿಕೆಯ ಮೌಲ್ಯಗಳು , ಹಂಚಿಕೆಯ ಆಸಕ್ತಿಗಳು , ಹಂಚಿಕೆಯ ಭೌಗೋಳಿಕತೆ ಮತ್ತು ಹಂಚಿಕೆಯ ಉದ್ದೇಶಗಳಿಂದ ಬಂದಿವೆ . ಕಳೆದ ಕೆಲವು ವರ್ಷಗಳಲ್ಲಿ , ನಮ್ಮ ಸಹಕಾರ ಮತ್ತು ಸಹಯೋಗವು ವೇಗವನ್ನು ಪಡೆದುಕೊಂಡಿದೆ . ನಮ್ಮ ಸಂಬಂಧದ ಒಂದು ತುದಿಯು ನಿಮ್ಮಂತಹ ಪ್ರಬಲ ಮತ್ತು ದೂರದೃಷ್ಟಿಯ ನಾಯಕರ ಕೈಯಲ್ಲಿರುವುದು ನಮ್ಮ ಅದೃಷ್ಟವಾಗಿದೆ . ಭಾರತ ಮತ್ತು ಆಸ್ಟ್ರೇಲಿಯಾ ನಡುವಿನ ಸಂಬಂಧವನ್ನು ಮತ್ತಷ್ಟು ಬಲಪಡಿಸಲು ಇದು ಸೂಕ್ತ ಸಮಯ ಹಾಗೂ ಸೂಕ್ತ ಅವಕಾಶ ಎಂದು ನಾನು ನಂಬಿದ್ದೇನೆ .


    ನಮ್ಮ ಸ್ನೇಹವನ್ನು ಬಲಪಡಿಸಲು ನಮಗೆ ಅಪಾರ ಸಾಧ್ಯತೆಗಳಿವೆ . ಈ ಸಾಧ್ಯತೆಗಳು ತಮ್ಮೊಂದಿಗೆ ಸವಾಲುಗಳನ್ನು ಸಹ ತರುತ್ತವೆ . ಈ ಸಾಧ್ಯತೆಗಳನ್ನು ವಾಸ್ತವವಾಗಿಸುವುದು ಹೇಗೆ ಎಂಬ ಸವಾಲುಗಳಿವೆ . ಇದರಿಂದ ಎರಡೂ ದೇಶಗಳ ನಾಗರಿಕರು , ವ್ಯವಹಾರಗಳು , ಶಿಕ್ಷಣ ತಜ್ಞರು , ಸಂಶೋಧಕರು ಇತ್ಯಾದಿಗಳ ನಡುವಿನ ಸಂಪರ್ಕವು ಬಲಗೊಳ್ಳುತ್ತದೆ . ನಮ್ಮ ಸಂಬಂಧಗಳು ಈ ಪ್ರದೇಶ ಮತ್ತು ಜಗತ್ತಿಗೆ ಹೇಗೆ ಸ್ಥಿರತೆಯ ಅಂಶವಾಗಬಹುದು ; ಜಾಗತಿಕ ಒಳಿತಿಗಾಗಿ ನಾವು ಹೇಗೆ ಒಟ್ಟಾಗಿ ಕೆಲಸ ಮಾಡಬಹುದು ; ಈ ಎಲ್ಲಾ ಅಂಶಗಳನ್ನು ಪರಿಗಣಿಸಬೇಕಾಗಿದೆ .


    ಗೌರವಾನ್ವಿತರೇ , ಸಮಕಾಲೀನ ಜಗತ್ತಿನಲ್ಲಿ ಪರಸ್ಪರರ ದೇಶಗಳ ನಿರೀಕ್ಷೆಗಳು ಮತ್ತು ನಮ್ಮ ನಾಗರಿಕರ ನಿರೀಕ್ಷೆಗಳು ಹೆಚ್ಚಾಗಿವೆ . ಪ್ರಜಾಪ್ರಭುತ್ವ ಮೌಲ್ಯಗಳನ್ನು ಹಂಚಿಕೊಳ್ಳುವ ಮೂಲಕ , ಈ ನಿರೀಕ್ಷೆಗಳಿಗೆ ತಕ್ಕಂತೆ ನಡೆದುಕೊಳ್ಳುವ ಜವಾಬ್ದಾರಿ ನಮಗಿಬ್ಬರಿಗೂ ಇದೆ . ಆದ್ದರಿಂದ , ಪ್ರಜಾಪ್ರಭುತ್ವ , ಕಾನೂನು , ಸ್ವಾತಂತ್ರ್ಯ , ಪರಸ್ಪರ ಗೌರವ , ಅಂತರರಾಷ್ಟ್ರೀಯ ಸಂಸ್ಥೆಗಳಿಗೆ ಮನ್ನಣೆ ಮತ್ತು ಪಾರದರ್ಶಕತೆ ಮುಂತಾದ ಜಾಗತಿಕ ಮೌಲ್ಯಗಳನ್ನು ಎತ್ತಿಹಿಡಿಯುವುದು ಮತ್ತು ರಕ್ಷಿಸುವುದು ನಮ್ಮ ಹೊಣೆಗಾರಿಕೆಯಾಗಿದೆ . ಇದು ಒಂದು ರೀತಿಯಲ್ಲಿ ಭವಿಷ್ಯಕ್ಕಾಗಿ ನಮ್ಮ ಪರಂಪರೆಯಾಗಿದೆ . ಇಂದು ಈ ಮೌಲ್ಯಗಳಿಗೆ ಸವಾಲು ಎದುರಾದಾಗ , ನಾವು ನಮ್ಮ ಸಂಬಂಧಗಳನ್ನು ಬಲಪಡಿಸಿಕೊಳ್ಳುವ ಮೂಲಕವೇ ಅವುಗಳನ್ನು ಬಲಪಡಿಸಬಹುದು .


    ಗೌರವಾನ್ವಿತರೇ , ಭಾರತವು ಆಸ್ಟ್ರೇಲಿಯಾದೊಂದಿಗಿನ ತನ್ನ ಸಂಬಂಧವನ್ನು ಸಮಗ್ರವಾಗಿ ಮತ್ತು ತ್ವರಿತವಾಗಿ ವಿಸ್ತರಿಸಲು ಬದ್ಧವಾಗಿದೆ . ಇದು ನಮ್ಮ ಎರಡು ದೇಶಗಳಿಗೆ ಮಾತ್ರವಲ್ಲದೆ ಇಂಡೋ - ಪೆಸಿಫಿಕ್ ಪ್ರದೇಶ ಮತ್ತು ಇಡೀ ವಿಶ್ವಕ್ಕೂ ಮುಖ್ಯವಾಗಿದೆ . ನಮ್ಮ ವಿವಿಧ ಸಾಂಸ್ಥಿಕ ಮಾತುಕತೆಗಳು ನಮ್ಮ ಸಂಬಂಧಗಳಿಗೆ ದೃಢತೆಯನ್ನು ಒದಗಿಸುತ್ತಿರುವುದಕ್ಕೆ ನನಗೆ ಸಂತೋಷವಾಗಿದೆ . ಉಭಯ ದೇಶಗಳ ನಡುವೆ ನಿರಂತರವಾದ ಉನ್ನತ ಮಟ್ಟದ ವಿನಿಮಯವೂ ಇದೆ . ವ್ಯಾಪಾರ ಮತ್ತು ಹೂಡಿಕೆ ಕೂಡ ಹೆಚ್ಚುತ್ತಿದೆ . ಆದರೆ ಈ ವಿಸ್ತರಣೆ ಮತ್ತು ಈ ಗತಿಯ ಬಗ್ಗೆ ನನಗೆ ತೃಪ್ತಿ ಇದೆ ಎಂದು ನಾನು ಹೇಳುವುದಿಲ್ಲ . ನಿಮ್ಮಂತಹ ನಾಯಕರು ನಮ್ಮ ಮಿತ್ರ ದೇಶವನ್ನು ಮುನ್ನಡೆಸುತ್ತಿರುವಾಗ , ನಮ್ಮ ಸಂಬಂಧಗಳಲ್ಲಿ ಅಭಿವೃದ್ಧಿಯ ಗತಿಯ ಮಾನದಂಡಗಳು ಸಹ ಮಹತ್ವಾಕಾಂಕ್ಷಿಯಾಗಿರಬೇಕು . ಇಂದು ನಾವು ನಮ್ಮ ದ್ವಿಪಕ್ಷೀಯ ಸಂಬಂಧಗಳನ್ನು ಸಮಗ್ರ ಕಾರ್ಯತಂತ್ರದ ಸಹಭಾಗಿತ್ವ ಮಟ್ಟಕ್ಕೆ ಉನ್ನತೀಕರಿಸುತ್ತಿದ್ದೇವೆ ಎಂದು ನನಗೆ ತುಂಬಾ ಸಂತೋಷವಾಗಿದೆ .


    ಜಾಗತಿಕ ಸಾಂಕ್ರಾಮಿಕ ರೋಗದ ಈ ಸಂದರ್ಭಲ್ಲಿ ನಮ್ಮ ಸಮಗ್ರ ಕಾರ್ಯತಂತ್ರದ ಸಹಭಾಗಿತ್ವದ ಪಾತ್ರವು ಹೆಚ್ಚು ಮಹತ್ವದ್ದಾಗಿದೆ . ಈ ಸಾಂಕ್ರಾಮಿಕ ರೋಗದ ಆರ್ಥಿಕ ಮತ್ತು ಸಾಮಾಜಿಕ ಅಡ್ಡಪರಿಣಾಮಗಳಿಂದ ಹೊರಬರಲು ಜಗತ್ತಿಗೆ ಸಂಘಟಿತ ಮತ್ತು ಸಹಕಾರಿ ವಿಧಾನದ ಅಗತ್ಯವಿದೆ .


    ಈ ಬಿಕ್ಕಟ್ಟನ್ನು ಒಂದು ಅವಕಾಶವಾಗಿ ಪರಿವರ್ತಿಸಲು ನಮ್ಮ ಸರ್ಕಾರ ನಿರ್ಧರಿಸಿದೆ . ಭಾರತದಲ್ಲಿ , ಬಹುತೇಕ ಎಲ್ಲ ಕ್ಷೇತ್ರಗಳಲ್ಲೂ ಸಮಗ್ರ ಸುಧಾರಣೆಯ ಪ್ರಕ್ರಿಯೆಯನ್ನು ಪ್ರಾರಂಭಿಸಲಾಗಿದೆ . ಇದು ಶೀಘ್ರದಲ್ಲೇ ತಳಮಟ್ಟದಲ್ಲಿ ಫಲಿತಾಂಶಗಳನ್ನು ನೀಡಲಿದೆ . ಈ ಕಠಿಣ ಸಂದರ್ಭದಲ್ಲಿ ನೀವು ಆಸ್ಟ್ರೇಲಿಯಾದಲ್ಲಿರುವ ಭಾರತೀಯ ಸಮುದಾಯವನ್ನು , ವಿಶೇಷವಾಗಿ ಭಾರತೀಯ ವಿದ್ಯಾರ್ಥಿಗಳನ್ನು ನೋಡಿಕೊಂಡಿರುವ ರೀತಿಗೆ ನಾನು ನಿಮಗೆ ಕೃತಜ್ಞನಾಗಿದ್ದೇನೆ .


    ***

    
    
    (Release ID: 1629655) Visitor Counter : 25
    
    
      Read this release in: English , Urdu , Hindi , Marathi , Bengali , Manipuri , Assamese , Punjabi , Gujarati , Odia , Tamil , Telugu , Malayalam