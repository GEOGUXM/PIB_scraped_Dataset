      ಸಂಪುಟ

      ಕೋಲ್ಕೊತ್ತ ಬಂದರು ಮಂಡಳಿಯನ್ನು ಶ್ಯಾಂ ಪ್ರಸಾದ್ ಮುಖರ್ಜಿ ಮಂಡಳಿಯಾಗಿ ಮರುನಾಮಕರಣ ಮಾಡಲು ಸಂಪುಟದ ಅಂಗೀಕಾರ
      Posted On: 03 JUN 2020 5:13PM by PIB Bengaluru


    ಪ್ರಧಾನ ಮಂತ್ರಿ ಶ್ರೀ ನರೇಂದ್ರ ಮೋದಿ ಅವರ ಅಧ್ಯಕ್ಷತೆಯಲ್ಲಿ ನಡೆದ ಕೇಂದ್ರ ಸಂಪುಟ ಸಭೆಯಲ್ಲಿ ಕೋಲ್ಕೊತ್ತಾ ಬಂದರನ್ನು ಶ್ಯಾಂ ಪ್ರಸಾದ್ ಮುಖರ್ಜಿ ಬಂದರಾಗಿ ಮರುನಾಮಕರಣ ಮಾಡಲು ಅನುಮೋದನೆ ನೀಡಲಾಗಿದೆ .


    2020 ರ ಫೆಬ್ರವರಿ 25 ರಂದು ನಡೆದ ಕೋಲ್ಕೊತ್ತಾ ಬಂದರು ಮಂಡಳಿಯ ಸಭೆಯಲ್ಲಿ ಬೋರ್ಡ್ ಆಫ್ ಟ್ರಸ್ಟೀಸ್ ಕೋಲ್ಕೊತ್ತಾ ಬಂದರನ್ನು ಶ್ಯಾಂ ಪ್ರಸಾದ್ ಮುಖರ್ಜಿ ಬಂದರು , ಕೋಲ್ಕೊತ್ತಾ ಎಂದು ಮರುನಾಮಕರಣ ಮಾಡುವುದಕ್ಕೆ ನಿರ್ಣಯವನ್ನು ಅಂಗೀಕರಿಸಿತ್ತು . ಜನಸಮೂಹದ ನಾಯಕ , ಶಿಕ್ಷಣ ತಜ್ಞ , ಚಿಂತಕ ಮತ್ತು ಪ್ರಖ್ಯಾತ ನ್ಯಾಯಶಾಸ್ತ್ರಜ್ಞರಾಗಿದ್ದ ಶ್ಯಾಂ ಪ್ರಸಾದ್ ಅವರ ಬಹು ಆಯಾಮದ ವ್ಯಕ್ತಿತ್ವವನ್ನು ಪರಿಗಣಿಸಿ ಈ ತೀರ್ಮಾನಕ್ಕೆ ಬರಲಾಗಿತ್ತು .


    ಕೋಲ್ಕೊತ್ತಾ ಬಂದರಿನ ನೂರೈವತ್ತನೇ ವರ್ಷಾಚರಣೆಯ ಉದ್ಘಾಟನಾ ಸಮಾರಂಭದಲ್ಲಿ 2020 ರ ಜನವರಿ 12 ರಂದು ಪಶ್ಚಿಮ ಬಂಗಾಳದ ಜನರ ಭಾವನೆಗಳನ್ನು ಗಮನದಲ್ಲಿಟ್ಟುಕೊಂಡು ಕೋಲ್ಕೊತ್ತಾ ಬಂದರನ್ನು ಡಾ . ಶ್ಯಾಂ ಪ್ರಸಾದ್ ಮುಖರ್ಜಿ ಅವರ ಹೆಸರಿನಲ್ಲಿ ಮರುನಾಮಕರಣ ಮಾಡುವುದಾಗಿ ಘೋಷಿಸಲಾಗಿತ್ತು . ಪಶ್ಚಿಮ ಬಂಗಾಳದವರಾದ ಶ್ಯಾಂ ಪ್ರಸಾದ ಮುಖರ್ಜಿ ಅವರು ರಾಷ್ಟ್ರೀಯ ಸಮಗ್ರತೆಗಾಗಿ ಮುಂಚೂಣಿ ಹೋರಾಟ ಮಾಡಿದ್ದರು , ಬೆಂಗಾಲದ ಅಭಿವೃದ್ದಿಯ ಕನಸುಗಾರರಾಗಿದ್ದರು , ಕೈಗಾರಿಕೀಕರಣಕ್ಕೆ ಪ್ರೇರಣೆಯಾಗಿದ್ದರು ಮತ್ತು ಒಂದು ರಾಷ್ಟ್ರಕ್ಕೆ ಒಂದೇ ಕಾನೂನು ಎಂಬುದರ ಪ್ರಬಲ ಪ್ರತಿಪಾದಕರಾಗಿದ್ದರು .


    ಹಿನ್ನೆಲೆ :


    ಕೋಲ್ಕೊತ್ತಾ ಬಂದರು ದೇಶದ ಮೊದಲ ಪ್ರಮುಖ ಬಂದರು ಮತ್ತು ಅದು ದೇಶದ ಏಕೈಕ ನದಿ ತೀರದ ಬಂದರು ಆಗಿದೆ . 1870 ರ ಅಕ್ಟೋಬರ್ 17 ರಂದು ಕಲ್ಕತ್ತಾ ಬಂದರಿನ ಅಭಿವೃದ್ದಿಗೆ ಕಮಿಶನರುಗಳ ನೇಮಕವನ್ನು 1870 ರ ಕಾಯ್ದೆ V ಪ್ರಕಾರ ಮಾಡುವ ಮೂಲಕ ಅದನ್ನು ಮಂಡಳಿಯ ( ಟ್ರಸ್ಟ್ ) ವ್ಯಾಪ್ತಿಗೆ ತರಲಾಯಿತು . ಭಾರತೀಯ ಬಂದರುಗಳ ಕಾಯ್ದೆ , 1908 ರ ಪ್ರಮುಖ ಬಂದರುಗಳ ಭಾಗ 1 ರ ಮೊದಲ ಪರಿಚ್ಚೇಧದ ಕ್ರಮ ಸಂಖ್ಯೆ 1 ರಲ್ಲಿ ಈ ಬಂದರು ಇದೆ . ಮತ್ತು ಇದರ ಆಡಳಿತವನ್ನು ಪ್ರಮುಖ ಬಂದರು ಮಂಡಳಿಗಳ ಕಾಯ್ದೆ 1963 ರಡಿಯಲ್ಲಿ ನಿರ್ವಹಿಸಲಾಗುತ್ತದೆ . ಕೋಲ್ಕೊತ್ತಾ ಬಂದರು 150 ವರ್ಷಗಳನ್ನು ಪೂರೈಸುತ್ತಿದ್ದು , ಮತ್ತು ಅದರ ಈ ಪ್ರಯಾಣದಲ್ಲಿ ಅದು ವ್ಯಾಪಾರ , ವಾಣಿಜ್ಯ , ಮತ್ತು ಆರ್ಥಿಕ ಅಭಿವೃದ್ದಿಯಲ್ಲಿ ಭಾರತದ ಮಹಾದ್ವಾರವಾಗಿದೆ . ಅದು ಭಾರತದ ಸ್ವಾತಂತ್ರ್ಯ ಹೋರಾಟಕ್ಕೂ , ಒಂದನೇ ಮಹಾಯುದ್ದ ಮತ್ತು ಎರಡನೆ ಮಹಾಯುದ್ದಗಳಿಗೂ ಸಾಕ್ಷಿಯಾಗಿದೆ ಮತ್ತು ದೇಶದ ಅದರಲ್ಲೂ ಪೂರ್ವ ಭಾರತದ ಸಮಾಜೋ - ಸಾಂಸ್ಕೃತಿಕ ಬದಲಾವಣೆಗಳಿಗೂ ಸಾಕ್ಷಿಯಾಗಿದೆ .


    ಸಾಮಾನ್ಯವಾಗಿ ಭಾರತದಲ್ಲಿಯ ಪ್ರಮುಖ ಬಂದರುಗಳನ್ನು ಒಂದೋ ನಗರದ ಹೆಸರಿಟ್ಟು ಅವುಗಳಿಗೆ ನಾಮಕರಣ ಮಾಡಲಾಗಿದೆ ಅಥವಾ ಅವುಗಳಿರುವ ಪಟ್ಟಣದ ಹೆಸರಿಡಲಾಗಿದೆ . ಕೆಲವು ಬಂದರುಗಳಿಗೆ ವಿಶೇಷ ಪ್ರಕರಣವಾಗಿ ಅಥವಾ ವ್ಯಾಪಕ ಪರಿಶೀಲನೆ ಬಳಿಕ ಪ್ರಮುಖ ನಾಯಕರು ನೀಡಿದ ಕೊಡುಗೆಯನ್ನು ಅನುಲಕ್ಷಿಸಿ ಹಿಂದಿನ ಪ್ರಮುಖ ನಾಯಕರ ಹೆಸರಿನೊಂದಿಗೆ ಮರುನಾಮಕರಣ ಮಾಡಲಾಗಿದೆ . ನವ್ ಶೇವಾ ಬಂದರನ್ನು 1989 ರಲ್ಲಿ ಸರಕಾರವು ಜವಾಹರಲಾಲ್ ನೆಹರೂ ಬಂದರು ಮಂಡಳಿ ಎಂದು ನಾಮಕರಣ ಮಾಡಿದೆ . ಟ್ಯುಟಿಕೋರಿನ್ ಬಂದರು ಮಂಡಳಿಯನ್ನು 2011 ರಲ್ಲಿ ವಿ . ಒ ಚಿದಂಬರಂ ಬಂದರು ಮಂಡಳಿ ಎಂದು ಮರು ನಾಮಕರಣ ಮಾಡಲಾಗಿದೆ . ಮತ್ತು ಎನ್ನೋರ್ ಬಂದರು ಲಿಮಿಟೆಡ್ ಅನ್ನು ಪ್ರಖ್ಯಾತ ಸ್ವಾತಂತ್ರ್ಯ ಹೋರಾಟಗಾರ ಮತ್ತು ತಮಿಳುನಾಡಿನ ಮಾಜಿ ಮುಖ್ಯಮಂತ್ರಿ ಶ್ರೀ . ಕೆ . ಕಾಮರಾಜರ್ ಅವರ ಗೌರವಾರ್ಥ ಕಾಮರಾಜರ್ ಬಂದರು ಲಿಮಿಟೆಡ್ ಎಂದು ಮರುನಾಮಕರಣ ಮಾಡಲಾಗಿದೆ . ಇತ್ತೀಚೆಗೆ 2017 ರಲ್ಲಿ ಕಾಂಡ್ಲಾ ಬಂದರನ್ನು ದೀನದಯಾಳ್ ಬಂದರು ಎಂದು ಮರುನಾಮಕರಣ ಮಾಡಲಾಗಿದೆ . ಇದಲ್ಲದೆ ಹಲವಾರು ವಿಮಾನ ನಿಲ್ದಾಣಗಳಿಗೆ ಭಾರತದ ರಾಷ್ಟ್ರೀಯ ನಾಯಕರ ಹೆಸರುಗಳನ್ನು ಇಡಲಾಗಿದೆ .


    ***

    
    
    (Release ID: 1629327) Visitor Counter : 28
    
    
      Read this release in: Punjabi , English , Urdu , Marathi , Hindi , Bengali , Assamese , Manipuri , Gujarati , Odia , Tamil , Telugu , Kannada , Malayalam