      ರಾಸಾಯನಿಕ ಮತ್ತು ರಸಗೊಬ್ಬರ ಸಚಿವಾಲಯ

      ಉದ್ದೇಶಿತ ಬೃಹತ್ ಔಷಧ ಮತ್ತು ವೈದ್ಯಕೀಯ ಉಪಕರಣಗಳ ಪಾರ್ಕ್ ಸ್ಥಾಪನೆಗೆ ಪರಿಶೀಲನಾ ಸಭೆ ನಡೆಸಿದ ಕೇಂದ್ರ ಸಚಿವ ಶ್ರೀ ಡಿ.ವಿ. ಸದಾನಂದ ಗೌಡ
      Posted On: 24 JUN 2020 6:10PM by PIB Bengaluru


    ಉದ್ದೇಶಿತ ಬೃಹತ್ ಔಷಧ ಮತ್ತು ವೈದ್ಯಕೀಯ ಉಪಕರಣಗಳ ಪಾರ್ಕ್ ಸ್ಥಾಪನೆಗೆ ಪರಿಶೀಲನಾ ಸಭೆ ನಡೆಸಿದ


    ಕೇಂದ್ರ ಸಚಿವ ಶ್ರೀ ಡಿ . ವಿ . ಸದಾನಂದ ಗೌಡ


    ದೇಶಾದ್ಯಂತ ಉದ್ದೇಶಿತ ಮೂರು ಬೃಹತ್ ಔಷಧ ಮತ್ತು ನಾಲ್ಕು ವೈದ್ಯಕೀಯ ಉಪಕರಣಗಳ ಪಾರ್ಕ್ ಗಳ ಅಭಿವೃದ್ಧಿ ಮತ್ತು ಸ್ಥಾಪನೆಯ ನಾನಾ ಆಯಾಮಗಳ ಕುರಿತಂತೆ ಕೇಂದ್ರ ರಾಸಾಯನಿಕ ಮತ್ತು ರಸಗೊಬ್ಬರ ಸಚಿವ ಶ್ರೀ ಡಿ . ವಿ . ಸದಾನಂದ ಗೌಡ ಅವರು , ಕೇಂದ್ರ ಸಹಾಯಕ ಸಚಿವ ಶ್ರೀ ಮನ್ಸುಖ್ ಮಾಂಡವೀಯ ಹಾಗೂ ತಮ್ಮ ಸಚಿವಾಲಯದ ಹಿರಿಯ ಅಧಿಕಾರಿಗಳೊಂದಿಗೆ ಪರಿಶೀಲನಾ ಸಭೆ ನಡೆಸಿದರು .


    ಸಚಿವರು ಪಾರ್ಕ್ ಗಳ ಅಭಿವೃದ್ಧಿ ವ್ಯವಸ್ಥಿತವಾಗಿರಲು ಕೆಲವೊಂದು ನಿರ್ದಿಷ್ಟ ಉದ್ದೇಶಗಳ ಮಾನದಂಡಗಳನ್ನು ಆಧರಿಸಿ ಪಿಎಲ್ಐ ಯೋಜನೆ ಅಡಿ ಪಾರ್ಕ್ ಸ್ಥಾಪನೆಯಾಗಲಿರುವ ಸ್ಥಳಗಳು ಮತ್ತು ಫಲಾನುಭವಿಗಳ ಆಯ್ಕೆಗೆ ಸೂಕ್ತ ನಿಯಮಗಳನ್ನು ರೂಪಿಸಬೇಕು ಎಂದು ಸಲಹೆ ಮಾಡಿದರು .


    ಈ ಯೋಜನೆಗಳಿಂದ ದೇಶೀಯ ಔಷಧ ಉತ್ಪಾದನೆ ಮತ್ತು ವೈದ್ಯಕೀಯ ಸಾಧನಗಳ ಉತ್ಪಾದನೆಯಲ್ಲಿ ಸ್ಪರ್ಧೆ ಹೆಚ್ಚಲಿದೆ ಹಾಗೂ ಅತ್ಯಾಧುನಿಕ ಮೂಲಸೌಕರ್ಯ ಹಾಗೂ ಸಾಗಣೆ ಸೌಕರ್ಯಗಳ ಪ್ರಯೋಜನಗಳು ಲಭ್ಯವಾಗಲಿವೆ ಎಂದು ಸಚಿವ ಶ್ರೀ ಸದಾನಂದ ಗೌಡ ಅವರು ತಿಳಿಸಿದರು . ಈ ಪಾರ್ಕ್ ಗಳ ಅಭಿವೃದ್ಧಿಯಿಂದಾಗಿ ನಮ್ಮ ಆಮದು ಮೇಲಿನ ಅವಲಂಬನೆ ತಗ್ಗುವುದಲ್ಲದೆ , ಭಾರತವನ್ನು ಔಷಧ ರಫ್ತಿನಲ್ಲಿ ಜಾಗತಿಕವಾಗಿ ಪ್ರಮುಖ ರಾಷ್ಟ್ರವನ್ನಾಗಿ ಮಾಡಲು ಸಹಾಯಕವಾಗುತ್ತದೆ ಎಂದರು . ತಲಾ ಆದಾಯ ಹೆಚ್ಚಳ ಮತ್ತು ಜೀವನ ಶೈಲಿ ಕಾಯಿಲೆಗಳು ಹೆಚ್ಚಾಗುತ್ತಿರುವುದರಿಂದ ಔಷಧಗಳು ಮತ್ತು ಸಾಧನಗಳಿಗೆ ಅಂದರೆ ಸ್ಟೆಂಟ್ ನಂತಹ ಸಾಧನಗಳಿಗೆ ಭವಿಷ್ಯದಲ್ಲಿ ಜನರು ಸ್ವತಃ ಹಣ ಖರ್ಚು ಮಾಡಬೇಕಾಗುತ್ತದೆ . ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು , ದೇಶದ ಪ್ರತಿಯೊಬ್ಬ ಪ್ರಜೆಗೂ ಕೈಗೆಟಕುವ ದರದಲ್ಲಿ ಎಲ್ಲ ಬಗೆಯ ಔಷಧಗಳು ಲಭ್ಯವಾಗುವಂತೆ ಮಾಡಬೇಕು ಎಂಬ ದೂರದೃಷ್ಟಿಯನ್ನು ಹೊಂದಿದ್ದಾರೆ . ಅದಕ್ಕಾಗಿ ದೇಶದಲ್ಲಿಯೇ ಕಡಿಮೆ ದರದಲ್ಲಿ ಔಷಧಗಳನ್ನು ಉತ್ಪಾದಿಸಬೇಕಾಗಿದೆ . ಅದಕ್ಕೆ ಇಂತಹ ಯೋಜನೆಗಳು ಅತ್ಯಂತ ಸಕಾಲಿಕವಾಗಿದೆ ಎಂದು ಹೇಳಿದರು .


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು , “ ಆತ್ಮ ನಿರ್ಭರ ಭಾರತ ” ನಿರ್ಮಾಣಕ್ಕೆ ಮತ್ತು ದೇಶದಲ್ಲಿ ಔಷಧ ಭದ್ರತೆ ಬಲವರ್ಧನೆಗೆ ಹೆಚ್ಚಿನ ಒತ್ತು ನೀಡಿದ್ದಾರೆ . ಅದಕ್ಕಾಗಿ ಔಷಧಗಳ ಆಮದು ಅವಲಂಬನೆ ತಗ್ಗಿಸಲು ಮತ್ತು ಸ್ಥಳೀಯವಾಗಿ ಉತ್ಪಾದಿಸಲು ಉತ್ತೇಜನ ಹಾಗೂ ಉದ್ಯೋಗ ಸೃಷ್ಟಿಗೆ ಆದ್ಯತೆ ನೀಡಿ , ದೇಶದಲ್ಲಿ ಮೂರು ಬೃಹತ್ ಔಷಧ ಪಾರ್ಕ್ ಮತ್ತು ನಾಲ್ಕು ವೈದ್ಯಕೀಯ ಸಾಧನಗಳ ಪಾರ್ಕ್ ಗಳನ್ನು ಅಭಿವೃದ್ಧಿಪಡಿಸಲು 2020 ರ ಮಾರ್ಚ್ 21 ರಂದು ಕೇಂದ್ರ ಸಚಿವ ಸಂಪುಟ ಅನುಮೋದನೆ ನೀಡಿದೆ .


    ಬೃಹತ್ ಔಷಧ ಪಾರ್ಕ್ ಗಳ ಉತ್ತೇಜನಕ್ಕೆ ಭಾರತ ಸರ್ಕಾರ , ಎಲ್ಲಾ ಮೂರು ಬೃಹತ್ ಔಷಧ ಪಾರ್ಕ್ ಗಳಿಗೆ ಒಂದು ಬಾರಿ ಗರಿಷ್ಠ ಒಂದು ಸಾವಿರ ಕೋಟಿ ರೂ . ಅನುದಾನವನ್ನು ತಲಾ ಒಂದೊಂದು ಪಾರ್ಕ್ ಗಳಿಗೆ ನೀಡಲಾಗುವುದು ಅಥವಾ ಸಾಮಾನ್ಯ ಮೂಲಸೌಕರ್ಯ ಯೋಜನೆಯ ಒಟ್ಟು ವೆಚ್ಚದ ಶೇಕಡ 70 ರಷ್ಟು ( ಕಣಿವೆ ರಾಜ್ಯಗಳು ಮತ್ತು ಈಶಾನ್ಯ ರಾಜ್ಯಗಳಿಗಾದರೆ ಶೇಕಡ 90 ರಷ್ಟು ) , ಯಾವುದು ಕಡಿಮೆಯೋ ಅದು . ಅಲ್ಲದೆ ಹೆಚ್ಚುವರಿಯಾಗಿ ಸರ್ಕಾರ ದೇಶೀಯ ಉತ್ಪಾದನೆಗೆ ಉತ್ತೇಜನ ನೀಡಲು ಉತ್ಪಾದನೆ ಆಧಾರಿತ ರಿಯಾಯಿತಿ ( ಪಿಎಲ್ಐ ) ಯೋಜನೆಯಡಿ ಗುರುತಿಸಲಾಗಿರುವ 53 ಬಗೆಯ ಗಂಭೀರ ಕೆಎಸ್ಎಂಎಸ್ / ಔಷಧಗಳಿಗೆ ಮತ್ತು ಎಪಿಐಗಳಿಗೆ 2020-21 ರಿಂದ 2027-28 ರ ಯೋಜನೆಯ ಅವಧಿಯಲ್ಲಿ ಒಟ್ಟು 6,940 ಕೋಟಿ ರೂ . ಗಳನ್ನು ನೀಡಲಿದೆ .


    ಅದೇ ರೀತಿ ವೈದ್ಯಕೀಯ ಸಾಧನಗಳ ಪಾರ್ಕ್ ಉತ್ತೇಜನಕ್ಕೆ ಭಾರತ ಸರ್ಕಾರ ಒಂದು ಬಾರಿ ಎಲ್ಲಾ ನಾಲ್ಕು ವೈದ್ಯಕೀಯ ಸಾಧನಗಳ ಪಾರ್ಕ್ ಗಳಿಗೆ ತಲಾ ಗರಿಷ್ಠ 100 ಕೋಟಿ ರೂ . ಗಳ ವರೆಗೆ ಅಥವಾ ಯೋಜನೆಯ ಒಟ್ಟು ವೆಚ್ಚದ ಶೇಕಡ 70 ರಷ್ಟು ( ಕಣಿವೆ ರಾಜ್ಯಗಳು ಮತ್ತು ಈಶಾನ್ಯ ರಾಜ್ಯಗಳಿಗಾದರೆ ಶೇಕಡ 90 ರಷ್ಟು ) , ಯಾವುದು ಕಡಿಮೆಯೋ ಅಷ್ಟನ್ನು ನೀಡಲಿದೆ . ಇದಲ್ಲದೆ ಹೆಚ್ಚುವರಿಯಾಗಿ ಸರ್ಕಾರ ಉತ್ಪಾದನೆ ಆಧಾರಿತ ರಿಯಾಯಿತಿ ( ಪಿಎಲ್ಐ ) ಯೋಜನೆಯಲ್ಲಿ ವೈದ್ಯಕೀಯ ಸಲಕರಣೆಗಳ ದೇಶೀಯ ಉತ್ಪಾದನೆ ಉತ್ತೇಜನಕ್ಕೆ 2020-21 ರಿಂದ 2025-26 ರ ಯೋಜನೆಯ ಅವಧಿಗೆ ಒಟ್ಟು 3,420 ಕೋಟಿ ರೂ . ಗಳನ್ನು ಬಿಡುಗಡೆ ಮಾಡಲಿದೆ .


    ಫಾರ್ಮಸಿಟಿಕಲ್ಸ್ ಇಲಾಖೆಯ ಕಾರ್ಯದರ್ಶಿ , ಬೃಹತ್ ಔಷಧ ಪಾರ್ಕ್ ಮತ್ತು ವೈದ್ಯಕೀಯ ಸಾಧನಗಳ ಪಾರ್ಕ್ ನ ನಾನಾ ಆಯಾಮಗಳ ಕುರಿತಂತೆ ಸಂಕ್ಷಿಪ್ತ ವಿವರಣೆಯನ್ನು ನೀಡಿದರು ಮತ್ತು ಈ ಯೋಜನೆಗಳ ಅನುಷ್ಠಾನಕ್ಕೆ ಇಲಾಖೆ ಮಾರ್ಗಸೂಚಿಗಳನ್ನು ರೂಪಿಸುವ ಪ್ರಕ್ರಿಯಯಲ್ಲಿ ತೊಡಗಿದೆ ಎಂದು ಹೇಳಿದರು .


    ಸಭೆಯಲ್ಲಿ ಫಾರ್ಮಸಿಟಿಕಲ್ಸ್ ಕಾರ್ಯದರ್ಶಿ ಶ್ರೀ ಪಿ . ಡಿ . ವಘೇಲಾ , ಜಂಟಿ ಕಾರ್ಯದರ್ಶಿ ಶ್ರೀ ನವದೀಪ್ ರಿನ್ವ ಮತ್ತು ಜಂಟಿ ಔಷಧ ನಿಯಂತ್ರಕ ಡಾ . ಎಸ್ . ಈಶ್ವರ ರೆಡ್ಡಿ ಭಾಗವಹಿಸಿದ್ದರು .


    ***

    
    
    (Release ID: 1634198) Visitor Counter : 20
    
    
      Read this release in: English , Urdu , Hindi , Bengali , Tamil , Telugu