      ಪ್ರಧಾನ ಮಂತ್ರಿಯವರ ಕಛೇರಿ

      ಅಂತರರಾಷ್ಟ್ರೀಯ ಯೋಗ ದಿನದ ಸಂದರ್ಭದಲ್ಲಿ ಪ್ರಧಾನ ಮಂತ್ರಿಯವರ ಭಾಷಣ
      Posted On: 21 JUN 2020 7:48AM by PIB Bengaluru


    ಅಂತರರಾಷ್ಟ್ರೀಯ ಯೋಗ ದಿನದ ಸಂದರ್ಭದಲ್ಲಿ ಪ್ರಧಾನ ಮಂತ್ರಿಯವರ ಭಾಷಣ


    ನಮಸ್ಕಾರ ,


    ನಿಮ್ಮೆಲ್ಲರಿಗೂ ಆರನೇ ಅಂತರರಾಷ್ಟ್ರೀಯ ಯೋಗ ದಿನದ ಶುಭಾಶಯಗಳು . ಅಂತರರಾಷ್ಟ್ರೀಯ ಯೋಗ ದಿನವು ಒಗ್ಗಟ್ಟಿನ ದಿನವಾಗಿದೆ . ಈ ದಿನವು ಸಾರ್ವತ್ರಿಕ ಭ್ರಾತೃತ್ವದ ಸಂದೇಶವನ್ನು ನೀಡುತ್ತದೆ . ಇದು ಮನುಕುಲದ ಏಕತೆಯ ದಿನ . ಅಂತರವನ್ನು ಕಡಿಮೆ ಮಾಡಿ ನಮ್ಮನ್ನೆಲ್ಲಾ ಒಂದುಗೂಡಿಸುವುದು ಯೋಗ .


    ಈ ಕೊರೊನಾವೈರಸ್ ಬಿಕ್ಕಟ್ಟಿನ ಮಧ್ಯೆ ಪ್ರಪಂಚದಾದ್ಯಂತ ' ಮೈ ಲೈಫ್ - ಮೈ ಯೋಗ ' ವಿಡಿಯೋ ಬ್ಲಾಗಿಂಗ್ ಸ್ಪರ್ಧೆಯಲ್ಲಿ ಜನರು ಭಾಗವಹಿಸುತ್ತಿರುವುದು ಯೋಗದ ಬಗ್ಗೆ ಅವರಿಗಿರುವ ಉತ್ಸಾಹವನ್ನು ಮತ್ತು ಅದು ಎಷ್ಟು ವ್ಯಾಪಕವಾಗಿ ಹರಡಿದೆ ಎಂಬುದನ್ನುತೋರಿಸುತ್ತದೆ .


    ಸ್ನೇಹಿತರೇ ,


    ಈ ವರ್ಷದ ಅಂತರರಾಷ್ಟ್ರೀಯ ಯೋಗದ ದಿನದ ವಿಷಯವೆಂದರೆ ' ಮನೆಯಲ್ಲಿ ಯೋಗ ಮತ್ತು ಕುಟುಂಬದೊಂದಿಗೆ ಯೋಗ '. ಇಂದು ನಾವು ನಮ್ಮ ಕುಟುಂಬಗಳೊಂದಿಗೆ ನಮ್ಮ ಮನೆಗಳಲ್ಲಿ ಯೋಗಾಭ್ಯಾಸ ಮಾಡುತ್ತಿದ್ದೇವೆ , ಸಾಮೂಹಿಕ ಕೂಟಗಳಿಂದ ದೂರವಿದ್ದೇವೆ . ಮಕ್ಕಳು , ವಯಸ್ಕರು , ಯುವಕರು ಅಥವಾ ವೃದ್ಧರು ಎಲ್ಲರೂ ಯೋಗದ ಮೂಲಕ ಒಂದಾದಾಗ , ಇಡೀ ಮನೆಯಲ್ಲಿ ಶಕ್ತಿಯ ಹರಿವು ಇರುತ್ತದೆ . ಆದ್ದರಿಂದ , ಈ ಬಾರಿ ಯೋಗ ದಿನವೂ ಭಾವನಾತ್ಮಕ ಯೋಗದ ದಿನವಾಗಿದೆ ; ಇದು ನಮ್ಮ ಕುಟುಂಬ ಸಂಬಂಧವನ್ನು ವೃದ್ಧಿಸುವ ದಿನವಾಗಿದೆ .


    ಸ್ನೇಹಿತರೇ ,


    ಕೊರೊನಾವೈರಸ್ ಸಾಂಕ್ರಾಮಿಕ ರೋಗದಿಂದಾಗಿ ಇಂದು ಯೋಗದ ಮಹತ್ವವನ್ನು ಜಗತ್ತು ಅರಿತುಕೊಂಡಿದೆ . ನಮ್ಮ ರೋಗನಿರೋಧಕ ಶಕ್ತಿ ಪ್ರಬಲವಾಗಿದ್ದರೆ ನಾವು ಈ ರೋಗವನ್ನು ಹೆಚ್ಚು ಪರಿಣಾಮಕಾರಿಯಾಗಿ ಸೋಲಿಸಬಹುದು . ರೋಗನಿರೋಧಕ ಶಕ್ತಿಯನ್ನು ಹೆಚ್ಚಿಸಲು ಹಲವಾರು ವಿಧದ ಯೋಗಾಸನಗಳು ಇವೆ . ಆ ಭಂಗಿಗಳು ನಮ್ಮ ದೇಹದ ಶಕ್ತಿಯನ್ನು ಹೆಚ್ಚಿಸುತ್ತವೆ ಮತ್ತು ನಮ್ಮ ಚಯಾಪಚಯ ಕ್ರಿಯೆಯನ್ನು ಬಲಪಡಿಸುತ್ತವೆ .


    ಕೋವಿಡ್ -19 ವೈರಸ್ ನಿರ್ದಿಷ್ಟವಾಗಿ ನಮ್ಮ ಉಸಿರಾಟದ ವ್ಯವಸ್ಥೆಯ ಮೇಲೆ ಆಕ್ರಮಣ ಮಾಡುತ್ತದೆ . ನಮ್ಮ ಉಸಿರಾಟದ ವ್ಯವಸ್ಥೆಯನ್ನು ಬಲಪಡಿಸಲು ಸಹಾಯ ಮಾಡುವ ಒಂದು ತಂತ್ರವೆಂದರೆ ' ಪ್ರಾಣಾಯಾಮ ', ಅಂದರೆ ಉಸಿರಾಟದ ವ್ಯಾಯಾಮ . ಸಾಮಾನ್ಯವಾಗಿ , ' ಅನುಲೋಮ ವಿಲೋಮ ಪ್ರಾಣಾಯಾಮ ' ಹೆಚ್ಚು ಜನಪ್ರಿಯವಾಗಿದೆ . ಇದು ತುಂಬಾ ಪರಿಣಾಮಕಾರಿ . ಆದರೆ ಪ್ರಾಣಾಯಾಮದಲ್ಲಿ ಹಲವು ವಿಧಗಳಿವೆ . ಇದು ಶೀತಲಿ , ಕಪಾಲ್ಬಾತಿ , ಭ್ರಮರಿ , ಭಸ್ತ್ರಿಕ ಹೀಗೆ ಇನ್ನೂಅನೇಕ ಇವೆ .


    ಈ ಎಲ್ಲಾ ತಂತ್ರಗಳು ಮತ್ತು ಯೋಗದ ರೂಪಗಳು ನಮ್ಮ ಉಸಿರಾಟ ಮತ್ತು ರೋಗನಿರೋಧಕ ವ್ಯವಸ್ಥೆಯನ್ನು ಹೆಚ್ಚಿಸಲು ಬಹಳಷ್ಟು ಸಹಾಯ ಮಾಡುತ್ತವೆ . ಆದ್ದರಿಂದ , ನಿಮ್ಮ ದೈನಂದಿನ ಅಭ್ಯಾಸದಲ್ಲಿ ಪ್ರಾಣಾಯಾಮವನ್ನು ಸೇರಿಸಿಕೊಳ್ಳುವಂತೆ ನಾನು ನಿಮ್ಮನ್ನು ಒತ್ತಾಯಿಸುತ್ತೇನೆ . ಅನುಲೋಮ - ವಿಲೋಮದ ಜೊತೆಗೆ ವಿವಿಧ ಪ್ರಾಣಾಯಾಮ ತಂತ್ರಗಳನ್ನು ಸಹ ಕಲಿಯಿರಿ . ಪ್ರಪಂಚದಾದ್ಯಂತ ಹೆಚ್ಚಿನ ಸಂಖ್ಯೆಯ ಕೋವಿಡ್ -19 ರೋಗಿಗಳು ಇಂದು ಈ ಯೋಗ ತಂತ್ರಗಳ ಮೊರೆ ಹೋಗಿದ್ದಾರೆ . ಈ ರೋಗವನ್ನು ಸೋಲಿಸಲು ಯೋಗದ ಶಕ್ತಿ ಅವರಿಗೆ ಸಹಾಯ ಮಾಡುತ್ತಿದೆ .


    ಸ್ನೇಹಿತರೇ ,


    ನಮ್ಮ ಆತ್ಮವಿಶ್ವಾಸ ಮತ್ತು ಮನೋಸ್ಥೈರ್ಯವನ್ನು ಹೆಚ್ಚಿಸಲು ಯೋಗವು ಸಹಾಯ ಮಾಡುತ್ತದೆ . ಇದರಿಂದ ನಾವು ಬಿಕ್ಕಟ್ಟುಗಳನ್ನು ಗೆಲ್ಲಬಹುದು . ಯೋಗವು ಮನಸ್ಸಿಗೆ ಶಾಂತಿಯನ್ನು ನೀಡುತ್ತದೆ ಮತ್ತು ಶಿಸ್ತು ಬೆಳೆಸಿಕೊಳ್ಳಲು ಮತ್ತು ತ್ರಾಣವನ್ನು ಹೆಚ್ಚಿಸಿಕೊಳ್ಳಲು ಸಹಾಯ ಮಾಡುತ್ತದೆ . ಸ್ವಾಮಿ ವಿವೇಕಾನಂದರು ಹೇಳುತ್ತಿದ್ದರು - " ಆದರ್ಶ ವ್ಯಕ್ತಿ ಎಂದರೆ ಸಂಪೂರ್ಣ ಶಾಂತತೆಯಲ್ಲೂ ಸಕ್ರಿಯನಾಗಿರುತ್ತಾನೆ ಮತ್ತು ತೀವ್ರ ಪ್ರಕ್ಷುಬ್ಧ ಸ್ಥಿತಿಯಲ್ಲಿಯೂ ಸಂಪೂರ್ಣ ಶಾಂತಿಯನ್ನು ಅನುಭವಿಸುತ್ತಾನೆ " ಎಂದು .


    ಇದು ಯಾವುದೇ ವ್ಯಕ್ತಿಗೆ ಉತ್ತಮ ಸಾಮರ್ಥ್ಯವಾಗಿದೆ , ಅಂದರೆ ಪ್ರತಿಕೂಲ ಸಮಯದಲ್ಲಿ ಬಿಟ್ಟುಕೊಡದಿರುವುದು ಮತ್ತು ಸಮತೋಲಿತ ಮನಸ್ಥಿತಿಯಲ್ಲಿರುವುದು ; ಈ ಸಮಯದಲ್ಲಿ ಯೋಗವು ಶಕ್ತಿಯನ್ನು ನೀಡುತ್ತದೆ . ಆದ್ದರಿಂದ , ಯೋಗಾಭ್ಯಾಸ ಮಾಡುವವರು ಬಿಕ್ಕಟ್ಟಿನ ಸಂದರ್ಭದಲ್ಲಿ ಎಂದಿಗೂ ತಾಳ್ಮೆ ಕಳೆದುಕೊಳ್ಳುವುದಿಲ್ಲ ಎಂಬುದನ್ನು ನೀವು ನೋಡಿರಬೇಕು .


    ಯೋಗ ಎಂದರೆ - ‘ समत्वम् योग उच्यते ಅಂದರೆ , ಯಾವುದೇ ಪರಿಸ್ಥಿತಿಯಲ್ಲೂ - ಅನುಕೂಲಕ - ಪ್ರತಿಕೂಲ , ಯಶಸ್ಸು - ವೈಫಲ್ಯ , ಸಂತೋಷ - ದುಃಖ - ಒಂದೇ ತೆರನಾಗರುವುದು ಹಾಗೂ ಸ್ಥಿರವಾಗಿರುವುದು


    ಸ್ನೇಹಿತರೇ ,


    ಯೋಗವು ಆರೋಗ್ಯಕರ ಗ್ರಹಕ್ಕಾಗಿ ನಮ್ಮನ್ನು ಉದ್ದೀಪಿಸುತ್ತದೆ . ಇದು ಐಕ್ಯತೆಯ ಶಕ್ತಿಯಾಗಿ ಹೊರಹೊಮ್ಮಿದೆ ಮತ್ತು ಮಾನವೀಯತೆಯ ಬಂಧಗಳನ್ನು ಗಾಢವಾಗಿಸುತ್ತದೆ . ಇದು ತಾರತಮ್ಯ ಮಾಡುವುದಿಲ್ಲ . ಇದು ಜನಾಂಗ , ಬಣ್ಣ , ಲಿಂಗ , ನಂಬಿಕೆ ಮತ್ತು ರಾಷ್ಟ್ರಗಳನ್ನು ಮೀರಿದ್ದು .


    ಯಾರು ಬೇಕಾದರೂ ಯೋಗವನ್ನು ಮಾಡಬಹುದು . ನಿಮಗೆ ಬೇಕಾಗಿರುವುದು ಸಮಯ ಮತ್ತು ಸ್ವಲ್ಪ ಖಾಲಿ ಜಾಗ . ಯೋಗವು ನಮಗೆ ದೈಹಿಕ ಶಕ್ತಿಯನ್ನು ಮಾತ್ರವಲ್ಲ , ನಮ್ಮ ಮುಂದೆ ಇರುವ ಸವಾಲುಗಳನ್ನು ವಿಶ್ವಾಸದಿಂದ ಎದುರಿಸಲು ಮಾನಸಿಕ ಸಮತೋಲನ ಮತ್ತು ಭಾವನಾತ್ಮಕ ಸ್ಥಿರತೆಯನ್ನು ನೀಡುತ್ತದೆ .


    ಸ್ನೇಹಿತರೇ ,


    ನಮ್ಮ ಆರೋಗ್ಯ ಮತ್ತು ಭರವಸೆಯನ್ನು ನಾವು ಉತ್ತಮವಾಗಿ ಸಂಯೋಜಿಸಲು ಸಾಧ್ಯವಾದರೆ , ಜಗತ್ತು ಆರೋಗ್ಯಕರ ಮತ್ತು ಸಂತೋಷಮಯ ಮನುಕುಲಕ್ಕೆ ಸಾಕ್ಷಿಯಾಗುವ ದಿನ ದೂರವಿಲ್ಲ . ಇದನ್ನು ಮಾಡಲು ಯೋಗ ಖಂಡಿತವಾಗಿಯೂ ನಮಗೆ ಸಹಾಯ ಮಾಡುತ್ತದೆ .


    ಸ್ನೇಹಿತರೇ ,


    ನಾವು ಯೋಗದ ಮೂಲಕ ವಿಶ್ವ ಕಲ್ಯಾಣದ ಸಮಸ್ಯೆಗಳಿಗೆ ಪರಿಹಾರದ ಬಗ್ಗೆ ಮಾತನಾಡುತ್ತಿರುವಾಗ , ನಾನು ನಿಮಗೆ ಯೋಗೇಶ್ವರನಾದ ಕೃಷ್ಣನ ಕರ್ಮಯೋಗವನ್ನು ನೆನಪಿಸಲು ಬಯಸುತ್ತೇನೆ . ಗೀತೆಯಲ್ಲಿ , ಶ್ರೀಕೃಷ್ಣನು ಯೋಗವನ್ನು ವಿವರಿಸುವಾಗ ಹೇಳಿದ್ದು - ‘ योगः कर्मसु कौशलम् ' ಅಂದರೆ ಕೆಲಸದಲ್ಲಿನ ದಕ್ಷತೆಯೇ ಯೋಗ ಎಂದು . ಈ ಮಂತ್ರವು ಯಾವಾಗಲೂ ಯೋಗವು ಜೀವನದಲ್ಲಿ ಹೆಚ್ಚು ಅರ್ಹತೆ ಪಡೆಯುವ ಸಾಮರ್ಥ್ಯವನ್ನು ಸೃಷ್ಟಿಸುತ್ತದೆ ಎಂದು ನಮಗೆ ಕಲಿಸುತ್ತದೆ . ನಾವು ನಮ್ಮ ಕೆಲಸವನ್ನು ಶಿಸ್ತಿನಿಂದ ಮಾಡಿದರೆ ಮತ್ತು ನಮ್ಮ ಜವಾಬ್ದಾರಿಗಳನ್ನು ಪೂರೈಸಿದರೆ , ಅದು ಯೋಗದ ಒಂದು ರೂಪವೇ ಆಗಿರುತ್ತದೆ .


    ಸ್ನೇಹಿತರೇ ,


    ಕರ್ಮಯೋಗವನ್ನು ಮತ್ತಷ್ಟು ವಿವರಿಸಲಾಗಿದೆ . - युक्त आहार विहारस्य , युक्त चेष्टस्य कर्मसु। युक्त स्वप्ना - व - बोधस्य , योगो भवति दु : खहा।। ಎಂದು ಹೇಳಲಾಗುತ್ತದೆ .


    ಅಂದರೆ , ಯೋಗ ಎಂದರೆ , ಸರಿಯಾದ ಆಹಾರವನ್ನು ಸೇವಿಸುವುದು , ಸರಿಯಾದ ಆಟವನ್ನು ಆಡುವುದು , ಸರಿಯಾದ ಸಮಯದಲ್ಲಿ ನಿದ್ರೆಮಾಡುವ ಮತ್ತು ಎಚ್ಚರವಾಗುವ ಅಭ್ಯಾಸವನ್ನು ಹೊಂದಿರುವುದು ಮತ್ತು ನಮ್ಮ ಕೆಲಸ ಮತ್ತು ಕರ್ತವ್ಯಗಳನ್ನು ಸರಿಯಾಗಿ ನಿರ್ವಹಿಸುವುದು . ಈ ಕರ್ಮಯೋಗದಿಂದ , ನಾವು ಎಲ್ಲಾ ಸಮಸ್ಯೆಗಳಿಗೆ ಪರಿಹಾರವನ್ನು ಪಡೆಯುತ್ತೇವೆ . ಇದಲ್ಲದೆ , ನಿಸ್ವಾರ್ಥ ಕೆಲಸ , ಯಾವುದೇ ಸ್ವಾರ್ಥವಿಲ್ಲದೆ ಎಲ್ಲರಿಗೂ ಸೇವೆ ಮಾಡುವ ಮನೋಭಾವವನ್ನು ಕರ್ಮಯೋಗ ಎಂದು ಕರೆಯಲಾಗುತ್ತದೆ . ಕರ್ಮಯೋಗದ ಈ ಮನೋಭಾವವು ಭಾರತದ ಮೂಲತತ್ವದಲ್ಲಿಯೇ ಹುದುಗಿದೆ . ಭಾರತದ ನಿಸ್ವಾರ್ಥತೆಯ ಈ ಮನೋಭಾವವನ್ನು ಇಡೀ ಜಗತ್ತು ಅನುಭವಿಸಿದೆ .


    ಸ್ನೇಹಿತರೇ ,


    ನಾವು ಯೋಗ ಮತ್ತು ಕರ್ಮಯೋಗದ ಚೈತನ್ಯದೊಂದಿಗೆ ಮುಂದುವರಿಯುವಾಗ , ಒಬ್ಬ ವ್ಯಕ್ತಿಯಾಗಿ , ಒಂದು ಸಮಾಜವಾಗಿ ಮತ್ತು ಒಂದು ದೇಶವಾಗಿ ನಮ್ಮ ಶಕ್ತಿಯು ಅನೇಕ ಪಟ್ಟು ಹೆಚ್ಚಾಗುತ್ತದೆ . ಇಂದು , ನಾವು ಈ ಉತ್ಸಾಹದಲ್ಲಿ ಪ್ರತಿಜ್ಞೆಯನ್ನು ಮಾಡಬೇಕಾಗಿದೆ - ನಮ್ಮ ಆರೋಗ್ಯಕ್ಕಾಗಿ ಮತ್ತು ನಮ್ಮ ಪ್ರೀತಿಪಾತ್ರರ ಆರೋಗ್ಯಕ್ಕಾಗಿ ನಾವು ಸಾಧ್ಯವಿರುವ ಎಲ್ಲವನ್ನೂ ಮಾಡುತ್ತೇವೆ . ಒಬ್ಬ ಪ್ರಜ್ಞಾಪೂರ್ವಕ ಪ್ರಜೆಯಾಗಿ ನಾವು ಒಂದು ಕುಟುಂಬವಾಗಿ ಮತ್ತು ಒಂದು ಸಮಾಜವಾಗಿ ಒಟ್ಟಾಗಿ ಮುಂದುವರಿಯುತ್ತೇವೆ .


    ' ಮನೆಯಲ್ಲಿ ಯೋಗ ಮತ್ತು ಕುಟುಂಬದೊಂದಿಗೆ ಯೋಗ ' ವನ್ನು ನಮ್ಮ ಜೀವನದ ಒಂದು ಭಾಗವನ್ನಾಗಿ ಮಾಡಲು ನಾವು ಪ್ರಯತ್ನಿಸುತ್ತೇವೆ . ನಾವು ಇದನ್ನು ಮಾಡಿದರೆ , ನಾವು ಖಂಡಿತವಾಗಿಯೂ ಯಶಸ್ವಿಯಾಗುತ್ತೇವೆ ಮತ್ತು ವಿಜಯಶಾಲಿಗಳಾಗಿ ಹೊರಹೊಮ್ಮುತ್ತೇವೆ . ಈ ನಂಬಿಕೆಯೊಂದಿಗೆ , ನಿಮ್ಮೆಲ್ಲರಿಗೂ ಮತ್ತೆ ಯೋಗ ದಿನದ ಶುಭಾಶಯಗಳು .


    समस्ताः सुखिनो भवन्तु


    ಓಂ !


    ***

    
    
    (Release ID: 1633484) Visitor Counter : 16
    
    
      Read this release in: English , Urdu , Hindi , Marathi , Manipuri , Assamese , Bengali , Punjabi , Gujarati , Odia , Tamil , Telugu , Malayalam