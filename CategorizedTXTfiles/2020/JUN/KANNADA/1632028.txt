      PIB Headquarters

      ಕೋವಿಡ್-19: ಪಿ ಐ ಬಿ ದೈನಿಕ ವರದಿ
      Posted On: 16 JUN 2020 6:22PM by PIB Bengaluru


    ಕೋವಿಡ್-19: ಪಿ ಐ ಬಿ ದೈನಿಕ ವರದಿ


    ( ಕಳೆದ 24 ಗಂಟೆಗಳಲ್ಲಿ ಕೋವಿಡ್- 19 ಕ್ಕೆ ಸಂಬಂಧಿಸಿದಂತೆ ಬಿಡುಗಡೆ ಮಾಡಲಾದ ಮಾಧ್ಯಮ ಹೇಳಿಕೆಗಳು ಮತ್ತು


    ಪಿಐಬಿ ಮಾಡಿದ ವಾಸ್ತವದ ಪರಿಶೀಲನೆ - Fact check- ಯನ್ನು ಒಳಗೊಂಡಿದೆ)


    ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯದ ಕೋವಿಡ್ -19 ತಾಜಾ ಮಾಹಿತಿ :


    ಗುಣಮುಖರಾಗುತ್ತಿರುವವರ ಪ್ರಮಾಣ ಸುಧಾರಣೆಯಾಗಿ ಶೇ .52.47 ತಲುಪಿದೆ ; ಎಂಒಎಚ್ಎಫ್ ಡಬ್ಲ್ಯೂಯಿಂದ ಕೋವಿಡ್ -19 ಗೆ ಸಂಬಂಧಿಸಿದ ವದಂತಿಗಳನ್ನು ಹೋಗಲಾಡಿಸಲು ಮಾರ್ಗಸೂಚಿ ಬಿಡುಗಡೆ


    ಕಳೆದ 24 ಗಂಟೆಗಳಲ್ಲಿ ಒಟ್ಟು 10,215 ಕೋವಿಡ್ -19 ರೋಗಿಗಳು ಗುಣಮುಖರಾಗಿದ್ದಾರೆ . ಇದರಿಂದಾಗಿ ಈವರೆಗೆ ಒಟ್ಟು 1,80,012 ರೋಗಿಗಳು ಕೋವಿಡ್ -19 ನಿಂದ ಗುಣಮುಖರಾಗಿದ್ದಾರೆ . ಕೋವಿಡ್ -19 ರೋಗಿಗಳಲ್ಲಿ ಗುಣಮುಖರಾದವರ ಪ್ರಮಾಣ ಶೇ . 52.47 ರಷ್ಟಿದೆ . ಇದು ಶೇಕಡ ಅರ್ಧಕ್ಕೂ ಅಧಿಕ ಸೋಂಕಿತರು ಗುಣಮುಖರಾಗಿರುವ ಸೂಚನೆಯಾಗಿದೆ . ಭಾರತದಲ್ಲಿ ಸದ್ಯ 1,53,178 ಪ್ರಕರಣಗಳು ಸಕ್ರಿಯವಾಗಿದ್ದು , ಅವುಗಳು ವೈದ್ಯಕೀಯ ನಿಗಾದಲ್ಲಿವೆ . ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯ ಕೋವಿಡ್ -19 ಗೆ ತುತ್ತಾದ ರೋಗಿಗಳು , ಕೋವಿಡ್ -19 ನಿಂದ ಗುಣಮುಖರಾದ ರೋಗಿಗಳು ಮತ್ತು ಆರೋಗ್ಯ ರಕ್ಷಣಾ ಮುಂಚೂಣಿ ಕಾರ್ಯಕರ್ತರು ಮತ್ತು ಅವರ ಕುಟುಂಬದವರು ಎದುರಿಸುತ್ತಿರುವ ಮಿಥ್ಯಗಳ ಕುರಿತಂತೆ ವಿಸ್ತೃತ ಮಾರ್ಗಸೂಚಿಯನ್ನು ಬಿಡುಗಡೆ ಮಾಡಿದೆ .


    ಪರೀಕ್ಷಾ ಸಾಮರ್ಥ್ಯವೃದ್ಧಿ , ಪ್ರತಿ ದಿನ 3 ಲಕ್ಷ ಪರೀಕ್ಷೆಗಳು


    ದೇಶದಲ್ಲಿ ಕೊರೊನಾ ಸೋಂಕಿನಿಂದ ಬಾಧಿತರಾದ ವ್ಯಕ್ತಿಗಳ ಪರೀಕ್ಷಾ ಸಾಮರ್ಥ್ಯ ಒಟ್ಟಾರೆ ವೃದ್ಧಿಯಾಗಿದ್ದು , ಅದರ ಮೇಲೆ ನಿರಂತರ ನಿಗಾವಹಿಸಲಾಗುತ್ತಿದೆ . ದೇಶ ಪ್ರಸ್ತುತ ದಿನಕ್ಕೆ 3 ಲಕ್ಷ ಮಾದರಿ ಪರೀಕ್ಷೆಗಳನ್ನು ನಡೆಸುವ ಸಾಮರ್ಥ್ಯ ತಲುಪಿದೆ . ಈವರೆಗೆ 59,21,069 ಮಾದರಿಗಳನ್ನು ಪರೀಕ್ಷೆ ನಡೆಸಲಾಗಿದ್ದು , ಕಳೆದ 24 ಗಂಟೆಗಳಿಂದೀಚೆಗೆ 1,54,935 ಮಾದರಿಗಳನ್ನು ಪರೀಕ್ಷೆ ನಡೆಸಲಾಗಿದೆ . ಈವರೆಗೆ ದೇಶಾದ್ಯಂತ 907 ಪ್ರಯೋಗಾಲಯಗಳ ಜಾಲ ಸೃಷ್ಟಿಸಲಾಗಿದೆ . ಇವುಗಳಲ್ಲಿ 659 ಸರ್ಕಾರಿ ವಲಯದ ಪ್ರಯೋಗಾಲಯಗಳು ಮತ್ತು 248 ಖಾಸಗಿ ವಲಯದ ಪ್ರಯೋಗಾಲಯಗಳು ಅವುಗಳ ವಿವರ ಈ ಕೆಳಗಿನಂತಿದೆ :

      * ರಿಯಲ್ - ಟೈಮ್ ಆರ್ ಟಿಪಿಸಿಆರ್ ಆಧರಿತ ಪರೀಕ್ಷಾ ಪ್ರಯೋಗಾಲಯಗಳು : 534 ( ಸರ್ಕಾರಿ : 347+ ಖಾಸಗಿ : 187)
      * ಟ್ರೂನಾಟ್ ಆಧಾರಿತ ಪರೀಕ್ಷಾ ಲ್ಯಾಬ್ ಗಳು : 302( ಸರ್ಕಾರಿ : 287+ ಖಾಸಗಿ : 15)
      * ಸಿಬಿನಾಟ್ ಆಧಾರಿತ ಪರೀಕ್ಷಾ ಲ್ಯಾಬ್ ಗಳು : 71 ( ಸರ್ಕಾರಿ : 25 + ಖಾಸಗಿ : 46)

    ದೆಹಲಿಯಲ್ಲಿ ಪರೀಕ್ಷಾ ಸಾಮರ್ಥ್ಯ ವೃದ್ಧಿಸುವ ಸಲುವಾಗಿ 11 ಜಿಲ್ಲೆಗಳಲ್ಲೂ ಇದೀಗ ಪ್ರತ್ಯೇಕ ಲ್ಯಾಬ್ ಗಳನ್ನು ನಿಯೋಜಿಸಲಾಗಿದ್ದು , ಅವುಗಳನ್ನು ಆಯಾ ಜಿಲ್ಲೆಗಳಲ್ಲಿ ವಿಶೇಷವಾಗಿ ಮಾದರಿಗಳ ಪರೀಕ್ಷೆಗೆ ವ್ಯವಸ್ಥೆ ಮಾಡಲಾಗಿದೆ . ಪ್ರತಿ ಜಿಲ್ಲೆಗಳ ಮಾದರಿಗಳನ್ನು ಈ ಲ್ಯಾಬ್ ಗಳಿಗೆ ಕಳುಹಿಸಿ , ಸಕಾಲದಲ್ಲಿ ಪರೀಕ್ಷೆ ಮತ್ತು ವಿಳಂಬವಾಗದಂತೆ ಫಲಿತಾಂಶ ನೀಡಲು ಕ್ರಮ ಕೈಗೊಳ್ಳಲಾಗಿದೆ . ಸದ್ಯ ದೆಹಲಿಯಲ್ಲಿ 42 ಪ್ರಯೋಗಾಲಯಗಳಿದ್ದು , ಪ್ರತಿ ದಿನದ ಪರೀಕ್ಷಾ ಸಾಮರ್ಥ್ಯ 17,000 ಇದೆ .


    ಅನ್ ಲಾಕ್ 1.0 ನಂತರ ಪರಿಸ್ಥಿತಿಯ ಬಗ್ಗೆ ಪ್ರಧಾನಮಂತ್ರಿ , ಮುಖ್ಯಮಂತ್ರಿಗಳೊಂದಿಗೆ ಸಂವಾದ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಇಂದು ವಿಡಿಯೋ ಕಾನ್ಫರೆನ್ಸ್ ಮೂಲಕ ಅನ್ ಲಾಕ್ 1.0 ನಂತರದ ಸ್ಥಿತಿಗತಿ ಕುರಿತು ಹಾಗೂ ಕೋವಿಡ್ -19 ಸಾಂಕ್ರಾಮಿಕ ಎದುರಿಸುವ ಮುಂದಿನ ಯೋಜನೆಯ ಬಗ್ಗೆ ಎಲ್ಲ ರಾಜ್ಯಗಳ ಮುಖ್ಯಮಂತ್ರಿಗಳೊಂದಿಗೆ ಸಂವಾದ ನಡೆಸಿದರು . ಪ್ರಧಾನಮಂತ್ರಿ ಅವರು , ದೇಶದಲ್ಲಿ ಸಕಾಲದಲ್ಲಿ ಸೋಂಕು ನಿಯಂತ್ರಣಕ್ಕೆ ಕ್ರಮಗಳನ್ನು ತೆಗೆದುಕೊಂಡ ಪರಿಣಾಮ ಅದು ಹರಡುವುದನ್ನು ಪರಿಣಾಮಕಾರಿ ನಿಯಂತ್ರಿಸಲಾಗಿದೆ ಎಂದು ಹೇಳಿದರು . ನಾವು ಒಮ್ಮೆ ಹಿಂತಿರುಗಿ ನೋಡಿದರೆ ಜನರು ಇಡೀ ವಿಶ್ವಕ್ಕೆ ಸಹಕಾರ ಒಕ್ಕೂಟ ವ್ಯವಸ್ಥೆಯ ಉದಾಹರಣೆಯನ್ನು ನೀಡಿದ್ದೇವೆ ಎಂದು ನೆನಪು ಮಾಡಿಕೊಳ್ಳುತ್ತಾರೆ ಎಂದು ಹೇಳಿದರು . ಪ್ರಧಾನಮಂತ್ರಿ ಅವರು ಕಳೆದ ಒಂದು ವಾರದ ಪ್ರಯತ್ನಗಳ ಕುರಿತಂತೆ ಉಲ್ಲೇಖಿಸಿದ ಅವರು , ಆರ್ಥಿಕತೆಯಲ್ಲಿನ ಹಸಿರು ಗುರುತುಗಳು ಸ್ಪಷ್ಟವಾಗಿ ಗೋಚರಿಸುತ್ತಿವೆ ಎಂದರು . ಕೃಷಿ , ತೋಟಗಾರಿಕೆ , ಮೀನುಗಾರಿಕೆ ಮತ್ತು ಎಂಎಸ್ಎಂಇಗಳಿಗೆ ರಾಜ್ಯಗಳಲ್ಲಿ ಹೆಚ್ಚಿನ ಪ್ರಾಮುಖ್ಯತೆ ನೀಡಲಾಗಿದೆ ಮತ್ತು ಅದಕ್ಕಾಗಿ ಆತ್ಮನಿರ್ಭರ ಭಾರತ ಅಭಿಯಾನದಡಿ ಅಗತ್ಯ ಅಂಶಗಳನ್ನು ಸೇರ್ಪಡೆ ಮಾಡಲಾಗಿದೆ ಎಂದು ಹೇಳಿದರು .


    ಎರಡು ದಿನಗಳ ಸಂವಾದದಲ್ಲಿ ಮೊದಲ ದಿನವಾದ ಇಂದು ಪಂಜಾಬ್ , ಅಸ್ಸಾಂ , ಕೇರಳ , ಉತ್ತರಾಖಂಡ , ಜಾರ್ಖಂಡ್ , ಚತ್ತೀಸ್ ಗಢ , ತ್ರಿಪುರಾ , ಹಿಮಾಚಲಪ್ರದೇಶ , ಚಂಡಿಗಢ , ಗೋವಾ , ಮಣಿಪುರ , ನಾಗಾಲ್ಯಾಂಡ್ , ಲಡಾಖ್ , ಪುದುಚೆರಿ , ಅರುಣಾಚಲಪ್ರದೇಶ , ಮೇಘಾಲಯ , ಮಿಝೋರಾಂ , ಅಂಡಮಾನ್ ಮತ್ತು ನಿಕೋಬಾರ್ ದ್ವೀಪಗಳು , ದಾದ್ರ ನಗರ್ ಹವೇಲಿ ಮತ್ತು ದಾಮನ್ ದಿಯು , ಸಿಕ್ಕಿಂ ಮತ್ತು ಲಕ್ಷದ್ವೀಪ , ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳು ಭಾಗಿಯಾಗಿದ್ದವು .


    ಆರೋಗ್ಯ ರಕ್ಷಣಾ ಮೂಲಸೌಕರ್ಯವೃದ್ಧಿ ಮತ್ತು ರಿಯಾಯಿತಿ ದರದಲ್ಲಿ ಗಂಭೀರ ಆರೋಗ್ಯ ರಕ್ಷಣಾ ಸೇವೆ ಒದಗಿಸಲು ಖಾಸಗಿ ವಲಯದ ಜೊತೆ ಸಹಭಾಗಿತ್ವ ಸಾಧಿಸುವಂತೆ ರಾಜ್ಯಗಳಿಗೆ ಕೇಂದ್ರ ಕರೆ


    ಕೇಂದ್ರ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯ , ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳು ಹಾಸಿಗೆಗಳ ಲಭ್ಯತೆ ಸಾಮರ್ಥವೃದ್ಧಿ , ಗಂಭೀರ ಕಾಯಿಲೆಗಳ ಆರೋಗ್ಯ ಸೌಕರ್ಯವೃದ್ಧಿ ಮತ್ತು ಒದಗಿಸಿದ ಸೇವೆಗಳಿಗೆ ನ್ಯಾಯಯುತ ಹಾಗೂ ಪಾರದರ್ಶಕ ಶುಲ್ಕ ನೀಡುವ ಕುರಿತು ಖಾಸಗಿ ವಲಯದ ಆರೋಗ್ಯ ರಕ್ಷಣಾ ಪೂರೈಕೆದಾರರ ಜೊತೆ ಸಹಭಾಗಿತ್ವ ಸಾಧಿಸುವಂತೆ ಕರೆ ನೀಡಿದೆ . ರೋಗಿಗಳಿಗೆ ಸೂಕ್ತ ದರದಲ್ಲಿ ಪ್ರಾಮಾಣಿಕ ಉತ್ತಮ ಗುಣಮಟ್ಟದ ಸೇವೆಗಳನ್ನು ಒದಗಿಸಲು ರಾಜ್ಯಗಳು ಸ್ಥಳೀಯ ಖಾಸಗಿ ಆರೋಗ್ಯ ರಕ್ಷಣಾ ಪೂರೈಕೆದಾರರ ಜೊತೆ ಸಮಾಲೋಚನೆಗಳನ್ನು ನಡೆಸಿ , ಸೂಕ್ತ ದರಗಳ ನಿಗದಿಗೆ ಮುಂದಾಗಬೇಕು , ಆ ವೇಳೆ ಆರೋಗ್ಯ ರಕ್ಷಣಾ ಪೂರೈಕೆದಾರರ ವೈಯಕ್ತಿಕ ರಕ್ಷಣಾ ಉಪಕರಣದ ವೆಚ್ಚ ಮತ್ತಿತರ ಅಂಶಗಳನ್ನು ಪರಿಗಣಿಸಬೇಕು ಎಂದು ಹೇಳಿದೆ . ದರಗಳು ಒಮ್ಮೆ ನಿಗದಿಯಾದ ನಂತರ ಆ ಕುರಿತು ವ್ಯಾಪಕ ಪ್ರಚಾರ ನೀಡಬೇಕು ಮತ್ತು ಆ ಬಗ್ಗೆ ರೋಗಿಗಳು ಮತ್ತು ಸೇವಾ ಪೂರೈಕೆದಾರರಿಗೆ ಸಂಪೂರ್ಣ ಮಾಹಿತಿ ಇರಬೇಕು ಹಾಗೂ ಬಳಕೆ ಮಾಡಿಕೊಳ್ಳುವ ಸಾಮರ್ಥ್ಯಗಳ ಅರಿವಿರಬೇಕು ಎಂದು ಸಲಹೆ ನೀಡಲಾಗಿದೆ .


    ಕೋವಿಡ್ -19 ಸಂಬಂಧಿಸಿದ ವ್ಯವಸ್ಥೆಗಳ ಪರಿಶೀಲನೆಗೆ ಲೋಕನಾಯಕ್ ಜಯಪ್ರಕಾಶ ನಾರಾಯಣ ಆಸ್ಪತ್ರೆಗೆ ಅನಿರೀಕ್ಷಿತ ಭೇಟಿ ನೀಡಿದ ಕೇಂದ್ರ ಗೃಹ ಸಚಿವ ಶ್ರೀ ಅಮಿತ್ ಶಾ


    ಕೇಂದ್ರ ಗೃಹ ಸಚಿವ ಶ್ರೀ ಅಮಿತ್ ಷಾ ಅವರು ಕೋವಿಡ್ -19 ಗೆ ಸಂಬಂಧಿಸಿದ ವ್ಯವಸ್ಥೆಗಳ ಪರಿಶೀಲನೆಗೆ ಸೋಮವಾರ ಲೋಕನಾಯಕ್ ಜಯಪ್ರಕಾಶ್ ನಾರಾಯಣ ಆಸ್ಪತ್ರೆಗೆ ಅನಿರೀಕ್ಷಿತ ಭೇಟಿ ನೀಡಿದರು . ಶ್ರೀ ಅಮಿತ್ ಷಾ ಅವರು , ಪ್ರತಿಯೊಂದು ಕೊರೊನಾ ಆಸ್ಪತ್ರೆಯ ಕೊರೊನಾ ವಾರ್ಡ್ ಗಳಲ್ಲಿ ಸಿಸಿಟಿವಿ ಕ್ಯಾಮರಾಗಳನ್ನು ಅಳವಡಿಸುವಂತೆ ದೆಹಲಿ ಮುಖ್ಯ ಕಾರ್ಯದರ್ಶಿಗೆ ನಿರ್ದೇಶನ ನೀಡಿದರು . ಆ ಮೂಲಕ ರೋಗಿಗಳ ಸಮಸ್ಯೆಗಳು ಮತ್ತು ಸೂಕ್ತ ನಿರ್ವಹಣೆ ಸುಲಭವಾಗುತ್ತದೆ ಎಂದರು . ಅಲ್ಲದೆ ಆಹಾರ ಪೂರೈಕೆಗೆ ಹೆಚ್ಚುವರಿ ಕ್ಯಾಂಟೀನ್ ಗಳ ವ್ಯವಸ್ಥೆ ಮಾಡಬೇಕು . ಒಂದು ವೇಳೆ ಒಂದು ಕ್ಯಾಂಟೀನ್ ನಲ್ಲಿ ಸೋಂಕು ಕಾಣಿಸಿಕೊಂಡರೆ ರೋಗಿಗಳು ಇನ್ನೊಂದು ಕ್ಯಾಂಟೀನ್ ನಿಂದ ಯಾವುದೇ ತೊಂದರೆ ಇಲ್ಲದೆ ಆಹಾರ ಪಡೆಯಬಹುದಾಗಿದೆ ಎಂದು ಅವರು ನಿರ್ದೇಶನ ನೀಡಿದರು . ಕೊರೊನಾ ರೋಗಿಗಳ ಚಿಕಿತ್ಸೆಯಲ್ಲಿ ತೊಡಗಿರುವ ವೈದ್ಯರು ಮತ್ತು ನರ್ಸ್ ಗಳಿಗೆ ಮಾನಸಿಕ ಆಪ್ತ ಸಮಾಲೋಚನೆ ನಡೆಸುವಂತೆ ಅಮಿತ್ ಷಾ ನಿರ್ದೇಶನ ನೀಡಿದರು .


    ಪ್ರಧಾನಮಂತ್ರಿಗಳ ವನ ಧನ ಯೋಜನೆ ವ್ಯಾಪ್ತಿಯನ್ನು ಪ್ರಸಕ್ತ 18,000 ಎಸ್ಎಚ್ ಜಿಎಸ್ ಗಳಿಂದ 50,000 ವನಧನ ಎಸ್ಎಚ್ ಜಿಎಸ್ ಗಳಿಗೆ ವಿಸ್ತರಿಸಲು ಉದ್ದೇಶ , ಬುಡಕಟ್ಟು ಜನರ ವ್ಯಾಪ್ತಿ ಮೂರು ಪಟ್ಟು ಹೆಚ್ಚಾಗಿ 10 ಲಕ್ಷಕ್ಕೆ ಏರಿಕೆ


    ಕೋವಿಡ್ -19 ಸಾಂಕ್ರಾಮಿಕ ಒಡ್ಡಿರುವ ಸವಾಲು ಎದುರಿಸಲು ಮತ್ತು ಪ್ರಕೃತಿಯ ಅನಿರೀಕ್ಷಿತ ಬಿಕ್ಕಟ್ಟುಗಳನ್ನು ಎದುರಿಸಲು ವಿಭಿನ್ನ ಹಾಗೂ ನಾವಿನ್ಯ ಕಾರ್ಯತಂತ್ರಗಳು ಅಗತ್ಯವಿದೆ . ಬುಡಕಟ್ಟು ಜನಸಂಖ್ಯೆ ಪ್ರಸಕ್ತ ಬಿಕ್ಕಟ್ಟಿನಿಂದ ಗಂಭೀರ ತೊಂದರೆಯಲ್ಲಿ ಸಿಲುಕಿದೆ . ಇಂತಹ ಸಮಯದಲ್ಲಿ ಬುಡಕಟ್ಟು ವ್ಯವಹಾರಗಳ ಸಚಿವಾಲಯದಡಿ ಬರುವ ಟ್ರೈಫೆಡ್ ಆರಂಭಿಸಿರುವ ಯೋಜನೆಯಲ್ಲಿ ವನಧನ ನವೋದ್ಯಮಗಳನ್ನು ಸ್ಥಾಪಿಸಲಾಗಿದೆ . ಇವು ಬುಡಕಟ್ಟು ಸಮುದಾಯಕ್ಕೆ ಮತ್ತು ಅರಣ್ಯವಾಸಿಗಳಿಗೆ ಉದ್ಯೋಗ ಸೃಷ್ಟಿಯ ಮೂಲಗಳಾಗಿರುವುದಷ್ಟೇ ಅಲ್ಲದೆ , ಮನೆಯಿಂದಲೇ ಕೆಲಸ ಮಾಡುವ ಉದ್ಯೋಗ ಮತ್ತು ಕರಕುಶಲಕರ್ಮಿಗಳಿಗೆ ಅವಕಾಶ ಕಲ್ಪಿಸಿದೆ . 1205 ಬುಡಕಟ್ಟು ಉದ್ಯಮಗಳು ಸ್ಥಾಪನೆಯಾಗಿದ್ದು , ಅವುಗಳಲ್ಲಿ 3.6 ಲಕ್ಷ ಬುಡಕಟ್ಟು ವಾಸಿಗಳಿಗೆ ಹಾಗೂ 22 ರಾಜ್ಯಗಳಲ್ಲಿ 18000 ಸ್ವಸಹಾಯ ಗುಂಪುಗಳಿಗೆ ಉದ್ಯೋಗಾವಕಾಶ ಸೃಷ್ಟಿಸಲಾಗಿದೆ .


    “ ಮನೆಯಲ್ಲೇ ಯೋಗ , ಕುಟುಂಬದೊಂದಿಗೆ ಯೋಗ ” ಅಭಿಯಾನದ ಮೂಲಕ 2020 ರ ಅಂತಾರಾಷ್ಟ್ರೀಯ ಯೋಗ ದಿನ ಆಚರಣೆಗೆ ಆಯುಷ್ ಸಚಿವಾಲಯ ಸಜ್ಜು


    ಪ್ರಸಕ್ತ ಕೋವಿಡ್ -19 ಸಾಂಕ್ರಾಮಿಕ ಪರಿಸ್ಥಿತಿಯ ಹಿನ್ನೆಲೆಯಲ್ಲಿ ಜನತೆಯ ಸಂಚಾರದ ಮೇಲೆ ನಿರ್ಬಂಧಗಳಿದ್ದು , ಅವರ ದೈನಂದಿನ ಚಟುವಟಿಕೆಗಳು ನಿಧಾನಗೊಂಡಿವೆ . ಈ ವರ್ಷದ ಅಂತಾರಾಷ್ಟ್ರೀಯ ಯೋಗ ದಿನಾಚರಣೆಯಲ್ಲಿ ಯೋಗದಿಂದ ಆರೋಗ್ಯವೃದ್ಧಿ ಮತ್ತು ಒತ್ತಡ ನಿವಾರಣೆ ಅಂಶಗಳಿಗೆ ಹೆಚ್ಚಿನ ಒತ್ತು ನೀಡಲು ಉದ್ದೇಶಿಸಲಾಗಿದೆ . ಇದನ್ನು ಉತ್ತೇಜಿಸಲು ಆಯುಷ್ ಸಚಿವಾಲಯ ತರಬೇತುದಾರರ ಮೂಲಕ ಇದೇ ಜೂನ್ 21 ರಂದು ಬೆಳಗ್ಗೆ 6.30 ಕ್ಕೆ ದೂರದರ್ಶನದ ಮೂಲಕ ಯೋಗಾಭ್ಯಾಸದ ಕಾರ್ಯಕ್ರಮವನ್ನು ಪ್ರಸಾರ ಮಾಡಲಿದ್ದು , ಅದನ್ನು ಜನರು ಅನುಕರಿಸಿ ಐಕ್ಯತೆಯಿಂದ ಅಭ್ಯಾಸ ಮಾಡಬಹುದಾಗಿದೆ .


    ಪಿ ಐ ಬಿ ಪ್ರಾದೇಶಿಕ ಕಚೇರಿಗಳ ಮಾಹಿತಿ

      * ಚಂಡಿಗಢ : ಚಂಡಿಗಢ ಕೇಂದ್ರಾಡಳಿತ ಪ್ರದೇಶದ ಆಡಳಿತಾಧಿಕಾರಿ ಹೊರಗಿನಿಂದ ಬರುವ ಪ್ರವಾಸಿಗರ ಮೇಲೆ ಹೆಚ್ಚಿನ ನಿಗಾವಹಿಸುವಂತೆ ಮತ್ತು ಅನಾರೋಗ್ಯ ಪೀಡಿತರ ಪ್ರಕರಣಗಳಲ್ಲಿ ವಿಶೇಷ ಎಚ್ಚರ ವಹಿಸುವಂತೆ ಸೂಚಿಸಿದ್ದಾರೆ . ಅಲ್ಲದೆ ಅವರು ಸಾರ್ವಜನಿಕರಿಗೆ ದೈಹಿಕ ಅಂತರವನ್ನು ಕಾಯ್ದುಕೊಳ್ಳಬೇಕು ಮತ್ತು ಸಾರ್ವಜನಿಕ ಸ್ಥಳಗಳಲ್ಲಿ ಮಾಸ್ಕ್ ಗಳನ್ನು ಕಡ್ಡಾಯವಾಗಿ ಧರಿಸಬೇಕು ಎಂದು ಮನವಿ ಮಾಡಿದ್ದಾರೆ .
      * ಪಂಜಾಬ್ : ಕೋವಿಡ್ -19 ಸಾಂಕ್ರಾಮಿಕದ ಹಿನ್ನೆಲೆಯಲ್ಲಿ ರಾಜ್ಯದಲ್ಲಿ ಭಾರೀ ಪ್ರಮಾಣದ ಅನಾಹುತ ಮತ್ತು ಸಂಕಷ್ಟ ಉಂಟಾಗಿರುವ ಹಿನ್ನೆಲೆಯಲ್ಲಿ ಪಂಜಾಬ್ ಮುಖ್ಯಮಂತ್ರಿ ಅವರು , ರಾಜ್ಯದಲ್ಲಿ ಜೀವಗಳನ್ನು ಉಳಿಸಲು ಮತ್ತು ಜೀವನೋಪಾಯಗಳ ರಕ್ಷಣೆಗೆ ನಾನಾ ಬಾಬ್ತುಗಳಡಿ ಭಾರತ ಸರ್ಕಾರದಿಂದ 80,845 ಕೋಟಿ ರೂ . ಆರ್ಥಿಕ ನೆರವು ನೀಡುವಂತೆ ಪ್ರಧಾನಮಂತ್ರಿ ಅವರಿಗೆ ಮನವಿ ಮಾಡಿದ್ದಾರೆ .
      * ಹರಿಯಾಣ : ಮುಖ್ಯಮಂತ್ರಿಗಳು ಕೋವಿಡ್ -19 ಕುರಿತಂತೆ ಪರಿಶೀಲನಾ ಸಭೆ ನಡೆಸಿ , ಅಧಿಕಾರಿಗಳು ಸೇವಾ ಮನೋಭಾವದಿಂದ ಕೆಲಸ ಮಾಡಬೇಕು ಮತ್ತು ಸೋಂಕಿನಿಂದ ಸಾರ್ವಜನಿಕರು ತಮ್ಮನ್ನು ತಾವು ರಕ್ಷಿಸಿಕೊಳ್ಳುವ ಮಾರ್ಗೋಪಾಯಗಳನ್ನು ಸಾರ್ವಜನಿಕರಿಗೆ ತಿಳಿಸಿಕೊಡಲು ಕ್ರಮ ಕೈಗೊಳ್ಳಬೇಕು ಎಂದು ಅಧಿಕಾರಿಗಳಿಗೆ ಸೂಚಿಸಿದರು . ಮುಖ್ಯಮಂತ್ರಿಗಳು ಕೋವಿಡ್ -19 ನಿಂದ ರಕ್ಷಿಸುವ ಸಂಬಂಧ ಸಾರ್ವಜನಿಕರಿಗೆ ಉಚಿತವಾಗಿ ಮುಖಗವಸುಗಳನ್ನು ವಿತರಿಸಬೇಕು ಎಂದು ಹೇಳಿದರು ಹಾಗೂ ಮುಖಗವಸು ಧರಿಸದೇ ಇರುವ ವ್ಯಕ್ತಿಗಳಿಂದ ಸಂಗ್ರಹಿಸಿದ ದಂಡದ ಮೊತ್ತವನ್ನು ಅಗತ್ಯವಿರುವವರಿಗೆ ವಿತರಿಸಲು ಹೊಸ ಮಾಸ್ಕ್ ಗಳ ಖರೀದಿಗೆ ಬಳಕೆ ಮಾಡಿಕೊಳ್ಳಬೇಕು ಎಂದು ಹೇಳಿದರು . ಜನರಿಗೆ ತಮ್ಮ ರೋಗನಿರೋಧಕ ಶಕ್ತಿ ಹೆಚ್ಚಳಕ್ಕೆ ಉತ್ತೇಜನ ನೀಡಬೇಕು ಎಂದು ಅವರು ಹೇಳಿದರು . ಆಯುರ್ವೇದಿಕ್ ಮತ್ತು ಹೋಮಿಯೋಪತಿ ಔಷಧಗಳಿಂದ ಯಾವುದೇ ಅಡ್ಡಪರಿಣಾಮವಿಲ್ಲ ಮತ್ತು ಸಾಮಾನ್ಯವಾಗಿ ಈ ಔಷಧಗಳನ್ನು ಜನರು ಬಳಸಿದರೆ ಯಾವುದೇ ಹಾನಿ ಇಲ್ಲ ಎಂದು ಹೇಳಿದರು .
      * ಮಹಾರಾಷ್ಟ್ರ : ರಾಜ್ಯದಲ್ಲಿ ಹೊಸದಾಗಿ 2,786 ರೋಗಿಗಳಲ್ಲಿ ಪಾಸಿಟಿವ್ ಪತ್ತೆಯಾಗಿದ್ದು , ಒಟ್ಟು ಕೋವಿಡ್ ಪ್ರಕರಣಗಳ ಸಂಖ್ಯೆ 1,10,744 ಕ್ಕೆ ಏರಿಕೆಯಾಗಿದೆ . ಆ ಪೈಕಿ ಒಟ್ಟು ಕ್ರಿಯಾಶೀಲ ಪ್ರಕರಣಗಳ ಸಂಖ್ಯೆ 50,554. ಹಾಟ್ ಸ್ಪಾಟ್ ಮುಂಬೈನಲ್ಲಿ 1,066 ಹೊಸ ಪ್ರಕರಣಗಳು ವರದಿಯಾಗಿವೆ .
      * ಗುಜರಾತ್ : ರಾಜ್ಯದಲ್ಲಿ 5,886 ಪಾಸಿಟಿವ್ ಪ್ರಕರಣಗಳು ಪತ್ತೆಯಾಗಿದ್ದು , ಒಟ್ಟು ಕೋವಿಡ್ -19 ಸೋಂಕಿತರ ಸಂಖ್ಯೆ 24,055 ಕ್ಕೆ ಏರಿಕೆಯಾಗಿದೆ .
      * ರಾಜಸ್ಥಾನ : ಇಂದು 115 ಹೊಸ ಪ್ರಕರಣಗಳು ವರದಿಯಾಗಿದ್ದು , ಅವುಗಳಲ್ಲಿ ಬಹುತೇಕ ಭರತ್ ಪುರ್ ಜಿಲ್ಲೆಯವು . ಒಟ್ಟು ಕೋವಿಡ್ -19 ಪಾಸಿಟಿವ್ ಸೋಂಕಿತರ ಸಂಖ್ಯೆ 13,096 ಕ್ಕೆ ಏರಿಕೆಯಾಗಿದ್ದು , ಆ ಪೈಕಿ 9794 ಮಂದಿ ಗುಣಮುಖರಾಗಿದ್ದಾರೆ ಮತ್ತು ಈವರೆಗೆ ಸೋಂಕಿಗೆ 302 ಮಂದಿ ಸಾವನ್ನಪ್ಪಿದ್ದಾರೆ . ರಾಜ್ಯದಲ್ಲಿ ಕೋವಿಡ್ -19 ಗುಣಮುಖರಾಗುತ್ತಿರುವವರ ಪ್ರಮಾಣ ಶೇ .75 ಕ್ಕೆ ಏರಿಕೆಯಾಗಿದ್ದು , ಈ ಪ್ರಮಾಣ ದೇಶದಲ್ಲೇ ಅತ್ಯಧಿಕ . ಕೋವಿಡ್ -19 ಕುರಿತಂತೆ ಜಾಗೃತಿ ಮೂಡಿಸಲು ಜೂನ್ 21 ರಿಂದ ರಾಜಸ್ಥಾನದಾದ್ಯಂತ ಹತ್ತು ದಿನಗಳ ರಾಜ್ಯವ್ಯಾಪಿ ವಿಶೇಷ ಆಂದೋಲನ ಹಮ್ಮಿಕೊಳ್ಳಲಾಗಿದೆ . ರಾಜ್ಯ ಆರೋಗ್ಯ ಇಲಾಖೆ ಮನೆ ಮನೆ ಸಮೀಕ್ಷೆಯನ್ನು ನಡೆಸಲಿದೆ ಮತ್ತು ಕೋವಿಡ್ -19 ನಿಯಂತ್ರಣ ಮತ್ತು ಮುನ್ನೆಚ್ಚರಿಕೆ ಕುರಿತು ಜನರಲ್ಲಿ ಜಾಗೃತಿ ಮೂಡಿಸಲು ಕ್ರಮಗಳನ್ನು ಕೈಗೊಂಡಿದೆ .
      * ಮಧ್ಯಪ್ರದೇಶ : ರಾಜ್ಯದಲ್ಲಿ ಕಳೆದ 24 ಗಂಟೆಗಳಲ್ಲಿ 133 ಹೊಸ ರೋಗಿಗಳೊಂದಿಗೆ ಒಟ್ಟು ಸೋಂಕಿತರ ಸಂಖ್ಯೆ 10,935 ಕ್ಕೆ ಏರಿಕೆಯಾಗಿದೆ . ಈ ಅವಧಿಯಲ್ಲಿ ಆರು ಕೋವಿಡ್ -19 ರೋಗಿಗಳು ಮೃತಪಟ್ಟಿದ್ದು , ಒಟ್ಟು ಮೃತಪಟ್ಟವರ ಸಂಖ್ಯೆ 465 ಕ್ಕೆ ಏರಿಕೆಯಾಗಿದೆ . ರಾಜ್ಯದಲ್ಲಿ ಪ್ರಕರಣಗಳು ದುಪ್ಪಟ್ಟಾಗುವ ಸಮಯ 34.1 ದಿನಕ್ಕೆ ಹೆಚ್ಚಳವಾಗಿದ್ದು , ಗುಣಮುಖರಾಗುತ್ತಿರುವವರ ಪ್ರಮಾಣ ಶೇ .71.1 ಕ್ಕೆ ಏರಿಕೆಯಾಗಿದೆ . ಗುಣಮುಖರಾಗುತ್ತಿರುವವರ ಪ್ರಮಾಣ ರಾಜಸ್ಥಾನ ಹೊರತುಪಡಿಸಿದರೆ , ಮಧ್ಯಪ್ರದೇಶ ದೇಶದಲ್ಲಿಯೇ ಎರಡನೇ ಸ್ಥಾನದಲ್ಲಿದೆ .
      * ಛತ್ತೀಸ್ ಗಢ : 44 ಹೊಸ ಪ್ರಕರಣಗಳೊಂದಿಗೆ ಒಟ್ಟು ಕೋವಿಡ್ -19 ಪಾಸಿಟಿವ್ ಪ್ರಕರಣಗಳ ಸಂಖ್ಯೆ 1,715 ಕ್ಕೆ ಏರಿಕೆಯಾಗಿದ್ದು , ಆ ಪೈಕಿ 875 ಪ್ರಕರಣ ಸಕ್ರಿಯವಾಗಿದೆ .
      * ಗೋವಾ : ರಾಜ್ಯದಲ್ಲಿ ಸೋಮವಾರ 28 ಹೊಸ ಪಾಸಿಟಿವ್ ಪ್ರಕರಣಗಳು ಪತ್ತೆಯಾಗುವುದರೊಂದಿಗೆ ಒಟ್ಟು ಕೋವಿಡ್ -19 ಪ್ರಕರಣಗಳ ಸಂಖ್ಯೆ 592 ಕ್ಕೆ ಏರಿದೆ . ಅವುಗಳಲ್ಲಿ 507 ಸಕ್ರಿಯ ಪ್ರಕರಣಗಳಾಗಿವೆ . ಗೋವಾದಲ್ಲಿ ಕೋವಿಡ್ -19 ಪ್ರಕರಣಗಳು ಹೆಚ್ಚಿರುವ ಸ್ಥಳಗಳೆಂದರೆ ಮಂಗೋರ್ ಹಲ್ , ನ್ಯೂ ವದ್ದೆಮ್ , ಮೊರ್ಲೆಮ್ , ಬೈನಾ , ಚಿಂಬಲ್ ಮತ್ತು ಸದಾ .
      * ಅರುಣಾಚಲಪ್ರದೇಶ : ಅರುಣಾಚಲಪ್ರದೇಶದಲ್ಲಿ ಅಸ್ಸಾಂನ ಧೇಮ್ ಜಿಯಿಂದ ಟ್ರಕ್ ಗಳನ್ನು ಪೂರ್ವ ಸಿಯಾಂಗ್ ಮತ್ತು ಇತರೆ ಜಿಲ್ಲೆಗಳಿಗೆ ಅತ್ಯವಶ್ಯಕ ವಸ್ತುಗಳ ಪೂರೈಕೆಗೆ ಅವಕಾಶ ಕಲ್ಪಿಸಲಾಗಿದೆ . ಟ್ರಕ್ ಗಳಿಗೆ ಎಸ್ಒಪಿಗಳನ್ನು ಪಾಲನೆ ಮಾಡದ ಹಿನ್ನೆಲೆಯಲ್ಲಿ ಕಳೆದ ಒಂದು ವಾರದ ಹಿಂದೆ ಸಂಚಾರವನ್ನು ಸ್ಥಗಿತಗೊಳಿಸಲಾಗಿತ್ತು .
      * ಅಸ್ಸಾಂ : ಅಸ್ಸಾಂನಲ್ಲಿ ಕೋವಿಡ್ -19 ಪಾಸಿಟಿವ್ ಪ್ರಕರಣಗಳ ಸಂಖ್ಯೆ ಹೊಸ 10 ಪ್ರಕರಣಗಳಿಂದಾಗಿ ಒಟ್ಟು 4319 ಕ್ಕೆ ಏರಿಕೆಯಾಗಿದೆ . ಅವುಗಳಲ್ಲಿ 2103 ಸಕ್ರಿಯ ಪ್ರಕರಣಗಳು , 2205 ಚೇತರಿಸಿಕೊಂಡಿರುವವರು ಮತ್ತು 8 ಸಾವು .
      * ಮಣಿಪುರ : ಆತ್ಮನಿರ್ಭರ ಭಾರತ ಅಭಿಯಾನದಡಿ ಇಮಾ ಕೈಥೆಲ್ ಮತ್ತು ಇತರೆಡೆಗಳಲ್ಲಿನ ನೂರಾರು ಬೀದಿ ವ್ಯಾಪಾರಿಗಳಿಗೆ ಸಾಲ ಸೌಲಭ್ಯ ಒದಗಿಸುವ ಕುರಿತು ಮಣಿಪುರ ಮುಖ್ಯಮಂತ್ರಿ ಸಾರ್ವಜನಿಕ ವಲಯದ ಬ್ಯಾಂಕ್ ಅಧಿಕಾರಿಗಳನ್ನು ಭೇಟಿ ಮಾಡಿದರು .
      * ಮಿಝೋರಾಂ : ಮೀಝೋರಾಂನಲ್ಲಿ ಪ್ರಸ್ತುತ 8884 ಮಂದಿಯನ್ನು ಕ್ವಾರಂಟೈನ್ ನಲ್ಲಿಡಲಾಗಿದೆ . ರಾಜ್ಯದಲ್ಲಿ ಪರೀಕ್ಷಾ ಪ್ರಮಾಣ ಹೆಚ್ಚಳಕ್ಕೆ ಸರ್ಕಾರ ಕ್ರಮ ಕೈಗೊಂಡಿದೆ ಎಂದು ರಾಜ್ಯ ಆರೋಗ್ಯ ಸಚಿವರು ತಿಳಿಸಿದ್ದಾರೆ .
      * ನಾಗಾಲ್ಯಾಂಡ್ : ದಿಮಾಪುರ್ ನಲ್ಲಿ ಪರಿಷ್ಕೃತ ಲಾಕ್ ಡೌನ್ ಮಾರ್ಗಸೂಚಿಗಳನ್ನು ಪ್ರಕಟಿಸಲಾಗಿದೆ . ಜೂನ್ 30 ರ ವರೆಗೆ ಪ್ರಯಾಣಿಕರ ವಾಹನಗಳು ರಸ್ತೆಗಿಳಿಯುವಂತಿಲ್ಲ . ಸಲೂನ್ ಗಳನ್ನು ಮುಚ್ಚಿರಬೇಕು . ಮಾರುಕಟ್ಟೆ ಮತ್ತು ಮಾಲ್ ಗಳು ಹಂತ ಹಂತವಾಗಿ ಪುನರಾರಂಭವಾಗಬೇಕು . ನಾಗಾಲ್ಯಾಂಡ್ ನ ಪೆರೇನ್ ನಲ್ಲಿ ಜಿಲ್ಲಾ ಕಾರ್ಯಪಡೆ ತಂಡ ಕೋವಿಡ್ ಆಸ್ಪತ್ರೆಗಳು , ಸಿಎಚ್ ಸಿ ಜಲುಕಿ ಮತ್ತು ಪರೇನ್ ನ ಜಿಲ್ಲಾ ಆಸ್ಪತ್ರೆಗೆ ನೀರು ಸಂಗ್ರಹ ಟ್ಯಾಂಕ್ ಗಳನ್ನು ದಾನವಾಗಿ ನೀಡಲಾಗಿದೆ .
      * ಕೇರಳ : ವಂದೇ ಭಾರತ್ ಮಿಷನ್ ಅಡಿಯಲ್ಲಿ ಕೋವಿಡ್ ನೆಗಿಟಿವ್ ಪ್ರಮಾಣಪತ್ರ ಕಡ್ಡಾಯಗೊಳಿಸುವಂತೆ ಕೇರಳ , ಕೇಂದ್ರ ಸರ್ಕಾರವನ್ನು ಕೇಳಿದೆ . ರಾಜ್ಯ ಕೈಗಾರಿಕಾ ಸಚಿವ ಇ . ಪಿ . ಜಯರಾಜನ್ , ಕೋವಿಡ್ ನಿಂದ ತೊಂದರೆಗೆ ಸಿಲುಕಿರುವ ವಲಸಿಗರನ್ನು ವಿಶೇಷ ವಿಮಾನದ ಮೂಲಕ ಕರೆತರಬೇಕು ಎಂದು ಹೇಳಿದ್ದಾರೆ . ಸೌದಿ ಅರೆಬಿಯಾದಲ್ಲಿನ ಭಾರತೀಯ ರಾಯಭಾರ ಕಚೇರಿ ಕೇರಳಕ್ಕೆ ಚಾರ್ಟೆಡ್ ಫ್ಲೈಟ್ ಗಳ ಮೂಲಕ ತೆರಳುವ ವಲಸಿಗರಿಗೆ ಜೂನ್ 20 ರ ನಂತರ ಕೋವಿಡ್ ಸರ್ಟಿಫಿಕೇಟ್ ಗಳನ್ನು ಸಲ್ಲಿಸಬೇಕು ಎಂದು ನಿರ್ದೇಶಿಸಿದೆ . ರಾಜ್ಯ ಆರೋಗ್ಯ ಇಲಾಖೆ ಕೋವಿಡ್ -19 ಪ್ರಾಥಮಿಕ ಪರೀಕ್ಷಾ ಕೇಂದ್ರಗಳಿಗೆ ಹೊಸ ಮಾರ್ಗಸೂಚಿಗಳನ್ನು ಪ್ರಕಟಿಸಿದೆ . ಆರಂಭಿಕ ಹಂತದಲ್ಲಿ ಸ್ವಲ್ಪ ಮಟ್ಟಿನ ಸೋಂಕು ಇರುವವರು ಮತ್ತು ಸೋಂಕಿನ ಗುಣಲಕ್ಷಣಗಳಿರುವವರನ್ನು ಪ್ರಾಥಮಿಕ ಕೇಂದ್ರಗಳಲ್ಲಿ ದಾಖಲು ಮಾಡಿಕೊಳ್ಳಲಾಗುವುದು . ಮೆಕ್ಸಿಕೋದಲ್ಲಿ ಓರ್ವ ಕ್ರೈಸ್ತ ಸನ್ಯಾಸಿನಿ ಸೇರಿದಂತೆ ನಾಲ್ಕು ಕೇರಳದವರು ಕೋವಿಡ್ -19 ಗೆ ಬಲಿಯಾಗಿದ್ದಾರೆ ರಾಜ್ಯದಲ್ಲಿ ಒಂದು ಸಾವು , 82 ಹೊಸ ಪಾಸಿಟಿವ್ ಪ್ರಕರಣ ಪತ್ತೆಯಾಗಿದ್ದು , 73 ಮಂದಿ ಚೇತರಿಸಿಕೊಂಡಿದ್ದಾರೆ . ಪ್ರಸ್ತುತ 1,348 ಮಂದಿ ಚಿಕಿತ್ಸೆ ಪಡೆಯುತ್ತಿದ್ದು , ನಾನಾ ಜಿಲ್ಲೆಗಳಲ್ಲಿ ಒಟ್ಟು 1,20,727 ಮಂದಿ ತೀವ್ರ ನಿಗಾದಲ್ಲಿದ್ದಾರೆ .
      * ತಮಿಳುನಾಡು : ಪ್ರಸಕ್ತ ಲಾಕ್ ಡೌನ್ ಹಂತದಲ್ಲಿ ತಮಿಳುನಾಡಿನ ಸುಮಾರು 13 ಲಕ್ಷ ವಿಶೇಷಚೇತನರಿಗೆ ತಲಾ 1,000 ರೂ . ನಗದು ಪರಿಹಾರವನ್ನು ಪಡೆಯಲಿದ್ದಾರೆ . ಇದಕ್ಕೂ ಮುನ್ನ ಅಸಂಘಟಿತ ವಲಯದ ಕಾರ್ಮಿಕರು ಹಾಗೂ ಪಡಿತರಧಾನ್ಯ ಕಾರ್ಡ್ ಹೊಂದಿರುವವರಿಗೂ ಸಹ ರಾಜ್ಯ ಸರ್ಕಾರ ಇಂತಹುದೇ ಪರಿಹಾರವನ್ನು ಪ್ರಕಟಿಸಿತ್ತು . ಜೆಐಪಿಎಂಇಆರ್ ನ ಮೈಕ್ರೋ ಬಯಾಲಜಿಸ್ಟ್ ಸೇರಿದಂತೆ 14 ಹೊಸ ಕೋವಿಡ್ -19 ಪ್ರಕರಣಗಳು ಪುದುಚೆರಿಯಲ್ಲಿ ಪತ್ತೆಯಾಗಿವೆ . ಇದರೊಂದಿಗೆ ಕೇಂದ್ರಾಡಳಿತ ಪ್ರದೇಶದಲ್ಲಿ ಒಟ್ಟು ಪ್ರಕರಣಗಳ ಸಂಖ್ಯೆ 216 ಕ್ಕೆ ಏರಿಕೆಯಾಗಿದೆ . ತಮಿಳುನಾಡಿನಲ್ಲಿ ನಿನ್ನೆ 1843 ಹೊಸ ಪ್ರಕರಣಗಳು ಪತ್ತೆಯಾಗಿದ್ದು , 797 ಮಂದಿ ಗುಣಮುಖರಾಗಿದ್ದಾರೆ , 44 ಸಾವು ಸಂಭವಿಸಿವೆ . ಚೆನ್ನೈನಲ್ಲಿ 1257 ಹೊಸ ಪ್ರಕರಣಗಳು , ಒಟ್ಟು ಪ್ರಕರಣಗಳು : 46504, ಸಕ್ರಿಯ ಪ್ರಕರಣಗಳು : 20678, ಸಾವು : 479, ಗುಣಮುಖರಾದವರು : 24547, ಚೆನ್ನೈನಲ್ಲಿ ಸಕ್ರಿಯ ಪ್ರಕರಣಗಳು : 15385.
      * ಕರ್ನಾಟಕ : ಕೋವಿಡ್ ಬಿಕ್ಕಟ್ಟಿನ ಸಂದರ್ಭದಲ್ಲಿ ರೈತರಿಗೆ ನೆರವಾಗಲು ಸುಮಾರು 50 ಲಕ್ಷ ರೈತರಿಗೆ ತಲಾ 2,000 ರೂ . ನೀಡಲು ಒಂದು ಸಾವಿರ ಕೋಟಿ ರೂ . ಗಳನ್ನು ರಾಜ್ಯ ಸರ್ಕಾರ ಬಿಡುಗಡೆ ಮಾಡಿದೆ ಎಂದು ಮುಖ್ಯಮಂತ್ರಿ ಬೆಂಗಳೂರಿನಲ್ಲಿಂದು ತಿಳಿಸಿದ್ದಾರೆ . ಕೆಎಸ್ಆರ್ ಟಿಸಿಯಿಂದ ಅಂತಾರಾಜ್ಯ ಬಸ್ ಸೇವೆ ನಾಳೆಯಿಂದ ಪುನರಾರಂಭವಾಗಲಿದ್ದು , ಆರಂಭಿಕವಾಗಿ ಆಂಧ್ರಪ್ರದೇಶಕ್ಕೆ ಬಸ್ ಗಳು ಸಂಚರಿಸಲಿವೆ . ಕಡ್ಡಾಯವಾಗಿ ಮಾಸ್ಕ್ ಧರಿಸುವುದನ್ನು ಪ್ರಶ್ನಿಸಿ ಸಲ್ಲಿಸಿದ್ದ ಅರ್ಜಿಯನ್ನು ಪುರಸ್ಕರಿಸಲು ಕರ್ನಾಟಕ ಹೈಕೋರ್ಟ್ ನಿರಾಕರಿಸಿದೆ . ಬೆಂಗಳೂರು ಐಐಎಸ್ ಸಿ ದುಡಿಯುವ ಸ್ಥಳಗಳಿಗಾಗಿ ಆನ್ ಲೈನ್ ಸ್ವಯಂ ಮೌಲ್ಯಮಾಪನ ಉಪಕರಣವನ್ನು ಅಭಿವೃದ್ಧಿಪಡಿಸಿದೆ . ಇದು ಸಾಂಕ್ರಾಮಿಕ ಸಂದರ್ಭಗಳಲ್ಲಿ ನಿರ್ದಿಷ್ಟ ನೀತಿ ಹಾಗೂ ಪದ್ಧತಿಗಳನ್ನು ಹೊಂದಲು ಸಂಸ್ಥೆಗಳಿಗೆ ನೆರವಾಗಲಿದೆ . ರಾಜ್ಯದಲ್ಲಿ ನಿನ್ನೆ 213 ಹೊಸ ಪ್ರಕರಣಗಳು ಪತ್ತೆಯಾಗಿದ್ದು , 180 ಮಂದಿ ಗುಣಮುಖರಾಗಿ ಬಿಡುಗಡೆಯಾಗಿದ್ದಾರೆ . ಇಬ್ಬರು ಸಾವನ್ನಪ್ಪಿದ್ದಾರೆ . ಒಟ್ಟು ಪಾಸಿಟಿವ್ ಪ್ರಕರಣಗಳು 7213, ಸಕ್ರಿಯ ಪ್ರಕರಣಗಳು : 2987, ಸಾವು : 88, ಗುಣಮುಖರಾದವರು : 4135.
      * ಆಂಧ್ರಪ್ರದೇಶ : 2020-21 ನೇ ಹಣಕಾಸು ವರ್ಷಕ್ಕೆ ಆಂಧ್ರಪ್ರದೇಶದ ಹಣಕಾಸು ಸಚಿವರು ಬಜೆಟ್ ಅನ್ನು ಮಂಡಿಸಿದರು . 2,24,789.18 ಕೋಟಿ ರೂ . ವೆಚ್ಚ ಮಾಡುವ ಮತ್ತು 1,80,392.65 ಅಂದಾಜು ಆದಾಯದ ಹಾಗೂ ಸಾಲ ಮರುಪಾವತಿ ಸೇರಿದಂತೆ ಒಟ್ಟು ಬಂಡವಾಳ ವೆಚ್ಚ ಹಾಗೂ ಇತರೆ ಬಂಡವಾಳ ವಿತರಣೆಗೆ 44,396.54 ಕೋಟಿ ರೂ . ಅಂದಾಜಿಸಲಾಗಿದೆ . 2020-21 ನೇ ಸಾಲಿನಲ್ಲಿ ಒಟ್ಟಾರೆ ಬಜೆಟ್ ಅಂದಾಜುಗಳು 2019-20 ನೇ ಸಾಲಿನ ಬಜೆಟ್ ಗೆ ಹೋಲಿಸಿದರೆ ಶೇ .1.4 ರಷ್ಟು ಕಡಿಮೆಯಾಗಿದೆ . ಇದಕ್ಕೆ ಕಾರಣ ಕೋವಿಡ್ -19 ಸಾಂಕ್ರಾಮಿಕದ ಹಿನ್ನೆಲೆಯಲ್ಲಿ ಉಂಟಾದ ಆರ್ಥಿಕ ಹಿಂಜರಿತವಾಗಿದೆ . ಕಳೆದ 24 ಗಂಟೆಗಳಿಂದೀಚೆಗೆ 193 ಹೊಸ ಪ್ರಕರಣಗಳು ಪತ್ತೆಯಾಗಿದ್ದು , ಒಟ್ಟು 15,911 ಮಾದರಿಗಳನ್ನು ಪರೀಕ್ಷೆ ನಡೆಸಲಾಗಿ . 193 ಹೊಸ ಪ್ರಕರಣಗಳು ಪತ್ತೆಯಾಗಿವೆ ಮತ್ತು ಇಬ್ಬರು ಸಾವನ್ನಪ್ಪಿದ್ದಾರೆ . 81 ಮಂದಿ ಗುಣಮುಖರಾಗಿದ್ದಾರೆ . ಒಟ್ಟು ಪ್ರಕರಣಗಳು : 5280, ಸಕ್ರಿಯ : 2341, ಗುಣಮುಖರಾದವರು : 2851, ಸಾವು : 88.
      * ತೆಲಂಗಾಣ : ಕೋವಿಡ್ -19 ಯೋಜನೆಯನ್ನು ಮರು ರೂಪಿಸಬೇಕು ಎಂದು ತಜ್ಞರು ತೆಲಂಗಾಣ ಸರ್ಕಾರಕ್ಕೆ ತಿಳಿಸಿದ್ದಾರೆ . ತೆಲಂಗಾಣದಲ್ಲಿ ಕೋವಿಡ್ -19 ಪ್ರಕರಣಗಳು ಹೆಚ್ಚಾಗುತ್ತಿರುವ ಹಿನ್ನೆಲೆಯಲ್ಲಿ ಕಾರ್ಯತಂತ್ರಗಳನ್ನು ರೂಪಿಸಲು ಸಾರ್ವಜನಿಕ ಆರೋಗ್ಯ ತಜ್ಞರ ಸಮಿತಿಯನ್ನು ರಚಿಸುವ ಅಗತ್ಯವಿದೆ ಎಂದು ತಜ್ಞರು ಹೇಳಿದ್ದಾರೆ . ಜೂನ್ 16 ರ ವರೆಗೆ ರಾಜ್ಯದಲ್ಲಿ 5,193 ಪ್ರಕರಣಗಳು ವರದಿಯಾಗಿವೆ . 2766 ಮಂದಿ ಗುಣಮುಖರಾಗಿದ್ದಾರೆ , 2240 ಸಕ್ರಿಯ ಪ್ರಕರಣಗಳು ಮತ್ತು 187 ಸಾವು ವರದಿಯಾಗಿವೆ .

    ವಾಸ್ತವ ಪರಿಶೀಲನೆ


    ***


    

    
    (Release ID: 1632028) Visitor Counter : 24
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Gujarati , Tamil , Telugu , Malayalam
    
    
    

*