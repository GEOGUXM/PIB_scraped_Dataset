      ಪ್ರಧಾನ ಮಂತ್ರಿಯವರ ಕಛೇರಿ

      ಆಚಾರ್ಯ ಶ್ರೀ ಮಹಾಪ್ರಗ್ಯಾ ಅವರಿಗೆ ಪ್ರಧಾನಿಯವರಿಂದ ಗೌರವ ನಮನ
      Posted On: 19 JUN 2020 1:47PM by PIB Bengaluru


    ಆಚಾರ್ಯ ಶ್ರೀ ಮಹಾಪ್ರಗ್ಯಾ ಅವರಿಗೆ ಪ್ರಧಾನಿಯವರಿಂದ ಗೌರವ ನಮನ


    “ ಸಮೃದ್ಧ ರಾಷ್ಟ್ರಕ್ಕಾಗಿ ಸಂತೋಷದ ಕುಟುಂಬವನ್ನು ನಿರ್ಮಿಸಿ ” ಮಂತ್ರವನ್ನು ಕಾರ್ಯಗತಗೊಳಿಸುವಂತೆ ಜನತೆಗೆ ಕರೆ


    ಆಚಾರ್ಯ ಶ್ರೀ ಮಹಾಪ್ರಗ್ಯಾ ಅವರ ಜನ್ಮ ಶತಮಾನೋತ್ಸವದ ಸಂದರ್ಭದಲ್ಲಿ ಇಂದು ಅವರಿಗೆ ಪ್ರಧಾನಿ ಶ್ರೀ ನರೇಂದ್ರ ಮೋದಿ ಗೌರವ ನಮನ ಸಲ್ಲಿಸಿದರು .


    ಈ ಸಂದರ್ಭದಲ್ಲಿ ಮಾತನಾಡಿದ ಪ್ರಧಾನಿಯವರು , ಆಚಾರ್ಯ ಶ್ರೀ ಮಹಾಪ್ರಗ್ಯಾ ಅವರು ತಮ್ಮ ಇಡೀ ಜೀವನವನ್ನು ಮನುಕುಲ ಮತ್ತು ಸಮಾಜದ ಸೇವೆಗಾಗಿ ಅರ್ಪಿಸಿದ್ದರು ಎಂದು ಹೇಳಿದರು .


    ಶ್ರೇಷ್ಠ ಸಂತನೊಂದಿಗಿನ ಹಲವಾರು ಮಾತುಕತೆಗಳನ್ನು ಸ್ಮರಿಸಿದ ಪ್ರಧಾನಿಯವರು , ಅಂತಹ ಮಾತುಕತೆಗಳನ್ನು ನಡೆಸಲು ಅವಕಾಶ ಸಿಕ್ಕಿದ್ದು ನನ್ನ ಅದೃಷ್ಟ ಮತ್ತು ಸಂತರ ಜೀವನ ಪಯಣದಿಂದ ಸಾಕಷ್ಟು ಕಲಿತಿದ್ದೇನೆ ಎಂದು ಹೇಳಿದರು .


    ಸಂತರ ಅಹಿಂಸಾ ಯಾತ್ರೆ ಮತ್ತು ಮಾನವೀಯ ಸೇವೆಯಲ್ಲಿ ಭಾಗವಹಿಸುವ ಅವಕಾಶವೂ ನನಗೆ ದೊರಕಿತ್ತು ಎಂದು ಶ್ರೀ ಮೋದಿ ಹೇಳಿದರು .


    ಆಚಾರ್ಯ ಶ್ರೀ ಮಹಾಪ್ರಗ್ಯಾರಂತಹ ಯುಗ ಋಷಿಗಳು ತಮಗಾಗಿ ಏನನ್ನೂ ಸಂಪಾದಿಸುವುದಿಲ್ಲ . ಅವರ ಜೀವನ , ಆಲೋಚನೆಗಳು ಮತ್ತು ಕೆಲಸಗಳು ಮಾನವಕುಲದ ಸೇವೆಗೆ ಸಮರ್ಪಿತವಾಗಿರುತ್ತವೆ ಎಂದು ಅವರು ಹೇಳಿದರು .


    “ ನಾನು ಮತ್ತು ನನ್ನದು ಎಂಬುದನ್ನು ಬಿಟ್ಟರೆ , ಇಡೀ ಪ್ರಪಂಚವೇ ನಿಮ್ಮದಾಗುತ್ತದೆ ” ಎಂಬ ಆಚಾರ್ಯರ ಮಾತುಗಳನ್ನು ಪ್ರಧಾನ ಮಂತ್ರಿ ಉಲ್ಲೇಖಿಸಿದರು .


    ಸಂತರು ಇದನ್ನು ತಮ್ಮ ಜೀವನದ ಮಂತ್ರ ಮತ್ತು ತತ್ತ್ವವನ್ನಾಗಿ ಮಾಡಿಕೊಂಡಿದ್ದರು ಮತ್ತು ಅವರ ಪ್ರತಿಯೊಂದು ಕಾರ್ಯದಲ್ಲೂ ಅದನ್ನು ಅನುಷ್ಠಾನಗೊಳಿಸಿದರು ಎಂದು ಶ್ರೀ ಮೋದಿ ಹೇಳಿದರು .


    ಸಂತರಿಗೆ ಇದ್ದವ ಏಕೈಕ ಅಸ್ತಿ ಎಂದರೆ ಪ್ರತಿಯೊಬ್ಬ ವ್ಯಕ್ತಿಯ ಮೇಲಿದ್ದ ಪ್ರೀತಿ . ಬೇರೇನೂ ಅಲ್ಲ ಎಂದು ಪ್ರಧಾನಿ ಹೇಳಿದರು .


    ರಾಷ್ಟ್ರಕವಿ ರಾಮಧಾರಿ ಸಿಂಗ್ ದಿನಕರ್ ಅವರು ಆಚಾರ್ಯ ಮಹಾಪ್ರಗ್ಯಾರನ್ನು ಆಧುನಿಕ ವಿವೇಕಾನಂದ ಎಂದು ಕರೆಯುತ್ತಿದ್ದುದನ್ನು ಪ್ರಧಾನಿ ನೆನಪಿಸಿಕೊಂಡರು .


    ಅದೇ ರೀತಿ , ದಿಗಂಬರ ಪಂಥದ ಶ್ರೇಷ್ಠ ಸಂತ ಆಚಾರ್ಯ ವಿದ್ಯಾನಂದರು ಆಚಾರ್ಯ ಮಹಾಪ್ರಗ್ಯಾ ರಚಿಸಿದ ಅದ್ಭುತ ಸಾಹಿತ್ಯದಿಂದಾಗಿ ಅವರನ್ನು ಡಾ . ಸರ್ವೇಪಲ್ಲಿ ರಾಧಾಕೃಷ್ಣನ್ ಅವರೊಂದಿಗೆ ಹೋಲಿಸಿದ್ದಾರೆ ಎಂದು ಪ್ರಧಾನಿ ಹೇಳಿದರು .


    ಸ್ವತಃ ಸಾಹಿತ್ಯ ಮತ್ತು ಜ್ಞಾನದ ಮಹಾನ್ ಆರಾಧಕರಾಗಿದ್ದ ಅಟಲ್ ಬಿಹಾರಿ ವಾಜಪೇಯಿ ಅವರು " ನಾನು ಆಚಾರ್ಯ ಮಹಾಪ್ರಗ್ಯಾ ಅವರ ಸಾಹಿತ್ಯ , ಅವರ ಸಾಹಿತ್ಯದ ಆಳ , ಅವರ ಜ್ಞಾನ ಮತ್ತು ಪದಗಳ ಮಹಾನ್ ಪ್ರೇಮಿ " ಎಂದು ಹೇಳುತ್ತಿದ್ದರು ಎಂದು ಪ್ರಧಾನಿ ಸ್ಮರಿಸಿದರು .


    ಆಚಾರ್ಯರಿಗೆ ಶ್ರೇಷ್ಠ ಭಾಷಣ ಕಲೆ , ಮೋಡಿಯ ಧ್ವನಿ ಮತ್ತು ಉತ್ತಮ ಶಬ್ದಕೋಶಗಳು ದೈವದತ್ತವಾಗಿ ಬಂದವು ಎಂದು ಪ್ರಧಾನಿ ಬಣ್ಣಿಸಿದರು .


    ಆಧ್ಯಾತ್ಮ , ತತ್ವಶಾಸ್ತ್ರ , ಮನೋವಿಜ್ಞಾನ ಮತ್ತು ಅರ್ಥಶಾಸ್ತ್ರದಂತಹ ವಿಷಯಗಳ ಕುರಿತು ಆಚಾರ್ಯರು ಸಂಸ್ಕೃತ , ಹಿಂದಿ , ಗುಜರಾತಿ , ಇಂಗ್ಲಿಷ್ ಭಾಷೆಗಳಲ್ಲಿ 300 ಕ್ಕೂ ಹೆಚ್ಚು ಪುಸ್ತಕಗಳನ್ನು ಬರೆದಿದ್ದಾರೆ ಎಂದು ಪ್ರಧಾನಿ ಹೇಳಿದರು .


    ಡಾ . ಎಪಿಜೆ ಅಬ್ದುಲ್ ಕಲಾಂ ಅವರೊಂದಿಗೆ ಸೇರಿ ಮಹಾಪ್ರಗ್ಯಾ ಅವರು ಬರೆದ “ ದಿ ಫ್ಯಾಮಿಲಿ ಅಂಡ್ ದಿ ನೇಷನ್ ” ಕೃತಿಯನ್ನು ಪ್ರಧಾನಮಂತ್ರಿ ಉಲ್ಲೇಖಿಸಿದರು .


    " ಒಂದು ಕುಟುಂಬವು ಹೇಗೆ ಸಂತೋಷದ ಕುಟುಂಬವಾಗಬಹುದು , ಆ ಸಂತೋಷದ ಕುಟುಂಬವು ಸಮೃದ್ಧ ರಾಷ್ಟ್ರವನ್ನು ಹೇಗೆ ನಿರ್ಮಿಸಬಹುದು ಎಂಬುದನ್ನು ಈ ಇಬ್ಬರು ಮಹಾನ್ ಪುರುಷರು ತಿಳಿಸಿದ್ದಾರೆ " ಎಂದು ಅವರು ಹೇಳಿದರು .


    " ಆಧ್ಯಾತ್ಮಿಕ ಗುರುವೊಬ್ಬ ವೈಜ್ಞಾನಿಕ ವಿಧಾನವನ್ನು ಹೇಗೆ ಅರ್ಥಮಾಡಿಕೊಳ್ಳುತ್ತಾನೆ ಮತ್ತು ವಿಜ್ಞಾನಿಯೊಬ್ಬ ಆಧ್ಯಾತ್ಮವನ್ನು ಹೇಗೆ ವಿವರಿಸುತ್ತಾನೆ ಎಂಬುದನ್ನು ನಾನು ಅವರಿಂದ ಕಲಿತೆ " ಎಂದು ಇಬ್ಬರು ಮಹಾನ್ ವ್ಯಕ್ತಿಗಳ ಜೀವನವನ್ನು ಹೋಲಿಸಿ ಪ್ರಧಾನಿಯವರು ಹೇಳಿದರು . ಅವರಿಬ್ಬರೊಂದಿಗೂ ಮಾತುಕತೆ ನಡೆಸುವ ಅವಕಾಶ ನನಗೆ ಸಿಕ್ಕಿದ್ದು ನನ್ನ ಭಾಗ್ಯ ಎಂದರು .


    ಡಾ . ಕಲಾಂ ಅವರು ಮಹಾಪ್ರಗ್ಯಾರ ಬಗ್ಗೆ ಹೇಳುತ್ತಿದ್ದರು , ಅವರ ಜೀವನದ ಏಕ ಮಾತ್ರ ಉದ್ದೇಶವೆಂದರೆ - ನಡೆದಾಡು , ಗಳಿಸು ಮತ್ತು ನೀಡು . ಅಂದರೆ , ನಿರಂತರವಾಗಿ ಪ್ರಯಾಣಿಸು , ಜ್ಞಾನವನ್ನು ಸಂಪಾದಿಸು ಮತ್ತು ಸಮಾಜಕ್ಕೆ ನೀಡು .


    ಮಹಾಪ್ರಗ್ಯಾ ಅವರು ತಮ್ಮ ಜೀವಿತಾವಧಿಯಲ್ಲಿ ಸಾವಿರಾರು ಕಿಲೋಮೀಟರ್ ಪ್ರಯಾಣಿಸಿದ್ದಾರೆ ಎಂದು ಪ್ರಧಾನಿ ಹೇಳಿದರು . ಅವರ ಸಾವಿಗೆ ಮುಂಚೆಯೇ , ಅವರು ಅಹಿಂಸೆಯ ಪಯಣದಲ್ಲಿದ್ದರು . ' ಆತ್ಮ ನನ್ನ ದೇವರು , ತ್ಯಾಗ ನನ್ನ ಪ್ರಾರ್ಥನೆ , ಸ್ನೇಹವೇ ನನ್ನ ಭಕ್ತಿ , ಮಿತವಾಗಿರುವುದು ನನ್ನ ಶಕ್ತಿ , ಮತ್ತು ಅಹಿಂಸೆ ನನ್ನ ಧರ್ಮ ' ಎಂಬ ಆಚಾರ್ಯರ ಹೇಳಿಕೆಯನ್ನು ಪ್ರಧಾನಿ ನೆನಪಿಸಿಕೊಂಡರು . ಅವರು ಅದೇ ರೀತಿ ಬದುಕಿದರು ನಡೆಸಿದರು ಮತ್ತು ಲಕ್ಷಾಂತರ ಜನರಿಗೆ ಅದನ್ನೇ ಬೋಧಿಸಿದರು . ಯೋಗದ ಮೂಲಕ ಅವರು ಖಿನ್ನತೆ ಮುಕ್ತ ಜೀವನ ಕಲೆಯನ್ನು ಲಕ್ಷಾಂತರ ಜನರಿಗೆ ಕಲಿಸಿದರು ಎಂದು ಪ್ರಧಾನಿ ಹೇಳಿದರು . “ ಇನ್ನೊಂದು ದಿನದ ನಂತರ ಬರುವ ಅಂತರರಾಷ್ಟ್ರೀಯ ಯೋಗ ದಿನವು ಕಾಕತಾಳೀಯವಾದುದು . ' ಸಂತೋಷದ ಕುಟುಂಬ ಮತ್ತು ಸಮೃದ್ಧ ರಾಷ್ಟ್ರ ' ದ ಮಹಾಪ್ರಗ್ಯಾರ ಕನಸನ್ನು ನನಸಾಗಿಸಲು , ಅವರ ವಿಚಾರಗಳನ್ನು ಸಮಾಜಕ್ಕೆ ತಿಳಿಸಲು ನಾವೆಲ್ಲರೂ ಕೊಡುಗೆ ನೀಡಬೇಕಾದ ಸಂದರ್ಭ ಇದಾಗಿದೆ ” ಎಂದು ಅವರು ಹೇಳಿದರು .


    ಆಚಾರ್ಯ ಮಹಾಪ್ರಗ್ಯಾರ ಮತ್ತೊಂದು ಮಂತ್ರವಾದ " ಆರೋಗ್ಯವಂತ ವ್ಯಕ್ತಿ , ಆರೋಗ್ಯಕರ ಸಮಾಜ , ಆರೋಗ್ಯಕರ ಆರ್ಥಿಕತೆ " ನಮ್ಮೆಲ್ಲರಿಗೂ ದೊಡ್ಡ ಪ್ರೇರಣೆಯಾಗಿದೆ ಎಂದು ಪ್ರಧಾನಿ ಹೇಳಿದರು .


    ಇಂದು ದೇಶವು ಅದೇ ಮಂತ್ರದೊಂದಿಗೆ , ಆತ್ಮ ನಿರ್ಭರ ಭಾರತದ ಕಡೆಗೆ ಮುನ್ನಡೆಯುತ್ತಿದೆ ಎಂದರು .


    “ ನಮ್ಮ ಸಾಧು , ಸಂತರು ನಮಗೆ ನೀಡಿರುವ ಆದರ್ಶಗಳ ಸಂಕಲ್ಪವನ್ನು ನಮ್ಮ ಸಮಾಜ ಮತ್ತು ರಾಷ್ಟ್ರವು ಶೀಘ್ರದಲ್ಲೇ ಸಾಬೀತುಪಡಿಸುತ್ತದೆ ಎಂಬ ವಿಶ್ವಾಸ ನನಗಿದೆ . ನೀವೆಲ್ಲರೂ ಆ ಕನಸನ್ನು ನನಸಾಗಿಸುತ್ತೀರಿ ” ಎಂದು ಪ್ರಧಾನಿ ತಿಳಿಸಿದರು .


    ***

    
    
    (Release ID: 1632639) Visitor Counter : 22
    
    
      Read this release in: English , Urdu , Marathi , Hindi , Bengali , Assamese , Manipuri , Punjabi , Gujarati , Odia , Tamil , Telugu , Malayalam