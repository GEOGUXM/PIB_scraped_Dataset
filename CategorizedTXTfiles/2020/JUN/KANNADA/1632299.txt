      ಪ್ರಧಾನ ಮಂತ್ರಿಯವರ ಕಛೇರಿ

      ಮುಖ್ಯಮಂತ್ರಿಗಳೊಂದಿಗಿನ ವಿಡಿಯೋ ಸಂವಾದದ ವೇಳೆ ಪ್ರಧಾನಮಂತ್ರಿ ಅವರ ಪ್ರಾಸ್ತಾವಿಕ ನುಡಿ
      Posted On: 17 JUN 2020 3:58PM by PIB Bengaluru


    ಮುಖ್ಯಮಂತ್ರಿಗಳೊಂದಿಗಿನ ವಿಡಿಯೋ ಸಂವಾದದ ವೇಳೆ ಪ್ರಧಾನಮಂತ್ರಿ ಅವರ ಪ್ರಾಸ್ತಾವಿಕ ನುಡಿ


    ಎಲ್ಲರಿಗೂ ಶುಭಾಶಯಗಳು ..!


    ಅನ್ ಲಾಕ್ - 1 ಜಾರಿಯಾದ ನಂತರ ಇದು ನಮ್ಮ ಮೊದಲ ಸಭೆಯಾಗಿದೆ . ನಿನ್ನೆ ನಾನು ದೇಶದ 21 ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳಲ್ಲಿನ ಅನ್ ಲಾಕ್ - 1 ಅನುಭವದ ಬಗ್ಗೆ ವಿಸ್ತೃತವಾಗಿ ಚರ್ಚಿಸಿದ್ದೇನೆ . ವಾಸ್ತವದಲ್ಲಿ ಕೆಲವೊಂದು ದೊಡ್ಡ ರಾಜ್ಯಗಳು ಮತ್ತು ನಗರಗಳಲ್ಲಿ ಕೊರೊನಾ ಸೋಂಕು ಹರಡುವಿಕೆ ಪ್ರಮಾಣ ಹೆಚ್ಚಾಗಿದೆ . ಕೆಲವು ನಗರಗಳಲ್ಲಿ ಜನದಟ್ಟಣೆ , ಸಣ್ಣ ಮನೆಗಳು , ಬೀದಿಗಳಲ್ಲಿ ಸಾಮಾಜಿಕ ಅಂತರ ಕಾಯ್ದುಕೊಳ್ಳದೇ ಇರುವುದು ಮತ್ತು ಪ್ರತಿ ದಿನ ಸಾವಿರಾರು ಜನರ ಸಂಚಾರ ಕಾರಣಗಳಿಂದಾಗಿ ಕೊರೊನಾ ಸಾಂಕ್ರಾಮಿಕದ ವಿರುದ್ಧದ ಹೋರಾಟದ ಸವಾಲುಗಳು ಇನ್ನೂ ಹೆಚ್ಚಾಗಿವೆ .


    ಆದರೂ ದೇಶದ ಪ್ರತಿಯೊಬ್ಬ ನಾಗರಿಕರ ಶಿಸ್ತಿನ ಕಾರಣದಿಂದಾಗಿ , ಆಡಳಿತಗಳ ಸಿದ್ಧತಾ ಕ್ರಮಗಳು ಮತ್ತು ಕೊರೊನಾ ಯೋಧರ ಬದ್ಧತೆಯಿಂದಾಗಿ ನಾವು ಪರಿಸ್ಥಿತಿಯನ್ನು ಕೈಮೀರಲು ಬಿಟ್ಟಿಲ್ಲ . ಸಕಾಲದಲ್ಲಿ ಸೋಂಕು ಪತ್ತೆ , ಚಿಕಿತ್ಸೆ ಮತ್ತು ವರದಿ ಕಾರಣಗಳಿಂದಾಗಿ ಸೋಂಕಿನಿಂದ ಗುಣಮುಖರಾಗುತ್ತಿರುವವರ ಸಂಖ್ಯೆ ನಿರಂತರವಾಗಿ ಏರಿಕೆಯಾಗುತ್ತಿದೆ . ಕೆಲವೇ ಕೆಲವು ರೋಗಿಗಳಿಗೆ ಮಾತ್ರ ಐಸಿಯು ಮತ್ತು ವೆಂಟಿಲೇಟರ್ ಆರೈಕೆ ಅಗತ್ಯವಿದೆ ಎಂಬುದು ಹೆಚ್ಚಿನ ಸಮಾಧಾನದ ವಿಷಯವಾಗಿದೆ .


    ಸಕಾಲದಲ್ಲಿ ಸೂಕ್ತ ಕ್ರಮಗಳನ್ನು ಕೈಗೊಂಡ ಪರಿಣಾಮ ನಾವು ಈ ಅಪಾಯವನ್ನು ನಿಯಂತ್ರಿಸುವಲ್ಲಿ ಯಶಸ್ವಿಯಾಗಿದ್ದೇವೆ . ಲಾಕ್ ಡೌನ್ ಸಮಯದಲ್ಲಿ ದೇಶದ ಜನರು ತೋರಿದ ಶಿಸ್ತಿನಿಂದಾಗಿ ಸೋಂಕು ಭಾರೀ ಪ್ರಮಾಣದಲ್ಲಿ ಬೆಳವಣಿಗೆಯಾಗುವುದನ್ನು ನಿಯಂತ್ರಿಸಲಾಗಿದೆ . ಇಂದು ನಾವು ಚಿಕಿತ್ಸೆ , ಆರೋಗ್ಯ ಮೂಲಸೌಕರ್ಯ ಮತ್ತು ತರಬೇತಿ ಹೊಂದಿದ ಮಾನವ ಸಂಪನ್ಮೂಲ ವಿಚಾರದಲ್ಲಿ ಅತ್ಯಂತ ಹೆಚ್ಚು ಸ್ಥಿರವಾದ ಸ್ಥಾನದಲ್ಲಿದ್ದೇವೆ .


    ನಿಮಗೆ ಅರಿವಿರಬಹುದು , ಕೇವಲ ಮೂರು ತಿಂಗಳ ಹಿಂದೆ ಪಿಪಿಇಗಳಿಗಾಗಿ ಹಾಹಾಕಾರವಿತ್ತು . ಮತ್ತು ಡಯಾಗ್ನಾಸ್ಟಿಕ್ ಕಿಟ್ ಗಳಿಗೆ ಭಾರತದಲ್ಲಿ ಮಾತ್ರವಲ್ಲ , ವಿಶ್ವದ ಹಲವು ರಾಷ್ಟ್ರಗಳಲ್ಲಿ ಭಾರೀ ಕೊರತೆ ಎದುರಾಗಿತ್ತು . ಭಾರತದಲ್ಲೂ ಸಹ ಕಡಿಮೆ ದಾಸ್ತಾನು ಇತ್ತು , ನಾವು ಸಂಪೂರ್ಣವಾಗಿ ಆಮದು ಮಾಡಿಕೊಳ್ಳುವುದನ್ನೇ ಅವಲಂಬಿಸಿದ್ದೆವು . ಆದರೆ ಇಂದು ಒಂದು ಕೋಟಿಗೂ ಅಧಿಕ ಪಿಪಿಇಗಳು ಮತ್ತು ಅಷ್ಟೇ ಸಂಖ್ಯೆಯ ಎನ್ - 95 ಮಾಸ್ಕ್ ಗಳನ್ನು ನಾವು ರಾಜ್ಯಗಳಿಗೆ ಒದಗಿಸಿದ್ದೇವೆ . ನಮ್ಮಲ್ಲಿ ಡಯಾಗ್ನಾಸ್ಟಿಕ್ ಕಿಟ್ ಗಳು ಅಗತ್ಯಕ್ಕೆ ತಕ್ಕಷ್ಟು ದಾಸ್ತಾನು ಇದೆ ಮತ್ತು ಅವುಗಳ ಉತ್ಪಾದನಾ ಸಾಮರ್ಥ್ಯ ಗಣನೀಯವಾಗಿ ಹೆಚ್ಚಳವಾಗಿದೆ . ಇದೀಗ ಪಿಎಂ - ಕೇರ್ಸ್ ನಿಧಿ ಅಡಿ , ಭಾರತದಲ್ಲೇ ತಯಾರಿಸುತ್ತಿರುವ ವೆಂಟಿಲೇಟರ್ ಗಳ ಪೂರೈಕೆಯೂ ಆರಂಭವಾಗಿದೆ .


    ಇಂದು ದೇಶಾದ್ಯಂತ 900 ಕ್ಕೂ ಅಧಿಕ ಕೊರೊನಾ ಸೋಂಕಿನ ಪ್ರಯೋಗಾಲಯಗಳನ್ನು ಸ್ಥಾಪಿಸಲಾಗಿದೆ ಮತ್ತು ಲಕ್ಷಾಂತರ ಕೋವಿಡ್ ವಿಶೇಷ ಹಾಸಿಗೆಗಳು , ಸಾವಿರಾರು ಕ್ವಾರಂಟೈನ್ ಮತ್ತು ಐಸೋಲೇಷನ್ ಕೇಂದ್ರಗಳು ಹಾಗೂ ರೋಗಿಗಳಿಗೆ ಅಗತ್ಯವಾದ ಆಕ್ಸಿಜನ್ ಪೂರೈಕೆಗೆ ಕ್ರಮಗಳನ್ನು ಕೈಗೊಳ್ಳಲಾಗಿದೆ . ಲಾಕ್ ಡೌನ್ ಸಮಯದಲ್ಲಿ ಲಕ್ಷಾಂತರ ಮಾನವ ಸಂಪನ್ಮೂಲಕ್ಕೆ ತರಬೇತಿ ನೀಡಲಾಗಿದೆ . ಎಲ್ಲದಕ್ಕಿಂತ ಮುಖ್ಯವಾಗಿ ಇಂದು ದೇಶದ ಪ್ರತಿಯೊಬ್ಬ ಪ್ರಜೆಯೂ ಸೋಂಕಿನ ಬಗ್ಗೆ ಮೊದಲಿಗಿಂತಲೂ ಹೆಚ್ಚು ಜಾಗೃತರಾಗಿದ್ದಾರೆ . ಸ್ಥಳೀಯ ಆಡಳಿತ , ರಾಜ್ಯ ಸರ್ಕಾರಗಳ ಜೊತೆಗೂಡಿ , ಹಗಲು ಇರುಳೆನ್ನದೆ ಕೆಲಸ ಮಾಡುತ್ತಿರುವುದೇ ಇದು ಸಾಧ್ಯವಾಗಲು ಕಾರಣವಾಗಿದೆ .


    ಗೆಳೆಯರೇ ,


    ಕೊರೊನಾ ಸೋಂಕಿನ ಸಾಂಕ್ರಾಮಿಕದ ವಿರುದ್ಧ ನಮ್ಮ ಗೆಲುವು ಖಾತ್ರಿಪಡಿಸುವ ಹಲವು ಅಂಶಗಳ ಭರವಸೆಯ ನಡುವೆಯೇ ನಾವು ಆರೋಗ್ಯ ಮೂಲಸೌಕರ್ಯ , ಮಾಹಿತಿ ವ್ಯವಸ್ಥೆ , ಭಾವನಾತ್ಮಕ ಬೆಂಬಲ ಮತ್ತು ಸಾರ್ವಜನಿಕ ಸಹಭಾಗಿತ್ವವನ್ನು ಇದೇ ಬಗೆಯಲ್ಲಿ ಒತ್ತು ನೀಡುತ್ತಾ ಮುಂದುವರಿಸಿಕೊಂಡು ಹೋಗುವ ಅಗತ್ಯವಿದೆ .


    ಮಿತ್ರರೇ ,


    ಕೊರೊನಾ ಸೋಂಕಿನ ಪ್ರಕರಣಗಳು ದಿನೇ ದಿನೇ ಹೆಚ್ಚಾಗುತ್ತಿರುವ ಹಿನ್ನೆಲೆಯಲ್ಲಿ ನಾವು ಪ್ರತಿಯೊಂದು ಜೀವವನ್ನು ಉಳಿಸಲು ಹಾಗೂ ಆರೋಗ್ಯ ಮೂಲಸೌಕರ್ಯವನ್ನು ವಿಸ್ತರಿಸಲು ಹೆಚ್ಚಿನ ಆದ್ಯತೆಯನ್ನು ನೀಡಬೇಕಿದೆ . ಇದು ಸಾಧ್ಯವಾಗುವುದು ಪ್ರತಿಯೊಬ್ಬ ಕೊರೊನಾ ಸೋಂಕಿನ ರೋಗಿ ಸೂಕ್ತ ಚಿಕಿತ್ಸೆಯನ್ನು ಪಡೆಯುವಂತೆ ಮಾಡಿದಾಗ ಮಾತ್ರ . ಇದಕ್ಕಾಗಿ ನಾವು ಸೋಂಕು ಪತ್ತೆ ಪರೀಕ್ಷೆಗೆ ಹೆಚ್ಚಿನ ಒತ್ತು ನೀಡುವ ಜೊತೆಗೆ ನಾವು ಸೋಂಕನ್ನು ಪತ್ತೆಹಚ್ಚುವುದು , ಸೋಂಕಿತರ ನಿಗಾ ವಹಿಸುವುದು ಮತ್ತು ಸೋಂಕಿತ ವ್ಯಕ್ತಿಗಳನ್ನು ಆದಷ್ಟು ಶೀಘ್ರ ಐಸೋಲೇಟ್ ಮಾಡಬೇಕಾಗಿದೆ . ನಮ್ಮ ಹಾಲಿ ಪರೀಕ್ಷಾ ಸಾಮರ್ಥ್ಯವನ್ನು ನಾವು ಗರಿಷ್ಠ ಪ್ರಮಾಣದಲ್ಲಿ ಬಳಸಿಕೊಳ್ಳಬೇಕು ಮತ್ತು ನಿರಂತರವಾಗಿ ಅದನ್ನು ಉನ್ನತೀಕರಿಸಬೇಕು ಹಾಗೂ ವಿಸ್ತರಿಸುವತ್ತ ನಾವು ಗಮನಹರಿಸಬೇಕಿದೆ .


    ಗೆಳೆಯರೇ ,


    ಕಳೆದ ಎರಡು - ಮೂರು ತಿಂಗಳಲ್ಲಿ ನಾವು , ಅತಿ ಹೆಚ್ಚಿನ ಸಂಖ್ಯೆ ಕ್ವಾರಂಟೈನ್ ಮತ್ತು ಐಸೋಲೇಷನ್ ಕೇಂದ್ರಗಳನ್ನು ಸ್ಥಾಪಿಸಿದ್ದೇವೆ . ನಾವು ಅದರ ವೇಗವನ್ನು ಹೆಚ್ಚಿಸಬೇಕು ಆಗ ರೋಗಿಗಳು ಯಾವುದೇ ಜಾಗದಲ್ಲೂ ಹಾಸಿಗೆಗಳ ಕೊರತೆಯ ಸಮಸ್ಯೆ ಎದುರಿಸುವುದಿಲ್ಲ . ಕೊರೊನಾ ಸಾಂಕ್ರಾಮಿಕದ ಮಧ್ಯೆಯೇ ಟೆಲಿಮೆಡಿಸನ್ ನ ಪ್ರಾಮುಖ್ಯತೆ ಹೆಚ್ಚಾಗಿದೆ . ನಾವು ಪ್ರತಿಯೊಬ್ಬರೂ , ಅವರು ಹೋಮ್ ಕ್ವಾರಂಟೈನ್ ಅಥವಾ ಐಸೋಲೇಷನ್ ನಲ್ಲಿರುವ ವ್ಯಕ್ತಿಗಳಾಗಲಿ ಅಥವಾ ಇತರೆ ಕಾಯಿಲೆಗಳಿಂದ ಬಳಲುತ್ತಿರುವ ವ್ಯಕ್ತಿಗಳಾಗಲಿ ಅವರಿಗೆ ಟೆಲಿಮೆಡಿಸನ್ ನಿಂದ ಅನುಕೂಲ ಮಾಡಿಕೊಡುವ ನಿಟ್ಟಿನಲ್ಲಿ ನಾವು ನಮ್ಮ ಪ್ರಯತ್ನಗಳನ್ನು ಖಾತ್ರಿಪಡಿಸಬೇಕಿದೆ .


    ಗೆಳೆಯರೇ ,


    ಯಾವುದೇ ಸಾಂಕ್ರಾಮಿಕಗಳನ್ನು ಎದುರಿಸುವ ಸಂದರ್ಭದಲ್ಲಿ ಖಚಿತ ಮಾಹಿತಿ ಸಕಾಲದಲ್ಲಿ ದೊರಕುವಂತೆ ಮಾಡುವುದು ಅತ್ಯಂತ ಮಹತ್ವದ ಸಂಗತಿ ಎಂಬುದು ನಮಗೆಲ್ಲಾ ಅರಿವಿದೆ . ಹಾಗಾಗಿ ನಾವು ನಮ್ಮ ಸಹಾಯವಾಣಿಗಳನ್ನು ಅತ್ಯಂತ ಉಪಯುಕ್ತಗೊಳಿಸಬೇಕು ಮತ್ತು ಅವುಗಳನ್ನು ಅಸಹಾಯಕಗೊಳಿಸಬಾರದು . ನಮ್ಮ ವೈದ್ಯಕೀಯ ಮತ್ತು ಅರೆ ವೈದ್ಯಕೀಯ ಸಿಬ್ಬಂದಿ ಆಸ್ಪತ್ರೆಗಳಲ್ಲಿ ಕೊರೊನಾ ವಿರುದ್ಧದ ಹೋರಾಟದಲ್ಲಿ ತೊಡಗಿರುವಂತೆಯೇ ನಾವು ಟೆಲಿಮೆಡಿಸನ್ ಮೂಲಕ ಕಾಯಿಲೆಗೊಳಗಾದವರಿಗೆ ಮಾರ್ಗದರ್ಶನ ನೀಡಲು ನಾವು ಹಿರಿಯ ವೈದ್ಯರ ದೊಡ್ಡ ತಂಡಗಳನ್ನು ಸೃಷ್ಟಿಸುವ ಅಗತ್ಯವಿದೆ . ವೈದ್ಯ ತಂಡಗಳಿಗೆ ಸೂಕ್ತ ಮಾಹಿತಿಯನ್ನು ಒದಗಿಸಬೇಕಿದೆ . ಅಲ್ಲದೆ ಸಾರ್ವಜನಿಕರಿಗಾಗಿ ಪರಿಣಾಮಕಾರಿಯಾಗಿ ಸಹಾಯವಾಣಿಗಳನ್ನು ನಡೆಸುವಂತಹ ಯುವ ಸ್ವಯಂ ಸೇವಕರ ತಂಡಗಳನ್ನು ನಾವು ಸಜ್ಜುಗೊಳಿಸಬೇಕಿದೆ .


    ಆರೋಗ್ಯ ಸೇತು ಆಪ್ ಹೆಚ್ಚಿನ ಪ್ರಮಾಣದಲ್ಲಿ ಡೌನ್ ಲೋಡ್ ಮಾಡಿಕೊಂಡಿರುವ ರಾಜ್ಯಗಳಲ್ಲಿ ಹೆಚ್ಚಿನ ಸಕಾರಾತ್ಮಕ ಫಲಿತಾಂಶ ಲಭ್ಯವಾಗಿದೆ . ನಾವು ನಿರಂತರವಾಗಿ ಆರೋಗ್ಯ ಸೇತು ಆಪ್ ಅನ್ನು ಹೆಚ್ಚಿನ ಪ್ರಮಾಣದಲ್ಲಿ ತಲುಪಿಸಲು ಪ್ರಯತ್ನಿಸುತ್ತಿದ್ದೇವೆ ಮತ್ತು ಅದನ್ನು ಹೆಚ್ಚು ಹೆಚ್ಚು ಜನರು ಡೌನ್ ಲೋಡ್ ಮಾಡಿಕೊಳ್ಳಲು ಕ್ರಮಗಳನ್ನು ಕೈಗೊಳ್ಳುತ್ತಿದ್ದೇವೆ . ದೇಶದಲ್ಲಿ ಇದೀಗ ಮುಂಗಾರು ಮಳೆ ಕ್ರಮೇಣ ಆರಂಭವಾಗುತ್ತಿರುವುದನ್ನು ನಾವು ಗಮನದಲ್ಲಿರಿಸಿ ಕೊಳ್ಳಬೇಕಾಗಿದೆ . ಈ ಋತುವಿನಲ್ಲಿ ಎದುರಾಗುವ ಆರೋಗ್ಯ ಸಮಸ್ಯೆಗಳನ್ನು ಎದುರಿಸಲು ನಾವು ಗಂಭೀರ ಕ್ರಮಗಳನ್ನು ಕೈಗೊಳ್ಳಬೇಕಿದೆ . ಇಲ್ಲವಾದರೆ ಇದು ಕೂಡ ಬೃಹತ್ ಸವಾಲಾಗಿ ಪರಿಣಮಿಸಲಿದೆ .


    ಗೆಳೆಯರೇ ,


    ಕೊರೊನಾ ವಿರುದ್ಧದ ಹೋರಾಟದಲ್ಲಿ ಭಾವನಾತ್ಮಕ ಅಂಶವೂ ಅಡಗಿದೆ . ಸೋಂಕಿನ ಭಯದಿಂದಾಗಿ ಹುಟ್ಟಿಕೊಂಡಿರುವ ತಪ್ಪು ಕಲ್ಪನೆ ಅಥವಾ ಮಿಥ್ಯಗಳಿಂದ ನಮ್ಮ ಜನರನ್ನು ಹೊರತರಲು ನಾವು ಮಾರ್ಗೋಪಾಯಗಳನ್ನು ಕಂಡುಕೊಳ್ಳಬೇಕಿದೆ . ನಾವು ಜನರಿಗೆ ಕೊರೊನಾ ಸೋಂಕನ್ನು ಸೋಲಿಸಿರುವವರ ಸಂಖ್ಯೆ ಹೆಚ್ಚಿನ ಪ್ರಮಾಣದಲ್ಲಿದೆ ಮತ್ತು ಕ್ರಮೇಣ ಆ ಪ್ರಮಾಣ ಹೆಚ್ಚಾಗುತ್ತಿದೆ ಎಂದು ನಮ್ಮ ಜನರಿಗೆ ಭರವಸೆ ನೀಡಬೇಕಾಗಿದೆ . ಆದ್ದರಿಂದ ಒಂದು ವೇಳೆ ಯಾರಿಗಾದರು ಕೊರೊನಾ ಸೋಂಕು ತಗುಲಿದರೆ ಆತ / ಆಕೆ ಭಯಪಡಬೇಕಾದ ಅಗತ್ಯವಿಲ್ಲ .


    ಅಗತ್ಯ ಸೇವೆಗಳನ್ನು ಒದಗಿಸುವುದು ನಮ್ಮ ಆದ್ಯತೆಯ ಕೆಲಸವಾಗಿದೆ ಮತ್ತು ಕೊರೊನಾ ಯೋಧರಾದ ನಮ್ಮ ವೈದ್ಯರು ಮತ್ತು ಇತರ ಆರೋಗ್ಯ ರಕ್ಷಣಾ ಸಿಬ್ಬಂದಿಗೆ ಅಗತ್ಯ ಸೌಕರ್ಯಗಳನ್ನು ಸಹ ಖಾತ್ರಿಪಡಿಸಬೇಕಾಗಿದೆ . ಪ್ರತಿಯೊಂದು ಹಂತದಲ್ಲೂ ಅವರನ್ನು ನೋಡಿಕೊಳ್ಳುವುದು ನಮ್ಮೆಲ್ಲರ ಹಾಗೂ ಇಡೀ ದೇಶದ ಹೊಣೆಗಾರಿಕೆಯಾಗಿದೆ .


    ಮಿತ್ರರೇ ,


    ಕೊರೊನಾ ಸಾಂಕ್ರಾಮಿಕದ ವಿರುದ್ಧ ಹೋರಾಟದ ನಡುವೆಯೇ ನಾವು ನಮ್ಮ ನಾಗರಿಕ ಸಮಾಜದ ಮತ್ತು ಸಮಾಜದ ಪ್ರತಿಯೊಂದು ವರ್ಗದ ಜನರನ್ನು ನಿರಂತರವಾಗಿ ಉತ್ತೇಜಿಸಬೇಕಿದೆ . ಈ ಇಡೀ ಹೋರಾಟದಲ್ಲಿ ಅವರು ಅತ್ಯಂತ ಶ್ಲಾಘನೀಯ ಪಾತ್ರ ವಹಿಸಿದ್ದಾರೆ . ಸಾರ್ವಜನಿಕ ಸ್ಥಳಗಳಲ್ಲಿ ಅಥವಾ ಕಚೇರಿಗಳಲ್ಲಿ ಮಾಸ್ಕ್ ಅಥವಾ ಮುಖರಕ್ಷಾ ಕವಚ ಧರಿಸುವುದು , ದೈಹಿಕ ಅಂತರ ಕಾಯ್ದುಕೊಳ್ಳುವುದು ಹಾಗೂ ಸ್ಯಾನಿಟೈಸೇಷನ್ ಪ್ರಕ್ರಿಯೆ ಕುರಿತು ನಾವು ಜನರಿಗೆ ಪದೇ ಪದೇ ನೆನಪು ಮಾಡಿಕೊಡಬೇಕಿದೆ . ಈ ವಿಚಾರದಲ್ಲಿ ಯಾರೊಬ್ಬರೂ ನಿರ್ಲಕ್ಷ್ಯ ವಹಿಸದಂತೆ ನಾವು ನೋಡಿಕೊಳ್ಳಬೇಕಿದೆ .


    ಗೆಳೆಯರೇ ,


    ಕೊರೊನಾ ಸಾಂಕ್ರಾಮಿಕ ವಿರುದ್ಧದ ಹೋರಾಟದಲ್ಲಿ ಹಲವು ರಾಜ್ಯಗಳು ಅತ್ಯುತ್ತಮ ಸೇವೆಯನ್ನು ಸಲ್ಲಿಸುತ್ತಿವೆ . ಆ ರಾಜ್ಯಗಳ ಉತ್ತಮ ಪದ್ಧತಿಗಳ ಅನುಭವವನ್ನು ಹಂಚಿಕೊಳ್ಳುವುದು ಅತಿಮುಖ್ಯವಾಗಿದೆ . ಪ್ರತಿಯೊಂದು ರಾಜ್ಯವೂ ತನ್ನ ಅನುಭವ ಮತ್ತು ಸಲಹೆಗಳನ್ನು ಮುಕ್ತ ರೀತಿಯಲ್ಲಿ ಹಂಚಿಕೊಳ್ಳಬೇಕು ಎಂದು ನಾನು ಬಯಸುತ್ತೇನೆ . ಇದರಿಂದ ಮುಂದಿನ ದಿನಗಳಲ್ಲಿ ನಾವು ಉತ್ತಮ ಕಾರ್ಯತಂತ್ರ ರೂಪಿಸಲು ಸಹಕಾರಿಯಾಗಲಿದೆ . ನಾನು ಇದೀಗ ಈ ಸಮಾಲೋಚನೆಗಳನ್ನು ಮುಂದುವರಿಸಲು ಗೃಹ ಸಚಿವರಿಗೆ ಮನವಿ ಮಾಡುತ್ತೇನೆ .


    ***

    
    
    (Release ID: 1632299) Visitor Counter : 12
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Odia , Tamil , Telugu , Malayalam