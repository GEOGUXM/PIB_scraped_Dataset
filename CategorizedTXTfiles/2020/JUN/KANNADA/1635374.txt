      ಪ್ರಧಾನ ಮಂತ್ರಿಯವರ ಕಛೇರಿ

      ರಾಷ್ಟ್ರವನ್ನುದ್ದೇಶಿಸಿ ಪ್ರಧಾನಿ ಭಾಷಣ
      Posted On: 30 JUN 2020 4:28PM by PIB Bengaluru


    ರಾಷ್ಟ್ರವನ್ನುದ್ದೇಶಿಸಿ ಪ್ರಧಾನಿ ಭಾಷಣ


    ನನ್ನ ಪ್ರೀತಿಯ ದೇಶವಾಸಿಗಳೇ ನಮಸ್ಕಾರ !


    ನಾವೀಗ ಮಹಾಮಾರಿ ಕೊರೊನಾ ವಿರುದ್ಧ ಹೋರಾಡುತ್ತಲೇ ಅನ್ ಲಾಕ್ - 02 ನ್ನು ಪ್ರವೇಶಿಸುತ್ತಿದ್ದೇವೆ . ಜೊತೆಗೆ ನಾವೀಗ ಎಂಥ ಋತುಮಾನಕ್ಕೆ ಕಾಲಿಡುತ್ತಿದ್ದೇವೆ ಎಂದರೆ , ಶೀತ , ನೆಗಡಿ , ಕೆಮ್ಮು ಮತ್ತು ಜ್ವರ ಈ ಎಲ್ಲದರ ಜೊತೆಗೆ ಇನ್ನು ಏನೇನು ಬರುತ್ತದೋ ಗೊತ್ತಿಲ್ಲ . ಅಂಥ ಪ್ರಕರಣಗಳು ಹೆಚ್ಚಾಗುತ್ತವೆ . ಹೀಗಾಗಿ , ನಾನು ನನ್ನ ಪ್ರೀತಿಯ ಎಲ್ಲ ದೇಶವಾಸಿಗಳಿಗೆ ವಿನಂತಿಸಿಕೊಳ್ಳುವುದೇನೆಂದರೆ ನಿಮ್ಮ ನಿಮ್ಮ ಬಗ್ಗೆ ಕಾಳಜಿ ವಹಿಸಿ .


    ಸ್ನೇಹಿತರೆ , ಈ ಮಾತು ನಿಜ , ಅದೇನೆಂದರೆ ಕೊರೊನಾದಿಂದ ಸಂಭವಿಸುತ್ತಿರುವ ಸಾವಿನ ಪ್ರಮಾಣವನ್ನು ವಿಶ್ವದ ಅನೇಕ ದೇಶಗಳಿಗೆ ಹೋಲಿಸಿ ನೋಡಿದರೆ , ಭಾರತ ಸ್ಥಿತಿ ಸ್ಥಿರವಾಗಿಯೇ ಇದೆ . ಸಮಯೋಚಿತ ಲಾಕ್ ‌ ಡೌನ್ ಮತ್ತು ಇತರ ನಿರ್ಧಾರಗಳು ಭಾರತದ ಲಕ್ಷಾಂತರ ಜನರ ಜೀವವನ್ನು ಉಳಿಸಿವೆ . ಆದರೆ ದೇಶದಲ್ಲಿ ಅನ್ ಲಾಕ್ - ಒಂದು ಆದ ಮೇಲೆ , ವೈಯಕ್ತಿಕ ಮತ್ತು ಸಾಮಾಜಿಕ ನಡವಳಿಕೆಯ ನಿರ್ಲಕ್ಷ್ಯವೂ ಹೆಚ್ಚುತ್ತಿರುವುದನ್ನು ನಾವು ನೋಡುತ್ತಿದ್ದೇವೆ . ಮೊದಲಿಗೆ ನಾವು ಮಾಸ್ಕ್ ನಿಂದ ಹಿಡಿದು , ಎರಡು ಗಜದ ದೂರದಿಂದ ಹಿಡಿದು , ದಿನದಲ್ಲಿ ಅನೇಕ ಬಾರಿ 20 ಸೆಕೆಂಡುಗಳ ಕಾಲ ಕೈತೊಳೆಯುವುದರಿಂದ ಹಿಡಿದು ಎಲ್ಲದರಲ್ಲೂ ಬಹಳ ಎಚ್ಚರದಿಂದಿದ್ದೆವು . ಆದರೆ , ಇಂದು ನಮಗೆ ಇನ್ನೂ ಹೆಚ್ಚಿನ ಜಾಗರೂಕತೆಯ ಅಗತ್ಯವಿರುವಾಗ , ನಿರ್ಲಕ್ಷ್ಯ ಹೆಚ್ಚುತ್ತಿರುವುದು ಚಿಂತೆಯ ವಿಷಯವಾಗಿದೆ .


    ಸ್ನೇಹಿತರೆ , ಲಾಕ್ ಡೌನ್ ವೇಳೆ ಬಹಳ ಗಂಭೀರವಾಗಿ ನಿಯಮವನ್ನು ಪಾಲಿಸಲಾಯಿತು . ಈಗಲೂ ಸರ್ಕಾರಗಳು , ಸ್ಥಳೀಯ ಪ್ರಾಧಿಕಾರಗಳು , ದೇಶದ ನಾಗರಿಕರು ಮತ್ತೆ ಅದೇ ರೀತಿಯ ಜಾಗರೂಕತೆ ವಹಿಸುವ ಅಗತ್ಯವಿದೆ . ವಿಶೇಷವಾಗಿ ಕಂಟೈನ್ಮೆಂಟ್ ವಲಯಗಳಲ್ಲಿ ಹೆಚ್ಚಿನ ಗಮನ ಹರಿಸಬೇಕಾಗಿದೆ . ಯಾರು ಯಾರು ನಿಯಮಗಳನ್ನು ಪಾಲನೆ ಮಾಡುತ್ತಿಲ್ಲವೋ , ಅವರನ್ನು ತಡೆಯಬೇಕು , ನಿಗ್ರಹಿಸಬೇಕು ಮತ್ತು ಅವರಿಗೆ ಮನವರಿಕೆ ಮಾಡಿಸಬೇಕು . ಈಗ ನೀವು ವಾರ್ತೆಗಳಲ್ಲಿ ಕೇಳಿರಬಹುದು , ಒಂದು ದೇಶದ ಪ್ರಧಾನಮಂತ್ರಿಗೇ 13 ಸಾವಿರ ರೂಪಾಯಿ ದಂಡ ವಿಧಿಸಲಾಗಿದೆ . ಸಾರ್ವಜನಿಕ ಸ್ಥಳದಲ್ಲಿ ಅವರು ಮಾಸ್ಕ್ ಧರಿಸದೆ ಹೋಗಿದ್ದ ಕಾರಣ ಈ ದಂಡ ಹಾಕಲಾಗಿದೆ . ಭಾರತದಲ್ಲಿ ಕೂಡ ಸ್ಥಳೀಯ ಪ್ರಾಧಿಕಾರಗಳು ಇದೇ ರೀತಿಯ ಚುರುಕುತನದಿಂದ ಕಾರ್ಯ ನಿರ್ವಹಿಸಬೇಕಾಗಿದೆ . ಇದು ದೇಶದ 130 ಕೋಟಿ ಜನರ ಜೀವವನ್ನು ರಕ್ಷಿಸುವ ಅಭಿಯಾನವಾಗಿದೆ . ಭಾರತದಲ್ಲಿ ಗ್ರಾಮಗಳ ಪ್ರಧಾನರೇ ಇರಲಿ , ದೇಶದ ಪ್ರಧಾನಮಂತ್ರಿಯೇ ಆಗಿರಲಿ , ಯಾರೂ ಕಾನೂನಿಗಿಂತ ದೊಡ್ಡವರಲ್ಲ .


    ಸ್ನೇಹಿತರೆ , ಲಾಕ್ ಡೌನ್ ಸಂದರ್ಭದಲ್ಲಿ ಯಾವುದೇ ಬಡವರ ಮನೆಯಲ್ಲಿ ಅಡುಗೆಯ ಒಲೆ ಉರಿಯದ ಸ್ಥಿತಿ ಬರಬಾರದು ಎಂಬುದು ದೇಶದ ಸರ್ವೋಚ್ಚ ಪ್ರಥಮ ಆದ್ಯತೆಯಾಗಿತ್ತು . ಕೇಂದ್ರ ಸರ್ಕಾರವೇ ಇರಲಿ , ರಾಜ್ಯ ಸರ್ಕಾರವೇ ಇರಲಿ , ನಾಗರಿಕ ಸಮಾಜದ ಜನರೇ ಇರಲಿ , ಎಲ್ಲರೂ ಇಷ್ಟು ದೊಡ್ಡ ದೇಶದಲ್ಲಿ ನಮ್ಮ ಬಡ ಸೋದರ - ಸೋದರಿಯರು ಹಸಿವಿನಿಂದ ನರಳಬಾರದು , ಹಸಿದು ಮಲಗಬಾರದು ಎಂದು ಸರ್ವ ಪ್ರಯತ್ನ ಮಾಡಿದರು . ದೇಶ ಅಥವಾ ವ್ಯಕ್ತಿ ಯಾರೇ ಆಗಲಿ ಸೂಕ್ತ ಕಾಲದಲ್ಲಿ ನಿರ್ಧಾರ ಮಾಡಿದರೆ , ಸಂವೇದನಾಶೀಲತೆಯಿಂದ ನಿರ್ಣಯ ಕೈಗೊಂಡರೆ ಯಾವುದೇ ಸಂಕಷ್ಟ ಮೆಟ್ಟಿನಿಲ್ಲುವ ಶಕ್ತಿ ಹೆಚ್ಚುತ್ತದೆ . ಹಾಗಾಗಿಯೇ ಲಾಕ್ ಡೌನ್ ಆಗುತ್ತಿದ್ದಂತೆ ಸರ್ಕಾರ , ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ ಯೋಜನೆ ಜಾರಿಗೆ ತಂದಿತು . ಈ ಯೋಜನೆಯ ಅಡಿಯಲ್ಲಿ ಬಡವರಿಗಾಗಿ ಒಂದೂ ಮುಕ್ಕಾಲು ಲಕ್ಷ ಕೋಟಿ ಪ್ಯಾಕೇಜ್ ನೀಡಲಾಯಿತು .


    ಸ್ನೇಹಿತರೆ ,


    ಕಳೆದ ಮೂರು ತಿಂಗಳುಗಳಲ್ಲಿ 20 ಕೋಟಿ ಬಡ ಕುಟುಂಬಗಳ ಜನ್ ಧನ್ ಖಾತೆಗೆ 31 ಸಾವಿರ ಕೋಟಿ ರೂಪಾಯಿ ಪರಿಹಾರವನ್ನು ನೇರವಾಗಿ ಹಾಕಲಾಗಿದೆ . ಇದರ ಜೊತೆಗೆ 9 ಕೋಟಿಗೂ ಹೆಚ್ಚು ರೈತರ ಬ್ಯಾಂಕ್ ಖಾತೆಗಳಿಗೆ 18 ಸಾವಿರ ಕೋಟಿ ರೂಪಾಯಿ ಜಮಾ ಮಾಡಲಾಗಿದೆ . ಮಿಗಿಲಾಗಿ , ಗ್ರಾಮಗಳ ಶ್ರಮಿಕರಿಗೆ ಉದ್ಯೋಗ ನೀಡುವ ನಿಟ್ಟಿನಲ್ಲಿ , ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ ರೋಜ್ಗಾರ್ ಅಭಿಯಾನವನ್ನು ತ್ವರಿತಗೊಳಿಸಲಾಗಿದೆ . ಇದಕ್ಕೆ ಸರ್ಕಾರ 50 ಸಾವಿರ ಕೋಟಿ ರೂಪಾಯಿ ವೆಚ್ಚ ಮಾಡುತ್ತಿದೆ . ಆದರೆ , ಸ್ನೇಹಿತರೆ , ಮತ್ತೊಂದು ದೊಡ್ಡ ವಿಚಾರ ಇದೆ , ಇದು ಇಡೀ ಜಗತ್ತನ್ನೇ ಕಂಗೆಡಿಸಿದೆ , ಆಶ್ಚರ್ಯದಲ್ಲಿ ಮುಳುಗಿಸಿದೆ . ಅದೇನೆಂದರೆ , ಕೊರೊನಾದ ವಿರುದ್ಧ ಹೋರಾಡುತ್ತಲೇ ಭಾರತದಲ್ಲಿ 80 ಕೋಟಿಗೂ ಹೆಚ್ಚು ಜನರಿಗೆ 3 ತಿಂಗಳುಗಳ ಕಾಲ ಪಡಿತರ ಅಂದರೆ ಕುಟುಂಬದ ಪ್ರತಿ ಸದಸ್ಯರಿಗೆ ಮಾಸಿಕ ತಲಾ 5 ಕೆ . ಜಿ . ಗೋಧಿ ಅಥವಾ ಅಕ್ಕಿಯನ್ನು ಉಚಿತವಾಗಿ ನೀಡಲಾಗಿದೆ . ಇದರ ಜೊತೆಗೆ ಹೆಚ್ಚುವರಿಯಾಗಿ ಪ್ರತಿ ಕುಟುಂಬಕ್ಕೆ ಪ್ರತಿ ತಿಂಗಳು 1 ಕೆ . ಜಿ . ಬೇಳೆಯನ್ನೂ ಉಚಿತವಾಗಿ ನೀಡಲಾಗಿದೆ . ಒಂದೆಡೆ ನೋಡಿದರೆ , ಅಮೆರಿಕಾದಲ್ಲಿ ಒಟ್ಟು ಜನಸಂಖ್ಯೆಯ ಎರಡೂವರೆ ಪಟ್ಟು ಹೆಚ್ಚು ಜನರಿಗೆ , ಬ್ರಿಟನ್ ನ ಜನ ಸಂಖ್ಯೆಯ 12 ಪಟ್ಟು ಹೆಚ್ಚು ಜನರಿಗೆ , ಮತ್ತು ಐರೋಪ್ಯ ಒಕ್ಕೂಟದ ಜನಸಂಖ್ಯೆಯ ಎರಡು ಪಟ್ಟು ಹೆಚ್ಚು ಜನರಿಗೆ ನಮ್ಮ ಸರ್ಕಾರ ಉಚಿತವಾಗಿ ಆಹಾರಧಾನ್ಯವನ್ನು ನೀಡಲಾಗಿದೆ .


    ಸ್ನೇಹಿತರೆ , ಇಂದು ನಾನು ಇದಕ್ಕೇ ಸಂಬಂಧಿಸಿದ ಮಹತ್ವದ ಘೋಷಣೆ ಮಾಡುತ್ತಿದ್ದೇನೆ .


    ಸ್ನೇಹಿತರೆ , ನಮ್ಮಲ್ಲಿ ಈ ವರ್ಷ ಮಳೆಗಾಲದಲ್ಲಿ , ಮತ್ತು ಅದರ ಬಳಿಕ , ಮುಖ್ಯವಾಗಿ ಕೃಷಿ ವಲಯದಲ್ಲಿ , ಹೆಚ್ಚಿನ ಚಟುವಟಿಕೆ ನಡೆಯುತ್ತದೆ . ಇತರ ವಲಯಗಳಲ್ಲಿ ಅಂತ ಹೆಚ್ಚಿನ ಚಟುವಟಿಕೆ ಇರುವುದಿಲ್ಲ . ಜುಲೈನಿಂದ ನಿಧಾನವಾಗಿ ಹಬ್ಬಗಳ ಸಂಭ್ರಮ ಹೆಚ್ಚಾಗುತ್ತಾ ಹೋಗುತ್ತದೆ . ಈಗ ಜುಲೈ 5 ರಂದು ಗುರು ಪೌರ್ಣಿಮೆ ಇದೆ , ನಂತರ ಮಳೆಗಾಲ ಆರಂಭವಾಗುತ್ತದೆ . ಬಳಿಕ 15 ಆಗಸ್ಟ್ ಬರುತ್ತದೆ , ರಕ್ಷಾ ಬಂಧನ ಬರುತ್ತದೆ , ಕೃಷ್ಣ ಜನ್ಮಾಷ್ಟಮಿ ಬರುತ್ತದೆ , ಗಣೇಶಚತುರ್ಥಿ ಬರುತ್ತದೆ , ಓಣಂ ನಡೆಯುತ್ತದೆ . ಹಾಗೆ ಮುಂದೆ ಸಾಗಿದರೆ , ಕಾಟಿ ಬಿಹೂ ಬರುತ್ತದೆ , ನವರಾತ್ರಿ ಬರುತ್ತದೆ , ದುರ್ಗಾಪೂಜೆ , ದಸರಾ , ದೀಪಾವಳಿ ಬರುತ್ತದೆ , ಛತ್ ಪೂಜಾ ಬರುತ್ತದೆ . ಹಬ್ಬಗಳ ಈ ಸಂದರ್ಭದಲ್ಲಿ ಅಗತ್ಯಗಳೂ ಹೆಚ್ಚಾಗುತ್ತವೆ , ಖರ್ಚೂ ಹೆಚ್ಚುತ್ತದೆ . ಈ ಎಲ್ಲ ವಿಚಾರಗಳನ್ನೂ ಗಮನದಲ್ಲಿಟ್ಟುಕೊಂಡು ಒಂದು ನಿರ್ಧಾರ ಕೈಗೊಳ್ಳಲಾಗಿದೆ ಅದೇನೆಂದರೆ , ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ್ ಅನ್ನ ಯೋಜನೆಯನ್ನು ದೀಪಾವಳಿ ಮತ್ತು ಛತ್ ಪೂಜೆಯವರೆಗೆ ಅಂದರೆ ನವೆಂಬರ್ ತಿಂಗಳ ಕೊನೆಯವರೆಗೆ ವಿಸ್ತರಿಸಲಾಗಿದೆ . ಅಂದರೆ , 80 ಕೋಟಿ ಜನರಿಗೆ ಉಚಿತವಾಗಿ ಆಹಾರ ಧಾನ್ಯ ನೀಡುವ ಈ ಯೋಜನೆ ಜುಲೈ , ಆಗಸ್ಟ್ , ಸೆಪ್ಟೆಂಬರ್ ಮತ್ತು ನವೆಂಬರ್ ನಲ್ಲಿಯೂ ಚಾಲ್ತಿಯಲ್ಲಿರುತ್ತದೆ . ಸರ್ಕಾರದ ಕಡೆಯಿಂದ ಈ 5 ತಿಂಗಳುಗಳ ಕಾಲ 80 ಕೋಟಿಗೂ ಹೆಚ್ಚು ಬಡ ಸೋದರ – ಸೋದರಿಯರಿಗೆ ಪ್ರತಿ ತಿಂಗಳು , ಕುಟುಂಬದ ಪ್ರತಿ ಸದಸ್ಯರಿಗೆ 5 ಕೆ . ಜಿ . ಉಚಿತ ಗೋಧಿ ಅಥವಾ ಅಕ್ಕಿಯನ್ನು ಉಚಿತವಾಗಿ ಪೂರೈಸಲಾಗುತ್ತದೆ . ಇದರ ಜೊತೆಗೆ ಪ್ರತಿ ಕುಟುಂಬಕ್ಕೆ ಪ್ರತಿ ತಿಂಗಳು 1 ಕೆಜಿ ಬೇಳೆಯನ್ನೂ ಉಚಿತವಾಗಿ ನೀಡಲಾಗುತ್ತದೆ .


    ಸ್ನೇಹಿತರೆ , ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ ಅನ್ನ ಯೋಜನೆಯ ಈ ವಿಸ್ತರಣೆಯಿಂದಾಗಿ 90 ಸಾವಿರ ಕೋಟಿ ರೂಪಾಯಿಗೂ ಹೆಚ್ಚು ವೆಚ್ಚವಾಗಲಿದೆ . ಆದರೆ , ಇದರಲ್ಲಿ ಕಳೆದ ಮೂರು ತಿಂಗಳುಗಳ ವೆಚ್ಚವನ್ನೂ ಸೇರಿಸಿದರೆ , ಹತ್ತಿರ ಹತ್ತಿರ ಒಂದೂವರೆ ಲಕ್ಷ ಕೋಟಿ ರೂಪಾಯಿ ಆಗುತ್ತದೆ . ಈಗ ನಾವು ಇಡೀ ಭಾರತಕ್ಕಾಗಿ ಒಂದು ಕನಸು ಕಂಡಿದ್ದೇವೆ . ಹಲವು ರಾಜ್ಯಗಳು ಬಹಳ ಉತ್ತಮ ಕಾರ್ಯವನ್ನೂ ಮಾಡಿವೆ . ಉಳಿದ ರಾಜ್ಯಗಳಿಗೂ ನಾವು ಈ ಕಾರ್ಯವನ್ನು ಮುಂದುವರಿಸುವಂತೆ ನಾವು ಆಗ್ರಹಿಸುತ್ತೇವೆ . ಆ ಕಾರ್ಯ ಏನು ? ಅದೇನೆಂದರೆ , ಒಂದು ರಾಷ್ಟ್ರ ಒಂದು ಪಡಿತರ ಚೀಟಿ . one nation one ration card. ಉದ್ಯೋಗ ಅರಸಿ , ತಮ್ಮ ಇನ್ನಿತರ ಅಗತ್ಯಗಳಿಗಾಗಿ ತಮ್ಮ ತವರು ಗ್ರಾಮ ತೊರೆದು ಬೇರೆ ಸ್ಥಳದಲ್ಲಿ , ಬೇರೆ ರಾಜ್ಯದಲ್ಲಿ ಕೆಲಸ ಮಾಡುವ ಬಡ ಜನರಿಗೆ ಇದರ ಅತಿ ದೊಡ್ಡ ಪ್ರಯೋಜನ , ದೊರಕುತ್ತದೆ ,


    ಸ್ನೇಹಿತರೆ , ಇಂದು ಬಡವರಿಗೆ , ಅಗತ್ಯ ಇರುವವರಿಗೆ , ಸರ್ಕಾರ ಉಚಿತವಾಗಿ ಆಹಾರಧಾನ್ಯ ನೀಡುತ್ತಿದೆ ಎಂದರೆ , ಇದರ ಶ್ರೇಯ ಎರಡು ವರ್ಗಗಳಿಗೆ ಸಲ್ಲುತ್ತದೆ ಅಂದರೆ , ಮೊದಲಿಗೆ ಅದು ದೇಶದ ಅನ್ನದಾತರಾದ ಶ್ರಮಿಕ ಕೃಷಿಕರಿಗೆ : ಎರಡನೆಯದು ನಮ್ಮ ಪ್ರಾಮಾಣಿಕ ತೆರಿಗೆದಾರರಿಗೆ ಸಲ್ಲುತ್ತದೆ . ನಿಮ್ಮ ಪರಿಶ್ರಮ , ನಿಮ್ಮ ಸಮರ್ಪಣೆಯ ಕಾರಣದಿಂದಾಗಿಯೇ ದೇಶ ಅವರಿಗೆ ಸಹಾಯ ಮಾಡುತ್ತಿದೆ . ನಮ್ಮ ದೇಶದ ಅನ್ನ ಭಂಡಾರ ಭರ್ತಿಯಾಗಿದೆ . ಇದರಿಂದಾಗಿ ಇಂದು ಬಡವರ , ಶ್ರಮಿಕರ ಮನೆಯ ಅಡುಗೆಯ ಒಲೆ ಉರಿಯುತ್ತಿದೆ . ನೀವು ಪ್ರಾಮಾಣಿಕವಾಗಿ ತೆರಿಗೆ ಪಾವತಿಸಿದ್ದೀರಿ . ನಿಮ್ಮ ಜವಾಬ್ದಾರಿ ನಿರ್ವಹಿಸಿದ್ದೀರಿ . ಹೀಗಾಗಿ ಇಂದು ದೇಶದ ಬಡವರು , ಇಷ್ಟು ದೊಡ್ಡ ಸಂಕಷ್ಟವನ್ನು ಎದುರಿಸಲು ಸಾಧ್ಯವಾಗಿದೆ . ನಾನು ಇಂದು ಎಲ್ಲ ಬಡ ಜನರಿಗೆ , ದೇಶದ ಎಲ್ಲ ರೈತರಿಗೆ , ಪ್ರತಿ ತೆರಿಗೆದಾರರಿಗೂ ಹೃದಯಾಂತರಾಳದಿಂದ ತುಂಬಾ ಧನ್ಯವಾದಗಳನ್ನು ಅರ್ಪಿಸುತ್ತೇನೆ , ನಮನ ಸಲ್ಲಿಸುತ್ತೇನೆ .


    ಸ್ನೇಹಿತರೆ , ಮುಂಬರುವ ಸಮಯದಲ್ಲಿ , ನಾವು ನಮ್ಮ ಪ್ರಯತ್ನಗಳನ್ನು ಇನ್ನೂ ವೇಗಗೊಳಿಸುತ್ತೇವೆ . ನಾವು ಬಡವರಿಗೆ , ಪೀಡಿತರಿಗೆ , ಶೋಷಿತ , ವಂಚಿತ ಎಲ್ಲರನ್ನೂ ಸಬಲೀಕರಿಸಲು ನಿರಂತರವಾಗಿ ಶ್ರಮಿಸುತ್ತೇವೆ . ನಾವು ಇನ್ನೂ ಹೆಚ್ಚಿನ ಮುಂಜಾಗರೂಕತೆಯಿಂದ ನಮ್ಮ ಆರ್ಥಿಕ ಚಟುವಟಿಕೆಗಳನ್ನು ಮುಂದುವರಿಸುತ್ತೇವೆ . ನಾವು ಆತ್ಮ ನಿರ್ಭರ ಭಾರತಕ್ಕಾಗಿ ಹಗಲಿರುಳು ಶ್ರಮಿಸುತ್ತೇವೆ . ನಾವೆಲ್ಲರೂ ಲೋಕಲ್ ಗಾಗಿ ವೋಕಲ್ ಆಗೋಣ . ಅಂದರೆ ಸ್ಥಳೀಯತೆಗೆ ಧ್ವನಿಯಾಗೋಣ . ಈ ಸಂಕಲ್ಪದೊಂದಿಗೆ ನಾವು 130 ಕೋಟಿ ದೇಶವಾಸಿಗಳೊಂದಿಗೆ ಸೇರಿ ಕೆಲಸ ಮಾಡಬೇಕಾಗಿದೆ ಮತ್ತು ಮುಂದೆ ಸಾಗಬೇಕಾಗಿದೆ .


    ಮತ್ತೊಮ್ಮೆ ನಾನು ನಿಮ್ಮೆಲ್ಲರಲ್ಲೂ ಪ್ರಾರ್ಥಿಸುವುದೇನೆಂದರೆ , ನಿಮಗಾಗಿಯೇ ಪ್ರಾರ್ಥಿಸುವುದೇನೆಂದರೆ , ನಿಮಗೆ ಆಗ್ರಹ ಮಾಡುವುದೇನೆಂದರೆ , ನೀವೆಲ್ಲರೂ ಆರೋಗ್ಯವಾಗಿರಿ , ಎರಡು ಗಜದ ಅಂತರ ಕಾಯ್ದುಕೊಳ್ಳಿ , ಕರವಸ್ತ್ರ , ಮುಖ ಕವಚ , ಮುಖ ಗವಸು ಇವುಗಳನ್ನು ಸದಾ ಬಳಸಿ , ಯಾವುದೇ ನಿರ್ಲಕ್ಷ್ಯ ತೋರಬೇಡಿ . ಇದು ನನ್ನ ಆಗ್ರಹ , ಈ ಆಶಯದೊಂದಿಗೆ ಪ್ರತಿಯೊಬ್ಬರಿಗೂ ಶುಭಾಶಯಗಳು .


    ಧನ್ಯವಾದ .


    ***

    
    
    (Release ID: 1635374) Visitor Counter : 17
    
    
      Read this release in: English , Urdu , Marathi , Hindi , Bengali , Manipuri , Assamese , Punjabi , Gujarati , Odia , Tamil , Telugu , Malayalam