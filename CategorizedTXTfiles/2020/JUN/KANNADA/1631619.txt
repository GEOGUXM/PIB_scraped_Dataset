      ಅತಿಸಣ್ಣ, ಸಣ್ಣ, ಮತ್ತು ಮಧ್ಯಮ ಗಾತ್ರದ ಉದ್ದಿಮೆಗಳ ಸಚಿವಾಲಯ

      ಭಾರತದಲ್ಲಿ ಅಗರಬತ್ತಿ ಮತ್ತು ಬಿದಿರಿನ ಕೈಗಾರಿಕೆಗಳಿಗೆ ಉತ್ತೇಜನ ನೀಡಲು ಬಿದಿರಿನ ಕಡ್ಡಿಗಳ ಮೇಲಣ ಆಮದು ಕರ ಹೆಚ್ಚಳ
      Posted On: 11 JUN 2020 6:40PM by PIB Bengaluru


    ಭಾರತದಲ್ಲಿ ಅಗರಬತ್ತಿ ಮತ್ತು ಬಿದಿರಿನ ಕೈಗಾರಿಕೆಗಳಿಗೆ ಉತ್ತೇಜನ ನೀಡಲು ಬಿದಿರಿನ ಕಡ್ಡಿಗಳ ಮೇಲಣ ಆಮದು ಕರ ಹೆಚ್ಚಳ


    ಕೇಂದ್ರ ಸರಕಾರವು ಬಿದಿರಿನ ಕಡ್ಡಿಗಳ ಆಮದಿನ ಮೇಲಣ ತೆರಿಗೆಯನ್ನು 10 % ನಿಂದ 25 % ಗೆ ಏರಿಕೆ ಮಾಡಿರುವುದರಿಂದ ದೇಶದಲ್ಲಿ ಸ್ವಯಂ - ಉದ್ಯೋಗಗಳಿಗೆ ಹೊಸ ಅವಕಾಶಗಳು ಲಭಿಸಲಿವೆ . ಈ ನಿರ್ಧಾರವನ್ನು ಖಾದಿ ಮತ್ತು ಗ್ರಾಮೋದ್ಯೋಗ ಆಯೋಗವು ( ಕೆ . ವಿ . ಐ . ಸಿ .) ಸ್ವಾಗತಿಸಿ ಹೇಳಿಕೆಯೊಂದನ್ನು ಬಿಡುಗಡೆ ಮಾಡಿದ್ದು , ಮುಂದಿನ 8-10 ತಿಂಗಳುಗಳಲ್ಲಿ ಅಗರಬತ್ತಿ ಕ್ಷೇತ್ರದಲ್ಲಿ ಕನಿಷ್ಟ 1 ಲಕ್ಷ ಹೊಸ ಉದ್ಯೋಗಗಳು ನಿರ್ಮಾಣವಾಗಲಿವೆ , ಅಗರಬತ್ತಿ ಉದ್ಯಮ ಭಾರತದ ಗ್ರಾಮೋದ್ಯೋಗ ವಲಯದಲ್ಲಿ ಪ್ರಮುಖ ಚಟುವಟಿಕೆಯಾಗಿದೆ ಎಂದು ಉದ್ಯಮ ವಲಯದ ಪ್ರಮುಖರು ಅಭಿಪ್ರಾಯಪಟ್ಟಿದ್ದಾರೆ ಎಂದು ಹೇಳಿದೆ .


    ಎಂ . ಎಸ್ . ಎಂ . ಇ . ಸಚಿವರಾದ ಶ್ರೀ ನಿತಿನ್ ಗಡ್ಕರಿ ಅವರ ಪ್ರಯತ್ನದ ಫಲವಾಗಿ ಹಣಕಾಸು ಸಚಿವಾಲಯವು ಈ ನಿರ್ಧಾರವನ್ನು ಕೈಗೊಂಡಿದೆ . ಶ್ರೀ ನಿತಿನ್ ಗಡ್ಕರಿ ಅವರು ಭಾರೀ ಪ್ರಮಾಣದ ಆಮದನ್ನು ಪ್ರೋತ್ಸಾಹಿಸದಿರಲು ಬಿದಿರಿನ ಕಡ್ಡಿಗಳ ಮೇಲೆ ಆಮದು ತೆರಿಗೆಯನ್ನು ಹೆಚ್ಚಿಸುವಂತೆ ಪ್ರಧಾನ ಮಂತ್ರಿ ಶ್ರೀ ನರೇಂದ್ರ ಮೋದಿ ಅವರನ್ನು ಕೋರಿದ್ದರು . ಚೀನಾ ಮತ್ತು ವಿಯೆಟ್ನಾಂಗಳಿಂದ ಬಿದಿರಿನ ಕಡ್ಡಿಗಳ ಭಾರೀ ಅಮದಿನಿಂದಾಗಿ ಭಾರತದಲ್ಲಿ ಭಾರೀ ಪ್ರಮಾಣದ ಉದ್ಯೋಗ ನಷ್ಟ ಉಂಟಾಗುತ್ತಿತ್ತು . ಈ ನಿರ್ಧಾರದಿಂದ ಭಾರತದಲ್ಲಿ ಹೊಸ ಅಗರಬತ್ತಿ ಕಡ್ಡಿಗಳ ತಯಾರಿಕಾ ಘಟಕಗಳ ಸ್ಥಾಪನೆಗೆ ಹಾದಿ ಸುಗಮವಾಗಲಿದೆ ಎಂದು ಕೆ . ವಿ . ಐ . ಸಿ . ಹೇಳಿದೆ .


    ಈಗ ಭಾರತದಲ್ಲಿ ಅಗರಬತ್ತಿಗಳ ಬಳಕೆ ದಿನಕ್ಕೆ 1490 ಟನ್ನುಗಳಷ್ಟಿದೆ ಆದರೆ 760 ಟನ್ನಿನಷ್ಟು ಮಾತ್ರ ಸ್ಥಳೀಯವಾಗಿ ಉತ್ಪಾದನೆಯಾಗುತ್ತಿದೆ . ಇದರಿಂದಾಗಿ ಬೇಡಿಕೆ ಮತ್ತು ಪೂರೈಕೆ ನಡುವಣ ಭಾರೀ ಅಂತರವಿದೆ , ಇದರಿಂದಾಗಿ ಕಚ್ಚಾ ಅಗರಬತ್ತಿಗಳನ್ನು ಬೃಹತ್ ಪ್ರಮಾಣದಲ್ಲಿ ಆಮದು ಮಾಡಿಕೊಳ್ಳಲಾಗುತ್ತಿದೆ . ಎಂದು ಕೆ . ವಿ . ಐ . ಸಿ . ಹೇಳಿದೆ . 2009 ರಲ್ಲಿ ಕಚ್ಚಾ ಅಗರಬತ್ತಿ ಆಮದು ಪ್ರಮಾಣ 2 % ಇತ್ತು , 2019 ರಲ್ಲಿ ಇದು 80 % ಗೇರಿದೆ . ಹಣಕಾಸು ವಿಷಯವನ್ನು ಗಣನೆಗೆ ತೆಗೆದುಕೊಂಡಾಗ 2009 ರಲ್ಲಿ ಕಚ್ಚಾ ಅಗರಬತ್ತಿ ಆಮದು 31 ಕೋ . ರೂ . ಗಳಷ್ಟಿತ್ತು . 2011 ರಲ್ಲಿ ಆಮದು ಸುಂಕ 30% ನಿಂದ 10% ಗೆ ಇಳಿಕೆಯಾದುದರಿಂದ 2019 ರ ವೇಳೆಗೆ ಆಮದು 546 ಕೋ . ರೂ . ಗಳಿಗೆ ಏರಿತು ಎಂದೂ ಅದು ಹೇಳಿದೆ . “ ಇದು ಭಾರತೀಯ ಅಗರಬತ್ತಿ ಉತ್ಪಾದಕರನ್ನು ಬಾಧಿಸಿತು ಮತ್ತು ಸುಮಾರು 25 % ಘಟಕಗಳು ಮುಚ್ಚುವಂತಾಯಿತು ” ಎಂದೂ ಕೆ . ವಿ . ಐ . ಸಿ . ಹೇಳಿದೆ .


    ಆದುದರಿಂದ , ಖಾದಿ ಮತ್ತು ಗ್ರಾಮೋದ್ಯೋಗ ಕೈಗಾರಿಕಾ ಆಯೋಗದ ( ಕೆ . ವಿ . ಐ . ಸಿ .) ಕೋರಿಕೆಯೊಂದಿಗೆ , ವಾಣಿಜ್ಯ ಸಚಿವಾಲಯ 2019 ರ ಆಗಸ್ಟ್ 31 ರಂದು ಕಚ್ಚಾ ಅಗರಬತ್ತಿಯ ಆಮದನ್ನು “ ನಿರ್ಬಂಧಿತ “ ವರ್ಗದಲ್ಲಿರಿಸಿತ್ತು . ಆಮದು ನಿರ್ಬಂಧಗಳು ಮಹಾರಾಷ್ಟ್ರ , ಮಧ್ಯಪ್ರದೇಶ , ಉತ್ತರ ಪ್ರದೇಶ , ಗುಜರಾತ್ ಮತ್ತು ಹಲವು ಈಶಾನ್ಯ ರಾಜ್ಯಗಳ ಅಗರಬತ್ತಿ ಘಟಕಗಳಿಗೆ ಪುನಃಶ್ಚೇತನ ನೀಡಿದವು . ಇದರಿಂದ ಸ್ಥಳೀಯ ವ್ಯಾಪಾರಿಗಳು ಉರುಟು ಆಕಾರದ ಬಿದಿರಿನ ಕಡ್ಡಿಗಳನ್ನು ಕಚ್ಚಾ ಅಗರಬತ್ತಿ ಉತ್ಪಾದನೆಗೆ ಆಮದು ಮಾಡಿಕೊಳ್ಳತೊಡಗಿದವು . ಇದರಿಂದ 2018-19 ರಲ್ಲಿ 210 ಕೋ . ರೂ . ಗಳಷ್ಟಿದ್ದ ಬಿದಿರಿನ ಕಡ್ಡಿಗಳ ಆಮದು 2019-20 ರಲ್ಲಿ 370 ಕೋ . ರೂ . ಗಳಿಗೇರಿತು .


    ಕೆ . ವಿ . ಐ . ಸಿ . ಅಧ್ಯಕ್ಷ ಶ್ರೀ ವಿನಯ ಕುಮಾರ್ ಸಕ್ಸೇನಾ ಅವರು ಈ ಒಂದು ನಿರ್ಧಾರವು ಭಾರತದಲ್ಲಿ ಅಗರ ಬತ್ತಿ ಮತ್ತು ಬಿದಿರು ಕೈಗಾರಿಕೆಯನ್ನು ಬಲಪಡಿಸಲಿದೆ ಎಂದಿದ್ದಾರೆ . “ ಭಾರತವು ವಿಶ್ವದಲ್ಲಿ ಬಿದಿರು ಉತ್ಪಾದನೆಯಲ್ಲಿ ಎರಡನೆ ಸ್ಥಾನದಲ್ಲಿದೆ , ದುರ್ದೈವವೆಂದರೆ ಅದು ಬಿದಿರಿನ ಎರಡನೇ ದೊಡ್ದ ಆಮದುಗಾರ ಕೂಡಾ , ಬಿದಿರಿನ ಕಡ್ಡಿಗಳ ಭಾರೀ ಆಮದು ತಡೆಗೆ ಆಮದು ಸುಂಕವನ್ನು 10 % ನಿಂದ 25 % ಗೇರಿಸಿರುವುದರಿಂದ ಚೀನಾದಿಂದ ಆಮದು ಕಡಿಮೆಯಾಗಿ ಸ್ಥಳೀಯವಾಗಿ ಅಗರಬತ್ತಿ ಉತ್ಪಾದನೆ ಮತ್ತು ಬಿದಿರಿನ ಕೈಗಾರಿಕೆಗಳಿಗೆ ಉತ್ತೇಜನ ದೊರಕಲಿದೆ . ನಾವು ಅಗರಬತ್ತಿ ಉತ್ಪಾದನೆಯಲ್ಲಿ ಶೀಘ್ರವೇ “ ಆತ್ಮನಿರ್ಭರ ” ವಾಗಿ ಸಾವಿರಾರು ಹೊಸ ಉದ್ಯೋಗಗಳನ್ನು ನಿರ್ಮಾಣ ಮಾಡುವ ನಿರೀಕ್ಷೆಯನ್ನು ನಾವು ಹೊಂದಿದ್ದೇವೆ “ ಎಂದೂ ಸಕ್ಸೇನಾ ಹೇಳಿದ್ದಾರೆ .


    ಅಗರಬತ್ತಿ ತಯಾರಿಕೆ ಗ್ರಾಮೋದ್ಯೋಗದ ಭಾಗವಾಗಿದ್ದು , ಇದಕ್ಕೆ ಬರೇ ಸಣ್ಣ ಬಂಡವಾಳ ಸಾಕಾಗುತ್ತದೆ . ಮತ್ತು ತಾಂತ್ರಿಕ ಪರಿಣತಿಯೂ ಬಹಳವೇನೂ ಬೇಕಾಗಿಲ್ಲ . ಈ ಕೈಗಾರಿಕೆಯು ಬಹುತೇಕ ಮಹಿಳಾ ಕಾರ್ಮಿಕರನ್ನು ಒಳಗೊಂಡಿರುತ್ತದೆ . ಕೋವಿಡೋತ್ತರ ಕಾಲದಲ್ಲಿ ಈ ಕೈಗಾರಿಕೋದ್ಯಮವು ವಲಸೆ ಕಾರ್ಮಿಕರಿಗೆ ವರವಾಗಿ ಒದಗಿ ಬರಲಿದೆ . ಅಗರಬತ್ತಿ ಉದ್ಯಮವು ಪ್ರಧಾನ ಮಂತ್ರಿ ಅವರ “ ಆತ್ಮನಿರ್ಭರ ಭಾರತ ” ಕನಸನ್ನು ಸಾಕಾರಗೊಳಿಸಲಿದೆ ಎಂದು ಸಕ್ಸೇನಾ ಹೇಳಿದ್ದಾರೆ .


    ಭಾರತವು ಪ್ರತೀ ವರ್ಷ 14.6 ಮಿಲಿಯನ್ ಟನ್ ಬಿದಿರನ್ನು ಉತ್ಪಾದಿಸುತ್ತದೆ . ಸುಮಾರು 70,000 ರೈತರು ಬಿದಿರು ಕೃಷಿಯಲ್ಲಿ ತೊಡಗಿಸಿಕೊಂಡಿದ್ದಾರೆ . ಭಾರತದಲ್ಲಿ 136 ವಿವಿಧ ಜಾತಿಯ ಬಿದಿರುಗಳು ಕಂಡು ಬಂದರೂ ಅಗರ ಬತ್ತಿ ಕಡ್ಡಿಗಳಿಗೆ ಬಳಕೆಯಾಗುವುದು ಬ್ಯಾಂಬೂಸಾ ತುಲ್ಡಾ ಜಾತಿಯ ಬಿದಿರು . ಇದು ಈಶಾನ್ಯ ವಲಯದಲ್ಲಿ ಯಥೇಚ್ಚವಾಗಿ ಲಭ್ಯವಿದೆ . ಮುಂದಿನ 3-4 ವರ್ಷಗಳಲ್ಲಿ ಹೆಚ್ಚುತ್ತಿರುವ ಬಿದಿರಿನ ಬೇಡಿಕೆಯನ್ನು ಈಡೇರಿಸಲು ಮತ್ತು ಭಾರತವನ್ನು ಸ್ವಾವಲಂಬಿಯಾಗಿಸಲು ಬಿದಿರು ಪ್ಲಾಂಟೇಶನ್ ಆಂದೋಲನವನ್ನು ಕೆ . ವಿ . ಐ . ಸಿ . ಯು ಆರಂಭಿಸಿದೆ .

    ***

    
    
    (Release ID: 1631619) Visitor Counter : 21
    
    
      Read this release in: English , Urdu , Hindi , Marathi , Tamil , Telugu