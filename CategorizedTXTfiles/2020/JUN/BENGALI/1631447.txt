      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 13 JUN 2020 6:28PM by PIB Kolkata


    নয়াদিল্লি, ১৩ জুন, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য; সুস্থতার হার বেড়ে ৪৯.৯৫ শতাংশ


    দেশে গত ২৪ ঘন্টায় কোভিড-১৯ আক্রান্ত ৭ হাজার ১৩৫ জন রোগী সুস্থ হয়েছেন। এর ফলে, সুস্থ হওয়া ব্যক্তির সংখ্যা বেড়ে দাঁড়িয়েছে ১ লক্ষ ৫৪ হাজার ৩২৯। সুস্থতার হার বেড়ে হয়েছে ৪৯.৯৫ শতাংশ। বর্তমানে ১ লক্ষ ৪৫ হাজার ৭৭৯ জন আক্রান্ত ব্যক্তি চিকিৎসাধীন রয়েছেন। ভারতীয় চিকিৎসা গবেষণা পরিষদ সংক্রামিত মানুষের নমুনা পরীক্ষা যাচাইয়ের ক্ষমতা আরও বাড়িয়েছে। বর্তমানে ৬৪২টি সরকারি এবং ২৪৩টি বেসরকারি মিলিয়ে মোট ৮৮৫টি নমুনা পরীক্ষাগারে নিরন্তর কাজ চলছে। গত ২৪ ঘন্টায় ১ লক্ষ ৪৩ হাজার ৭৩৭টি নমুনা পরীক্ষা করা হয়েছে। এখনও পর্যন্ত নমুনা পরীক্ষার সংখ্যা ৫৫ লক্ষ ৭ হাজার ১৮২।


    স্বাস্থ্য ও পরিবার কল্যাণ মন্ত্রক কোভিড-১৯ সংক্রান্ত ক্লিনিক্যাল ম্যানেজমেন্ট নির্দেশিকা সংশোধন করেছে। নতুন এই নির্দেশিকায় কোভিড-১৯ মোকাবিলায় চিকিৎসা ক্ষেত্রে তিন বিষয়ের কথা উল্লেখ করা হয়েছে। এগুলি হ’ল – অতি স্বল্প, মাঝারি এবং গুরুতর সংক্রমণ।


    বিস্তারিত বিবরণের জন্য https://pib.gov.in/PressReleseDetail.aspx?PRID=1631367 – এই লিঙ্কে ক্লিক করুন।


    প্রধানমন্ত্রী শ্রী নরেন্দ্র মোদীর সঙ্গে লাও-এর প্রধানমন্ত্রীর টেলিফোনে কথা


    প্রধানমন্ত্রী শ্রী নরেন্দ্র মোদী লাও-এর প্রধানমন্ত্রী ডঃ থংলুন সিসোলিথের সঙ্গে টেলিফোনে কথা বলেন। দুই নেতা বিশ্বব্যাপী কোভিড-১৯ মহামারীর প্রেক্ষিতে স্বাস্থ্য ও আর্থিক ক্ষেত্রের চ্যালেঞ্জগুলি নিয়ে মতবিনিময় করেন। সেদেশে মহামারী সংক্রমণ ঠেকাতে লাও সরকার যে সমস্ত পদক্ষেপ গ্রহণ করেছে, প্রধানমন্ত্রী শ্রী মোদী তার প্রশংসা করেন। উভয় নেতাই কোভিড পরবর্তী বিশ্বে আন্তর্জাতিক সহযোগিতা গড়ে তোলার জন্য তথ্য ও অভিজ্ঞতা বিনিময়ের ওপর গুরুত্ব দেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1631229 – এই লিঙ্কে ক্লিক করুন।


    প্রধানমন্ত্রী শ্রী নরেন্দ্র মোদীর সঙ্গে তাঞ্জানিয়ার রাষ্ট্রপতির টেলিফোনে কথা


    প্রধানমন্ত্রী শ্রী নরেন্দ্র মোদী তাঞ্জানিয়ার রাষ্ট্রপতি ডঃ জন পোম্বে জোসেফ মাগুফুলি’র সঙ্গে টেলিফোনে কথা বলেন। ২০১৬’র জুলাই মাসে দার – এস – সালম সফরের কথা স্মরণ করে শ্রী মোদী বলেন, ভারত তাঞ্জানিয়ার সঙ্গে পরম্পরাগত বন্ধুত্বের সম্পর্ককে সর্বোচ্চ অগ্রাধিকার দিয়ে থাকে। কোভিড-১৯ মহামারীর প্রেক্ষিতে তাঞ্জানিয়া থেকে ভারতীয় নাগরিকদের উদ্ধারে সহায়তার জন্য সেদেশের কর্তৃপক্ষের প্রতি শ্রী মোদী কৃতজ্ঞতা প্রকাশ করে রাষ্ট্রপতি ডঃ মাগুফুলি-কে ধন্যবাদ জানান।


    বিস্তারিত বিবরণের জন্য https://pib.gov.in/PressReleseDetail.aspx?PRID=1631226 – এই লিঙ্কে ক্লিক করুন।


    স্বাস্থ্য পরিষেবা ক্ষেত্রে সরবরাহ-শৃঙ্খলের এক ওয়েব-ভিত্তিক রিয়েল টাইম আপৎকালীন তথ্য ব্যবস্থা আরোগ্যপথ – এর সূচনা


    আপৎকালীন স্বাস্থ্য পরিষেবা সংক্রান্ত বিষয়গুলির রিয়েল টাইম বা তাৎক্ষণিক পরিষেবা যোগানের উদ্দেশ্যে সিএসআইআর – এর উদ্যোগে জাতীয় স্তরে স্বাস্থ্য পরিষেবা সরবরাহ-শৃঙ্খল পোর্টালের সূচনা হয়েছে। আরোগ্যপথ নামে এই পোর্টাল ( https://www.aarogyapath.in ) - এর গতকাল সূচনা হয়। তাৎক্ষণিক পরিষেবা প্রদানকারী এই পোর্টালটি কোভিড-১৯ মহামারীর প্রেক্ষিতে উদ্ভূত বর্তমান সঙ্কটের সময় উৎপাদক, সরবরাহকারী এবং গ্রাহকদের প্রয়োজনীয় তথ্য যোগাবে। উল্লেখ করা যেতে পারে, এই মহামারীর দরুণ আপৎকালীন স্বাস্থ্য পরিষেবা সরবরাহ-শৃঙ্খলে বিভিন্ন বাধা-বিপত্তি দেখা দেয়। এই প্রেক্ষিতে সংশ্লিষ্ট সবপক্ষকে সময় মতো আপৎকালীন চিকিৎসা পরিষেবার সঙ্গে যুক্ত বিভিন্ন সামগ্রী পৌঁছে দেওয়ার ক্ষেত্রে এই পোর্টালটি গুরুত্বপূর্ণ ভূমিকা পালন করবে। তথ্য প্রদানকারী আরোগ্যপথ প্ল্যাটফর্ম তথ্য সরবরাহের ক্ষেত্রে এমন এক সুনিয়ন্ত্রিত ব্যবস্থা, যা আরোগ্যলাভের ক্ষেত্রে বিভিন্ন চ্যালেঞ্জ দূর করতে উপযোগী হবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1631339 – এই লিঙ্কে ক্লিক করুন।


    ‘মাই লাইফ, মাই যোগা’ ভিডিও ব্লগিং প্রতিযোগিতায় অংশগ্রহণের সময়সীমা বাড়িয়ে আগামী ২১শে জুন


    প্রধানমন্ত্রী শ্রী নরেন্দ্র মোদী সম্প্রতি ‘মাই লাইফ, মাই যোগা’ নামে যে ভিডিও ব্লগিং প্রতিযোগিতার কথা ঘোষণা করেছিলেন, তার জন্য আবেদনপত্র জমা দেওয়ার সময়সীমা বাড়িয়ে আগামী ২১শে জুন পর্যন্ত করা হয়েছে। ডিজিটাল প্ল্যাটফর্মে আন্তর্জাতিক স্তরের এই প্রতিযোগিতা যৌথভাবে আয়োজন করছে আয়ুষ মন্ত্রক এবং ইন্ডিয়ান কাউন্সিল অফ কালচার রিলেশনস্‌। ষষ্ঠ আন্তর্জাতিক যোগ দিবস উদযাপন উপলক্ষে এই প্রতিযোগিতার আয়োজন করা হয়েছে। উল্লেখ করা যেতে পারে, এই প্রতিযোগিতায় অংশগ্রহণের জন্য আবেদনপত্র জমা দেওয়ার শেষ তারিখ ছিল ১৫ই জুন। দেশ-বিদেশ থেকে আবেদনপত্র জমা দেওয়ার সময়সীমা বাড়ানোর ব্যাপারে প্রাপ্ত অনুরোধের প্রেক্ষিতেই এই সিদ্ধান্ত নেওয়া হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1631307 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · চন্ডীগড় : কেন্দ্রশাসিত এই অঞ্চলের প্রশাসক উচ্চ পদস্থ আধিকারিক ও চিকিৎসা বিশেষজ্ঞদের সঙ্গে বিস্তারিত আলোচনার পর সিদ্ধান্ত নিয়েছেন যে, আগামী ৩০শে জুন লকডাউন শেষ না হওয়া পর্যন্ত আন্তঃরাজ্য বাস পরিষেবা বন্ধ থাকবে; চন্ডীগড়, পাঞ্জাব ও হরিয়ানার তিনটি শহরের মধ্যে ট্রাইসিটি বাস পরিষেবা চালু থাকবে; চন্ডীগড়ে আগত সমস্ত যাত্রীর স্বাস্থ্য পরীক্ষা করা হবে এবং ১৪ দিনের কোয়ারেন্টাইনে থাকার পরামর্শ দেওয়া হবে। আত্মসুরক্ষার জন্য প্রত্যেককে আরোগ্য সেতু অ্যাপ ডাউনলোড করার পরামর্শ দেওয়া হবে।


    · পাঞ্জাব : কোভিড – এর কম্যুনিটি সংক্রমণ নিয়ন্ত্রণে রাজ্যের মুখ্যমন্ত্রী ‘ঘর ঘর নিগরানি’-ভিত্তিক একটি মোবাইল অ্যাপের সুচনা করেছেন। মহামারী নির্মূল না করা পর্যন্ত রাজ্যের প্রতিটি বাড়িতে গিয়ে নজরদারি চালানো হবে।


    · হরিয়ানা : রাজ্যের মুখ্যসচিব বলেছেন, করোনা সঙ্কটের দরুণ যে কোনও পরিস্থিতি মোকাবিলায় রাজ্য সম্পূর্ণ প্রস্তুত রয়েছে। কোভিড-১৯ সংক্রমণ ও মোকাবিলার দায়িত্বে থাকা নোডাল আধিকারিক ও ডেপুটি কমিশনারদের এক নির্দেশে মুখ্যসচিব বলেছেন, সংক্রমণ মোকাবিলায় নজরদারির পাশাপাশি, প্রয়োজনে কড়া ব্যবস্থা গ্রহণ করতে হবে। মাস্ক ব্যবহারের পাশাপাশি, সামাজিক দূরত্ববিধিগুলি মেনে চলা ও কার্যকর করা অত্যন্ত জরুরি বলে তিনি আধিকারিকদের পরামর্শ দিয়েছেন।


    · মহারাষ্ট্র : রাজ্যে শুক্রবার আরও ৩ হাজার ৪৯৩ জনের সংক্রমণের খবর মেলায় আক্রান্তের সংখ্যা বেড়ে হয়েছে ১ লক্ষ ১ হাজার ১৪১। এর মধ্যে নিশ্চিতভাবে করোনায় আক্রান্তের সংখ্যা ৪৯ হাজার ৬১৬। মৃত্যু হয়েছে ৩ হাজার ৭১৭ জনের। মুম্বাই শহরে আক্রান্তের সংখ্যা ৫৫ হাজারেরও বেশি এবং মৃত্যু হয়েছে ২ হাজার ৪৪ জনের।


    · গুজরাট : রাজ্যে গত ২৪ ঘন্টায় নতুন করে ৪৯৫ জন সংক্রমিত হওয়ায় আক্রান্তের সংখ্যা বেড়ে হয়েছে ২২ হাজার ৫৬২। প্রাক্তন কেন্দ্রীয় অর্থ সচিব ডঃ হাসমুখ আধিয়ার নেতৃত্বে গঠিত ৬ সদস্যের আর্থিক বিষয়ক পুনরুজ্জীবন কমিটি তার চূড়ান্ত রিপোর্ট রাজ্য সরকারের কাছে জমা করেছে। এই রিপোর্টে কোভিড-১৯ পরবর্তী সময়ে রাজ্যের অর্থ ব্যবস্থার পুনরুজ্জীবনে দীর্ঘ মেয়াদী ও স্বল্প মেয়াদী কৌশল গ্রহণের কথা বলা হয়েছে।


    · রাজস্থান : রাজ্যে আজ সকাল পর্যন্ত আরও ১১৮ জন আক্রান্ত হয়েছেন। এর ফলে, করোনায় আক্রান্তের সংখ্যা বেড়ে হয়েছে ১২ হাজার ১৮৬। এদের মধ্যে সুস্থ হয়েছেন ৯ হাজার ১৭৫ জন। মৃত্যু হয়েছে ২৭৫ জনের।


    · মধ্যপ্রদেশ : রাজ্যে গত ২৪ ঘন্টায় আরও ২০২ জনের সংক্রমণের খবর মেলায় আক্রান্তের সংখ্যা বেড়ে হয়েছে ১০ হাজার ৪৪৩। এখনও পর্যন্ত মৃত্যু হয়েছে ৪৪০ জনের। লকডাউন নিষেধাজ্ঞা শিথিল করার পর থেকে আক্রান্ত ও মৃত উভয় সংখ্যাই রাজ্যে বেড়েছে।


    · ছত্তিশগড় : রাজ্যে আরও ৪৭ জনের সংক্রমণের খবর মেলায় আক্রান্তের সংখ্যা বেড়ে হয়েছে ১ হাজার ৪৪৫।


    · অরুণাচল প্রদেশ : আত্মনির্ভর ভারত কর্মসূচির আওতায় প্রবাসী ব্যক্তিদের মে ও জুন মাসের জন্য ৩৫ মেট্রিক টন ছোলা বরাদ্দ করা হয়েছে।


    · আসাম : রাজ্যে আরও ২৫ জনের সংক্রমণের খবর মেলায় করোনায় আক্রান্তের সংখ্যা বেড়ে হয়েছে ৩ হাজার ৭১৮। নিশ্চিতভাবে করোনায় আক্রান্ত হয়েছেন ২ হাজার ১২৩ জন। মৃত্যু হয়েছে ৮ জনের।


    · মণিপুর : রাজ্যের মুখ্যমন্ত্রী নতুন একটি কোভিড-১৯ কেয়ার সেন্টার পরিদর্শনের সময় বলেছেন, কোভিড-১৯ আক্রান্তের সংখ্যা বৃদ্ধি পাওয়ার কারণ হ’ল অনুশাসন উপেক্ষা করা।


    · মিজোরাম : রাজ্য গ্রামীণ জীবন জীবিকা মিশনের আওতায় গ্রাম সংগঠনগুলি কোয়ারেন্টাইন সেন্টারগুলিতে বিভিন্ন ধরনের শাকসব্জি বিনামূল্যে বিতরণ করছে।


    · নাগাল্যান্ড : রাজ্য কৃষি দপ্তর কোভিড-১৯ পরবর্তী সময়ে কৃষি উৎপাদনশীলতা বাড়াতে সমস্ত জেলায় একটি করে গ্রামকে কৃষি কাজের আদর্শ গ্রাম হিসাবে গড়ে তুলবে।


    · সিকিম : রাজ্যের প্রথম ২ জন কোভিড-১৯ আক্রান্ত চিকিৎসাধীন রোগী সম্পূর্ণ সুস্থ হওয়ার পর আজ হাসপাতাল থেকে ছাড়া পেয়েছেন।


    · কেরল : রাজ্যে রবিবারগুলির জন্য লকডাউন নিষেধাজ্ঞায় শিথিল করার কথা ঘোষণা করা হয়েছে। বিদেশ প্রতিমন্ত্রী শ্রী ভি মুরলিধরণ রাজ্য সরকারের পদক্ষেপগুলিকে অবাস্তবিক বলে সমালোচনা করেছেন। উপসাগরীয় দেশগুলিতে আরও ৫ জন কেরলবাসীর মৃত্যু হয়েছে। এর ফলে, উপসাগরীয় দেশগুলিতে মোট ২২০ জন কেরলবাসীর মৃত্যুর খবর পাওয়া গেছে। রাজ্যে ২ লক্ষ ২৭ হাজারেরও বেশি ব্যক্তি নজরদারিতে রয়েছেন। এছাড়াও, ১ হাজার ৩০৩ জনের চিকিৎসা চলছে।


    · তামিলনাডু : পন্ডিচেরীতে একটি সংস্থার ৫ জন করোনায় আক্রান্ত হয়েছেন। এর ফলে, কেন্দ্রশাসিত এই অঞ্চলে আক্রান্তের সংখ্যা বেড়ে হয়েছে ১৭৬। মৃত্যু হয়েছে ৩ জনের। তামিলনাডুর আরও ১ জন বিধায়ক কোভিড-১৯ এ আক্রান্ত হয়েছেন। রাজ্যে গতকাল পর্যন্ত করোনায় আক্রান্তের সংখ্যা ৪০ হাজার ৬৯৮। নিশ্চিতভাবে করোনায় আক্রান্ত হয়েছেন ১৮ হাজার ২৮১ জন। মৃত্যু হয়েছে ৩৬৭ জনের।


    · কর্ণাটক : রাজ্যের চিকিৎসা শিক্ষা মন্ত্রী জানিয়েছেন, নমুনা পরীক্ষা ব্যবস্থাকে আরও সুবিন্যস্ত করা হয়েছে। রাজ্যে পর্যটনের সঙ্গে প্রত্যক্ষ ও পরোক্ষভাবে যুক্ত অন্তত ৩ লক্ষ মানুষ কোভিড-১৯ মহামারীর দরুণ কর্মহীন হয়ে পড়তে চলেছেন। এদিকে রাজ্যে করোনায় আক্রান্তের সংখ্যা বেড়ে হয়েছে ৬ হাজার ৫১৬। নিশ্চিতভাবে করোনায় সংখ্যা ২ হাজার ৯৯৫। মৃত্যু হয়েছে ৭৯ জনের।


    · অন্ধ্রপ্রদেশ : রাজ্যে গত ২৪ ঘন্টায় আরও ১৮৬ জন আক্রান্ত হয়েছেন এবং মৃত্যু হয়েছে ২ জনের। রাজ্যে করোনায় আক্রান্তের সংখ্যা বেড়ে হয়েছে ৪ হাজার ৫৮৮। নিশ্চিতভাবে করোনায় আক্রান্তের সংখ্যা ১ হাজার ৮৬৫। মৃত্যু হয়েছে ৮২ জনের।


    · তেলেঙ্গানা : সরকারি শিক্ষা প্রতিষ্ঠানগুলি পুনরায় খোলার ব্যাপারে অনিশ্চয়তা সত্ত্বেও একাধিক বেসরকারি বিদ্যালয়ে ইতিমধ্যেই অনলাইনে পঠন-পাঠন শুরু হয়েছে। আগামী সোমবার থেকে আরও কিছু বিদ্যালয়ে এই পদ্ধতি চালু হতে চলেছে। এদিকে রাজ্যে করোনায় আক্রান্তের সংখ্যা বেড়ে হয়েছে ৪ হাজার ৪৮৪। ওয়ারঙ্গল জেলায় শাসক দলের এক বিধায়ক করোনায় আক্রান্ত হয়েছেন। রাজ্যে নিশ্চিতভাবে করোনায় আক্রান্তের সংখ্যা ২ হাজার ৩২। মৃত্যু হয়েছে ১৭৪ জনের।


    CG/BD/SB

    
    
    (Release ID: 1631447) Visitor Counter : 19
    
    
      Read this release in: English , Urdu , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam