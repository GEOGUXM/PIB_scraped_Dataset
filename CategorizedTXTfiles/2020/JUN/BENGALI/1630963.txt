      স্বাস্থ্যওপরিবারকল্যাণমন্ত্রক

      মহারাষ্ট্রে কোভিড-১৯ সংক্রমণ প্রতিরোধের প্রস্তুতি পর্যালোচনায় ডঃ হর্ষ বর্ধন
      Posted On: 11 JUN 2020 6:29PM by PIB Kolkata


    নয়াদিল্লি, ১১ জুন, ২০২০


    

    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন আজ ভিডিও কনফারেন্সের মাধ্যমে মহারাষ্ট্রের স্বাস্থ্য মন্ত্রী, চিকিৎসা শিক্ষা মন্ত্রী সহ কোভিড-১৯ সংক্রমিত জেলাগুলির জেলাশাসকদের সঙ্গে ভিডিও কনফারেন্সে বৈঠক করেন। এই বৈঠকে বিভাগীয় প্রতিমন্ত্রী শ্রী অশ্বিনী কুমার চৌবে, সচিব শ্রীমতী প্রীতি সুদান প্রমুখ উপস্থিত ছিলেন।


    
    ডঃ হর্ষ বর্ধন ব্যক্তিগতভাবে কোভিড-১৯ পরিস্থিতি পর্যালোচনার পাশাপাশি, এই ভাইরাস সংক্রমণ মোকাবিলায় মুম্বাই, থানে, পুণে, নাসিক, নাগপুর, পালঘর এবং ঔরঙ্গাবাদ জেলার জেলাশাসকদের সঙ্গে সরাসরি মতবিনিময় করেন। উল্লেখ করা যেতে পারে, রাজ্যের ৩৬টি জেলার সবকটি করোনা সংক্রমিত হয়েছে। রাজ্যে এই পরিস্থিতির প্রেক্ষিতে জাতীয় সংক্রামক ব্যধি নিয়ন্ত্রণ প্রতিষ্ঠানের নির্দেশক ডঃ এস কে সিং সমস্ত জেলার কোভিড-১৯ সংক্রান্ত সর্বশেষ পরিস্থিতি বৈঠকে তুলে ধরেন। এছাড়াও, ডঃ সিং রাজ্যের সবকটি জেলায় স্বাস্থ্য পরিকাঠামো সহ আক্রান্তের সংখ্যা ও মৃত্যু হার প্রসঙ্গে বিশদ খতিয়ান পেশ করেন।


    
    মহারাষ্ট্রে কোভিড-১৯ বর্তমান পরিস্থিতি প্রসঙ্গে ডঃ হর্ষ বর্ধন বলেন, সংক্রামিত এলাকাগুলিতে ক্রমবর্ধমান আক্রান্তের সংখ্যার বিষয়টিকে বিবেচনায় রেখে অবিলম্বে গুরুত্ব দেওয়া প্রয়োজন। সংক্রমিত এলাকাগুলিতে সংক্রমণ প্রতিরোধে জনবহুল অংশগুলির মানচিত্র তৈরীর কথাও তিনি গুরুত্বের সঙ্গে উল্লেখ করেন। মৃত্যু হার কমানোর ওপর গুরুত্ব দিয়ে ডঃ হর্ষ বর্ধন প্রতি ১০ লক্ষ জনসংখ্যা পিছু নমুনা পরীক্ষার হার বাড়ানোর কথাও বলেন।


    
    স্বাস্থ্য পরিকাঠামো প্রসঙ্গে ডঃ হর্ষ বর্ধন রাজ্যে আইসিইউ, ভেন্টিলেটর এবং নমুনা পরীক্ষাগারগুলির ক্ষমতা আরও বাড়ানোর পরামর্শ দেন। স্বাস্থ্য পরিষেবা কর্মীদের পরিষেবার মান বাড়াতে অনলাইন প্রশিক্ষণ কর্মসূচিতে সামিল করার পরামর্শ দেন তিনি। কোভিড-১৯ নমুনা পরীক্ষা সংক্রান্ত পরীক্ষাগারগুলি থেকে দ্রুত রিপোর্ট পাঠানোর ব্যাপারে রাজ্য আধিকারিকদের পরামর্শ দিয়ে ডঃ হর্ষ বর্ধন পরীক্ষার পরিণাম জানার সঙ্গে সঙ্গেই কোভিড-১৯ আক্রান্ত রোগীদের সময় মতো চিহ্নিতকরণ ও চিকিৎসার কথা বলেন। ডঃ হর্ষ বর্ধন আরও জানান, কোভিড-১৯ নমুনা পরীক্ষার জন্য ৬০২টি সরাকরি পরীক্ষাগার এবং ২৩৫টি বেসরকারি পরীক্ষার মিলিয়ে মোট ৮৩৭টি পরীক্ষণ কেন্দ্রে নিরন্তর কাজ চলছে। তিনি আরও জানান, আজ পর্যন্ত রাজ্য/কেন্দ্রশাসিত অঞ্চলগুলিকে আজ পর্যন্ত ১ কোটি ৩৬ লক্ষেরও বেশি এন-৯৫ মাস্ক এবং ১ কোটি ৬ লক্ষেরও বেশি পিপিই কিট সরবরাহ করা হয়েছে। দেশে নমুনা পরীক্ষা করা হয়েছে ৫২ লক্ষ ১৩ হাজারেরও বেশি।


    
    ডঃ হর্ষ বর্ধন কোভিড-১৯ আক্রান্ত রোগীদের চিকিৎসার জন্য অন্যান্য রোগীদের চিকিৎসা পরিষেবা যাতে ব্যহত না হয়, তা সুনিশ্চিত করার জন্য রাজ্য আধিকারিকদের পরামর্শ দেন। করোনা সংক্রমণ রুখতে প্রকাশ্য-স্থানে থুথু ফেলা কঠোরভাবে নিয়ন্ত্রণ করার নির্দেশ দেন তিনি। এ ধরনের ঘটনায় অভিযুক্ত ব্যক্তিদের বিরুদ্ধে প্রমাণ মিললে কঠোর ব্যবস্থা গ্রহণের কথাও তিনি উল্লেখ করেন। পতঙ্গ বাহিত রোগ নিয়ন্ত্রণেও পর্যাপ্ত ব্যবস্থা গ্রহণের জন্য রাজ্যকে পরামর্শ দিয়েছেন।


    
    ডঃ হর্ষ বর্ধন বলেন, রাজ্যে ৩ হাজার ৭৭৫টিরও বেশি আয়ুষ্মান ভারত – স্বাস্থ্য ও রোগী কল্যাণ কেন্দ্র চালু রয়েছে। এই কেন্দ্রগুলিকে স্বেচ্ছাসেবক নিয়োগ করে বাড়ি বাড়ি গিয়ে চিকিৎসা সংক্রান্ত পরামর্শ ও প্রয়োজনীয় ওষুধপত্র পৌঁছে দেওয়ার জন্য নির্দেশ দেওয়া হয়েছে। তিনি আরও জানান, কোভিড-১৯ এর উপযুক্ত ওষুধ ও টিকা উদ্ভাবনের জন্য একাধিক স্তরে পরীক্ষা নিরীক্ষা শুরু হয়েছে। ‘এ সত্ত্বেও কোভিড-১৯’কে পরাজিত না করা পর্যন্ত আমাদের সতর্ক থাকতে হবে’, বলে তিনি অভিমত প্রকাশ করেন। কোভিড-১৯ সংক্রমণ প্রতিরোধ ও নিয়ন্ত্রণে সমস্ত জেলা জেলা ও পুর কর্তৃপক্ষগুলিকে রাজ্য ও কেন্দ্রের সঙ্গে সমন্বয় বজায় রেখে কাজ করতে হবে বলেও ডঃ হর্ষ বর্ধন অভিমত প্রকাশ করেন।


    
    কোভিড-১৯ সম্পর্কে প্রকৃত ও সর্বশেষ তথ্য সংক্রান্ত টেকনিক্যাল বিষয়, নীতি-নির্দেশিকা এবং পরামর্শের জন্য নিয়মিত https://www.mohfw.gov.in/ এবং @MoHFW_INDIA –এই ওয়েবসাইটে নজর রাখুন।


    
    টেকনিক্যাল বিষয়ে জানার জন্য technicalquery.covid19@gov.in , ncov2019@gov.in এবং @CovidIndiaSeva - এখানে যোগাযোগ করা যেতে পারে।


    
    কোভিড-১৯ সংক্রান্ত যে কোনও বিষয়ে জানার জন্য স্বাস্থ্য ও পরিবার কল্যাণ মন্ত্রকের হেল্পলাইন নম্বর : +91-11-23978046 or 1075 (টোল ফ্রি) – এ যোগাযোগ করুন। কোভিড-১৯ সংক্রান্ত রাজ্য/কেন্দ্রশাসিত অঞ্চলগুলির হেল্পলাইন নম্বরের তালিকা নীচের লিঙ্কে দেওয়া রয়েছে - https://www.mohfw.gov.in/pdf/coronvavirushelplinenumber.pdf

    

    
    CG/BD/SB

    
    
    (Release ID: 1630963) Visitor Counter : 20
    
    
      Read this release in: Telugu , English , Urdu , Marathi , Hindi , Manipuri , Assamese , Punjabi , Tamil , Malayalam