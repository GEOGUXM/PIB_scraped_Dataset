      নীতিআয়োগ

      সুনির্দিষ্ট সুফলভোগীদের কাছে প্রত্যক্ষ সুবিধা হস্তান্তরের সফলতার ক্ষেত্রে এক মজবুত ডিজিটাল আর্থিক পরিকাঠামো অত্যন্ত জরুরি
      Posted On: 06 JUN 2020 9:27PM by PIB Kolkata


    নয়াদিল্লি, ৬ জুন, ২০২০


    

    নীতি আয়োগ এবং পরামর্শদাতা সংস্থা মাইক্রোসেভ গতকাল ওয়েবিনারের মাধ্যমে আন্তর্জাতিক স্তরের এক আলোচনাসভার আয়োজন করে। এই সভার আলোচ্য বিষয়বস্তু ছিল কোভিড-১৯ মহামারীর সময় ভারতে সবথেকে বিপর্যস্ত শ্রেণীর মানুষের কাছে নগদ সুবিধা পৌঁছে দেওয়া। এই সভায় অংশগ্রহণকারী ব্যক্তিরা কোভিড-১৯ মহামারীর সময় ভারতে সবথেকে বিপর্যস্ত শ্রেণীর মানুষের কাছে সর্বাধিক গুরুত্বপূর্ণ আর্থিক সহায়তা সময়মতো পৌঁছে দেওয়ার ক্ষেত্রে ডিজিটাল আর্থিক লেনদেন পরিকাঠামো ব্যবস্থার ভূমিকার কথা বিশেষভাবে উল্লেখ করেন। এঁদের মতে, কোভিড-১৯ জটিল পরিস্থিতির সময়েও সুনির্দিষ্ট শ্রেণীর সুফলভোগীদের কাছে প্রত্যক্ষ সুবিধা পৌঁছে দেওয়া সম্ভব হয়েছে এক মজবুত ডিজিটাল আর্থিক পরিকাঠামো ব্যবস্থা গড়ে তোলার মাধ্যমে। উল্লেখ করা যেতে পারে, ডিজিটাল লেনদেনের এই ব্যবস্থাটি বিগত পাঁচ বছর ধরে গড়ে তোলা হয়েছে।
    
    
    গ্রাহক-কেন্দ্রিক সুবিধা হস্তান্তর ব্যবস্থার লক্ষ্যে কেন্দ্রীয় সরকার প্রধানমন্ত্রী জন ধন যোজনার মতো কর্মসূচি শুরু করেছে বলে নীতি আয়োগের সিইও শ্রী অমিতাভ কান্ত সভায় উল্লেখ করেন। এই কর্মসূচি প্রসঙ্গে শ্রী কান্ত জানান, সরকারের এই উদ্যোগ সফল হওয়ার বড় কারণই হল জিরো ব্যালেন্সে ব্যাঙ্ক অ্যাকাউন্ট খোলার সুবিধা। পরিসংখ্যান দিয়ে তিনি জানান, এখনও পর্যন্ত এই কর্মসূচির আওতায় ৩৮ কোটি ব্যাঙ্ক অ্যাকাউন্ট খোলা হয়েছে। এর মধ্যে ৫৩ শতাংশ অ্যাকাউন্টধারীই মহিলা। তিনি আরও বলেন, ভারতে উন্নয়নে আগ্রহী জেলাগুলির সার্বিক বিকাশে প্রযুক্তি গুরুত্বপূর্ণ ভূমিকা পালন করছে। গ্রাহকদের কাছে আর্থিক সুযোগ-সুবিধা পৌঁছে দেওয়ার জন্য এজেন্টরা মোবাইল ফোন, মাইক্রো এটিএম ও কম্পিউটার ব্যবস্থা কাজে লাগাচ্ছে।
    
    
    এই আলোচনাসভায় ভারতীয় স্টেট ব্যাঙ্কের চেয়ারম্যান শ্রী রজনীশ কুমার জানান, ভারতের জনসংখ্যার ৬৫ শতাংশ মানুষের কাছেই ব্যক্তিগত ব্যাঙ্ক অ্যাকাউন্ট রয়েছে। ব্যাঙ্ক অ্যাকাউন্টধারী এই মানুষদের কাছে কোভিড-১৯ মহামারীর সময় আর্থিক সুযোগ-সুবিধা পৌঁছে দিতে ৬২ হাজার ‘ব্যাঙ্ক মিত্র’ নিরন্তর কাজ করে চলেছেন। সভায় অন্যান্য বিশেষজ্ঞরা আপৎকালীন পরিস্থিতিতে ক্যাশ সাপোর্ট ট্রান্সফার, বকেয়া মেটানো সংক্রান্ত পরিকাঠামো এবং ডিজিটাল আর্থিক পরিকাঠামো ব্যবস্থা গড়ে তোলার বিভিন্ন দিক নিয়ে আলোচনা করেন। আমন্ত্রিত এবং অনলাইনে উপস্থিত ব্যক্তিদের কাছ থেকে আসা প্রশ্নের উত্তর দেওয়ার মাধ্যমে অনলাইন এই আলোচনাসভার সমাপ্তি হয়। এই আলোচনাসভায় উপস্থিত ছিলেন নীতি আয়োগের সিইও শ্রী অমিতাভ কান্ত, ভারতীয় স্টেট ব্যাঙ্কের চেয়ারম্যান শ্রী রজনীশ কুমার, ন্যাশনাল পেমেন্টস কর্পোরেশন অফ ইন্ডিয়ার সিইও শ্রী দিলীপ আস্পে, বিল অ্যান্ড মিলিন্ডা গেটস ফাউন্ডেশনের ভারতে নিযুক্ত নির্দেশক শ্রী হরি মেনন প্রমুখ উপস্থিত ছিলেন।


    

    
    CG/BD/DM

    
    
    (Release ID: 1630109) Visitor Counter : 10
    
    
      Read this release in: English , Urdu , Marathi , Punjabi , Tamil , Telugu