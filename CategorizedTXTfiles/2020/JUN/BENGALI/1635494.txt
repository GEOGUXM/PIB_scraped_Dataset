      উপ-রাষ্ট্রপতিরসচিবালয়

      সকলের মধ্যে শিক্ষাকে ছড়িয়ে দিতে ডিজিটাল দূরত্ব মেটানোর আহ্বান উপরাষ্ট্রপতির
      Posted On: 30 JUN 2020 9:52PM by PIB Kolkata


    নতুনদিল্লী, ৩০ জুন, ২০২০


    উপরাষ্ট্রপতি শ্রী এম ভেঙ্কাইয়া নাইডু প্রাথমিক শিক্ষার সুযোগ সকলে যেন পান এবং মাধ্যমিক স্তর ও উচ্চশিক্ষায় প্রত্যেকের সমান সুযোগের জন্য ডিজিটাল পার্থক্য দূর করার আহ্বান জানিয়েছেন।


    তিনি ভিডিও কনফারেন্সের মাধ্যমে ‘ফিউচার অফ এডুকেশন- নাইন মেগা ট্রেন্ডস’ বইটির উদ্বোধন করে বলেন, প্রযুক্তি নতুন নতুন সম্ভাবনার দরজা খুলে দিচ্ছে কিন্তু একইসঙ্গে আমাদের সমাজ ডিজিটাল পার্থক্য তৈরি করছে। কেন্দ্র এবং রাজ্য সরকারগুলির উদ্যোগে অ-লাভজনক সংস্থা আইসিটি অ্যাকাডেমি বইটি প্রকাশ করেছে।


    প্রযুক্তি যেন সকলের সাধ্যের মধ্যে আসতে পারে সেই বিষয়টি উল্লেখ করে উপরাষ্ট্রপতি বলেন, অনেক ছেলেমেয়েরা ডিজিটাল যন্ত্রপাতির ব্যবহার এখনও করতে পারেনা। লকডাউনের সময় তাই বহু ছাত্রছাত্রীর কাছে অনলাইনের মাধ্যমে পড়াশোনা করাটা সমস্যার কারণ হয়ে দাঁড়িয়েছে। অনেকেরই অনলাইনে যথাযথ ধারণা না থাকায় সমস্যার সম্মুখীন হচ্ছেন।


    শ্রী নাইডু বলেন, আমাদের দেশের অনেক অভিভাবক ডিজিটাল যন্ত্রপাতি কিনতে পারেন না। সরকারের একার পক্ষে এই ডিজিটাল পার্থক্য ঘোচানো সম্ভব নয়। এ কাজে তিনি বেসরকারী সংস্থাগুলিকে এগিয়ে আসার আহ্বান জানান, যারফলে কম খরচে এইসব সামগ্রী তৈরি করে পড়ুয়াদের চাহিদা মেটানো সম্ভব।


    উপরাষ্ট্রপতি এই প্রসঙ্গে প্রধানমন্ত্রীর বক্তব্য উল্লেখ করে বলেন, ভবিষ্যৎ অনলাইনের, অন্য কোন লাইনের প্রয়োজন নেই। তিনি বলেন, প্রধানমন্ত্রীর তিনটি শব্দের মন্ত্র- ‘রিফর্ম, পারফর্ম ও ট্রান্সফর্ম’এর মাধ্যমে সুন্দর ভবিষ্যৎ গড়ে তুলতে হবে।


    মহামারীর কারণে শিক্ষা প্রতিষ্ঠানগুলি ডিজিটাল পদ্ধতিতে পঠন-পাঠনের ব্যবস্থা করায় উপরাষ্ট্রপতি বলেন, ছাত্রছাত্রী এবং শিক্ষক-শিক্ষিকারা নিজেদের মধ্যে যোগাযোগের জন্য এবং বিভিন্ন প্রকল্পের কাজ করার জন্য ক্লাউড ভিত্তিক প্ল্যাটফর্ম ব্যবহার করছে। কৃত্রিম মেধা ও অনলাইন বাস্তবতা এখন শ্রেণীকক্ষে দ্রুত প্রবেশ করছে। উপরাষ্ট্রপতি বলেন, এই পরিবর্তনের ফলে শিক্ষক-শিক্ষিকারা নতুনভাবে শিক্ষাদান করছেন এবং ছাত্রছাত্রীরাও নতুন পদ্ধতিতে শিখছেন।


    শিক্ষায় মূল্যবোধের প্রসঙ্গে উল্লেখ করে উপরাষ্ট্রপতি একটি আদর্শ শিক্ষা ব্যবস্থা গড়ে তুলতে বলেন, যেখানে ভারতীয় সংস্কৃতি ও মূল্যবোধ প্রতিফলিত হবে।


    CG/CB/NS

    
    
    (Release ID: 1635494) Visitor Counter : 15