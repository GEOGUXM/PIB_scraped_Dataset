      মানবসম্পদবিকাশমন্ত্রক

      জি২০ গোষ্ঠীভুক্ত দেশগুলির কাছে কোভিড পরিস্থিতিতে শিক্ষা ব্যবস্থায় ভারতের সুদৃঢ় প্রয়াসগুলির কথা তুলে ধরলেন কেন্দ্রীয় মানব সম্পদ উন্নয়ন মন্ত্রী
      Posted On: 27 JUN 2020 8:58PM by PIB Kolkata


    নয়াদিল্লী, ২৭ জুন, ২০২০


    

    
    কেন্দ্রীয় মানব সম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ আজ জি২০ দেশগুলির শিক্ষা মন্ত্রীদের এক্সট্রাঅর্ডিনারি ভার্চুয়াল বৈঠকে অংশ নেন। শিক্ষা ক্ষেত্রে কোভিড-১৯ মহামারীর প্রভাব, সদস্য দেশগুলি কিভাবে এর মোকাবিলা করছে এবং জটিল এই পরিস্থিতিতে সামগ্রিক শিক্ষা ক্ষেত্রের স্বার্থে সদস্য দেশগুলি কিভাবে পরস্পরের সঙ্গে সহযোগিতা করতে পারে, সে সম্পর্কিত বিভিন্ন দিক নিয়ে বিশেষ এই বৈঠকে আলোচনা হয়েছে।


    
    বৈঠকে মানব সম্পদ উন্নয়ন মন্ত্রী শিক্ষা ক্ষেত্রে মহামারীর দরুণ প্রচলিত পঠন-পাঠন প্রক্রিয়ায় যে সুদূর প্রসারী প্রভাব পড়েছে, তার মোকাবিলায় জি২০ দেশগুলির শিক্ষা মন্ত্রীদের নিয়ে ঐতিহাসিক ও তাৎপর্যপূর্ণ এই বৈঠক আয়োজনের জন্য আহ্বায়কের প্রতি কৃতজ্ঞতা প্রকাশ করেন।


    
    শ্রী নিশাঙ্ক শিক্ষা সহ সমস্ত ক্ষেত্রে কোভিড-১৯এর প্রভাব ও মোকাবিলায় ভারতের প্রয়াসগুলি সম্পর্কে সমস্ত সদস্য দেশকে অবহিত করেন। তিনি আরও বলেন, প্রধানমন্ত্রী শ্রী নরেন্দ্র মোদী সম্প্রতি আত্মনির্ভর ভারত গঠনের আহ্বান জানিয়ে এক কর্মসূচির সূচনা করেছেন।


    
    মাবন সম্পদ উন্নয়ন মন্ত্রী জানান, কোভিড-১৯ সংকটের সময় ডিজিটাল পঠন-পাঠনের প্রসারে তাঁর মন্ত্রক একাধিক উদ্যোগ নিয়েছে। তিনি বলেন, ভারতে বিগত কয়েক বছরে ডিজিটাল শিক্ষা ব্যবস্থায় লক্ষ্যণীয় অগ্রগতি ঘটেছে। এখনও এমন অনেক ছাত্রছাত্রী রয়েছেন যাদের কাছে ডিজিটাল পদ্ধতিতে শিক্ষা গ্রহণের সামর্থ্য নেই- এ কথা স্বীকার করে নিয়ে শ্রী নিশাঙ্ক জানান, ছাত্রছাত্রীদের কাছে অনলাইনে পঠন-পাঠনের বিকল্প হিসেবে ৩৪টি ডিটিএইচ চ্যানেল সম্বলিত স্বয়মপ্রভা টিভি চ্যানেল, বেতার এবং কমিউনিটি রেডিও চ্যানেলগুলিকে কাজে লাগানো হচ্ছে। এই উদ্যোগের ফলে প্রত্যন্ত অঞ্চলগুলিতেও ছাত্রছাত্রীদের কাছে গুণগতমানের শিক্ষা পৌঁছে দেওয়া সম্ভব হচ্ছে।


    
    মাবন সম্পদ উন্নয়ন মন্ত্রী জানান, শিক্ষা ব্যবস্থায় সমস্ত পঠন-পাঠন পদ্ধতিকে একটি অভিন্ন মঞ্চের আওতায় নিয়ে আসতে শীঘ্রই প্রধানমন্ত্রী ই-বিদ্যা কর্মসূচির সূচনা করতে চলেছেন। অনলাইন ভিত্তিক এই কর্মসূচির মধ্যে রয়েছে- এক দেশ এক ডিজিটাল প্ল্যাটফর্ম; এক শ্রেণীকক্ষ এক চ্যানেল; বিশ্ববিদ্যালয়গুলিতে অনলাইন পঠন-পাঠন কর্মসূচি; স্বয়ম নকল পরীক্ষা মহড়া কোর্স; আঞ্চলিক ভাষায় ই-শিক্ষা প্রদান এবং ডিজিটাল ব্যবস্থার মাধ্যমে তথ্য সরবরাহ।


    
    মাবন সম্পদ উন্নয়ন মন্ত্রী ছাত্রছাত্রীদের অনুকূল শিক্ষণ কৌশল প্রণয়নের ক্ষেত্রে জি২০ দেশগুলির পক্ষ থেকে যে সমস্ত প্রয়াস নেওয়া হচ্ছে, তাতে ভারতের পূর্ণ সমর্থনের কথা জানান।


    

    CG/BD/NS

    
    
    (Release ID: 1634973) Visitor Counter : 11
    
    
      Read this release in: English , Urdu , Hindi , Punjabi , Tamil , Telugu