      কর্মী, জন-অভিযোগএবংপেনশনমন্ত্রক

      কেন্দ্রীয় মন্ত্রী ডঃ জিতেন্দ্র সিং ভিডিও কনফারেন্সের মাধ্যমে জম্মু-কাশ্মীরের পৌরসংস্থার প্রতিনিধিদের সঙ্গে কোভিড প্রতিরোধ ব্যবস্থাপনা নিয়ে আলোচনা করেছেন
      Posted On: 03 JUN 2020 9:34PM by PIB Kolkata


    নয়াদিল্লি, ৩ জুন, ২০২০


    

    কেন্দ্রীয় মন্ত্রী ডঃ জিতেন্দ্র সিং বুধবার ভিডিও কনফারেন্সের মাধ্যমে জম্মু ও কাশ্মীরের পৌর প্রতিনিধিদের সঙ্গে কোভিড ১৯ প্রতিরোধ ব্যবস্থাপনা নিয়ে আলোচনা করেছেন। বৈঠকে কেন্দ্রীয় মন্ত্রী কোভিড-১৯ মহামারী পর্যায়ে দুটি গুরুত্বপূর্ণ বিষয়ের কথা উল্লখ করেন। তিনি বলেন, দেশের বিভিন্ন প্রান্তে মানুষের কাছে নিত্যপ্রয়োজনীয় সামগ্রী পৌঁছে দেওয়ার বিষয়টি গুরুত্বের সঙ্গে বিবেচনা করা হচ্ছে। আটকে মানুষজনকে নিজ নিজ স্থানে ফিরিয়ে দেওয়ার জন্য যথাযথ ব্যবস্থা করা হয়েছে। এখন প্রধানত কোভিড প্রতিরোধ ব্যবস্থাপনা এবং এই সম্পর্কে সাধারণ মানুষের মধ্যে সচেতনতা বোধ গড়ে তোলার জন্য কাজ করা প্রয়োজন। এক্ষেত্রে পৌরসংস্থার মতো স্থানীয় সংস্থাগুলি এবং নাগরিক সমাজের প্রতিনিধি হিসেবে পৌর প্রতিনিধিদের এগিয়ে আসতে হবে।
    
    দু’ঘন্টার এই বৈঠকে জম্মু পৌরসংস্থার মেয়র শ্রী চন্দ্রমোহন গুপ্ত, ডেপুটি মেয়র পূর্ণিমা শর্মা, শ্রীনগর পৌরসংস্থার মেয়র জুনেদ আজিজ মাত্তো, ডেপুটি মেয়র পারভেজ কাদেরি উপস্থিত ছিলেন। এছাড়াও, দুই পৌরসংস্থার চেয়ারম্যান ও অন্যান্য পৌর প্রতিনিধিরাও উপস্থিত ছিলেন।
    
    ডঃ জিতেন্দ্র সিং বলেছেন, এই সময়ে মানুষের মধ্যে উদ্বেগ না ছড়িয়ে সচেতনতার প্রসার করা প্রয়োজন। এজন্য পৌরসংস্থার নির্বাচিত প্রতিনিধিরা যাঁরা তৃণমূলস্তরে কাজ করে থাকেন তাঁদেরকে এগিয়ে আসতে হবে। কোনরকম আতঙ্ক ছাড়াই সতর্কতা অবলম্বন করে জনগণকে বোঝাতে হবে এবং সাধারণ মানুষের মধ্যে সদ্বর্থক দৃষ্টিভঙ্গি গড়ে তুলতে হবে। কেন্দ্রীয় মন্ত্রী বলেন, করোনা সংক্রমণের সংখ্যা বেশি হলেও বহু পরিমাণে স্ক্রিনিং চলছে এবং বহুসংখ্যক নমুনাও পরীক্ষার জন্য সংগ্রহ করা হয়েছে। এর পাশাপাশি, গত ১০ সপ্তাহ ধরে এই রোগের সংক্রমণের প্রকোপ এবং মৃত্যুর হার একই রয়েছে বলেও তিনি জানিয়েছেন।
    
    কোভিড মহামারীর বর্তমান পরিস্থিতিতে শ্রী সিং বলেছেন, পৌরসংস্থাগুলিকে পরিষ্কার-পরিচ্ছন্নতা, রক্ষণাবেক্ষণ এবং সামাজিক দূরত্ব বিধি মেনে চলার মতো বিষয়ে গুরুত্বপূর্ণ ভূমিকা পালন করতে হবে। পৌর এলাকার সব জায়গাতেই এবং বিভিন্ন দপ্তরে পৌরসংস্থাগুলির পক্ষ থেকে সচেতনতামূলক প্রচার চালাতে হবে। পৌরসংস্থাগুলির প্রতিনিধিরা ডঃ জিতেন্দ্র সিং এবং তাঁর কার্যালয়ের সঙ্গে নিয়মিত যোগাযোগ রেখে চলেছেন। এ প্রসঙ্গে শ্রী সিং তাঁদের ভূমিকার প্রশংসা করেন। পৌরসংস্থাগুলি যাতে বরাদ্দকৃত অর্থ দ্রুত হাতে পায় সে বিষয়েও জোর দেন ডঃ সিং।
    
    ডঃ জিতেন্দ্র সিং করোনা সঙ্কটের সময়ে পৌরসংস্থাগুলি এবং নাগরিক সমাজের ভূমিকার প্রশংসা করেন। তিনি বলেন, সকলের সঙ্গে নিবিড় সংযোগ বজায় রেখে এই সঙ্কটের মোকাবিলা করা হচ্ছে।


    

    
    CG/SS/DM

    
    
    (Release ID: 1629387) Visitor Counter : 10
    
    
      Read this release in: English , Urdu , Marathi , Hindi , Manipuri , Punjabi , Tamil , Telugu