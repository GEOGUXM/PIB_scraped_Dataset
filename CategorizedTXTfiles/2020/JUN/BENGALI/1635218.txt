      অর্থ কমিশন

      মানব সম্পদ উন্নয়ন মন্ত্রকের সঙ্গে পঞ্চদশ অর্থ কমিশনের বৈঠক
      Posted On: 29 JUN 2020 6:09PM by PIB Kolkata


    নয়াদিল্লী, ২৯ জুন, ২০২০


    

    অর্থ কমিশনের চেয়ারম্যান শ্রী এন কে সিং-এর পৌরহিত্যে আজ কেন্দ্রীয় মানব সম্পদ উন্নয়ন মন্ত্রকের সঙ্গে অর্থ কমিশনের বৈঠক অনুষ্ঠিত হয়। বৈঠকে মানব সম্পদ উন্নয়ন মন্ত্রী শ্রী রমেশ পোখরিয়াল নিশাঙ্ক, প্রতিমন্ত্রী শ্রী সঞ্জয় ধোতরে ও মন্ত্রকের অন্যান্য আধিকারিকরা উপস্থিত ছিলেন। অনলাইনে ক্লাস, শিক্ষা ক্ষেত্রে প্রযুক্তির ব্যবহার সহ শিক্ষা পদ্ধতির নতুন বিষয়গুলি নিয়ে আলোচনার জন্য এই বৈঠক ডাকা হয়। বর্তমান কোভিড-১৯ মহামারীর প্রেক্ষিতে উদ্ভুত পরিস্থিতিতে এই বৈঠক বিশেষ তাপর্যপূর্ণ। সম্প্রতি মন্ত্রকের পক্ষ থেকে অর্থ কমিশনের কাছে শিক্ষা ব্যবস্থা বিষয়ে কিছু প্রস্তাব জমা দেওয়া হয়েছিল। কমিশন সে বিষয়েও বিদ্যালয় শিক্ষা এবং স্বাক্ষরতা ও উচ্চশিক্ষা দপ্তরের সঙ্গে বিস্তারিতভাবে আলোচনা করেছে। কোভিড-১৯এর সময় বিশেষত শিক্ষা ক্ষেত্রের বিষয়ে ২০২০-২১ থেকে ২০২৫-২৬ অর্থবর্ষের জন্য কমিশন তার প্রতিবেদনে যে সুপারিশগুলি রাখবে সে বিষয় নিয়েও আলোচনা হয়।


    
    সময়সীমার মধ্যে জাতীয় শিক্ষা নীতি বাস্তবায়নের মাধ্যমে প্রাক-প্রাথমিক শিক্ষার জন্য গুরুত্বপূর্ণ পদক্ষেপ গ্রহণ করা হয়েছে। কোভিড-১৯এর জেরে অর্থনীতির মোকাবিলায় সরকার ২০ লক্ষ কোটি টাকার আর্থিক প্যাকেজ ঘোষণা করেছে। এই প্যাকেজ থেকে শিক্ষা ক্ষেত্র কিভাবে লাভবান হতে পারে সে বিষয়ে আলোচনা হয়। এর পাশাপাশি প্রযুক্তি দ্বারা পরিচালিত অনলাইন শিক্ষা ব্যবস্থা নিয়েও বৈঠকে আলোচনা হয়। যাদের ইন্টারনেটের সুবিধা নেই তাদের কাছে ‘স্বয়ম প্রভা’ ডিটিএইচ চ্যানেলগুলি পৌঁছে দেওয়ার বিষয়েও কথা হয়। তিনটি চ্যানেল ইতিমধ্যেই বিদ্যালয় শিক্ষা প্রচারের জন্য নির্ধারিত হয়েছে। এখন আরও ১২টি চ্যানেলকে যুক্ত করা হবে বলে বৈঠকে জানানো হয়েছে। স্কাইপের মাধ্যমে বাড়ি থেকে বিশেষজ্ঞদের নিয়ে এই চ্যানেলগুলিতে সরাসরি ইন্টারেক্টিভ সেশেনগুলি প্রচারের বিষয়ে মত প্রদান করা হয়েছে। এছাড়াও এই চ্যানেলগুলির সুবিধা পেতে টাটা স্কাই এবং এয়ারটেলের মতো প্রাইভেট ডিটিএইচ অপারেটরদের সঙ্গে কথাবার্তা চলছে, যাতে তারা শিক্ষামূলক ভিডিওগুলি সম্প্রচার করতে পারে। ২৪শে মার্চ থেকে আজ অবধি ‘দীক্ষা’ প্ল্যাটফর্মে ১৬ কোটি মানুষ অন্তর্ভুক্ত হয়েছেন। ‘ই-পাঠশালা’য় ২০০টি নতুন পাঠ্যবই যুক্ত করা হয়েছে।


    
    কোভিড পরবর্তী সময়ে প্রযুক্তি নির্ভর শিক্ষার প্রসার ঘটাতে ‘প্রধানমন্ত্রী ই-বিদ্যা’ নামে একটি ডিজিটাল/অনলাইন শিক্ষা কর্মসূচি চালু করা হবে বলে বৈঠকে জানানো হয়েছে। এই কর্মসূচিতে রাজ্য ও কেন্দ্রশাসিত অঞ্চলগুলি বিদ্যালয় শিক্ষার জন্য কিউআরকোড সমর্থিত সমস্ত শ্রেণীর ছাত্রছাত্রীদের পাঠ্যপুস্তক থাকবে। প্রথম শ্রেণী থেকে দ্বাদশ শ্রেণী পর্যন্ত- ‘এক শ্রেণী এক চ্যানেল’ শীর্ষক একটি নির্দিষ্ট টিভি চ্যানেল তৈরি করা হবে। কমিউনিটি রেডিও, রেডিওর মাধ্যমে শিক্ষা দানের ব্যবস্থা করা হবে। দৃষ্টিহীন এবং শ্রবণশক্তি হীন অন্যভাবে সক্ষম ছাত্রছাত্রীদের জন্য বিশেষ ই-সামগ্রীর ব্যবস্থা থাকছে। শীর্ষস্থানীয় ১০০টি বিশ্ববিদ্যালয়কে ৩০শে মে-এর মধ্যে স্বয়ংক্রিয় ভাবে অনলাইন পাঠক্রম শুরু করার অনুমতি দেওয়া হয়েছে। শিক্ষার্থী, শিক্ষক এবং অভিভাবকদের মানসিক স্বাস্থ্য ও মনস্তাত্বিক বিভিন্ন বিষয়ের ওপর একাধিক অনুষ্ঠান চালু করা হবে।


    
    ২০২৫ সালের মধ্যে দেশের প্রত্যেক শিশুর স্বাক্ষরতার ভিত গড়ে তুলতে এবং অক্ষর জ্ঞান সম্পর্কে স্বাক্ষর করে তুলতে এক বিশেষ কর্মসূচি নেওয়া হয়েছে। চলতি বছরের ডিসেম্বরে এই কর্মসূচির সূচনা করা হবে। আলোচনাসভায় বিদ্যালয় শিক্ষা এবং স্বাক্ষতা দপ্তরের সচিব শ্রীমতি অনিতা কারওয়াল কোভিড-১৯ মহামারী যে এক অভূতপূর্ব জরুরি অবস্থা সৃষ্টি করেছে এবং এর জেরে বিদ্যালয় শিক্ষা ব্যবস্থাও প্রভাবিত হয়েছে তা আলোচনায় তুলে ধরেন। দীর্ঘ সময় ধরে বিদ্যালয়গুলি বন্ধের ফলে শিক্ষার ধারাবাহিকতাতেও প্রভাব পড়েছে। এই সমস্যার সমাধানে বিদ্যালয় শিক্ষাক্ষেত্রে 'পিএম ই-বিদ্যা', 'ডিজিটাল বোর্ড' সহ একাধিক পদক্ষেপ গ্রহণ করা হয়েছে বলে আলোচনায় জানান তিনি। বিদ্যালয় শিক্ষা এবং স্বাক্ষরতা দপ্তর জানিয়েছে ২০২০-২১ থেকে ২০২৫-২৬ অর্থবর্ষের মধ্যে তাদের ৬,৩৭,৩৫১.৯০ টাকার তহবিল অনুমোদনের প্রয়োজন।


    
    উচ্চশিক্ষা দপ্তরের সচিব অমিত খারে আলোচনায় উচ্চশিক্ষা ক্ষেত্রে অন্যান্য দেশের তুলনায় ভারতে শিক্ষা ব্যবস্থার পরিবর্তন এবং এ বিষয়ে প্রস্তুতি সম্পর্কে বিস্তারিতভাবে তুলে ধরেন। প্রযুক্তি নির্ভর অনলাইন শিক্ষা ব্যবস্থার ওপর বিশেষ জোর দেন তিনি। শিক্ষাক্ষেত্রে আর্থিক প্রয়োজনীয়তার বিষয়ে উচ্চশিক্ষা দপ্তর কমিশনের কাছে একটি বিস্তারিত প্রতিবেদন পেশ করেন। কমিশন মন্ত্রকের উত্থাপিত সমস্ত বিষয়ে বিস্তারিত আলোচনা করে। সরকারকে এ বিষয়ে চূড়ান্ত সুপারিশ জমা দেওয়ার সময় সেগুলির প্রত্যেকটি খতিয়ে দেখা হবে বলে কমিশন আশ্বাস দিয়েছে।

    

    
    CG/SS/NS

    
    
    (Release ID: 1635218) Visitor Counter : 10
    
    
      Read this release in: Marathi , English , Urdu , Hindi , Punjabi , Manipuri , Tamil , Telugu