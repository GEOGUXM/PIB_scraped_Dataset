      জলশক্তি মন্ত্রক

      মেঘালয়ে জল জীবন মিশন প্রকল্পের বাস্তবায়নের জন্য রাজ্যের মুখ্যমন্ত্রীকে কেন্দ্রীয় জল শক্তি মন্ত্রীর চিঠি
      Posted On: 09 JUN 2020 12:39PM by PIB Kolkata


    নয়াদিল্লি, ৯ জুন, ২০২০


    

    
    কেন্দ্রীয় জল শক্তি মন্ত্রী শ্রী গজেন্দ্র সিং শেখাওয়াত মেঘালয়ে জল জীবন মিশনের আওতায় প্রকল্পের কাজ শ্লথগতিতে হওয়ায় উদ্বেগ প্রকাশ করেছেন। এই মর্মে তিনি রাজ্যের মুখ্যমন্ত্রীকে একটি চিঠি দিয়েছেন। মেঘালয় ২০২২ সালের মধ্যে গ্রামাঞ্চলে প্রত্যেক বাড়িতে জলের সংযোগের পরিকল্পনা নিয়েছিল। ২০২৪ সালের মধ্যে গ্রামাঞ্চলে সকলের ঘরে ঘরে বিশুদ্ধ পানীয় জল পৌঁছে দেওয়ার জন্য প্রধানমন্ত্রী শ্রী নরেন্দ্র মোদী গত বছর স্বাধীনতা দিবসে এই প্রকল্পটির সূচনা করেন। পানীয় জলের জন্য এই প্রকল্প বিকেন্দ্রীভূত ও চাহিদা-নির্ভর। এই প্রকল্পে গ্রামের মহিলা বিশেষত নাবালিকাদের দুর্দশা লাঘব করবে।


    
    জল শক্তি মন্ত্রী তাঁর চিঠিতে জানান, নির্দিষ্ট সময়ের মধ্যে গ্রামাঞ্চলে প্রত্যেক বাড়িতে পানীয় জলের ব্যবস্থা করা কেন্দ্রীয় সরকারের অন্যতম লক্ষ্য। তিনি মেঘালয়ের ৩,৮৯১টি গ্রামে পাইপলাইনের মাধ্যমে জল সরবরাহের জন্য মুখ্যমন্ত্রীকে উদ্যোগী হতে বলেন, যার ফলে দরিদ্র এবং সমাজের প্রান্তিক মানুষরা উপকৃত হবেন। রাজ্যের উচ্চাকাঙ্ক্ষী জেলা, তপশিলি জাতি ও উপজাতি অধ্যুষিত গ্রাম এবং সাংসদ আদর্শ গ্রাম যোজনার আওতায়ভুক্ত গ্রামগুলিতে এই প্রকল্প দ্রুত বাস্তবায়নের অনুরোধ জানানো হয়েছে।
    
    
    শ্রী শেখাওয়াত তাঁর চিঠিতে বলেন, জল জীবন মিশন প্রকল্পটিতে যত বাড়িতে জলের সংযোগ দেওয়া হয় এবং প্রকল্পে বরাদ্দকৃত অর্থ যে পরিমাণ ব্যয় করা হয়, এই দুটি বিষয়ের উপর ভিত্তি করে পরবর্তীতে কেন্দ্র অর্থ মঞ্জুর করে। ২০১৯-২০ সালে মেঘালয়ে ১লক্ষ ১৭ হাজার বাড়িতে জলের সংযোগ পৌঁছে দেওয়ার কথা ছিল। কিন্তু, সেখানে মাত্র ১৮শো বাড়িতে জল পৌঁছে দেওয়া সম্ভব হয়েছে। রাজ্যের জন্য এই সময়ে বরাদ্দকৃত ৮৬ কোটি ২ লক্ষ টাকার মধ্যে খরচ হয়েছে মাত্র ২৬ কোটি ৩৫ লক্ষ টাকা। শ্লথ গতিতে কাজ হবার ফলে কেন্দ্র বরাদ্দকৃত অর্থের মধ্যে ৪৩কোটি ১লক্ষ টাকা দিয়েছিল। ওই চিঠিতে শ্রী শেখাওয়াত মুখ্যমন্ত্রীকে জানিয়েছেন, ২০২০-২১ সালে এই প্রকল্পের জন্য ১৭৪ কোটি ৯২ লক্ষ টাকা বরাদ্দ করা হয়েছে। এছাড়া ১৭ কোটি ৪৬ লক্ষ টাকা গতবছরের খরচ না হওয়া অর্থও রয়েছে। সব মিলিয়ে ২০২০-২১ সালে মেঘালয়কে জল জীবন মিশনে ১৯২ কোটি ৩৮ লক্ষ টাকা দেওয়ার আশ্বাস দেওয়া হয়েছে। রাজ্যকে ২০২০-২১ সালের মধ্যে ২১৬ কোটি টাকা বরাদ্দ করতে হবে।
    মন্ত্রী বর্তমানে যে সব অঞ্চলে জল সরবরাহের ব্যবস্থা রয়েছে, সেগুলিকে আরও শক্তিশালী করার ওপর গুরুত্ব দিয়েছেন। এমজিএনআরইজিএস, এসবিএম, পঞ্চদশ অর্থ কমিশন, ক্যাম্পা ও স্থানীয় উন্নয়ন তহবিলের সাহায্যে প্রতিটি গ্রামের জন্য স্থানীয় পর্যায়ে প্রকল্প তৈরি করে জল জীবন মিশনের মাধ্যমে বাড়ি বাড়ি পানীয় জল পৌঁছে দেওয়ার ওপর তিনি জোর দেন।
    
    পঞ্চদশ অর্থ কমিশন ২০২০-২১ সালে মেঘালয়ের জন্য ১৮২ কোটি টাকা বরাদ্দ করেছে। এর মধ্যে অর্ধেক অর্থ জল সরবরাহ ও পয়ঃনিষ্কাশনী ব্যবস্থা তৈরিতে ব্যয় করতে হবে। গ্রামাঞ্চলে স্বচ্ছ ভারত মিশনের আওতায় অপরিচ্ছন্ন জলকে পরিশোধিত করে তা পুনর্ব্যবহারের জন্যও অর্থ বরাদ্দ করা হয়েছে।
    
    কোভিড-১৯ মহামারীর প্রেক্ষিতে জল নেওয়ার সময় লোকে যেন বেশি ভিড় না করেন, সেদিকে নজর রাখার জন্য পরামর্শ দেওয়া হচ্ছে। গ্রামাঞ্চলে লোকের বাড়িতে যেন জল পৌঁছে দেওয়া যায় সে বিষয়ে উদ্যোগী হতে মেঘালয়ের মুখ্যমন্ত্রীর কাছে অনুরোধ করা হয়েছে। এর ফলে, শারীরিক দূরত্ব যেমন বজায় থাকবে পাশাপাশি, এই প্রকল্প বাস্তবায়নে স্থানীয় ও পরিযায়ী শ্রমিকদের কাজে লাগানো যাবে। যার মাধ্যমে, গ্রামীণ অর্থনীতিতে জোয়ার আসবে। ২০২২সালের মধ্যে প্রতিটি ঘরে বিশুদ্ধ জল পৌঁছে দেওয়ার রাজ্যের উদ্যোগে কেন্দ্রীয় জল শক্তি মন্ত্রক পূর্ণ সহযোগিতার আশ্বাস দিয়েছে। জল শক্তি মন্ত্রক এ বিষয়ে রাজ্যের মুখ্যমন্ত্রীর সঙ্গে শীঘ্রই ভিডিও কনফারেন্সের মাধ্যমে বৈঠক করবে বলে ওই চিঠিতে উল্লেখ করা হয়েছে।


    

    CG/CB

    
    
    (Release ID: 1630429) Visitor Counter : 11
    
    
      Read this release in: Punjabi , English , Urdu , Hindi , Manipuri , Tamil , Telugu