      অর্থমন্ত্রক

      কোভিড-১৯ পরিস্থিতিতে ভারতকে সাহায্য করার জন্য কেন্দ্র ও এআইআইবি-র মধ্যে ৭৫ কোটি মার্কিন ডলারের একটি চুক্তি সাক্ষরিত
      Posted On: 19 JUN 2020 6:20PM by PIB Kolkata


    নয়াদিল্লি, ১৯ জুন, ২০২০


    

    কোভিড-১৯-এর ফলে উদ্ভূত পরিস্থিতির মোকাবিলায় এবং এই মহামারীর কারণে দরিদ্র এবং প্রান্তিক মানুষদের ওপর যে বিরূপ প্রভাব পড়েছে, সেই অবস্থায় ভারতকে সাহায্যের জন্য কেন্দ্র ও এশিয়ান ইনফ্রাস্ট্রাকচার ইনভেস্টমেন্ট ব্যাঙ্ক (এআইআইবি) ৭৫ কোটি মার্কিন ডলারের একটি চুক্তি স্বাক্ষর করেছে। ভারতকে এআইআইবি-র এ ধরনের এই প্রথম অর্থ সাহায্য।

    

    কেন্দ্রের অর্থ মন্ত্রকের আর্থিক বিষয় দপ্তরের অতিরিক্ত সচিব শ্রী সমীর খারে ভারতের পক্ষে এবং এআইআইবি-র পক্ষে কার্যকরী মহানির্দেশক শ্রী রজত মিশ্র এই চুক্তিতে স্বাক্ষর করেন।
    
    
    শ্রী খারে বলেন, “করোনা ভাইরাস মহামারীর মোকাবিলায় মহিলা সহ সমাজের প্রান্তিক মানুষদের যে আর্থিক ক্ষতি হয়েছে তা দূর করতে সামাজিক সহায়তার জন্য এআইআইবি-র সাহায্যকে ধন্যবাদ জানাই। কোভিড-১৯ জরুরি পরিস্থিতির কারণে কেন্দ্রের বিভিন্ন প্রকল্প বাস্তবায়নে এআইআইবি-র এই আর্থিক সহায়তা যথেষ্ট ইতিবাচক প্রভাব ফেলবে।”
    
    
    এর ফলে, কোভিড-১৯-এর কারণে আর্থ-সামাজিক ক্ষেত্রে যে বিরূপ প্রতিক্রিয়ার সৃষ্টি হয়েছে তা মোকাবিলা করতে সুবিধা হবে। এর আগেও এআইআইবি ভারতকে ৫০ কোটি মার্কিন ডলার ঋণ দেওয়ার সিদ্ধান্ত নিয়েছিল౼সেই অর্থ স্বাস্থ্য পরিষেবার উন্নতিতে ব্যবহার করা হবে।
    
    
    এবারের আর্থিক সাহায্যের ফলে দারিদ্রসীমার নিচে থাকা পরিবার, কৃষক, স্বাস্থ্যকর্মী, স্বনির্ভর গোষ্ঠীর মহিলারা, বিধবা, ভিন্নভাবে সক্ষম ব্যক্তি, প্রবীণ নাগরিক, নির্মাণ কর্মী, দিনমজুররা উপকৃত হবেন।
    
    
    এআইআইবি-র ভাইস প্রেসিডেন্ট (ইনভেস্টমেন্ট অপারেশনস) শ্রী ডি জে পান্ধিয়ান বলেছেন, কোভিড-১৯ মহামারীর ফলে ভারতের মানবসম্পদ ও উৎপাদন ক্ষমতার দীর্ঘমেয়াদি ক্ষতি আটকাতে এই ব্যাঙ্ক সাহায্য করবে।
    
    
    এআইআইবি এবং এশীয় উন্নয়ন ব্যাঙ্ক ভারতকে ২২৫ কোটি মার্কিন ডলার সাহায্য করবে। এর মধ্যে এআইআইবি ৭৫ কোটি ডলার এবং এশীয় উন্নয়ন ব্যাঙ্ক ১৫০ কোটি ডলার সাহায্য করার সিদ্ধান্ত নিয়েছে। বিভিন্ন মন্ত্রকের প্রকল্পগুলির জন্য অর্থ মন্ত্রক এই সাহায্য থেকে টাকা বরাদ্দ করবে।
    
    
    এশিয়ান ইনফ্রাস্ট্রাকচার ইনভেস্টমেন্ট ব্যাঙ্ক ২০১৬ সালের জানুয়ারি মাসে স্থাপিত হয়। এশিয়া মহাদেশে আর্থ-সামাজিক অবস্থার উন্নতিতে এই ব্যাঙ্ক কাজ করছে। এই ব্যাঙ্কের সারা বিশ্বে ১০২টি সদস্য রয়েছে।

    

    CG/CB/DM

    
    
    (Release ID: 1632772) Visitor Counter : 4
    
    
      Read this release in: English , Urdu , Hindi , Marathi , Manipuri , Assamese , Punjabi , Gujarati , Odia , Tamil , Telugu , Malayalam