      মানবসম্পদবিকাশমন্ত্রক

      কেন্দ্রীয় মানবসম্পদ উন্নয়ন মন্ত্রী ভারতে উচ্চ শিক্ষা প্রতিষ্ঠানগুলির ২০২০’র ক্রমতালিকা প্রকাশ করেছেন
      Posted On: 11 JUN 2020 2:59PM by PIB Kolkata


    নয়াদিল্লি, ১১ জুন, ২০২০


    

    
    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ আজ ভারতের উচ্চ শিক্ষা প্রতিষ্ঠানগুলির চলতি বছরের ক্রমতালিকা প্রকাশ করেছেন। ৫টি মাপকাঠির ভিত্তিতে শিক্ষা প্রতিষ্ঠানগুলির কাজকর্মের অগ্রগতি অনুযায়ী, এই ক্রমতালিকা তৈরি করা হয়েছে। শ্রী নিশাঙ্ক ১০টি শ্রেণীতে উচ্চ শিক্ষা প্রতিষ্ঠানগুলির ক্রমতালিকা প্রকাশ করেন। এবার নিয়ে পরপর ৫ বার দেশে উচ্চ শিক্ষা প্রতিষ্ঠানগুলির ক্রমতালিকা প্রকাশ করা হ’ল। উল্লেখ করা যেতে পারে, এর আগে গত ৪ বারের ক্রমতালিকায় ৯টি বিষয়ে শিক্ষা প্রতিষ্ঠানগুলির ক্রমতালিকা প্রকাশ পেয়েছে। এবার আরও একটি বিষয়কে অন্তর্ভুক্ত করে মোট ১০টি শ্রেণীতে ক্রমতালিকা প্রস্তুত হয়েছে।


    
    এই উপলক্ষে শ্রী নিশাঙ্ক বলেন, উচ্চ শিক্ষা প্রতিষ্ঠানগুলির এই ক্রমতালিকা ছাত্রছাত্রীদেরকে তাঁদের পছন্দের শিক্ষা প্রতিষ্ঠান চিহ্নিত করতে প্রয়োজনীয় দিশা দেখাবে। সেই সঙ্গে, উচ্চ প্রতিষ্ঠানগুলিকে তাদের পঠন-পাঠনের মান বাড়াতে এবং কোন কোন ক্ষেত্রে ঘাটতি রয়েছে, তা মেটাতে সাহায্য করবে। তিনি আরও বলেন, এ ধরনের ক্রমতালিকা প্রকাশ প্রতিষ্ঠানগুলির মধ্যে আরও প্রতিযোগিতার মানসিকতা গড়ে তুলতে সাহায্য করবে এবং আন্তর্জাতিক ক্রমতালিকায় আরও ওপরে উঠে আসতে সাহায্য করবে।


    
    শ্রী নিশাঙ্ক সন্তোষ প্রকাশ করে বলেন, ক্রমতালিকা প্রস্তুত করার সময় উচ্চ শিক্ষা প্রতিষ্ঠানগুলির সামগ্রিক কাজকর্ম মূল্যায়নের পাশাপাশি, আঞ্চলিক বৈচিত্র্য, লিঙ্গ সমতা, সমাজের পিছিয়ে পড়া শ্রেণীর ছাত্রছাত্রীদের পঠন-পাঠনের সুবিধা প্রভৃতি বিষয়গুলিকে বিবেচনায় রাখা হয়েছে। তিনি আরও বলেন, সামরিক ক্রমতালিকা প্রকাশের পাশাপাশি, প্রতিটি বিভাগ-ভিত্তিক কলেজ ও বিশ্ববিদ্যালয়গুলির জন্য ক্রমতালিকা প্রকাশ করা হয়েছে। এবারই প্রথম ‘ডেণ্টাল’ বিষয়টিকেও ক্রমতালিকার একটি শ্রেণী হিসাবে সামিল করা হয়েছে। বর্তমান কোভিড-১৯ পরিস্থিতির কথা উল্লেখ করে শ্রী নিশাঙ্ক বলেন, ন্যাশনাল টেস্টিং এজেন্সি সম্প্রতি জেইই এবং নেট পরীক্ষার ছাত্রছাত্রীদের জন্য ন্যাশনাল টেস্ট অভ্যাস অ্যাপ চালু করেছে। ইতিমধ্যেই ৬৫ লক্ষেরও বেশি ছাত্রছাত্রী এই অ্যাপ ডাউনলোড করেছেন। তিনি বিভিন্ন শ্রেণী ও বিষয়-ভিত্তিক ক্ষেত্রে প্রথম তিনটি স্থানাধিকারী প্রতিষ্ঠানকে অভিনন্দন জানান।


    
    যে ৫টি বিষয়কে বিবেচনায় রেখে এই ক্রমতালিকা প্রকাশ করা হয়েছে, সেগুলি হ’ল – শিক্ষা, শিক্ষণ ও সম্পদ; গবেষণা ও পেশাদারিত্ব মনোভাব; স্নাতক স্তরের ফলাফল; শিক্ষা প্রতিষ্ঠানগুলির বিস্তার ও গ্রহণযোগ্যতা এবং ছাত্রছাত্রীদের কাছে সংশ্লিষ্ট প্রতিষ্ঠানটি সম্পর্কে মৌলিক ধারণা। এবার ৩ হাজার ৭৭১টি প্রতিষ্ঠান সামগ্রিক বিভাগের আওতায় ক্রমতালিকায় স্থান পাবার জন্য আবেদন করেছিলেন। এর মধ্যে ২৯৪টি বিশ্ববিদ্যালয়, ১ হাজার ৭১টি ইঞ্জিনিয়ারিং প্রতিষ্ঠান, ৬৩০টি ম্যানেজমেন্ট প্রতিষ্ঠান, ৩৩৪টি ফার্মা প্রতিষ্ঠান, ৯৭টি আইনি প্রতিষ্ঠান, ১১৮টি চিকিৎসা প্রতিষ্ঠান, ৪৮টি স্থাপত্য বিদ্যা প্রতিষ্ঠান এবং ১ হাজার ৬৫৯টি সাধারণ ডিগ্রি কলেজ রয়েছে। এ বছরের ক্রমতালিকায় সামগ্রিক বিভাগে প্রথম ১০টি প্রতিষ্ঠানের মধ্যে রয়েছে – আইআইটি মাদ্রাজ (প্রথম), আইআইএস বেঙ্গালুরু (দ্বিতীয়), আইআইটি দিল্লি (তৃতীয়), আইআইটি বম্বে (চতুর্থ), আইআইটি খড়্গপুর (পঞ্চম), আইআইটি কানপুর (ষষ্ঠ), আইআইটি গুয়াহাটি (সপ্তম), জওহরলাল নেহরু বিশ্ববিদ্যালয় দিল্লি (অষ্টম), আইআইটি রুরকি (নবম) এবং বেনারস হিন্দু বিশ্ববিদ্যালয় (দশম)।


    
    বিশ্ববিদ্যালয় শ্রেণী বিভাগে দেশের প্রথম ১০টি বিশ্ববিদ্যালয়ের মধ্যে যাদবপুর বিশ্ববিদ্যালয় পঞ্চম এবং কলকাতা বিশ্ববিদ্যালয় সপ্তম স্থান পেয়েছে। ইঞ্জিনিয়ারিং শিক্ষা প্রতিষ্ঠানগুলির মধ্যে প্রথম ১০ – এ পশ্চিমবঙ্গ থেকে রয়েছে আইআইটি খড়্গপুর। এই প্রতিষ্ঠান ক্রমতালিকায় পঞ্চম স্থান অধিকার করেছে। ম্যানেজমেন্ট শিক্ষা প্রতিষ্ঠান বিভাগে আইআইএম কলকাতা তৃতীয় স্থানে এবং আইআইটি খড়্গপুর পঞ্চম স্থান পেয়েছে। সাধারণ এগ্রি কলেজগুলির শ্রেণী বিভাগে কলকাতার সেন্ট জেভিয়াস কলেজ সপ্তম স্থান এবং হাওড়ার রামকৃষ্ণ মিশন বিদ্যামন্দির অষ্টম স্থান পেয়েছে। স্থাপত্য শিক্ষা প্রতিষ্ঠানগুলির মধ্যে ক্রমতালিকায় দেশে প্রথম স্থান অর্জন করেছে আইআইটি খড়্গপুর।


    

    
    CG/BD/SB

    
    
    (Release ID: 1630897) Visitor Counter : 22
    
    
      Read this release in: English , Urdu , Marathi , Hindi , Manipuri , Punjabi , Odia , Tamil , Telugu , Malayalam