      রেলমন্ত্রক

      ভারতীয় রেল রাজ্যগুলির চাহিদা মতো শ্রমিক স্পেশাল ট্রেন চালাবে
      Posted On: 12 JUN 2020 1:53PM by PIB Kolkata


    নয়াদিল্লী, ১২ জুন, ২০২০


    

    ভারতীয় রেল রাজ্যগুলির চাহিদা মতো শ্রমিক স্পেশাল ট্রেনের মাধ্যমে পরিযায়ীদের নিরাপদে এবং স্বাচ্ছন্দে্য নিজ নিজ গন্তব্য স্থলে পৌঁছে দিতে প্রতিশ্রুতিবদ্ধ। রেল বোর্ডের চেয়ারম্যানের কাছে রাজ্যগুলি চিঠি লিখে শ্রমিক স্পেশাল ট্রেনের প্রয়োজনীয়তার কথা জানানোর পর ভারতীয় রেল এখন আরও ৬৩টি শ্রমিক স্পেশাল ট্রেন চালানোর সিদ্ধান্ত নিয়েছে। কেরালা, অন্ধ্রপ্রদেশ, কর্ণাটক, তামিলনাড়ু, জম্মু-কাশ্মীর, গুজরাট এবং পশ্চিমবঙ্গ -এই ৭টি রাজ্য থেকে শ্রমিক স্পেশাল ট্রেনের প্রয়োজনীয়তার কথা জানানো হয়েছে। মোট ৬৩টি শ্রমিক স্পেশাল ট্রেনের মধ্যে অন্ধ্রপ্রদেশের ৩টি, গুজরাটের ১টি, জম্মু-কাশ্মীরে ৯টি, কর্ণাটকের ৬টি, কেরলের ৩২টি, তামিলনাড়ুর ১০টি এবং পশ্চিমবঙ্গের ২টি ট্রেন রয়েছে। উত্তরপ্রদেশ সরকার তাদের প্রয়োজন অনুযায়ী শ্রমিক স্পেশাল ট্রেনের কথা ভারতীয় রেলের কাছে জানাবে।


    
    এটা উল্লেখযোগ্য যে রেল বোর্ডের চেয়ারম্যান গত ২৯শে মে, তেশরা ও ৯ই জুন রাজ্যগুলিকে চিঠি লিখেছিলেন। চিঠিতে রেল বোর্ডের চেয়ারম্যান জানিয়েছিলেন, রাজ্যের প্রয়োজন অনুযায়ী ট্রেনের জন্য অনুরোধ জানানো হলে ভারতীয় রেল ২৪ ঘন্টার মধ্যে শ্রমিক স্পেশাল ট্রেনের ব্যবস্থা করবে।


    
    রাজ্যগুলির কতো ট্রেনের প্রয়োজন এবং কতো পরিযায়ী যাতায়াত করবেন তার একটি পরিকল্পনা রেলের কাছে জমা দিলে সেই অনুযায়ী মন্ত্রক ট্রেনের ব্যবস্থা করতে পারবে। তাই রাজ্যগুলিকে দ্রুত সেই পরিকল্পনা জমা দেওয়ার জন্য অনুরোধ জানানো হয়েছে। ভারতীয় রেল এও আশ্বাস দিয়েছে যে ভবিষ্যতে যেকোন প্রয়োজনে অতিরিক্ত শ্রমিক স্পেশাল ট্রেন চালাবে। এখনও অবধি ৪ হাজার ২৭৭টি শ্রমিক স্পেশাল ট্রেনের সাহায্যে ভারতীয় রেল ৬০ লক্ষেরও বেশি ব্যক্তিকে তাদের নিজ নিজ রাজ্যের গন্তব্য স্থলে পৌঁছে দিয়েছে। উল্লেখ্য, গত পয়লা মে থেকে ভারতীয় রেল শ্রমিক স্পেশাল ট্রেন চালাচ্ছে।


    

    CG/SS/NS

    
    
    (Release ID: 1631354) Visitor Counter : 18
    
    
      Read this release in: English , Urdu , Hindi , Marathi , Assamese , Manipuri , Punjabi , Odia , Tamil , Telugu , Malayalam