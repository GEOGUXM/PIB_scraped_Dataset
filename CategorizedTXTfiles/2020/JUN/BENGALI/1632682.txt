      প্রধানমন্ত্রীরদপ্তর

      বারাণসীর বিভিন্ন উন্নয়নমূলক প্রকল্পের পর্যালোচনা বৈঠকে পৌরহিত্য করলেন প্রধানমন্ত্রী
      Posted On: 19 JUN 2020 3:51PM by PIB Kolkata


    নয়াদিল্লী, ১৯ জুন, ২০২০


    

    প্রধানমন্ত্রী শ্রী নরেন্দ্র মোদী আজ ভিডিও কনফারেন্সের মাধ্যমে বারাণসীর বিভিন্ন উন্নয়নমূলক প্রকল্পের পর্যালোচনা বৈঠকে পৌরহিত্য করেন। বৈঠকে অংশগ্রহণকারীরা একটি ড্রোন ভিডিওর মাধ্যমে কাশী বিশ্বনাথ মন্দির চত্ত্বরের উন্নয়নমূলক কাজগুলি দেখেছেন। এছাড়াও বৈঠকে কোভিড ব্যবস্থাপনা নিয়েও কথা হয়েছে।


    
    এই বৈঠকে বারাণসী (দক্ষিণ) এর বিধায়ক এবং রাজ্যের প্রতিমন্ত্রী শ্রী নীলকান্ত তিওয়ারি, বারাণসী (উত্তর)এর বিধায়ক এবং রাজ্যের প্রতিমন্ত্রী শ্রী রবীন্দ্র জয়সওয়াল, রোনিয়ার বিধায়ক শ্রী সুরেন্দ্র নারায়ণ সিং, বারাণসী ক্যান্টনমেন্টের বিধায়ক শ্রী সৌরভ শ্রীবাস্তব, সেবাপুরীর বিধায়ক শ্রী নীল রতন নীলু, উত্তরপ্রদেশ বিধান পরিষদের দুই সদস্য শ্রী অশোক ধাওয়ান ও শ্রী লক্ষণ আচার্য্য উপস্থিত ছিলেন। এছাড়াও বারাণসী বিভাগের কমিশনার শ্রী দীপক আগরওয়াল, বারাণসীর জেলাশাসক শ্রী কৌশল রাজ শর্মা এবং বারাণসীর পুর কমিশনার শ্রী গৌরাঙ্গ রাঠি এই ভিডিও কনফারেন্সে অংশগ্রহণ করেন।


    
    প্রধানমন্ত্রী কাশী বিশ্বনাথ ধাম প্রকল্পের পর্যালোচনা করার সময় নির্দেশ দেন, কাশী বিশ্বনাথ পরিসরে যেসব পুরোনো মন্দির খুঁজে পাওয়া গেছে সেগুলিকে সংস্কার করে রক্ষা করতে হবে। এরজন্য ইতিহাসবিদ এবং পুরাতত্ত্ববিদদের সাহায্য নিতে হবে। কাশী বিশ্বনাথ মন্দির পরিদর্শনে আসা পর্যটক ও তীর্থযাত্রীদের এই মন্দিরগুলিতে কার্বন ডেটিং-এর মাধ্যমে প্রাপ্ত তথ্যের সাহায্যে এখানকার গুরুত্ব বোঝাতে হবে। তীর্থযাত্রীরা মন্দির চত্ত্বর সফর করার সুবিধার জন্য কাশী বিশ্বনাথ ন্যাসকে একটি মানচিত্র তৈরি করতে বলা হয়েছে।


    
    প্রধানমন্ত্রী বারাণসী শহরের সমস্ত প্রকল্পের পর্যালোচনা করেন। শহরের হাসপাতাল ভবন, জাতীয় জলপথ, রিং-রোড, বাইপাস, ভারত-জাপান সহযোগিতায় নির্মিত ‘রুদ্রাক্ষ’-র মতো ১০০র বেশি প্রকল্প এখন রূপায়িত হচ্ছে। এই কাজে ৮ হাজার কোটি টাকা বরাদ্দ করা হয়েছে।


    
    শ্রী মোদী নির্দিষ্ট সময়ের মধ্যে, গুণমান বজায় রেখে এই প্রকল্পগুলি শেষ করতে আধিকারিকদের নির্দেশ দিয়েছেন। অত্যাধুনিক পরিকাঠামোর জন্য যতটা সম্ভব পুনর্নবীকরণযোগ্য জ্বালানী ব্যবহারের ওপর তিনি জোর দেন। সমস্ত বারাণসী জেলায় প্রতিটি বাড়িতে এবং স্ট্রীট লাইটে এলইডি বাল্বের ব্যবহার নিশ্চিত করার ওপরও শ্রী মোদী গুরুত্ব আরোপ করেন।


    
    কাশীতে যাতে আরও পর্যটকদের আকৃষ্ট করা যায় সেজন্য নৌকো বিহার, আলো ও ধ্বনির প্রদর্শনী, খিড়কিয়া ও দশাশ্বমেধ ঘাটের সংস্কার, অডিও-ভিস্যুয়াল প্রদর্শনের নির্দেশ দেওয়া হয়েছে। কাশীর মাহাত্ম্য তুলে ধরে একে বিশ্বের ঐতিহ্যশালী কেন্দ্র হিসেবে প্রতিষ্ঠা করার জন্য জাপান, থাইল্যান্ডের মতো যে সব দেশে বৌদ্ধ ধর্মাবলম্বীরা রয়েছেন সেখানে সপ্তাহব্যাপী উৎসবের আয়োজন করতে প্রধানমন্ত্রী আধিকারিকদের নির্দেশ দিয়েছেন।


    
    কাশীর ঐতিহ্য প্রতিফলিত হয় এরকম একটি রাস্তাকে চিহ্নিত করে স্থানীয় বাসিন্দাদের অংশগ্রহণের মাধ্যমে সেটিকে গৌরব পথ হিসেবে গড়ে তোলার জন্য প্রধানমন্ত্রী পরামর্শ দিয়েছেন।


    
    যেহেতু কাশী পর্যটকদের গন্তব্য স্হল তাই এই শহরের পয়ঃনিষ্কাশী ব্যবস্থা ও পরিচ্ছন্নতা বজায় রাখতে হবে। শহরের পরিবেশকে স্বাস্থ্যকর হিসেবে গড়ে তোলার জন্য বাড়ি বাড়ি বর্জ্য সংগ্রহ করতে হবে। স্বয়ংক্রিয় যন্ত্র ব্যবহার করে শহরে সাফাইয়ের কাজ করতে হবে। কেউ যাতে খোলা স্থানে শৌচকর্ম না করেন তা নিশ্চিত করতেও বলা হয়েছে।


    
    পর্যালোচনা বৈঠকে বারাণসী শহরে পরিকাঠামো এবং বিশ্বমানের যোগাযোগ ব্যবস্থা গড়ে তোলা নিয়েও আলোচনা হয়। প্রধানমন্ত্রী নির্দেশ দিয়েছেন জাতীয় জলপথে বারাণসী থেকে হলদিয়া পর্যন্ত যোগাযোগের ক্ষেত্রে এই শহরকে অন্যতম কেন্দ্র হিসেবে গড়ে তুলতে হবে। বড় বড় শহরগুলির মতন এখানেও পণ্যবাহী জাহাজ চলাচলের ব্যবস্থা করতে হবে। লাল বাহাদুর শাস্ত্রী আন্তর্জাতিক বিমান বন্দরের সম্প্রসারণ ও আধুনিকীকরণের কাজ দ্রুত শেষ করার তিনি নির্দেশ দিয়েছেন। এগুলি বাস্তবায়িত হলে এই শহরে রেল, সড়ক, জল এবং আকাশপথে অত্যাধুনিক যোগাযোগ ব্যবস্থার মাধ্যমে পৌঁছানো যাবে।


    
    আত্মনির্ভর ভারত অভিযানের বিষয়ে প্রধানমন্ত্রী বলেন, নাগরিকরা যেন এর সুফল পান তা নিশ্চিত করতে হবে। রাস্তার হকারদের জন্য পিএম স্বনিধি প্রকল্প সঠিকভাবে বাস্তবায়িত হচ্ছে কি না সেদিকে খেয়াল রাখতে হবে। সমস্ত রাস্তার হকাররা যাতে অত্যাধুনিক প্রযুক্তি এবং পরিকাঠামোর সুবিধা পান এবং তারা যেন নগদ বিহীন লেনদেন করতে পারেন, সেই লক্ষ্যে তাদের ব্যাঙ্কে অ্যাকাউন্ট খুলতে বলা হয়েছে। এরফলে তারা ডিজিটাল প্রক্রিয়ায় লেনদেন করতে পারবেন এবং পিএম স্বনিধি প্রকল্পের মাধ্যমে ঋণের সুবিধা পাবেন।


    
    প্রধানমন্ত্রী কৃষকদের বিষয়ে গুরুত্ব আরোপ করে বলেন, তাঁদের রোজগার যেন বৃদ্ধি পায় তাঁর সরকার সেই দিকটি নিশ্চিত করতে সবসময়ই সচেষ্ট। তিনি মৌ-চাষিদের আয় বাড়াতে মৌমাছি প্রতিপালনের কাজে সহায়তার জন্য আধিকারিকদের নির্দেশ দেন। কৃষকরা যেন তাদের উৎপাদিত পণ্যের সঠিক দাম পান এবং বারাণসী থেকেই সেগুলি যেন তারা রপ্তানী করতে পারেন সেই লক্ষ্যে প্রধানমন্ত্রী শহরে একটি প্যাকেজিং ইন্সটিটিউট গড়ে তোলার নির্দেশ দিয়েছেন। বাণিজ্য মন্ত্রকের অধীনস্থ সংস্থা এপিইডিএ-র সঙ্গে সহযোগিতায় সব্জি এবং আম রপ্তানীর প্রশাসনিক উদ্যোগের তিনি প্রশংসা করেন।


    
    বর্জ্য পদার্থ থেকে সম্পদ সৃষ্টির ওপর গুরুত্ব দেওয়া হয়। বর্জ্য থেকে বিদ্যুৎ অথবা সার তৈরি করে তা কৃষকদের ব্যবহার করার জন্য পরামর্শ দেওয়া হয়েছে। কৃষকদের প্রত্যক্ষ এবং পরোক্ষভাবে সুবিধার জন্য অর্থ ব্যয় না করে তারা কিভাবে কৃষিকাজ করতে পারেন সেইজন্য প্রধানমন্ত্রী প্রশিক্ষণের পরামর্শ দিয়েছেন।


    
    কোভিড-১৯ মহামারীর মোকাবিলা নিয়েও বৈঠকে বিস্তারিতভাবে আলোচনা হয়। নমুনা পরীক্ষা, সংক্রমিতদের সংস্পর্শে আসলে তা সনাক্তকরণ এবং রুগীদের চিকিৎসার জন্য আরোগ্য সেতু অ্যাপের ব্যবহারের ওপর প্রধানমন্ত্রী গুরুত্ব দেন। খাদ্য, আশ্রয় এবং কোয়ারেনটাইন কেন্দ্রর ব্যবস্থা করার জন্য জেলাশাসকের উদ্যোগেরও প্রশংসা করা হয়েছে।


    
    শ্রী মোদী ফিরে আসা পরিযায়ী শ্রমিকদের দক্ষতা নির্ধারণ করে তারা যেন কর্মসংস্থানের সুযোগ পান সেই কাজে গুরুত্ব দিতে বলেন। পিএম গরিব কল্যাণ যোজনা ও রাজ্য সরকারের কোভিড ত্রাণ প্রকল্পের ইতিবাচক প্রভাব নিয়েও বৈঠকে আলোচনা হয়।
    নীতি আয়োগের মাধ্যমে গ্রাম পঞ্চায়েত উন্নয়নমলূক প্রকল্পের কাজের অগ্রগতি নিয়েও বৈঠকে কথা হয়েছে। গ্রামোন্নয়ন, পঞ্চায়েতী রাজ, পয়ঃনিষ্কাশন, স্বাস্থ্য ও পুষ্টি, শিক্ষা, সমাজ কল্যাণ, কৃষি ও সংশ্লিষ্ট কাজকর্ম বারাণসী জেলায় কিভাবে হচ্ছে এবং এরফলে কতটা কর্মসংস্থানের সুযোগ গড়ে উঠছে প্রধানমন্ত্রী তা নিয়েও আলোচনা করেন।


    
    মহিলাদের সাহায্যে অঙ্গনওয়ারী কেন্দ্রগুলিতে পুষ্টি অভিযানকে একটি আন্দোলনের রূপ দেওয়া নিয়ে বৈঠকে আলোচনা হয়েছে। শিশুদের খাদ্য সরবরাহ এবং সেই খাদ্যে পুষ্টির মাত্রা বাড়াতে স্বনির্ভর গোষ্ঠীগুলিকে উদ্যোগী হতে নির্দেশ দেওয়া হয়েছে। বিভিন্ন সংস্থার এইসব অঙ্গনওয়ারী কেন্দ্রগুলির দায়িত্ব গ্রহণ, স্বাস্থ্যবান শিশুদের প্রতিযোগিতা এবং শিশুরা যেন ভাল খাবার পায় তা নিশ্চিত করতে প্রধানমন্ত্রী নানা পরামর্শ দিয়েছেন।


    
    বারাণসীর নাগরিকরা যাতে উন্নত জীবনযাত্রার সুবিধা পান, তাদের নাগরিক জীবনের যেন মানোন্নয়ন ঘটে সেই উদ্দেশে বিভিন্ন উন্নয়নমূলক কাজে গতি আনার বিষয়েও প্রধানমন্ত্রী জোর দেন।


    

    
    CG/CB/NS

    
    
    (Release ID: 1632682) Visitor Counter : 14
    
    
      Read this release in: English , Urdu , Hindi , Marathi , Manipuri , Assamese , Punjabi , Gujarati , Odia , Tamil , Telugu , Kannada , Malayalam