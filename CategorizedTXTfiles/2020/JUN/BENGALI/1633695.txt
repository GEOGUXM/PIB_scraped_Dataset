      স্বাস্থ্যওপরিবারকল্যাণমন্ত্রক

      কোভিড-১৯এর বিষয়ে সর্বশেষ তথ্য
      
      ওড়িশায় কোভিড-১৯ মহামারী মোকাবিলায় সকলের অংশগ্রহণ ও ডিজিটাল পদ্ধতির সাহায্য নেওয়া হচ্ছে

      Posted On: 23 JUN 2020 4:25PM by PIB Kolkata

    নয়াদিল্লী, ২৩ জুন, ২০২০


    

    
    কেন্দ্রীয় সরকার এবং রাজ্য ও কেন্দ্রশাসিত অঞ্চলগুলি কোভিড-১৯ মহামারীর মোকাবিলায় একসঙ্গে যুদ্ধ করছে। কেন্দ্রের প্রস্তাবিত পরামর্শ নির্দেশাবলীর মধ্যেও কোনও কোনও রাজ্য বিশেষ কিছু ব্যবস্থা গ্রহণ করেছে।


    
    ওড়িশা, কোভিড-১৯এর ব্যবস্থাপনায় তথ্যপ্রযুক্তিকে ব্যবহার করার পাশাপাশি পঞ্চায়েত প্রধানদের ক্ষমতাবৃদ্ধি, স্বাস্থ্যক্ষেত্রে দক্ষ কর্মীদের সক্রিয় অংশগ্রহণ সহ সকলের সাহায্য নিচ্ছে। যাদের সংক্রমণের বেশি ঝুঁকি রয়েছে তাদের ওপর বিশেষ নজর রেখে সংক্রমণের হার হ্রাস ছাড়াও মৃত্যুর হারও যথেষ্ট কম রাখতে পেরেছে। ওড়িশার কয়েকটি গুরুত্বপূর্ণ পদক্ষেপ :


    
    সচেতক অ্যাপের মাধ্যমে জটিল অসুখে আক্রান্ত ব্যক্তি এবং প্রবীণ নাগরিকদের বিশেষ সহায়তা:-


    
    ভুবনেশ্বর পুরসভা সচেতক অ্যাপ তৈরি করেছে। মোবাইলের এই অ্যাপের সাহায্যে জটিল অসুখে আক্রান্ত রুগীদের এবং প্রবীণ নাগরিকদের ব্যাপারে বিশেষ খেয়াল রাখা হচ্ছে। প্রতি পরিবারের একজন সদস্যকে ‘কেয়ার গিভার’ হিসেবে নিবন্ধীকৃত করা হয়েছে। যেসব প্রবীণ নাগরিক একা একা থাকেন তাঁদের জন্য ওয়ার্ড পর্যায়ে সচেতক কমিটি একজন স্বেচ্ছাসেবককে কেয়ার গিভারের দায়িত্ব দিয়েছে। সচেতক অ্যাপটি ব্যবহার করে নাগরিকরা কোভিড মহামারীর থেকে সুরক্ষা, চিকিৎসকের পরামর্শ, কোভিড কোয়ারেনটাইনের বিষয়ে সর্বশেষ তথ্য এবং সংক্রমণের ঘটনা সম্পর্কে জানতে পারছেন।


    
    গ্রাম পঞ্চায়েত প্রধানদের নজরদারির জন্য ক্ষমতা প্রদানঃ-


    
    রাজ্য সরকার ২০০৫ সালের বিপর্যয় ব্যবস্থাপনা আইনের ৫১ নম্বর ধারা, ১৮৯৭ সালের মহামারী ব্যাধি আইন এবং ২০২০ সালের ওড়িশা কোভিড-১৯ ব্যবস্থাপনা আইন অনুযায়ী জেলা কালেক্টরেটদের গ্রাম পঞ্চায়েত প্রধানদেরকে বিশেষ ক্ষমতা দানের নির্দেশ দিয়েছে। এরফলে পরিযায়ী শ্রমিক সহ যারা ১৪ দিনের কোয়ারেনটাইনে থাকবেন তাদের বিষয়ে এই পঞ্চায়েত প্রধানরা খোঁজখবর রাখছেন।


    
    টেলি মেডিসিন পরিষেবার ব্যবস্থা করাঃ-


    
    104 হেল্প লাইনের পাশাপাশি 14410 নম্বরটির মাধ্যমে একটি বিনামূল্যে টেলি-মেডিসিনের হেল্পলাইনের ব্যবস্থা করা হয়েছে। এখানে ইন্টারেক্টিভ ভয়েস রেসপন্স (আইভিআর)এর মাধ্যমে চিকিৎসা সংক্রান্ত পরামর্শ দেওয়া ছাড়াও কোভিড-১৯এর বিষয়ে নানা তথ্য দেওয়া হচ্ছে। চিকিৎসা পরিষেবা বিষয়ে ৩০০ জন বিশেষজ্ঞ ব্যক্তি এই কাজটি করছেন যার ফলে মানুষের মধ্যে কোভিড-১৯এর বিষয়ে অহেতুক আশঙ্কা দূর হচ্ছে।


    
    স্বাস্থ্যকর্মীদের প্রশিক্ষণের মাধ্যমে দক্ষতা বৃদ্ধিঃ-


    
    ওডিশা সরকার ১ লক্ষ ৭২ হাজার স্বাস্থ্যকর্মীদের কোভিড সংক্রমিতদের চিকিৎসার জন্য বিশেষ প্রশিক্ষণ দিয়েছে। গঞ্জাম জেলার প্রশাসন, কোয়ারান্টাইন সেন্টারে থাকা হাজার হাজার পরিযায়ী শ্রমিকদের কমিউনিটি স্বাস্থ্যকর্মী হিসেবে বিশেষ প্রশিক্ষণ দিয়েছে। অন্য জেলাগুলিও এই পন্থা অনুসরণ করছে।


    

    
    CG/CB/NS

    
    
    (Release ID: 1633695) Visitor Counter : 23
    
    
      Read this release in: Malayalam , English , Hindi , Marathi , Assamese , Manipuri , Punjabi , Tamil , Telugu