      সারওরসায়নমন্ত্রক

      খরিফ মরশুমে সার সরবরাহ অব্যাহত রাখতে ভিডিও কনফারেন্সের মাধ্যমে আজ সার কোম্পানিগুলির সঙ্গে গৌড়ার বৈঠক
      Posted On: 16 JUN 2020 5:09PM by PIB Kolkata


    নয়াদিল্লি, ১৬ জুন, ২০২০


    

    
    খরিফ মরশুমে কৃষকদের পর্যাপ্ত সার সরবরাহ নিশ্চিত করতে কেন্দ্রীয় সার ও রসায়ন মন্ত্রী শ্রী ডি ভি সদানন্দ গৌড়া আজ ভিডিও কনফারেন্সের মাধ্যমে সার কোম্পানিগুলির সঙ্গে বৈঠক করেছেন।
    
    
    করোনা মহামারীর জেরে যে বিরূপ প্রভাব পড়েছে তাতে সরকারকে যেভাবে সার উৎপাদক কোম্পানিগুলি সহযোগিতা করেছে তার জন্য তাদের বিশেষ ধন্যবাদ জানান শ্রী গৌড়া। তিনি বলেন সঙ্কটের এই সময়ে লকডাউনের ফলস্বরূপ বেশ কয়েকটি সমস্যার জেরে সারা দেশে সারের সরবরাহের ওপর বিরূপ প্রভাব ফেলতে পারে। তবে, ভাগ্যক্রমে সকলের প্রয়াসের ফলে এই সমস্যা মোকাবিলা করা সম্ভব হয়েছে এবং আসন্ন খরিফ মরশুমে সার সরবরাহ সহজলভ্য হবে বলেও জানান তিনি।
    
    
    সমস্ত প্রতিকূলতা সত্ত্বেও সার শিল্পের সঙ্গে যুক্ত কোম্পানিগুলি যেভাবে কার্যক্রম পরিচালনা করেছে তার জন্য তাদের প্রশংসা করেন শ্রী গৌড়া।
    
    
    কেন্দ্রীয় মন্ত্রী আরও বলেন সকলেই জানেন যে খরিফ মরশুম ইতিমধ্যেই শুরু হয়ে গেছে। দেশের বিভিন্ন অঞ্চলের কৃষকরা তাঁদের কৃষিকাজ শুরু করেছেন। এ বছর বর্ষার ভালো মরশুমও রয়েছে। তাই, সারের চাহিদা এ বছর বাড়তে পারে। গত বছরের তুলনায় এ বছরের এপ্রিল, মে ও জুন মাসে ইউরিয়া এবং পটাশিয়াম ও ফসফরাস (পি অ্যান্ড কে) উভয় সারের বিক্রির পরিমাণ উল্লেখযোগ্যভাবে বেড়েছে।
    
    
    তিনি আরও বলেন যে, খরিফ মরশুমে ইউরিয়ার প্রয়োজন ১৭০ লক্ষ মেট্রিক টন, সেখানে ইউরিয়া উৎপাদন হয়েছে ১৩৩ লক্ষ মেট্রিন টন। এই খামতি পূরণ করা হবে ইউরিয়া আমদানি করে। ইতিমধ্যেই এ বিষয়ে বৈশ্বিক দরপত্র কার্যকর করা হয়েছে। সারা দেশের কৃষকদের প্রয়োজনীয়তা মেটাতে সংশ্লিষ্ট বিভাগ ইউরিয়া আমদানি প্রক্রিয়া চালিয়ে যাবে বলেও তিনি জানান।
    
    
    শ্রী গৌড়া আরও জানান, গত ৯ই জুন ভিডিও কনফারেন্সের মাধ্যমে রাজ্যগুলির কৃষি দপ্তরের সঙ্গে বৈঠকে সারা দেশে সারের পর্যাপ্ত মজুতের পরিমাণ রয়েছে বলে জানা গেছে। গত বছরের ঐতিহ্যকে ধরে রেখে এ বছর দেশে সারের অভাব হবে না বলে দৃঢ় প্রত্যয় ব্যক্ত করেন কেন্দ্রীয় মন্ত্রী। সার শিল্পের সঙ্গে কর্মীদের অক্লান্ত পরিশ্রমেই এই সাফল্য এসেছে বলেও তিনি মত ব্যক্ত করেন।
    
    
    কেন্দ্রীয় মন্ত্রী সার বিভাগের কর্মকর্তাদের প্রয়াসের উচ্ছ্বসিত প্রশংসা করে বলেন, লকডাউনের সময় দপ্তরের আধিকারিকরা রাত-দিন কাজ করেছেন এবং রাজ্য সরকারগুলি, রেল ও স্বরাষ্ট্র মন্ত্রকের সঙ্গে নিবিড় সম্পর্ক বজায় রেখে চলেছেন। সার উৎপাদন কেন্দ্রগুলিতে যাতে কাঁচামাল সরবরাহ এবং কর্মী সমস্যা না দেখা দেয়, সেজন্য সংশ্লিষ্ট দপ্তর যথাযথ পদক্ষেপ গ্রহণ করেছে।
    
    
    সারের ভর্তুকির বিষয়ে শ্রী গৌড়া বলেন, পি অ্যান্ড কে সারের জন্য ভর্তুকি নির্ধারণের জন্য প্রয়োজনীয় অনুমোদনের ক্ষেত্রেও বিভাগ দ্রুত পদক্ষেপ গ্রহণ করেছে। তিনি বলেন, দপ্তর লকডাউনের কারণে বকেয়া ভর্তুকি মূল্য মেটাতে যে দেরি হয়েছে সে বিষয়ে ওয়াকিবহাল রয়েছে। এই সমস্যার সমাধানে অর্থ মন্ত্রকের সঙ্গে যোগাযোগ রেখে চলা হচ্ছে বলেও তিনি জানিয়েছেন।
    
    
    এদিনের আলোচনায় পরিযায়ী শ্রমিকদের ঘরে ফেরার কারণে শ্রমিকের ঘাটতি, দক্ষ শ্রমিকের অভাব, নিয়ম-নীতি এবং সার উৎপাদন শিল্পের সঙ্গে যুক্ত প্রয়োজনীয় সরঞ্জাম আমদানির ক্ষেত্রে নিষেধাজ্ঞা নিয়েও আলোচনা হয়। শ্রী গৌড়া আশ্বাস দিয়েছেন যে, সামগ্রিকভাবে এই শিল্পের সামনে যে সমস্যাগুলি এসেছে তার সমাধানে মন্ত্রক প্রয়োজনীয় সমস্ত পদক্ষেপ গ্রহণ করবে।
    
    
    কেন্দ্রীয় সার ও রসায়ন মন্ত্রকের প্রতিমন্ত্রী শ্রী মনসুখ মাণ্ডব্য সার পরিবহণের জন্য উপকূলীয় অঞ্চলে নৌ-পরিবহণ এবং বন্দরসমূহের বিভিন্ন সমস্যাগুলি নিয়ে আলোচনা করেন। সার দপ্তরের সচিব শ্রী ছাবিলেন্দ্র রাউল জানান, কোভিড-১৯-এর মধ্যেই সার পরিবহণের সমস্যাগুলির সমাধানের জন্য রেল মন্ত্রক, রাজ্য সরকার এবং অন্যান্য সংশ্লিষ্ট সব পক্ষের সঙ্গে সমন্বয় বজায় রেখে সার দপ্তর কাজ করে চলেছে।
    
    
    এদিনের বৈঠকে সার শিল্পের সঙ্গে যুক্ত বিভিন্ন রাষ্ট্রায়ত্ত সংস্থার ম্যানেজিং ডিরেক্টর, কোম্পানিগুলির আধিকারিক এবং মন্ত্রকের অন্যান্য শীর্ষ আধিকারিকরা উপস্থিত ছিলেন।

    

    
    CG/SS/DM

    
    
    (Release ID: 1631990) Visitor Counter : 13
    
    
      Read this release in: English , Urdu , Marathi , Hindi , Manipuri , Punjabi , Odia , Tamil , Telugu , Kannada , Malayalam