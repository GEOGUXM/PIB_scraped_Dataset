      আয়ুষ

      সারা দেশে ডিজিটাল মাধ্যমে ষষ্ঠ আন্তর্জাতিক যোগ দিবস উদযাপিত
      Posted On: 21 JUN 2020 11:31AM by PIB Kolkata


    নয়াদিল্লি, ২১ জুন, ২০২০


    

    ষষ্ঠ আন্তর্জাতিক যোগ দিবস সারা দেশে উৎসাহ ও উদ্দীপনায় বৈদ্যুতিন তথা ডিজিটাল প্ল্যাটফর্মের মাধ্যমে উদযাপিত হয়েছে। এই উপলক্ষে জাতির উদ্দেশে ভাষণে শ্রী নরেন্দ্র মোদী পারিবারিক বন্ধনকে মজবুত করার ক্ষেত্রে যোগের ভূমিকার কথা উল্লেখ করেন। তিনি বলেন, যোগ এমন এক মাধ্যম, যা শিশু ও বয়স্ক সহ পরিবারের প্রত্যেক সদস্যের মধ্যে বন্ধনকে সুদৃঢ় করে এবং পরস্পরকে আরও নিকট করে তোলে। এই কারণেই এবারের যোগ দিবসের মূল ভাবনা হিসাবে ‘পরিবারের সঙ্গে যোগচর্চা’কে অগ্রাধিকার দেওয়া হয়েছে। প্রধানমন্ত্রী আরও বলেন, কোভিড-১৯ মূলত মানবদেহের শ্বাস-প্রশ্বাসের সঙ্গে যুক্ত অঙ্গগুলিকে আক্রমণ করে। তাই, শ্বাস-প্রশ্বাস ব্যবস্থাকে আরও শক্তিশালী করার ক্ষেত্রে প্রাণয়ম অত্যন্ত গুরুত্বপূর্ণ। তিনি বলেন, “আমরা যদি স্বাস্থ্য ও প্রত্যাশার তরঙ্গের মধ্যে সামঞ্জস্য খুঁজে পাই, তা হলে সেদিন খুব বেশি দূরে নেই, যখন সমগ্র বিশ্ব সুস্থ-সবল ও আনন্দমুখর মানবজাতির সাফল্য প্রত্যক্ষ করবো। তাই, যোগচর্চা এরকম এক আনন্দমুখর বিশ্ব-পরিবেশ গড়ে তুলতে আমাদের সাহায্য করতে পারে”।


    
    বর্তমান কোভিড-১৯ মহামারীর দরুণ আন্তর্জাতিক যোগদিবস উদযাপনের জন্য বড় সমাবেশের পরামর্শ দেওয়া হয়নি। এই বিষয়টিকে বিবেচনায় রেখে কেন্দ্রীয় সরকার বাড়িতে থেকেই পরিবারের সদস্যদের সঙ্গে যোগ দিবস উদযাপনের জন্য সাধারণ মানুষকে উৎসাহিত করেছে। কেন্দ্রীয় আয়ুষ মন্ত্রকও সোশ্যাল ও ডিজিটাল মিডিয়া প্ল্যাটফর্মগুলিকে যোগ দিবস উদযাপনের জন্য সর্বতোভাবে কাজে লাগিয়েছে।


    
    আন্তর্জাতিক যোগ দিবস উপলক্ষে কেন্দ্রীয় আয়ুষ মন্ত্রী শ্রী শ্রীপাদ নায়েক বলেছেন, এই দিবস সর্ববৃহৎ গণস্বাস্থ্য আন্দোলনে পরিণত হয়েছে। “এখন বিশ্বের প্রতিটি দেশ আন্তর্জাতিক যোগ দিবস উদযাপনে সামিল হচ্ছে এবং সাধারণ মানুষ যোগকে সাদরে আলিঙ্গণ করে ভারতীয় সংস্কৃতি ও ঐতিহ্যের উদযাপন হিসাবে স্বীকার করে নিয়েছেন”, বলে তিনি অভিমত প্রকাশ করেন।


    
    শ্রী নায়েক আরও বলেন, যোগ সম্পর্কে সচেতনতা বাড়াতে প্রধানমন্ত্রী শ্রী মোদীর পরিকল্পনা-প্রসূত ‘মাই লাইফ, মাই যোগা’ ভিডিও ব্লগিং প্রতিযোগিতায় অত্যন্ত আকর্ষণীয় হয়ে উঠেছে।


    
    শ্রী নায়েক আরও বলেন, যোগ দিবস উদযাপনের ক্ষেত্রে মন্ত্রকের প্রচেষ্টায় সাধারণ মানুষ সহ শিক্ষা প্রতিষ্ঠান, সরকারি সংস্থা, বাণিজ্যিক সংস্থা, শিল্প সংস্থা ও সাংস্কৃতিক সংগঠনগুলি সক্রিয়ভাবে যোগ দিচ্ছে। বর্তমান কোভিড-১৯ মহামারীর দরুণ আয়ুষ মন্ত্রক বাড়িতে থেকেই যোগচর্চা, পরিবারের সঙ্গে যোগাভ্যাসের ওপর গুরুত্ব দিয়ে আসছে। এই উপলক্ষে মন্ত্রকের সচিব শ্রী বৈদ্য রাজেশ কোতেচা বলেন, বর্তমান পরিস্থিতির প্রেক্ষিতে আন্তর্জাতিক যোগ দিবসে স্বাস্থ্যগত উপকারিতাগুলির পাশাপাশি, নিয়মিত বাড়িতেই যোগচর্চার ব্যাপারে গুরুত্ব দেওইয়া হচ্ছে। তিনি আরও জানান, আয়ুষ সঞ্জিবনী মোবাইল অ্যাপ চালু করা হয়েছে। উদ্দেশ্য হ’ল – ৫০ লক্ষ মানুষের যোগ সম্পর্কিত নিয়মিত অভ্যাসের বিষয়ে তথ্য সংগ্রহ করা। এছাড়াও, মন্ত্রকের পক্ষ থেকে দূরদর্শন ও সোশ্যাল মিডিয়াগুলিতে যোগচর্চার প্রসারের জন্য ‘কমন যোগা প্রোটোকল’ নামে এক প্রশিক্ষণ কর্মসূচি সম্প্রচারিত হচ্ছে। দূরদর্শনের সমস্ত চ্যানেলে মোরারজী দেশাই ন্যাশনাল ইন্সটিটিউট অফ যোগার বিশেষজ্ঞরা যোগচর্চার ব্যাপারে প্রশিক্ষণ দিচ্ছেন।


    

    
    CG/BD/SB

    
    
    (Release ID: 1633344) Visitor Counter : 2
    
    
      Read this release in: English , Marathi , Manipuri , Urdu , Hindi , Punjabi , Odia , Tamil , Telugu , Malayalam