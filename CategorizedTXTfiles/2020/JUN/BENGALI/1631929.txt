      কৃষিমন্ত্রক

      সাম্প্রতিক মন্ত্রিসভার সিদ্ধান্তে গ্রামীণ অর্থনীতির বিকাশে কৃষকদের আর্থিক অবস্থার উন্নতি এবং কৃষিক্ষেত্রে প্রত্যক্ষ বিদেশি বিনিয়োগ হবে বলে কৃষি বিশেষজ্ঞরা মত প্রকাশ করলেন
      Posted On: 14 JUN 2020 6:52PM by PIB Kolkata

      কলকাতা, ১৪ জুন, ২০২০
      কৃষিক্ষেত্রে পরিকাঠামোগত উন্নয়ন, খাদ্য প্রক্রিয়াকরণ শিল্পের উন্নতিতে কেন্দ্রীয় মন্ত্রিসভার সাম্প্রতিক সিদ্ধান্তগুলি সহায়ক হবে বলে বিশেষজ্ঞরা মত প্রকাশ করেছেন। অত্যাবশ্যক পণ্য আইনের সংশোধনের ফলে রাজ্যের অভ্যন্তরে এবং এক রাজ্য থেকে অন্য রাজ্যে কৃষিপণ্যের ব্যবসা-বাণিজ্য সহজ হবে ౼ এর মাধ্যমে ‘এক ভারত, এক কৃষি বাজার’ ব্যবস্থা গড়ে উঠবে౼ প্রেস ইনফরমেশন ব্যুরোর (পিআইবি) কলকাতা শাখা আয়োজিত এক ওয়েবিনারে বিভিন্ন বিজ্ঞানী, শিক্ষাবিদ এবং সাংবাদিকরা এই মত পোষণ করলেন আজ। কেন্দ্রের এই সিদ্ধান্তের ফলে দেশের কৃষি বাজারে নতুন যুগের সৃষ্টি হবে, যার ফলে গ্রামীণ অর্থনীতিতে ইতিবাচক পরিবর্তন আসবে বলে বিশেষজ্ঞরা জানান। এই সুদূরপ্রসারী এবং ঐতিহাসিক সিদ্ধান্তের মাধ্যমে ভারতের প্রতিটি রাজ্যের লক্ষ লক্ষ কৃষক লাভবান হবেন বলেও বিশেষজ্ঞরা মত প্রকাশ করলেন।
      ওয়েবিনারে বক্তব্য রাখতে গিয়ে আইআইটি খড়্গপুরের হিউম্যানিটিজ অ্যান্ড সোশ্যাল সায়েন্সেস বিভাগের অধ্যাপক ডঃ এন সি নায়ক বলেন, কেন্দ্রীয় মন্ত্রিসভার এই সিদ্ধান্তের ফলে কৃষিক্ষেত্রে নতুন যুগের সূচনা হবে। কৃষি এবং খাদ্য প্রক্রিয়াকরণ শিল্পে জোয়ার আসবে এর ফলে, একই সঙ্গে কৃষি-অর্থনীতিতে বিপুল পরিবর্তন আসবে। তিনি জানান, সরকারের এই সিদ্ধান্তে কৃষিক্ষেত্রে বেসরকারি এবং প্রত্যক্ষ বিদেশি বিনিয়োগ আরও ব্যাপকভাবে করা যাবে। হিমঘরগুলিতে বিনিয়োগের পাশাপাশি , খাদ্য সরবরাহ শৃঙ্খলে শিল্পপতিরা সদর্থক ভাবে বিনিয়োগ করতে উৎসাহিত হবেন।
      আইআইটি খড়্গপুরের হিউম্যানিটিজ অ্যান্ড সোশ্যাল সায়েন্সেস বিভাগের অপর অধ্যাপক ডঃ কিশোর গোস্বামী বলেন, সরকারের এই সিদ্ধান্তে কৃষিক্ষেত্রে নতুন আশার সঞ্চার হয়েছে। সরবরাহ শৃঙ্খলের সঙ্গে বাজার যুক্ত করার মাধ্যমে সংশ্লিষ্ট সব পক্ষ-ই লাভবান হবেন। মন্ত্রিসভার এই সিদ্ধান্ত ‘আত্মনির্ভর ভারত’ গড়ে তুলতে যেমন সাহায্য করবে, পাশাপাশি, কৃষিক্ষেত্রে সরকারি-বেসরকারি অংশীদারিত্বে নতুন নতুন শিল্প গড়ে উঠবে।
      বর্ধমান কৃষি-বিজ্ঞান কেন্দ্রের কৃষি বিশেষজ্ঞ ডঃ দীপঙ্কর গড়াই এবং উদ্যান-পালন বিশেষজ্ঞ ডঃ সুব্রত সরকার মনে করেন, এই সিদ্ধান্তের ফলে কৃষকরা কৃষিকাজে আরও উৎসাহিত হবেন। কৃষক, খাদ্য প্রক্রিয়াকরণ শিল্প, গুদামঘর এবং রপ্তানিকারকদের মধ্যে যোগাযোগ বাড়বে। কেন্দ্রীয় মন্ত্রিসভার এই সিদ্ধান্তে জিনিসপত্রের দাম-ও নিয়ন্ত্রণে থাকবে এবং কৃষি পণ্যের ফলন বাড়বে বলে তাঁরা আশা করেন।
      জেআইএস গ্রুপের ম্যানেজিং ডিরেক্টর শ্রী তরণজিৎ সিং বলেন, এই সিদ্ধান্তের ফলে শিল্প জগতেও ইতিবাচক প্রভাব পড়বে। পাশাপাশি, খাদ্য প্রক্রিয়াকরণ, পাইকারি বিক্রেতা ও রপ্তানিকারকদের মধ্যে যোগাযোগ বৃদ্ধির ফলে কৃষকরা লাভবান হবেন। শ্রী সিং মনে করেন, কেন্দ্রের এই সিদ্ধান্তে কৃষকের ক্ষমতা যেমন বৃদ্ধি পাবে, আন্তর্জাতিক বাজারেও কৃষি পণ্য সরবরাহের সুযোগ দেখা দেবে। এর মধ্য দিয়ে কৃষি-ভিত্তিক শিল্প ও খাদ্য প্রক্রিয়াকরণ শিল্পে বিনিয়োগ করতে শিল্পোদ্যোগীরা উৎসাহিত হবেন।
      কেন্দ্রীয় তথ্য ও সম্প্রচার মন্ত্রকের পূর্বাঞ্চলীয় মহানির্দেশক শ্রী রবীন্দ্রনাথ মিশ্র কেন্দ্রের এই ইতিবাচক পদক্ষেপগুলির বিষয়ে বিস্তারিতভাবে জানান। তিনি বলেন, আমাদের দেশের কঠোর পরিশ্রমী কৃষকদের সমস্যা নিরসনে সরকার দায়বদ্ধ।
      হিন্দুস্তান সমাচারের ইংরেজি বিভাগের কনসালট্যান্ট এডিটর এবং ইউএনআই-এর প্রাক্তন বিশেষ প্রতিবেদক শ্রী অঙ্কুর ভট্টাচার্য জানতে চান এই সিদ্ধান্তের ফলে মধ্যস্থতাকারীদের ভবিষ্যৎ কি হবে? তাঁর দ্বিতীয় প্রশ্ন পচনশীল খাদ্যশস্যের-ই বা কি ভবিষ্যৎ? এক বিশেষজ্ঞ এর জবাবে বলেন, ডাল, দানাশস্য, তৈলবীজ, রান্নার তেল, পেঁয়াজ এবং আলুকে সরকার অধ্যাদেশের মাধ্যমে নিত্য প্রয়োজনীয় পণ্যসামগ্রীর তালিকা থেকে বাদ দিয়েছে। আগে বিভিন্ন রকমের নিয়ন্ত্রণের ফলে যে সব সমস্যা দেখা দিত, বিনিয়োগকারীরা সেগুলির সম্মুখীন হবেন না এই অধ্যাদেশের ফলে। আজকের ওয়েবিনারে বর্তমান পত্রিকার প্রাক্তন মুখ্য সংবাদদাতা এবং এই সময় পত্রিকার প্রাক্তন সহ-সম্পাদক শ্রী দেবাশিস দাশগুপ্ত ও ডেকান ক্রনিকালের সিনিয়র অ্যাসিস্ট্যান্ট এডিটর শ্রী ঋত্বিক মুখোপাধ্যায় উপস্থিত ছিলেন।
      পিআইবি কলকাতার ডেপুটি ডিরেক্টর (প্রচারমাধ্যম ও যোগাযোগ) শ্রী সম্রাট বন্দ্যোপাধ্যায় এই ওয়েবিনার পরিচালনা করেন। পিআইবি কলকাতার অতিরিক্ত মহানির্দেশক শ্রীমতী জেন নামচু এবং মিডিয়া অ্যান্ড কমিউনিকেশন অফিসার শ্রীমতী শ্রীজাতা সাহা সাহু-ও অনুষ্ঠানে উপস্থিত ছিলেন।
      SSS/CB/DM
    
    
    (Release ID: 1631929) Visitor Counter : 7
    
    
      Read this release in: English