      প্রধানমন্ত্রীরদপ্তর

      ১৯শে জুনের সর্বদলীয় বৈঠকের বিষয়ে বিবৃতি
      Posted On: 20 JUN 2020 1:40PM by PIB Kolkata


    নতুন দিল্লি, ২০ জুন, ২০২০


    

    প্রধানমন্ত্রী গতকাল সর্বদলীয় বৈঠকে যে বক্তব্য পেশ করেছেন, কোন কোন মহল উদ্দেশ্যপ্রণোদিতভাবে তার অপব্যাখ্যা করছে।
    প্রধানমন্ত্রী স্পষ্ট ভাষায় জানিয়েছেন, নিয়ন্ত্রণরেখা বরাবর সীমা লঙ্ঘন করা হলে ভারত তার কড়া জবাব দেবে। তিনি নির্দিষ্ট করে জানিয়েছেন, এই ধরণের চ্যালেঞ্জকে অতীতে অবহেলা করা হলেও বর্তমানে নিয়ন্ত্রণরেখাকে না মানলে ভারতীয় বাহিনী তা যথাযথভাবে প্রতিহত করবে। (“উনহে রোখতে হ্যায়, উনহে রোখতে হ্যায়”) সর্বদলীয় বৈঠকে এটিও জানানো হয়েছে, চীনা বাহিনী এবার অনেক বেশি সংখ্যায় নিয়ন্ত্রনরেখা লঙ্ঘন করতে এসেছিল, ভারতও তার যোগ্য জবাব দিয়েছে।
    
    
    নিয়ন্ত্রণ রেখা বরাবর সীমান্ত লঙ্ঘনের প্রসঙ্গে স্পষ্টভাবে জানানো হয়েছে যে গত ১৫ই জুন চীনা বাহিনী নিয়ন্ত্রণ রেখা অতিক্রম করে কাঠামো তৈরি করতে চাইছিলো এবং তাদের বিরত করার চেষ্টা করা হলে গালওয়ানে হিংসাত্মক এই ঘটনা ঘটে।
    
    সর্বদলীয় বৈঠকের আলোচনায় প্রধানমন্ত্রীর বক্তব্যের মূল বিষয় ছিল গালওয়ানে ১৫ই জুনের ঘটনা, যার কারণে ২০ জন ভারতীয় সেনা শহীদ হয়েছেন। আমাদের সশস্ত্র বাহিনীর যে সব সেনা জওয়ান চীনাদের অপপ্রয়াসকে বাধা দিয়েছিলেন, প্রধানমন্ত্রী, তাদের শৌর্য্য এবং দেশাত্মবোধকে শ্রদ্ধা জানিয়েছেন। প্রধানমন্ত্রী বলেন, নিয়ন্ত্রণ রেখা বরাবর ভারতের দিকে চীনা সেনারা ঢুকতে পারেনি, তার কারণ আমাদের সশস্ত্র বাহিনী সাহসিকতার সঙ্গে পরিস্থিতির মোকাবিলা করেছিলেন। ভারতীয় ভূখন্ডে চীনা বাহিনীর কাঠামো তৈরির চেষ্টাকে ১৬ নম্বর বিহার রেজিমেন্টের সৈন্যরা বাধা দেয়, তার ফলে উদ্ভুত ঘটনায় তারা প্রাণ বিসর্জন দেন।
    
    প্রধানমন্ত্রীর বক্তব্য ছিল, ‘যারা সীমানা পেরিয়ে আমাদের দেশে ঢোকার চেষ্টা করছিল, আমাদের দেশের সাহসী সন্তানরা তাদের বিরুদ্ধে যোগ্য জবাব দিয়েছে’। আমাদের সশস্ত্র বাহিনীর অটুট মনোবলের জন্যই এটি সম্ভব হয়েছে। প্রধানমন্ত্রী আরও জানান, ‘আমি আপনাদের এই বলে নিশ্চিত করতে চাই যে, আমাদের সীমান্ত যথাযথভাবে রক্ষায় আমাদের সশস্ত্র বাহিনী কোনো চেষ্টার ত্রুটি রাখবে না’। ভারতীয় ভূখণ্ড কতটা জায়গা জুড়ে রয়েছে,ভারতের মানচিত্রেই তা স্পষ্ট। বর্তমান সরকার দৃঢ়ভাবে তা রক্ষায় অঙ্গীকার বদ্ধ। গত ৬০ বছরে ৪৩ হাজার বর্গ কিলোমিটার এলাকা কিভাবে হাত ছাড়া হয়েছে দেশ সে বিষয়ে অবগত রয়েছে। সর্বদলীয় বৈঠকে বিস্তারিতভাবে জানানো হয় কোন কোন জায়গা অবৈধভাবে দখল হয়ে গেছে। নিয়ন্ত্রণ রেখাকে এককভাবে পরিবর্তন ঘটাতে বর্তমান সরকার অনুমতি দেবে না বলেও বৈঠকে স্পষ্টভাবে জানানো হয়।
    
    এটা খুবই দুর্ভাগ্যজনক যে আমাদের সাহসী সৈন্যরা যখন আমাদের সীমান্ত রক্ষা করছে, সেই সময় অহেতুক বিতর্ক সৃষ্টি করে তাঁদের মনোবল ভাঙার চেষ্টা হচ্ছে। যদিও সর্বদলীয় বৈঠকে জাতীয় এই সঙ্কটের সময়ে সরকার ও সশস্ত্র বাহিনীর প্রতি দ্ব্যর্থহীন ভাষায় বেশিরভাগ দলই সমর্থন জানিয়েছে। উদ্দেশ্যপ্রণোদিত প্রচারের ফলে ভারতের জনগণের ঐক্যে চিড় ধরবে না সেই বিশ্বাস আমাদের রয়েছে।


    

    
    CG/CB/SKD

    
    
    (Release ID: 1632904) Visitor Counter : 17
    
    
      Read this release in: Punjabi , Hindi , Marathi , Gujarati , Urdu , Assamese , Telugu , English , Manipuri , Odia , Kannada , Malayalam