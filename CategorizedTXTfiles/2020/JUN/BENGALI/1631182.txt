      শিল্পওবাণিজ্যমন্ত্রক

      কোয়ালিটি কাউন্সিল অফ ইন্ডিয়ার কাজকর্ম পর্যালোচনায় শ্রী পীযূষ গোয়েল
      Posted On: 12 JUN 2020 4:23PM by PIB Kolkata


    নয়াদিল্লি, ১২ জুন, ২০২০


    

    কেন্দ্রীয় বাণিজ্য ও শিল্প মন্ত্রী শ্রী পীযূষ গোয়েল আজ ভিডিও কনফারেন্সের মাধ্যমে কোয়ালিটি কাউন্সিল অফ ইন্ডিয়ার কাজকর্ম পর্যালোচনা করেছেন। এ প্রসঙ্গে শ্রী গোয়েল বলেন, ভারতের ভবিষ্যৎ নির্ধারণের ক্ষেত্রে গুণমান বজায় রাখা গুরুত্বপূর্ণ বিষয় হয়ে উঠতে চলেছে। তিনি আরও বলেন, আত্মনির্ভর ভারত তখনই সফল ও বাস্তবায়িত হবে, যখন গুণমানসম্পন্ন দেশীয় পণ্য ও পরিষেবাগুলির উৎকৃষ্টতা বজায় থাকে। আমাদের জীবনের প্রায় প্রতিটি ক্ষেত্রেই গুণমানের বিষয়টি অঙ্গাঙ্গীভাবে জড়িত রয়েছে।


    
    কেন্দ্রীয় শিল্প ও অভ্যন্তরীণ বাণিজ্য প্রসার দপ্তরের অধীন কোয়ালিটি কাউন্সিল অফ ইন্ডিয়া একটি অলাভজনক স্বশাসিত সংস্থা। এই সংস্থা দেশে গুণমান সম্পর্কিত অভিযান গ্রহণ করে পণ্য ও পরিষেবার গুণমান সম্পর্কে সচেতনতা প্রচার করে থাকে। এই কাউন্সিল পণ্য ও পরিষেবার গুণমান বজায় রাখার ওপর গুরুত্ব দিয়ে সংশ্লিষ্ট সকল পক্ষকে সামিল করে সারা দেশে উৎকৃষ্টতার প্রসারে অভিযান চালিয়ে থাকে।


    
    কোয়ালিটি কাউন্সিল অফ ইন্ডিয়ার কাজকর্মের প্রশংসা করে শ্রী গোয়েল বলেন, বিগত কয়েক বছরে এই সংস্থার কাজকর্মের পরিধি কয়েক গুণ বেড়েছে। সংস্থার বিভিন্ন প্রচেষ্টা অব্যাহত রাখার ওপর গুরুত্ব দিয়ে শ্রী গোয়েল বলেন, এই কাউন্সিল লকডাউনের সময় গুণমান বজায় রাখতে একাধিক উদ্যোগ নিয়েছে। কিন্তু সংস্থার কাছে প্রকৃত চ্যালেঞ্জ ও সুযোগ নিহিত রয়েছে কোভিড পরবর্তী সময়ে। তিনি এই সংস্থাকে দেশে দক্ষতার ক্ষেত্রে যে ঘাটতি রয়েছে, তা নিরূপণ করার পরামর্শ দিয়ে বলেন, কিভাবে এই ঘাটতি দূর করা যায়, তার সমাধানসূত্র সংস্থাকে বের করতে হবে।


    
    শ্রী গোয়েল গুণগতমানের ক্রমাগত উন্নতির প্রসঙ্গ উল্লেখ করে বলেন, পণ্য ও পরিষেবা ক্ষেত্রে যে কোনও ধরনের অস্বচ্ছতা, অসাধুতা ও দূর্নীতি পরায়ণ কাজকর্ম ঠেকাতে সঠিক গুণমান নিরূপণ ব্যবস্থা থাকা অত্যন্ত জরুরি। বেসরকারি ক্ষেত্রগুলিকেও গুণমান মেনে চলতে উৎসাহিত করার জন্য কোয়ালিটি কাউন্সিল অফ ইন্ডিয়ার প্রতি আহ্বান জানান শ্রী গোয়েল।


    

    CG/BD/SB

    
    
    (Release ID: 1631182) Visitor Counter : 16
    
    
      Read this release in: Punjabi , English , Urdu , Marathi , Hindi , Manipuri , Tamil , Telugu