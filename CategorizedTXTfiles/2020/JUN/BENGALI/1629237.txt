      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 03 JUN 2020 6:57PM by PIB Kolkata


    নয়াদিল্লি, ০৩ জুন, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য - সুস্থতার হার বেড়ে ৪৮.৩১ শতাংশ; মৃত্যু হার কমে হয়েছে ২.৮০ শতাংশ


    দেশে গত ২৪ ঘন্টায় ৪ হাজার ৭৬৬ জন রোগী সুস্থ হয়েছেন। এর ফলে, সুস্থ হওয়া রোগীর সংখ্যা বেড়ে হয়েছে ১ লক্ষ ৩০৩। সুস্থতার হার বেড়ে দাঁড়িয়েছে ৪৮.৩১ শতাংশ। বর্তমানে দেশে ১ লক্ষ ১ হাজার ৪৯৭ জন করোনা আক্রান্ত ব্যক্তি চিকিৎসাধীন রয়েছেন। দেশে করোনায় আক্রান্তদের মধ্যে মৃত্যু হার দাঁড়িয়েছে ২.৮০ শতাংশ। সরকারি ও বেসরকারি মিলিয়ে ৬৮৮টি পরীক্ষাগারে এখনও পর্যন্ত ৪১ লক্ষেরও বেশি নমুনা পরীক্ষা করা হয়েছে। কেবল গতকালই নমুনা পরীক্ষা হয়েছে ১ লক্ষ ৩৭ হাজারেরও বেশি।


    দেশে কোভিড-১৯ মোকাবিলায় স্বাস্থ্য পরিকাঠামো ক্ষেত্রে ৯৫২টি কোভিড হাসপাতাল গড়ে তোলা হয়েছে। এই হাসপাতালগুলিতে ১ লক্ষ ৬৬ হাজারেরও বেশি আইসোলেশন শয্যা, ২১ হাজারেরও বেশি আইসিইউ বেড এবং ৭২ হাজারেরও বেশি অক্সিজেন সাপোর্ট বেড রয়েছে। এছাড়াও, ২ হাজার ৩৯১টি কোভিড স্বাস্থ্য কেন্দ্রে ১ লক্ষ ৩৪ হাজারেরও বেশি আইসলেশন বেড, ১১ হাজারেরও বেশি আইসিইউ বেড এবং ৪৬ হাজারেরও বেশি অক্সিজেন সাপোর্ট বেড রয়েছে। এদিকে কেন্দ্রীয় সরকার রাজ্য/কেন্দ্রশাসিত অঞ্চল/কেন্দ্রীয় প্রতিষ্ঠানগুলিকে ১ কোটি ২৫ লক্ষেরও বেশি এন-৯৫ মাস্ক এবং ১ কোটিরও বেশি পিপিই কিট সরবরাহ করেছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628970 – এই লিঙ্কে ক্লিক করুন।


    গ্রামীণ ভারতের বিকাশ ও অগ্রগতিতে প্রধানমন্ত্রীর পৌরহিত্যে মন্ত্রিসভার বৈঠকে ঐতিহাসিক সিদ্ধান্ত


    কেন্দ্রীয় মন্ত্রিসভা আজ অত্যাবশ্যক পণ্য পরিষেবা আইন সংশোধনের প্রস্তাব অনুমোদন করেছে। কৃষি ক্ষেত্রের চারিত্রিক পরিবর্তন এবং কৃষকদের আয় বাড়ানোর ক্ষেত্রে মন্ত্রিসভার আজকের সিদ্ধান্ত দূরদৃষ্টিসম্পন্ন। অত্যাবশ্যক পণ্য আইনে সংশোধনের ফলে ডালশস্য, তৈলবীজ, ভোজ্যতেল, পেঁয়াজ ও আলুর মতো কৃষিজ পণ্যগুলি অত্যাবশ্যক সামগ্রী তালিকা থেকে বাদ পড়বে। এর ফলে, বেসরকারি লগ্নিকারীদের সরকারি নিয়ন্ত্রণের ওপর থেকে সন্দেহের নিরসন ঘটবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629032 – এই লিঙ্কে ক্লিক করুন।


    বিনিয়োগ আকৃষ্ট করতে মন্ত্রক/দপ্তরগুলিতে সচিবদের নিয়ে ক্ষমতাপ্রাপ্ত গোষ্ঠী ও প্রকল্প উন্নয়ন সেল গঠনে সরকারের অনুমোদন


    কেন্দ্রীয় মন্ত্রিসভা দেশে বিনিয়োগ আকৃষ্ট করতে বিভিন্ন মন্ত্রক ও দপ্তরের সচিবদের নিয়ে ক্ষমতাপ্রাপ্ত গোষ্ঠী এবং প্রকল্প উন্নয়ন সেল গঠনের প্রস্তাবে অনুমোদন দিয়েছে। এই প্রস্তাব কার্যকর হলে, ২০২৪-২৫ নাগাদ ভারতকে ৫ লক্ষ কোটি মার্কিন ডলারে পরিণত করার প্রয়াস আরও ত্বরান্বিত হবে। বর্তমান কোভিড মহামারীর প্রেক্ষিতে ভারত আরও বেশি বিদেশি বিনিয়োগ আকৃষ্ট করার জন্য নিজেকে লগ্নির অনুকূল গন্তব্য হিসাবে তুলে ধরার চেষ্টা করছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629036 – এই লিঙ্কে ক্লিক করুন।


    প্রধানমন্ত্রী গরিব কল্যাণ প্যাকেজ – এ যাবৎ অগ্রগতি


    ১ লক্ষ ৭০ হাজার কোটি টাকার প্রধানমন্ত্রী গরিব কল্যাণ প্যাকেজের অঙ্গ হিসাবে সরকার মহিলা, দরিদ্র, প্রবীণ নাগরিক এবং কৃষকদের জন্য বিনামূল্যে খাদ্যশস্য সরবরাহ এবং আর্থিক সহায়তার কথা ঘোষণা করে। এই প্যাকেজের সুষ্ঠু রূপায়ণের ওপর কেন্দ্রীয় সরকার ও রাজ্য সরকারগুলি নিরন্তর নজরদারি চালাচ্ছে। প্রায় ৪২ কোটি দরিদ্র মানুষ প্রধানমন্ত্রী গরিব কল্যাণ প্যাকেজের আওতায় ৫৩ হাজার ২৪৮ কোটি টাকা সাহায্য পেয়েছেন। পিএম-কিষাণ কর্মসূচির প্রথম কিস্তি বাবদ ৮ কোটি ১৯ লক্ষ সুফলভোগীকে ১৬ হাজার ৩৯৪ কোটি টাকা সাহায্য দেওয়া হয়েছে। জন ধন যোজনার মহিলা অ্যাকাউন্টধারীদের প্রথম কিস্তি বাবদ ২০ কোটি ৫ লক্ষ মহিলাকে ১০ হাজার ২৯ কোটি টাকা দেওয়া হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628877 – এই লিঙ্কে ক্লিক করুন।


    ভারতে আগত নির্দিষ্ট কয়েকটি ক্ষেত্রে বিদেশি নাগরিকদের ভিসা ও ভ্রমণের ক্ষেত্রে নিষেধাজ্ঞায় ছাড়


    ভারত সরকার যে সমস্ত বিদেশি নাগরিকের ভারতে আসা প্রয়োজন, তাঁদের জন্য ভিসা ও সফর সংক্রান্ত নীতি-নির্দেশিকায় কিছুটা ছাড় দেওয়ার ব্যাপারে চিন্তাভাবনা করছে। সিদ্ধান্ত হয়েছে, ভারতে আগত বিদেশি ব্যবসায়ী, বিদেশি স্বাস্থ্য পরিষেবার সঙ্গে যুক্ত ব্যক্তি, বিশেষজ্ঞ, প্রযুক্তিবিদ ও ইঞ্জিনিয়ারদের নতুন করে বিজনেস ভিসা বা এমপ্লয়মেন্ট ভিসা আবেদনের ক্ষেত্রে সুবিধা দেওয়া হবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628988 – এই লিঙ্কে ক্লিক করুন।


    প্রধানমন্ত্রীর সঙ্গে মার্কিন রাষ্ট্রপতির টেলিফোনে কথা


    প্রধানমন্ত্রী নরেন্দ্র মোদী মঙ্গলবার মার্কিন রাষ্ট্রপতি ডোনাল্ড ট্রাম্পের সঙ্গে টেলিফোনে কথা বলেন। জি-৭ গোষ্ঠীর সভাপতি হিসাবে মার্কিন যুক্তরাষ্ট্রের পৌরহিত্য করার প্রসঙ্গ উত্থাপন করে রাষ্ট্রপতি ট্রাম্প এই গোষ্ঠীর বর্তমান সদস্য সংখ্যা বাড়িয়ে সংস্কার-সাধন করে ভারত সহ গুরুত্বপূর্ণ দেশগুলিকে সামিল করার ব্যাপারে তাঁর আগ্রহের কথা প্রকাশ করেন। এই প্রসঙ্গে জি-৭ গোষ্ঠীর শীর্ষ বৈঠকে প্রধানমন্ত্রী মোদীকে যোগদানের আমন্ত্রণ জানান রাষ্ট্রপতি ট্রাম্প। জি-৭ গোষ্ঠীর সংস্কার ও সম্প্রসারণের ব্যাপারে রাষ্ট্রপতি ট্রাম্পের বিচক্ষণতা ও আন্তরিক উদ্যোগের প্রশংসা করে প্রধানমন্ত্রী মোদী বলেন, কোভিড পরবর্তী বিশ্বে উদ্ভূত পরিস্থিতিগুলিকে বিবেচনায় রেখে রাষ্ট্রপতি ট্রাম্পের এই উদ্যোগ নিঃসন্দেহে প্রশংসনীয়। প্রধানমন্ত্রী মোদী বলেন, জি-৭ গোষ্ঠীর সম্প্রসারণের পাশাপাশি, সার্বিক সাফল্যে মার্কিন যুক্তরাষ্ট্র সহ অন্যান্য দেশগুলির সঙ্গে ভারত একযোগে কাজ করতে আগ্রহী।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628807 – এই লিঙ্কে ক্লিক করুন।


    বিদেশ ফেরৎ নাগরিকদের দক্ষতা যাচাইয়ের উদ্যোগ সরকারের


    চলতি মহামারীর কারণে বিদেশ ফেরৎ ব্যক্তিদের দক্ষতা যাচাইয়ের জন্য কেন্দ্রীয় সরকার ‘স্বদেশ’ নামে একটি কর্মসূচির সূচনা করেছে। বন্দে ভারত মিশন অভিযানের আওতায় এই কর্মসূচিতে বিদেশ ফেরৎ ব্যক্তিদের দক্ষতা যাচাই করা হবে। কেন্দ্রীয় দক্ষতা উন্নয়ন ও শিল্পোদ্যোগ মন্ত্রক, অসামরিক বিমান পরিবহণ মন্ত্রক এবং বিদেশ মন্ত্রকের যৌথ উদ্যোগে এই কর্মসূচি গ্রহণ করা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628976 – এই লিঙ্কে ক্লিক করুন।


    মেক ইন্ডিয়া কর্মসূচিতে আরও একটি সাফল্য; প্রতিরক্ষা মন্ত্রক অর্ডন্যান্স ফ্যাক্টরি বোর্ড-কে ১ হাজার ৯৪ কোটি টাকার ১৫৬টি বিএমপি ২/২ ইনফ্যান্ট্রি কমব্যাট ভেহিকেল সরবরাহের বরাত দিয়েছে


    মেক ইন ইন্ডিয়া কর্মসূচিতে আরও একটি অগ্রগতির নিদর্শন হিসাবে প্রতিরক্ষা মন্ত্রকের অধিগ্রহণ শাখা অর্ডন্যান্স ফ্যাক্টরি বোর্ডকে ১৫৬টি বিএমপি ২/২ কনফ্যান্ট্রি কমব্যাট ভেহিকেল সরবরাহের বরাত দিয়েছে। তেলেঙ্গানার মেডকে অবস্থিত অর্ডন্যান্স ফ্যাক্টরি এই ১৫৬টি কমব্যাট ভেহিকেল উৎপাদন করবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628743 – এই লিঙ্কে ক্লিক করুন।


    অপারেশন সমুদ্র সেতু – নৌ-বাহিনীর জাহাজ জলস্বা শ্রীলঙ্কা থেকে ভারতীয় নাগরিকদের নিয়ে তুতিকোরিন পৌঁছেছে


    অপারেশন সমুদ্র সেতুর অঙ্গ হিসাবে ভারতীয় নৌ-বাহিনীর জাহাজ জলস্বা কলম্বো থেকে ৬৮৫ জন ভারতীয় নাগরিককে নিয়ে গতকাল তুতিকোরিন বন্দরে এসে পৌঁছেছে। আগত এই ভারতীয় নাগরিকদের দেশে ফেরৎ পাঠাতে শ্রীলঙ্কায় ভারতীয় দূতাবাস গুরুত্বপূর্ণ ভূমিকা পালন করেছে। শ্রীলঙ্কা থেকে ভারতীয় নাগরিকদের উদ্ধারের সঙ্গে সঙ্গেই নৌ-বাহিনী বিশ্ব জুড়ে করোনা মহামারীর সময় মালদ্বীপ ও শ্রীলঙ্কা থেকে ২ হাজার ১৭৬ জন ভারতীয় নাগরিকদের দেশে ফিরিয়ে নিয়ে এসেছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628714 – এই লিঙ্কে ক্লিক করুন।


    কেন্দ্রীয় মানবসম্পদ উন্নয়ন মন্ত্রী একাদশ ও দ্বাদশ শ্রেণীর জন্য বিকল্প শিক্ষাবর্ষ প্রকাশ করলেন


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ আজ নতুন দিল্লিতে একাদশ ও দ্বাদশ শ্রেণীর নতুন শিক্ষাবর্ষ প্রকাশ করেছেন। মন্ত্রকের উপদেশ অনুযায়ী, এনসিইআরটি এই বিকল্প শিক্ষাবর্ষ প্রণয়ন করেছে। কোভিড-১৯ মহামারীর প্রেক্ষিতে বাড়ি থেকেই পঠন-পাঠনের বিষয়টিকে বিবেচনায় রেখে বিকল্প এই শিক্ষাবর্ষ তৈরি করা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628948 – এই লিঙ্কে ক্লিক করুন।


    অতিক্ষুদ্র, ছোট ও মাঝারি শিল্প সংস্থাগুলির শ্রেণী বিভাজন সংক্রান্ত নতুন নিয়মাবলী রূপায়ণে মন্ত্রকের প্রস্তুতি


    কেন্দ্রীয় অতিক্ষুদ্র, ছোট ও মাঝারি শিল্পোদ্যোগ মন্ত্রক দেশে ক্ষুদ্র ও মাঝারি শিল্প সংস্থাগুলির সংজ্ঞা ও শর্তাবলীতে সংশোধন সগক্রান্ত নতুন নিয়মাবলীগুলি রূপায়ণের পথ সুগম করতে গেজেট বিজ্ঞপ্তি জারি করেছে। নতুন এই শর্তাবলী আগামী পয়লা জুলাই থেকেই কার্যকর হচ্ছে। ২০০৬ সালে ক্ষুদ্র ও মাঝারি শিল্প সংস্থা সংক্রান্ত আইন কার্যকর হওয়ার ১৪ বছর পর গত ১৩ই মে আত্মনির্ভর ভারত প্যাকেজের আওতায় ক্ষুদ্র ও মাঝারি শিল্প সংস্থাগুলির নতুন শ্রেণী বিভাজনের কথা ঘোষণা করা হয়। ঘোষিত আত্মনির্ভর ভারত প্যাকেজ অনুযায়ী, ক্ষুদ্র উৎপাদন ও পরিষেবা ইউনিটগুলির ক্ষেত্রে বিনিয়োগের পরিমাণ স্থির হয়েছে ১ কোটি টাকা এবং লেনদেনের পরিমাণ স্থির হয়েছে ৫ কোটি টাকা। ক্ষুদ্র উৎপাদন ইউনিটগুলির ক্ষেত্রে বিনিয়োগ পরিমাণ স্থির হয়েছে ১০ কোটি টাকা এবং লেনদেনের পরিমাণ স্থির হয়েছে ৫০ কোটি টাকা। একইভাবে, মাঝারি উৎপাদন ইউনিটগুলির ক্ষেত্রে বিনিয়োগের পরিমাণ ধার্য হয়েছে ২০ কোটি টাকা এবং লেনদেনের পরিমাণ ধার্য হয়েছে ১০০ কোটি টাকা। উল্লেখ করা যেতে পারে, কেন্দ্রীয় সরকার গত পয়লা জুন ক্ষুদ্র ও মাঝারি শিল্প সংস্থাগুলির পূর্ব নির্ধারিত সন্ধ্যায় আরও সংশোধনের কথা ঘোষণা করে। নতুন এই সংশোধন অনুযায়ী মাঝারি শিল্প সংস্থাগুলির ক্ষেত্রে বিনিয়োগের পরিমাণ ধার্য হয়েছে ৫০ কোটি টাকা এবং লেনদেনের পরিমাণ স্থির হয়েছে ২৫০ কোটি টাকা।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628925 – এই লিঙ্কে ক্লিক করুন।


    ইপিএফও পয়লা এপ্রিল থেকে ৫২ লক্ষ ৬২ হাজার গ্রাহকের কেওয়াইসি আপডেট করেছে


    অনলাইন পরিষেবার সুযোগ-সুবিধা আরও বেশি করে হাতের নাগালে পৌঁছে দিতে কর্মচারী ভবিষ্যনিধি সংগঠন (ইপিএফও) এপ্রিল থেকে মে মাস পর্যন্ত ৫২ লক্ষ ৬২ হাজার গ্রাহকের কেওয়াইসি সংক্রান্ত ডেটা আপডেট করেছে। কোভিড-১৯ মহামারীর প্রেক্ষিতে এই উদ্যোগ। কেওয়াইসি ডেটা আপডেটের মধ্যে রয়েছে – ৩৯ লক্ষ ৯৭ হাজার গ্রাহকের আধার সংযুক্তিকরণ, ৯ লক্ষ ৮৭ হাজার গ্রাহকের মোবাইল সংযুক্তিকরণ এবং ১১ লক্ষ ১১ হাজার গ্রাহকের ব্যাঙ্ক অ্যাকাউন্টের সংযুক্তিকরণ সফলভাবে শেষ হয়েছে। কেওয়াইসি হ’ল এমন এককালীন প্রক্রিয়া, যার সাহায্যে ইউনিভার্সাল অ্যাকাউন্ট নম্বরে সংযুক্তিকরণ মারফৎ সংশ্লিষ্ট গ্রাহকের পরিচিতি যাচাই করা সম্ভব। এছাড়াও, বিপুল সংখ্যায় কেওয়াইসি সংযুক্তিকরণের মাধ্যমে ইপিএফও-র সংশ্লিষ্ট পরিষেবা প্রদানেও বিশেষ সাহায্য হয়েছে। দেশ জুড়ে লকডাউনের সময় কেওয়াইসি আপডেটের ফলে ৪ লক্ষ ৮১ হাজার নাম সংশোধন, ২ লক্ষ ১ হাজার জন্মতিথি সংশোধন এবং ৩ লক্ষ ৭০ হাজার আধার নম্বর সংশোধন করা হয়েছে। ইপিএফও-র এই উদ্যোগের ফলে সংগঠনের যে কোনও সদস্য বা গ্রাহক সংস্থার পোর্টাল থেকে অনলাইন পরিষেবা গ্রহণ করতে পারবেন। একজন গ্রাহক অনলাইনে আবেদনপত্র দাখিল করে তাঁর অ্যাকাউন্ট থেকে টাকা তোলার ক্ষেত্রে সুবিধা পাচ্ছেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628922 – এই লিঙ্কে ক্লিক করুন।


    চলচ্চিত্র প্রযোজক, সিনেমা প্রদর্শক এবং চলচ্চিত্র শিল্প সংগঠনগুলির প্রতিনিধিদের সঙ্গে শ্রী প্রকাশ জাভড়েকরের বৈঠক


    কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকর চলচ্চিত্র প্রযোজক, সিনেমা প্রদর্শক এবং চলচ্চিত্র শিল্প সংগঠনগুলির প্রতিনিধিদের সঙ্গে ভিডিও কনফারেন্সে মিলিত হন। কোভিড-১৯ এর কারণে সমগ্র সিনেমা জগৎ যে সমস্ত সমস্যার সম্মুখীন হচ্ছে, তা নিয়ে বৈঠকে আলোচনা হয়। চলচ্চিত্র প্রযোজনা পুনরায় শুরু করার ব্যাপারে শ্রী জাভড়েকর বলেন, সরকার শীঘ্রই আদর্শ কর্মপরিচালন বিধি জারি করতে চলেছে। সিনেমা হলগুলি পুনরায় খোলার জন্য যে দাবি করা হয়েছে, সে ব্যাপারে মন্ত্রী বলেন, জুন মাসে কোভিড-১৯ মহামারী পরিস্থিতি বিবেচনা করে এই দাবি খতিয়ে দেখা হবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628754 – এই লিঙ্কে ক্লিক করুন।


    ভারতীয় রেল দোসরা জুন বেলা ১০টা পর্যন্ত ৪ হাজার ১৫৫টি শ্রমিক স্পেশাল ট্রেনে করে ৫৭ লক্ষের বেশি যাত্রীকে নিজেদের গন্তব্যে পৌঁছে দিয়েছে


    ভারতীয় রেল দোসরা জুন পর্যন্ত ৪ হাজার ১৫৫টি শ্রমিক স্পেশাল ট্রেন পরিষেবা দিয়েছে। এই ট্রেনগুলির মধ্যে পশ্চিমবঙ্গ থেকে ১৩৫টি ট্রেন রয়েছে। এই ট্রেনগুলি করে গত ৩৩ দিনে ৫৭ লক্ষেরও বেশি প্রবাসী শ্রমিক বা আটকে পড়া ব্যক্তিকে নিজ রাজ্যে পৌঁছে দিয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628749 – এই লিঙ্কে ক্লিক করুন।


    আয়ুষ মন্ত্রকের অধীনে একটি শাখা কার্যালয় হিসাবে ফার্মাকোপিয়া কমিশন ফর ইন্ডিয়ান মেডিসিন অ্যান্ড হোমিওপ্যাথি প্রতিষ্ঠান স্থাপনে মন্ত্রিসভার অনুমোদন


    কেন্দ্রীয় মন্ত্রিসভা আয়ুষ মন্ত্রকের অধীনে একটি শাখা কার্যালয় হিসাবে ইন্ডিয়ান মেডিসিন অ্যান্ড হোমিওপ্যাথি সংক্রান্ত ফার্মাকোপিয়া কমিশনের পুনর্গঠনের প্রস্তাব অনুমোদন করেছে। বর্তমানে ইন্ডিয়ান মেডিসিন অ্যান্ড হোমিওপ্যাথিক ফার্মাকোপিয়া ল্যাবরেটরি এবং আরও দুটি কেন্দ্রীয় পরীক্ষাগারের সংযুক্তিকরণ ঘটিয়ে এই কমিশন গড়ে তোলা হবে। বর্তমানে ফার্মাকোপিয়া কমিশন একটি স্বশাসিত সংস্থা হিসাবে কাজ করছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629039 – এই লিঙ্কে ক্লিক করুন।


    সেন্ট্রাল এমপ্লয়মেন্ট গ্যারান্টি কাউন্সিলের ২১তম বৈঠকে পৌরহিত্য করলেন শ্রী নরেন্দ্র সিং তোমর


    কেন্দ্রীয় গ্রামোন্নয়ন মন্ত্রী শ্রী নরেন্দ্র সিং তোমর গতকাল ভিডিও কনফারেন্সের মাধ্যমে সেন্ট্রাল এমপ্লয়মেন্ট গ্যারান্টি কাউন্সিলের ২১তম বৈঠকে পৌরহিত্য করেন। এমজিএনআরইজিএ – এর শ্রমিকদের ব্যাঙ্ক অ্যাকাউন্টে ১০০ শতাংশ মজুরি পৌঁছে দেওয়ার লক্ষ্যমাত্রা পূরণে সরকার যে সমস্ত পদক্ষেপ নিচ্ছে, শ্রী তোমর সেগুলির কথা উল্লেখ করেন। এই কর্মসূচির আওতায় কাজকর্মের সোশ্যাল অডিট করার ওপর জোর দিয়ে শ্রী তোমর জানান, ২০২০-২১ অর্থবর্ষে এমজিএনআরইজিএ খাতে ৬১ হাজার ৫০০ কোটি টাকা বরাদ্দ করা হয়েছে। এছাড়াও, আত্মনির্ভর ভারত অভিযানের আওতায় ৪০ হাজার কোটি টাকা দেওয়া হয়েছে। ইতিমধ্যে রাজ্যগুলিকে অভিযানের অঙ্গ হিসাবে ২৮ হাজার কোটি টাকা দেওয়া হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1628782 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · চন্ডীগড় : আন্তঃরাজ্য সীমান্তগুলিতে ব্যাপক হারে স্ক্রিনিং-এর ব্যবস্থা গড়ে তুলতে পুলিশের মহানির্দেশককে নির্দেশ দিলেন কেন্দ্রশাসিত এই অঞ্চলের প্রশাসক।


    · পাঞ্জাব : কোভিড-১৯ সংক্রান্ত লকডাউন সত্ত্বেও রাজস্ব ঘাটতির বিষয়টিকে বিবেচনায় রেখে রাজ্য বিদ্যুৎ নিয়ন্ত্রণ কমিশনের বিদ্যুৎ মাশুল হ্রাসের প্রস্তাবকে স্বাগত জানালেন রাজ্যের মুখ্যমন্ত্রী। এছাড়াও, মুখ্যমন্ত্রী পয়লা জুন থেকে মদ বিক্রির ওপর কোভিড সেস আরোপ করার প্রস্তাব অনুমোদন করেছেন। এর ফলে, রাজ্যের ১৪৫ কোটি টাকা অতিরিক্ত রাজস্ব দায় হবে।


    · হরিয়ানা : রাজ্য সরকার গণপরিবহণের ক্ষেত্রে ট্যাক্সি, ক্যাব ও অটো রিক্‌শা চালকদের জন্য নীতি-নির্দেশিকা জারি করেছে। অটো রিক্‌শা ও ই-রিক্‌শাগুলিতে ২ জন যাত্রী পরিবহণের অনুমতি দেওয়া হয়েছে। বাইকের ক্ষেত্রে চালকের হেলমেট, মাস্ক ও দস্তানা ব্যবহার বাধ্যতামূলক করা হয়েছে।


    · অরুণাচল প্রদেশ : প্রধানমন্ত্রী কিষাণ সম্মান যোজনার আওতায় ২ হাজার টাকা করে পাবার পাশাপাশি, রাজ্য সরকার প্রায় ৬৮ হাজার কৃষককে অতিরিক্ত ১ হাজার টাকা করে দেবে। রাজ্যে কোভিড-১৯ এ আক্রান্তের সংখ্যা ২৮।


    · আসাম : রাজ্যের স্বাস্থ্য মন্ত্রী জানিয়েছেন, আরও ৫১ জন কোভিড-১৯ এ আক্রান্ত হয়েছেন।


    · মণিপুর : রাজ্যে করোনায় আক্রান্ত রোগীদের সুস্থতার হার বেড়ে হয়েছে ২৫ শতাংশ। মোট আক্রান্তের সংখ্যা ১০২। এদের মধ্যে ৭৬ জন নিশ্চিতভাবে করোনায় আক্রান্ত হয়েছেন।


    · মেঘালয় : তামিলনাডু থেকে ফেরা ১ জন ব্যক্তির নমুনা পরীক্ষায় কোভিড-১৯ এর প্রমাণ পাওয়া গেলেও গত ১৯শে মে’র পর থেকে তাঁর শারীরিক অবস্থায় উন্নতি ঘটেছে এবং পরবর্তী নমুনা পরীক্ষাগুলিতে কোভিড-১৯ এর প্রমাণ মেলেনি। জনৈক ব্যক্তি কোয়ারেন্টাইনে রয়েছে। রাজ্যে করোনায় আক্রান্তের সংখ্যা ১৬। সুস্থ হয়েছেন ১৩ জন।


    · মিজোরাম : রাজ্যের মুখ্যসচিব জানিয়েছেন, পঞ্চম পর্যায়ের লকডাউন নিষেধাজ্ঞাগুলিতে কোনও পরিবর্তন করা হচ্ছে না। সম্প্রতি রাজ্যে আরও ১৩ জন কোভিড-১৯ এ আক্রান্ত হয়েছেন।


    · নাগাল্যান্ড : কোভিড-১৯ এর বিরুদ্ধে লড়াইয়ে স্বাস্থ্য কর্মীদের ঘাটতি মেটাতে রাজ্য সরকার ২৭ জন চিকিৎসক নিয়োগ করেছে।


    · সিকিম : রাজ্য অর্থনৈতিক পুনরুজ্জীবন কমিটির চেয়ারম্যান দাবি করেছেন, কোভিড-১৯ লকডাউনের দরুণ পর্যটন ক্ষেত্রে ৫০০ কোটি টাকা ক্ষতি হয়েছে।


    · ত্রিপুরা : রাজ্যে আজ ৮২১ জনের নমুনা পরীক্ষায় ৪৯ জনের নমুনায় কোভিড-১৯ এর উপস্থিতির প্রমাণ মিলেছে। এদের মধ্যে অধিকাংশ ব্যক্তির সফরের ইতিহাস রয়েছে।


    · কেরল : একজন খ্রীস্টান ধর্মযাজকের মৃত্যুর প্রেক্ষিতে রাজ্যের প্রায় ১৫ জন স্বাস্থ্য কর্মীকে চিকিৎসা নজরদারির আওতায় রাখা হয়েছে। রাজ্যের আরও ৭ জন উপসাগরীয় দেশগুলিতে মারা গেছেন। গতকাল থেকে আরও ৮৬ জন নতুন করে করোনায় আক্রান্ত হয়েছেন। ৭৭৪ জন রোগী চিকিৎসাধীন রয়েছেন।


    · তামিলনাডু : পন্ডিচেরীর একটি চিকিৎসা প্রতিষ্ঠানের ৬ জন চিকিৎসা কর্মীর নমুনা পরীক্ষায় ভাইরাসের উপস্থিতির প্রমাণ মিলেছে। এর ফলে, এই কেন্দ্রশাসিত অঞ্চলে আক্রান্তের সংখ্যা বেড়ে হয়েছে ৯০। তামিলনাডুতে গতকাল আরও ১ হাজার ৯১ জন আক্রান্ত হয়েছেন। এর ফলে, রাজ্যে আক্রান্তের সংখ্যা ২৪ হাজার ৫৮৬। নিশ্চিতভাবে করোনায় আক্রান্ত হয়েছেন ১০ হাজার ৬৮০ জন। মৃত্যু হয়েছে ১৯৭ জনের।


    · কর্ণাটক : রাজ্যের মুখ্যমন্ত্রী হোম কোয়ারেন্টাইন সংক্রান্ত নির্দেশিকা লঙ্ঘনকারীদের বিরুদ্ধে এফআইআর দায়ের করার জন্য আধিকারিকদের নির্দেশ দিয়েছেন। রাজ্যে করোনায় আক্রান্তের সংখ্যা ৩ হাজার ৭৯৬। নিশ্চিতভাবে করোনায় আক্রান্ত হয়েছেন ২ হাজার ৩৩৯ জন। মৃত্যু হয়েছে ৫২ জনের।


    · অন্ধ্রপ্রদেশ : রাজ্যে গত ২৪ ঘন্টায় আরও ৭৯ জন করোনায় আক্রান্ত হয়েছেন এবং ৪ জন মারা গেছেন। এর ফলে, রাজ্যে করোনায় আক্রান্তের সংখ্যা দাঁড়িয়েছে ৩ হাজার ২৭৯। নিশ্চিতভাবে করোনায় আক্রান্ত হয়েছেন ৯৬৭ জন। মৃত্যু হয়েছে ৬৮ জনের।


    · তেলেঙ্গানা : রাজ্যে গতকাল আরও ৯৯ জন করোনায় আক্রান্ত হয়েছেন। ওসমানিয়া মেডিকেল কলেজের আরও ৫ জন চিকিৎসকের নমুনা পরীক্ষায় করোনা ভাইরাসের উপস্থিতির প্রমাণ মিলেছে। রাজ্যে করোনায় আক্রান্তের সংখ্যা দাঁড়িয়েছে ২ হাজার ৮৯১।


    · মহারাষ্ট্র : রাজ্যে আরও ২ হাজার ২৮৭ জনের সংক্রমণের খবর মেলায় আক্রান্তের সংখ্যা বেড়ে হয়েছে ৭২ হাজার ৩০০। এর মধ্যে ৩৮ হাজার ৪৯৩ জন নিশ্চিতভাবে করোনায় আক্রান্ত হয়েছেন। ভাইরাস সংক্রমণের উৎস-স্থল মুম্বাইয়ে মঙ্গলবার আরও ১ হাজার ১০৯ জনের নমুনা পরীক্ষায় ভাইরাসের উপস্থিতির প্রমাণ পাওয়া গেছে।


    · গুজরাট : রাজ্যে মঙ্গলবার আরও ৪১৫ জন সংক্রামিত হয়েছেন। এর ফলে, করোনায় আক্রান্তের সংখ্যা বেড়ে হয়েছে ১৭ হাজার ৬৩২। মঙ্গলবার আরও ২৯ জন আক্রান্ত রোগী মারা গেছেন।


    · রাজস্থান : রাজ্যে আজ সকাল পর্যন্ত আরও ১০২ জন নতুন করে কোভিড-১৯ এ আক্রান্ত হয়েছেন। এর ফলে, আক্রান্তের সংখ্যা বেড়ে হয়েছে ৯ হাজার ৪৭৫। নতুন করে আক্রান্তদের মধ্যে অধিকাংশই জয়পুরের।


    · মধ্যপ্রদেশ : রাজ্যে আরও ১৩৭ জনের করোনায় আক্রান্ত হওয়ার খবর মিলেছে। এর ফলে, আক্রান্তের সংখ্যা বেড়ে হয়েছে ৮ হাজার ৪২০। এদের মধ্যে নিশ্চিতভাবে করোনায় আক্রান্ত হয়েছেন ২ হাজার ৮৩৫ জন।


    · ছত্তিশগড় : সর্বশেষ তথ্যানুযায়ী, রাজ্যে আরও ৯ জন কোভিড-১৯ এ আক্রান্ত হয়েছেন। এর ফলে, করোনায় আক্রান্তের সংখ্যা বেড়ে হয়েছে ৫৬৪। এর মধ্যে নিশ্চিতভাবে করোনায় আক্রান্ত হয়েছেন ৪৩৩ জন। বর্তমানে ৫১ হাজার ৫৮৮ জন ব্যক্তি হোম কোয়ারেন্টাইনে রয়েছেন।


    · গোয়া : রাজ্যে আরও ৬ জনের করোনায় আক্রান্ত হওয়ার খবর পাওয়া গেছে। এর ফলে, আক্রান্তের সংখ্যা বেড়ে হয়েছে ৭৯। নিশ্চিতভাবে করোনায় আক্রান্ত হয়েছেন ২২ জন। ১৩ জন আক্রান্ত রোগী মঙ্গলবার সুস্থ হয়েছেন বলে জানা গেছে।


    CG/BD/SB

    
    
    (Release ID: 1629237) Visitor Counter : 17
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam