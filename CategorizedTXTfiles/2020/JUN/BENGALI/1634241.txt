      সারওরসায়নমন্ত্রক

      প্রস্তাবিত বাল্ক ড্রাগ এবং মেডিকেল ডিভাইস পার্কের বিভিন্ন দিক পর্যালোচনায় ফার্মাসিউটিক্যাল দপ্তরের আধিকারিকদের সঙ্গে শ্রী গৌড়ার বৈঠক
      Posted On: 24 JUN 2020 6:10PM by PIB Kolkata


    নয়াদিল্লি, ২৪ জুন, ২০২০


    

    দেশে ৩টি বাল্ক ড্রাগ পার্ক এবং ৪টি মেডিকেল ডিভাইস পার্ক গড়ে তোলার বিভিন্ন দিক নিয়ে কেন্দ্রীয় রসায়ন ও সার মন্ত্রী শ্রী ডি ভি সদানন্দ গৌড়া আজ ফার্মাসিউটিক্যাল দপ্তরের উচ্চ পদস্থ আধিকারিকদের সঙ্গে পর্যালোচনা বৈঠক করেন। বৈঠকে বিভাগীয় প্রতিমন্ত্রী শ্রী মনসুখ মান্ডভিয়া, ফার্মাসিউটিক্যাল দপ্তরের সচিব শ্রী পি ডি বাঘেলা, যুগ্মসচিব নবদীপ রিনওয়া এবং যুগ্ম ড্রাগ কন্ট্রোলার ডঃ এস ঈশ্বরা রেড্ডি উপস্থিত ছিলেন।


    
    শ্রী গৌড়া বলেন, প্রস্তাবিত এই পার্কগুলি দেশে বাল্ক ড্রাগ ও মেডিকেল ডিভাইস উৎপাদনের ক্ষেত্রে আরও প্রতিযোগিতা বাড়াতে সাহায্য করবে। দেশে এই পার্কগুলি গঠিত হলে আমদানি নির্ভরশীলতা কমবে। সেই সঙ্গে, ওষুধ শিল্প ক্ষেত্রে ভারতকে এক অগ্রণী রপ্তানিকারী দেশে পরিণত করতে সাহায্য করবে। মাথা পিছু আয় বৃদ্ধির পাশাপাশি, জীবনশৈলী জনিত ক্রমবর্ধমান রোগ-ব্যাধিগুলি মোকাবিলায় ওষুধপত্র ও চিকিৎসা সরঞ্জামের ক্ষেত্রে মানুষের দৈনন্দিন খরচ বাড়ছে এবং ভবিষ্যতে তা আরও ঊর্ধ্বমুখী হবে। এই প্রেক্ষিতে প্রধানমন্ত্রী শ্রী নরেন্দ্র মোদী দেশের প্রতিটি নাগরিকের কাছে সুলভে ওষুধপত্র পৌঁছে দেওয়ার জন্য যে উদ্যোগ গ্রহণ করেছেন, তার অঙ্গ হিসাবে বাল্ক ড্রাগ এবং মেডিকেল ডিভাইস পার্কগুলি গড়ে তোলার পরিকল্পনা করা হয়েছে।


    
    আত্মনির্ভর ভারত গঠনে প্রধানমন্ত্রী মোদীর আন্তরিক প্রচেষ্টা এবং ওষুধপত্রের গুণমান সুনিশ্চিত করতে কেন্দ্রীয় মন্ত্রিসভা গত ২১শে মার্চ দেশে তিনটি বাল্ক ড্রাগ পার্ক এবং চারটি মেডিকেল ডিভাইস পার্ক গড়ে তোলার প্রস্তাব অনুমোদন করে। উদ্দেশ্য, আমদানি নির্ভরশীলতা কমিয়ে দেশীয় উৎপাদন বাড়ানো এবং কর্মসংস্থানের সুযোগ সৃষ্টি করা।


    
    উল্লেখ করা যেতে পারে, কেন্দ্রীয় সরকার প্রতিটি বাল্ক ড্রাগ পার্ক গড়ে তোলার জন্য এককালীন সর্বাধিক ১ হাজার টাকা অনুদান দেবে। একইভাবে, মেডিকেল ডিভাইস পার্কগুলি গড়ে তোলার জন্য সরকার এককালীন সর্বোচ্চ ১০০ কোটি টাকা অনুদান যোগাবে। দেশে চিকিৎসা সরঞ্জাম উৎপাদনের প্রসারে সরকার ইতিমধ্যেই উৎপাদন সংযুক্ত বিশেষ সুবিধা দানের কথা ঘোষণা করেছে। ২০২০-২১ থেকে ২০২৫-২৬ পর্যন্ত এই উৎপাদন স্নগযুক্ত আর্থিক সুবিধা দানের আওতায় ৩ হাজার ৪২০ কোটি টাকা খরচ করা হবে।


    

    
    CG/BD/SB

    
    
    (Release ID: 1634241) Visitor Counter : 5
    
    
      Read this release in: English , Urdu , Hindi , Tamil , Telugu , Kannada