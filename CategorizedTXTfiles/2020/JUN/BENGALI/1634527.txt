      প্রতিরক্ষামন্ত্রক

      প্রতিরক্ষা প্রতিমন্ত্রী শ্রী শ্রীপাদ নায়েক দু-দিনের প্রতিরক্ষা সম্মেলন ২০২০ গুজরাট উদ্বোধন করলেন
      Posted On: 25 JUN 2020 9:03PM by PIB Kolkata


    নয়াদিল্লী, ২৬ জুন, ২০২০


    

    
    প্রতিরক্ষা প্রতিমন্ত্রী শ্রী শ্রীপাদ নায়েক বলেছেন, ভারত তার ব্যাপক আর্থিক বিকাশের ওপর ভর করে এবং মানবিক সাহায্যের মতো বিষয়গুলিতে নৈতিক ভূমিকা পালন করে বর্তমানে সারা বিশ্বের কাছে এক মহা শক্তিধর দেশ হয়ে উঠেছে। শ্রী নায়েক আজ ভিডিও কনফারেন্সের মাধ্যমে প্রতিরক্ষা ও মহাকাশ ক্ষেত্রের সঙ্গে যুক্ত প্রতিরক্ষা সম্মেলন ২০২০ উদ্বোধন করে ভাষণ দিচ্ছিলেন। গুজরাটে এই সম্মেলনের আয়োজক ভারতীয় শিল্প মহাসংঘের (সিআইআই) গুজরাট শাখা এবং সোস্যাইটি অফ ইন্ডিয়ান ডিফেন্স ম্যানুফ্যাকচারার।


    
    শ্রী নায়েক বলেন, প্রতিরক্ষা ক্ষেত্রে এক মজবুত সক্ষমতা বিগত কয়েক দশক ধরে দেশে যে সমৃদ্ধি ঘটেছে তার সুরক্ষায় গুরুত্বপূর্ণ ভূমিকা পালন করে। একইসঙ্গে বাণিজ্যিক স্বার্থের মতো গুরুত্বপূর্ণ আর্থিক বিষয়গুলির সুরক্ষার ক্ষেত্রেও প্রতিরক্ষা সক্ষমতা ব্যবস্থার বড় ভূমিকা রয়েছে।


    
    প্রতিরক্ষা প্রতিমন্ত্রী জোর দিয়ে বলেন, প্রতিরক্ষা ক্ষেত্রে কেন্দ্রীয় সরকারের স্বচ্ছ দৃষ্টিভঙ্গির ফলে আজ এই ক্ষেত্রটি বড় ও ছোট উভয় শ্রেণীর শিল্প সংস্থার কাছে বিনিয়োগের কেন্দ্রস্থল হয়ে উঠেছে। তিনি আরও জানান, ৮ হাজারের বেশি ক্ষুদ্র ও মাঝারি শিল্পসংস্থা অর্ডিন্যান্স ফ্যাক্টরি এবং প্রতিরক্ষা রাষ্ট্রায়ত্ত্ব সংস্থাগুলির সঙ্গে অংশিদারিত্ব গড়ে তুলেছে। আরও বেশি সংখ্যক শিল্পসংস্থার সঙ্গে এ ধরণের অংশিদারিত্ব গড়ে তোলা প্রয়োজন বলেও তিনি অভিমত প্রকাশ করেন।


    
    গুজরাটে এ ধরণের সম্মেলন আয়োজন প্রসঙ্গে শ্রী নায়েক বলেন, এই রাজ্যটি সর্বোত্তম পরিকাঠামোগত সুযোগ-সুবিধা নিয়ে বিনিয়োগকারীদের আকৃষ্ট করার আকর্ষণীয় গন্তব্য হয়ে উঠেছে। তিনি আরও বলেন, প্রতিরক্ষা ও মহাকাশ ক্ষেত্রের সুযোগ-সুবিধাগুলিকে কাজে লাগাতে গুজরাট সরকার প্রতিরক্ষা ও মহাকাশ ক্ষেত্রের জন্য বিশেষ নীতি গ্রহণ করেছে।


    
    দু-দিনের এই সম্মেলনে উচ্চপদস্থ সরকারি প্রতিনিধি, অগ্রণী শিল্পসংস্থা ও শিক্ষা প্রতিষ্ঠান অংশ নিচ্ছে। আলোচনায় অংশগ্রহণকারীরা গুরুত্বপূর্ণ প্রতিরক্ষা নীতি, প্রযুক্তির সদ্ব্যবহার, দেশজ প্রতিরক্ষা ব্যবস্থায় প্রযুক্তির প্রয়োগ প্রভৃতি বিষয় নিয়ে আলোচনা করবেন। দেশে প্রতিরক্ষা উপাদন ক্ষেত্রের বিকাশে প্রধানমন্ত্রী শ্রী নরেন্দ্র মোদীর মেক ইন ইন্ডিয়ার স্বপ্নকে বাস্তবায়িত করার ক্ষেত্রে এ ধরণের সম্মেলন সূদুর প্রসারী ভূমিকা নেবে বলেও প্রতিরক্ষা প্রতিমন্ত্রী অভিমত প্রকাশ করেন।


    

    
    CG/BD/NS

    
    
    (Release ID: 1634527) Visitor Counter : 4
    
    
      Read this release in: Tamil , English , Urdu , Hindi , Marathi , Manipuri