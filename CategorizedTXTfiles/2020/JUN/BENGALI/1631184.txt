      ভূ-বিজ্ঞানমন্ত্রক

      মুম্বাই খুব শীঘ্রই বন্যার আগাম আভাস পেয়ে যাবে; অত্যাধুনিক বন্যার আগাম সতর্কীকরণ ব্যবস্থার সূচনা হ’ল মুম্বাইয়ে
      Posted On: 12 JUN 2020 2:09PM by PIB Kolkata


    মুম্বাই, ১২ জুন, ২০২০


    

    আইফ্লোজ – মুম্বাই : অত্যাধুনিক সুসংবদ্ধ বন্যার আগাম সতর্কীকরণ ব্যবস্থার আজ ভিডিও কনফারেন্সের মাধ্যমে যৌথভাবে সূচনা করেন রাজ্যের মুখ্যমন্ত্রী শ্রী উদ্ধভ ঠাকরে এবং কেন্দ্রীয় ভূ-বিজ্ঞান মন্ত্রী ডঃ হর্ষ বর্ধন।


    
    বন্যার আগাম আভাস দেওয়ার ক্ষেত্রে অত্যাধুনিক এই ব্যবস্থা মুম্বাই শহরের কাছে অত্যন্ত কার্যকর হয়ে উঠবে। মুম্বাই শহরে অত্যাধিক বৃষ্টিপাত ও ঘূর্ণিঝড়ের সময় বন্যার আগাম আভাস পাওয়ার ক্ষেত্রে এই ব্যবস্থা চালু করার উদ্যোগ নেওয়া হয়। অত্যাধুনিক এই ব্যবস্থার সাহায্যে মুম্বাই শহরে তিন দিন আগে বন্যার প্রাথমিক আভাস পাওয়া সম্ভব হবে। এমনকি, ৩ থেকে ৬ ঘন্টার মধ্যে আবহাওয়ার তৎকালীন পূর্বাভাসও মিলবে এই ব্যবস্থার ফলে। নীচু এলাকা থেকে মানুষকে উদ্ধারের কাজে এবং বন্যা কবলিত হয়ে পড়তে পারে এমন এলাকাগুলির তথ্য ১২ ঘন্টা আগে থেকেই পাওয়া সম্ভব হবে। প্রত্যেকটি অঞ্চলের বৃষ্টিপাতের পুর্বাভাস সংক্রান্ত পৃথক তথ্যও এই ব্যবস্থা থেকে পাওয়া সম্ভব হবে।


    
    এই উপলক্ষে ডঃ হর্ষ বর্ধন ভূ-বিজ্ঞান মন্ত্রকের বিজ্ঞানীদের অভিনন্দন জানিয়ে বলেন, “বন্যার আগাম সতর্কীকরণ এই ব্যবস্থার ফলে আমরা এখন বিশ্বের কোনও দেশের থেকে পিছিয়ে নেই। ২০০৫ এবং ২০১৭’তে মুম্বাইয়ের ভয়াবহ বন্যার স্মৃতি এখনও অনেকের কাছে অমলীন। এই প্রেক্ষিতে বন্যার আগাম আভাস দেওয়া সংক্রান্ত ব্যবস্থাটি মুম্বাইবাসীকে অত্যন্ত ভরসা দেবে। ডঃ হর্ষ বর্ধন আরও জানান, এ ধরনের একটি ব্যবস্থা ইতিমধ্যেই চেন্নাইতে চালু হয়েছে।


    
    রাজ্যের মুখ্যমন্ত্রী শ্রী ঠাকরে বলেন, অত্যাধুনিক এই ব্যবস্থাটি মুম্বাইবাসীকে কেন্দ্রীয় ভূ-বিজ্ঞান মন্ত্রকের বিজ্ঞানীদের উপহার। রাজ্যে ঘূর্ণিঝড় নিসর্গ এবং বর্ষার মরশুমের নিখুঁত পূর্বাভাস দেওয়ার জন্য ভূ-বিজ্ঞান মন্ত্রক এবং ভারতীয় আবহাওয়া বিভাগের বিজ্ঞানীদের প্রচেষ্টার প্রশংসা করেন। বন্যার আগাম আভাস সংক্রান্ত এই ব্যবস্থার সূচনা অনুষ্ঠানে ভারতীয় আবহাওয়া বিভাগের মুম্বাই শাখার প্রধান শ্রী এ এস হোসলিকর উপস্থিত ছিলেন।


    

    CG/BD/SB

    
    
    (Release ID: 1631184) Visitor Counter : 13
    
    
      Read this release in: English , Urdu , Hindi , Marathi , Manipuri