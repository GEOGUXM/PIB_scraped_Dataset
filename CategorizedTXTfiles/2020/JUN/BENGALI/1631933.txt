      আয়ুষ

      বাড়িতে থেকেই যোগচর্চা, পরিবারের সঙ্গে যোগাভ্যাস অভিযানের ব্যাপারে আয়ুষ মন্ত্রক আন্তর্জাতিক যোগ দিবস উদযাপনে প্রস্তুত হচ্ছে
      Posted On: 16 JUN 2020 1:13PM by PIB Kolkata


    নয়াদিল্লি, ১৬ জুন, ২০২০


    

    বর্তমান কোভিড-১৯ মহামারীর প্রেক্ষিতে দৈনন্দিন কাজকর্ম বিঘ্নিত হয়েছে এবং মানুষের যাতায়াতেও নিষেধাজ্ঞা রয়েছে। তাই, এবারের আন্তর্জাতিক যোগ দিবস উদযাপনে সুস্থ-সবল দেহ ও মানসিক চাপ কমাতে যোগচর্চার বিভিন্ন দিক তুলে ধরা হবে। আয়ুষ মন্ত্রক ইতিমধ্যেই যোগ প্রশিক্ষকদের নিয়ে বিশেষ সভার আয়োজন করছে। আগামী ২১শে জুন সকাল ৬টা ৩০ মিনিটে দূরদর্শনে আয়ুষ মন্ত্রকের এই যোগ সংক্রান্ত বিশেষ সভাটি সম্প্রচারিত হবে।


    
    বিশ্ব জুড়ে নতুন পরিস্থিতির প্রেক্ষিতে আন্তর্জাতিক যোগ দিবস উদযাপনের অঙ্গ হিসাবে বাড়িতে থেকেই যোগচর্চার ব্যাপারে গুরুত্ব দেওয়া হচ্ছে। আয়ুষ মন্ত্রকও বাড়িতে থেকে পরিবারের সঙ্গে যোগাভ্যাসের বিষয়টিকে উৎসাহিত করছে।


    
    প্রতি বছর ২১শে জুন সারা বিশ্ব জুড়ে আন্তর্জাতিক যোগ দিবস উদযাপন করা হয়। বিগত বছরগুলিতে সাধারণ মানুষ উৎসাহের সঙ্গে যোগ দিবসের নানা অনুষ্ঠানে সক্রিয়ভাবে অংশগ্রহণ করেছেন। প্রকৃতপক্ষে যোগ দিবস অনুষ্ঠানে সামিল হওয়ার মাধ্যমে বিশ্বের বিভিন্ন দেশের মানুষ ভারতের কৃষ্টি ও ঐতিহ্যকেই উদযাপন করেছে। কিন্তু এ বছর সারা বিশ্ব জুড়ে স্বাস্থ্য ক্ষেত্রে জরুরি পরিস্থিতির দরুণ যোগ দিবস সুস্বাস্থ্য ও মানসিক শান্তির পন্থা খুঁজে বের করার মাধ্যম হয়ে উঠতে চলেছে।


    
    আজ সমগ্র বিশ্ব কোভিড-১৯ মহামারীর ব্যাপারে ভীত ও সন্ত্রস্ত। এই পরিস্থিতিতে যোগাভ্যাস অত্যন্ত তাৎপর্যপূর্ণ হয়ে উঠেছে। দৈহিক ও মানসিক সুস্বাস্থ্যের ক্ষেত্রে নিয়মিত যোগাভ্যাসের সুফল কালোত্তীর্ণ হয়েছে। এমনকি, নিয়মিত যোগচর্চা স্বাস্থ্যের পাশাপাশি, রোগ প্রতিরোধক ক্ষমতা বাড়াতেও সাহায্য করে। তাই, সমগ্র বিশ্ব মানসিক চাপ লাঘব করার এক কার্যকর মাধ্যম হিসাবে যোগচর্চাকে আপন করে নিয়েছে।


    
    আয়ুষ মন্ত্রক যোগাভ্যাসের সাধারণ নিয়ম-নীতিগুলি সম্পর্কে মানুষকে সচেতন করার কাজ শুরু করছে। এই লক্ষ্যে মন্ত্রকের পোর্টাল সহ সোশ্যাল মিডিয়া অ্যাকাউন্ট এবং টেলিভিশনে ব্যাপক প্রচার চালানো হচ্ছে। ইতিমধ্যেই প্রসার ভারতী দৈনিক ডিডি ভারতী চ্যানেলে গত ১১ই জুন থেকে দৈনিক সকাল ৮টা – ৮টা ৩০ মিনিট পর্যন্ত বিশেষ অনুষ্ঠান সম্প্রচার করছে। এদিকে দূরদর্শনের পক্ষ থেকে ২১শে জুন বিশ্ব যোগ দিবস উদযাপন উপলক্ষে পরিবারের সকলের সঙ্গে যোগচর্চায় সামিল হওয়ার জন্য সকাল ৬টা ৩০ মিনিটে বিশেষ অনুষ্ঠান সম্প্রচার করবে। এই অনুষ্ঠানে একজন যোগ প্রশিক্ষক যোগাভ্যাসের বিভিন্ন ধরণ ও পদ্ধতি সকলের সামনে তুলে ধরবেন। ইতিমধ্যেই মন্ত্রকের পক্ষ থেকে ‘মাই লাইফ, মাই যোগা’ শীর্ষক ভিডিও ব্লগিং প্রতিযোগিতার সূচনা হয়েছে। এই প্রতিযোগিতায় যে কোনও ব্যক্তি বিভিন্ন যোগাসন সম্পর্কিত ভিডিও ক্লিপ পোস্ট করে অংশগ্রহণ করতে পারবেন।


    

    
    CG/BD/SB

    
    
    (Release ID: 1631933) Visitor Counter : 31
    
    
      Read this release in: Odia , Telugu , Assamese , English , Urdu , Hindi , Marathi , Manipuri , Punjabi , Tamil , Malayalam