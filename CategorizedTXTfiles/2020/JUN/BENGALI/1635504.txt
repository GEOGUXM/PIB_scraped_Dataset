      তথ্যওসম্প্রচারমন্ত্রক

      পিআইবি এবং ম্যাকাউটের যৌথ উদ্যোগে সরকারি সংবাদ মাধ্যম পরিচালনায় ইন্ডিয়ান ইনফরমেশন সার্ভিসের ভূমিকা নিয়ে ওয়েবিনারের আয়োজন
      Posted On: 30 JUN 2020 5:56PM by PIB Kolkata


    কলকাতা, ৩০ জুন, ২০২০


    

    
    কলকাতায় পিআইবি-র আঞ্চলিক সদর দপ্তর আজ ম্যাকাউটের সঙ্গে যৌথ উদ্যোগে সরকারি সংবাদ মাধ্যম পরিচালনায় ইন্ডিয়ান ইনফরমেশন সার্ভিসের ভূমিকা, সরকারের নীতি এবং কর্মসূচির বিষয়ে প্রচার এবং ডিজিটাল মিডিয়ার ব্যবহার বৃদ্ধির বিষয়ের ওপর একটি ওয়েবিনারের আয়োজন করে। পশ্চিমবঙ্গের মৌলানা আবুল কালাম প্রযুক্তি বিশ্ববিদ্যালয়ের প্রযুক্তি ম্যানেজমেন্ট বিভাগের সক্রিয় অংশগ্রহণ এবং দপ্তরের আধিকারিক ও ছাত্রছাত্রীদের সহায়তায় আয়োজিত এই ওয়েবিনারের উদ্বোধন করেন উপাচার্য অধ্যাপক সৈকত মৈত্র এবং প্রেস ইনফরমেশন ব্যুরো ও রিজিওনাল আউটরিচ ব্যুরো-র অতিরিক্ত মহানির্দেশক জেন নামচু।


    
    অধ্যাপক সৈকত মৈত্র বলেন, সাধারণ মানুষের মধ্যে সরকারের বিভিন্ন নীতি ও প্রকল্পের বিষয়ে তথ্য পৌঁছে দেওয়ার ক্ষেত্রে ইন্ডিয়ান ইনফরমেশন সার্ভিসের আধিকারিকরা গুরুত্বপূর্ণ ভূমিকা পালন করে থাকেন। পিআইবি'র সংবাদ মাধ্যম পরিচালনার কাজটি খুবই দায়িত্বপূর্ণ।


    
    শ্রীমতি জেন নামচু বলেন তথ্য সম্প্রচার মন্ত্রকের বিভিন্ন মিডিয়া বিভাগ যেমন- পিআইবি, অল ইন্ডিয়া রেডিও, দূরদর্শন এবং আঞ্চলিক ক্ষেত্রীয় প্রচার ব্যুরো তথ্য প্রচারের ক্ষেত্রে কার্যকরী ভূমিকা পালন করে চলেছে ।তিনি বলেন, কোভিড-১৯এর সময় পশ্চিমবঙ্গের মানুষের কাছে তথ্য পৌঁছে দেওয়ার জন্য পিআইবি'র ট্যুইটার, ফেসবুক এবং ইউটিউবের মতো ডিজিটাল প্ল্যাটফর্মগুলিও যথেষ্ট জনপ্রিয় ও গুরুত্বপূর্ণ হয়ে উঠেছে । এগুলি ব্যাপক হারে ব্যবহার করা হচ্ছে। স্থানীয় ভাষায় তথ্য প্রচারের ওপরেও বিশেষ জোর দেওয়া হয়েছে। এর মূল লক্ষ্যই হল আরও বেশি সংখ্যক মানুষের কাছে তথ্য পৌঁছে দেওয়া। পিআইবি, কেন্দ্রীয় সরকারের বিভিন্ন কর্মসূচীর প্রচার ছাড়াও এর অঙ্গ হিসেবে রিজিওনাল আউটরিচ ব্যুরোর মাধ্যমে প্রান্তিক অঞ্চলের মানুষের কাছে তথ্য পৌঁছানোর জন্য তৃণমূল স্তরে কাজ করে চলেছে। বিশ্বের সবচেয়ে বেশি সংখ্যক যুবক-যুবতী রয়েছে আমাদের দেশে। এদের বেশিরভাগই ডিজিটাল প্ল্যাটফর্মের সঙ্গে যুক্ত বলেও তিনি জানান।


    
    পিআইবি-র যুগ্ম অধিকর্তা শ্রী অজয় মেহমিয়া ও আরওবি-র ক্ষেত্রীয় প্রচার আধিকারিক শ্রী সন্দীপন দাশগুপ্ত, তথ্য ও সম্প্রচার মন্ত্রকের আওতাধীন বিভিন্ন মিডিয়া বিভাগের কার্যকারিতা সম্পর্কে বিশদে আলোচনা করেন। তাঁরা বলেন, আইআইএস আধিকারিকরা তৃণমূল স্তরে সরকারের নীতি ও প্রকল্পের বিষয়ে তথ্য পৌঁছে দেওয়া এবং সেখান থেকে প্রতিক্রিয়া সংগ্রহ- দ্বিমুখী ভূমিকা পালন করে থাকেন।


    
    ম্যাকাউটে স্কুল অফ ম্যানেজমেন্ট সায়েন্সের অধিকর্তা অধ্যাপক ইন্দ্রনীল মুখোপাধ্যায় সোশাল মিডিয়া ম্যানেজমেন্ট সম্পর্কে নিজের মতামত প্রকাশ করেন। ওয়েবিনারে বিশ্ববিদ্যালয়ের ছাত্রছাত্রীরা মহামারীর দিনগুলিতে বিভিন্ন তথ্য এবং সাধারণ মানুষের মধ্যে বিভ্রান্তিমূলক সংবাদ ছড়িয়ে পরার বিষয়ে বিভিন্ন প্রশ্ন তুলে ধরেন। এ দিনের এই ওয়েবিনার ম্যাকাউটের স্কুল অফ ইঞ্জিনিয়ারিং সায়েন্সের অধিকর্তা অধ্যাপক শিবময় দাশগুপ্ত সহ একাধিক ব্যক্তি উপস্থিত ছিলেন।
    
    
    
    
    CG/SS/NS

    
    
    (Release ID: 1635504) Visitor Counter : 15
    
    
      Read this release in: English