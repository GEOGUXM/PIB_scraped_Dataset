      বৈদ্যুতিন ও তথ্যপ্রযুক্তি মন্ত্রক

      এক দায়িত্বশীল ও মানব-কেন্দ্রিক উন্নয়নের সমর্থনে প্রতিষ্ঠাতা সদস্য হিসাবে ভারত কৃত্রিম বুদ্ধিমত্তা সংক্রান্ত বিশ্ব অংশীদারিত্বে সামিল
      Posted On: 15 JUN 2020 4:59PM by PIB Kolkata


    নয়াদিল্লি, ১৫ জুন, ২০২০


    

    
    কৃত্রিম বুদ্ধিমত্তা সংক্রান্ত বিশ্ব অংশীদারিত্বের সূচনা করতে ভারত বিশ্বের অগ্রণী অর্থনীতির দেশ, যেমন – মার্কিন যুক্তরাষ্ট্র, গ্রেট ব্রিটেন, অস্ট্রেলিয়া, ইউরোপীয় ইউনিয়ন, কানাডা, ফ্রান্স, জার্মানি, ইতালি, জাপান, মেক্সিকো, নিউজিল্যান্ড, কোরিয়া প্রজাতন্ত্র ও সিঙ্গাপুরের সঙ্গে সামিল হয়েছে। কৃত্রিম বুদ্ধিমত্তা সংক্রান্ত বিশ্ব অংশীদারিত্ব এমন একটি আন্তর্জাতিক স্তরের বহুপাক্ষিক উদ্যোগ, যার মাধ্যমে কৃত্রিম বুদ্ধিমত্তার দায়িত্বজ্ঞানসম্পন্ন ব্যবহার সম্ভব হবে ও তা উন্নয়নের সঠিক দিশা দেখাবে। বিশ্বের একাধিক দেশকে নিয়ে শুরু হতে চলা এই উদ্যোগ মানবাধিকার, সামাজিক ও আর্থিক অন্তর্ভুক্তিকরণ, বৈচিত্র্য, উদ্ভাবন ও আর্থিক বিকাশে সুদূরপ্রসারী ভূমিকা নিতে পারে। কৃত্রিম বুদ্ধিমত্তা ব্যবহারের পাশাপাশি, যে সমস্ত চ্যালেঞ্জ ও সুযোগ তৈরি হতে চলেছে, সেগুলি সম্পর্কে আরও ভালো বোঝাপড়ার ক্ষেত্রে আন্তর্জাতিক স্তরে এটিই হ’ল এ ধরনের প্রথম প্রয়াস। এই প্রয়াসকে বাস্তবায়িত করতে উদ্যোগে অংশগ্রহণকারী দেশগুলির কৃত্রিম বুদ্ধিমত্তা সম্পর্কে অভিজ্ঞতা ও ব্যবহারিক প্রয়োগের বিভিন্ন দিক সম্বন্ধে পারস্পরিক আদান-প্রদান বাড়বে। এছাড়াও, কৃত্রিম বুদ্ধিমত্তা সংক্রান্ত আধুনিক গবেষণা ও ব্যবহারিক কর্মকান্ডের মাধ্যমে এ ধরনের প্রযুক্তির প্রকৃত প্রতিফলন ও কার্যকারিতার মধ্যে ফারাক দূর করতে এই উদ্যোগ গুরুত্বপূর্ণ হয়ে উঠবে।


    
    একাধিক আন্তর্জাতিক সংগঠন ও অংশগ্রহণকারী দেশগুলির সহযোগিতায় কৃত্রিম বুদ্ধিমত্তা সংক্রান্ত বিশ্ব অংশীদারিত্ব বিশ্ব জুড়ে অগ্রণী শিল্প সংস্থা, নাগরিক সমিতি, সরকারি প্রতিষ্ঠান ও শিক্ষা প্রতিষ্ঠানগুলিকে এক ছাতার তলায় নিয়ে আসবে। এর ফলে, কৃত্রিম বুদ্ধিমত্তার ব্যবহারে দায়িত্বশীলতার প্রসার ঘটবে। সেই সঙ্গে, বিশ্ব জুড়ে বর্তমান কোভিড-১৯ সঙ্কট মোকাবিলায় কৃত্রিম বুদ্ধিমত্তাকে কিভাবে আরও সঠিক উপায়ে কাজে লাগানো যায়, তার পন্থা-পদ্ধতিগুলি খুঁজে বের করা সম্ভব হবে।


    
    উল্লেখ করা যেতে পারে, ভারত সম্প্রতি জাতীয় পর্যায়ে কৃত্রিম বুদ্ধিমত্তা সম্পর্কিত কৌশল ও এক পোর্টাল চালু করেছে। ইতিমধ্যেই কৃত্রিম বুদ্ধিমত্তাকে বিভিন্ন ক্ষেত্রে কাজে লাগানোর উদ্যোগও শুরু হয়েছে। কেন্দ্রীয় সরকারের জাতীয় কৃত্রিম বুদ্ধিমত্তা কৌশলের উদ্দেশ্যই হ’ল শিক্ষা, কৃষি, স্বাস্থ্য পরিষেবা, ই-বাণিজ্য, অর্থনীতি, টেলিযোগাযোগ প্রভৃতি ক্ষেত্রে আধুনিক বুদ্ধিমত্তার প্রয়োগ আরও সম্প্রসারিত করা। প্রতিষ্ঠাতা সদস্য হিসাবে কৃত্রিম বুদ্ধিমত্তা সংক্রান্ত বিশ্ব অংশীদারিত্বে সামিল হয়ে ভারত এ ধরনের বুদ্ধিমত্তার উন্নয়নমূলক ও গবেষণাধর্মী আন্তর্জাতিক কর্মকান্ডগুলিতে সক্রিয়ভাবে অংশগ্রহণ করতে পারবে।


    
    কৃত্রিম বুদ্ধিমত্তা সংক্রান্ত বিশ্ব অংশীদারিত্বের কাজকর্ম পরিচালিত হবে প্যারিসের ইকনোমিক কো-অপারেশন অ্যান্ড ডেভেলপেমেন্ট অর্গানাইজেশনের উদ্যোগে একটি সচিবালয়ের মাধ্যমে। এছাড়াও, এই অংশীদারিত্বের দুটি দক্ষতা কেন্দ্র থাকবে। এর একটি থাকবে মন্ট্রিলে এবং অন্যটি প্যারিসে।


    

    
    CG/BD/SB

    
    
    (Release ID: 1631729) Visitor Counter : 15
    
    
      Read this release in: English , Urdu , Marathi , Hindi , Punjabi , Tamil , Telugu , Malayalam