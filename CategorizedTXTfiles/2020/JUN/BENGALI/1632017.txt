      ইস্পাতমন্ত্রক

      তেল এবং গ্যাস শিল্পে ইস্পাতের চাহিদা মেটাতে আমদানির ওপর নির্ভরতা কমিয়ে শ্রী ধর্মেন্দ্র প্রধান দেশে উৎপাদিত ইস্পাতের ব্যবহার বাড়ানোর ওপর জোর দিয়েছেন
      Posted On: 16 JUN 2020 3:46PM by PIB Kolkata


    নয়াদিল্লি, ১৬ জুন, ২০২০


    

    কেন্দ্রীয় পেট্রোলিয়াম, প্রাকৃতিক গ্যাস ও ইস্পাত মন্ত্রী শ্রী ধর্মেন্দ্র প্রধান গ্যাস ও তেল শিল্পে ইস্পাতের চাহিদা মেটানোর জন্য আমদানির ওপর নির্ভরশীলতা কমানোর আহ্বান জানান। দেশে উৎপাদিত ইস্পাতের ব্যবহার বাড়ানোর প্রস্তাব তিনি করেছেন। ‘আত্মনির্ভর ভারত : তেল ও গ্যাস ক্ষেত্রে দেশে উৎপাদিত ইস্পাতের ব্যবহার’ শীর্ষক এক ওয়েবিনারে আজ তিনি একথা বলেন।
    
    প্রধানমন্ত্রী শ্রী নরেন্দ্র মোদীর আত্মনির্ভর ভারত গড়ার আহ্বানের প্রসঙ্গ উল্লেখ করে শ্রী প্রধান বলেন, শক্তিশালী ভারতের উৎপাদন অর্থাৎ ম্যানুফ্যাকচারিং শিল্প আরও মজবুত হওয়া প্রয়োজন যেখানে আন্তর্জাতিক স্তরে অর্থনীতির সঙ্গে সুসম্পর্ক থাকবে। নির্মাণ শিল্প, প্রাকৃতিক গ্যাস ও তেল এবং যন্ত্রাংশ নির্মাণে ভারতে উৎপাদিত ইস্পাতের একটি গুরুত্বপূর্ণ ভূমিকা রয়েছে বলে উল্লেখ করে শ্রী প্রধান বলেন, দেশে উৎপাদিত ইস্পাতের ব্যবহার বৃদ্ধির মধ্য দিয়ে আত্মনির্ভর ভারতের স্বপ্ন পূরণ হবে। দেশের চাহিদা মিটিয়ে ভারতীয় ইস্পাত শিল্প আন্তর্জাতিক স্তরে গুরুত্বপূর্ণ ভূমিকা রাখতে পারে।
    
    তেল ও প্রাকৃতিক গ্যাস ক্ষেত্রে গত ছয় বছরে বিনিয়োগ-বান্ধব নীতি গ্রহণের ফলে বিপুল পরিবর্তন এসেছে। তৈল শোধনাগার, পাইপলাইন, গ্যাস টার্মিনাল, মজুত রাখার ক্ষমতা, খুচরো বিক্রয় কেন্দ্র সহ সংশ্লিষ্ট সব ক্ষেত্রে ইস্পাতের প্রচুর চাহিদা তৈরি হয়েছে। শহরাঞ্চলে গ্যাস সরবরাহ বৃদ্ধির ফলে আমাদের দেশে ৭০ শতাংশ মানুষকে এই পরিষেবার আওতায় আনা সম্ভব হয়েছে।
    
    সমস্ত প্রতিষ্ঠানকে দেশে উৎপাদিত ইস্পাত ব্যবহার করার আহ্বান জানিয়ে শ্রী প্রধান বলেন, বিদেশ থেকে আমদানি ক্রমশ কমাতে হবে। এর ফলে, অতিক্ষুদ্র, ক্ষুদ্র ও মাঝারি শিল্পের যেমন বিকাশ হবে, পাশাপাশি কর্মসংস্থানেরও সুযোগ গড়ে উঠবে।
    
    কেন্দ্রীয় ইস্পাত প্রতিমন্ত্রী শ্রী ফগন সিং কুলস্তে বলেন, ইস্পাত এবং গ্যাস ও তেল ক্ষেত্র ভারতের অর্থনীতির অত্যন্ত গুরুত্বপূর্ণ স্তম্ভ। দেশের অর্থনীতিকে ৫ লক্ষ কোটি মার্কিন ডলারের সমতুল অর্থনীতিতে নিয়ে যেতে সংশ্লিষ্ট ক্ষেত্রগুলি গুরুত্বপূর্ণ ভূমিকা পালন করতে পারে। তিনি দেশে উৎপাদিত সামগ্রীর ব্যবহার বাড়াতে শিল্প সংস্থাগুলির কাছে আহ্বান জানান।
    
    এই ওয়েবিনারে বিভিন্ন রাষ্ট্রায়ত্ত সংস্থা, ইস্পাত ও প্রাকৃতিক গ্যাস মন্ত্রকের বর্ষীয়ান আধিকারিকরা ছাড়াও ফিকি-র প্রতিনিধিরা উপস্থিত ছিলেন। ইস্পাত মন্ত্রকের সঙ্গে ফিকি যৌথভাবে এই ওয়েবিনারের আয়োজন করেছিল।


    

    CG/CB/DM

    
    
    (Release ID: 1632017) Visitor Counter : 4
    
    
      Read this release in: English , Urdu , Hindi , Manipuri , Punjabi , Odia , Tamil , Telugu , Malayalam