      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 05 JUN 2020 6:41PM by PIB Kolkata


    নয়াদিল্লি, ০৫ জুন, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য


    ভারত যখন ধীরে ধীরে সুপরিকল্পিত এবং কার্যকর ব্যবস্থা গ্রহণের মাধ্যমে লকডাউন সংক্রান্ত নীতি-নির্দেশিকাগুলি সরল করছে, তখন স্বাস্থ্য ও পরিবার কল্যাণ মন্ত্রক কোভিড-১৯ এর সংক্রমণের ব্যাপক সম্ভাবনা রয়েছে, এমন সরকারি ও আধা-সরকারি ক্ষেত্রগুলিতে বলবৎ করার জন্য আদর্শ কর্মপরিচালন বিধি জারি করেছে। নতুন এই নীতি-নির্দেশিকায় সামাজিক ও অর্থনৈতিক কর্মকান্ড শুরু করার অনুমতি দানের পাশাপাশি, কোভিড-১৯ সংক্রমণ নিয়ন্ত্রণে যথাযথ আচার-আচরণ মেনে চলার কথা বলা হয়েছে।


    দেশে গত ২৪ ঘন্টায় কোভিড-১৯ আক্রান্ত ৫ হাজার ৩৫৫ জন রোগী সুস্থ হয়েছেন। এর ফলে, এখনও পর্যন্ত কোভিড-১৯ এ আক্রান্ত ১ লক্ষ ৯ হাজার ৪৬২ জন রোগী আরোগ্য লাভ করেছেন। আক্রান্তদের মধ্যে সুস্থতার হার ৪৮.২৭ শতাংশ। বর্তমানে ১ লক্ষ ১০ হাজার ৯৬০ জন রোগী চিকিৎসাধীন রয়েছেন। দেশে এখন সরকারি নমুনা পরীক্ষাগারের সংখ্যা বেড়ে হয়েছে ৫০৭ এবং বেসরকারি ক্ষেত্রের সংখ্যা বেড়ে ২১৭। গত ২৪ ঘন্টায় ১ লক্ষ ৪৩ হাজারেরও বেশি নমুনা পরীক্ষা হয়েছে। এখনও পর্যন্ত দেশে নমুনা পরীক্ষা হয়েছে ৪৩ লক্ষ ৮৬ হাজারেরও বেশি। কোভিড স্নগক্রান্ত স্বাস্থ্য পরিকাঠামো ব্যবস্থাকে মজবুত করা হয়েছে। এর ফল-স্বরূপ ৯৫৭টি কোভিড হাসপাতালে আইসোলেশন বেডের সংখ্যা ১ লক্ষ ৬৬ হাজার ৪৬০, আইসিইউ বেডের সংখ্যা ২১ হাজার ৪৭৩ এবং অক্সিজেন সাপোর্টেড বেডের সংখ্যা ৭২ হাজার ৪৯৭। এছাড়াও, সুনির্দিষ্ট ২ হাজার ৩৬২টি কোভিড স্বাস্থ্য কেন্দ্রে আইসোলেশন বেড রয়েছে ১ লক্ষ ৩২ হাজার ৫৯৩, আইসিইউ বেড রয়েছে ১০ হাজার ৯০৩টি এবং অক্সিজেন সাপোর্টেড বেড রয়েছে ৪৫ হাজার ৫৬২টি। দেশে কোভিড-১৯ মোকাবিলায় ৭ লক্ষ ৩ হাজারেরও বেশি শয্যা সহ কোয়ারেন্টাইন কেন্দ্রের সংখ্যা ১১ হাজার ২১০ এবং কোভিড কেয়ার সেন্টার ৭ হাজার ৫২৯।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629570 – এই লিঙ্কে ক্লিক করুন।


    ভার্চ্যুয়াল গ্লোবাল ভ্যাকসিন সামিট ২০২০-তে ভাষণ দিলেন প্রধানমন্ত্রী


    গ্রেট ব্রিটেনের প্রধানমন্ত্রী বরিস জনসনের উদ্যোগে আয়োজিত ভার্চ্যুয়াল গ্লোবাল ভ্যাকসিন সামিটে প্রধানমন্ত্রী নরেন্দ্র মোদী গতকাল ভাষণ দেন। টিকা উদ্ভাবন সংক্রান্ত আন্তর্জাতিক স্তরের এই শীর্ষ সম্মেলনে বিশ্বের ৫০টি দেশের শিল্পপতি, রাষ্ট্রসংঘের সংস্থা, নাগরিক সমাজ, বিভিন্ন দেশের মন্ত্রী এবং রাষ্ট্রপ্রধানরা অংশ নেন। প্রধানমন্ত্রী শ্রী মোদী বলেন, অত্যন্ত জটিল এই সময়ে বিশ্বের সঙ্গে ভারত সমবেদনা নিয়ে পাশে রয়েছে। টিকা উদ্ভাবন সংক্রান্ত আন্তর্জাতিক জোট (জেএভিআই)-এ ১৫ মিলিয়ন মার্কিন ডলার সাহায্যের প্রতিশ্রুতি দেন শ্রী মোদী। তিনি বলেন, কোভিড-১৯ মহামারী স্পষ্ট দেখিয়ে দিয়েছে বিশ্ব সহযোগিতার সীমাবদ্ধতাগুলি কোথায়। সাম্প্রতিক ইতিহাসে হয়তো এই প্রথমবার সমগ্র মানবজাতি এক অভিন্ন শত্রুর বিরুদ্ধে লড়াইয়ে মুখোমুখী হয়েছে। প্রধানমন্ত্রী বিশ্বের সঙ্গে সমবেদনা প্রকাশ করে ভারতের পাশে থাকার কথা পুনরায় উল্লেখ করে বলেন, দেশে কম খরচে সম্পূর্ণ নিজস্ব পদ্ধতিতে দ্রুততার সঙ্গে টিকাকরণের কাজকর্ম প্রসারিত হচ্ছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629419 – এই লিঙ্কে ক্লিক করুন।


    কেন্দ্রীয় সরকার জিএসটি ক্ষতিপূরণ বাবদ রাজ্যগুলিকে ৩৬ হাজার ৪০০ কোটি টাকা দিয়েছে


    কেন্দ্রীয় সরকার গত বছরের ডিসেম্বর থেকে এ বছরের ফেব্রুয়ারি মাস পর্যন্ত বিধিবদ্ধ ব্যবস্থার আওতায় রাজ্য/কেন্দ্রশাসিত অঞ্চলগুলিকে জিএসটি ক্ষতি পূরণ বাবদ গতকাল ৩৬ হাজার ৪০০ কোটি টাকা মিটিয়ে দিয়েছে। কোভিড-১৯ মহামারীর প্রেক্ষিতে বর্তমান পরিস্থিতি পর্যালোচনার পর ক্ষতি পূরণ বাবদ এই অর্থ মঞ্জুর করা হয়।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629446 – এই লিঙ্কে ক্লিক করুন।


    ২০২০-র আন্তর্জাতিক যোগ দিবস অনুষ্ঠান ডিজিটাল প্ল্যাটফর্মে অনুষ্ঠিত হবে


    দেশে কোভিড-১৯ এর প্রেক্ষিতে স্বাস্থ্য ক্ষেত্রে জরুরি অবস্থার দরুণ এবারের আন্তর্জাতিক যোগ দিবস ডিজিটাল পদ্ধতিতে আয়োজন করা হচ্ছে। আজ এখানে আয়ুষ মন্ত্রকের সঙ্গে যৌথ উদ্যোগে আয়োজিত এক সাংবাদিক সম্মেলনে একথা জানান ইন্ডিয়ান কাউন্সিল ফর কালচারাল রিলেশনের সভাপতি ডঃ বিনয় সহস্র বুদ্ধে। এ বছরের অনুষ্ঠানে বিশ্বব্যাপী মহামারী মোকাবিলায় এবং সর্বসাধারণের মধ্যে রোগ-প্রতিরোধ ক্ষমতা বাড়াতে ব্যক্তি-বিশেষের স্বার্থে নিয়মিত যোগ চর্চার উপকারিতাগুলি তুলে ধরা হবে। এই সাংবাদিক সম্মেলনে আয়ুষ মন্ত্রকের সচিব উপস্থিত ছিলেন। তিনি জানান, এবারের যোগ দিবস অনুষ্ঠানে কোভিড-১৯ এর দরুণ কোনও জনসমাগম হচ্ছে না।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629446 – এই লিঙ্কে ক্লিক করুন।


    কেন্দ্রীয় মানবসম্পদ উন্নয়ন মন্ত্রী সচেতনতা বাড়াতে কোভিড-১৯ সম্পর্কিত অনলাইন পঠন-পাঠনের তথ্য সম্বলিত পুস্তিকা প্রকাশ করলেন


    ন্যাশনাল কাউন্সিল অফ এডুকেশনাল রিসার্চ অ্যান্ড ট্রেনিং এবং নতুন দিল্লির ইউনেস্কো কার্যালয় যৌথভাবে এই পুস্তিকাটি তৈরি করেছে। শিশু ও তরুণ প্রজন্মের স্বাস্থ্য নিরাপত্তার বিষয়গুলিকে বিবেচনায় রেখে বর্তমান পরিস্থিতিতে কি করা উচিৎ এবং কি করা উচিৎ নয় – সে সম্পর্কে একাধিক তথ্য পুস্তিকাটিতে রয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629603 – এই লিঙ্কে ক্লিক করুন।


    বাহারিন ও ওমান থেকে আসা ১৭৬ জন ভারতীয় নাগরিক কোচির নৌ-সেনাঘাঁটিতে কোয়ারেন্টাইন প্রক্রিয়া শেষ করেছে


    কোচির নৌ-বাহিনীর সেনাঘাঁটিতে বাহারিন ও ওমান থেকে আসা ১৭৬ জন ভারতীয়র কোয়ারেন্টিয়ানে থাকার মেয়াদ গতকাল শেষ হয়েছে। নৌ-সেনাঘাঁটির এই কোয়ারেন্টাইন সেন্টার থেকে গতকাল ওমান ফেরৎ ৪৯ জন ভারতীয়কে ছেড়ে দেওয়া হয়। এর আগে গত পয়লা ও দোসরা জুন বাহারিন ফেরৎ ১২৭ জন ভারতীয়কে কোয়ারেন্টিয়ানের মেয়াদ শেষ করার পর ছেড়ে দেওয়া হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629423 – এই লিঙ্কে ক্লিক করুন।


    চলতি কোভিড সঙ্কটের সময় বনজ সামগ্রী সংগ্রাহক আদিবাসী মানুষের সহায়তায় মহারাষ্ট্রে বন ধন বিকাশ কেন্দ্রগুলি অভিনব উদ্যোগ নিয়েছে


    আদিবাসী মন্ত্রকের অধীনস্ত সংস্থা ট্রাইফেডের অধীনে গড়ে ওঠা বন ধন কেন্দ্রগুলি চলতি কোভিড-১৯ মহামারীর সময় বনজ সামগ্রী আদিবাসী মানুষের জীবন-জীবিকায় সাহায্য করার জন্য একাধিক পদক্ষেপ গ্রহণ করেছে। এর অঙ্গ হিসাবে মহারাষ্ট্রে বন ধন কর্মসূচির আওতায় গৌণ বনজ সামগ্রী সংগ্রাহক আদিবাসী মানুষের উপার্জনের সাহায্যের জন্য সংগৃহীত সামগ্রীগুলির উপযুক্ত মূল্য প্রদানে ব্যবস্থা গ্রহণ করেছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629423 – এই লিঙ্কে ক্লিক করুন।


    সিভিল সার্ভিসেস পরীক্ষা ২০১৯ – এর উত্তীর্ণ বাকি প্রার্থীদের পার্সোনালিটি টেস্ট হবে আগামী ২০শে জুলাই


    ইউনিয়ন পাবলিক সার্ভিস কমিশন কোভিড-১৯ জনিত বর্তমান পরিস্থিতি পর্যালোচনায় আজ এক বিশেষ বৈঠকে মিলিত হয়। লকডাউন শিথিল করা এবং কেন্দ্র ও রাজ্য সরকারগুলির একাধিক ক্ষেত্রে নিষেধাজ্ঞা শিথিল করার ঘোষণার প্রেক্ষিতে কমিশন বিভিন্ন পরীক্ষা/নিয়োগ পরীক্ষার সংশোধিত সময়সূচি জারি করার সিদ্ধান্ত নিয়েছে। কমিশনের ওয়েবসাইটে এ সংক্রান্ত বিবরণ নেওয়া হয়েছে। বৈঠকে আরও সিদ্ধান্ত হয়েছে, ২০১৯ – এর সিভিল সার্ভিসেস পরীক্ষার উত্তীর্ণ হওয়া বাকি ছাত্রছাত্রীদের পার্সোনালিটি টেস্ট আগামী ২০শে জুলাই থেকে শুরু হবে এবং এ ব্যাপারে সংশ্লিষ্ট প্রার্থীদের সঙ্গে ব্যক্তিগতভাবে যোগাযোগ করা হবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629613 – এই লিঙ্কে ক্লিক করুন।


    উত্তর-পূর্ব শীঘ্রই ভারতের নতুন বাণিজ্যিক গন্তব্য হিসাবে উঠে আসবে : ডঃ জিতেন্দ্র সিং


    কেন্দ্রীয় উত্তর-পূর্বাঞ্চল উন্নয়ন প্রতিমন্ত্রী ডঃ জিতেন্দ্র সিং বলেছেন, উত্তর-পূর্বাঞ্চল ধীরে ধীরে হলেও সুদৃঢ় পদক্ষেপ নিয়ে দেশের নতুন বাণিজ্যিক গন্তব্য হিসাবে উঠে আসছে। কোভিড পরবর্তী সময়ে এই অঞ্চলে অগ্রগতির নতুন ধারার সূচনা হবে। এমনকি, এই অঞ্চল দেশের অন্যতম অর্থনৈতিক হাব এবং স্টার্ট আপ – এর ক্ষেত্রে আকর্ষনীয় গন্তব্য হয়ে উঠবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629654 – এই লিঙ্কে ক্লিক করুন।


    মোদী সরকার ২.০-র আওতায় পেনশন ও পেনশন-প্রাপক কল্যাণ দপ্তরের বার্ষিক সাফল্যের ই-পুস্তিকা প্রকাশ করলেন ডঃ জিতেন্দ্র সিং


    কেন্দ্রীয় মন্ত্রী ডঃ জিতেন্দ্র সিং গতকাল ভিডিও কনফারেন্সের মাধ্যমে পেনশন ও পেনশন প্রাপক কল্যাণ দপ্তরের বার্ষিক সাফল্যের খতিয়ান সম্বলিত ই-পুস্তিকা প্রকাশ করেন। তিনি বলেন, এই দপ্তর অত্যন্ত সৌভাগ্যবান যে, দপ্তরের কর্মী ও আধিকারিকরা সকলেই বয়স্ক ও অবসরপ্রাপ্ত ব্যক্তিদের সেবার সুযোগ পাচ্ছেন, যা অন্য কোনও দপ্তরে নেই।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629409 – এই লিঙ্কে ক্লিক করুন।


    সিএসআইআর – এর অধীন গবেষণাগার দেশ জুড়ে গ্রীষ্মকালীন গবেষণা প্রশিক্ষণ কর্মসূচি আয়োজন করবে


    দ্য নর্থ-ইস্ট ইন্সটিটিউট অফ সায়েন্স অ্যান্ড টেকনোলজি কোভিড-১৯ মহামারীর দরুণ দেশে শিক্ষা ব্যবস্থায় যে বিপত্তির সৃষ্টি করেছে, তার প্রেক্ষিতে আসামের জোড়হাট-ভিত্তিক এই প্রতিষ্ঠানটি গ্রীষ্মকালীন গবেষণা প্রশিক্ষণ কর্মসূচি আয়োজন করতে চলেছে। অনলাইন-ভিত্তিক এই কর্মসূচিতে সিএসআইআর – এর অধীন ৩৮টি গবেষণাগারের সঙ্গে যুক্ত শিক্ষক-শিক্ষিকারা অংশ নেবেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629412 – এই লিঙ্কে ক্লিক করুন।


    বিজ্ঞান ও প্রযুক্তি দপ্তর তপশিলি জাতি ও আদিবাসীদের সহনশীলতা বাড়াতে বিজ্ঞান ও প্রযুক্তির প্রয়োগ ঘটাবে


    কেন্দ্রীয় বিজ্ঞান ও প্রযুক্তি দপ্তরের সায়েন্স ফর ইক্যুইটি এমপাওয়ারমেন্ট অ্যান্ড ডেভেলপমেন্ট শাখা বিভিন্ন জ্ঞান-ভিত্তিক প্রতিষ্ঠান, স্বেচ্ছাসেবী সংগঠন সহ বিজ্ঞান ও প্রযুক্তি প্রতিষ্ঠানগুলির মাধ্যমে তপশিলি জাতি ও উপজাতি মানুষের জীবন-জীবিকা ও আর্থিক অবস্থার মানোন্নয়নে সাহায্যের জন্য একাধিক উদ্যোগ গ্রহণ করেছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1629610 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · পাঞ্জাব : করোনা মহামারীর সংক্রমণ প্রতিরোধে কোভিড-১৯ আক্রান্ত রোগীদের সময় মতো চিহ্নিতকরণের জন্য সাধারণ মানুষের স্বাস্থ্য পরীক্ষা ব্যবস্থা আরও জোরদার করা হচ্ছে। এই লক্ষ্যে রাজ্য সরকার নথিভুক্ত বেসরকারি হাসপাতাল/ক্লিনিক এবং বেসরকারি ল্যাবগুলির পক্ষ থেকে পাঠানো কোভিড-১৯ নমুনা পরীক্ষার খরচ বহন করার সিদ্ধান্ত নিয়েছে। তবে, বেসরকারি হাসপাতালগুলিকে নীতি-নির্দেশিকা মেনে নমুনা সংগ্রহ এবং তা নিকটবর্তী স্বাস্থ্য কেন্দ্রে পাঠানোর দায়িত্ব পালন করতে হবে।


    · হরিয়ানা : কোভিড-১৯ সংক্রমণের প্রেক্ষিতে উদ্ভূত জটিল পরিস্থিতি মোকাবিলায় বিভিন্ন সংগঠনগুলির কাজকর্মে সহায়তার জন্য রাজ্য সরকার স্টার্ট আপ ইন্ডিয়ার সঙ্গে সহযোগিতায় ভার্চ্যুয়াল মেন্টরশিপ কর্মশিবির আয়োজনের সিদ্ধান্ত নিয়েছে। বিভিন্ন সংস্থার আস্থা ফেরাতে এই উদ্যোগ। এই কর্মসূচির আওতায় সংশ্লিষ্ট সকলকে নিয়ে জোটবদ্ধ অধিবেশন এবং মুখোমুখী আলোচনাসভার আয়োজন করা হয়েছে।


    · কেরল : রাজ্য সরকার আনলক ১.০-র অঙ্গ হিসাবে উপাসনালয় ও শপিং মলগুলি খোলার সিদ্ধান্ত নিয়েছে, তার প্রেক্ষিতে ভারতীয় মেডিকেল অ্যাসোসিয়েশন রাজ্য সরকারকে সতর্ক করে দিয়েছে। কোজিকোড়ে একজন গর্ভবতী মহিলার নমুনা পরীক্ষায় কোভিড-১৯ এর উপস্থিতির প্রমাণ মেলায় সংশ্লিষ্ট হাসপাতালের চিকিৎসক সহ একাধিক কর্মীকে কোয়ারেন্টাইনে পাঠানো হয়েছে। রাজ্যে গতকাল আরও ৯৪ জনের সংক্রমণের খবর মিলেছে। এর ফলে, আক্রান্তের সংখ্যা বেড়ে হয়েছে ১ হাজার ৫৮৮। ৮৮৪ জন রোগী বিভিন্ন হাসপাতালে চিকিৎসাধীন রয়েছেন।


    · তামিলনাডু : রাজ্যের ৫ জন মন্ত্রী চেন্নাইয়ে ১৫টি সংক্রামিত জোনের ওপর নজরদারি চালাবে। মুখ্যমন্ত্রীর সুসংবদ্ধ স্বাস্থ্য বিমা কর্মসূচির আওতায় বেসরকারি হাসপাতালগুলিতেও কোভিড-১৯ এর চিকিৎসা মিলবে। রাজ্যে গতকাল আরও ১২ জনের মৃত্যুর খবর পাওয়া গেছে। এর ফলে, রাজ্যে মৃত্যু হয়েছে ২২০ জনের। করোনায় আক্রান্তের সংখ্যা ২৭ হাজার ২৫৬। নিশ্চিতভাবে করোনায় আক্রান্ত হয়েছেন ১২ হাজার ১৩২ জন। কেবল চেন্নাইয়েই আক্রান্তের সংখ্যা ৯ হাজার ৬৬।


    · কর্ণাটক : রাজ্যের গ্রামোন্নয়ন মন্ত্রী বলেছেন, মহারাষ্ট্র থেকে ফিরে আসা শ্রমিকদের এমজিএনআরইজিএ – এর আওতায় কাজ দিতে রাজ্য সরকার প্রস্তুত। রাজ্যে গতকাল ২৫৭ জনের আক্রান্তের খবর পাওয়া গেছে। মৃত্যু হয়েছে ৪ জনের। এর ফলে, রাজ্যে আক্রান্তের সংখ্যা বেড়ে হয়েছে ৪ হাজার ৩২০। নিশ্চিতভাবে করোনায় আক্রান্ত হয়েছেন ২ হাজার ৬৫১ জন। মৃত্যু হয়েছে ৫৭ জনের।


    · অন্ধ্রপ্রদেশ : রাজ্য সরকার পর্যটন উন্নয়ন নিগমের হোটেলগুলি সহ অন্যান্য হোটেল ও রেস্তোরাঁগুলির জন্য আদর্শ কর্মপরিচালন বিধি জারি করেছে। এই বিধি আগামী ৮ই জুন থেকে কার্যকর হচ্ছে। রাজ্যের মুখ্যমন্ত্রী বিশ্ব পরিবেশ দিবস উদযাপন উপলক্ষ্যে বর্জ্য পদার্থ হস্তান্তরের জন্য অনলাইন প্ল্যাটফর্মের সূচনা করেছেন। রাজ্যে করোনায় আক্রান্তের সংখ্যা ৩ হাজার ৪২৭। নিশ্চিতভাবে করোনায় আক্রান্ত হয়েছেন ১ হাজার ৭ জন। এখনও পর্যন্ত মৃত্যু হয়েছে ৭৩ জনের।


    · তেলেঙ্গানা : রাজ্য পরিচালিত হাসপাতালগুলিতে কর্মরত ৩৭ জন চিকিৎসকের কোভিড-১৯ সংক্রমণ ধরা পড়ায় তেলেঙ্গানা হাইকোর্ট বিস্ময় প্রকাশ করে বলেছে, রাজ্য সরকারের তরফে পিপিই কিট সরবরাহ করা সত্ত্বেও কিভাবে ঐ ৩৭ জন চিকিৎসক ভাইরাসের কবলে পড়লেন। রাজ্যে গত তেসরা জুন পর্যন্ত করোনায় আক্রান্তের সংখ্যা ৩ হাজার ১৪৭। প্রবাসী শ্রমিক ও বিদেশ ফেরৎ ব্যক্তি মিলিয়ে ৪৪৮ জনের নমুনা পরীক্ষায় ভাইরাসের উপস্থিতির প্রমাণ পাওয়া গেছে।


    CG/BD/SB

    
    
    (Release ID: 1629762) Visitor Counter : 16
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam