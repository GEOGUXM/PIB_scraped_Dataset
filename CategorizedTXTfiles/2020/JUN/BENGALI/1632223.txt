      অর্থ কমিশন

      পানীয় জল এবং নিকাশি পরিষেবা ব্যবস্থাপনার জন্য অনুদানের বিষয় নিয়ে জল শক্তি মন্ত্রকের সঙ্গে অর্থ কমিশনের বৈঠক
      Posted On: 17 JUN 2020 6:04PM by PIB Kolkata


    পঞ্চদশ অর্থ কমিশনের চেয়ারম্যান শ্রী এন কে সিং এবং কমিশনের অন্যান্য সদস্যরা আজ কেন্দ্রীয় জল শক্তি মন্ত্রী শ্রী গজেন্দ্র সিং ও তাঁর দপ্তরের আধিকারিকদের সঙ্গে গ্রামাঞ্চলের স্থানীয় প্রশাসনের মাধ্যমে পানীয় জল ও নিকাশি পরিষেবা ক্ষেত্রে বরাদ্দকৃত অর্থ খরচের বিষয় নিয়ে পর্যালোচনা বৈঠক করেছেন। রাজ্যের পঞ্চায়েত এবং পুরসভাগুলিতে পানীয় জল ও নিকাশি ব্যবস্থার জন্য অর্থ বরাদ্দ বাড়ানোর প্রয়োজন আছে কিনা সে বিষয়েও পর্যালোচনা করা হয়।স্থানীয় প্রশাসনের জন্য ২০২০-২১ অর্থবর্ষে অর্থ কমিশন এই ক্ষেত্রে যে অর্থ বরাদ্দ করেছে, সেই অনুযায়ী ২০২১-২২ থেকে ২০২৫-২৬ অর্থবর্ষের জন্য ওই একই পরিমাণে অর্থ বরাদ্দ করা হবে কিনা তা নিয়েও আলোচনা হয়। কমিশন প্রায় ২ লক্ষ ৫০ হাজার পঞ্চায়েতের পানীয় জল সরবরাহ এবং নিকাশি ব্যবস্থার সমস্যার বিষয়ে উদ্বেগ প্রকাশ করেছে। এই সমস্যার সমাধানে পঞ্চায়েতি রাজ মন্ত্রক এবং জল শক্তি মন্ত্রকের মধ্যে সমন্বয় বজায় রাখার আহ্বান জানিয়েছে।
    
    এই পরিপ্রেক্ষিতে পঞ্চায়েতি রাজ মন্ত্রক এবং জল শক্তি মন্ত্রক যৌথভাবে গত ১৭ই মার্চ রাজ্যগুলিকে চিঠি লিখেছিল। গ্রামের স্থানীয় প্রশাসনকে পানীয় জল এবং নিকাশি ব্যবস্থাপনার জন্য পঞ্চদশ অর্থ কমিশনে যে অর্থ বরাদ্দ করা হয়েছে তার দ্রুত সদ্ব্যবহারের জন্য চিঠিতে বলা হয়েছে। পঞ্চদশ অর্থ কমিশনের অন্তর্বর্তী প্রতিবেদনে ২০২০-২১ অর্থবর্ষে গ্রামাঞ্চলের স্থানীয় প্রশাসনের মাধ্যমে জল ও নিকাশি ব্যবস্থার জন্য অর্থ বরাদ্দে বিশেষ গুরুত্ব দেওয়া হয়েছে। ৬০,৭৫০ কোটি টাকা বরাদ্দকৃত অর্থের মধ্যে ৩০,৩৭৫ কোটি টাকা ইতিমধ্যেই মঞ্জুর করা হয়েছে। এই অর্থে মূলত গ্রামাঞ্চলের নিকাশি ব্যবস্থা, উন্মুক্ত শৌচালয় নিয়ন্ত্রণ, পানীয় জল সরবরাহ, জল সংরক্ষণ ও চাষের উপযোগী করে তোলা, জলের পুনর্ব্যবহার ইত্যাদি ক্ষেত্রে খরচ করা হবে।
    
    কোভিড-১৯-এর কারণে জল জীবন মিশনের মূল লক্ষ্য পূরণের ক্ষেত্রে যে প্রতিবন্ধকতার সৃষ্টি করেছে সে বিষয়টিও বৈঠকে কেন্দ্রীয় মন্ত্রী তুলে ধরেন। জল, নিকাশি ব্যবস্থা এবং স্বাস্থ্যবিধির ক্ষেত্রে অনুদান দেওয়ার বিষয়ে মন্ত্রক কমিশনকে একাধিক পরামর্শ দিয়েছে। বৈঠকে অর্থ কমিশনের চেয়ারম্যান শ্রী সিং কেন্দ্রীয় মন্ত্রীকে সবরকম সাহায্যের আশ্বাস দিয়েছেন। মন্ত্রকের সুপারিশগুলি কমিশন সর্বোচ্চ গুরুত্ব দিয়ে বিবেচনা করবে বলেও জানানো হয়েছে।


    ***


    
    CG/SS/DM

    
    
    (Release ID: 1632223) Visitor Counter : 12
    
    
      Read this release in: English , Urdu , Hindi , Manipuri , Tamil , Telugu