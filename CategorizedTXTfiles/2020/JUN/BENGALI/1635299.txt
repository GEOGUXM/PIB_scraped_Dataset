      ক্রেতা, খাদ্যএবংগণবন্টনমন্ত্রক

      ভারতীয় খাদ্য নিগমের কাছে পর্যাপ্ত পরিমাণে খাদ্যশস্য মজুত রয়েছে ; নিগম জুন মাসে ৩ কোটি ৮৮ লক্ষ ৩৪ হাজার মেট্রিক টন গম এবং ৭ কোটি ৪৫ লক্ষ ৬৬ হাজার মেট্রিক টন চাল সংগ্রহ করেছে
      Posted On: 29 JUN 2020 5:03PM by PIB Kolkata


    নয়াদিল্লী, ৩০ জুন, ২০২০


    

    ভারতীয় খাদ্য নিগমের পক্ষ থেকে ২৮শে জুন পর্যন্ত প্রাপ্ত তথ্য অনুযায়ী নিগমের কাছে বর্তমানে ২ কোটি ৬৬ লক্ষ ২৯ হাজার মেট্রিক টন চাল এবং ৫ কোটি ৫০ লক্ষ ৩১ হাজার মেট্রিক টন গম মজুত রয়েছে। এরফলে মোট খাদ্যশস্য মজুতের পরিমাণ ৮ কোটি ১৬ লক্ষ মেট্রিক টন। উল্লেখ করা যেতে পারে জাতীয় খাদ্য সুরক্ষা আইন এবং অন্যান্য কল্যাণমূলক কর্মসূচিগুলির আওতায় প্রায় ৫৫ লক্ষ মেট্রিক টন খাদ্যশস্যের প্রয়োজন হয়।


    
    লকডাউনের সময় নিগম ১ কোটি ৩৮ লক্ষ মেট্রিক টনের বেশি খাদ্যশস্য পণ্যবাহী ট্রেনে করে সরবরাহ করেছে। এছাড়াও সড়ক ও জলপথেও খাদ্যশস্য পরিবহন করা হয়েছে। উত্তর পূর্বাঞ্চলের রাজ্যগুলিতে ১৩ লক্ষ ৪৭ হাজার মেট্রিক টন খাদ্যশস্য পরিবহন করা হয়েছে।


    
    আত্মনির্ভর ভারত কর্মসূচির আওতায় কেন্দ্রীয় সরকার প্রবাসী শ্রমিক, আটকে পরা ব্যক্তি ও দুস্থ পরিবারগুলি যারা জাতীয় খাদ্য সুরক্ষা আইন বা রাজ্যস্তরীয় গণবন্টন ব্যবস্থার সুযোগ-সুবিধার বাইরে রয়েছেন, এ রকম প্রায় ৮ কোটি মানুষকে ৮ লক্ষ মেট্রিক টন খাদ্যশস্য সরবরাহ করা হবে। ইতিমধ্যেই সমস্ত প্রবাসী শ্রমিকদের মে ও জুন মাসে বিনামূল্যে ৫ কেজি করে খাদ্যশস্য সরবরাহ শুরু হয়েছে।


    
    এছাড়াও কেন্দ্রীয় সরকার ১ কোটি ৯৬ লক্ষ প্রবাসী শ্রমিক পরিবারগুলির জন্য ৩৯ হাজার মেট্রিক টন ডালশস্য সরবরাহের সিদ্ধান্ত নিয়েছে। ইতিমধ্যেই রাজ্য ও কেন্দ্রশাসিত অঞ্চলগুলিকে ৩৩ হাজার ৯৬৮ মেট্রিক টন ছোলা/ডালশস্য সরবরাহ করা হয়েছে। কেন্দ্রীয় সরকার আত্মনির্ভর ভারত কর্মসূচির আওতায় খাদ্যশস্য সরবরাহের জন্য ৩ হাজার ১০৯ কোটি টাকা খরচের দায়িত্ব নিয়েছে। একইসঙ্গে ছোলা বা ডালশস্য সরবরাহ খাতে ২৮০ কোটি টাকা খরচ করা হবে।


    
    ভারতীয় খাদ্য নিগম গত ২৮শে জুন পর্যন্ত ২০২০-২১এর রবি বিপণন মরশুম থেকে ৩ কোটি ৮৮ লক্ষ ৩৪ হাজার মেট্রিক টন গম এবং ২০১৯-২০এর খরিফ বিপণন মরশুম থেকে ৭ কোটি ৪৫ লক্ষ ৬৬ হাজার মেট্রিক টন চাল সংগ্রহ করেছে।


    
    এক দেশ এক রেশন কার্ড কর্মসূচি ২০টি রাজ্য/কেন্দ্রশাসিত অঞ্চলে পয়লা জুন থেকে কার্যকর হয়েছে। দেশের বাকি রাজ্য ও কেন্দ্রশাসিত অঞ্চলগুলি ২০২১এর ৩১শে মার্চের মধ্যে এই কর্মসূচিতে সামিল হবে বলে মনে করা হচ্ছে।


    

    
    CG/BD/CB/NS

    
    
    (Release ID: 1635299) Visitor Counter : 12
    
    
      Read this release in: English , Urdu , Hindi , Manipuri , Punjabi , Odia , Tamil , Telugu