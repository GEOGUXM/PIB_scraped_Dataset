      কয়লামন্ত্রক

      কোল ইন্ডিয়ার সহযোগী সংস্থা ওয়েস্টার্ন কোলফিল্ডস তিনটি নতুন কয়লা খনি চালু করেছে
      Posted On: 06 JUN 2020 3:15PM by PIB Kolkata


    নয়াদিল্লি, ৬ জুন, ২০২০


    

    কোল ইন্ডিয়ার সহযোগী সংস্থা ওয়েস্টার্ন কোলফিল্ডস লিমিটেড (ডব্লিউসিএল) আজ মহারাষ্ট্র এবং মধ্যপ্রদেশে তিনটি নতুন কয়লা খনি চালু করেছে। এই কয়লা খনিগুলির বার্ষিক উৎপাদন ক্ষমতা ২.৯ মিলিয়ন টন। এই তিনটি কয়লা খনি প্রকল্পে ডব্লিউসিএল মোট ৮৪৯ কোটি টাকা ব্যয় করবে। এখান থেকে প্রত্যক্ষভাবে ৬৪৭ জনের কর্মসংস্থান হবে। কেন্দ্রীয় সড়ক পরিবহণ ও মহাসড়ক মন্ত্রী শ্রী নীতিন গড়করি, কেন্দ্রীয় কয়লা ও খনি মন্ত্রী শ্রী প্রহ্লাদ যোশী ভিডিও কনফারেন্সের মাধ্যমে এই খনিগুলির উদ্বোধন করেন। উপস্থিত ছিলেন মধ্যপ্রদেশের মুখ্যমন্ত্রী শ্রী শিবরাজ সিং চৌহান এবং মহারাষ্টের মুখ্যমন্ত্রী শ্রী উদ্ধব ঠাকরে।
    
    ডব্লিউসিএল ২০২৩-২৪ আর্থিক বছরে এই কয়লা খনিগুলি থেকে ৭৫ মিলিয়ন টন কয়লা উৎপাদনের লক্ষ্যমাত্রা নিয়েছে। কেন্দ্রীয় কয়লা ও খনি মন্ত্রী শ্রী প্রহ্লাদ যোশী জানান, এই কয়লা খনি চালু হওয়ার ফলে কয়লা উৎপাদনের ক্ষেত্রে এক নতুন মাইলফলকে পৌঁছনো সম্ভব হবে। ২০২৩-২৪ অর্থবর্ষে ভারত ১ বিলিয়ন টন কয়লা উৎপাদনের যে লক্ষ্যমাত্রা নিয়েছে, তা পূরণে সহায়তা করবে।
    
    ডব্লিউসিএল যে তিনটি কয়লা খনি খুলেছে সেগুলি হল -
    
    (১) মহারাষ্ট্রের নাগপুর অঞ্চলে আদাসা খনি;
    
    (২) কানহা অঞ্চলে সারদা ভূগর্ভস্থ খনি;
    
    (৩) মধ্যপ্রদেশের পঞ্চ অঞ্চলে ধানকাস ভূগর্ভস্থ খনি।
    
    আদাসা খনি থেকে বছরে ১.৫ মিলিয়ন টন এবং সারদা ও ধানকাস খনি থেকে বছরে ০.৪ মিলিয়ন টন কয়লা উৎপাদন করা হবে।
    
    এদিন ডব্লিউসিএল খনির কাজগুলি পর্যবেক্ষণের জন্য ‘ডব্লিউসিএলআই’ নামে একটি নজরদারি ব্যবস্থাপনা চালু করেছে। একইসঙ্গে, কর্মচারী এবং সংশ্লিষ্ট সকল পক্ষের সঙ্গে যোগাযোগ রক্ষা করার জন্য ‘সম্ভাদ’ নামে একটি অ্যাপ চালু করেছে। ডব্লিউসিএলআই এই নজরদারি ব্যবস্থাপনার মাধ্যমে ২৪ ঘন্টাই সংস্থার ১৫টি বড় খনির কাজ পর্যবেক্ষণ করবে। একইসঙ্গে, কয়লা মজুত, পার্শ্ববর্তী অঞ্চলে কয়লার প্রাপ্ততা নিরীক্ষণ, রেকে কয়লা তোলার মতো বিষয়গুলিও সুনিশ্চিত করা সম্ভব হবে।
    
    ‘সম্ভাদ’ কর্মচারী ও সংশ্লিষ্ট সকল পক্ষের জন্য একটি মোবাইল এবং ডেস্কটপ অ্যাপ্লিকেশন। এখানে পরামর্শ, প্রতিক্রিয়া এবং অভিজ্ঞতা ভাগ করে নেওয়া যাবে। ভার্চ্যুয়াল এই প্ল্যাটফর্মে বিভিন্ন প্রশ্নের উত্তর এবং প্রতিক্রিয়াও জানানো যাবে।
    
    কেন্দ্রীয় কয়লা ও খনি মন্ত্রী জানান, মধ্যপ্রদেশ সরকারের কোভিড-১৯ মহামারীর বিরুদ্ধে লড়াই জোরদার করে তুলতে কেন্দ্রীয় সরকার যথাযথ আর্থিক সহায়তা প্রদান করেছে। এর পাশাপাশি, কোল ইন্ডিয়াও মধ্যপ্রদেশ সরকারকে ২০ কোটি টাকা সহায়তা দেবে।
    
    ডব্লিউসিএল চলতি অর্থ বছরে লক্ষ্যমাত্রা অর্জনের জন্য ‘মিশন ১০০ দিন’ নামে একটি কর্মসূচি চালু করেছে। এই কর্মসূচিটি সংস্থাকে মধ্য ও দীর্ঘমেয়াদি লক্ষ্য অর্জনে সহায়তা করবে।
    
    শ্রী যোশী জানান, ডব্লিউসিএল ২০২৩-২৪ সালের মধ্যে মহারাষ্ট্রে ১৪টি এবং মধ্যপ্রদেশে ছয়টি কয়লা খনি চালু করার বিষয়ে পরিকল্পনা গ্রহণ করেছে। এরই অঙ্গ হিসেবে এই তিনটি কয়লা খনি খোলা হয়েছে। তিনি বলেন, ডব্লিউসিএল এক প্রকল্পগুলিতে মোট ১২,৭৫৩ কোটি টাকা মূলধন ব্যয় করবে। এখান থেকে ১৪ হাজারেরও বেশি মানুষের প্রত্যক্ষ কর্মসংস্থান হবে বলেও কেন্দ্রীয় মন্ত্রী জানান।
    
    ডব্লিউসিএল ইতিমধ্যেই ২০টি নতুন এবং বিগত ছয় বছরে একাধিক প্রকল্প সম্প্রসারণের কাজ করেছে। এক্ষেত্রে ৫,৩০০ কোটি টাকা ব্যয় বরাদ্দ করেছে। এই প্রকল্পগুলির কাজ যেখানে হয়েছে সেখানকার ৫,২৫০ জন ক্ষতিগ্রস্ত জমিদাতাদের সরাসরি কর্মসংস্থানের ব্যবস্থা করা হয়েছে।
    
    ২০১৯-২০ অর্থবর্ষে ডব্লিউসিএল মোট ৫৭.৬৪ মিলিয়ন টন কয়লা উৎপাদন করেছে যা গত অর্থবর্ষের তুলনায় ৮ শতাংশ বেশি।

    

    CG/SS/DM

    
    
    (Release ID: 1629989) Visitor Counter : 7
    
    
      Read this release in: English , Urdu , Hindi , Marathi , Manipuri , Punjabi , Tamil , Telugu