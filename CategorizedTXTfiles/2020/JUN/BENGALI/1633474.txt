      তথ্যওসম্প্রচারমন্ত্রক

      কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকর কান চলচ্চিত্র উৎসব, ২০২০-তে ভার্চ্যুয়াল ভারতীয় প্যাভেলিয়নের উদ্বোধন করলেন
      Posted On: 22 JUN 2020 6:59PM by PIB Kolkata


    নয়াদিল্লি, ২২ জুন, ২০২০


    

    
    কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকর আজ কান চলচ্চিত্র উৎসব, ২০২০-তে ভার্চ্যুয়াল ভারতীয় প্যাভেলিয়নের ই-উদ্বোধন করেছেন। এই উদ্বোধনের মধ্য দিয়ে ভারত কান চলচ্চিত্র উৎসবে যোগ দিয়েছে। চলচ্চিত্র উৎসবটি চলবে আজ, অর্থাৎ ২২শে জুন থেকে ২৬শে জুন পর্যন্ত।
    
    
    কেন্দ্রীয় মন্ত্রী বলেন, মানবতা যখন সঙ্কটের মুখোমুখি হয়েছে তখন প্রধানমন্ত্রী বলেছিলেন, ‘একাত্মতা এবং সহনশীলতা’। তারই উদাহরণস্বরূপ কান ফিল্ম মার্কেটের এই ভার্চ্যুয়াল সংস্করণ।
    
    
    বিশ্ব জুড়ে চলচ্চিত্রের সঙ্গে যুক্ত ব্যক্তি এবং চলচ্চিত্রপ্রেমীদের উদ্দেশে কেন্দ্রীয় মন্ত্রী বলেন, এই ধরনের ভার্চ্যুয়াল উদ্বোধন পুরোপুরি নতুন অভিজ্ঞতা এবং এখানে অংশীদারিত্বের নতুন জায়গা তৈরি করে দিয়েছে। তিনি আরও বলেন, চলচ্চিত্রে ভারত সফট পাওয়ার। চলচ্চিত্র অনুমোদনের ক্ষেত্রে কেন্দ্র এবং সমস্ত রাজ্য সরকারগুলির তরফে ‘এক জানালা’ ব্যবস্থা গড়ে তোলা হয়েছে। আন্তর্জাতিক চলচ্চিত্র নির্মাতাদের ভারতে চলচ্চিত্রের শ্যুটিং-এর জন্য আহ্বানও জানান শ্রী জাভড়েকর। ভারত থেকে কান চলচ্চিত্র উৎসবে পাঠানো দুটি ছবি বিশ্ব জুড়ে প্রশংসিত হবে বলেও তিনি আশা প্রকাশ করেন।
    
    
    কান চলচ্চিত্র উৎসবে ভারতীয় প্যাভেলিয়ন বরাবরই আলোচনার কেন্দ্রবিন্দুতে থাকে। এখানে ভারতীয় চলচ্চিত্র নির্মাতা এবং প্রতিনিধিরা আন্তর্জাতিক চলচ্চিত্র নির্মাতা ও প্রতিনিধিদের সঙ্গে আলাপচারিতায় অংশ নেন।
    
    
    এ বছর এক নতুন পরিস্থিতিতে এই চলচ্চিত্র উৎসব হচ্ছে। তার জন্য বেশ কিছু নিয়ম জারি করা হয়েছে। এই চলচ্চিত্র উৎসবে ভারত তার ধারাবাহিকতা বজায় রাখবে বলে আশা করা যাচ্ছে। চলচ্চিত্রের প্রযোজনা, শ্যুটিং, চলচ্চিত্র সামগ্রী রপ্তানির ক্ষেত্রে ভারত অগ্রণী ভূমিকা পালন করবে। এবারই প্রথম বেশ কয়েকটি অনুষ্ঠান এই উৎসবে অন্তর্ভুক্ত হয়েছে। এবার এই চলচ্চিত্র উৎসবে মারাঠি ছবি ‘মাইঘাট : ক্রাইম নো. ১০৩/২০০’ এবং গুজরাটি ছবি ‘হেল্লারো’ দেখানো হবে। এই দুটি ছবি জাতীয় চলচ্চিত্র পুরস্কারপ্রাপ্ত। পরের বছর কিংবদন্তী চলচ্চিত্র নির্মাতা সত্যজিৎ রায়ের জন্ম শতবর্ষ উপলক্ষে তাঁর চলচ্চিত্রের কয়েকটি অংশ এবং রচিত সঙ্গীত ও তথ্যচিত্র ভারতীয় প্যাভেলিয়নের ওয়েবসাইটে তুলে ধরা হবে। এই ওয়েবসাইটে ভারতীয় চলচ্চিত্রের শ্যুটিং-এর বিষয়ে বিভিন্ন তথ্য, প্রযোজনার বিষয়ে অভিজ্ঞতা এবং আন্তর্জাতিক গণমাধ্যম এবং বিনোদন শিল্পের সঙ্গে সংযোগরক্ষাকারী চলচ্চিত্র নির্মাতাদের একটি তালিকাও থাকবে।
    
    
    এদিন ভারতীয় প্যাভেলিয়নের ভার্চ্যুয়াল উদ্বোধনী অনুষ্ঠানে উপস্থিত ছিলেন কেন্দ্রীয় তথ্য ও সম্প্রচার মন্ত্রকের সচিব শ্রী অমিত খারে, অতিরিক্ত সচিব শ্রী অতুল কুমার তিওয়ারি, তথ্য ও সম্প্রচার মন্ত্রকের চলচ্চিত্র বিভাগের যুগ্ম সচিব শ্রীমতি টি সি এ কল্যাণী প্রমুখ। এই চলচ্চিত্র উৎসবে ভার্চ্যুয়াল জগতের মাধ্যমে বি-টু-বি বৈঠক সহ বিভিন্ন আলোচনাসভার আয়োজন করা হয়েছে। ভারতীয় প্যাভেলিয়ান সম্পর্কে বিভিন্ন তথ্য জানতে -


    http://www.indiaatcannes.in/


    এবং


    http://www.marchedufilms.com/ ওয়েবসাইট দুটি দেখা যেতে পারে। উল্লেখ্য, আজ ২ হাজারেরও বেশি সাধারণ মানুষে এই ভার্চ্যুয়াল উদ্বোধনী অনুষ্ঠান প্রত্যক্ষ করেন।


    

    
    CG/SS/DM

    
    
    (Release ID: 1633474) Visitor Counter : 14
    
    
      Read this release in: English , Urdu , Marathi , Hindi , Manipuri , Punjabi , Odia , Telugu