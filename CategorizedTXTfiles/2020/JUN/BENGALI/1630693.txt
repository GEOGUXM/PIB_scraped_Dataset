      কৃষিমন্ত্রক

      প্রধানমন্ত্রী কৃষি সিঞ্চায় যোজনায় (পিএমকেএসওয়াই-পিডিএমসি) ‘পার ড্রপ মোর ক্রপ’ প্রকল্পে রাজ্য সরকারগুলির জন্য ২০২০-২১ অর্থবর্ষে বার্ষিক ৪০০০ কোটি টাকা বরাদ্দ ; কয়েকটি রাজ্যকে ইতিমধ্যে টাকা পাঠানোর কাজ শুরু হয়েছে
      Posted On: 10 JUN 2020 12:28PM by PIB Kolkata


    নয়াদিল্লী, ১০ জুন, ২০২০


    কৃষি সহযোগিতা ও কৃষক কল্যাণ দপ্তর, প্রধানমন্ত্রী কৃষি সিঞ্চায় যোজনা (পিএমকেএসওয়াই-পিডিএমসি) -র আওতায় ‘পার ড্রপ মোর ক্রপ’ ౼ প্রতি ফোঁটায় অধিক ফলন প্রকল্পটি বাস্তবায়িত করছে। পিএমকেএসওয়াই-পিডিএমসি প্রকল্পে কৃষিকাজে ক্ষুদ্র জলসেচ প্রযুক্তি যেমন, ড্রিপ অ্যান্ড স্প্রিঙ্কলার সেচ ব্যবস্থার মাধ্যমে দক্ষভাবে জলের ব্যবহার বাড়ানো এই প্রকল্পের মূল উদ্দেশ্য। ‘ফোঁটা ফোঁটা ক্ষুদ্র সেচ প্রযুক্তি’র মাধ্যমে জল যেমন সাশ্রয় করা যায় পাশাপাশি সারের ব্যবহার, শ্রমিকদের জন্য ব্যয় সহ চাষের অন্যান্য খরচও এর ফলে কমে আসে।


    বর্তমান বছরে এই প্রকল্পে ৪০০০ কোটি টাকা বরাদ্দ করে সে বিষয়ে রাজ্য সরকারগুলিকে জানানো হয়েছে। সুবিধাভোগীদের চিহ্নিত করে রাজ্য সরকারগুলি এই প্রকল্পের আওতায় নিয়ে আসবে। ২০২০-২১ অর্থবর্ষে কোনো কোনো রাজ্যকে ইতিমধ্যেই এই তহবিল থেকে অর্থ দেওয়ার কাজ শুরু হয়েছে।


    নাবার্ড, ৫ হাজার কোটি টাকার ক্ষুদ্র সেচ তহবিল গঠন করেছে। এই তহবিলের উদ্দেশ হল ক্ষুদ্র সেচ প্রকল্পে বিশেষ এবং উদ্ভাবনী প্রক্রিয়ায় রাজ্যগুলির সেচ সেবিত অঞ্চল বৃদ্ধি করা এবং কৃষকদের ক্ষুদ্র সেচ ব্যবস্থাপনায় উৎসাহিত করতে পিএমকেএসওয়াই-পিডিএমসি প্রকল্প থেকে অর্থ সাহায্য করা। এ পর্যন্ত ক্ষুদ্র সেচ তহবিল থেকে অন্ধ্রপ্রদেশকে ৬১৬ কোটি ১৪ লক্ষ টাকা এবং তামিলনাডুকে ৪৭৮ কোটি ৭৯ লক্ষ টাকা পাঠানো হয়েছে। এরফলে অন্ধ্রপ্রদেশে ১ লক্ষ ২ হাজার ১০০ হেক্টর জমি এবং তামিলনাডুতে ১ লক্ষ ৭৩ হাজার হেক্টর জমি এই প্রকল্পের আওতাভুক্ত হয়েছে। ২০১৫-১৬ থেকে ২০১৯-২০, এই ৫ বছরে পিএমকেএসওয়াই-পিডিএমসি-র মাধ্যমে ৪৬ লক্ষ ৯৬ হাজার হেক্টর জমি ক্ষুদ্র সেচ প্রকল্পের আওতায় আনা সম্ভব হয়েছে।


    CG/CB/NS

    
    
    (Release ID: 1630693) Visitor Counter : 18
    
    
      Read this release in: Telugu , Tamil , Assamese , English , Urdu , Marathi , Hindi , Manipuri , Punjabi , Odia , Malayalam