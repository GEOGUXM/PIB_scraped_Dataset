      পেট্রোলিয়ামওপ্রাকৃতিকগ্যাসমন্ত্রক

      শ্রী ধর্মেন্দ্র প্রধান দেশ জুড়ে প্রথম অনলাইন ডেলিভারি-ভিত্তিক গ্যাস ট্রেডিং প্ল্যাটফর্ম ইন্ডিয়ান গ্যাস এক্সচেঞ্জ চালু করলেন
      Posted On: 15 JUN 2020 6:54PM by PIB Kolkata


    নয়াদিল্লি, ১৫ জুন, ২০২০


    

    
    পেট্রোলিয়াম ও প্রাকৃতিক গ্যাস এবং ইস্পাত মন্ত্রী শ্রী ধর্মেন্দ্র প্রধান সোমবার (১৫ই জুন) ই-অনুষ্ঠানের মাধ্যমে দেশব্যাপী অনলাইন ডেলিভারি-ভিত্তিক প্রথম গ্যাস ট্রেডিং প্ল্যাটফর্ম ইন্ডিয়ান গ্যাস এক্সচেঞ্জ (আইজিএক্স) চালু করলেন। প্রাকৃতিক গ্যাস সরবরাহের জন্য এটি দেশের মধ্যে প্রথম গ্যাস ট্রেডিং প্ল্যাটফর্ম। কেন্দ্রীয় মন্ত্রীর উপস্থিতিতে এই প্ল্যাটফর্মে ব্যবসার সূচনাও হয়। ভারতের জ্বালানি বাজার(আইইএক্স) প্ল্যাটফর্মে পুরোপুরি মালিকানাধীন সহায়ক সংস্থা হিসেবে আইজিএক্স অন্তর্ভুক্ত হয়েছে। গুণমানসম্পন্ন গ্যাস-ভিত্তিক বাণিজ্যে সক্ষম হবে আইজিএক্স। এই প্ল্যাটফর্মটি সম্পূর্ণরূপে ওয়েব-ভিত্তিক। এখানে বিরামহীনভাবে কেনা-বেচা করা যাবে।


    
    শ্রী প্রধান বলেন, প্রাকৃতিক গ্যাসের জন্য একটি নতুন বৈদ্যুতিন বাণিজ্য প্ল্যাটফর্মের সূচনা ভারতের শক্তি ক্ষেত্রের ইতিহাসে এক নতুন অধ্যায়। দেশকে প্রাকৃতিক গ্যাসের মুক্ত বাজার মূল্যের দিকে এগিয়ে নিয়ে যেতে সহায়তা করবে এই এক্সচেঞ্জ। তিনি বলেন, এই পদক্ষেপের ফলে প্রগতিশীল অর্থনীতির অন্তর্ভুক্ত দেশগুলির সঙ্গে এক সারিতে উঠে আসবে ভারত। তিনি আরও বলেন, পেট্রোলিয়াম এবং প্রাকৃতিক গ্যাস নিয়ন্ত্রক বোর্ড (পিএনজিআরবি) দেশের প্রতিটি অঞ্চলে স্বল্প মূল্যে গ্যাস সরবরাহের কাজ করে চলছে। গ্রাহকদের সঙ্গে শুধু ব্যবসায়িক সম্পর্কই নয়, গ্রাহকরা যাতে স্বল্প মূল্যে গ্যাস ক্রয় করতে পারেন তারও ব্যবস্থা করা হয়েছে। তিনি আরও বলেন, এই আইজিএক্স-এর মাধ্যমে এলএনজি টার্মিনাল, গ্যাস পাইপলাইন ও সিজিডি পরিকাঠামোতে বিনিয়োগের পথ প্রশস্ত হবে।
    
    
    ভারতকে গ্যাস-ভিত্তিক অর্থনীতি হিসেবে গড়ে তোলার লক্ষ্যে বিভিন্ন উদ্যোগের কথা উল্লেখ করে কেন্দ্রীয় মন্ত্রী বলেন, হাই টেম্পারেচর অ্যান্ড হাই প্রেশার এবং ডিপ ওয়াটার অ্যান্ড আল্ট্রা ডিপ ওয়াটার ব্লক সহ ভারতীয় গ্যাস বাজারে একাধিক সম্পদের নির্ধারিত মূল্য রয়েছে। তিনি বলেন, খুব শীঘ্রই দেশে ৫০ মিলিয়ন মেট্রিক টন ক্ষমতাসম্পন্ন এলএনজি টার্মিনাল গড়ে তোলা হবে। তিনি আরও বলেন, কাতার, অস্ট্রেলিয়া এবং মার্কিন যুক্তরাষ্ট্রের মতো অনেক দেশের সঙ্গে দীর্ঘমেয়াদি গ্যাস চুক্তি করা হয়েছে। মোজাম্বিক, রাশিয়া এবং অন্যান্য দেশের সঙ্গে কৌশলগত সম্পদে বিনিয়োগ করার বিষয়ে চুক্তি হয়েছে। শ্রী প্রধান, উত্তর-পূর্বের রাজ্যগুলিতে ইস্টার্ন ইন্ডিয়া গ্রিড, উরজা গঙ্গা, ইন্দ্রধনুষ প্রকল্প এবং ধমরা-দহেজ পাইপলাইন সহ বিভিন্ন প্রকল্পের কথাও অনুষ্ঠানে তুলে ধরেন। তিনি বলেন, আগামী কয়েক বছরের মধ্যে দেশে ৩০ হাজার কিলোমিটারেরও বেশি পাইপলাইন স্থাপন করা হবে।
    
    
    কেন্দ্রীয় মন্ত্রীর মতে প্রাকৃতিক গ্যাসের জন্য নতুন এই বৈদ্যুতিন বাণিজ্য প্ল্যাটফর্ম কেন্দ্রের প্রগতিশীল নীতির একটি বৃহত্তম অংশ। প্রধানমন্ত্রী দেশবাসীকে জ্বালানি ক্ষেত্রে যে ন্যায়বিচার প্রদানের কথা বলেছেন, তা এই পদক্ষেপ গ্রহণের মধ্য দিয়ে প্রকাশিত হয়েছে।
    
    
    অনুষ্ঠানে পেট্রোলিয়াম ও প্রাকৃতিক গ্যাস মন্ত্রকের সচিব শ্রী তরুণ কাপুর ও পিএনজিআরবি-র চেয়ারম্যান শ্রী ডি কে শরাফ উপস্থিত ছিলেন।


    
    
    
    CG/SS/DM

    
    
    (Release ID: 1631967) Visitor Counter : 4
    
    
      Read this release in: English , Urdu , Marathi , Hindi , Punjabi , Odia , Tamil , Telugu