      আয়ুষ

      ডিজিটাল প্ল্যাটফর্মে আন্তর্জাতিক যোগ দিবস, ২০২০ উদযাপন
      Posted On: 05 JUN 2020 4:41PM by PIB Kolkata

      নয়াদিল্লি, ৫ জুন, ২০২০
      কোভিড-১৯ মহামারীর ফলে দেশ জুড়ে স্বাস্থ্যক্ষেত্রে জরুরি পরিস্থিতির প্রেক্ষিতে চলতি বছরের আন্তর্জাতিক যোগ দিবস ডিজিটাল প্ল্যাটফর্মে উদযাপিত হবে। এই অনুষ্ঠানের আয়োজন করেছে আয়ুষ মন্ত্রক ও ইন্ডিয়ান কাউন্সিল ফর্ কালচারাল রিলেশন(আইসিসিআর)। আইসিসিআর-এর সভাপতি ডঃ বিনয় সহস্রবুদ্ধে আজ এক যৌথ সাংবাদিক সম্মেলনে জানান, এ বছরের এই অনুষ্ঠানে রোগ প্রতিরোধ ক্ষমতা বৃদ্ধিতে যোগের তাৎপর্য তুলে ধরা হবে বিশ্ব জুড়ে মহামারীর প্রেক্ষিতে যা অত্যন্ত গুরুত্বপূর্ণ। ওই সাংবাদিক সম্মেলনে আয়ুষ মন্ত্রকের সচিব শ্রী বৈদ্য রাজেশ কোটেচা উপস্থিত ছিলেন।
      
      কোভিড-১৯-এর মতো একটি সংক্রমিত ব্যাধির কারণে এ বছর কোন জমায়েত হবে না। মন্ত্রক তাই সকলকে অনুরোধ করেছে বাড়িতে পরিবারের সদস্যদের সঙ্গে যোগাভ্যাস প্রদর্শন করতে। ডঃ সহস্রবুদ্ধে সাংবাদিকদের জানান, প্রধানমন্ত্রী শ্রী নরেন্দ্র মোদী ‘মাই লাইফ মাই যোগ’ ভিডিও ব্লগিং প্রতিযোগিতায় সকলের অংশগ্রহণের আবেদন জানিয়েছেন। তিনি জানান, এই প্রতিযোগিতার মাধ্যমে আয়ুষ মন্ত্রক এবং আইসিসিআর যোগের বিষয়ে সচেতনতা গড়ে তুলতে ও আন্তর্জাতিক যোগ দিবসে সকলকে অংশগ্রহণে উৎসাহিত করবে।
      
      এই অনুষ্ঠানে আয়ুষ মন্ত্রকের সচিব শ্রী বৈদ্য রাজেশ কোটেচা জানান, প্রধানমন্ত্রীর এই প্রতিযোগিতার বিষয়ে ঘোষণার পর জনমানসে তীব্র কৌতুহল সৃষ্টি হয়েছে। মন্ত্রক আশা করে, এই উৎসাহের ফলে জনস্বাস্থ্যে যথেষ্ট লাভ হবে কারণ, কোভিড-১৯ মহামারীর ফলে যোগের ইতিবাচক প্রভাব সর্বজনবিদিত।
      
      শ্রী কোটেচা আরও জানান, বিশ্ব জুড়ে এই সচেতনতার ফলে যোগের মাধ্যমে মানুষের জীবনে কি কি পরিবর্তন আসবে সে বিষয়ে ধারণা তৈরি হবে।
      
      তিনি আরও জানান, MyGov.gov.in – এই পোর্টালে প্রতিযোগিতা শুরু হয়ে গেছে যা চলবে ১৫ই জুন পর্যন্ত। এরপর, বিচারকমণ্ডলী বিজয়ীদের নাম ঘোষণা করবেন।
      
      এই প্রতিযোগিতায় তিনটি বিভাগ রয়েছে - অনুর্ধ্ব ১৮, প্রাপ্তবয়স্ক এবং যোগাসনের পেশাদারী ব্যক্তিত্ব। এছাড়াও, পুরুষ ও মহিলা প্রতিযোগীরা আলাদাভাবে অংশগ্রহণ করবেন। সব মিলিয়ে এই প্রতিযোগিতায় মোট ছয়টি বিভাগ থাকবে। ভারতের অংশগ্রহণকারীদের মধ্যে ছয়টি বিভাগের প্রথম পুরস্কারপ্রাপক ১ লক্ষ টাকা, দ্বিতীয় পুরস্কারপ্রাপক ৫০ হাজার টাকা এবং তৃতীয় পুরস্কারপ্রাপক ২৫ হাজার টাকা করে পুরস্কার পাবেন। আন্তর্জাতিক স্তরে প্রথম পুরস্কারের মূল্য ২,৫০০ মার্কিন ডলার, দ্বিতীয় পুরস্কার ১,৫০০ মার্কিন ডলার এবং তৃতীয় পুরস্কার ১,০০০ মার্কিন ডলার ধার্য করা হয়েছে। এই সাংবাদিক সম্মেলনে সাংবাদিকদের রোগ প্রতিরোধ বিষয়ক একটি কিট বিতরণ করা হয়।
      CG/CB/DM
    
    
    (Release ID: 1629786) Visitor Counter : 21
    
    
      Read this release in: Punjabi , English , Urdu , Hindi , Marathi , Assamese , Manipuri , Tamil , Telugu , Malayalam