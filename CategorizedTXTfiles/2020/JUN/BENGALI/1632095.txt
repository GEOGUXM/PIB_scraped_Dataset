      ক্ষুদ্র, অতিক্ষুদ্রওমাঝারিশিল্পমন্ত্রক

      কেভিআইসি ভারতীয় তাল শিল্পে জৈব সামগ্রী উৎপাদনের মাধ্যমে কর্মসংস্থানের সুযোগ বাড়ানোর উদ্যোগ নিয়েছে
      Posted On: 17 JUN 2020 10:15AM by PIB Kolkata


    নয়াদিল্লি, ১৭ জুন, ২০২০


    

    
    খাদি ও গ্রামোদ্যোগ কমিশন (কেভিআইসি) নীরা ও তালের গুড় উৎপাদনের জন্য এক অভিনব কর্মসূচি গ্রহণ করেছে। এই কর্মসূচি বাস্তবায়িত হলে ব্যাপক কর্মসংস্থানের সুযোগ সৃষ্টি হবে। নরম পানীয়ের বিকল্প হিসেবে নীরা উৎপাদনের পরিমাণ বাড়িয়ে আদিবাসী শ্রেণীর মানুষের মধ্যে কর্মসংস্থানের সুযোগ তৈরি করার পরিকল্পনা নেওয়া হয়েছে। ইতিমধ্যেই মহারাষ্ট্রের পালগড় জেলায় এ ধরনের একটি উদ্যোগ শুরু হয়েছে। উল্লেখ করা যেতে পারে, মহারাষ্ট্রে বিশেষ করে, পালগড় জেলায় ৫০ লক্ষেরও বেশি তাল গাছ রয়েছে।
    
    
    কমিশনের পক্ষ থেকে স্থানীয় ২০০ জন মানুষকে তালের গুড় তৈরির জন্য ও নীরা প্রস্তুত করতে প্রয়োজনীয় সহায়ক সরঞ্জাম বিতরণ করা হয়েছে। এছাড়াও, এঁদেরকে প্রশিক্ষণ দেওয়া হয়েছে। সম্পূর্ণ জৈব পদ্ধতিতে উৎপাদিত নীরা ও তালগুড় প্রস্তুত করার জন্য স্থানীয় মানুষকে ১৫ হাজার টাকার সামগ্রী দেওয়া হয়েছে। এর ফলে, সেখানকার প্রায় ৪০০ জন মানুষের কর্মসংস্থান হয়েছে।
    
    
    সূর্যোদয়ের আগে তাল গাছ থেকে নিষ্কাশিত তরল পদার্থ হল নীরা। ভারতের বহু রাজ্যে পুষ্টি সমৃদ্ধ স্বাস্থ্যকর পানীয় হিসেবে নীরা সেবন করা হয়। অবশ্য, প্রাতিষ্ঠানিক বিপণন পদ্ধতির অভাবের দরুণ এ ধরনের পানীয়ের ব্যাপক বিপণন সম্ভব হয়নি। ইতিমধ্যেই কেন্দ্রীয় অতিক্ষুদ্র, ছোট ও মাঝারি শিল্পোদ্যোগ মন্ত্রী শ্রী নীতিন গড়করি তরল পানীয় নীরার বাণিজ্যিকীকরণের লক্ষ্যে মহারাষ্ট্রে প্রয়োজনীয় উদ্যোগ গ্রহণ করেছেন।
    
    
    উল্লেখ করা যেতে পারে, সারা দেশে প্রায় ১০ কোটি তাল গাছ রয়েছে। তাই, তরল পানীয় নীরার যদি যথাযথ বিপণন করা সম্ভব হয় তাহলে ব্যাপক কর্মসংস্থানের পাশাপাশি উৎপাদকদের আর্থিক স্বচ্ছলতাও বাড়বে। বর্তমানে দেশে তালের গুড় ও নীরা থেকে ২০০ কোটি টাকার লেনদেন হয়। এই প্রেক্ষিতে কমিশন বাণিজ্যিকভাবে নীরা ও তালের গুড় উৎপাদনের জন্য একটি বিস্তারিত প্রকল্প প্রতিবেদন প্রস্তুত করেছে। প্রস্তাবে উৎপাদিত নরম পানীয় নীরা গ্রাহকদের কাছে পৌঁছে দেওয়ার পরিকল্পনা করা হয়েছে। কমিশনের চেয়ারম্যান শ্রী বিনয় সাক্সেনা বলেছেন, তরল পানীয় নীরা উৎপাদনের ব্যাপক সম্ভাবনা রয়েছে। সেইসঙ্গে, কর্মসংস্থানেরও সুযোগ তৈরি হয়েছে। প্রধানমন্ত্রী শ্রী নরেন্দ্র মোদী স্থানীয় পণ্যের ব্যবহার ও উৎপাদনের জন্য ‘ভোকাল ফর লোকাল’ কর্মসূচি গ্রহণের যে আহ্বান জানিয়েছেন, তার সঙ্গে সঙ্গতি রেখেই কমিশন এই উদ্যোগ গ্রহণ করেছে। শ্রী সাক্সেনা আরও জানান, তরল পানীয় নীরা বিশ্বের বিভিন্ন দেশে রপ্তানিরও সম্ভাবনা রয়েছে।

    

    
    CG/BD/DM

    
    
    (Release ID: 1632095) Visitor Counter : 11
    
    
      Read this release in: Punjabi , English , Urdu , Hindi , Marathi , Manipuri , Tamil , Telugu