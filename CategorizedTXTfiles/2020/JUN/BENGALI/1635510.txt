      প্রধানমন্ত্রীরদপ্তর

      প্রধানমন্ত্রী জাতির উদ্দেশে ভাষণে ‘প্রধানমন্ত্রী গরিব কল্যাণ অন্ন যোজনা’র সময়সীমা বৃদ্ধির কথা ঘোষণা করেছেন
      Posted On: 30 JUN 2020 4:24PM by PIB Kolkata


    নয়াদিল্লি, ৩০ জুন, ২০২০


    

    
    প্রধানমন্ত্রী শ্রী নরেন্দ্র মোদী আজ জাতির উদ্দেশে ভাষণ দেওয়ার সময় ‘প্রধানমন্ত্রী গরিব কল্যাণ অন্ন যোজনার সময়সীমা বৃদ্ধি করে সেপ্টেম্বর অবধি করেছেন।
    
    
    দরিদ্রদের প্রতি সাহায্যের হাত বাড়িয়ে দেওয়াঃ-


    
    প্রধানমন্ত্রী লকডাউনের সময় দরিদ্রদের খাদ্যের ব্যবস্থা করার ওপর গুরুত্ব দিয়ে বলেন, দেশের কাছে এটিই ছিল সবথেকে গুরুত্বপূর্ণ বিষয়। লকডাউন ঘোষণার সঙ্গে সঙ্গেই সরকার ১ লক্ষ ৭৫ হাজার কোটি টাকার ‘প্রধানমন্ত্রী গরিব কল্যাণ যোজনা’র ঘোষণা করে যার মাধ্যমে দরিদ্রদের সাহায্য করা হয়েছে।
    
    
    প্রধানমন্ত্রী বলেন, বিগত তিন মাসে জন ধন অ্যাকাউন্টে ২০ কোটি দরিদ্র মানুষের কাছে ৩১ হাজার কোটি টাকা পাঠানো হয়েছে। ৯ কোটি কৃষকের ব্যাঙ্ক অ্যাকাউন্টে ১৮ হাজার কোটি টাকা জমা দেওয়া হয়েছে এবং ‘পিএম গরিব কল্যাণ রোজগার অভিযান’-এ কর্মসংস্থানের সুযোগ সৃষ্টির জন্য ৫০ হাজার কোটি টাকা ব্যয় করা হচ্ছে।
    
    
    পিএম গরিব কল্যাণ অন্ন যোজনার সময়সীমা নভেম্বর পর্যন্ত বাড়ানো হলঃ-


    
    প্রধানমন্ত্রী জানান, ৮০ কোটিরও বেশি মানুষকে তিন মাস ধরে বিনামূল্যে রেশন দেওয়ার সিদ্ধান্ত অভূতপূর্ব। পরিবারের প্রত্যেক সদস্যের জন্য ৫ কেজি চাল অথবা গম এবং ১ কেজি ডাল প্রতি মাসে সরবরাহ করা হয়েছে যা সারা বিশ্বের কাছে অনন্য এক নজির গড়েছে। যত সংখ্যক মানুষ বিনামূল্যে রেশন পেয়েছেন, পৃথিবীর বহু দেশের জনসংখ্যার থেকে তা অনেকগুণ বেশি বলে তিনি মন্তব্য করেন।
    
    
    প্রধানমন্ত্রী বলেন, বর্ষা মরশুম শুরু হওয়ার সঙ্গে সঙ্গে কৃষিকাজও শুরু হয়েছে। আর এর সঙ্গেই গুরুপূর্ণিমা, রাখী বন্ধন, শ্রীকৃষ্ণ জন্মাষ্টমী, গণেশ চতুর্থী, ওনাম, দশেরা, দীপাবলী, ছট পুজো সহ বিভিন্ন উৎসব এই সময় থেকে শুরু হয়। তিনি বলেন, উৎসবের এই মরশুমে খরচের কথা বিবেচনা করে সরকার সিদ্ধান্ত নিয়েছে ‘পিএম গরিব কল্যাণ অন্ন যোজনা’ দীপাবলী এবং ছট পুজো পর্যন্ত বাড়ানো হবে। অর্থাৎ, এই প্রকল্পটি জুলাই থেকে নভেম্বরের শেষ পর্যন্ত চলবে। এই পাঁচ মাসে ৮০ কোটিরও বেশি মানুষ প্রতি মাসে ৫ কেজি করে গম অথবা চাল বিনামূল্যে পাবেন। এছাড়াও, প্রতিটি পরিবার ১ কেজি করে ছোলা প্রতি মাসে সংগ্রহ করতে পারবে।
    
    
    সরকার এই প্রকল্পের সময়সীমা বাড়ানোয় আরও ৯০ হাজার কোটি টাকা ব্যয় করবে বলে প্রধানমন্ত্রী জানান। তিনি বলেন, এর আগের তিন মাসের খরচের সঙ্গে এই অর্থ যোগ করলে এই প্রকল্পের জন্য মোট ব্যয় হবে ১ লক্ষ ৫০ হাজার কোটি টাকা। এর জন্য তিনি পরিশ্রমী কৃষক এবং সৎ করদাতাদের ধন্যবাদ জানিয়ে বলেছেন, তাঁদের জন্যই সরকার বিনামূল্যে খাদ্যশস্য বন্টন করতে পারছে।
    
    
    প্রধানমন্ত্রী ‘এক দেশ এক রেশন কার্ড’ ব্যবস্থার প্রতি গুরুত্ব আরোপ করেন। তিনি বলেন, দেশ এই লক্ষ্যে এগিয়ে চলেছে। এর ফলে, যেসব দরিদ্র মানুষ কাজের জন্য এক রাজ্য থেকে অন্য রাজ্যে যান, তাঁদের সুবিধা হবে।
    
    
    আনলক-২ পর্যায়ে নিরাপদে থাকার আবেদনঃ-


    
    প্রধানমন্ত্রী বলেন, আনলক-২ পর্যায়ে করোনা ভাইরাসের বিরুদ্ধে লড়াইয়ের সঙ্গে সঙ্গে এমন একটি আবহাওয়ার মধ্যে আমরা পৌঁছেছি, যে সময়ে বিভিন্ন অসুখ হয়। তিনি প্রত্যেককে নিজেদের স্বাস্থ্যের বিষয়ে খেয়াল রাখার আবেদন জানান। তিনি বলেন, সঠিক সময়ে লকডাউনের সিদ্ধান্ত গ্রহণ করায় লক্ষ লক্ষ মানুষের জীবন রক্ষা পেয়েছে এবং পৃথিবীর মধ্যে সবথেকে কম মৃত্যুর হার এ দেশে রয়েছে। তবে, প্রথম পর্যায়ের আনলকের সময়ে বেশ কিছু মানুষের দায়িত্বজ্ঞানহীনতা এবং অবহেলার মানসিকতা বৃদ্ধি পাচ্ছে বলে উল্লেখ করে প্রধানমন্ত্রী বলেন, আগে যেমন জনসাধারণ মাস্ক ব্যবহার করতেন, দিনের বিভিন্ন সময়ে ২০ সেকেন্ড ধরে হাত ধুতেন এবং দুই গজ দূরত্ব বজায় রাখতেন, এখনও সেগুলি মেনে চলতে হবে। তিনি জোর দিয়ে বলেন, প্রয়োজনের সময়ে সবাইকে আরও সচেতন হতে হবে কারণ অবহেলা করলে তার থেকে সঙ্কট বাড়তে পারে।
    
    
    প্রধানমন্ত্রী বলেন, লকডাউনের মতো একইভাবে বর্তমানেও সব নিয়ম-কানুন মেনে চলতে হবে। বিশেষ করে, কন্টেনমেন্ট এলাকায় এইসব নিয়ম-কানুন পালন করা অত্যন্ত জরুরি। যে সমস্ত নাগরিক নিয়ম-কানুন মেনে চলছেন না তাঁদের তিনি একটি উদাহরণ দেন। একটি দেশের প্রধানমন্ত্রী প্রকাশ্যে মাস্ক না পড়ে বেরনোয় তাঁকে ১৩ হাজার টাকা জরিমানা দিতে হয়েছে বলে শ্রী মোদী জানান। তিনি বলেন, ভারতের স্থানীয় প্রশাসনকে সমান সতর্কতা বজায় রাখতে হবে কারণ প্রধানমন্ত্রী সহ কেউই আইনের ঊর্ধ্বে নন।
    
    
    ভবিষ্যতের দিকে তাকানোঃ-


    
    প্রধানমন্ত্রী বলেন, দরিদ্র এবং দুর্বল শ্রেণীর মানুষদের ক্ষমতায়নের জন্য আগামীদিনেও সরকার বিভিন্ন পদক্ষেপ গ্রহণ করবে। প্রয়োজনীয় সতর্কতা অবলম্বন করে অর্থনৈতিক কাজকর্ম বাড়াতে হবে। তিনি আত্মনির্ভর ভারত অভিযানের কথা উল্লেখ করে বলেন, ‘ভোকাল ফর লোকাল’౼ এই উদ্দেশে সবাইকে কাজ করতে হবে। এছাড়াও, মাস্ক, ফেস কভার পড়ে দু’গজ দূরত্ব বজায় রেখে জনসাধারণকে সাবধানে চলতে হবে।


    

    
    
    CG/CB/DM

    
    
    (Release ID: 1635510) Visitor Counter : 25
    
    
      Read this release in: English , Urdu , Marathi , Hindi , Manipuri , Assamese , Punjabi , Gujarati , Odia , Tamil , Telugu , Kannada , Malayalam