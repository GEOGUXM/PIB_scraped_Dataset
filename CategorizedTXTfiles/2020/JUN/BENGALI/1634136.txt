      পেট্রোলিয়ামওপ্রাকৃতিকগ্যাসমন্ত্রক

      মায়ানমারে তেল ও প্রাকৃতিক গ্যাস প্রকল্পের এ-১ এবং এ-৩ ব্লকের উন্নয়নের জন্য ওএনজিসি বিদেশ লিমিটেডের অতিরিক্ত বিনিয়োগের প্রস্তাবে মন্ত্রিসভার সায়
      Posted On: 24 JUN 2020 4:44PM by PIB Kolkata


    নয়াদিল্লি, ২৪ জুন, ২০২০


    

    প্রধানমন্ত্রী শ্রী নরেন্দ্র মোদীর পৌরোহিত্যে কেন্দ্রীয় মন্ত্রিসভার আর্থিক বিষয় সংক্রান্ত কমিটির বৈঠকে আজ মায়ানমারে শি তেল ও গ্যাস প্রকল্পের এ-১ ও এ-৩ ব্লকের উন্নয়নে ওএনজিসি বিদেশ লিমিটেডের পক্ষ থেকে ১২১.২৭ মিলিয়ন মার্কিন ডলার (ভারতীয় মুদ্রায় প্রায় ৯০৯ কোটি টাকা) বিনিয়োগের প্রস্তাব অনুমোদিত হয়েছে।
    
    ওএনজিসি বিদেশ লিমিটেড মায়ানমারে শি তেল ও প্রাকৃতিক গ্যাস প্রকল্পের উন্নয়ন তথা নতুন ব্লক অনুসন্ধানের কাজে ২০০২ সাল থেকে যুক্ত রয়েছে। উল্লেখ করা যেতে পারে, দক্ষিণ কোরিয়া, ভারত ও মায়ানমারের বেশ কয়েকটি সংস্থাকে নিয়ে যে কনসর্টিয়াম বা সংগঠন গঠিত হয়েছে, ওএনজিসি বিদেশ লিমিটেড তার অন্যতম। ভারতীয় রাষ্ট্রায়ত্ত সংস্থা গ্যাস অথরিটি অফ ইন্ডিয়া লিমিটেড (গেইল) মায়ানমারের এই প্রকল্পে আরও একটি বিনিয়োগকারী সংস্থান। ওএনজিসি বিদেশ লিমিটেড মায়ানমারের এই তেল ও গ্যাস প্রকল্পটিতে ২০১৯-এর ৩১শে মার্চ পর্যন্ত ৭২২ মিলিয়ন মার্কিন ডলার বিনিয়োগ করেছে।
    
    মায়ানমারের শি তেল ও প্রাকৃতিক গ্যাস প্রকল্প থেকে প্রথমবার গ্যাস উত্তোলন প্রক্রিয়া ২০১৩-র জুলাইতে শুরু হয়। এরপর, বাণিজ্যিকভাবে উত্তোলন প্রক্রিয়া শুরু হয় ২০১৪-র ডিসেম্বরে। ২০১৪-১৫ অর্থবর্ষ থেকেই এই প্রকল্পটিতে বাণিজ্যিক লেনদেন শুরু হয়েছে।
    
    প্রতিবেশী দেশগুলিতে তেল ও প্রাকৃতিক গ্যাস অনুসন্ধান তথা প্রকল্পগুলির উন্নয়নে ভারতীয় রাষ্ট্রায়ত্ত সংস্থাগুলির অংশগ্রহণ ভারতের ‘পুবে তাকাও নীতি’র সঙ্গে যুক্ত এবং নিকট প্রতিবেশী দেশগুলিতে শক্তিক্ষেত্রে সেতুবন্ধনের লক্ষ্যে ভারতের প্রয়াসের অঙ্গস্বরূপ।


    

    CG/BD/DM

    
    
    (Release ID: 1634136) Visitor Counter : 4
    
    
      Read this release in: English , Punjabi , Urdu , Hindi , Manipuri , Odia , Tamil , Telugu