      বিজ্ঞানওপ্রযুক্তিমন্ত্রক

      কোভিড-১৯এ সংক্রমিতদের উপর সিএসআইআর- সিডিআরআই-এর পরীক্ষামূলক ওষুধ উমিফেনোভিরের পরীক্ষামূলক প্রয়োগের অনুমতি দিল ডিসিজিআই
      Posted On: 18 JUN 2020 5:12PM by PIB Kolkata


    নয়াদিল্লী, ১৮ জুন, ২০২০


    

    
    বিজ্ঞান ও শিল্প গবেষণা পরিষদ (কাউন্সিল ফর সায়েন্টিফিক অ্যান্ড ইন্ডাস্ট্রিয়াল রিসার্চ-সিএসআইআর)এর অধীনস্থ সংস্থা লক্ষ্ণৌ-এর সেন্ট্রাল ড্রাগ রিসার্চ ইন্সটিটিউট (সিডিআরআই) ভাইরাস প্রতিরোধী উমিফেনোভির রোগীদের ওপর প্রয়োজনমত, নিয়ন্ত্রিত এবং সহনশীলতার মধ্যে পরীক্ষামূলকভাবে প্রয়োগ করার অনুমতি পেয়েছে। উমিফেনোভিরের এই তৃতীয় পর্যায়ের পরীক্ষামূলক প্রয়োগ কিং জর্জেস মেডিক্যাল ইউনিভার্সিটি (কেজিএমইউ), ডঃ রাম মোহন লোহিয়া ইন্সটিটিউট অফ মেডিক্যাল সায়েন্সেস (আরএমএলআইএমএস) এবং ইআরএ-র লক্ষ্ণৌ মেডিক্যাল কলেজ অ্যান্ড হসপিটালের রোগীর ওপর প্রয়োগ করা হবে।


    
    এই ওষুধটি যথেষ্ট নিরাপদ এবং মানবদেহের কোষের মধ্যে ভাইরাসের সংক্রমণকে এটি আটকে দেয়। এছাড়াও দেখা গেছে মানুষের রোগ প্রতিরোধ ক্ষমতাকেও নিঁখুতভাবে উমিফেনোভির বাড়াতে পারে। বর্তমানে এই ওষুধটি চীন এবং রাশিয়ায় ইনফ্লুয়েঞ্জার চিকিৎসায় ব্যবহৃত হয়। সম্প্রতি এই ওষুধটি ওইসব দেশের কোভিড-১৯ সংক্রমিতদের ওপরেও সফলভাবে প্রয়োগ করার খবর পাওয়া গেছে। ভারতে রোগীদের ওপর এর প্রভাব নিয়ে কাজ করার জন্য সিএসআইআর-সিডিআরআই পরীক্ষামূলক প্রয়োগের উদ্যোগ নিয়েছে। খুব কম সময়ের মধ্যে এই সংস্থা প্রযুক্তিগত সমস্ত নিয়ম মেনে প্রয়োজনীয় ব্যবস্থা গ্রহণ করেছে। গোয়ার মেসার্স মেডিজেস্ট ফার্মাসিউটিক্যাল্স প্রাইভেট লিমিটেডকে এই ওষুধ তৈরি ও বাজারজাত করার অনুমতি ডিসিজিআই দিয়েছে।


    
    সিএসআইআর-সিডিআরআই-এর নির্দেশক অধ্যাপক তাপস কুন্ডু জানিয়েছেন, এই ওষুধের মূল উপাদানগুলি দেশেই পাওয়া যায়। যদি এটি রোগীদের ওপর ইতিবাচক প্রভাব ফেলে তাহলে কোভিড-১৯এর চিকিৎসায় উমিফেনোভির একটি নিরাপদ ও স্বল্প মূল্যের ওষুধ হিসেবে পরিচিত হবে। এই ওষুধটি রোগ প্রতিরোধ ক্ষমতা বাড়ানোর জন্যও ব্যবহৃত হতে পারে।


    
    সিএসআইআর-এর মহা নির্দেশক ডঃ শেখর মান্ডে বলেছেন, কোভিড-১৯ এর চিকিৎসায় বাজারে থাকা বিভিন্ন ওষুধ ব্যবহার করে রোগীকে সুস্থ করার সিএসআইআর-এর উদ্যোগের অন্যতম প্রয়াস উমিফেনোভিরের রোগীদের ওপর প্রয়োগ।


    
    ডঃ রবিশঙ্কর রামচন্দ্রনের সহায়তায় সিএসআইআর-সিডিআরআই-এর নীলাঞ্জনা মজুমদার, অজয় কুমার শ্রীবাস্তব, চন্দ্রভূষণ ত্রিপাঠী এবং নয়ন ঘোষ এই গবেষণার কাজ চালাবেন। যদি এটি সফল হয় তাহলে কোভিড-১৯এ সংক্রমিতদের চিকিৎসায় এই ওষুধ খুব শীঘ্রই প্রয়োগ করা হবে।


    

    CG/CB/NS

    
    
    (Release ID: 1632431) Visitor Counter : 19
    
    
      Read this release in: English , Urdu , Hindi , Assamese , Manipuri , Tamil , Telugu