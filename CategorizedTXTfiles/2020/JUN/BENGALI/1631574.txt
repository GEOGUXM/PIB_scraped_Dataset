      স্বরাষ্ট্র মন্ত্রক

      দিল্লীতে কোভিড-১৯ পরিস্থিতি নিয়ে কেন্দ্রীয় স্বরাষ্ট্র মন্ত্রী শ্রী অমিত শাহ্-এর পৌরহিত্যে পর্যালোচনা বৈঠক
      Posted On: 14 JUN 2020 4:44PM by PIB Kolkata


    নয়াদিল্লী, ১৪ জুন, ২০২০


    

    দিল্লীতে কোভিড-১৯ সংক্রমণ প্রতিরোধ এবং জাতীয় রাজধানীকে সুরক্ষিত রাখতে মোদী সরকার প্রতিশ্রুতিবদ্ধ বলে জানিয়েছেন কেন্দ্রীয় স্বরাষ্ট্র মন্ত্রী শ্রী অমিত শাহ।এদিন দিল্লীর মুখ্যমন্ত্রী শ্রী অরবিন্দ কেজরীওয়াল এবং বরিষ্ঠ আধিকারিকদের সঙ্গে বৈঠকে করোনা সংক্রমণের হাত থেকে দিল্লীর নাগরিকদের সুরক্ষা সুনিশ্চিত করতে বেশ কয়েকটি গুরুত্বপূর্ণ সিদ্ধান্ত নেওয়া হয়েছে।


    
    শ্রী শাহ্ বলেছেন, দিল্লীর হাসপাতালগুলিতে করোনা রোগীদের জন্য বেডের ঘাটতি থাকায় কেন্দ্রীয় সরকার কোভিড চিকিৎসায় ৫০০ রূপান্তরিত রেল কোচ অতিদ্রুত দিল্লী সরকারকে দেওয়ার সিদ্ধান্ত নিয়েছে। এরফলে দিল্লীতে আরও ৮ হাজার বেড পাওয়া যাবে এবং এগুলিতে কোভিড-১৯ রোগীদের চিকিৎসার সমস্ত সুযোগ-সুবিধা রয়েছে।


    
    কেন্দ্রীয় স্বরাষ্ট্র মন্ত্রী বলেছেন, যোগাযোগ ম্যাপিং ব্যবস্থাপনার উন্নতিসাধন ঘটিয়ে রাজধানী অঞ্চলের কন্টেইনমেন্ট জোনগুলিতে বাড়ি বাড়ি স্বাস্থ্য পর্যবেক্ষণ চালানো হবে। এই পর্যবেক্ষণের তথ্য এক সপ্তাহের মধ্যেই পাওয়া যাবে। কার্যকরী পর্যবেক্ষণের জন্য দিল্লীর সমস্ত বাসিন্দাকে তাদের মোবাইল ফোনে আরোগ্য সেতু অ্যাপ ডাউনলোড করতে বলা হয়েছে।


    
    স্বরাষ্ট্র মন্ত্রী বলেন, দিল্লীতে যেভাবে করোনা সংক্রমণ ছড়িয়েছে তারজন্য আগামী ২ দিনের মধ্যে কোভিড-১৯ এর পরীক্ষা দ্বিগুন করা হবে এবং ৬ দিন পরে তা তিন গুন করা হবে। এছাড়াও কন্টেইনমেন্ট জোনগুলিতে প্রতিটি বুথ পর্যায়ে পরীক্ষার ব্যবস্থা করা হবে। দিল্লীর ছোটখাটো হাসপাতাল এবং চিকিৎসা কেন্দ্রগুলিতে করোনা ভাইরাস সম্পর্কিত নির্দেশিকা ও তথ্যগুলি কার্যকরভাবে প্রয়োগ করার জন্য মোদী সরকার এইমস-এর প্রবীণ চিকিৎসকদের নিয়ে একটি কমিটি গঠনের সিদ্ধান্ত নিয়েছে, যাতে করোনার বিরুদ্ধে লড়াইয়ের উৎকৃষ্ট ব্যবস্থাপনা সর্বনিম্ন স্তরে পৌঁছে দেওয়া যায়। টেলিফোনের মাধ্যমে সহায়তা দানের জন্য একটি হেল্পলাইন নম্বর চালু করা হবে। আগামীকাল এই নম্বরটি জানানো হবে।


    
    শ্রী শাহ বলেন, নীতি আয়োগের সদস্য ডঃ ভি কে পল-এর পৌরহিত্যে একটি কমিটি গঠন করা হয়েছে। এই কমিটি বেসরকারি হাসপাতালে করোনা পরীক্ষা ও চিকিৎসার মূল্য নির্ধারণ করবে এবং স্বল্প মূল্যে যাতে ৬০ শতাংশ বেড করোনা রুগীদের জন্য পাওয়া যায় তাও সুনিশ্চিত করবে। আগামীকালই এই কমিটির রিপোর্ট জমা দেওয়ার কথা।


    
    স্বরাষ্ট্র মন্ত্রী জানান, শক্তি এবং সামর্থ দিয়ে দেশবাসী এই করোনা মহামারী মোকাবিলা করে চলেছে। যারা এই সংক্রমণের জেরে প্রাণ হারিয়েছেন তাদের প্রিয়জনদের প্রতি সমবেদনাও ব্যক্ত করেন তিনি। স্বরাষ্ট্র মন্ত্রী বলেন, সরকার নিহদের শেষকৃত্য সম্পর্কে নতুন নির্দেশিকা জারি করার সিদ্ধান্ত নিয়েছে। এতে পরিবার পরিজনদের শেষকৃত্য অপেক্ষার সময় অনেকটাই হ্রাস করবে।


    
    শ্রী অমিত শাহ আরও বলেছেন, প্রধানমন্ত্রী শ্রী নরেন্দ্র মোদীর নেতৃত্বে সকলের সতর্কতা এবং সহযোগিতা নিয়ে এই বৈশ্বিক মহামারীর বিরুদ্ধে দেশবাসী লড়াই চালিয়ে যাচ্ছেন। এই সংকটকালীন সময়ে দেশের বেশ কয়েকটি এনজিও যে আন্তরিকতার সঙ্গে কাজ করে চলেছে তা এক দৃষ্টান্ত স্থাপন করেছে। এই প্রচেষ্টায় স্কাউটস অ্যান্ড গাইডস, এনসিসি, এনএসএস এবং অন্যান্য স্বেচ্ছাসেবী সংস্থাগুলিকে স্বাস্থ্য পরিষেবায় স্বেচ্ছাসেবক হিসেবে যুক্ত করার সিদ্ধান্ত নেওয়া হয়েছে। কেন্দ্রীয় সরকার করোনা ভাইরাসের বিরুদ্ধে কার্যকরীভাবে লড়াই চালিয়ে যাওয়ার জন্য দিল্লী সরকারের সাহায্যার্থে আরও ৫ জন শীর্ষ আধিকারিককে নিয়োগ করার সিদ্ধান্ত নিয়েছে।


    
    এদিনের বৈঠকে আরও বেশ কয়েকটি সিদ্ধান্ত নেওয়া হয়েছে। ভারত সরকার এবং দিল্লী সরকার, এইমস ও দিল্লীর তিনটি পুর নিগমের স্বাস্থ্য বিভাগের চিকিৎসকদের নিয়ে একটি যৌথ দল গঠন করা হয়েছে। তারা দিল্লীর সমস্ত করোনা হাসপাতাল পরিদর্শন করবে এবং কোভিড-১৯ রোগীদের চিকিৎসার জন্য স্বাস্থ্য পরিকাঠামো ও প্রস্তুতি নীরিক্ষণের পরে একটি প্রতিবেদন জমা দেবে।


    
    শ্রী শাহ এদিনের বৈঠকে গৃহীত সিদ্ধান্তগুলি তৃণমূল স্তরে বাস্তবায়ন সুনিশ্চিত করার জন্য কেন্দ্রীয় এবং দিল্লী সরকারের স্বাস্থ্য ও অন্যান্য বিভাগকে নির্দেশ দিয়েছেন।


    
    দিল্লী সরকারকে অক্সিজেন সিলিন্ডার, ভেন্টিলেটর এবং পাল্স অক্সিমিটার সহ সমস্ত প্রয়োজনীয় চিকিৎসা সরঞ্জাম সরবরাহ করবে বলে আশ্বাস দিয়েছে কেন্দ্রীয় সরকার।


    
    এদিনের বৈঠকে কেন্দ্রীয় স্বাস্থ্য ও পরিবার কল্যাণ মন্ত্রী ডাঃ হর্ষবর্ধন, দিল্লীর লেফ্টেন্যান্ট গভর্নর অনিল বৈজাল, মুখ্যমন্ত্রী শ্রী অরবিন্দ কেজরীওয়াল এইমস-এর অধিকর্তা সহ অন্যান্য শীর্ষ আধিকারিকরা উপস্থিত ছিলেন।

    

    CG/SS/NS

    
    
    (Release ID: 1631574) Visitor Counter : 15
    
    
      Read this release in: Punjabi , English , Urdu , Hindi , Marathi , Manipuri , Assamese , Gujarati , Odia , Tamil , Telugu , Kannada , Malayalam