      কর্মী, জন-অভিযোগএবংপেনশনমন্ত্রক

      জম্মুতে কেন্দ্রীয় প্রশাসনিক ট্রাইব্যুনাল শাখার উদ্বোধন করলেন ডঃ জিতেন্দ্র সিং
      Posted On: 08 JUN 2020 4:19PM by PIB Kolkata


    নয়াদিল্লি, ০৮ জুন, ২০২০


    

    কেন্দ্রীয় কর্মীবর্গ, গণঅভিযোগ ও পেনশন বিষয়ক প্রতিমন্ত্রী ডঃ জিতেন্দ্র সিং আজ ভিডিও কনফারেন্সের মাধ্যমে কেন্দ্রশাসিত জম্মু ও কাশ্মীর এবং লাদাখের জন্য কেন্দ্রীয় প্রশাসনিক ট্রাইব্যুনালের (ক্যাট) অষ্টাদশ শাখার উদ্বোধন করেন। এই উপলক্ষে ডঃ সিং বলেন, এই শাখাটি সরকারি কর্মচারীদের চাকরি সংক্রান্ত বিভিন্ন বিষয়ের সমাধানে গুরুত্বপূর্ণ ভূমিকা নেবে। সেই সঙ্গে, কেন্দ্রশাসিত অঞ্চলগুলির বিভিন্ন আদালতে প্রশাসনিক বিষয়ক যে সমস্ত মামলা রয়েছে, তার বোঝা কমাতে সাহায্য করবে। একই সঙ্গে, সরকারি কর্মচারীরা তাঁদের অভাব-অভিযোগের বিষয়গুলি নিষ্পত্তির ক্ষেত্রেও বিশেষ সুবিধা পাবেন। ডঃ সিং আরও বলেন, মোদী সরকার স্বচ্ছতা ও সকলের জন্য ন্যায় বিচারের প্রতি অঙ্গীকারবদ্ধ। জম্মু ও কাশ্মীর এবং লাদাখ সহ সমগ্র দেশের মানুষের কল্যাণে মোদী সরকার গত ৬ বছরে যে সমস্ত মানবদরদি সংস্কারমূলক পদক্ষেপ নিয়েছে, সেকথাও তিনি উল্লেখ করেন। জম্মু ও কাশ্মীরের মানুষের স্বার্থে সংবিধানের ৩৭০ এবং ৩৫এ ধারা বিলোপ প্রসঙ্গে মন্ত্রী বলেন, সারা দেশের মানুষ যে অধিকার ভোগ করেন, জম্মু কাশ্মীর ও লাদাখের মানুষও এখন সেই সুবিধা পাচ্ছেন। তিনি আশা প্রকাশ করে বলেন, কেন্দ্রশাসিত জম্মু কাশ্মীর ও লাদাখের জন্য প্রশাসনিক ট্রাইব্যুনাল শাখা স্থাপিত হওয়ার ফলে প্রায় ৩০ হাজারের মতো মামলার দ্রুত নিষ্পত্তি ঘটবে।


    
    ডঃ সিং আরও বলেন, কেন্দ্রীয় কর্মচারী প্রশিক্ষণ দপ্তরের গুরুত্বপূর্ণ তিনটি শাখা – ক্যাট, সিআইসি এবং সিভিসি এখন জম্মু কাশ্মীর ও লাদাখে চালু রয়েছে। কেন্দ্রীয় তথ্য কমিশনের কাজকর্মও ইতিমধ্যে এই দুটি কেন্দ্রশাসিত অঞ্চলে শুরু হয়েছে, পাশাপাশি, তথ্য জানার অধিকার আইনের আওতায় দাখিল করা আবেদনগুলির শুনানিও গত ১৫ই মে থেকে শুরু হয়েছে। কেন্দ্রীয় ভিজিল্যান্স কমিশনার শ্রী সঞ্জয় কোঠারি গত ৫ই মে ডঃ সিং-কে জানান, কমিশনের আইনি এক্তিয়ারভুক্ত এলাকার পরিধি জম্মু কাশ্মীর কেন্দ্রশাসিত অঞ্চলেও সম্প্রসারিত হয়েছে।


    
    কেন্দ্রীয় প্রশাসনিক ট্রাইব্যুনালের সভাপতি বিচারপতি এল নরসীমা রেড্ডি ক্যাটের এই শাখার উদ্বোধনী অনুষ্ঠানে স্বাগত ভাষণ দেন। এছাড়াও, অনুষ্ঠানে জম্মু ও কাশ্মীর হাইকোর্টের প্রদান বিচারপতি শ্রীমতী গীতা মিত্তল এবং কেন্দ্রশাসিত এই অঞ্চলটির উপ-রাজ্যপাল শ্রী গণেশ চন্দ্র মুর্মু উপস্থিত ছিলেন।


    

    CG/BD/SB

    
    
    (Release ID: 1630249) Visitor Counter : 10
    
    
      Read this release in: English , Urdu , Hindi , Marathi , Manipuri , Punjabi , Odia , Tamil , Telugu