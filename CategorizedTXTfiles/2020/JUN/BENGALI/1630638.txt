      কয়লামন্ত্রক

      কয়লাক্ষেত্রে যোগাযোগ এবং লেনদেন ব্যবস্থা আরও যুক্তিসঙ্গত করার জন্য কার্যপ্রণালী জারি
      Posted On: 09 JUN 2020 6:34PM by PIB Kolkata


    নয়াদিল্লি, ৯ জুন, ২০২০


    

    
    কয়লাক্ষেত্রে যোগাযোগব্যবস্থা আরও যুক্তিসঙ্গত করা হচ্ছে। কয়লাখনিগুলি থেকে গ্রাহকদের কাছে কয়লা পরিবহণের দূরত্ব কমানোর লক্ষ্যেই কয়লা সংস্থাগুলির মধ্যে যোগাযোগব্যবস্থা আরও যুক্তিসঙ্গত করে তোলা হয়েছে ।এর ফলে, কয়লা পরিবহণ পরিকাঠামোয় চাপ কমানো যাবে এবং আরও দ্রুত ও সহজভাবে গ্রাহকদের কাছে কয়লা পৌঁছে দেওয়া সম্ভব হবে।
    
    এর আগে কয়লা লিঙ্কেজগুলির উদারীকরণ ব্যবস্থা কেবলমাত্র বিদ্যুৎ ক্ষেত্রগুলির জন্যই কার্যকর করা হয়েছিল। এর ফলে, বার্ষিক ৬৩.১২ মেট্রিক টন কয়লা পরিবহণ করা হয়েছিল এবং পরিবহণবাবদ সাশ্রয় হয়েছিল ৩,৭৬৯ কোটি টাকা। পূর্ববর্তী উদারীকরণের মতো বর্তমান কার্যপ্রণালীতেও বিদ্যুৎ ক্ষেত্রগুলিকে সামিল করার পাশাপাশি, অনিয়ন্ত্রিত ক্ষেত্রগুলিতেও সুবিধা দেওয়ার কথা বলা হয়েছে। এই ব্যবস্থা গ্রহণের ফলে সব ধরনের কয়লার গ্রাহকরাই লাভবান হবেন। সেইসঙ্গে, আমদানিকৃত কয়লার দ্রুত পরিবহণও সম্ভব হবে।
    
    নতুন এই কার্যপ্রণালী আরও বেশি পরিমাণ কয়লার পরিবহণের উদ্দেশ্যেই কার্যকর করা হচ্ছে যাতে, উদারীকরণের এই সুবিধা নন-কোকিং কয়লার ক্ষেত্রেও প্রযোজ্য হয়। মন্ত্রকের তরফে বলা হয়েছে, এই উদারীকরণ ব্যবস্থার সুবিধা গ্রহণ ঐচ্ছিক এবং বিভিন্ন সংস্থা / কয়লা সরবরাহকারী সংস্থার মধ্যে সমঝোতার মাধ্যমে রেল অথবা জলপথে কয়লা পরিবহণ করা যাবে। কয়লা সংস্থাগুলির মধ্যে আরও বেশি যোগাযোগ স্থাপনের এবং আমদানিকৃত কয়লার সরবরাহের সমগ্র প্রক্রিয়াটি রূপায়ণের দায়িত্বে থাকছে রাষ্ট্রায়ত্ত কোল ইন্ডিয়া লিমিটেড। উদারীকরণের এই প্রক্রিয়া রূপায়ণের জন্য একটি কমিটি গঠন করা হবে যারা রূপায়ণ সংক্রান্ত বিভিন্ন সমস্যার সমাধানেও প্রয়োজনীয় পরামর্শ দেবে। আগ্রহী গ্রাহক এবং কয়লা সংস্থাগুলি অনলাইনের মাধ্যমে এই কর্মসূচিতে সামিল হওয়ার আবেদন জানাতে পারেন। নতুন এই পদ্ধতি কার্যকর করার ফলে যে অর্থ সাশ্রয় হবে তা ভারতীয় রেল / রাজ্য বিদ্যুৎ বন্টন সংস্থাগুলিকে ভাগ করে দেওয়া হবে।


    

    CG/BD/DM

    
    
    (Release ID: 1630638) Visitor Counter : 4
    
    
      Read this release in: English , Urdu , Hindi , Marathi , Manipuri , Punjabi , Tamil