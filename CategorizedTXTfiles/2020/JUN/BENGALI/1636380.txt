      গ্রামোন্নয়নমন্ত্রক

      লকডাউন চলাকালীন এমজিএনআরইজিএস-এর কাজের ক্ষেত্রে মহারাষ্ট্রের ভান্ডারা জেলা প্রথম এবং অমরাবতী জেলা দ্বিতীয় স্থান অধিকার করেছে
      Posted On: 10 JUN 2020 1:26PM by PIB Kolkata

      নাগপুর, ১০ জুন, ২০২০
      কোভিড-১৯ মহামারী এবং পরবর্তী লকডাউনের পরিপ্রেক্ষিতে প্রধানমন্ত্রী গরিব কল্যাণ প্যাকেজের আওতায় ভারত সরকার মহাত্মা গান্ধী গ্রামীণ কর্মসংস্থান নিশ্চয়তা প্রকল্পে (এমজিএনআরইজিএস) দৈনিক মজুরি ২০ টাকা করে বাড়িয়েছে। এর ফলে, এমজিএনআরইজিএস-এর মাধ্যমে বিপুল কর্মসংস্থানের সুযোগ বেড়েছে। মহারাষ্ট্রে এমজিএনআরইজিএস-এর আওতায় কাজের ক্ষেত্রে ভান্ডারা জেলা প্রথম এবং অমরাবতী জেলা দ্বিতীয় স্থান অধিকার করেছে।
      ভান্ডারা জেলা পরিষদ এই প্রকল্পের আওতায় ১ লক্ষ ২৩ হাজার ৩০৭ জনের কর্মসংস্থানের সুযোগ করে দিয়েছে। লকডাউন শুরু হওয়া থেকে ২৮শে মে পর্যন্ত জেলার ৫৪১টি গ্রাম পঞ্চায়েতে এই কর্মসংস্থানের সুযোগ তৈরি য়েছে। অমরাবতী জেলায় ২৮শে মে পর্যন্ত ৮৬ হাজার ৯৯৩ জন এই প্রকল্পের আওতায় কাজের সুযোগ পেয়েছেন। এই জেলার ৬৯০টি গ্রামে ৩,১২০টি কাজ সম্পন্ন হয়েছে। কাজ শেষ হওয়ার ১৫ দিনের মধ্যেই প্রত্যেক কর্মীর ব্যাঙ্ক অথবা পোস্ট অফিসের অ্যাকাউন্টে সরাসরি টাকা পাঠিয়ে দেওয়া হয়েছে।
      এমজিএনআরইজিএস-এর মাধ্যমে গ্রামীণ জীবনযাত্রার মানোন্নয়ন ঘটানোর পাশাপাশি, গ্রামের মানুষদের বিভিন্ন সমস্যার সমাধানও করা সম্ভব হয়েছে। এই প্রকল্পের সাহায্যে দৈনিক রোজগার এবং কর্মসংস্থানের সুযোগ তৈরি হয়েছে। কর্মীরা প্রতিদিন ২৩৮ টাকা করে মজুরি পেয়েছেন। তবে, এমজিএনআরইজিএস-এর কাজ করার সময় কর্মীদের মাস্ক ও স্যানিটাইজার ব্যবহার করা বাধ্যতামূলক ছিল। একইসঙ্গে, সামাজিক দূরত্ববিধি বজায় রেখে কর্মীরা কাজ চালিয়েছেন।
      CG/SS/DM
    
    
    (Release ID: 1636380) Visitor Counter : 2
    
    
      Read this release in: English , Marathi