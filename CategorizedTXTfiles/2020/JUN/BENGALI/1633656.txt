      সংখ্যালঘুবিষয়কমন্ত্রক

      ভারত থেকে মুসলমানরা এ বছরের হজ যাত্রায় সৌদি আরবে যাবেন না
      
      করোনা মহামারীর জন্য হজ তীর্থযাত্রীদের ভারত থেকে এ বছর (১৪৪১ হিজরী/২০২০ খ্রীষ্টাব্দ) না পাঠানোর পরামর্শ দিয়েছে সৌদি আরব

      Posted On: 23 JUN 2020 1:28PM by PIB Kolkata

    নয়াদিল্লী, ২৩ জুন, ২০২০


    

    কেন্দ্রীয় সংখ্যালঘু বিষয়ক মন্ত্রী শ্রী মুক্তার আব্বাস নাকভি জানিয়েছেন, করোনা মহামারীর ফলে উদ্ভুত সংকট এবং জনসাধারণের স্বাস্থ্যের কথা বিবেচনা করে সৌদি আরব সরকারের সিদ্ধান্তকে সম্মান জানিয়ে এ বছর (১৪৪১ হিজরী /২০২০ খ্রীষ্টাব্দ) ভারত থেকে মুসলমানরা হজ করতে যাবেন না। তিনি আজ সাংবাদিকদের এ তথ্য জানিয়েছেন।


    
    শ্রী নাকভি জানান, গতকাল সৌদি আরবের হজ ও উমরাহ মন্ত্রী ডঃ মোহাম্মেদ সালেহ বিন তাহের বেন্তেন তাঁকে ফোন করেন এবং করোনা মহামারীর কারণে ভারত থেকে হজ তীর্থযাত্রীদের না পাঠানোর পরামর্শ দেন। এ বিষয়ে তাঁরা বিস্তারিত আলোচনা করেন। সারা বিশ্বের সঙ্গে সৌদি আরবেও এই মহামারী প্রভাব ফেলেছে।


    
    শ্রী নাকভি বলেন, ২০২০ সালের হজ যাত্রার জন্য ২,১৩,০০০টি আবেদন জমা পড়েছিল। আজ থেকে আবেদনকারীদের প্রদেয় অর্থ পুরোটাই ফিরিয়ে দেওয়ার প্রক্রিয়া শুরু হয়েছে। আবেদনকারীদের ব্যাঙ্ক অ্যাকাউন্টে অনলাইনের মাধ্যমে সরাসরি এই টাকা ফেরত দেওয়া হবে।


    
    মন্ত্রী জানান, এ বছর ২ হাজার ৩০০র বেশি মহিলা মেহরম (পুরুষ সঙ্গী) ছাড়াই হজ করতে যাবার আবেদন জানিয়েছিলেন। এই মহিলারা আগামী বছর (২০২১) তাঁদের আবেদনের ভিত্তিতে হজ করতে যেতে পারবেন। আগামী বছর যেসব মহিলা নতুনভাবে দরখাস্ত জমা দেবেন তাঁরাও হজ করতে যাবার অনুমতি পাবেন।


    
    শ্রী নাকভি জানিয়েছেন ২০১৯ সালে ২ লক্ষ ভারতীয় মুসলমান হজ করেছেন যাঁদের মধ্যে ৫০ শতাংশই মহিলা। ২০১৮ সালে সরকার মহিলাদের মেহরম ছাড়া হজ করতে যাওয়ার অনুমতি দেওয়ার পর ৩০৪০ জন মহিলা গত বছর পুরুষ সঙ্গী ছাড়াই হজ করতে যান।


    
    গতকাল সৌদি আরবের হজ ও উমরাহ মন্ত্রক এক বিবৃতি প্রকাশ করেছে। ওই বিবৃতিতে বলা হয়েছে, করোনা মহামারীর কারণে এবং জনবহুল এলাকায় ও ভিড়ের মধ্যে করোনা সংক্রমণ দ্রুত ছড়িয়ে পরার ঝুঁকি থাকায় এ বছর (১৪৪১ হিজরী/ ২০২০ খ্রীষ্টাব্দ) সীমিত সংখ্যক তীর্থযাত্রী হজ করতে পারবেন। সৌদি আরবে বর্তমানে বসবাসরত বিভিন্ন দেশের নাগরিকরাই এই সুযোগ পাবেন। জনস্বাস্থ্যের কথা বিবেচনা করে সুরক্ষিতভাবে হজ পালনের জন্য এই সিদ্ধান্ত নেওয়া হয়েছে। এক্ষেত্রে সমস্ত সতর্কতামূলক ব্যবস্থা এবং শারীরিক দূরত্ব বজায় রাখা হবে।


    

    CG/CB/NS

    
    
    (Release ID: 1633656) Visitor Counter : 13
    
    
      Read this release in: Tamil , Assamese , English , Urdu , Marathi , Hindi , Manipuri , Punjabi , Gujarati , Telugu , Malayalam