      ক্ষুদ্র, অতিক্ষুদ্রওমাঝারিশিল্পমন্ত্রক

      ভারতের নির্মাণ ক্ষেত্রের বিকাশের জন্য জ্ঞানকে সম্পদে পরিণত করা অত্যন্ত গুরুত্বপূর্ণ – শ্রী নীতিন গড়করি
      Posted On: 26 JUN 2020 12:37PM by PIB Kolkata


    নতুন দিল্লি, ২৬শে জুন, ২০২০


    

    
    কেন্দ্রীয় অতিক্ষুদ্র, ক্ষুদ্র ও মাঝারি শিল্পোদ্যোগ এবং সড়ক পরিবহণ ও মহাসড়ক দপ্তরের মন্ত্রী শ্রী নীতিন গড়করি গতকাল ভিডিও কনফারেন্সের মাধ্যমে ইঞ্জিনিয়ারিং, এক্সপোর্টস প্রমোশন কাউন্সিল (ইইপিসি)–র প্রতিনিধিদের সঙ্গে অনলাইনের মাধ্যমে এক বৈঠকে যোগ দেন। কোভিড – ১৯ মহামারির পরবর্তী পরিস্থিতিতে নির্মাণ শিল্পের বিকাশ নিয়ে বৈঠকে আলোচনা হয়েছে।
    শ্রী গড়করি বলেন, লকডাউনের সময় প্রতিটি ক্ষেত্র সমস্যার সম্মুখীন হয়েছে। এর ফলে অর্থনীতিতে স্বল্পমেয়াদী প্রভাব পড়েছে। এই সঙ্কট থেকে বেরিয়ে আসার জন্য ইতিবাচক ও আত্মপ্রত্যয় মনোভাব সাহায্য করেছে। আলোচনার সময় মন্ত্রী, কেন্দ্রীয় অতিক্ষুদ্র, ক্ষুদ্র ও মাঝারি শিল্পোদ্যোগ (এমএসএমই)-র গুরুত্বের কথা উল্লেখ করেন। তিনি বলেন, দেশের মোট অভ্যন্তরীন উৎপাদন, রপ্তানি এবং কর্মসংস্থানের সুযোগ তৈরিতে এই ক্ষেত্রটি গুরুত্বপূর্ণ ভূমিকা পালন করে। দেশের মোট রপ্তানির ৪৮ শতাংশ এমএসএমই সংস্থাগুলি থেকে হয়। এই শিল্পোদ্যোগের প্রযুক্তিগত উন্নতি এবং উৎপাদিত পণ্য সামগ্রীর গুণমান বাড়ালে সংশ্লিষ্ট ক্ষেত্রের সুবিধা হবে। তিনি বলেন, লজিস্টিক, পরিবহণ, শ্রমিকদের জন্য ব্যয় হ্রাস করলে নির্মাণ শিল্পের বিকাশ হবে। ভারতীয় অতিক্ষুদ্র, ক্ষুদ্র ও মাঝারি শিল্পোদ্যোগকে সাহায্যের জন্য তাঁর মন্ত্রক, একটি তহবিল গঠন করেছে বলেও শ্রী গড়করি জানান। যে সব এমএসএমই-র উৎপাদন ভাল এবং জিএসটি রিটার্ণ ও আয়কর প্রদানের ক্ষেত্রে কোনো সমস্যা নেই, তাদের কাজের মূল্যায়ন করে সরকার, ১৫ শতাংশ অংশীদারিত্ব ভিত্তিক সাহায্য করবে। এর ফলে এই শিল্পগুলি মূলধন যোগাড় করতে পারবে, শেয়ারবাজারে নাম নথিভুক্ত করতে পারবে ও বিদেশী বিনিয়োগকে আকৃষ্ট করতে পারবে। মন্ত্রী, এই সংস্থাগুলিকে তাদের বার্ষিক আয়ের ২ – ৩ শতাংশ গবেষণার কাজে ব্যয় করার প্রস্তাব দেন। তিনি বলেন এই শিল্পের বিকাশে জ্ঞানকে সম্পদে রূপান্তর করা অত্যন্ত গুরুত্বপূর্ণ। সংশ্লিষ্ট শিল্পের বিষয়ে কোনো পরামর্শ থাকলে সরকারের কাছে তা পাঠানোর জন্য তিনি, উপস্থিত সকলের কাছে অনুরোধ জানান।


    

    CG/CB/SFS

    
    
    (Release ID: 1634592) Visitor Counter : 16
    
    
      Read this release in: English , Urdu , Hindi , Marathi , Manipuri , Assamese , Punjabi , Tamil , Telugu , Malayalam