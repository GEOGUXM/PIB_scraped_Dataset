      বিজ্ঞানওপ্রযুক্তিমন্ত্রক

      সিএসআইআর-এর ক্যান্সার প্রতিরোধী ওষুধ আইআইআইএম-২৯০ চিকিৎসা ক্ষেত্রে পরীক্ষা-নিরীক্ষার অনুমতি
      Posted On: 08 JUN 2020 8:46PM by PIB Kolkata


    নয়াদিল্লী, ০৯ জুন, ২০২০


    

    বিজ্ঞান ও শিল্প গবেষণা পরিষদ (কাউন্সিল অফ সায়েন্টিফিক অ্যান্ড ইন্ডাস্ট্রিয়াল রিসার্চ-সিএসআইআর)-এর অধীনস্থ সংস্থা ইন্ডিয়ান ইন্সটিটিউট অফ ইন্টিগ্রেটিভ মেডিসিন (আইআইআইএম), সেন্ট্রাল ড্রাগস স্ট্যান্ডার্ড কন্ট্রোল অর্গানাইজেশন (সিডিএসসিও)-র নতুন ওষুধ সংক্রান্ত দপ্তরের থেকে একটি ওষুধের পরীক্ষা করার অনুমতি পেয়েছে। ক্যান্সার প্রতিরোধী গবেষণায় এই ওষুধটি তৈরি করা হয়েছে যা প্যানক্রিয়াসে ক্যান্সারে আক্রান্ত রোগীর ওপর প্রয়োগ করা হবে। এর কোড নাম আইআইআইএম-২৯০।


    
    প্যানক্রিয়াসে ক্যান্সারে আক্রান্ত রোগীদের জন্য সিএসআইআর-আইআইআইএম দীর্ঘ এক দশক ধরে গবেষণা চালিয়ে আসছে। কোষচক্র নির্ভর কাইনেসিস উৎসেচকের মধ্যে যে প্রোটিন থাকে সেই প্রোটিন এনসিআই-৬০ ক্যান্সার কোষগুলিকে সক্রিয় করে। গবেষকরা দেখেছেন পশ্চিমঘাট পর্বতমালায় শ্বেত দেওদার গাছের পাতা থেকে রোহিতুকাইন নামে একটি বিশুদ্ধ আণবিক প্রাকৃতিক পদার্থ পাওয়া যায় যা কাইনেসিস উৎসেচকের ওপর প্রভাব বিস্তার করতে পারে। বিজ্ঞানীরা আশা করছেন, শ্বেত দেওদার গাছের পাতা থেকে পাওয়া এই প্রাকৃতিক রাসায়নিক পদার্থটি প্যানক্রিয়াসে ক্যান্সারে আক্রান্ত রোগীদের ওপর চিকিৎসার ক্ষেত্রে ইতিবাচক প্রভাব ফেলবে। গবেষকরা গত তিন বছর ধরে নানা পরীক্ষা-নীরিক্ষা চালানোর পর আন্তর্জাতিক স্তরে এই উদ্ভাবনের সত্ত্ব পেয়েছেন। এখন তাঁরা এটি আরও ব্যাপকভাবে চিকিৎসা ক্ষেত্রে প্রয়োগ করবেন।


    
    বিশ্বে ১২ রকমের ক্যান্সারের মধ্যে প্যানক্রিয়াটিক ক্যান্সার অন্যতম। সারা পৃথিবীতে বিভিন্ন ক্যান্সারের কারণে যত লোক মারা যান প্যানক্রিয়াটিক ক্যান্সারের স্থান সেই তালিকায় চতুর্থ। ভারতে প্রতি ১ লক্ষ পুরুষের মধ্যে ০.৫ থেকে ২.৪ জন এবং প্রতি ১ লক্ষ মহিলার মধ্যে ০.২ থেকে ১.৮ জন এই ক্যান্সারে আক্রান্ত হন। বিশ্ব জুড়ে প্রতি বছর ২ লক্ষ ৫০ হাজার জন প্যানক্রিয়াটিক ক্যান্সারে মারা যান। মানুষের শরীরে এই ক্যান্সারের খোঁজ সহজে পাওয়া যায় না। একেবারে চূড়ান্ত পর্যায়ে পাওয়ার ফলে চিকিৎসা করানোর সুযোগ খুব কম থাকে। তাই এই রোগের জন্য বিজ্ঞানীরা দীর্ঘদিন ধরে ফলপ্রসূ ওষুধের সন্ধান করছেন। আইআইআইএম-২৯০ চিকিৎসা জগতে এই কারণে নতুন আশার সঞ্চার করেছে।


    

    CG/CB/NS

    
    
    (Release ID: 1630489) Visitor Counter : 4
    
    
      Read this release in: English , Urdu , Hindi , Manipuri , Tamil