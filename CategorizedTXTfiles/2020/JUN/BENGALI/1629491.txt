      প্রতিরক্ষামন্ত্রক

      বিশ্ব পরিবেশ দিবস ২০২০
      
      ভারতীয় নৌবাহিনীর মহাসাগরে পরিবেশ বান্ধব অভিযান

      Posted On: 04 JUN 2020 5:51PM by PIB Kolkata

    নয়াদিল্লী, ০৪ জুন, ২০২০


    ভারতীয় নৌবাহিনী পরিবেশ রক্ষা এবং সবুজায়নকে সব সময় গুরুত্ব দিয়ে থাকে। একটি দায়িত্বশীল বহুমুখী বাহিনী হিসেবে ভারতীয় নৌবাহিনীর জ্বালানী সংরক্ষণ, সমুদ্র দূষণ হ্রাস এবং বিকল্প শক্তি ব্যবহারে গুরুত্ব দিয়ে থাকে। ইন্ডিয়ান নেভি এনভায়রনমেন্ট কনজারভেশন রোডম্যাপ (আইএনইপিআর)-এর সনদ অনুসরণ করে মহাসাগরে পরিবেশ বান্ধব অভিযান চালিয়ে থাকে।


    সমুদ্র দূষণ, বিশ্ব জুড়ে উষ্ণায়ন এবং সুস্থায়ীভাবে সম্পদের ব্যবহারের ওপর জনসচেতনতা গড়ে তোলার জন্য বিশ্ব পরিবেশ দিবস গুরুত্বপূর্ণ ভূমিকা পালন করে। ভারতীয় নৌবাহিনী লকডাউন মেনে এ বছরের বিশ্ব পরিবেশ দিবস উদযাপন করবে। শিক্ষামূলক অনুষ্ঠান, বক্তৃতা এবং বৈদ্যুতিন মাধ্যমে ওয়েবিনারের আয়োজন করা হয়েছে। সাধারণত প্রতি বছর বাইরে অনুষ্ঠান করা হলেও এ বছর নৌবাহিনীর বিভিন্ন কেন্দ্রে এই অনুষ্ঠান করা হবে।


    ব্যবহৃত বিভিন্ন ইঞ্জিন থেকে দূষণ হ্রাস করার জন্য ভারতীয় নৌবাহিনী, ইন্ডিয়ান অয়েল কর্পোরেশন লিমিটেডের সঙ্গে যৌথ উদ্যোগে জ্বালানী ব্যবহারের নীতির পরিবর্তন ঘটিয়েছে। নতুন নিয়মে জ্বালানীতে সালফারের পরিমাণ কমানো হয়েছে। ২০২০ সালের বিশ্ব পরিবেশ দিবসের মূল ভাবনা ‘জীববৈচিত্র্য’কে গুরুত্ব দিয়ে নৌবাহিনী মহাসাগরে বাস্তুতন্ত্র রক্ষায় উদ্যোগী হয়েছে। বাহিনী জাহাজ থেকে দূষণ আটকানোর জন্য আন্তর্জাতিক মারপোল কনভেনশনকে বাস্তবায়িত করছে। বর্তমানে নৌবাহিনীর সব জাহাজে তেল এবং জল পৃথকীকরণ, পয়ঃনিষ্কাশন থেকে বর্জ্য পৃথক ব্যবস্থাপনা রাখা হয়েছে।


    কার্বন নিঃসরণ কমাতে বাহিনী নানা রকমের বৈদ্যুতিন যান আরও বেশি করে ব্যবহার করছে। এরফলে জীবাশ্ম জ্বালানীর ব্যবহার হ্রাস পাবে। কেন্দ্রের জ্বালানী নীতির সঙ্গে সাযুজ্য রেখে নৌবাহিনী উপকূলবর্তী অঞ্চলে পুনর্নবীকরণযোগ্য শক্তির উৎপাদন শুরু করেছে। উপকূলের বিভিন্ন এলাকায় ২৪ মেগাওয়াট সৌর বিদ্যুৎ উৎপাদনের কাজ চলছে। গত এক বছরে বাহিনী ১৬ হাজার ৫০০ গাছ লাগিয়েছে। কারওয়ারে নৌবাহিনীর কেন্দ্রে একটি সুসংহত কঠিন বর্জ্য ব্যবস্থাপনা গড়ে তোলা হয়েছে। পরিবেশের প্রতি দায়বদ্ধতা প্রকাশের জন্য বাহিনীর সদস্যরা গণ-শ্রমদানের মাধ্যমে পরিবেশকে দূষণ মুক্ত করতে নানা উদ্যোগ গ্রহণ করেছে। নৌবাহিনীর যে ইউনিট সারা বছর ধরে পরিবেশ-বান্ধব কাজে সক্রিয়ভাবে যুক্ত থাকবে তাদের একটি ট্রফি দেওয়া হবে। এইভাবে ভারতীয় নৌবাহিনী ভবিষ্যতের স্থিতিশীল উন্নয়নের লক্ষ্যে জ্বালানী সাশ্রয় এবং পরিবেশ সংরক্ষণের জন্য নানা কৌশলগত উদ্যোগ গ্রহণ করেছে।


    CG/CB/NS

    
    
    (Release ID: 1629491) Visitor Counter : 11
    
    
      Read this release in: English , Urdu , Marathi , Hindi , Punjabi , Tamil , Telugu