      বিজ্ঞানওপ্রযুক্তিমন্ত্রক

      সমাজের স্বার্থে ভূ-বিজ্ঞান নিয়ে ভূবিদদের আলোচনাসভা
      Posted On: 29 JUN 2020 12:50PM by PIB Kolkata


    নয়াদিল্লি, ২৯ জুন, ২০২০


    

    কেন্দ্রীয় বিজ্ঞান ও প্রযুক্তি দপ্তরের অধীন স্বশাসিত সংস্থা দেরাদুণের ওয়াদিয়া ইন্সটিটিউট অফ হিমালয়ান জিওলজি জাতীয় স্তরের চতুর্থ জিওরিসার্চ স্কলার সভার আয়োজন করে। অনলাইন-ভিত্তিক এই আলোচনাসভায় ভূ-বিদ্যা সমাজের স্বার্থে, বিশেষ করে প্রাকৃতিক সম্পদ, সুদক্ষ জল পরিচালনা, ভূ-কম্পন, বর্ষা, জলবায়ু পরিবর্তন, প্রাকৃতিক বিপর্যয় প্রভৃতি বিষয় নিয়ে আলোচনা হয়।


    
    অনলাইনে এই আলোচনাসভার মুখ্য অতিথি ও প্রধান পৃষ্ঠপোষক বিজ্ঞান ও প্রযুক্তি দপ্তরের সচিব অধ্যাপক আশুতোষ শর্মা ভূ-গবেষণার বিভিন্ন দিক নিয়ে তাঁর মতামত প্রকাশ করেন। অধ্যাপক শর্মা বলেন, উষ্ণ প্রস্রবনগুলির মানচিত্র তৈরী, সিভিল ইঞ্জিনিয়ারিং ক্ষেত্রে ভূ-বিজ্ঞান, শস্য চাষাবাদের ক্ষেত্রে জলবায়ু পরিবর্তনের প্রভাব নিয়ে সমীক্ষা, কৃষি তথা সুস্থায়ী উন্নয়নে সৌরশক্তি ব্যবহারের বিষয়গুলি অদূর ভবিষ্যতে গুরুত্বপূর্ণ হয়ে উঠতে চলেছে। দু’দিনের এই আলোচনাসভায় সারা দেশ থেকে বিশিষ্ট ব্যক্তিরা অংশ নেন।


    
    দেরাদুণের ওয়াদিয়া ইন্সটিটিউট অফ হিমালয়ান জিওলজি প্রতিষ্ঠানের পরিচালন পর্ষদের সভাপতি অধ্যাপক অশোক সাহানি সমাজের স্বার্থে গবেষণাধর্মী কাজকর্ম চালিয়ে যাওয়ার জন্য নবীন গবেষকদের উদ্বুদ্ধ করেন। প্রতিষ্ঠানের নির্দেশক ডঃ কালাচাঁদ সাইন ও বিশিষ্ট বিজ্ঞানীরা ভূ-বিজ্ঞানমূলক গবেষণার ক্ষেত্রে সামাজিক প্রাসঙ্গিকতার বিভিন্ন দিক নিয়ে আলোচনা করেন।
    
    উল্লেখ করা যেতে পারে, ২০১৬ সাল থেকে জাতীয় স্তরের এই আলোচনাসভা নিয়মিতভাবে আয়োজিত হয়ে আসছে। কিন্তু এবার বিশ্ব জুড়ে কোভিড-১৯ মহামারীর দরুণ এই আলোচনাসভা অনলাইনে আয়োজন করা হয়েছে। এবারের আলোচনাসভায় দেশের ৮২টি বিশ্ববিদ্যালয়, শিক্ষা প্রতিষ্ঠান ও বিভিন্ন সংগঠন থেকে ৬৫৭ জন স্কলার অংশগ্রহণ করেছেন।


    

    CG/BD/SB

    
    
    (Release ID: 1635138) Visitor Counter : 7
    
    
      Read this release in: Assamese , English , Urdu , Hindi , Marathi , Manipuri , Punjabi , Tamil