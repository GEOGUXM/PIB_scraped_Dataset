      ভূ-বিজ্ঞানমন্ত্রক

      দক্ষিণ – পশ্চিম মৌসুমী বায়ু ২৬শে জুন দেশজুড়ে বিস্তার লাভ করেছে : ভারতীয় আবহাওয়া দপ্তর
      Posted On: 26 JUN 2020 6:03PM by PIB Kolkata


    নতুন দিল্লি, ২৬শে জুন, ২০২০


    

    
    ভারতীয় আবহাওয়া দপ্তরের জাতীয় আবহাওয়া পূর্বাভাষ কেন্দ্র থেকে জানানো হয়েছে আজ, ২৬শে জুন দক্ষিণ – পশ্চিম মৌসুমী বায়ু দেশজুড়ে বিস্তার লাভ করেছে। সারা দেশে স্বাভাবিকভাবে ৮ই জুলাই দক্ষিণ – পশ্চিম মৌসুমী বায়ু বিস্তার লাভ করে। তাই বলা যায় এ বছর ১২ দিন আগে দেশজুড়ে মৌসুমী বায়ু ছড়িয়ে পড়লো। এর আগে ২০১৩ সালে ১৬ই জুন মৌসুমী বায়ু গোটা দেশে বিস্তৃত হয়েছিল। বঙ্গোপসাগরের ওপর একটি নিম্নচাপ সৃষ্টি হওয়ায় মধ্য ও উত্তর – পশ্চিম ভারতে এটি দ্রুত এগিয়ে গেছে। আরেকটি ঘূর্ণাবর্তও মধ্যভারত জুড়ে তৈরি হয়েছে।
    
    আবহাওয়ার বর্তমান পরিস্থিতি –
    
    মৌসুমী বায়ুর একটি অক্ষরেখা বর্তমানে পূর্ব প্রান্তে হিমালয়ের পাদদেশে অবস্থান করছে। আরেকটি অক্ষরেখা বিহার থেকে পূর্ব বিদর্ভ অঞ্চল জুড়ে রয়েছে। যেটি আগামীকাল পর্যন্ত সক্রিয় থাকবে। এর ফলে বঙ্গোপসাগরে দক্ষিণ ও দক্ষিণ – পশ্চিম দিক থেকে জলীয় বায়ু উত্তর –পূর্বাঞ্চলে ও সংলগ্ন পূর্ব ভারতে প্রবাহিত হচ্ছে। আগামী ২ – ৩ দিন এ অবস্থা চলতে থাকবে।


    
    পূর্বাভাষ এবং সতর্কতা –


    
    অনুকূল পরিস্থিতির কারণে উত্তর - পূর্বাঞ্চলের রাজ্যগুলিতে এবং সংলগ্ন পূর্ব ভারতে ২৮শে জুন পর্যন্ত মাঝারি বৃষ্টিপাত হবে। এর ফলে বিহার, হিমালয়ের সংলগ্ন পশ্চিমবঙ্গ ও সিকিম, অরুণাচল প্রদেশ, অসম, মেঘালয়, নাগাল্যান্ড, মণিপুর, মিজোরাম এবং ত্রিপুরায় রবিবার পর্যন্ত মাঝারি বৃষ্টিপাতের সম্ভাবনা রয়েছে। এর পর বৃষ্টির পরিমাণ ক্রমশ হ্রাস পাবে। আগামীকাল পর্যন্ত হিমালয় সংলগ্ন পশ্চিমবঙ্গ এবং সিকিমে ভারী থেকে অতিভারী বৃষ্টিপাত বিক্ষিপ্তভাবে হতে পারে। অসম ও মেঘালয়ে ২৯শে জুন পর্যন্ত বিক্ষিপ্ত কয়েকটি জায়গায় ভারী থেকে অতিভারী বর্ষণের সম্ভাবনা রয়েছে। বিহারেও কিছু এলাকায় ভারী বৃষ্টিপাত ২৯শে জুন পর্যন্ত হবার পূর্বাভাষ দেওয়া হয়েছে। অরুণাচলপ্রদেশের কোনো কোনো অঞ্চলে রবিবার পর্যন্ত এই পরিস্থিতি থাকবে।
    
    আবহাওয়া সংক্রান্ত সর্বশেষ তথ্য জানার জন্য নিচের লিঙ্কে ক্লিক করুন - www.imd.gov.in


    

    
    CG/CB/SFS

    
    
    (Release ID: 1634641) Visitor Counter : 15
    
    
      Read this release in: Punjabi , English , Hindi , Tamil