      সংস্কৃতিমন্ত্রক

      ‘নমস্তে যোগ – স্বাস্থ্যকর দেশের জন্য সুস্থ-সবল যুবক’ শীর্ষক ওয়েবিনারে ভাষণ দিলেন কেন্দ্রীয় সংস্কৃতি প্রতিমন্ত্রী
      Posted On: 19 JUN 2020 10:11PM by PIB Kolkata


    নয়াদিল্লি, ১৯ জুন, ২০২০


    

    
    কেন্দ্রীয় সংস্কৃতি ও পর্যটন প্রতিমন্ত্রী শ্রী প্রহ্লাদ সিং প্যাটেল আজ নতুন দিল্লিতে ‘নমস্তে যোগ – স্বাস্থ্যকর দেশের জন্য সুস্থ-সবল যুবক’ শীর্ষক এক ওয়েবিনারে ভাষণ দেন। এই অনলাইন কর্মশিবিরে লাদাখের সাংসদ শ্রী জামইয়ং শেরিং নামগিয়াল, ব্যাঙ্গালোর-দক্ষিণের সাংসদ শ্রী তেজস্বী সূর্য, পশ্চিমবঙ্গের সাংসদ শ্রী নিশিথ প্রামাণিক এবং সংস্কৃতি সচিব শ্রী অরবিন্দ কুমার অংশ নেন।
    
    
    এই উপলক্ষে শ্রী প্রহ্লাদ সিং প্যাটেল বলেন, আমরা যখন দেশের জন্য সুস্থ-সবল যুবসম্প্রদায়ের কথা বলি, সেক্ষেত্রে যোগচর্চাই সর্বোত্তম উপায়। তিনি আরও বলেন, আমরা যদি নিজেরা সুস্থ-সবল থাকি, তাহলেই অন্যকে সাহায্য করতে পারব। আমাদের রোগ প্রতিরোধক ক্ষমতা আরও বাড়ানো ওপর গুরুত্ব দিয়ে শ্রী প্যাটেল বলেন, ছোটখাটো রোগব্যাধির বিরুদ্ধে লড়াইয়ের পাশাপাশি রোগ প্রতিরোধক ক্ষমতাকে সর্বোচ্চ পর্যায়ে নিয়ে যাওয়ার ক্ষেত্রেও নিয়মিত যোগাভ্যাস গুরুত্বপূর্ণ ভূমিকা পালন করে।
    
    
    শ্রী প্যাটেল আরও বলেন, যোগ ভারতীয় সংস্কৃতি এবং স্বাস্থ্যকর জীবনযাপনের অন্যতম উপায়। দৈনন্দিন জীবনযাপনে আমরা অনেক সময়েই জেনে বা না জেনে বিভিন্ন ধরনের যোগাসন করে থাকি। যোগ আমাদের প্রাণশক্তিকে আরও প্রাণবন্ত করে, আমাদের সুস্থ-সবল দেহ গঠনে সাহায্য করে এবং মানসিক শান্তি বজায় রাখতেও গুরুত্বপূর্ণ ভূমিকা নেয়। তিনি বিশ্বাস করেন, সুস্থ-সবল যুবকরাই স্বাস্থ্যকর দেশের মূল ভিত্তি।
    
    
    শ্রী প্যাটেল আরও জানান, প্রত্যেকের জীবনের এক অবিচ্ছেদ্য অংশ হিসেবে যোগাভ্যাসকে সামিল করতে মন্ত্রক আন্তর্জাতিক যোগ দিবস উদযাপন উপলক্ষে ১৯ থেকে ২১শে জুন পর্যন্ত ‘নমস্তে যোগ’ নামে একটি অভিযানের আয়োজন করছে। তিনি আশা প্রকাশ করেন, আন্তর্জাতিক যোগ দিবস উদযাপনের দিন ১ কোটি মানুষ সূর্য প্রণাম অনুষ্ঠানে সামিল হবেন। শ্রী প্যাটেল #10millionsuryanamaskar ব্যবহার করে সূর্য প্রণাম অনুষ্ঠানে সকলকে সামিল হওয়ার আহ্বান জানান। উদ্দেশ্য, মানুষের মধ্যে স্বাস্থ্য সম্পর্কিত বিষয়ে সচেতনতা গড়ে তুলে এক জন-আন্দোলনের রূপ দেওয়া।


    

    
    CG/BD/DM

    
    
    (Release ID: 1632840) Visitor Counter : 7
    
    
      Read this release in: Tamil , English , Urdu , Hindi