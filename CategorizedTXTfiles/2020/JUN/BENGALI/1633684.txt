      পেট্রোলিয়ামওপ্রাকৃতিকগ্যাসমন্ত্রক

      কম্প্রেসড জৈব গ্যাস উৎপাদন কেন্দ্রগুলির জন্য অর্থ সহায়তার বিষয়টিকে অগ্রাধিকারপ্রাপ্ত ঋণ সহায়তা ক্ষেত্রের আওতায় নিয়ে আসা হবে : শ্রী ধর্মেন্দ্র প্রধান
      Posted On: 23 JUN 2020 1:26PM by PIB Kolkata


    নয়াদিল্লি, ২৩ জুন, ২০২০


    

    
    কম্প্রেসড জৈব গ্যাস উৎপাদন কেন্দ্রগুলিকে অগ্রাধিকারপ্রাপ্ত ঋণ সহায়তা ক্ষেত্রের আওতায় আনার বিষয়টি সরকার বিবেচনা করছে। আজ তামিলনাডুর নামাক্কালে এ ধরনের একটি গ্যাস উৎপাদন কেন্দ্র এবং রাজ্যের বিভিন্ন জায়গায় জৈব গ্যাস জ্বালানি স্টেশনের উদ্বোধন করে কেন্দ্রীয় পেট্রোলিয়াম ও প্রাকৃতিক গ্যাস মন্ত্রী শ্রী ধর্মেন্দ্র প্রধান ভাষণ দিচ্ছিলেন। অনলাইনে এ ধরনের জৈব গ্যাস জ্বালানি স্টেশনগুলির উদ্বোধন করে শ্রী প্রধান বলেন, ঘনীভূত জৈব গ্যাস উৎপাদন কেন্দ্র স্থাপনের জন্য কেন্দ্রীয় অর্থ সহায়তা বা ভর্তুকির মেয়াদ বাড়িয়ে ২০২০-২১ করা হয়েছে। আরও বেশি সংখ্যায় এ ধরনের গ্যাস উৎপাদন কেন্দ্র গঠনের জন্যই কেন্দ্রীয় সরকারের এই সিদ্ধান্ত। তিনি আরও জানান, ক্ষুদ্র ও মাঝারি শিল্প সংস্থাগুলির জন্য একটি নতুন প্যাকেজের আওতায় জৈব গ্যাস উৎপাদন কেন্দ্রগুলিকে তহবিল যোগানোর সংস্থান করা হয়েছে। দেশে এ ধরনের গ্যাস উৎপাদন প্রকল্প ক্ষেত্রে তহবিল যোগানোর জন্য আন্তর্জাতিক তহবিল সংস্থানের বিষয়ে সরকার চিন্তাভাবনা করছে বলেও মন্ত্রী জানান।


    
    উল্লেখ করা যেতে পারে, জৈব গ্যাস সংক্রান্ত বিকল্প পরিবহণ ব্যবস্থার প্রসারে কেন্দ্রীয় সরকার ২০১৮’র পয়লা অক্টোবর একটি কর্মসূচি চালু করেছে। এই কর্মসূচির আওতায় ২০২৩ সালের মধ্যে ৫ হাজারটি উৎপাদন কেন্দ্র থেকে ১৫ মিলিয়ন মেট্রিক টন জৈব গ্যাস উৎপাদনের লক্ষ্যমাত্রা ধার্য হয়েছে। এই লক্ষ্য পূরণ সম্ভব হলে দেশে বিকল্প জ্বালানি ব্যবহার করে পরিবহণ ক্ষেত্রের যেমন প্রসার ঘটবে, তেমনই এ ধরনের কেন্দ্রগুলি থেকে ৫০ মিলিয়ন মেট্রিক টন জৈব সার উৎপাদিত হবে।


    
    তামিলনাডুর নামাক্কালের ১৫ টিডিপি ক্ষমতাসম্পন্ন জৈব গ্যাস উৎপাদন কেন্দ্রটি থেকে যে পরিমাণ জ্বালানি উৎপন্ন হবে, তা সালেম-নামাক্কাল অঞ্চলে দৈনিক ১ হাজার যানবাহনের জ্বালানির প্রয়োজনীয়তা মেটাবে। এছাড়াও, এই জ্বালানিকে পরিবেশ-বান্ধব জ্বালানি হিসাবে কাজে লাগিয়ে দুটি শিল্প সংস্থার কাজকর্ম পরিচালিত হবে। অনুষ্ঠানে তামিলনাডুর মুখ্যমন্ত্রী থিরু এডাপ্পাডি কে পালানিস্বামী বলেন, রাজ্য সরকার দূষণমুক্ত জ্বালানি উৎপাদন উদ্যোগগুলিতে পূর্ণ সমর্থন দেবে। খুব কম সময়ের মধ্যে নামাক্কালে জৈব গ্যাস উৎপাদন কেন্দ্র স্থাপন ও তা চালু করার জন্য রাজ্যের মুখ্যমন্ত্রী শ্রী প্রধানকে ধন্যবাদ দেন।


    

    
    CG/BD/SB

    
    
    (Release ID: 1633684) Visitor Counter : 8
    
    
      Read this release in: English , Urdu , Marathi , Hindi , Punjabi , Tamil