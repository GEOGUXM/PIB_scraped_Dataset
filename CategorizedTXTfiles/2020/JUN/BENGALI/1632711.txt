      স্বরাষ্ট্র মন্ত্রক

      কেন্দ্রীয় স্বরাষ্ট্র মন্ত্রী শ্রী অমিত শাহের নির্দেশ অনুযায়ী দিল্লীতে কোভিড-১৯এর চিকিৎসার ব্যবস্থাপনায় স্বাস্থ্য সমীক্ষা, নমুনা পরীক্ষা ও বেসরকারী হাসপাতালে ব্যয় নিয়ন্ত্রণ সংক্রান্ত নানা ব্যবস্থা নেওয়া হয়েছে
      Posted On: 19 JUN 2020 3:17PM by PIB Kolkata


    নয়াদিল্লী, ১৯ জুন, ২০২০


      দিল্লীর জনসাধারণকে নানা সুযোগ সুবিধা দেবার জন্য মোদী সরকার দায়বদ্ধ। প্রধানমন্ত্রী শ্রী নরেন্দ্র মোদীর পরামর্শক্রমে জাতীয় রাজধানী অঞ্চলে কোভিড-১৯এর পরিস্থিতি কেন্দ্রীয় স্বরাষ্ট্র মন্ত্রী শ্রী অমিত শাহ ব্যক্তিগতভাবে পর্যবেক্ষণ করছেন। বিগত কয়েকদিন ধরে তিনি এই বিষয়ে বেশ কয়েকটি বৈঠক করেন। এরপরই তাঁর উদ্যোগে দিল্লীর ২৪২টি কন্টেনমেন্ট এলাকায় গতকাল বাড়ি বাড়ি স্বাস্থ্য সমীক্ষার কাজ শেষ হয়। ২ লক্ষ ৩০ হাজার মানুষের বিষয়ে এই সমীক্ষায় তথ্য সংগ্রহ করা হয়েছে।

      
      দিল্লীতে নমুনা পরীক্ষার ক্ষমতা বৃদ্ধি, পরীক্ষার ফলাফল দ্রুত সংশ্লিষ্ট কর্তৃপক্ষকে পাঠানোর জন্য গতকাল থেকে র‍্যা পিড অ্যান্টিজেন পদ্ধতি ব্যবহার করা হচ্ছে। ১৯৩টি পরীক্ষা কেন্দ্রে মোট ৭০৪০ জনের নমুনা বৃহস্পতিবার পরীক্ষা করা হয়েছে।
      
      দিল্লীতে ১৫-১৭ জুন প্রতিদিন ৪ হাজার থেকে সাড়ে ৪ হাজার নমুনা পরীক্ষা করা হয়েছিল। শ্রী অমিত শাহের নির্দেশে এই নমুনা পরীক্ষার পরিমাণ দ্বিগুন করা হয়েছে।
      
      সাধারণ মানুষকে চিকিৎসা পরিষেবার সুযোগ দেওয়ার জন্য শ্রী শাহ নীতি আয়োগের সদস্য ডঃ ভি কে পালের নেতৃত্বে একটি কমিটি গঠন করেছেন। এই কমিটি দিল্লীর বেসরকারী হাসপাতালগুলির জন্য চিকিৎসার খরচ নির্ধারণ করেছে। আগে যেখানে বেসরকারী হাসপাতালের আইসোলেশন বেডে প্রতিদিন ২৪ থেকে ২৫ হাজার টাকা দিতে হত এখন সেখানে ৮-১০ হাজার টাকা খরচ হচ্ছে। ভেন্টিলেটর ছাড়া আইসিইউ বেডে আগে ৩৪-৪৩ হাজার টাকা খরচ হত এখন তা কমে দাঁড়িয়েছে ১৩-১৫ হাজার টাকা। আর ভেন্টিলেশনের সুবিধাযুক্ত আইসিইউ-এর খরচ আগে ছিল ৪৪-৫৪ হাজার টাকা এখন তা কমে ১৫-১৮ হাজার টাকা হয়েছে। আগে ব্যক্তিগত সুরক্ষা সরঞ্জামের (পিপিই) ব্যবস্থা বেসরকারী হাসপাতালে সংক্রমিতদের করতে হত। এখন নতুন ব্যবস্থায় পিপিই ও ওষুধপত্র ওই হাসপাতালগুলি থেকেই দেওয়া হচ্ছে।
      CG/CB/NS

    

    
    (Release ID: 1632711) Visitor Counter : 9
    
    
      Read this release in: English , Urdu , Marathi , Hindi , Assamese , Manipuri , Punjabi , Odia , Tamil , Telugu