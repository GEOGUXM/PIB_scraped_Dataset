      জলশক্তি মন্ত্রক

      পশ্চিমবঙ্গে জল জীবন মিশনের রূপায়ণের ব্যাপারে উদ্বেগ প্রকাশ করলেন কেন্দ্রীয় জল শক্তি মন্ত্রী
      Posted On: 18 JUN 2020 1:05PM by PIB Kolkata


    নয়াদিল্লি, ১৮ জুন, ২০২০


    

    
    কেন্দ্রীয় জল শক্তি মন্ত্রী শ্রী গজেন্দ্র সিং শেখাওয়াত রাজ্যে জল জীবন মিশনের আওতায় বিভিন্ন প্রকল্পের কাজের ধীরগতিতে উদ্বেগ প্রকাশ করে পশ্চিমবঙ্গের মুখ্যমন্ত্রীকে চিঠি লিখেছেন। উল্লেখ করা যেতে পারে, গত স্বাধীনতা দিবসের ভাষণে প্রধানমন্ত্রী জল জীবন মিশনের কথা ঘোষণা করেছিলেন। রাজ্যগুলিতে এই কর্মসূচি রূপায়ণের উদ্দেশ্য হল ২০২৪ সালের মধ্যে গ্রামাঞ্চলের প্রতিটি বাড়িতে পাইপবাহিত পানীয় জল পৌঁছে দেওয়া। গ্রামাঞ্চলে মহিলাদের বিশেষ করে, বালিকাদের জলের কষ্ট থেকে কিছুটা রেহাই দিয়ে তাঁদের জীবনযাপনের মানোন্নয়ন ঘটানোই এর উদ্দেশ্য।
    
    
    পশ্চিমবঙ্গের মুখ্যমন্ত্রীকে লেখা চিঠিতে শ্রী শেখাওয়াত জল জীবন মিশন তহবিলের কথা উল্লেখ করে এই কর্মসূচির তহবিল কাজে লাগিয়ে গ্রামাঞ্চলের প্রতিটি বাড়িতে পাইপবাহিত পানীয় জল পৌঁছে দেওয়ার কাজ দ্রুত রূপায়ণ করা জরুরি বলে জানিয়েছেন। ২০১৯-২০ বর্ষে ৩২ লক্ষ পরিবারে পাইপবাহিত পানীয় জল পরিষেবার যে লক্ষ্যমাত্রা ধার্য হয়েছে তার মধ্যে কেবল ৪,৭৫০টি ক্ষেত্রে এই কাজ সম্পন্ন হয়েছে। এছাড়াও, পশ্চিমবঙ্গের জন্য ২০১৯-২০-তে জল জীবন কর্মসূচির আওতায় ৯৮৪ কোটি টাকা বরাদ্দ করা হয়েছে। এর মধ্যে কেবল ৪২৮ কোটি টাকা খরচ হয়েছে। এক পরিসংখ্যান দিয়ে শ্রী শেখাওয়াত আরও জানান, ২০১৭-র মার্চ মাস থেকে গ্রামাঞ্চলের বাড়িতে পশ্চিমবঙ্গের আর্সেনিক প্রভাবিত জনপদগুলিতে পানীয় জল সরবরাহের জন্য ১,৩০৫ কোটি ৭০ লক্ষ টাকা বরাদ্দ করা হয়। এই অর্থের মধ্যে ৫৩৭ কোটি ৩৬ লক্ষ টাকা এখনও খরচ করা হয়নি।
    
    
    ওই চিঠিতে আরও উল্লেখ করা হয়েছে, ২০১৯-২০-তে রাজ্যের জন্য বরাদ্দের পরিমাণ ৯৯৪ কোটি টাকা থেকে ২০২০-২১ অর্থবর্ষে ১,৬১০ কোটি ৭৬ লক্ষ টাকা করা হয়েছে। ২০২০-২১-এর এই অর্থের মধ্যে বিগত বছরের খরচ না হওয়া অর্থ রয়েছে। অবশ্য, পশ্চিমবঙ্গ জল জীবন মিশনের জন্য কেন্দ্রীয় সহায়তা হিসেবে ২,৭০০ কোটি টাকা পেতে পারে। এই কর্মসূচি রূপায়ণের ক্ষেত্রে রাজ্যের অংশ ধরলে ২০২০-২১-এ মোট অর্থের পরিমাণ দাঁড়াবে ৫,৬৪৫ কোটি টাকা। জল শক্তি মন্ত্রী জোর দিয়ে বলেছেন, গ্রামাঞ্চলের প্রতিটি পরিবারে পাইপবাহিত জল পৌঁছে দেওয়া জাতীয় স্তরে অগ্রাধিকারের বিষয়। তাই রাজ্যকে এই কাজ সময়সীমার মধ্যে শেষ করতে সর্বাত্মক উদ্যোগ নিতে হবে।
    
    
    জল সরবরাহ ব্যবস্থার দীর্ঘমেয়াদি স্থায়ীত্বের জন্য জলসম্পদের গুরুত্বের ওপর জোর দিয়ে শ্রী শেখাওয়াত বর্তমান পানীয় জলের উৎসগুলিকে দক্ষভাবে ব্যবহারের আহ্বান জানান। এই লক্ষ্যে প্রতিটি জনপদে গ্রামস্তরীয় কর্মপরিকল্পনা গ্রহণ করতে হবে বলেও শ্রী শেখাওয়াত অভিমত প্রকাশ করেন।
    
    
    ২০২০-২১-এ পশ্চিমবঙ্গ পঞ্চদশ অর্থ কমিশনের অনুদানবাবদ ৪,৪১২ কোটি টাকা পাবে। এই অর্থের ৫০ শতাংশ জল সরবরাহ ও স্যানিটেশনের কাজে খরচ করা আবশ্যক। এছাড়াও, স্বচ্ছ ভারত মিশন (গ্রামীণ) কর্মসূচির আওতায় পানের অযোগ্য জলকে পুনর্ব্যবহারের উপযোগী করে তোলার জন্য তহবিল বরাদ্দ করা হয়।
    
    
    কোভিড-১৯ মহামারীর প্রেক্ষিতে পাবলিক ট্যাঙ্ক পোস্টস বা পাবলিক ওয়াটার সোর্সগুলিতে মানুষের ভিড় এড়ানো গুরুত্বপূর্ণ হয়ে উঠেছে। এই প্রেক্ষিতে রাজ্যের মুখ্যমন্ত্রীকে সমস্ত গ্রামে পাইপবাহিত পানীয় জল পৌঁছে দেওয়ার জন্য অনুরোধ করা হয়েছে। এই ধরনের উদ্যোগের ফলে সামাজিক দূরত্ব বিধি বজায় রাখা যেমন সম্ভব হবে, তেমনই গ্রামীণ অর্থনীতিরও বিকাশ ঘটবে।
    
    
    কেন্দ্রীয় জল শক্তি মন্ত্রী পশ্চিমবঙ্গের মুখ্যমন্ত্রীকে কেন্দ্রীয় সরকারের পক্ষ থেকে ২০২৪ সালের মধ্যে প্রতিটি বাড়িতে জল পৌঁছে দেওয়ার কর্মসূচির লক্ষ্য পূরণে সবরকম সহায়তার আশ্বাস দিয়েছেন। এই কর্মসূচি বাস্তবায়নে শীঘ্রই মুখ্যমন্ত্রীর সঙ্গে ভিডিও কনফারেন্সে বৈঠকের ইচ্ছা প্রকাশ করেছেন শ্রী শেখাওয়াত।

    

    
    CG/BD/DM

    
    
    (Release ID: 1632314) Visitor Counter : 21
    
    
      Read this release in: English , Urdu , Hindi , Manipuri , Assamese , Tamil , Telugu