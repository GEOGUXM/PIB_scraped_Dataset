      নির্বাচনকমিশন

      স্থগিত থাকা রাজ্যসভা নির্বাচনের ভোট গ্রহণ ও গণনার নতুন তারিখ ঘোষণা
      Posted On: 01 JUN 2020 6:09PM by PIB Kolkata


    নয়াদিল্লী, ০১ জুন, ২০২০


    

    ভারতের নির্বাচন কমিশন গত ২৫ ফেব্রুয়ারী ১৭টি রাজ্য থেকে রাজ্যসভার মেয়াদ শেষ হয়ে যাওয়া ৫৫টি আসনে ভোট গ্রহণের সূচি প্রকাশ করে। রাজ্যসভার এই ৫৫টি আসনে সদস্যদের মেয়াদ এপ্রিল মাসে শেষ হয়ে যাওয়ার কথা ছিল। এই প্রেক্ষিতে গত ৬ই মার্চ কমিশন বিজ্ঞপ্তি জারি করে ভোট গ্রহণের কথা ঘোষণা করে। গত ১৮ই মার্চ প্রার্থীপদ প্রত্যাহারের পর রিটার্নিং অফিসাররা ১০টি রাজ্য থেকে ৩৭টি আসনে প্রতিদ্বন্দ্বিতার প্রয়োজন নেই বলেও জানান। এছাড়া সংশ্লিষ্ট রিটার্নিং অফিসারদের কাছ থেকে পাওয়া তথ্য অনুযায়ী ১৮টি রাজ্যে রাজ্যসভার দ্বিবার্ষিক নির্বাচন গত ২৬-শে মার্চ হওয়ার কথা ছিল। সমগ্র নির্বাচন প্রক্রিয়া ৩০শে মার্চের মধ্যে শেষ করার কথা বলা হয়েছিল।


    
    ১৯৫১ সালের জন প্রতিনিধিত্ব আইনের ১৫৩ নম্বর ধারা অনুযায়ী নির্বাচন কমিশন পরিস্থিতির প্রেক্ষিতে পর্যাপ্ত কারণ দর্শিয়ে যেকোন নির্বাচনের সময়সীমার মেয়াদ বাড়াতে পারে। সেই অনুসারে কোভিড-১৯ জনিত জনস্বাস্থ্য ক্ষেত্রে অভূতপূর্ব জরুরি পরিস্থিতির বিষয়টি বিবেচনায় রেখে গত ২৪শে মার্চ এক প্রেস বিবৃতি জারি করে রাজ্যসভার নির্বাচন স্থগিত রেখে জন প্রতিনিধিত্ব আইনের ১৫৩ নম্বর ধারা অনুযায়ী ভোট গ্রহণ ও গণনার নতুন তারিখ ঘোষণার সিদ্ধান্ত নেয়।


    
    এখন কমিশন বর্তমান পরিস্থিতি খতিয়ে দেখে এবং সংশ্লিষ্ট রাজ্যগুলির মুখ্য নির্বাচনী আধিকারিকদের তথ্যের ওপর ভিত্তি করে ১৮টি আসনে রাজ্যসভায় দ্বিবার্ষিক নির্বাচনের ভোট গ্রহণের ও গণনার দিন ঘোষণা করেছে। যে রাজ্যগুলি থেকে এই ১৮টি আসনে ভোট হবে, সেই রাজ্যগুলি হল- অন্ধ্রপ্রদেশ, গুজরাট, ঝাড়খন্ড, মধ্যপ্রদেশ, মনিপুর, মেঘালয় এবং রাজস্থান।


    
    নির্বাচন কমিশনের পক্ষ থেকে আরও জানানো হয়েছে, ১৮টি আসনে ভোট গ্রহণ করা হবে আগামী ১৯শে জুন। ভোট গ্রহণের সময় সকাল ৯টা থেকে বিকেল ৪টে। ভোট গণনা করা হবে বিকেল ৫টায় এবং সমগ্র নির্বাচনী প্রক্রিয়া শেষ হবে আগামী ২২শে জুন। কমিশনের পক্ষ থেকে সিদ্ধান্ত নেওয়া হয়েছে, সংশ্লিষ্ট রাজ্যগুলির মুখ্য সচিবরা এই নির্বাচনের ব্যাপারে একজন করে উচ্চপদস্থ আধিকারিক নিয়োগ করবেন এবং ওই আধিকারিকরা ভোটগ্রহণের যাবতীয় বন্দোবস্ত করবেন। এছাড়াও নির্বাচন কমিশন সংশ্লিষ্ট রাজ্যের মুখ্য নির্বাচনী আধিকারিকদের অবজারভার হিসেবে নিয়োগের সিদ্ধান্ত নিয়েছে।


    

    CG/BD/NS

    
    
    (Release ID: 1628604) Visitor Counter : 5
    
    
      Read this release in: English , Urdu , Marathi , Hindi , Punjabi , Tamil , Telugu