      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ଗରିବ କଲ୍ୟାଣ ଅନ୍ନ ଯୋଜନା ସମ୍ପର୍କରେ ପ୍ରଧାନମନ୍ତ୍ରୀଙ୍କ ଭିଡିଓ ବାର୍ତ୍ତା
      Posted On: 30 JUN 2020 4:28PM by PIB Bhubaneshwar


    ମୋର ପ୍ରିୟ ଦେଶବାସୀ , ନମସ୍କାର !


    କରୋନା ବୈଶ୍ୱିକ ମହାମାରୀ ବିରୋଧରେ ମୁକାବିଲା କରି ଏବେ ଆମେ ଅନଲକ - 2ରେ ପ୍ରବେଶ କରୁଛୁ । ଆମେ ସେ ଋତୁରେ ମଧ୍ୟ ପ୍ରବେଶ କରୁଛୁ ଯେତେବେଳେ ଥଣ୍ଡା - ସର୍ଦ୍ଦି , କାଶ - ଜ୍ୱର ଏ ସବୁ କେତେ କ ’ ଣ ହୋଇଥାଏ , ଏସବୁର ମାତ୍ରା ବଢ଼ିଯାଇଥାଏ । ଏପରି ସ୍ଥିତିରେ ମୁଁ ଆପଣମାନଙ୍କୁ , ସମସ୍ତ ଦେଶବାସୀଙ୍କୁ ପ୍ରାର୍ଥନା କରୁଛି ଯେ ଆପଣ ନିଜର ଯତ୍ନ ନିଅନ୍ତୁ ।


    ସାଥୀଗଣ , ଏ କଥା ଠିକ ଯେ ଯଦି କରୋନାଜନିତ ମୃତ୍ୟୁହାରକୁ ଦେଖିବା ତ ’ ବିଶ୍ୱର ଅନେକ ଦେଶ ତୁଳନାରେ ଭାରତ ନିୟନ୍ତ୍ରଣାଧୀନ ସ୍ଥିତିରେ ରହିଛି । ସଠିକ ସମୟରେ ଲକଡାଉନ ଏବଂ ଅନ୍ୟ ନିଷ୍ପତ୍ତି ଫଳରେ ଭାରତରେ ଲକ୍ଷାଧିକ ଲୋକଙ୍କ ଜୀବନ ରକ୍ଷା କରାଯାଇପାରିଛି । କିନ୍ତୁ ଆମେ ଏହା ମଧ୍ୟ ଦେଖୁଛୁ ଯେ ଯେତେବେଳେ ଦେଶରେ ଅନଲକ - 1 କାର୍ଯ୍ୟକାରୀ ହେଲା , ବ୍ୟକ୍ତିଗତ ଓ ସାମାଜିକ ଜୀବନରେ ଅବହେଳା ମଧ୍ୟ ବଢ଼ିଚାଲିଲା । ପୂର୍ବରୁ ଆମେ ମାସ୍କକୁ ନେଇ , ଦୁଇ ଗଜ ଦୂରତାକୁ ନେଇ , 20 ସେକେଣ୍ଡ ପର୍ଯ୍ୟନ୍ତ ଦିନରେ ଅନେକ ଥର ହାତ ଧୋଇବାକୁ ନେଇ ବହୁତ ସତର୍କ ଥିଲୁ । କିନ୍ତୁ ଆଜି , ଯେତେବେଳେ ଅଧିକ ସତର୍କତାର ଆବଶ୍ୟକତା ରହିଛି , ତ ’ ଅବହେଳା କରିବା , ଚିନ୍ତାର କାରଣ ପାଲଟିଯାଇଛି ।


    ସାଥୀଗଣ ,


    ଲକଡାଉନ ସମୟରେ ଅତ୍ୟନ୍ତ ଗମ୍ଭୀରତା ସହିତ ନିୟମ ପାଳନ କରାଗଲା । ଏବେ ସରକାରଙ୍କୁ , ସ୍ଥାନୀୟ ପ୍ରଶାସନିକ ସଂସ୍ଥାଗୁଡ଼ିକୁ , ଦେଶର ନାଗରିକମାନଙ୍କୁ , ପୁଣିଥରେ ସେପରି ସତର୍କତା ଅବଲମ୍ବନ କରିବାର ଆବଶ୍ୟକତା ଦେଖାଦେଇଛି । ବିଶେଷ କରି କଣ୍ଟେନମେଣ୍ଟ ଜୋନଗୁଡ଼ିକ ପ୍ରତି ଅଧିକ ଧ୍ୟାନ ଦେବାକୁ ହେବ । ଯେଉଁ ଲୋକମାନେ ନିୟମ ପାଳନ କରୁନାହାନ୍ତି , ଆମକୁ ସେମାନଙ୍କୁ ଅଟକାଇବାକୁ ପଡ଼ିବ ଏବଂ ସଚେତନ କରିବାକୁ ପଡ଼ିବ । ଏବେ ଆପଣମାନେ ଖବରରେ ଦେଖିଥିବେ , ଗୋଟିଏ ଦେଶର ପ୍ରଧାନମନ୍ତ୍ରୀଙ୍କ ଉପରେ ଏଥିପାଇଁ 13 ହଜାର ଟଙ୍କାର ଜୋରିମାନା ଲାଗୁ ହେଲା , କାରଣ ସେ ସର୍ବସାଧାରଣ ସ୍ଥାନରେ ମାସ୍କ ନପିନ୍ଧି ବୁଲୁଥିଲେ । ଭାରତରେ ମଧ୍ୟ ସ୍ଥାନୀୟ ପ୍ରଶାସନକୁ ଏହି ସ୍ଫୃର୍ତ୍ତିର ସହିତ କାମ କରିବାର ଆବଶ୍ୟକତା ରହିଛି । ଏହା 130 କୋଟି ଦେଶବାସୀଙ୍କ ଜୀବନ ରକ୍ଷା କରିବାର ଅଭିଯାନ । ଭାରତରେ ଗ୍ରାମ ପ୍ରଧାନ ହୁଅନ୍ତୁ ବା ଦେଶର ପ୍ରଧାନମନ୍ତ୍ରୀ , କେହି ବି ନିୟମ ଠାରୁ ଊର୍ଦ୍ଧ୍ବରେ ନୁହନ୍ତି ।


    ସାଥୀଗଣ ,


    ଲକଡାଉନ ସମୟରେ ଦେଶର ସର୍ବୋଚ୍ଚ ପ୍ରାଥମିକତା ଥିଲା ଯେ , ଏଭଳି ସ୍ଥିତି ସୃଷ୍ଟି ନହେଉ ଯାହାଦ୍ୱାରା ଦେଶର କୌଣସି ଗରିବ ଘରେ ଚୁଲି ନଜଳୁ । କେନ୍ଦ୍ର ସରକାର ହୁଅନ୍ତୁ , ରାଜ୍ୟ ସରକାର , ନାଗରିକ ସମାଜର ଲୋକମାନେ ହୁଅନ୍ତୁ , ସମସ୍ତେ ସମ୍ପୂର୍ଣ୍ଣ ପ୍ରୟାସ କଲେ ଯେ ଏତେ ବଡ଼ ଦେଶରେ ଆମର କୌଣସି ଗରିବ ଭାଇ - ଭଉଣୀ ଯେମିତି ଭୋକିଲା ନରୁହନ୍ତୁ । ଦେଶ ହେଉ ଅବା ବ୍ୟକ୍ତି , ସଠିକ ସମୟରେ ନିଷ୍ପତ୍ତି ନେବା , ସମ୍ବେଦନଶୀଳତାର ସହ ନିଷ୍ପତି ନେବା ଦ୍ୱାରା , ଯେକୌଣସି ସଂକଟର ମୁକାବିଲା କରିବାର ଶକ୍ତି ବଢ଼ିଯାଇଥାଏ । ସେଥିପାଇଁ , ଲକଡାଉନ ଜାରି ହେବା କ୍ଷଣି ସରକାର , ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ଆଣିଲେ । ଏହି ଯୋଜନା ଅନ୍ତର୍ଗତ ଗରିବଙ୍କ ପାଇଁ 1.75 ଲକ୍ଷ କୋଟି ଟଙ୍କାର ପ୍ୟାକେଜ ଯୋଗାଇ ଦିଆଗଲା ।


    ସାଥୀଗଣ ,


    ଗତ ତିନି ମାସ ମଧ୍ୟରେ 20 କୋଟି ଗରିବ ପରିବାରର ଜନଧନ ଖାତାରେ ସିଧାସଳଖ 31 ହଜାର କୋଟି ଟଙ୍କା ଜମା କରାଯାଇଛି । ଏଥିସହିତ , ଗାଁରେ ଶ୍ରମିକମାନଙ୍କୁ ରୋଜଗାର ଦେବା ଲାଗି ପ୍ରଧାନମନ୍ତ୍ରୀ ଗରିବ କଲ୍ୟାଣ ରୋଜଗାର ଅଭିଯାନ ଦ୍ରୁତ ଗତିରେ ଆରମ୍ଭ କରାଯାଇଛି । ଏହା ଉପରେ ସରକାର 50 ହଜାର କୋଟି ଟଙ୍କା ଖର୍ଚ୍ଚ କରୁଛନ୍ତି । 9 କୋଟି କୃଷକମାନଙ୍କ ବ୍ୟାଙ୍କ ଆକାଉଣ୍ଟକୁ 18 ହଜାର କୋଟି ଟଙ୍କା ହସ୍ତାନ୍ତର କରାଯାଇଛି ।


    ସାଥୀଗଣ ,


    ଆଉ ଗୋଟିଏ ବଡ଼ କଥା ଯାହା ସାରା ବିଶ୍ୱକୁ ମଧ୍ୟ ଚକିତ କରିଦେଇଛି , ଆଶ୍ଚର୍ଯ୍ୟରେ ବୁଡ଼ାଇ ଦେଇଛି । ତାହା ହେଉଛି କରୋନାର ମୁକାବିଲା କରି ଭାରତରେ 80 କୋଟିରୁ ଅଧିକ ଲୋକମାନଙ୍କୁ 3 ମାସର ରାସନ , ଅର୍ଥାତ ପରିବାରର ପ୍ରତ୍ୟେକ ସଦସ୍ୟଙ୍କୁ 5 କିଗ୍ରା ଗହମ କିମ୍ବା ଚାଉଳ ମାଗଣା ଦିଆଯାଇଛି । ଏହାବ୍ୟତୀତ ପ୍ରତି ପରିବାର ପ୍ରତ୍ୟେକ ମାସ ଏକ କିଗ୍ରା ଡାଲି ମଧ୍ୟ ମାଗଣାରେ ପାଇଛି । ଅର୍ଥାତ ଏକପ୍ରକାରରେ ଦେଖିଲେ ତ ’ ଆମେରିକାର ମୋଟ ଜନସଂଖ୍ୟା ଠାରୁ ଅଢ଼େଇ ଗୁଣ ଅଧିକ ଲୋକଙ୍କୁ , ବ୍ରିଟେନର ମୋଟ ଜନସଂଖ୍ୟାର 12 ଗୁଣା ଅଧିକ ଲୋକମାନଙ୍କୁ ଏବଂ ୟୁରୋପୀୟ ସଂଘର ଜନସଂଖ୍ୟା ଠାରୁ ପାଖାପାଖି ଦୁଇ ଗୁଣାରୁ ଅଧିକ ଲୋକଙ୍କୁ ଆମ ସରକାର ମାଗଣାରେ ଖାଦ୍ୟଶସ୍ୟ ଯୋଗାଇ ଦେଇଛନ୍ତି ।


    ସାଥୀଗଣ ,


    ଆଜି ମୁଁ ଏହା ସହିତ ଜଡ଼ିତ ଏକ ଗୁରୁତ୍ୱପୂର୍ଣ୍ଣ ଘୋଷଣା କରିବାକୁ ଯାଉଛି ।


    ସାଥୀଗଣ , ଆମ ଦେଶରେ ବର୍ଷା ଋତୁ ସମୟରେ ଏବଂ ଏହା ପରେ ମୁଖ୍ୟତଃ କୃଷି କ୍ଷେତ୍ରରେ ଅଧିକ କାମ ହୋଇଥାଏ । ଅନ୍ୟ କ୍ଷେତ୍ରଗୁଡ଼ିକରେ କିଛିଟା ମାନ୍ଦାବସ୍ଥା ରହିଥାଏ । ଜୁଲାଇ ମାସ ପରଠାରୁ ଧୀରେ ଧୀରେ ପର୍ବପର୍ବାଣୀର ପରିବେଶ ଆସିଥାଏ । ଏବେ 5 ଜୁଲାଇରେ ଗୁରୁ ପୂର୍ଣ୍ଣିମା ପଡ଼ିବ , ଏହାପରେ ଶ୍ରାବଣ ମାସ ଆରମ୍ଭ ହେବ । ଏହାପରେ 15 ଅଗଷ୍ଟ ଆସିବ , ରାକ୍ଷୀ ପୂର୍ଣ୍ଣିମା ପଡ଼ିବ , ଶ୍ରୀକୃଷ୍ଣ ଜନ୍ମାଷ୍ଟମୀ ଆସିବ , ଗଣେଶ ଚତୁର୍ଥୀ ଆସିବ , ଓଣମ ପାଳିତ ହେବ । ଆହୁରି ଆଗକୁ ଯିବା ତଥା କାଟୀ ବିହୁ ପଡ଼ିବ , ନବରାତ୍ରୀ , ଦୁର୍ଗାପୂଜା , ଦଶହରା , ଦୀପାବଳୀ , ଛଠୀ ମା ’ ଙ୍କ ପୂଜା ପଡ଼ିବ । ପର୍ବପର୍ବାଣୀର ଏହି ସମୟରେ ଆବଶ୍ୟକତା ମଧ୍ୟ ବଢ଼ାଇଥାଏ , ଖର୍ଚ୍ଚ ବି ବଢ଼ାଇଥାଏ । ଏ ସବୁ କଥାକୁ ଧ୍ୟାନରେ ରଖି ଏହି ନିଷ୍ପତ୍ତି ନିଆଯାଇଛି ଯେ ପ୍ରଧାନମନ୍ତ୍ରୀ ଗରିବ କଲ୍ୟାଣ ଅନ୍ନ ଯୋଜନାର ସମ୍ପ୍ରସାରଣ ଏବେ ଦୀପାବଳି ଓ ଛଟ ପୂଜା ପର୍ଯ୍ୟନ୍ତ , ଅର୍ଥାତ ନଭେମ୍ବର ମାସ ଶେଷ ପର୍ଯ୍ୟନ୍ତ କରିଦିଆଯିବ । ଅର୍ଥାତ 80 କୋଟି ଲୋକଙ୍କୁ ମାଗଣାରେ ଖାଦ୍ୟଶସ୍ୟ ପ୍ରଦାନ କରୁଥିବା ଏହି ଯୋଜନା , ଏବେ ଜୁଲାଇ - ଅଗଷ୍ଟ - ସେପ୍ଟେମ୍ବର - ଅକ୍ଟୋବର - ନଭେମ୍ବର ପର୍ଯ୍ୟନ୍ତ ମଧ୍ୟ ଲାଗୁ ହେବ । ସରକାରଙ୍କ ଦ୍ୱାରା ଏହି 5 ମାସ ପାଇଁ , 80 କୋଟିରୁ ଅଧିକ ଗରିବ ଭାଇ - ଭଉଣୀଙ୍କୁ ପ୍ରତ୍ୟେକ ମାସ , ପରିବାରର ପ୍ରତ୍ୟେକ ସଦସ୍ୟଙ୍କ ପାଇଁ , 80କୋଟିରୁ ଅଧିକ ଗରିବ ଭାଇ - ଭଉଣୀମାନଙ୍କୁ ପ୍ରତ୍ୟେକ ମାସରେ , ପରିବାର ପ୍ରତ୍ୟେକ ସଦସ୍ୟଙ୍କୁ 5 କିଗ୍ରା ଗହମ କିମ୍ବା ଚାଉଳ ମାଗଣାରେ ଯୋଗାଇ ଦିଆଯିବ । ଏଥିସହିତ ପ୍ରତ୍ୟେକ ପରିବାରକୁ ପ୍ରତ୍ୟେକ ମାସରେ ଏକ କିଗ୍ରା ଚଣା ଡାଲି ମଧ୍ୟ ମାଗଣାରେ ପ୍ରଦାନ କରାଯିବ ।


    ସାଥୀଗଣ ,


    ପ୍ରଧାନମନ୍ତ୍ରୀ ଗରିବ କଲ୍ୟାଣ ଅନ୍ନ ଯୋଜନାର ଏହି ସମ୍ପ୍ରସାରଣ ଫଳରେ 90 ହଜାର କୋଟି ଟଙ୍କାରୁ ଅଧିକ ଖର୍ଚ୍ଚ ହେବ । ଯଦି ଏଥିରେ ଗତ ତିନିମାସର ଖର୍ଚ୍ଚ ମଧ୍ୟ ଯୋଡ଼ି ଦେବା ତ ’ ଏହା ପାଖାପାଖି ଦେଢ଼ ଲକ୍ଷ କୋଟି ଟଙ୍କା ହୋଇଯିବ । ଏବେ ସାରା ଭାରତ ପାଇଁ ଆମେ ଏକ ସ୍ୱପ୍ନ ଦେଖିଛୁ , ଅନେକ ରାଜ୍ୟ ତ ’ ବହୁତ ଭଲ କାମ ମଧ୍ୟ କରିଛନ୍ତି । ବାକି ରାଜ୍ୟଗୁଡ଼ିକୁ ମଧ୍ୟ ଆମେ ଅନୁରୋଧ କରୁଛୁ ଯେ ଏହି କାମକୁ ଆଗେଇ ନେବା , କାମ କ ’ ଣ ? ଏବେ ସାରା ଭାରତ ପାଇଁ ଏକ ରାସନ କାର୍ଡ ବ୍ୟବସ୍ଥା ମଧ୍ୟ ହେଉଛି ଅର୍ଥାତ ‘ ଏକ ରାଷ୍ଟ , ଏକ ରାସନ କାର୍ଡ ’ ୱାନ ନେସନ ୱାନ ରାସନ କାର୍ଡ । ଏହାର ସବୁଠୁ ବଡ଼ ଲାଭ ସେହି ଗରିବ ସାଥୀମାନଙ୍କୁ ମିଳିବ , ଯେଉଁମାନେ ରୋଜଗାର କିମ୍ବା ଅନ୍ୟ ଆବଶ୍ୟକତା ପାଇଁ ନିଜ ଗାଁ ଛାଡ଼ି ଅନ୍ୟ କେଉଁ ସ୍ଥାନ , ଅନ୍ୟ କୌଣସି ରାଜ୍ୟକୁ ଯାଉଛନ୍ତି ,


    ସାଥୀଗଣ ,


    ଆଜି ଗରିବ ମାନଙ୍କୁ , ବଞ୍ଚିତମାନଙ୍କୁ ସରକାର ଯଦି ମାଗଣାରେ ଖାଦ୍ୟଶସ୍ୟ ଯୋଗାଇ ଦେଇପାରୁଛି ତ ’ ଏହାର ଶ୍ରେୟ ଦୁଇଟି ବର୍ଗକୁ ଯିବ । ପ୍ରଥମ ଆମ ଦେଶର ପରିଶ୍ରମୀ କୃଷକ , ଆମର ଅନ୍ନଦାତା । ଦ୍ୱିତୀୟ - ଆମ ଦେଶର ସଚ୍ଚୋଟ ଟିକସଦାତା । ଆପଣମାନଙ୍କର ପରିଶ୍ରମ , ଆପଣମାନଙ୍କର ସମର୍ପଣ , କାରଣରୁ ହିଁ ଦେଶ ଏହି ସହାୟତା କରିପାରୁଛି । ଆପଣମାନେ ଦେଶର ଅନ୍ନଭଣ୍ଡାରକୁ ଭରିଛନ୍ତି , ସେଥିପାଇଁ ଆଜି ଗରିବମାନଙ୍କର , ଶ୍ରମିକମାନଙ୍କର ଚୁଲି ଜଳୁଛି । ଆପଣମାନେ ସଚ୍ଚୋଟତାର ସହିତ ଟିକସ ଭରୁଛନ୍ତି , ଆପଣମାନଙ୍କ ଦାୟିତ୍ୱ ନିର୍ବାହ କରୁଛନ୍ତି , ସେଥିପାଇଁ ଆଜି ଦେଶର ଗରିବ , ଏତେ ବଡ଼ ସଙ୍କଟର ମୁକାବିଲା କରିପାରୁଛି । ମୁଁ ଆଜି ପ୍ରତ୍ୟେକ ଗରିବଙ୍କ ସହିତ , ଦେଶର ପ୍ରତ୍ୟେକ କୃଷକ , ପ୍ରତ୍ୟେକ ଟିକସଦାତାମାନଙ୍କୁ ହୃଦୟରୁ ବହୁତ ବହୁତ ଅଭିନନ୍ଦନ ଜ୍ଞାପନ କରୁଛି , ସେମାନଙ୍କୁ ପ୍ରଣାମ କରୁଛି ।


    ସାଥୀଗଣ ,


    ଆଗାମୀ ଦିନରେ ଆମେ ଆମ ପ୍ରୟାସକୁ ଆହୁରି ଦ୍ରୁତ କରିବା । ଆମେ ଗରିବ , ପୀଡ଼ିତ , ଶୋଷିତ - ବଞ୍ଚିତ ପ୍ରତ୍ୟେକ ବର୍ଗକୁ ସଶକ୍ତ କରିବା ଲାଗି ନିରନ୍ତର କାମ କରିବା । ଆମେ ସମସ୍ତ ସତର୍କତା ଅବଲମ୍ବନ କରି ଅର୍ଥନୈତିକ କାର୍ଯ୍ୟକଳାପକୁ ଆହୁରି ଆଗେଇ ନେବା । ଆମେ ଆତ୍ମନିର୍ଭର ଭାରତ ପାଇଁ ଦିନରାତି ଏକ କରିଦେବା । ଆମେ ସମସ୍ତେ ଲୋକାଲ ପାଇଁ ଭୋକାଲ ହେବା । ଏହି ସଂକଳ୍ପ ସହିତ ଆମେ 130 କୋଟି ଦେଶବାସୀ ମିଳିମିଶି , ସଂକଳ୍ପର ସହିତ କାମ ମଧ୍ୟ କରିବା , ଆଗକୁ ମଧ୍ୟ ବଢ଼ିବା ।


    ପୁଣିଥରେ ମୁଁ ଆପଣ ସମସ୍ତଙ୍କୁ ପ୍ରାର୍ଥନା କରୁଛି , ଆପଣମାନଙ୍କ ପାଇଁ ମଧ୍ୟ ପ୍ରାର୍ଥନା କରୁଛି , ଆପଣମାନଙ୍କୁ ଅନୁରୋଧ କରୁଛି , ଆପଣମାନେ ସମସ୍ତେ ସୁସ୍ଥ ରୁହନ୍ତୁ , ଦୁଇ ଗଜ ଦୂରତାର ପାଳନ କରନ୍ତୁ , ଗାମୁଛା , ଫେସ କଭର ମାସ୍କ ଏସବୁ ସବୁବେଳେ ଉପଯୋଗ କରନ୍ତୁ , କୌଣସି ଅବହେଳା କରନ୍ତୁ ନାହିଁ । ଏହି ଅନୁରୋଧ , ଏହି କାମନା ସହିତ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଶୁଭକାମନା !


    ଧନ୍ୟବାଦ !


    **********


    

    
    (Release ID: 1635442) Visitor Counter : 16
    
    
      Read this release in: English , Urdu , Marathi , Hindi , Bengali , Manipuri , Assamese , Punjabi , Gujarati , Tamil , Telugu , Kannada , Malayalam