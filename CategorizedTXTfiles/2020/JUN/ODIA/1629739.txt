      ଶକ୍ତି ମନ୍ତ୍ରଣାଳୟ

      ଶକ୍ତି ମନ୍ତ୍ରଣାଳୟ ପକ୍ଷରୁ ବିଶ୍ୱ ପରିବେଶ ଦିବସରେ ‘ଆଇ କମିଟ’ ଅଭିଯାନର ଶୁଭାରମ୍ଭ
      Posted On: 05 JUN 2020 5:07PM by PIB Bhubaneshwar


    କେନ୍ଦ୍ର ଶକ୍ତି ଏବଂ ନୂତନ ଓ ଅକ୍ଷୟ ଶକ୍ତି ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ) ଶ୍ରୀ ଆର.କେ ସିଂ ଆଜି ବିଶ୍ୱ ପରିବେଶ ଦିବସ ଅବସରରେ ‘ ଆଇ କମିଟ ’ ଅଭିଯାନର ଶୁଭାରମ୍ଭ କରିଛନ୍ତି । ଏହି କାର୍ଯ୍ୟକ୍ରମ ଭବିଷ୍ୟତରେ ଶକ୍ତି ଦକ୍ଷତା , ଅକ୍ଷୟ ଶକ୍ତି ଦିଗରେ ପ୍ରୟାସ ଜାରି ରଖିବା ତଥା ଭବିଷ୍ୟତରେ ଏକ ସୁଦୃଢ଼ ଏବଂ ନମନୀୟ ଶକ୍ତି ବ୍ୟବସ୍ଥା ପ୍ରତିଷ୍ଠା କରିବା ଲାଗି ଆଗେଇ ଆସିବା ନିମନ୍ତେ ସମସ୍ତ ଅଂଶୀଦାର ଓ ଲୋକମାନଙ୍କୁ ଆହ୍ୱାନ କରିବ ।


    ଭାରତ ସରକାରଙ୍କ ଶକ୍ତି ମନ୍ତ୍ରଣାଳୟ ଅଧୀନରେ ଆସୁଥିବା ଏନର୍ଜି ଏଫିସିଏନ୍ସି ସର୍ଭିସେସ ଲିମିଟେଡ (ଇଇଏସଏଲ) ପକ୍ଷରୁ ଆରମ୍ଭ କରାଯାଇଥିବା ‘ ଆଇ କମିଟ ’ ଅଭିଯାନ ଜରିଆରେ ସରକାର , କମ୍ପାନୀ ଏବଂ ବହୁପକ୍ଷୀୟ ଏବଂ ଦ୍ୱିପାକ୍ଷିକ ସଂଗଠନ , ଥିଙ୍କ ଟ୍ୟାଙ୍କ ଓ ଲୋକମାନଙ୍କୁ ଏକଜୁଟ କରାଯାଉଛି ।


    ଏହି ପ୍ରୟାସ ସମ୍ପର୍କରେ ଉଲ୍ଲେଖ କରି ଶ୍ରୀ ସିଂ କହିଛନ୍ତି , “ ଆମେ ଦେଶର ସମ୍ପୂର୍ଣ୍ଣ ଶକ୍ତି ଶୃଙ୍ଖଳରେ ପରିବର୍ତ୍ତନ ଲାଗି ପରିକଳ୍ପନା କରିଛୁ । ଆମର ପ୍ରତ୍ୟେକ ନାଗରିକମାନଙ୍କୁ 24 ଘଣ୍ଟିଆ ବିଦ୍ୟୁତ ଉପଲବ୍ଧତା ତଥା ସୁରକ୍ଷା ସୁନିଶ୍ଚିତ କରିବା ଦିଗରେ କାମ ହେଉଛି । ବିଶେଷ କରି ବିଶ୍ୱ ପରିବେଶ ଦିବସର ପୃଷ୍ଠଭୂମିରେ କରାଯାଇଥିବା ‘ ଆଇ କମିଟ ’ ଅଭିଯାନ ଦ୍ୱାରା ଭାରତରେ ଶକ୍ତି କ୍ଷେତ୍ରରେ ଏକ ନୂତନ ଭବିଷ୍ୟତ ନିର୍ମାଣ କରିବା ଦିଗରେ ସରକାରୀ ଏବଂ ଘରୋଇ କ୍ଷେତ୍ରକୁ ସମ୍ମିଳିତ କରାଯାଇପାରିବ । ”


    ଆଇ କମିଟ ଅଭିଯାନ ଶକ୍ତି କ୍ଷେତ୍ରର ଭବିଷ୍ୟତ ନିର୍ମାଣ ଉପରେ କେନ୍ଦ୍ରିତ । ଏହି ଲକ୍ଷ୍ୟ ହାସଲ କରିବା ଲାଗି ଏକ ନମନୀୟ ଓ ସୁଦୃଢ଼ ବିଦ୍ୟୁତ ବ୍ୟବସ୍ଥା ପ୍ରତିଷ୍ଠା କରିବାର ଆଶା କରାଯାଉଛି । ଏକ ସୁଦୃଢ଼ ବିଦ୍ୟୁତ କ୍ଷେତ୍ର ଫଳରେ ଶକ୍ତି ଉପଯୋଗ ଓ ସମସ୍ତ କ୍ଷେତ୍ର ପାଇଁ ସୁରକ୍ଷାର ଉଦ୍ଦେଶ୍ୟକୁ ପୂରଣ କରିବାରେ ସହାୟତା ମିଳିପାରିବ । ବିଦ୍ୟୁତ ପ୍ରଣାଳୀରେ ବିକେନ୍ଦ୍ରିକୃତ ସୌର ଏବଂ ବିଦ୍ୟୁତ ଚାଳିତ ବାହନ ଭଳି ନବୋନ୍ମେଷ ଦ୍ୱାରା ଜରୁରି ପରିବର୍ତ୍ତନ ସହିତ ସମସ୍ତ ଅଂଶୀଦାରଙ୍କ ମଧ୍ୟରେ ଭାଗିଦାରୀ ଆଗକୁ ବଢ଼ିବାର ମାର୍ଗ ପ୍ରଶସ୍ତ ହେବ । ଏହା ହିଁ ଆଇ କମିଟ ଅଭିଯାନର ମୂଳ ଉଦ୍ଦେଶ୍ୟ ।


    ଏହି ଅଭିଯାନ ଫଳରେ ଭାରତ ସରକାରଙ୍କ ନ୍ୟାସନାଲ ଇଲେକ୍ଟ୍ରିକ ମୋବିଲିଟି ମିଶନ 2020 , ଫେମ 1 ଏବଂ 2 , ଦୀନଦୟାଲ ଉପାଧ୍ୟାୟ ଗ୍ରାମ ଜ୍ୟୋତି ଯୋଜନା , ସୌଭାଗ୍ୟ ଯୋଜନା , ଉଜ୍ଜ୍ୱଳ ଡିସ୍କମ ଆସ୍ୟୋରାନ୍ସ ଯୋଜନା (ଉଦୟ) , ଅଟଳ ବିତରଣ ପ୍ରଣାଳୀ ସୁଧାର ଯୋଜନା (ଏଜେଏୱାଇ) , ସ୍ମାର୍ଟ ମିଟର ଜାତୀୟ କାର୍ଯ୍ୟକ୍ରମ , ପ୍ରଧାନମନ୍ତ୍ରୀ କିସାନ ଉର୍ଜା ସୁରକ୍ଷା ଏବଂ ଉତଥାନ ମହା ଅଭିଯାନ (କୁସୁମ) , ସୌର ପାର୍କ , ଗ୍ରୀଡ କନେକ୍ଟେଡ ରୁଫଟପ , ସମସ୍ତଙ୍କୁ ଶସ୍ତା ଏଲଇଡି ଯୋଗାଣ ଦ୍ୱାରା ଉନ୍ନତ ଜ୍ୟୋତି (ଉଜାଲା) , ଅଟଳ ଜ୍ୟୋତି ଯୋଜନା (ଏଜେୱାଇ) ଆଦି ଅନ୍ୟ ପ୍ରମୁଖ ଉପକ୍ରମକୁ ମଧ୍ୟ ଯୋଡ଼ାଯାଇପାରିବ ।


    **********


    

    
    (Release ID: 1629739) Visitor Counter : 12
    
    
      Read this release in: Assamese , English , Urdu , Marathi , Hindi , Manipuri , Punjabi , Tamil , Telugu , Malayalam