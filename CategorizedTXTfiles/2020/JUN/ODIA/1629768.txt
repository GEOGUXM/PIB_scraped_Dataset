      PIB Headquarters

      ଏକ ରାଷ୍ଟ୍ର ଏକ କୃଷି ବଜାର ବ୍ୟବସ୍ଥାକୁ ଚାଷୀ ମହଲରେ ସ୍ୱାଗତ
      • କେନ୍ଦ୍ର କ୍ୟାବିନେଟର ଅନୁମୋଦନ ଫଳରେ ଚାଷୀଙ୍କୁ ମିଳିବ ଅଧିକ ବିକଳ୍ପ
      • କୃଷି ଉତ୍ପାଦର ଉନ୍ମୁକ୍ତ ବ୍ୟବସାୟ ସୁଗମ ହେବ
      • ଅଧିକ ଉତ୍ପାଦନ କ୍ଷେତ୍ରରେ ଚାଷୀଙ୍କୁ ମିଳିବ ଉଚିତ ମୂଲ୍ୟ
      • କମ ଉତ୍ପାଦନ କ୍ଷେତ୍ରରେ ଖର୍ଚ୍ଚାନ୍ତ ହେବେ ନାହିଁ ଉପଭୋକ୍ତା
      Posted On: 05 JUN 2020 9:36PM by PIB Bhubaneshwar


    ନିକଟରେ କୃଷି କ୍ଷେତ୍ର ପାଇଁ ଏକ ରାଷ୍ଟ୍ର ଏକ ବଜାର ବ୍ୟବସ୍ଥାକୁ କେନ୍ଦ୍ର କ୍ୟାବିନେଟର ମଞ୍ଜୁରି ମିଳିବା ପରେ ଚାଷୀ ମହଲରେ ଉତ୍ସାହ ଦେଖାଦେଇଛି । କରୋନା ମହାମାରୀ ଜନିତ ଲକଡାଉନ କାରଣରୁ ମାନ୍ଦାବସ୍ଥା ପୀଡ଼ିତ କୃଷି କ୍ଷେତ୍ରରେ ଏହି ପଦକ୍ଷେପ ଦ୍ୱାରା ସୁଧାର ଆସିପାରିବ ବୋଲି କୃଷି କ୍ଷେତ୍ରର ବିଶେଷଜ୍ଞମାନେ ମତପ୍ରକାଶ ପାଇଛନ୍ତି ।


    ବିଶେଷ କରି ମକା ଉତ୍ପାଦନ କରି ସେଗୁଡ଼ିକୁ ବିକ୍ରି କରୁଥିବା ନବରଙ୍ଗପୁର ଜିଲ୍ଲାର ଚାଷୀମାନେ କେନ୍ଦ୍ର ସରକାରଙ୍କ ଏଭଳି ନିଷ୍ପତିକୁ ସ୍ୱାଗତ କରିଛନ୍ତି । ଜିଲ୍ଲାର ମକା ଚାଷୀ ନରେନ୍ଦ୍ର ମହାପାତ୍ର କହିଛନ୍ତି , କେନ୍ଦ୍ର ସରକାରଙ୍କ ଏହି ବ୍ୟବସ୍ଥା ଏକ ଯୁଗାନ୍ତକାରୀ ପଦକ୍ଷେପ । ତେବେ ରାଜ୍ୟ ସରକାର ଏହାର ସଫଳ ରୂପାୟନ କଲେ ଚାଷୀ ବିଶେଷ ଭାବେ ଉପକୃତ ହୋଇପାରିବେ ।


    ସୂଚନାଯୋଗ୍ୟ ଯେ କୃଷିପ୍ରଧାନ ନବରଙ୍ଗପୁର ଜିଲ୍ଲାର ଚାଷୀମାନେ ମୁଖ୍ୟତଃ ଧାନ ଓ ମକା ଚାଷ କରିଥାନ୍ତି । ମକା ଚାଷ ପାଇଁ ପ୍ରସିଦ୍ଧ ନବରଙ୍ଗପୁର ଜିଲ୍ଲାର ଚାଷୀମାନେ କରୋନାଜନିତ ଲକଡାଉନ ଦ୍ୱାରା ପ୍ରଭାବିତ ହୋଇଛନ୍ତି । ଜିଲ୍ଲାରେ ପ୍ରାୟ 60 ହଜାର ହେକ୍ଟର ଜମିରେ ମକା ଚାଷ ହୋଇଥାଏ । ଲକଡାଉନ ପ୍ରଭାବରେ ଏଥର ମକା କୁଇଂଟାଲ ପ୍ରତି ମାତ୍ର 1200 ଟଙ୍କାରେ ବିକ୍ରି ହୋଇଛି । ଗତବର୍ଷ ଖରିଫ ଋତୁରେ 322 ଜଣ ଚାଷୀ ଇ-ନାମ ଜରିଆରେ ମକା କୁଇଂଟାଲ ପ୍ରତି 2000 ଟଙ୍କାରେ ବିକ୍ରି କରିଥିଲେ । ଚଳିତ ବର୍ଷ ମକା ଦର ହ୍ରାସ ପାଇଥିବାରୁ ଚାଷୀ ଏବେ ଚିନ୍ତାରେ ଅଛନ୍ତି । ପ୍ରତିବର୍ଷ ମକର ଦର ଅସନ୍ତୁଳିତ ରହୁଥିବାର ଚାଷୀମାନେ କ୍ଷତିର ସମ୍ମୁଖିନ ହେଉଛନ୍ତି । ତେବେ ଏକ ରାଷ୍ଟ୍ର ଏକ ବଜାର ବ୍ୟବସ୍ଥା ଫଳରେ ଚାଷୀମାନେ ସେମାନଙ୍କ ଉତ୍ପାଦିତ ସାମଗ୍ରୀ ଉଚିତ ମୂଲ୍ୟରେ ପାଇପାରିବେ ।


    ଉଲ୍ଲେଖଯୋଗ୍ୟ ଯେ କେନ୍ଦ୍ର କ୍ୟାବିନେଟ କୃଷି ଉତ୍ପାଦ ବାଣିଜ୍ୟ ଓ ବ୍ୟବସାୟ (ସମ୍ବର୍ଦ୍ଧନ ଏବଂ ସୁବିଧା) ଅଧ୍ୟାଦେଶ 2020କୁ ମଞ୍ଜୁରି ଦେଇଛନ୍ତି । ଏହି ଅଧ୍ୟାଦେଶ ଆସିବା ଫଳରେ ବିଭିନ୍ନ ପ୍ରକାରର ନିୟାମକ ପ୍ରତିବନ୍ଧକ କାରଣରୁ ନିଜ ଉତ୍ପାଦ ବିକ୍ରି କରିବାରେ ସମସ୍ୟା ଭୋଗୁଥିବା ଦେଶର କୃଷକମାନଙ୍କୁ ବିଜ୍ଞପିତ କୃଷି ଉତ୍ପାଦ ବିପଣନ ସମିତି (ଏପିଏମସି) ବାହାରେ ଥିବା ବଜାରରେ କୃଷିଜାତ ଉତ୍ପାଦ ବିକ୍ରି କରିବାର ସୁବିଧା ମିଳିବ । ଅଧ୍ୟାଦେଶ ବଳରେ ରାଜ୍ୟ ଭିତରେ ଏବଂ ରାଜ୍ୟ ବାହାରେ କୃଷି ଉତ୍ପାଦର ଉନ୍ମୁକ୍ତ ବ୍ୟବସାୟ ସୁଗମ ହେବ । କୃଷକମାନଙ୍କୁ ଅଧିକ ବିକଳ୍ପ ମିଳିବ । ବଜାର ବ୍ୟୟ ହ୍ରାସ ପାଇବ ଏବଂ ସେମାନଙ୍କୁ ନିଜ ଉତ୍ପାଦ ଉନ୍ନତ ଦର ମିଳିପାରିବ । ଏହାବ୍ୟତୀତ ଅଧିକ ଉତ୍ପାଦନ କ୍ଷେତ୍ରରେ ମଧ୍ୟ କୃଷକମାନଙ୍କୁ ସେମାନଙ୍କ ଉତ୍ପାଦ ଅଧିକ ମୂଲ୍ୟ ମିଳିପାରିବ । ଅନ୍ୟପଟେ କମ ଉତ୍ପାଦିତ କ୍ଷେତ୍ରରେ ଉପଭୋକ୍ତାମାନଙ୍କୁ ମଧ୍ୟ ଅଧିକ ମୂଲ୍ୟ ଦେବାକୁ ପଡ଼ିବ ନାହିଁ । ଅଧ୍ୟାଦେଶରେ କୃଷି ଉତ୍ପାଦର ସୁଗମ କାରବାର ସୁନିଶ୍ଚିତ କରିବା ଲାଗି ଏକ ଇ-ପ୍ଲାଟଫର୍ମ ବିକଶିତ କରିବାର ପ୍ରସ୍ତାବ ମଧ୍ୟ ରହିଛି ।


    ଅଧ୍ୟାଦେଶର ମୂଳ ଉଦ୍ଦେଶ୍ୟ ଏପିଏମସି ବଜାର ସୀମା ବାହାରେ କୃଷକମାନଙ୍କୁ କାରବାର ପାଇଁ ଅତିରିକ୍ତ ସୁଯୋଗ ଉପଲବ୍ଧ କରାଇବା ଯାହା ଫଳରେ ପ୍ରତିଦ୍ୱନ୍ଦ୍ୱିତା ସ୍ଥିତିରେ ସେମାନଙ୍କୁ ନିଜ ଉତ୍ପାଦର ଭଲ ଦାମ ମିଳିପାରିବ । ଏହା ନିଶ୍ଚିତ ଭାବେ ‘ ଏକ ଦେଶ , ଏକ କୃଷି ବଜାର ’ ନିର୍ମାଣ ମାର୍ଗ ପ୍ରଶସ୍ତ କରିବ ଏବଂ କଠୋର ପରିଶ୍ରମ କରୁଥିବା ଆମର କୃଷକମାନଙ୍କ ପାଇଁ ସେମାନଙ୍କ ଉତ୍ପାଦର ଇଚ୍ଛାମୁତାବକ ଦାମ ମିଳିବା ସୁନିଶ୍ଚିତ ହୋଇପାରିବ । କୃଷକମାନଙ୍କୁ ପ୍ରକ୍ରିୟାକରଣକାରୀ , ଏଗ୍ରିଗେଟର୍ସ , ପାଇକାରୀ ବିକ୍ରେତା , ବଡ଼ ଖୁଚୁରା ବ୍ୟବସାୟୀ , ରପ୍ତାନିକାରୀଙ୍କ ସହିତ ଯୋଡ଼ି ଏହା ସେମାନଙ୍କୁ ସଶକ୍ତ କରିବ ।


    **********

    
    
    (Release ID: 1629768) Visitor Counter : 3