      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      କୋଭିଡ-19 ମୁକାବିଲା ସମ୍ପର୍କିତ ମନ୍ତ୍ରୀଗୋଷ୍ଠୀ ସ୍ତରୀୟ ସମୀକ୍ଷା ବୈଠକ
      • ବିଶ୍ଵର ଅନ୍ୟ ଦେଶ ତୁଳନାରେ ଭାରତର ସ୍ଥିତି ଭଲ, ତେବେ ଏଥିରେ କୋହଳତାର କୌଣସି ସ୍ଥାନ ନାହିଁ- ଡଃ ହର୍ଷ ବର୍ଦ୍ଧନ
      • ଶାରୀରିକ ଦୂରତ୍ଵ, ହାତଧୁଆ, ମାସ୍କ ପିନ୍ଧିବା ଭଳି ପ୍ରତିଷେଧକକୁ ଭୁଲିବା ଅନୁଚିତ
      Posted On: 09 JUN 2020 4:22PM by PIB Bhubaneshwar


    କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡଃ ହର୍ଷ ବର୍ଦ୍ଧନଙ୍କ ଅଧ୍ୟକ୍ଷତାରେ କୋଭିଡ-19 ସଂକ୍ରାନ୍ତ 16ତମ ମନ୍ତ୍ରୀଗୋଷ୍ଠୀ ସ୍ତରୀୟ ବୈଠକ ଭିଡିଓ କନଫରେନ୍ସ ଜରିଆରେ ଆଜି (09.06.2020) ଅନୁଷ୍ଠିତ ହୋଇଯାଇଛି । ବୈଠକରେ ବୈଦେଶିକ ବ୍ୟାପାର ମନ୍ତ୍ରୀ ଡଃ ଏସ. ଜୟଶଙ୍କର, ବେସାମରିକ ବିମାନ ଚଳାଚଳ ମନ୍ତ୍ରୀ ହରଦୀପ ସିଂହ ପୁରୀ, ଗୃହ ରାଷ୍ଟ୍ରମନ୍ତ୍ରୀ ନିତ୍ୟାନନ୍ଦ ରାୟ, ଜାହାଜ, ରସାୟନ ଓ ସାର ରାଷ୍ଟ୍ରମନ୍ତ୍ରୀ ମନସୁଖ ଲାଲ ମାଣ୍ଡଭିୟ ଏବଂ ସ୍ୱାସ୍ଥ୍ୟ ଓ ପରିବାର କଲ୍ୟାଣ ରାଷ୍ଟ୍ରମନ୍ତ୍ରୀ ଅଶ୍ଵିନୀ କୁମାର ଚୌବେଙ୍କ ସମେତ ପ୍ରତିରକ୍ଷା ମୁଖ୍ୟ ଶ୍ରୀ ବିପିନ ରାୱତ ଏବଂ ଅନ୍ୟାନ୍ୟ ବରିଷ୍ଠ ଅଧିକାରୀ ସାମାଜିକ ଦୂରତ୍ଵ ରକ୍ଷା କରି ବୈଠକରେ ଯୋଗଦେଇଥିଲେ ।


    ଦେଶରେ କୋଭିଡ-19ର ସବିଶେଷ ସ୍ଥିତି ନେଇ ମନ୍ତ୍ରୀମଣ୍ଡଳୀୟ ଦଳ (ଜିଓଏମ)ଙ୍କୁ ବୈଠକରେ ଅବଗତ କରାଯାଇଥିଲା । ଅନ୍ୟ ଦେଶ ତୁଳନାରେ ଭାରତର ସ୍ଥିତି ଏବଂ ଲକଡାଉନ ଯୋଗୁଁ ରୋଗ ପରିଚାଳନାରେ ମିଳିଥିବା ସଫଳତା ସମ୍ପର୍କରେ ଏଥିରେ ଦର୍ଶାଯାଇଥିଲା । ଦେଶରେ ଆର୍ଥିକ କାର୍ଯ୍ୟକଳାପ ଚାଲୁ କରାଯାଇଥିବା ସତ୍ଵେ କୋଭିଡ-19 ପାଇଁ ଥିବା ପ୍ରତିଷେଧକ ବ୍ୟବସ୍ଥାରେ ଯେପରି ସାଲିସ ନକରାଯାଏ ସେ ସମ୍ପର୍କରେ ମଧ୍ୟ ଆଲୋଚନା ହୋଇଥିଲା । ଜିଓଏମ ଅଧ୍ୟକ୍ଷ ଡଃ ହର୍ଷ ବର୍ଦ୍ଧନ କହିଥିଲେ ଯେ, ଦେଶ ବର୍ତ୍ତମାନ ଅନଲକ -1 ପର୍ଯ୍ୟାୟରେ ପହଞ୍ଚିଛି । ସେଦୃଷ୍ଟିରୁ ଅନେକ କଟକଣା ମଧ୍ୟ ହଟାଯାଇଛି, ତେବେ ଆମକୁ ଅଧିକ ଶୃଙ୍ଖଳିତ ରହି ସାମାଜିକ ଦୁରତ୍ଵ, ସର୍ବସାଧାରଣ ସ୍ଥାନରେ ମାସ୍କର ବ୍ୟବହାର, ବାରମ୍ବାର ହାତ ଧୋଇବା ଭଳି ପ୍ରତିଷେଧକ ନିୟମ ମାନିବାକୁ ହେବ । ଏଥିରେ କୌଣସି କୋହଳତା ଅବଲମ୍ବନ କରିବା ଅନୁଚିତ ବୋଲି ସେ ଦୃଢ ଭାବେ କହିଛନ୍ତି । ବର୍ତ୍ତମାନ ସମସ୍ତ ସରକାରୀ କାର୍ଯ୍ୟାଳୟ କାର୍ଯ୍ୟ ଆରମ୍ଭ କରୁଥିବାରୁ ସମସ୍ତ ବିଭାଗୀୟ ମୁଖ୍ୟ ସାମାଜିକ ପ୍ରତିଷେଧକ ବ୍ୟବସ୍ଥାକୁ ଅକ୍ଷରେ ଅକ୍ଷରେ ପାଳନ କରିବାକୁ ସେ ନିବେଦନ କରିଛନ୍ତି । ଏହାଛଡା ଆରୋଗ୍ୟ ସେତୁ ଆପକୁ ଡାଉନଲୋଡ କରି ନିଜ ଆଡୁ ଥିବା କୋଭିଡ-19 ସଂକ୍ରାନ୍ତ ବିପଦରୁ ସୁରକ୍ଷିତ ରହିବା ପାଇଁ ସେ ସ୍ମରଣ କରାଇଛନ୍ତି । ଏପର୍ଯ୍ୟନ୍ତ ଦେଶରେ 12.55 କୋଟିରୁ ଅଧିକ ଲୋକ ଏହି ଆପକୁ ଡାଉନଲୋଡ କରିଛନ୍ତି ।


    ଜିଓଏମକୁ ଦେଶରେ କ୍ରମବର୍ଦ୍ଧିଷ୍ଣୁ ସ୍ୱାସ୍ଥ୍ୟ ଭିତ୍ତିଭୂମି ଉପରେ ମଧ୍ୟ ଅବଗତ କରାଯାଇଥିଲା । ଆଜିସୁଦ୍ଧା (09.06.2020) କୋଭିଡ ସମ୍ପର୍କିତ ସ୍ୱାସ୍ଥ୍ୟ ଭିତ୍ତିଭୂମି କ୍ରମଶଃ ଦୃଢୀଭୂତ ହେବା ସହ 958ଟି ଉତ୍ସର୍ଗିକୃତ କୋଭିଡ ହସ୍ପିଟାଲରେ 1,67,883ଟି ଏକାନ୍ତବାସ ଶଯ୍ୟା, 21,614ଟି ଆଇସିୟୁ ଶଯ୍ୟା ଏବଂ 73,469 ଅମ୍ଳଜାନ ସହାୟକ ଶଯ୍ୟାର ବ୍ୟବସ୍ଥା ରହିଛି । 2,313ଟି ଉତ୍ସର୍ଗିକୃତ କୋଭିଡ-19 ସ୍ୱାସ୍ଥ୍ୟ କେନ୍ଦ୍ରରେ 1,33,037ଟି ଏକାନ୍ତବାସ ଶଯ୍ୟା, 10,748ଟି ଆଇସିୟୁ ଶଯ୍ୟା ଏବଂ 46,635ଟି ଅମ୍ଳଜାନ ସହାୟକ ଶଯ୍ୟା କାର୍ଯ୍ୟକ୍ଷମ ରହିଛି । ଅଧିକନ୍ତୁ 7,525 କୋଭିଡ ଯତ୍ନ କେନ୍ଦ୍ରରେ 7,10,642 ଶଯ୍ୟା ବର୍ତ୍ତମାନ ଦେଶରେ ଉପଲବ୍ଧ ରହିଛି । ଏଥିସହ 21,494ଟି ଭେଣ୍ଟିଲେଟରଯୁକ୍ତ ଶଯ୍ୟା ମଧ୍ୟ ଉପଲବ୍ଧ ରହିଛି ।


    କେନ୍ଦ୍ର 128.48 ଲକ୍ଷ ଏନ-95 ମାସ୍କ, 104.74 ଲକ୍ଷ ପିପିଇ ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳଗୁଡିକୁ ଯୋଗାଇଦେଇଛି । ଏହାଛଡା କେନ୍ଦ୍ର ସରକାର ଆଉ 60,848ଟି ଭେଣ୍ଟିଲେଟର ପାଇଁ ମଧ୍ୟ ବହିନା ଦେଇଛନ୍ତି । 553ଟି ସରକାରୀ ଓ 231ଟି ଘରୋଇ ଏହିପରି ମୋଟ 784 ପରୀକ୍ଷାଗାର ସହ ଆଇସିଏମଆରର ପରୀକ୍ଷା ସାମର୍ଥ୍ୟ ବୃଦ୍ଧି ପାଇଛି । ବର୍ତ୍ତମାନ ସୁଦ୍ଧା ଦେଶରେ 49 ଲକ୍ଷ ପରୀକ୍ଷଣ କରାଯାଇଛି । ଗତ 24 ଘଣ୍ଟା ମଧ୍ୟରେ 1,41,682 ନମୁନା ପରୀକ୍ଷା କରାଯାଇଛି । ଏହି ବୈଶ୍ଵିକ ମହାମାରୀର ମୁକାବିଲା ସତ୍ଵେ ଜରୁରୀକାଳିନ ଜିନିଷ ଦେଶରେ କିଭଳି ଉପଲବ୍ଧ କରାଯାଇପାରିଛି ସେ ସମ୍ପର୍କରେ କ୍ଷମତା ସମ୍ପନ୍ନ ଗ୍ରୁପ-5ର ଅଧ୍ୟକ୍ଷ ଶ୍ରୀ ପରମେଶ୍ଵର ନାୟାର ସୂଚନା ଦେଇଥିଲେ । ଆଇସିଏମଆରର ସଂକ୍ରାମକ ରୋଗ ତତ୍ଵବିତ ଡଃ ରମଣ ଗଙ୍ଗା ଖେଡକର ଦେଶରେ ନମୁନା ପରିକ୍ଷଣର ବୃଦ୍ଧି, ପରୀକ୍ଷାଗାର ଗୁଡିକର ସ୍ଥିତି ଏବଂ ରେମ୍ଡେସିଭିଆର ଏବଂ ହାଇଡ୍ରୋକ୍ସି କ୍ଲୋରୋକୁଇନ ଭଳି ରୋଗ ପ୍ରତିଷେଧକର ବ୍ୟବହାର ଉପରେ ଆଲୋକପାତ କରିଥିଲେ ।


    ଏପର୍ଯ୍ୟନ୍ତ ଦେଶରେ 1,29,214 ଜଣ ଆରୋଗ୍ୟ ଲାଭ କରିଥିବା ବେଳେ କେବଳ ଗତ 24 ଘଣ୍ଟା ମଧ୍ୟରେ 4,785 ଜଣ ରୋଗୀ ସୁସ୍ଥ ହୋଇଛନ୍ତି । ଏଥିସହିତ ଆରୋଗ୍ୟ ଲାଭ 48.47%କୁ ବୃଦ୍ଧି ପାଇଥିବା ବେଳେ ସକ୍ରିୟ ରୋଗୀଙ୍କ ସଂଖ୍ୟା 1,29,917 ରହିଛି ।


    କେନ୍ଦ୍ର ସ୍ୱାସ୍ଥ୍ୟ ସଚିବ ଶ୍ରୀମତୀ ପ୍ରୀତି ସୁଦନ, ଓଏସଡି ରାଜେଶ ଭୂଷଣ, ଅତିରିକ୍ତ ସଚିବ ଶ୍ରୀମତୀ ଆରତୀ ଆହୁଜା ଏବଂ ଆଇସିଏମଆରରୁ ଡଃ ରମଣ ଗଙ୍ଗା ଖେଡକର ଭିଡିଓ କନଫରେନ୍ସ ଜରିଆରେ ବୈଠକରେ ଯୋଗଦେଇଥିଲେ ।


    **********

    
    
    (Release ID: 1630548) Visitor Counter : 10
    
    
      Read this release in: English , Urdu , Marathi , Hindi , Bengali , Manipuri , Punjabi , Gujarati , Tamil , Telugu , Kannada , Malayalam