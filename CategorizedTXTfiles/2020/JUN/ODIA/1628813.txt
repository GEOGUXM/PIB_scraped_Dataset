      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସିଆଇଆଇର ବାର୍ଷିକ ଅଧିବେଶନରେ ପ୍ରଧାନମନ୍ତ୍ରୀଙ୍କ ଉଦଘାଟନୀ ଅଭିଭାଷଣ
      • ଦେଶ ପୁଣିଥରେ ଅଭିବୃଦ୍ଧି ପଥକୁ ଫେରିବ : ପ୍ରଧାନମନ୍ତ୍ରୀ
      • ଉଦ୍ଦେଶ୍ୟ, ସମାବେଶନ, ନିବେଶ, ଭିତ୍ତିଭୂମି ଓ ନବୋନ୍ମେଷ ଆତ୍ମନିର୍ଭର ଭାରତ ନିର୍ମାଣ ପାଇଁ ଜରୁରି : ପ୍ରଧାନମନ୍ତ୍ରୀ
      Posted On: 02 JUN 2020 2:21PM by PIB Bhubaneshwar


    ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭିଡିଓ କନଫରେନ୍ସ ଜରିଆରେ କନଫେଡେରେସନ ଅଫ ଇଣ୍ଡିଆନ ଇଣ୍ଡଷ୍ଟ୍ରିସ (ସିଆଇଆଇ)ର 125ତମ ବାର୍ଷିକ ଅଧିବେଶନରେ ଉଦଘାଟନୀ ଅଭିଭାଷଣ ରଖିଛନ୍ତି । ଚଳିତ ବର୍ଷ ବାର୍ଷିକ ସମ୍ମିଳନୀର ବିଷୟବସ୍ତୁ ରହିଛି “ ନୂତନ ବିଶ୍ୱ ପାଇଁ ଭାରତ ନିର୍ମାଣ : ଜୀବନ , ଜୀବିକା ଓ ଅଭିବୃଦ୍ଧି ” ।


    ଏହି ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ , କରୋନା କାରଣରୁ ଏଭଳି ଅନଲାଇନ କାର୍ଯ୍ୟକ୍ରମ ବର୍ତ୍ତମାନ ସାଧାରଣ କଥା ହୋଇଯାଇଛି । ମାନବ ସମାଜର ବୃହତମ ସାମର୍ଥ୍ୟ କାରଣରୁ ପ୍ରତ୍ୟେକ ସଙ୍କଟରେ ସମାଧାନର ମାର୍ଗ ବାହାରିପାରୁଛି ବୋଲି ସେ କହିଥିଲେ । ସେ କହିଥିଲେ , “ ଗୋଟିଏ ପଟେ , ଆମକୁ ଏହି ଭୂତାଣୁ ବିରୋଧରେ କଠୋର ପଦକ୍ଷେପ ଗ୍ରହଣ କରିବାକୁ ପଡ଼ିବ ଏବଂ ଦେଶବାସୀଙ୍କ ଜୀବନକୁ ରକ୍ଷା କରିବାକୁ ପଡ଼ିବ । ଅନ୍ୟପଟେ ଆମକୁ ଅର୍ଥବ୍ୟବସ୍ଥାକୁ ସ୍ଥିର ଓ ଦ୍ରୁତ କରିବାକୁ ପଡ଼ିବ ।


    ଚଳିତ ବର୍ଷର ବାର୍ଷିକ ଅଧିବେଶନର ବିଷୟବସ୍ତୁ ଉପରେ ଆଲୋକପାତ କରି “ ପୁନଃଅଭିବୃଦ୍ଧି ହାସଲ ” ଉପରେ ଆଲୋଚନା ଆରମ୍ଭ କରିବା ଲାଗି ଭାରତୀୟ ଉଦ୍ୟୋଗ ଜଗତକୁ ପ୍ରଶଂସା କରିଥିଲେ । ଏହାଠାରୁ ଊର୍ଦ୍ଧ୍ଵକୁ ଯିବା ଲାଗି ସେ ଶିଳ୍ପଜଗତକୁ ଆହ୍ୱାନ କରିବା ସହିତ କହିଥିଲେ , “ ହଁ! ଆମେ ନିଶ୍ଚିତ ଭାବେ ଆମର ଅଭିବୃଦ୍ଧି ପୁଣି ଫେରିପାଇବା । ”


    ସେ କହିଥିଲେ ଯେ , ଭାରତର ସାମର୍ଥ୍ୟ ଏବଂ ସଙ୍କଟ ମୁକାବିଲା , ଭାରତର ପ୍ରତିଭା ଓ ପ୍ରଯୁକ୍ତି , ଏହାର ନବୋନ୍ମେଷ ଓ ବୁଦ୍ଧିମତା , ଭାରତର କୃଷକ , ଏମଏସଏମଇ ଓ ଉଦ୍ୟୋଗୀମାନଙ୍କ ପ୍ରତି ତାଙ୍କର ଭରସା ରହିଛି । ଏମାନେ ପୁଣିଥରେ ଅଭିବୃଦ୍ଧିକୁ ଫେରାଇ ଆଣିବେ ।


    ପ୍ରଧାନମନ୍ତ୍ରୀ କହିଥିଲେ , କରୋନା ହୁଏତ ଅଭିବୃଦ୍ଧିକୁ ଧିମା କରି ଦେଇଥାଇପାରେ , କିନ୍ତୁ ଆଜିର ସବୁଠୁ ବଡ଼ ବାସ୍ତବତା ହେଉଛି ଯେ ଭାରତ ଲକଡାଉନ ପର୍ଯ୍ୟାୟକୁ ଅତିକ୍ରମ କରି ଅନଲକର ପ୍ରଥମ ପର୍ଯ୍ୟାୟରେ ପ୍ରବେଶ କରିସାରିଛି । ଅର୍ଥବ୍ୟବସ୍ଥାର ଅଧିକାଂଶ ଭାଗ ଅନଲକ ପ୍ରଥମ ପର୍ଯ୍ୟାୟ ଅର୍ଥାତ 8 ଜୁନ ପରଠାରୁ ଖୋଲିବାକୁ ଯାଉଛି । ଅଭିବୃଦ୍ଧି ହାସଲ ଆରମ୍ଭ ହୋଇଯାଇଛି ବୋଲି ସେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ ଜୋର ଦେଇ କହିଥିଲେ ଯେ କରୋନା ଭୂତାଣୁ ସାରା ବିଶ୍ୱରେ ସଂକ୍ରମିତ ହେବା ସମୟରେ ଭାରତ ଉଚିତ ସମୟରେ ଉଚିତ ପଦକ୍ଷେପ ଗ୍ରହଣ କରିଥିଲା । ସେ କହିଥିଲେ , “ ଅନ୍ୟ ଦେଶ ସହିତ ତୁଳନା କରିବା ପରେ ଭାରତରେ ଲକଡାଉନର ବ୍ୟାପକ ପ୍ରଭାବ ଭାରତରେ କିଭଳି ପଡ଼ିଛି ତାହା ଆଜି ଆମେ ଜାଣିବାକୁ ପାଇଛୁ । ସେ କହିଥିଲେ , “ କରୋନା ବିରୋଧରେ ଲଢ଼ି ଅର୍ଥବ୍ୟବସ୍ଥାକୁ ପୁନଃସୁଦୃଢ଼ କରିବା ଆମର ସର୍ବୋଚ୍ଚ ପ୍ରାଥମିକତା ” । ଏଥିପାଇଁ ଆବଶ୍ୟକ ତ୍ୱରିତ ପଦକ୍ଷେପ ସରକାର ଗ୍ରହଣ କରିଛନ୍ତି । ଏଥିସହିତ ଦୀର୍ଘଅବଧି ଲାଗି ଆବଶ୍ୟକ ପଦକ୍ଷେପ ମଧ୍ୟ ଗ୍ରହଣ କରାଯାଇଛି ।


    ସଙ୍କଟ ସମୟରେ ଲୋକମାନଙ୍କୁ ସହାୟତା କରିବା ଲାଗି ସରକାରଙ୍କ ପକ୍ଷରୁ ଗ୍ରହଣ କରାଯାଇଥିବା ପଦକ୍ଷେପର ତାଲିକା ସେ ଦେଇଥିଲେ । ଗରିବମାନଙ୍କୁ ତୁରନ୍ତ ଲାଭ ପ୍ରଦାନ କରିବା କ୍ଷେତ୍ରରେ ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ବିଶେଷ ସହାୟକ ହୋଇପାରିଛି । ଏହି ଯୋଜନାରେ 74 କୋଟି ହିତାଧିକାରୀମାନଙ୍କୁ ରାସନ ଯୋଗାଇ ଦିଆଯାଇଛି । ପ୍ରବାସୀ ଶ୍ରମିକମାନଙ୍କୁ ମଧ୍ୟ ମାଗଣାରେ ରାସନ ଯୋଗାଇ ଦିଆଯାଉଛି । ମହିଳା ହୁଅନ୍ତୁ ଅବା ଦିବ୍ୟାଙ୍ଗ , ବରିଷ୍ଠ ନାଗରିକ , ଶ୍ରମିକ , ପ୍ରତ୍ୟେକ ଏହାଦ୍ୱାରା ଲାଭବାନ ହୋଇଛନ୍ତି । ଏହି ଲକଡାଉନ ସମୟରେ ସରକାର 8 କୋଟି ଗରିବ ଲୋକମାନଙ୍କୁ ମାଗଣାରେ ଗ୍ୟାସ ସିଲିଣ୍ଡର ଯୋଗାଇ ଦେଇଛନ୍ତି । 50 ଲକ୍ଷ ଘରୋଇ କର୍ମଚାରୀମାନଙ୍କ ଇପିଏଫ ଆକାଉଂଟରେ ସରକାର 24% ପ୍ରତିଶତ ଇପିଏଫ ଯୋଗଦାନ ଅର୍ଥ ଜମା କରିଛନ୍ତି , ଯାହାର ପରିମାଣ ପାଖାପାଖି 800 କୋଟି ଟଙ୍କା ହେବ ।


    ଆତ୍ମନିର୍ଭର ଭାରତ ନିର୍ମାଣ ଏବଂ ଦେଶକୁ ପୁଣିଥରେ ଦ୍ରୁତ ବିକାଶ ପଥକୁ ଆଣିବା ଲାଗି 5ଟି ଜିନିଷ ଆବଶ୍ୟକ ବୋଲି ପ୍ରଧାନମନ୍ତ୍ରୀ କହିଥିଲେ-ଉଦ୍ଦେଶ୍ୟ , ସମାବେଶନ , ନିବେଶ , ଭିତ୍ତିଭୂମି ଓ ନବୋନ୍ମେଷ । ସରକାର ନିକଟରେ ନେଇଥିବା ସାହସିକ ପଦକ୍ଷେପରେ ପ୍ରତିଫଳିତ ହୋଇଛି ବୋଲି ସେ ଉଲ୍ଲେଖ କରିଥିଲେ । ସେ ମଧ୍ୟ କହିଥିଲେ ଯେ ଭବିଷ୍ୟତ ପାଇଁ ମଧ୍ୟ ଅଧିକାଂଶ କ୍ଷେତ୍ରକୁ ପ୍ରସ୍ତୁତ ରଖାଯାଇଛି ।


    ପ୍ରଧାନମନ୍ତ୍ରୀ କହିଥିଲେ , “ ଆମ ପାଇଁ ସଂସ୍କାର କୌଣସି ଆକସ୍ମିତ କିମ୍ବା ଖଣ୍ଡିତ ନିଷ୍ପତ୍ତି ନୁହେଁ । ଆମ ପାଇଁ ସୁଧାର ବ୍ୟବସ୍ଥିତ , ଯୋଜନାବଦ୍ଧ , ସମନ୍ୱିତ , ଆନ୍ତଃସଂଯୁକ୍ତ ଏବଂ ଭବିଷ୍ୟତର ପ୍ରକ୍ରିୟା ଅଟେ । ଆମ ପାଇଁ ସଂସ୍କାରର ଅର୍ଥ ନିଷ୍ପତ୍ତି ନେବାର ସାହସ ଓ ସେଗୁଡ଼ିକୁ ତର୍କସଂଗତ ନିଷ୍କର୍ଷ ପର୍ଯ୍ୟନ୍ତ ନେଇଯିବା । ” ଭାରତୀୟ ଦେବାଳିଆ ଏବଂ ଦେବାଳିଆପଣ ସଂହିତା (ଆଇବିସି) , ବ୍ୟାଙ୍କଗୁଡ଼ିକର ସମ୍ମିଶ୍ରଣ , ଜିଏସଟି ଏବଂ ଫେସଲେସ ଆଇଟି ମୂଲ୍ୟାଙ୍କନ ଭଳି ପ୍ରୟାସ ନିମନ୍ତେ ଏକ ଉତ୍ସାହଜନକ ଇକୋସିଷ୍ଟମ ପ୍ରସ୍ତୁତ କରିବା ଲାଗି ସରକାରଙ୍କ ପଦକ୍ଷେପ ସମ୍ପର୍କରେ ସେ ଉଲ୍ଲେଖ କରିଥଲୋ ।


    ପ୍ରଧାନମନ୍ତ୍ରୀ ଆହୁରି କହିଥିଲେ ଯେ , ସରକାର ଏପରି ନୀତିଗତ ସଂସ୍କାର ଆଣୁଛନ୍ତି , ଯାହା ବିଷୟରେ ଦେଶବାସୀ ଆଶା ଛାଡ଼ି ଦେଇଥିଲେ । କୃଷି କ୍ଷେତ୍ର ସମ୍ପର୍କରେ ପ୍ରଧାନମନ୍ତ୍ରୀ କହିଥିଲେ ଯେ ସ୍ୱାଧୀନତା ପରେ ପ୍ରସ୍ତୁତ କରାଯାଇଥିବା ନିୟମ ଓ ଆଇନ କୃଷକମାନଙ୍କୁ ଦଲାଲଙ୍କ ହାତକୁ ଟେକି ଦେଇଥିଲା । କୃଷି ଉତ୍ପାଦ ବଜାର ସମିତି (ଏପିଏମସି) ଆଇନରେ ସଂଶୋଧନ ଫଳରେ , ଏବେ କୃଷକମାନଙ୍କୁ ଦେଣ ଯେକୌଣସି ରାଜ୍ୟରେ , ଯେକୌଣସି ସ୍ଥାନରେ ନିଜର ଉତ୍ପାଦ ବିକ୍ରି କରିବାର ଅଧିକାର ମିଳିପାରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ଆମ ଶ୍ରମିକମାନଙ୍କର କଲ୍ୟାଣକୁ ଆଖି ଆଗରେ ରଖି ନିଯୁକ୍ତିର ସୁଯୋଗ ବଢ଼ାଇବା ଲାଗି ଶ୍ରମଜନିତ ସଂସ୍କାର ଅଣାଯାଇଛି । ଅଣରଣନୈତିକ କ୍ଷେତ୍ର ଯେଉଁଥିରେ ଘରୋଇ କ୍ଷେତ୍ରଗୁଡ଼ିକୁ ଅନୁମତି ନଥିଲା , ସେଗୁଡ଼ିକୁ ମଧ୍ୟ ଖୋଲି ଦିଆଯାଇଛି । ସେ କହିଥିଲେ ଯେ କୋଇଲା କ୍ଷେତ୍ରରେ ଏବେ ବାଣିଜ୍ୟିକ ଖନନକୁ ଅନୁମତି ମିଳିଛି । ପ୍ରଧାନମନ୍ତ୍ରୀ କହିଥିଲେ , “ ସରକାର ଯେଉଁ ଦିଗରେ ଆଗକୁ ବଢ଼ୁଛନ୍ତି , ଆମର ଖଣି କ୍ଷେତ୍ର ହେଉ , ଶକ୍ତି କ୍ଷେତ୍ର , କିମ୍ବା ଗବେଷଣା ଓ ପ୍ରଯୁକ୍ତି , ଉଦ୍ୟୋଗଗୁଡ଼ିକୁ ପ୍ରତ୍ୟେକ କ୍ଷେତ୍ରରେ ସୁଯୋଗ ମିଳିବ ଏବଂ ଯୁବକମାନଙ୍କ ପାଇଁ ନୂଆ ଅବସର ଖୋଲିବ । ଏ ସବୁ ଠାରୁ ଊର୍ଦ୍ଧ୍ଵକୁ ଯାଇ , ଏବେ ଦେଶର ରଣନୈତିକ କ୍ଷେତ୍ରରେ ଘରୋଇ ଉଦ୍ୟୋଗୀମାନଙ୍କର ବାସ୍ତବ ଭାଗିଦାରୀ ହୋଇପାରୁଛି । ଆପଣ ମହାକାଶ କ୍ଷେତ୍ରରେ ନିବେଶ କରିବାକୁ ଚାହାନ୍ତି କିମ୍ବା ପରମାଣୁ ଇନ୍ଧନ କ୍ଷେତ୍ର ନୂଆ ସୁଯୋଗ ସନ୍ଧାନ କରିବାକୁ ଚାହୁଁଛୁ , ଆପଣମାନଙ୍କ ପାଇଁ ସମ୍ଭାବନା ସମ୍ପୂର୍ଣ୍ଣ ଭାବେ ଖୋଲିଛି । ”


    ପ୍ରଧାନମନ୍ତ୍ରୀ କହିଥିଲେ ଯେ ସୂକ୍ଷ୍ମ , ଲଘୁ ଓ ମଧ୍ୟମ ଉଦ୍ୟୋଗ (ଏମଏସଏମଇ) କ୍ଷେତ୍ର ଆମ ଦେଶର ଆର୍ଥିକ ଇଞ୍ଜିନ ଭଳି ଏବଂ ଏହା ସକଳ ଘରୋଇ ଉଦ୍ୟୋଗରେ ପାଖାପାଖି 30% ଯୋଗଦାନ ଦେଇଥାଏ । ସେ କହିଥିଲେ ଯେ ଏମଏସଏମଇର ପରିଭାଷାରେ ସଂସ୍କାର ଆଣିବା ଲାଗି ଉଦ୍ୟୋଗ ଜଗତ ପକ୍ଷରୁ ଦୀର୍ଘସମୟ ଧରି ହେଉଥିବା ଦାବି ପୂରଣ ହୋଇଛି । ଏହା ଏମଏସଏମଇଗୁଡ଼ିକୁ ବିନା କୌଣସି ସମସ୍ୟାରେ ବିକଶିତ ହେବାରେ ସକ୍ଷମ କରିବ ଏବଂ ସେମାନଙ୍କୁ ଏମଏସଏମଇ ସ୍ଥିତି ବଜାୟ ରଖିବା ଲାଗି ଅନ୍ୟ ରାସ୍ତା ଆପଣାଇବାକୁ ପଡ଼ିବ ନାହିଁ । ସେ କହିଥିଲେ ଯେ ଦେଶର ଏମଏସଏମଇରେ କାମ କରୁଥିବା ସହଯୋଗୀଙ୍କ ଲାଭ ନିମନ୍ତେ 200 କୋଟି ଟଙ୍କା ପର୍ଯ୍ୟନ୍ତ ସରକାରୀ ବିକ୍ରିରେ ବୈଶ୍ୱିକ ଟେଣ୍ଡରକୁ ଉଚ୍ଛେଦ କରାଯାଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ ବିଶ୍ୱ ଭାରତକୁ ନେଇ ଅଧିକ ଆଶାବାଦୀ ହୋଇଛି ଏବଂ ସେମାନେ ଭାରତ ଉପରେ ଅଧିକ ଭରସା କରୁଛନ୍ତି । ଭାରତ ଚିକିତ୍ସା ସାମଗ୍ରୀ ଯୋଗାଣ କ୍ଷେତ୍ରରେ 150ରୁ ଅଧିକ ଦେଶକୁ ସହାୟତା କରିଛି । ପ୍ରଧାନମନ୍ତ୍ରୀ କହିଥିଲେ ଯେ ବିଶ୍ୱ ଏକ ଭରସାଯୋଗ୍ୟ , ବିଶ୍ୱସନୀୟ ସାଥୀର ସନ୍ଧାନ କରୁଛି । ଭାରତରେ , ଏକ ଶକ୍ତି , ସମ୍ଭାବନା ଓ କ୍ଷମତା ରହିଛି । ଭାରତ ପ୍ରତି ବିକଶିତ ବିଶ୍ୱାସର ସମ୍ପୂର୍ଣ୍ଣ ଲାଭ ଉଠାଇବା ଲାଗି ସେ ଉଦ୍ୟୋଗ ଜଗତକୁ ଆହ୍ୱାନ କରିଥିଲେ ।


    ସେ ଜୋର ଦେଇ କହିଥିଲେ ଯେ ପୁଣିଥରେ ଅଭିବୃଦ୍ଧି ହାସଲ କରିବା ସେତେଟା କଷ୍ଟକର ନୁହେଁ । ସବୁଠୁ ବଡ଼ କଥା ହେଉଛି ଏବେ ଭାରତୀୟ ଉଦ୍ୟୋଗଗୁଡ଼ିକ ଆଗରେ ଏକ ସ୍ପଷ୍ଟ ରାସ୍ତା ରହିଛି ଏବଂ ତାହା ହେଉଛି ଆତ୍ମନିର୍ଭର ଭାରତ । ସେ ସ୍ପଷ୍ଟ କରିଥିଲେ ଯେ ଆତ୍ମନିର୍ଭର ଭାରତର ଅର୍ଥ ହେଉଛି ଯେ ଆମେ ଆହୁରି ଅଧିକ ସୁଦୃଢ଼ ହେବା ଏବଂ ବିଶ୍ୱକୁ ଆଲିଙ୍ଗନ କରିବା । ଆତ୍ମନିର୍ଭର ଭାରତର ଅର୍ଥ ବଶ୍ୱ ଅର୍ଥବ୍ୟବସ୍ଥା ସହିତ ଯୋଡ଼ିହେବା ଏବଂ ସହାୟକ ହେବ । ପ୍ରଧାନମନ୍ତ୍ରୀ ଏକ ସୁଦୃଢ଼ ସ୍ଥାନୀୟ ଯୋଗାଣ ଶୃଙ୍ଖଳ ନିର୍ମାଣ ନିମନ୍ତେ ନିବେଶ କରିବାର ଆବଶ୍ୟକତା ଉପରେ ଯୋଗ ଦେଇଥିଲେ , ଯାହା ବୈଶ୍ୱିକ ଯୋଗାଣ ଶୃଙ୍ଖଳାରେ ଭାରତର ଭାଗିଦାରୀକୁ ସୁଦୃଢ଼ କରିବ । ସେ ଭାରତକୁ ଆତ୍ମନିର୍ଭରଶୀଳ କରିବା ଲାଗି କରୋନା ପରେ ସିଆଇଆଇ ଭଳି ବଡ଼ ସଂସ୍ଥାନଗୁଡ଼ିକର ଏକ ନୂଆ ଭୂମିକା ପାଇଁ ଆଗେଇ ଆସିବା ନିମନ୍ତେ ଆହ୍ୱାନ କରିଥିଲେ ।


    ସେ ଦେଶରେ ପ୍ରସ୍ତୁତ ଉତ୍ପାଦକୁ ବିଶ୍ୱ ନିମନ୍ତେ ଆବଶ୍ୟକତା ଉପରେ ଜୋର ଦେଇଥିଲେ । ସେ ଉଦ୍ୟୋଗଜଗତକୁ ସମସ୍ତ କ୍ଷେତ୍ରରେ ଉତ୍ପାଦକତା ବଢ଼ାଇବା ନିମନ୍ତେ ଲକ୍ଷ୍ୟ ନିର୍ଦ୍ଧାରଣ କରିବା ନିମନ୍ତେ ଅନୁରୋଧ କରିଥିଲେ । ସେ ବ୍ୟକ୍ତିଗତ ସୁରକ୍ଷା ଉପକରଣ-ପିପିଇ ଉଦ୍ୟୋଗଗୁଡ଼ିକୁ ମାତ୍ର 3 ମାସ ଭିତରେ କୋଟି କୋଟି ସାମଗ୍ରୀ ପ୍ରସ୍ତୁତ କରିବା ନିମନ୍ତେ ପ୍ରଶଂସା କରିଥିଲେ ।


    ଗ୍ରାମୀଣ ଅର୍ଥବ୍ୟବସ୍ଥାରେ କୃଷକମାନଙ୍କ ପାଇଁ ନିବେଶ ଓ ଭାଗିଦାରୀକୁ ଉନ୍ମୁକ୍ତ କରିବାର ସମ୍ପୂର୍ଣ୍ଣ ଲାଭ ଉଠାଇବା ନିମନ୍ତେ ପ୍ରଧାନମନ୍ତ୍ରୀ ଉଦ୍ୟୋଗ ଜଗତକୁ ଅନୁରୋଧ କରିଥିଲେ । ଏବେ ଗାଁ ନିକଟରେ ଥିବା ସ୍ଥାନୀୟ କୃଷି ଉତ୍ପାଦ ଗୋଷ୍ଠୀ ନିମନ୍ତେ ଆବଶ୍ୟକ ମୌଳିକ ଭିତ୍ତିଭୂମି ପ୍ରସ୍ତୁତ କରାଯାଉଛି । ସେ କହିଥିଲେ ଯେ ସରକାର ଘରୋଇ କ୍ଷେତ୍ରକୁ ଦେଶର ବିକାଶ ଯାତ୍ରାରେ ଭାଗିଦାର ବୋଲି ଗ୍ରହଣ କରିଛନ୍ତି । ସେ ପ୍ରତିଶ୍ରୁତି ଦେଇଥିଲେ ଯେ ଆତ୍ମନିର୍ଭର ଭାରତ ଅଭିଯାନ ସହିତ ଜଡ଼ିତ ଉଦ୍ୟୋଗଗୁଡ଼ିକର ପ୍ରତ୍ୟେକ ଆବଶ୍ୟକତା ପ୍ରତି ଧ୍ୟାନ ଦିଆଯିବ । ଦେଶକୁ ଆତ୍ମନିର୍ଭରଶୀଳ କରିବା ଲାଗି ସଂକଳ୍ପ ନେବା ଏବଂ ଏହି ସଂକଳ୍ପକୁ ପୂରଣ କରିବା ଲାଗି ସମ୍ପୂର୍ଣ୍ଣ ଶକ୍ତି ଖଟାଇବା ନିମନ୍ତେ ସେ ଆହ୍ୱାନ କରିଥିଲେ ।


    **********


    

    
    (Release ID: 1628813) Visitor Counter : 11
    
    
      Read this release in: Marathi , English , Urdu , Hindi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam