      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସ୍ପିକ ମାକେ ଅନ୍ତର୍ଜାତୀୟ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଉଦବୋଧନ
      • 130 କୋଟି ଲୋକ ଏକାଠି ହେଲେ ସୃଷ୍ଟି ହୁଏ ସଙ୍ଗୀତ: ପ୍ରଧାନମନ୍ତ୍ରୀ
      • ଦେଶର ସାମୂହିକ ଶକ୍ତିର ସ୍ରୋତ ପାଲଟିଛି ସଙ୍ଗୀତ: ପ୍ରଧାନମନ୍ତ୍ରୀ
      Posted On: 01 JUN 2020 7:46PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭିଡିଓ କନଫରେନ୍ସ ମାଧ୍ୟମରେ ସ୍ପିକ ମାକେ ’ ର ଅନ୍ତର୍ଜାତୀୟ ସମ୍ମିଳନୀରେ ଉଦବୋଧନ ଦେଇଛନ୍ତି ।


    ବର୍ତ୍ତମାନର ପ୍ରତିକୂଳ ପରିସ୍ଥିତିରେ ବି ଗୀତିକାରଙ୍କ ଉତ୍ସାହ ଅବଦମିତ ହୋଇନାହିଁ । କୋଭିଡ-19 ମହାମାରୀ ଯୋଗୁଁ ଯୁବ ବର୍ଗଙ୍କ ମଧ୍ୟରେ ସୃଷ୍ଟ ଅବସାଦକୁ କିପରି ହ୍ରାସ କରା ଯାଇପାରିବ ତାହା ସମ୍ମିଳନୀର ବିଷୟବସ୍ତୁ ରହିଥିବାରୁ ପ୍ରଧାନମନ୍ତ୍ରୀ ବେଶ ପ୍ରଶଂସା କରିଥିଲେ ।


    ଯୁଦ୍ଧ ଓ ସଙ୍କଟ ବେଳେ ସଙ୍ଗୀତ ଐତିହାସିକ ଦୃଷ୍ଟିରୁ ପ୍ରେରଣାଦାୟକ ଭୂମିକା ନିର୍ବାହ କରିବା ସହ ଲୋକଙ୍କୁ ପରସ୍ପର ସହ ଯୋଡ଼ିଛି । କବି , ଗାୟକ ଓ କଳାକାରମାନେ ସଙ୍କଟ ବେଳେ ଲୋକଙ୍କ ସାହସ ବଢ଼ାଇବା ପାଇଁ ଗୀତ ଓ ସଙ୍ଗୀତ ରଚନା କରି ଆସିଛନ୍ତି । ଏବେ ବିଶ୍ୱ ଏକ ଅଦୃଶ୍ୟ ଶତ୍ରୁ ସହ ଲଢୁଥିବା ବେଳେ ଗାୟକ , ଗୀତିକାର ଓ କଳାକାରମାନେ ଲୋକଙ୍କ ଆତ୍ମବିଶ୍ୱାସ ବଢ଼ାଇବା ପାଇଁ କବିତା ରଚନା କରୁଛନ୍ତି ଓ ଗୀତ ଗାଉଛନ୍ତି । ମହାମାରୀ ବିରୋଧୀ ଲଢ଼େଇରେ ସମଗ୍ର ଦେଶକୁ ଉତ୍ସାହିତ କରିବା ପାଇଁ ଭାରତର 130 କୋଟି ଲୋକ ଏକାଠି ହୋଇ ତାଳି , ଘଣ୍ଟି ଓ ଶଙ୍ଖ ବଜାଇଥିଲେ । ସମାନ ଚିନ୍ତାଧାରା ଓ ଭାବନା ସହିତ 130 କୋଟି ଲୋକ ଏକାଠି ହେଲେ ସଙ୍ଗୀତ ସୃଷ୍ଟି ହୁଏ । ସଙ୍ଗୀତ ପାଇଁ ଯେପରି ସ୍ୱର ସଙ୍ଗତି ଓ ଅନୁଶାସନ ଲୋଡ଼ା , କରୋନା ସହ ଲଢ଼େଇ ପାଇଁ ମଧ୍ୟ ପ୍ରତ୍ୟେକ ନାଗରିକଙ୍କ ମଧ୍ୟରେ ସାମଞ୍ଜସ୍ୟ , ସଂଯମ ଓ ଅନୁଶାସନ ଲୋଡ଼ା ବୋଲି ପ୍ରଧାନମନ୍ତ୍ରୀ କହିଥିଲେ ।


    ଚଳିତ ବର୍ଷର ସ୍ପିକ ମାକେ ’ ସମ୍ମିଳନୀରେ ଯୋଗ ଓ ନାଦ ଯୋଗ ବ୍ୟତୀତ ନେଚର ୱାକ , ହେରିଟେଜ ୱାକ , ସାହିତ୍ୟ ଓ ସର୍ବାଙ୍ଗୀନ ଭୋଜନ ଭଳି ତତ୍ତ୍ୱ ସାମିଲ କରା ଯାଇଥିବାରୁ ପ୍ରଧାନମନ୍ତ୍ରୀ ଏହାକୁ ବେଶ ପ୍ରଶଂସା କରିଥିଲେ । ନାଦ ଯୋଗ ସମ୍ପର୍କରେ ବର୍ଣ୍ଣନା କରି ସେ କହିଥିଲେ ଭାରତରେ ନାଦକୁ ସଙ୍ଗୀତର ଭିତ୍ତି ଓ ଆତ୍ମ ଶକ୍ତିର ପ୍ରତୀକ ବୋଲି ବିଚାର କରାଯାଏ । ଯେତେବେଳେ ଆମେ ଯୋଗ ଓ ସଙ୍ଗୀତ ମାଧ୍ୟମରେ ଆନ୍ତରିକ ଶକ୍ତି ନିୟନ୍ତ୍ରିତ କରୁ ସେତେବେଳେ ଏହି ନାଦ ଚରମ ସୀମାରେ ପହଁଚେ ବା ବ୍ରହ୍ମନାଦ ସୃଷ୍ଟି ହୁଏ । ତେଣୁ ସଙ୍ଗୀତ ଓ ଯୋଗରେ ଧ୍ୟାନ ଓ ପ୍ରେରଣାର ଶକ୍ତି ଥାଏ । ଉଭୟ ଶକ୍ତିର ଅଫୁରନ୍ତ ଉତ୍ସ । ସଙ୍ଗୀତ କେବଳ ଆନନ୍ଦର ମାଧ୍ୟମ ନୁହେଁ ବରଂ ସେବାର ଏକ ମାଧ୍ୟମ ଓ ତପସ୍ୟାର ଏକ ରୂପ । ଆମ ଦେଶର ବହୁ ମହାନ ସଂଗୀତଜ୍ଞ ମାନବତାର ସେବାରେ ଜୀବନ ବିତାଇଛନ୍ତି ବୋଲି ପ୍ରଧାନମନ୍ତ୍ରୀ କହିଥିଲେ ।


    ପ୍ରଯୁକ୍ତି ସହ ପ୍ରାଚୀନ କଳା ଓ ସଙ୍ଗୀତର ମିଶ୍ରଣ ସମୟର ଆହ୍ୱାନ । ରାଜ୍ୟ ଓ ଭାଷାଗୁଡ଼ିକର ସୀମାର ଊର୍ଦ୍ଧ୍ଵକୁ ଯାଇ ସଙ୍ଗୀତ ଆଜି ‘ ଏକ ଭାରତ ଶ୍ରେଷ୍ଠ ଭାରତ ’ ଆଦର୍ଶକୁ ପୂର୍ବାପେକ୍ଷା ମଜବୁତ କରିଛି । ଲୋକେ ନିଜ ସୃଜନଶୀଳତା ମାଧ୍ୟମରେ ସାମାଜିକ ଗଣମାଧ୍ୟମରେ ନୂଆ ବାର୍ତ୍ତା ଦେବା ସହ କରୋନା ବିରୋଧରେ ଭାରତର ଅଭିଯାନକୁ ଆଗେଇ ନେଉଛନ୍ତି । ଏହି ସମ୍ମିଳନୀ କରୋନା ଭୂତାଣୁ ବିରୋଧରେ ଆମ ଲଢ଼େଇକୁ ନୂଆ ଦିଶା ପ୍ରଦାନ କରିବ ବୋଲି ପ୍ରଧାନମନ୍ତ୍ରୀ ଆଶା ବ୍ୟକ୍ତ କରିଥିଲେ ।


    **********


    

    
    (Release ID: 1629740) Visitor Counter : 12
    
    
      Read this release in: Punjabi , English , Urdu , Marathi , Hindi , Manipuri , Bengali , Assamese , Gujarati , Tamil , Telugu , Kannada , Malayalam