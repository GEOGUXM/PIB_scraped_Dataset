      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମୁଖ୍ୟମନ୍ତ୍ରୀମାନଙ୍କ ସହ ଅନଲକ 1.0 ପରବର୍ତ୍ତୀ ସ୍ଥିତି ସମୀକ୍ଷା କଲେ ପ୍ରଧାନମନ୍ତ୍ରୀ
      • ଆମେ ଉଭୟ ଜୀବନ ଏବଂ ଜୀବିକା ପ୍ରତି ଗୁରୁତ୍ୱ ଦେବା ଉଚିତ; ସ୍ୱାସ୍ଥ୍ୟସେବା ଭିତ୍ତିଭୂମି, ପରୀକ୍ଷା ଏବଂ ଚିହ୍ନଟ ସହିତ ଆର୍ଥିକ କାର୍ଯ୍ୟକଳାପ ବଢ଼ାଇବାକୁ ପ୍ରୋତ୍ସାହନ ଦେବା ଉଚିତ : ପ୍ରଧାନମନ୍ତ୍ରୀ
      • ଆମେ ପ୍ରତ୍ୟେକ ଜୀବନ ବଂଚାଇବାକୁ ଚେଷ୍ଟା କରିଛୁ; ଦେଶରେ ଆରୋଗ୍ୟ ହାର 50%ରୁ ଅଧିକ : ପ୍ରଧାନମନ୍ତ୍ରୀ
      • କରୋନା ଭୂତାଣୁ ଜନିତ ମୃତ୍ୟୁହାର କମ ଥିବା ଦେଶଗୁଡ଼ିକ ମଧ୍ୟରେ ଭାରତ ସାମିଲ : ପ୍ରଧାନମନ୍ତ୍ରୀ
      • ନିଜର, ନିଜ ପରିବାର ଏବଂ ସମୁଦାୟର ନିରାପତ୍ତା ପାଇଁ କେହି ଜଣେ ମଧ୍ୟ ମାସ୍କ ଓ ମୁହଁ କଭର ବିନା ଘରୁ ବାହାରିବା ବିଷୟରେ ଚିନ୍ତା କରିବା ଅନୁଚିତ : ପ୍ରଧାନମନ୍ତ୍ରୀ
      • ସଦ୍ୟ ପଦକ୍ଷେପ କାରଣରୁ ଅର୍ଥବ୍ୟବସ୍ଥା ଉପରେ ପଡ଼ିଥିବା ସକରାତ୍ମକ ପ୍ରଭାବ ଏବେ ଦୃଶ୍ୟମାନ ହେଉଛି, ଯାହାକି ଆଗକୁ ବଢ଼ିବା ଲାଗି ଆମ ପାଇଁ ଉତ୍ସାହପ୍ରଦ
      • ରାଜ୍ୟଗୁଡ଼ିକର ସ୍ଥିତି ସମ୍ପର୍କରେ ମତାମତ ରଖିଲେ ମୁଖ୍ୟମନ୍ତ୍ରୀଗଣ, ବର୍ତ୍ତମାନର ସ୍ୱାସ୍ଥ୍ୟ ଭିତ୍ତିଭୂମି ଏବଂ ଏହାର ବୃଦ୍ଧି ପାଇଁ ନିଆଯାଇଥିବା ପଦକ୍ଷେପ ସଂକ୍ରାନ୍ତରେ ତଥ୍ୟ ଦେଲେ
      Posted On: 16 JUN 2020 5:35PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ବିଭିନ୍ନ ରାଜ୍ୟର ମୁଖ୍ୟମନ୍ତ୍ରୀମାନଙ୍କ ସହିତ ଭିଡିଓ କନଫରେନ୍ସିଂ ଜରିଆରେ ଅନଲକ 1.0 ପରେ ଦେଖାଦେଇଥିବା ସ୍ଥିତି ଏବଂ କୋଭିଡ-19 ମହାମାରୀ ମୁକାବିଲା ପାଇଁ ଆଗକୁ ଯୋଜନା ବିଷୟରେ ଆଲୋଚନା କରିଛନ୍ତି । ଏହାକୁ ମିଶାଇ ଷଷ୍ଠଥର ପାଇଁ ପ୍ରଧାନମନ୍ତ୍ରୀ ସମାନ ପ୍ରସଙ୍ଗରେ ମୁଖ୍ୟମନ୍ତ୍ରୀମାନଙ୍କ ସହିତ ଆଲୋଚନା କରିସାରିଲେଣି । ପୂର୍ବରୁ 20 ମାର୍ଚ୍ଚ , 2 ଏପ୍ରିଲ , 11 ଏପ୍ରିଲ , 27 ଏପ୍ରିଲ ଏବଂ 11 ମେ ’ ରେ ଏଭଳି 5ଟି ବୈଠକ ଅନୁଷ୍ଠିତ ହୋଇଥିଲା ।


    ଭୂତାଣୁ ମୁକାବିଲା ଲାଗି ସମୟୋଚିତ ନିଷ୍ପ ତ୍ତି


    ପ୍ରଧାନମନ୍ତ୍ରୀ ମତ ରଖିଥିଲେ ଯେ ମହାମାରୀ ମୁକାବିଲା ଦିଗରେ ସମୟୋଚିତ ନିଷ୍ପତ୍ତି ନିଆଯିବା କାରଣରୁ ଦେଶରେ ଏହାର ସଂକ୍ରମଣକୁ ପ୍ରଭାବୀ ଢଙ୍ଗରେ ଅବରୋଧ କରାଯିବା ସମ୍ଭବ ହୋଇପାରିଛି । ଆମେ ପଛକୁ ଫେରି ଚାହିଁଲେ , ଆମେ ସାରା ବିଶ୍ୱ ପାଇଁ ସଂଘୀୟ ସହଯୋଗର ଏକ ଉଦାହରଣ ଉପସ୍ଥାପନ କରିପାରିଛୁ ବୋଲି ଅନେକ ଦିନ ପର୍ଯ୍ୟନ୍ତ ଲୋକମାନେ ମନେ ରଖିବେ ବୋଲି ସେ କହିଥିଲେ ।


    ଆମେ ପ୍ରତିଟି ଜୀବନ ରକ୍ଷା ଲାଗି ଚେଷ୍ଟା କରିଛୁ , ପ୍ରଧାନମନ୍ତ୍ରୀ କହିଥିଲେ । ପରିବହନର ସମସ୍ତ ମାର୍ଗ ଖୋଲିସାରିଛି , ଲକ୍ଷାଧିକ ପ୍ରବାସୀ ଶ୍ରମିକ ସେମାନଙ୍କ ଗାଁକୁ ଫେରିସାରିଛନ୍ତି , ବିଦେଶରୁ ହଜାର ହଜାର ଭାରତୀୟ ଫେରିଆସିଛନ୍ତି ଏବଂ ଯଦିଓ ଭାରତରେ ବିପୁଳ ଜନସଂଖ୍ୟା ରହିଛନ୍ତି ବିଶ୍ୱର ଅନ୍ୟ ପ୍ରାନ୍ତ ଭଳି କରୋନା ଭୂତାଣରୁ ଏଠାରେ ସେତେ ପ୍ରାଣଘାତୀ ରୂପ ନେଇପାରି ନାହିଁ ବୋଲି ପ୍ରଧାନମନ୍ତ୍ରୀ ଆଲୋକପାତ କରି କହିଥିଲେ । ଭାରତୀୟମାନେ ପ୍ରଦର୍ଶନ କରିଥିବା ଶୃଙ୍ଖଳାକୁ ସାରା ବିଶ୍ୱରେ ବିଶେଷଜ୍ଞମାନେ ପ୍ରଶଂସା କରୁଛନ୍ତି , ଦେଶରେ ଆରୋଗ୍ୟ ହାର ବର୍ତ୍ତମାନ 50%ରୁ ଅଧିକ ହୋଇସାରିଲାଣି । କରୋନା ଭୂତାଣୁ ଜନିତ କମ ମୃତ୍ୟୁହାର ଥିବା ଦେଶଗୁଡ଼ିକ ମଧ୍ୟରେ ଭାରତ ପରିଗଣିତ ହେଉଛି । ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ସବୁଠୁ ବଡ଼ ଶିକ୍ଷା ହେଉଛି ଯଦି ଆମେ ଶୃଙ୍ଖଳିତ ରହିବା ଏବଂ ନିୟମ ପାଳନ କରିବା , କରୋନା ଭୂତାଣୁ କମ କ୍ଷତି ପହଁଚାଇବ । ସେ ମାସ୍କ/ମୁହଁଘୋଡ଼ା ବ୍ୟବହାର ଉପରେ ଗୁରୁତ୍ୱାରୋପ କରି ଏହା ବିନା କେହି ବି ବାହାରକୁ ଯିବା ଅନୁଚିତ ବୋଲି କହିଥିଲେ । ଏହା କେବଳ ବ୍ୟକ୍ତିଗତ ସୁରକ୍ଷା ପାଇଁ ଜରୁରି ନୁହେଁ ବରଂ ପରିବାର ଓ ସମୁଦାୟର ସୁରକ୍ଷା ପାଇଁ ମଧ୍ୟ ଗୁରୁତ୍ୱପୂର୍ଣ୍ଣ । ସେ ମଧ୍ୟ ‘ ଦୁଇ ଗଜ ଦୂରତା ’, ସାବୁନ ଓ ପାଣିରେ ହାତ ଧୋଇବା ଓ ସାନିଟାଇଜର ବ୍ୟବହାର କରିବାର ମନ୍ତ୍ର ବିଷୟରେ ଆଲୋଚନା କରିଥିଲେ । ଶୃଙ୍ଖଳାରେ ସାମାନ୍ୟ ତ୍ରୁଟି ରହିଲେ ଭୂତାଣୁ ବିରୋଧରେ ଆମର ଲଢ଼େଇ ଦୁର୍ବଳ ହୋଇଯିବ ବୋଲି ସେ ଚେତାବନୀ ଦେଇଥିଲେ ।


    ଅର୍ଥବ୍ୟବସ୍ଥାରେ ସବୁଜ ସଙ୍କେତ


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ବିଗତ କିଛି ସପ୍ତାହ ଧରି ନିଆଯାଇଥିବା ପଦକ୍ଷେପ କାରଣରୁ ଅର୍ଥବ୍ୟବସ୍ଥାରେ ସବୁଜ ସଙ୍କେତ ବର୍ତ୍ତମାନ ପରିଲକ୍ଷିତ ହୋଇଛି । ପୂର୍ବରୁ ହ୍ରାସ ପାଇଥିବା ବିଦ୍ୟୁତ ଶକ୍ତି ବ୍ୟବହାର ବୃଦ୍ଧି ପାଇଛି , ସାର ବିକ୍ରିରେ ମେ ’ ମାସରେ ଗୁରୁତ୍ୱପୂର୍ଣ୍ଣ ବୃଦ୍ଧି ହୋଇଛି , ଗତବର୍ଷ ତୁଳନାରେ ଖରିଫ ଫସଲ ବୁଣାରେ ବୃଦ୍ଧି ଦେଖିବାକୁ ମିଳିଛି , ଦୁଇ ଚକିଆ ଉତ୍ପାଦନ ବୃଦ୍ଧି ପାଇଛି , ଖୁଚୁରା ବ୍ୟବସାୟ କ୍ଷେତ୍ରରେ ଡିଜିଟାଲ ଅର୍ଥ ପଇଠ ଲକଡାଉନ ପୂର୍ବ ସ୍ତରରେ ପହଁଚିପାରିଛି , ମେ ’ ମାସରେ ଟୋଲ ଆଦାୟ ବୃଦ୍ଧି ପାଇଛି ଏବଂ ରପ୍ତାନିରେ ପୁଣିଥରେ ସୁଧାର ଆସିଛି । ଏସବୁ ସଙ୍କେତ ଆମକୁ ଆଗକୁ ବଢ଼ିବା ନିମନ୍ତେ ଉତ୍ସାହିତ କରୁଛି ।


    ଆତ୍ମନିର୍ଭର ଭାରତ ଅଭିଯାନର ଲାଭ


    ଆତ୍ମନିର୍ଭର ଭାରତ ଅଭିଯାନ ଅନ୍ତର୍ଗତ ଅଂଶଗ୍ରହଣକାରୀ ରାଜ୍ୟଗୁଡ଼ିକରେ କୃଷି , ଉଦ୍ୟାନକୃଷି , ମତ୍ସ୍ୟପାଳନ ଓ ଏମଏସଏମଇ ଉପରେ ବିଶେଷ ଗୁରୁତ୍ୱାରୋପ କରାଯାଇଛି ବୋଲି ପ୍ରଧାନମନ୍ତ୍ରୀ କହିଥିଲେ । ଏମଏସଇଗୁଡ଼ିକୁ ଯଥା ସମୟରେ ଋଣ ଯୋଗାଇ ଦେବା ବିଷୟରେ ଆଲୋଚନା କରି ସେ କହିଥିଲେ ଯେ ଯଦି ବ୍ୟାଙ୍କର୍ସ କମିଟି ଜରିଆରେ ଉଦ୍ୟୋଗଗୁଡ଼ିକୁ ଶୀଘ୍ର ଋଣ ଜାରି କରି ଦିଆଯିବ ତା ’ ହେଲେ ଏଗୁଡ଼ିକ ତୁରନ୍ତ କାମ ଆରମ୍ଭ କରିପାରିବେ ଏବଂ ନିଯୁକ୍ତି ସୁଯୋଗ ବ୍ୟବସ୍ଥାକୁ ସୁନିଶ୍ଚିତ କରିପାରିବେ । କ୍ଷୁଦ୍ର କାରଖାନାଗୁଡ଼ିକୁ ମାର୍ଗଦର୍ଶନ ଏବଂ ସହାୟତାର ଆବଶ୍ୟକତା ରହିଛି । ସେ ବାଣିଜ୍ୟ ଓ ଉଦ୍ୟୋଗଜଗତକୁ ସହାୟତା ଯୋଗାଇ ଦେବା ସକାଶେ ମୂଲ୍ୟ ଶୃଙ୍ଖଳ ଉପରେ ମିଳିତ ଭାବେ କାର୍ଯ୍ୟ କରିବା ଉପରେ ସେ ଗୁରୁତ୍ୱାରୋପ କରିଥିଲେ । ରାଜ୍ୟଗୁଡ଼ିକରେ ଥିବା ନିର୍ଦ୍ଦିଷ୍ଟ ଅର୍ଥନୈତିକ କାର୍ଯ୍ୟକଳାପ ଦୈନିକ 24 ଘଣ୍ଟା କାମ କରିବା ଉଚିତ ଏବଂ ଆର୍ଥିକ କାର୍ଯ୍ୟକଳାପକୁ ବଢ଼ାଇବା ଲାଗି ଲୋଡିଂ ଓ ଅନଲୋଡିଂ କାମକୁ ଦ୍ରୁତ କରିବାର ଆବଶ୍ୟକତା ରହିଛି ।


    କୃଷି କ୍ଷେତ୍ରରେ ନିଆଯାଇଥିବା ସଂସ୍କାର ଜରିଆରେ ଚାଷୀମାନେ ଲାଭବାନ ହୋଇପାରିବେ ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ସେମାନଙ୍କୁ ନିଜ ଉତ୍ପାଦ ବିକ୍ରି ପାଇଁ ନୂଆ ସୁଯୋଗ ମିଳିବ , ଆୟ ବୃଦ୍ଧି ହେବା ଫଳରେ ଅର୍ଥବ୍ୟବସ୍ଥାରେ ଚାହିଦା ବୃଦ୍ଧି ପାଇବ । ଜୈବିକ ଉତ୍ପାଦ , ବାଉଁଶ ଉତ୍ପାଦ ଏବଂ ଅନ୍ୟ ଜଙ୍ଗଲଜାତ ଉତ୍ପାଦ ପାଇଁ ନୂଆ ବଜାର ସୁଯୋଗ ଖୋଲିବା ସହିତ ଉତ୍ତର-ପୂର୍ବାଂଚଳ ଏବଂ ଆଦିବାସୀ ଅଂଚଳରେ କୃଷି ଏବଂ ଉଦ୍ୟାନ କୃଷି ପାଇଁ ନୂତନ ସମ୍ଭାବନା ସୃଷ୍ଟି ହେବ । ସ୍ଥାନୀୟ ଉତ୍ପାଦ ପାଇଁ କ୍ଲଷ୍ଟର ଆଧାରିତ ଆଭିମୁଖ୍ୟ କାରଣରୁ ରାଜ୍ୟଗୁଡ଼ିକ ଲାଭବାନ ହେବେ ବୋଲି ସେ କହିଥିଲେ । ପ୍ରଧାନମନ୍ତ୍ରୀ ଆହୁରି ଉଲ୍ଲେଖ କରିଥିଲେ ଯେ ଉନ୍ନତ ପ୍ରକ୍ରିୟାକରଣ ଏବଂ ଅଧିକ ପ୍ରଭାବୀ ବିପଣନ ଲାଗି ଜିଲ୍ଲା ଓ ବ୍ଲକ ସ୍ତରରେ ଉତ୍ପାଦଗୁଡ଼ିକୁ ଚିହ୍ନଟ କରାଯିବା ଆବଶ୍ୟକ । ଆତ୍ମନିର୍ଭର ଭାରତ ଅଭିଯାନ ଅନ୍ତର୍ଗତ କରାଯାଇଥିବା ଘୋଷଣାଗୁଡ଼ିକୁ ଯଥାଶୀଘ୍ର ଫଳପ୍ରଦ କରିବା ଲାଗି ମିଳିତ ଭାବେ କାର୍ଯ୍ୟ କରିବା ଉପରେ ସେ ଗୁରୁତ୍ୱାରୋପ କରିଥିଲେ ।


    ମୁଖ୍ୟମନ୍ତ୍ରୀମାନଙ୍କର ମତ


    ଦୁଇଦିନିଆ ଆଲୋଚନାର ଆଜି ଥିଲା ପ୍ରଥମ ଦିନ । ଏହି ବୈଠକରେ ପଞ୍ଜାବ , ଆସାମ , କେରଳ , ଉତ୍ତରାଖଣ୍ଡ , ଝାଡ଼ଖଣ୍ଡ , ଛତିଶଗଡ଼ , ତ୍ରିପୁରା , ହିମାଚଳ ପ୍ରଦେଶ , ଚଣ୍ଡିଗଡ଼ , ଗୋଆ , ମଣିପୁର , ନାଗାଲାଣ୍ଡ , ଲଦାଖ , ପୁଡୁଚେରୀ , ଅରୁଣାଚଳ ପ୍ରଦେଶ , ମେଘାଳୟ , ମିଜୋରାମ , ଆଣ୍ଡାମାନ ଓ ନିକୋବାର ଦ୍ୱୀପସମୂହ , ଦାଦ୍ରା ନଗର ହାଭେଳୀ ଏବଂ ଡାମନ ଡିଉ , ସିକିମ ଓ ଲାକ୍ଷାଦ୍ୱୀପ ଆଦି ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶର ମୁଖ୍ୟମନ୍ତ୍ରୀ ଓ ପ୍ରତିନିଧିମାନେ ଅଂଶଗ୍ରହଣ କରିଥିଲେ ।


    ଏଭଳି ଆହ୍ୱାନପୂର୍ଣ୍ଣ ସମୟରେ ନେତୃତ୍ୱ ନେବା ଏବଂ ଭୂତାଣୁ ବିରୋଧରେ ମିଳିତ ଲଢ଼େଇ କରିବା ଲାଗି ଦେଶକୁ ଏକଜୁଟ କରିବା ପାଇଁ ପ୍ରଧାନମନ୍ତ୍ରୀଙ୍କୁ ମୁଖ୍ୟମନ୍ତ୍ରୀମାନେ ଧନ୍ୟବାଦ ଜଣାଇଥିଲେ । ନିଜ ରାଜ୍ୟରେ ବର୍ତ୍ତମାନର ସ୍ୱାସ୍ଥ୍ୟ ଭିତ୍ତିଭୂମି ଏବଂ ଭୂତାଣୁ ମୁକାବିଲା ନିମନ୍ତେ ଏହାକୁ ବୃଦ୍ଧି କରିବା କ୍ଷେତ୍ରରେ ଗ୍ରହଣ କରାଯାଇଥିବା ପଦକ୍ଷେପ ବିଷୟରେ ସେମାନେ ମତାମତ ଦେଇଥିଲେ । ସେମାନଙ୍କ ଦ୍ୱାରା ଆରମ୍ଭ କରାଯାଇଥିବା ସଚେତନତା ଅଭିଯାନ , ଘରକୁ ଫେରିଥିବା ଶ୍ରମିକମାନଙ୍କୁ ସହାୟତା , ଆରୋଗ୍ୟ ସେତୁ ଆପର ବ୍ୟବହାର ଏବଂ ରାଜ୍ୟଗୁଡ଼ିକରେ ଆର୍ଥିକ କାର୍ଯ୍ୟକଳାପ ଆରମ୍ଭ କରିବା ସମ୍ପର୍କରେ ସେମାନେ ସୂଚନା ଦେଇଥିଲେ ।


    ଉଭୟ ଜୀବନ ଓ ଜୀବିକା ଉପରେ ଗୁରୁତ୍ୱ


    ମତାମତ ପାଇଁ ମୁଖ୍ୟମନ୍ତ୍ରୀମାନଙ୍କୁ ଧନ୍ୟବାଦ ଜଣାଇଥିଲେ ପ୍ରଧାନମନ୍ତ୍ରୀ । ଉଭୟ ଜୀବନ ଓ ଜୀବିକା ଉପରେ ଗୁରୁତ୍ୱାରୋପ କରିବାର ଆବଶ୍ୟକତା ଉପରେ ସେ ଆଲୋକପାତ କରିଥିଲେ । ସେ କହିଥିଲେ ଗୋଟିଏ ପଟେ ପରୀକ୍ଷା ଓ ଚିହ୍ନଟ ଉପରେ ଗୁରୁତ୍ୱାରୋପ କରାଯାଇ ସ୍ୱାସ୍ଥ୍ୟ ଭିତ୍ତିଭୂମିରେ ବୃଦ୍ଧି କରିବାର ଆବଶ୍ୟକତା ରହିଛି । ଅନ୍ୟପଟେ ଆର୍ଥିକ କାର୍ଯ୍ୟକଳାପକୁ ମଧ୍ୟ ବଢ଼ାଇବା ଜରୁରି । ବର୍ତ୍ତମାନ ଓ ଭବିଷ୍ୟତର ଆବଶ୍ୟକତା ଉପରେ ଦୃଷ୍ଟି ଦେଇ ନିଷ୍ପତ୍ତି ନିଆଯିବାର ଆବଶ୍ୟକତା ରହିଛି । ସେ ରାଜ୍ୟ ନେତୃବର୍ଗଙ୍କୁ ଆହ୍ୱାନ କରି କହିଥିଲେ ଯେ ଭୂତାଣରୁ ଭୟ ଏବେ ସୁଦ୍ଧା ଯାଇପାରିନାହିଁ ବୋଲି ମନେ ରଖିବା ଉଚିତ ଏବଂ ଆର୍ଥିକ କାର୍ଯ୍ୟକଳାପ ଖୋଲିବା ସମୟରେ ସତର୍କ ରହିବାର ଆବଶ୍ୟକତା ରହିଛି ।


    ଗୃହ ମନ୍ତ୍ରୀ ଶ୍ରୀ ଅମିତ ଶାହ କହିଥିଲେ ଯେ ବର୍ତ୍ତମାନସୁଦ୍ଧା ଆମେ ମହାମାରୀ ବିରୋଧରେ ଏକ ସଫଳ ଲଢ଼େଇ ଲଢ଼ିଆସିଛୁ । ଆଗକୁ ଆହୁରି ଲମ୍ବା ରାସ୍ତା ବାକି ଅଛି । ତେଣୁ ମାସ୍କ ଓ ଫେସ କଭର ବ୍ୟବହାର କରିବା , ଦୁଇ ଗଜ ଦୂରତା ରକ୍ଷା କରିବା ଆଦି ସଂକ୍ରାନ୍ତରେ ପ୍ରଧାନମନ୍ତ୍ରୀଙ୍କ ପରାମର୍ଶକୁ ସମସ୍ତେ ପାଳନ କରିବା ଉଚିତ ।


    ପ୍ରସ୍ତୁତିର ଆଗୁଆ ସମୀକ୍ଷା


    କୋଭିଡ-19 ମହାମାରୀ ମୁକାବିଲା କ୍ଷେତ୍ରରେ ଭାରତ ପକ୍ଷରୁ ଗ୍ରହଣ କରାଯାଇଥିବା ପଦକ୍ଷେପ ସମୀକ୍ଷା ଲାଗି ଜୁନ 13 ତାରିଖରେ ବରିଷ୍ଠ ମନ୍ତ୍ରୀ ଓ ଅଧିକାରୀମାନଙ୍କ ସହିତ ପ୍ରଧାନମନ୍ତ୍ରୀ ଏକ ବିସ୍ତୃତ ବୈଠକର ଆୟୋଜନ କରିଥିଲେ । ଏହି ବୈଠକରେ ଜାତୀୟ ଓ ରାଜ୍ୟସ୍ତରରେ ମହାମାରୀର ସ୍ଥିତି ଓ ମୁକାବିଲା ପଦକ୍ଷେପ ସମୀକ୍ଷା କରାଯାଇଥିଲା ।


    ଏଥିରୁ ଜଣାପଡ଼ିଥିଲା ଯେ ମୋଟ ମାମଲା ମଧ୍ୟରୁ ଦୁଇତୃତୀୟାଂଶ ମାମଲା ବଡ଼ ରାଜ୍ୟରେ ରହିଛି ଏବଂ ବଡ଼ ସହରଗୁଡ଼ିକରେ ଅଧିକ ସଂଖ୍ୟକ ମାମଲା ଦେଖିବାକୁ ମିଳିଛି । ବଡ଼ ସହରଗୁଡ଼ିକ ସମ୍ମୁଖୀନ ହେଉଥିବା ଆହ୍ୱାନକୁ ଦୃଷ୍ଟିରେ ରଖି ନମୁନା ପରୀକ୍ଷା ସଂଖ୍ୟା ବଢ଼ାଇବା ଏବଂ ଦୈନିକ ଦ୍ରୁତ ବେଗରେ ସଂକ୍ରମିତ ରୋଗୀମାନଙ୍କୁ ତୁରନ୍ତ ଚିକିତ୍ସା ଯୋଗାଇ ଦେବା ଉଦ୍ଦେଶ୍ୟରେ ଶଯ୍ୟା ସଂଖ୍ୟା ବୃଦ୍ଧି ଉପରେ ଆଲୋଚନା କରାଯାଇଥିଲା ।


    ସହର ଉପରେ ଗଠିତ କ୍ଷମତାପ୍ରାପ୍ତ ଗୋଷ୍ଠୀର ସୁପାରିସ ସମ୍ପର୍କରେ ପ୍ରଧାନମନ୍ତ୍ରୀଙ୍କୁ ଅବଗତ କରାଯାଇଥିଲା । ଜିଲ୍ଲାୱାରୀ ଡାକ୍ତରଖାନା ଶଯ୍ୟା/ଏକାନ୍ତବାସ ଶଯ୍ୟାର ଆବଶ୍ୟକତା ପୂରଣ କରିବା ଦିଗରେ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ସହିତ ପରାମର୍ଶ କରି ସ୍ୱାସ୍ଥ୍ୟ ମନ୍ତ୍ରଣାଳୟର ଅଧିକାରୀମାନେ ଜରୁରିକାଳୀନ ଯୋଜନା ପ୍ରସ୍ତୁତ କରିବେ ବୋଲି ପ୍ରଧାନମନ୍ତ୍ରୀ ନିର୍ଦ୍ଦେଶ ଦେଇଥିଲେ । ମୌସୁମୀ ଋତୁ ଆରମ୍ଭ ହେବାକୁ ଦୃଷ୍ଟିରେ ରଖି ଆବଶ୍ୟକ ପ୍ରସ୍ତୁତି କରିବା ନିମନ୍ତେ ମଧ୍ୟ ସେ ମନ୍ତ୍ରଣାଳୟକୁ ପରାମର୍ଶ ଦେଇଥିଲେ ।


    **********

    
    
    (Release ID: 1631969) Visitor Counter : 17
    
    
      Read this release in: English , Urdu , Marathi , Hindi , Manipuri , Assamese , Bengali , Punjabi , Gujarati , Tamil , Telugu , Kannada , Malayalam