      ମାନବ ସମ୍ବଳ ବିକାଶ ମନ୍ତ୍ରଣାଳୟ

      କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀଙ୍କ ଦ୍ୱାରା ପ୍ରୋଗ୍ରାମିଂ ଓ ଡେଟା ସାଇନ୍ସରେ ବିଶ୍ୱର ପ୍ରଥମ ଅନ୍‌ଲାଇନ ବିଏସ୍‌ସି ଡିଗ୍ରୀ ପାଠ୍ୟକ୍ରମ ଭର୍ଚୁଆଲ ବ୍ୟବସ୍ଥାରେ ଆରମ୍ଭ
      • ମାଡ୍ରାସ ଆଇଆଇଟି ଦ୍ୱାରା ଏହା ପ୍ରଥମ ଅନ୍‌ଲାଇନ ଡିଗ୍ରୀ
      • ଏହାଦ୍ୱାରା ପ୍ରତିବନ୍ଧକ ଦୂର ହେବା ସହ ମାନକ ଶିକ୍ଷାକୁ ଗଣତାନ୍ତ୍ରିକ କରିବାର ଉଦ୍ୟମ
      • ଯେକୌଣସି ବର୍ଗ ଆଗ୍ରହୀ ଛାତ୍ରଛାତ୍ରୀ ଏଥିପାଇଁ ଆବେଦନ କରିପାରିବେ
      Posted On: 30 JUN 2020 5:08PM by PIB Bhubaneshwar


    କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ରମେଶ ପୋଖରିୟାଲ ନିଶଙ୍କ ଆଜି ଭର୍ଚୁଆଲ ବ୍ୟବସ୍ଥାରେ ପ୍ରୋଗ୍ରାମିଂ ଓ ଡେଟା ସାଇନସରେ ବିଶ୍ୱର ପ୍ରଥମ ଅନ୍‌ଲାଇନ ବିଏସ୍‌ସି ଡିଗ୍ରୀ ପାଠ୍ୟକ୍ରମର ଶୁଭାରମ୍ଭ କରିଛନ୍ତି । ଏହି ଅବସରରେ ବିଭାଗୀୟ ରାଷ୍ଟ୍ରମନ୍ତ୍ରୀ ଶ୍ରୀ ସଂଜୟ ଧୋତ୍ରେ ଉପସ୍ଥିତ ଥିଲେ । ଆଇଆଇଟି ମାଡ୍ରାସ ଦ୍ୱାରା ଏହି କାର୍ଯ୍ୟକ୍ରମ ପ୍ରସ୍ତୁତ କରାଯାଇଛି । ଏନ୍‌ଆଇଆରଏଫ୍‌ 2020 ରେଙ୍କିଂରେ ଆଇଆଇଟି ମାଡ୍ରାସ ଭାରତୀୟ ପ୍ରଥମ ସ୍ଥାନରେ ରହିଛି । ଯେଉଁମାନେ ଦଶମ ସ୍ତରରେ ଇଂରାଜୀ ଓ ଗଣିତ ରଖିଥିବେ ଏବଂ ଦ୍ୱାଦଶ ଶ୍ରେଣୀ ପାସ୍‌ କରିଥିବେ ସେମାନେ ଏଥିପାଇଁ ଆବେଦନ କରିପାରିବେ ଓ ଯେକୌଣସି ଅନ୍‌-କ୍ୟାମ୍ପସ ଅଣ୍ଡର ଗ୍ରାଜୁଏଟ ପାଠ୍ୟକ୍ରମରେ ନାମ ଲେଖାଇପାରିବେ । ମାଡ୍ରାସ ଆଇଆଇଟି ଚେୟାରମ୍ୟାନ ପବନକୁମାର ଗୋଏଙ୍କା , ପରିଚାଳନା ପରିଷଦର ନିର୍ଦେଶକ , ମାଡ୍ରାସ ଆଇଆଇଟିର ଅଧ୍ୟାପକଗଣ , ଏଆଇସିଇଟିର ଚେୟାରମ୍ୟାନ ପ୍ରଫେସର ଅନିଲ ସହସ୍ରବୁଦେ୍ଧ , ମାନବ ସମ୍ବଳ ବିକାଶ ମନ୍ତ୍ରଣାଳୟର ଅତିରିକ୍ତ ସଚିବ ଶ୍ରୀ ରାକେଶ ରଂଜନ ଏବଂ ମନ୍ତ୍ରଣାଳୟର ଅନ୍ୟ ବରିଷ୍ଠ ଅଧିକାରୀଗଣ ଏହି କାର୍ଯ୍ୟକ୍ରମରେ ଯୋଗଦେଇଥିଲେ । ଏବେ ବିଶ୍ୱରେ ଡେଟା ସାଇନ୍ସର ଚାହିଦା ଅଧିକ ରହଛି । 2026 ସୁଦ୍ଧା ଏହି ଉଦ୍ୟୋଗରେ 11.5 ନିୟୁତ ନିଯୁକ୍ତି ସୃଷ୍ଟିର ସମ୍ଭାବନା ରହିଥିବା ଆକଳନ କରାଯାଇଛି । ଅନ୍‌ଲାଇନ ଶିକ୍ଷାର ଆଦର ଏବେ ଦ୍ରୁତଗତିରେ ବଢୁଛି ଏବଂ ଏହା ମାଧ୍ୟମରେ ଉତ୍ତମ ମାନର ଶିକ୍ଷା ପ୍ରଦାନ କରାଯାଉଛି । ମାଡ୍ରାସ ଆଇଆଇଟିର ଶିକ୍ଷକଗଣ ଏଥିପାଇଁ ପାଠ୍ୟକ୍ରମ ଓ ଶିକ୍ଷାଦାନ ବ୍ୟବସ୍ଥା କାର୍ଯ୍ୟ ତୁଲାଉଛନ୍ତି । ଅଳ୍ପ ଖର୍ଚ୍ଚରେ ଏହାଦ୍ୱାରା ଆଗ୍ରହୀ ଛାତ୍ରଛାତ୍ରୀ ଉପକୃତ ହେଉଛନ୍ତି । ଏହି ଅଭିନବ ପାଠ୍ୟକ୍ରମ ପ୍ରବର୍ତ୍ତନ କରିବାରେ ମାଡ୍ରାସ ଆଇଅଇଟି ଦେଶରେ ପ୍ରଥମ ।


    ଏଥିରେ ଉଦ୍‌ବୋଧନ ଦେଇ ମନ୍ତ୍ରୀ ଶ୍ରୀ ପୋଖରିୟାଲ , ଆଇଆଇଟି ମାଡ୍ରାସ ଟିମ୍‌କୁ ପ୍ରୋଗ୍ରାମିଂ ଓ ଡେଟା ସାଇନ୍ସରେ ବିଶ୍ୱର ଏହି ସର୍ବପ୍ରଥମ ଅନ୍‌ଲାଇନ ବିଏସ୍‌ସି ଡିଗ୍ରୀ ପାଠ୍ୟକ୍ରମ ପ୍ରବର୍ତ୍ତନ କରିଥିବାରୁ ଅଭିନନ୍ଦନ ଜଣାଇଥିଲେ । ଚଳିତବର୍ଷ ଦ୍ୱାଦଶ ଉତ୍ତୀର୍ଣ୍ଣ ଛାତ୍ରଛାତ୍ରୀମାନେ ଏହି ପାଠ୍ୟକ୍ରମ ପାଇଁ ନାମ ଲେଖାଇବାକୁ ଆବେଦନ କରିପାରିବେ । ଏହାଛଡା ସ୍ନାତକଧାରୀ ଓ ବିଭିନ୍ନ କ୍ଷେତ୍ରରେ କାମ କରୁଥିବା ବୃତ୍ତିଧାରୀମାନେ ଏଥିପାଇଁ ଆବେଦ୍‌ନ କରିପାରିବେ ବୋଲି ଶ୍ରୀ ପୋଖରିୟାଲ କହିଛନ୍ତି । ସେ ଆହୁରି କହିଛନ୍ତି ଯେ ଏହି ପାଠ୍ୟକ୍ରମ ପାଇଁ ବୟସ , ବିଭାଗ ଏବଂ ଭୌଗୋଳିକ ସ୍ଥିତିର କୌଣସି ପ୍ରତିବନ୍ଧକ ନାହିଁ । ବିଶ୍ୱର ଯେକୌଣସି ସ୍ଥାନରୁ ଯେକୌଣସି ବିଷୟରେ ଯୋଗ୍ୟତା ଅର୍ଜନ କରିଥିବା ଛାତ୍ରଛାତ୍ରୀ ଏହି ପାଠ୍ୟକ୍ରମ ପାଇଁ ଆବେଦନ କରିବାକୁ ଯୋଗ୍ୟ ବିବେଚିତ ହେବେ । ଏବେ ବିଶ୍ୱରେ କୁଶଳୀ ଓ ଦକ୍ଷ ବୃତ୍ତିଧାରୀଙ୍କର ଚାହିଦା ଅଧିକ ରହିଛି । ତେଣୁ ଡେଟା ସାଇନ୍ସ ପାଠ୍ୟକ୍ରମ ଦ୍ୱାରା ଅନେକ ଛାତ୍ରଛାତ୍ରୀ ଓ ବୃତ୍ତିଧାରୀ ଉପକୃତ ହୋଇପାରିବେ ।


    ମନ୍ତ୍ରୀ କହିଛନ୍ତି ଯେ ନିରନ୍ତର ନବସୃଜନ କ୍ଷେତ୍ରରେ ମାଡ୍ରାସ ଆଇଆଇଟିର ଏକ ସମୃଦ୍ଧ ଇତିହାସ ରହିଛି । ଏହି ଶିକ୍ଷାନୁଷ୍ଠାନ ଏନ୍‌ଆଇଆରଏଫ୍‌ ରେଙ୍କିଂରେ ଏଥର ପ୍ରଥମ ସ୍ଥାନରେ ରହିଛି । ଉତ୍ତମ ପାଠପଢା , ଶୈକ୍ଷିକ ପରିବେଶ ସୃଷ୍ଟି , ଉଚ୍ଚକୋଟୀର ଗବେଷଣା ଓ ନବସୃଜନ କ୍ଷେତ୍ରରେ ଏହାର ଭଲ ନାଁ ରହିଛି । ସେ କହିଛନ୍ତି ଏହି ସଫଳତା ପାଇଁ ଅନୁଷ୍ଠାନର ଶିକ୍ଷକ , ନିର୍ଦେଶକ ଓ ଦିଗ୍‌ଦର୍ଶକମାନଙ୍କର ଭୂମିକା ପ୍ରଶଂସନୀୟ । ପ୍ରତିବର୍ଷ ଉତ୍ତମ ଶିକ୍ଷା ପାଇଁ ଭାରତରୁ 7ରୁ ସାଢେ 7ଲକ୍ଷ ଛାତ୍ରଛାତ୍ରୀ ବିଦେଶକୁ ଯାଉଛନ୍ତି । ଏହା ଫଳରେ ଦେଶର ପ୍ରତିଭା ଓ ରାଜସ୍ୱ ବାହାରକୁ ଚାଲିଯାଉଛି । ଉଚ୍ଚ ଏବଂ ମାନକ ଶିକ୍ଷା କ୍ଷେତ୍ରରେ ଭାରତକୁ ଆତ୍ମନିର୍ଭରଶୀଳ କରିବା ପାଇଁ ଆଇଆଇଟି ମାଡ୍ରାସର ଲକ୍ଷ୍ୟ ଓ ଅଭିଯାନ ସହାୟକ ହେବ ବୋଲି ସେ ଆଶା ପ୍ରକଟ କରିଛନ୍ତି । କୋଭିଡ ମହାମାରୀ ଭଳି ସଂକଟ ସମୟେରେ ରାଷ୍ଟ୍ରର କଲ୍ୟାଣ ପାଇଁ ଏହି ପ୍ରତିଷ୍ଠାନ ଯେଉଁ ଅଭିନବ ପ୍ରୟାସ କରିଛି ତାହା ପ୍ରଶଂସନୀୟ ବୋଲି ସେ କହିଛନ୍ତି ।


    ଶ୍ରୀ ପୋଖରିୟାଲ କହିଛନ୍ତି ଯେ ଯେଉଁ ଛାତ୍ରଛାତ୍ରୀମାନେ ବିଭିନ୍ନ ଅନ୍‌-କ୍ୟାମ୍ପସ ପାଠ୍ୟକ୍ରମରେ ବିଭିନ୍ନ ସ୍ଥାନରେ ନାମ ଲେଖାଇଛନ୍ତି ସେମାନେ ସେ ଶିକ୍ଷାନୁଷ୍ଠାନ ନ ଛାଡି ମଧ୍ୟ ଏହି ପାଠ୍ୟକ୍ରମରେ ନାମ ଲେଖାଇପାରିବେ । ଏପରିକି ନିଯୁକ୍ତିଦାତାମାନେ ସେମାନଙ୍କ କର୍ମଚାରୀଙ୍କ ଦକ୍ଷତା ବୃଦ୍ଧି ପାଇଁ ସେମାନଙ୍କୁ ଏହି ପାଠ୍ୟକ୍ରମରେ ନାମଲେଖାଇବାର ସୁଯୋଗ ଦେଇପାରିବେ । ଏହାଫଳରେ ଉତ୍ପାଦନ ବ୍ୟାହତ ନକରି ସଂପୃକ୍ତ କର୍ମଚାରୀ ଅନ୍‌ଲାଇନରେ ଏହି ପାଠ୍ୟକ୍ରମରେ ଭାଗ ନେଇପାରିବେ ।


    ମନ୍ତ୍ରୀ ଶ୍ରୀ ଧୋତ୍ରେ ଏହି କାର୍ଯ୍ୟକ୍ରମ ପାଇଁ ଆଇଆଇଟି ମାଡ୍ରାସ ଟିମ୍‌କୁ ଅଭିନନ୍ଦନ ଜଣାଇଥିଲେ । ସେ କହିଥିଲେ ଯେ ଶିକ୍ଷା ଏକ ନିରନ୍ତର ପ୍ରକ୍ରିୟା । ବୃତ୍ତିଧାରୀ ଓ ଛାତ୍ରଛାତ୍ରୀ ନିଜକୁ ପ୍ରତିଯୋଗିତା ପାଇଁ ଯୋଗ୍ୟ କରିବା ନିମନ୍ତେ ନିରନ୍ତର ସେମାନଙ୍କର ଜ୍ଞାନ ଓ କୌଶଳ ବଢାଇବା ଆବଶ୍ୟକ । ସମୟ ଓ ଦୂରତ୍ୱ ଆଦିର ପ୍ରତିବନ୍ଧକକୁ ହଟାଇବାରେ ଏହି ନୂଆ ପାଠ୍ୟକ୍ରମ ସହାୟକ ହେବ ବୋଲି ସେ କହିଛନ୍ତି । କୋଭିଡ ମହାମାରୀ ସମୟରେ ଏଭଳି ପାଠ୍ୟକ୍ରମର ସୁଯୋଗ ସୃଷ୍ଟି କରାଯାଇଥିବାରୁ ସେ କର୍ତ୍ତୃପକ୍ଷଙ୍କୁ ଧନ୍ୟବାଦ ଦେଇଥିଲେ । ଡେଟା ସାଇନ୍ସ ଓ ପ୍ରୋଗ୍ରାମିଂ ଶିଳ୍ପ ଓ ଉଦ୍ୟୋଗ ପାଇଁ ବିଶେଷ ମହତ୍ୱ ରଖେ । ଅନ୍‌ଲାଇନ ବ୍ୟବସ୍ଥାରେ ଏହା ଆରମ୍ଭ ହୋଇଥିବାରୁ ଏହା ଅନେକ ଆଗ୍ରହୀ ବିଦ୍ୟାର୍ଥୀ ଓ ବୃତ୍ତିଧାରୀଙ୍କ ଉପକାରରେ ଲାଗିପାରିବ । ବିଭିନ୍ନ କ୍ଷେତ୍ରରୁ ଏଥିପାଇଁ ଶିକ୍ଷାର୍ଥୀ ମିଳିବେ ବୋଲି ସେ ଆଶା ପ୍ରକାଶ କରିଛନ୍ତି ।


    ଏହି ପାଠ୍ୟକ୍ରମ ଅତ୍ୟାଧୁନିକ ଅନ୍‌ଲାଇନ ପୋର୍ଟାଲ ବ୍ୟବସ୍ଥାରେ ପ୍ରଦାନ କରାଯିବ । ଯେଉଁସବୁ ଅଞ୍ଚଳ ଅଗମ୍ୟ ଓ ଦୂରଦୂରାନ୍ତ ତଥା ଯେଉଁଠି ଡିଜିଟାଲ ସାକ୍ଷରତା ହାର ସ୍ୱଳ୍ପ ସେ ଅଞ୍ଚଳର ଶିକ୍ଷାର୍ଥୀମାନେ ଏହାର ସୁଯୋଗ ନେଇପାରିବେ । ଅନ୍‌ଲାଇନ ଶିକ୍ଷା , ଶ୍ରେୀଣୀ ଗୃହଶିକ୍ଷା ସହିତ ନିକଟତର ହୋଇଥିବାରୁ ଏହାର ଲୋକପ୍ରିୟତା ଅଧିକ ରହିଛି । ଏହି କାର୍ଯ୍ୟକ୍ରମରେ ଶିକ୍ଷକମାନଙ୍କ ଦ୍ୱାରା ପ୍ରସ୍ତୁତ ପାଠ୍ୟକ୍ରମର ଭିଡିଓ ଉପଲବ୍‌ଧ ହେବ । ସାପ୍ତାହିକ ପାଠ୍ୟ ପ୍ରଦାନ , ସାଧାରଣ ପରୀକ୍ଷା ଭଳି ନିୟମିତ ପରୀକ୍ଷା ଓ ପାଠ୍ୟକ୍ରମ ବ୍ୟବସ୍ଥା ଏଥିରେ ରହିଛି ।


    ତିନୋଟି ବିଭିନ୍ନ ପର୍ଯ୍ୟାୟରେ ଏହି ଅନୁପମ ଅନ୍‌ଲାଇନ ପାଠ୍ୟକ୍ରମ ପ୍ରଦାନ କରାଯିବ । ସେଗୁଡିକ ହେଲା- ଫାଉଣ୍ଡେସନାଲ ପ୍ରୋଗ୍ରାମ , ଡିପ୍ଲୋମା ପ୍ରୋଗ୍ରାମ ଓ ଡିଗ୍ରୀ ପ୍ରୋଗ୍ରାମ । ପ୍ରତ୍ୟେକ ପର୍ଯ୍ୟାୟରେ ଶିକ୍ଷାର୍ଥୀ ଚାହିଁଲେ ପାଠ୍ୟକ୍ରମରୁ ଅବ୍ୟାହତି ନେଇ ଆଇଆଇଟି ମାଡ୍ରାସରୁ ସେହି ପର୍ଯ୍ୟାୟ ପାଇଁ ସାର୍ଟିଫିକେଟ ପାଇପାରିବେ । ଯୋଗ୍ୟତାଭିତ୍ତିରେ ଏଥିପାଇଁ ପ୍ରାର୍ଥୀମାନଙ୍କୁ ବଛାଯିବ । ସେମାନଙ୍କୁ ଫର୍ମ ପୂରଣ କରିବା ସହ ଯୋଗ୍ୟତା ଅର୍ଜନକାରୀ ପରୀକ୍ଷା ପାଇଁ 3 ହଜାର ଟଙ୍କା ଫି ’ ଦେବାକୁ ପଡିବ । ଶିକ୍ଷାର୍ଥୀଙ୍କୁ ଗଣିତ , ଇଂରାଜୀ , ପରିସଂଖ୍ୟାନ ଏବଂ କମ୍ପ୍ୟୁଟେସନାଲ ଥିକିଂ ଏହି 4ଟି ବିଷୟରେ 4 ସପ୍ତାହ ପାଇଁ ପାଠ୍ୟକ୍ରମ ଓ ବିଷୟବସ୍ତୁ ଦିଆଯିବ । ସେମାନେ ଅନ୍‌ଲାଇନରେ ପାଠ୍ୟକ୍ରମର ଲେକ୍‌ଚର ଶୁଣିପାରିବେ । ସେମାନଙ୍କୁ ଅନ୍‌ଲାଇନ ବ୍ୟବସ୍ଥାରେ ଦିଆଯାଇଥିବା ପାଠର ଉତ୍ତର ଦେବାକୁ ପଡିବ ଏବଂ 4 ସପ୍ତାହ ପରେ ସେମାନଙ୍କୁ ପରୀକ୍ଷା ଗୃହରେ ଉପସ୍ଥିତ ରହି ଯୋଗ୍ୟତାଭିତ୍ତିକ ପରୀକ୍ଷା ଦେବାକୁ ପଡିବ । କ୍ୟାମ୍ପସରେ ସୀମିତ ଆସନ ଥିବାରୁ ଆଇଆଇଟି କର୍ତ୍ତୃପକ୍ଷ ଏହି ପାଠ୍ୟକ୍ରମ ପାଇଁ ସ୍ୱତନ୍ତ୍ର ନାମଲେଖା ପ୍ରକ୍ରିୟା ପ୍ରସ୍ତୁତ କରିଛନ୍ତି । ଯେଉଁ ବିଦ୍ୟାର୍ଥୀ କ୍ୱାଲିଫାଇଂ ପରୀକ୍ଷାରେ ମୋଟାମୋଟି 50 ପ୍ରତିଶତ ନମ୍ବର ରଖିବେ ସେମାନେ ଫାଉଣ୍ଡେସନାଲ ପାଠ୍ୟକ୍ରମ ପାଇଁ ନାମ ପଞ୍ଜୀକରଣ କରିବାକୁ ଯୋଗ୍ୟ ବିବେଚିତ ହେବେ ।


    ଏହି ପାଠ୍ୟକ୍ରମ ସଂପର୍କରେ ଅଧିକ ଜାଣିବା ପାଇଁ ଲଗ୍‌ଅନ୍‌ କରନ୍ତୁ www.onlinedegree.iitm.ac.in


    **********

    
    
    (Release ID: 1635478) Visitor Counter : 20
    
    
      Read this release in: English , Marathi , Hindi , Manipuri , Bengali , Punjabi , Tamil