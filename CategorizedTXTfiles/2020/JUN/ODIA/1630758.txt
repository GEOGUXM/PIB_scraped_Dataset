      ଗୃହ ନିର୍ମାଣ ଓ ସହରାଞ୍ଚଳ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ

      ଆବାସ ଓ ସହରାଞ୍ଚଳ ବ୍ୟାପାର ମନ୍ତ୍ରଣାଳୟ ପକ୍ଷରୁ ପାଦଚଲା ରାସ୍ତା ଥିବା ବଜାର ପାଇଁ ସାମଗ୍ରିକ ଯୋଜନା ସୁପାରିସ
      • ଅଂଶୀଦାରଙ୍କ ସହିତ ପରାମର୍ଶ ପରେ ନିଷ୍ପତ୍ତି
      • 10 ଲକ୍ଷରୁ ଅଧିକ ଜନସଂଖ୍ୟା ବିଶିଷ୍ଟ ସହରରେ ରହିବ ଅତି କମରେ ତିନୋଟି ବଜାର
      • 10 ଲକ୍ଷରୁ କମ ଜନସଂଖ୍ୟା ଥିବା ସହରରେ ଅତିକମରେ ଗୋଟିଏ ବଜାର ଚୟନ କରାଯିବ
      • ଏସବୁ ବଜାରଗୁଡ଼ିକରେ ନିର୍ମିତ ହେବ ପାଦଚଲା ମାର୍ଗ
      Posted On: 10 JUN 2020 1:20PM by PIB Bhubaneshwar


    ଅଂଶୀଦାରଙ୍କ ସହିତ ପରାମର୍ଶ କରାଯିବା ପରେ ଦେଶର ବିଭିନ୍ନ ସହର ଏବଂ ନଗରପାଳିକା କ୍ଷେତ୍ରରେ ପଦଯାତ୍ରୀଙ୍କ ଅନୁକୂଳ ବଜାର ପ୍ରତିଷ୍ଠା ଲାଗି ଆବାସ ଓ ସହରାଞ୍ଚଳ ବ୍ୟାପାର ମନ୍ତ୍ରଣାଳୟ ପକ୍ଷରୁ ସାମଗ୍ରିକ ଯୋଜନା ସୁପାରିସ କରାଯାଇଛି । ମନ୍ତ୍ରଣାଳୟର ସଚିବ ଶ୍ରୀ ଦୁର୍ଗା ଶଙ୍କର ମିଶ୍ରଙ୍କ ପକ୍ଷରୁ ଏ ସଂକ୍ରାନ୍ତରେ ସମସ୍ତ ରାଜ୍ୟ, ସହର, ନଗର ନିଗମକୁ ମାର୍ଗଦର୍ଶିକା ଜାରି କରାଯାଇଛି । ଦଶ ଲକ୍ଷରୁ କମ ଜନସଂଖ୍ୟା ଥିବା ସହରରେ ଅତିକମରେ ଗୋଟିଏ ବଜାର ଏବଂ ଦଶ ଲକ୍ଷରୁ ଅଧିକ ଜନସଂଖ୍ୟା ଥିବା ସହରରେ ଅତିକମରେ ତିନୋଟି ବଜାର ଚୟନ କରିବା ଲାଗି ଏଥିରେ ପରାମର୍ଶ ଦିଆଯାଇଛି । ଏସବୁ ବଜାରରେ ପାଦଚଲା ମାର୍ଗ ନିର୍ମାଣ କରାଯିବ ।


    ବଜାରଗୁଡ଼ିକରେ ପାଦଚଲା ମାର୍ଗ ନିର୍ମାଣ ନିମନ୍ତେ ନିମ୍ନଲିଖିତ ଉପାୟ ସମ୍ପର୍କରେ ପରାମର୍ଶ ଦିଆଯାଇଛି ।

     1. ବଜାର ନିମନ୍ତେ ସ୍ଥାନ ଚୟନ- ଦଶଲକ୍ଷରୁ ଅଧିକ ଜନସଂଖ୍ୟା ଥିବା ସହରରେ ଅତିକମରେ ତିନୋଟି ବଜାର ପାଇଁ ସ୍ଥାନ ଚୟନ କରାଯାଇପାରିବ ଏବଂ ଏଥିରେ ପାଦଚଲା ମାର୍ଗ ନିର୍ମାଣ ନିମନ୍ତେ ଅଧିସୂଚିତ କରାଯାଇପାରିବ । ଦଶଲକ୍ଷରୁ କମ ଜନସଂଖ୍ୟା ଥିବା ସହରରେ ଗୋଟିଏ ବଜାର ପାଇଁ ସ୍ଥାନ ଚୟନ କରାଯାଇପାରିବ ।
     2. କ୍ଷେତ୍ର ନିମନ୍ତେ ସାମଗ୍ରିକ ଯୋଜନା : ପାଦଚଲା ଯାତ୍ରୀଙ୍କ ପାଇଁ ଅନୁକୂଳ ବଜାର ନିର୍ମାଣ କରିବାର ଯୋଜନା ବିକ୍ରେତା, ନଗରପାଳିକା ଅଧିକାରୀ, ଯାତାୟାତ, ପୋଲିସ, ପାର୍କିଂ ସୁବିଧା ଉପଲବ୍ଧ କରାଉଥିବା ମାଲିକ, ଦୋକାନ ମାଲିକ ଏବଂ ଉପଭୋକ୍ତାଙ୍କ ସହିତ ପରାମର୍ଶ କରି ପ୍ରସ୍ତୁତ କରାଯାଇପାରିବ । ଏଥିପାଇଁ ବର୍ତ୍ତମାନ ପରିଦୃଶ୍ୟରେ ବଜାର ଉପଯୋଗ କରୁଥିବା ବିଭିନ୍ନ ଅଂଶୀଦାରଙ୍କ ଦ୍ବାରା ଉପଯୁକ୍ତ ସର୍ବେକ୍ଷଣ କରାଯିବାର ଆବଶ୍ୟକତା ରହିଛି । ଯାତାୟାତ ନିମନ୍ତେ ଏକ ଦିଶା-ନିର୍ଦ୍ଦେଶିତ ଯୋଜନା ପ୍ରସ୍ତୁତ କରିବାକୁ ହେବ । ପାଦରେ ଚାଲିବା ଲାଗି ଏପରି ଉଚିତ ମାର୍ଗ ପ୍ରସ୍ତୁତ କରାଯିବ ଯେଉଁଥିରେ ବଜାରକୁ ଆସୁଥିବା ଲୋକମାନେ ପରସ୍ପର ଠାରୁ ଦୂରତା ବଜାୟ ରଖିବା (ସୋସିଆଲ ଡିଷ୍ଟାନ୍ସିଂ)ର ନିୟମର ପାଳନ କରିପାରିବେ । ଗଛ ଓ ଅନ୍ୟାନ୍ୟ ସବୁଜିମାକୁ ଅକ୍ଷୂର୍ଣ୍ଣ ରଖି ଯୋଜନା ପ୍ରସ୍ତୁତ କରାଯାଇପାରିବ । ଯୋଜନାରେ ବିକ୍ରି ସ୍ଥାନ, ବର୍ଜ୍ୟବସ୍ତୁ ସଂଗ୍ରହ ଏବଂ ଶୌଚାଳୟ ସୁବିଧା ପ୍ରତି ଧ୍ୟାନ ଦିଆଯିବ । ଯୋଜନାରେ ଚୟ଼ନ କରାଯାଇଥିବା ବଜାର କ୍ଷେତ୍ର ଆଖପାଖ ଅଞ୍ଚଳରେ ସାଧାରଣ ଲୋକମାନଙ୍କ ପାଇଁ ଆଲୋଚନା କରିବା ସ୍ଥାନ ଏବଂ କମ ଉପଯୋଗ ହେଉଥିବା ସର୍ବସାଧାରଣ ସ୍ଥାନକୁ ମଧ୍ୟ ସାମିଲ କରାଯିବା ଆବଶ୍ୟକ । ଥରେ ଏହି ଯୋଜନା ପ୍ରସ୍ତୁତ ହୋଇଗଲେ ସହରରେ ଦୁଇଟି ପର୍ଯ୍ୟାୟରେ ଲଘୁ ଅବଧି ଏବଂ ଦୀର୍ଘକାଳିନ ଅବଧିରେ କାର୍ଯ୍ୟାନ୍ଵୟନ ଆରମ୍ଭ କରାଯାଇପାରିବ ।
     3. ସ୍ଵଳ୍ପକାଳିନ ସୁପାରିସରେ ଏପରି ହସ୍ତକ୍ଷେପ ସାମିଲ ହେବ ଯାହାକି ତ୍ଵରିତ, ଅସ୍ଥାୟୀ, ଲାଗୁ କରିବାରେ ସହଜ ଏବଂ ଲକଡାଉନ ପରେ ଆଗନ୍ତୁତକଙ୍କ ସୁରକ୍ଷା ସୁନିଶ୍ଚିତ କରିବାରେ ସକ୍ଷମ ହୋଇଥିବ । ବଜାରକୁ ବ୍ୟାରିକେଡ, ବାହାନ ନିମନ୍ତେ ସଡ଼କ ବନ୍ଦ କରିବା ଭଳି ତ୍ଵରିତ ଓ ଅସ୍ଥାୟୀ ଉପାୟ ସହିତ ପୁନର୍ବ୍ୟବସ୍ଥିତ କରାଯାଇପାରିବ ।
     4. ରାସ୍ତାରେ ଚାଲିବା ଏବଂ ପ୍ରତୀକ୍ଷା କରିବା ଲାଗି ଆହୁରି ଅଧିକ ସ୍ଥାନ ଦେବା ନିମନ୍ତେ ଅନ ଷ୍ଟ୍ରିଟ ପାର୍କିଂ ସ୍ଥାନ କିମ୍ବା ମାଲ ଲୋଡ କରିବାର ମାର୍ଗକୁ ପୁଣିଥରେ ନିର୍ମାଣ କରାଯାଇପାରିବ ।
     5. ଯାତାୟାତକୁ ଆହୁରି ସୁଗମ କରିବା ଲାଗି ସହର ପ୍ରଶାସନ ଅତିରିକ୍ତ ସଡ଼କ ନିର୍ମାଣ ପାଇଁ ଯୋଜନା କରିପାରିବେ ।
     6. ସାଇକେଲ ଚାଳକମାନଙ୍କୁ ସମର୍ପିତ/ସ୍ଵତନ୍ତ୍ର ଭାବେ ନିର୍ଦ୍ଧାରିତ ମାର୍ଗରେ ଯିବା ଆସିବାର ଅନୁମତି ଦିଆଯାଇପାରିବ ।
     7. ଅଞ୍ଚଳବାସୀଙ୍କ ଯାତାୟାତ ନିମନ୍ତେ ମୋଟର ଗାଡ଼ି ପହଞ୍ଚିବାର ବ୍ୟବସ୍ଥା ସ୍ପଷ୍ଟ ଭାବେ ଚିହ୍ନିତ କରାଯିବା ଉଚିତ ।
     8. ନଗର ପ୍ରଶାସନ ବଜାରକୁ ଯାଇଥିବା ସଡ଼କ ପଥକୁ ଚଉଡ଼ା ମଧ୍ୟ କରିପାରିବେ ।
     9. ଲୋକମାନେ ସହଜରେ ବଜାରରେ ପହଞ୍ଚିବା ଲାଗି ବାରମ୍ବାର ବ୍ୟବହାର କରାଯାଉଥିବା ସାର୍ବଜନୀନ ମାର୍ଗକୁ ବିକଶିତ କରାଯାଇପାରିବ ।
    10. ଅସ୍ଥାୟୀ ସ୍ଵଳ୍ପକାଳିନ ଉପାୟ ସଠିକ ଭାବେ କାର୍ଯ୍ୟକାରୀ ହେଲେ ଦୀର୍ଘକାଳିନ ସ୍ଥାୟୀ ଭିତ୍ତିଭୂମି ବିକଶିତ କରାଯାଇପାରିବ ।

    ସମୟସୀମା:


    ବଜାରରେ ପାଦଚଲା ମାର୍ଗ ନିର୍ମାଣ ନିମନ୍ତେ ସିଟି ମାର୍କେଟ ସ୍ପେସ ଚୟନ 30 ଜୁନ, 2020 ସୁଦ୍ଧା କରାଯାଇପାରିବ । ଅଂଶୀଦାରମାନଙ୍କ ସହିତ ପରାମର୍ଶ କରି କ୍ଷେତ୍ର ଲାଗି ସାମଗ୍ରିକ ଯୋଜନା ଆସନ୍ତା 3 ମାସ ଅର୍ଥାତ 30 ସେପ୍ଟେମ୍ବର, 2020 ସୁଦ୍ଧା ପ୍ରସ୍ତୁତ କରାଯାଇପାରିବ । ବିକ୍ରେତା ଓ ବଜାରର ଅନ୍ୟ ଉପଯୋଗକାରୀଙ୍କ ସର୍ବେକ୍ଷଣ 31 ଜୁଲାଇ, 2020 ସୁଦ୍ଧା ସମ୍ପୂର୍ଣ୍ଣ କରାଯାଇପାରିବ । ସେପ୍ଟେମ୍ବର 2020 ଶେଷ ସୁଦ୍ଧା କାର୍ଯ୍ୟାନ୍ଵୟନ ଆରମ୍ଭ କରିବା ଲାଗି ଯୋଜନାକୁ ଔପଚାରିକ ରୂପ ଦିଆଯାଇପାରିବ ।


    କୋଭିଡ-19 ମହାମାରୀ ଆମକୁ ଲୋକମାନଙ୍କ ପାଇଁ ସଡ଼କରେ କିଛି ନୂଆ କରିବାର ସୁଯୋଗ ଆଣି ଦେଇଛି । ବଜାରଗୁଡ଼ିକୁ କୋଭିଡ-19 ଠାରୁ ସୁରକ୍ଷିତ ଏବଂ ଲୋକମାନଙ୍କ ଅନୁକୂଳ କରିବା ଲାଗି ଭାରତୀୟ ସହରର ବଜାରଗୁଡ଼ିକରେ ପାଦଚଲା ମାର୍ଗ ନିର୍ମାଣ ଉପରେ ଯୋଜନା କରିବା ବର୍ତ୍ତମାନ ସମୟର ଆବଶ୍ୟକତା ।


    କୋଭିଡ-19 ମହାମାରୀ ବିଶ୍ବକୁ ଆସିବା ପୂର୍ବରୁ ଚେନ୍ନାଇ, ପୁଣେ ଓ ବେଙ୍ଗାଲୁରୁ ଭଳି କେତେକ ଭାରତୀୟ ସହରକୁ ପାଦଚଲା ଯାତ୍ରୀଙ୍କ ପାଇଁ ଅନୁକୂଳ କରାଯାଇସାରିଛି । ବିଗତ ପାଞ୍ଚ ବର୍ଷ ମଧ୍ୟରେ ସମ୍ପୂର୍ଣ୍ଣ ଚେନ୍ନାଇ ସହରରେ 100 କିମିରୁ ଅଧିକ ଲମ୍ବା ପାଦଚଲା ରାସ୍ତା ନିର୍ମାଣ କରାଯାଇସାରିଛି । ଏଥିରେ ସହରର ବ୍ୟବସାୟିକ କେନ୍ଦ୍ରରେ ପାଦଚଲା ଯାତ୍ରୀ ପ୍ଲାଜା ମଧ୍ୟ ସାମିଲ ରହିଛି । ସେହିପରି ପୁଣେରେ 400 କିମି ସାଇକେଲ ଅନୁକୂଳ ସଡ଼କ ନିର୍ମାଣର ପ୍ରସ୍ତାବ ରହିଛି ।


    ***********

    
    
    (Release ID: 1630758) Visitor Counter : 16
    
    
      Read this release in: English , Urdu , Hindi , Marathi , Manipuri , Bengali , Punjabi , Tamil , Telugu , Malayalam
    
    
    

10.