      ଗ୍ରାମ୍ୟ ଉନ୍ନୟନ ମନ୍ତ୍ରଣାଳୟ

      ପ୍ରଧାନମନ୍ତ୍ରୀଙ୍କ ଦ୍ଵାରା ଆସନ୍ତା 20 ତାରିଖ ଦିନ ଶୁଭାରମ୍ଭ ହେବାକୁ ଥିବା ଗରିବ କଲ୍ୟାଣ ରୋଜଗାର ଯୋଜନା ସମ୍ପର୍କିତ ସାମ୍ବାଦିକ ସମ୍ମିଳନୀ
      • 125 ଦିନ ନିମନ୍ତେ 6 ରାଜ୍ୟର 116 ଜିଲ୍ଲାରେ 25ଟି ବିଭିନ୍ନ ପ୍ରକାର କାର୍ଯ୍ୟକ୍ରମ ହାତକୁ ନିଆଯିବ: ଅର୍ଥମନ୍ତ୍ରୀ ନିର୍ମଳା ସୀତାରମଣ
      • କେନ୍ଦ୍ର ସରକାର ରାଜ୍ୟ ସରକାରଙ୍କ ସହିତ ମିଶି ପ୍ରବାସୀ ଶ୍ରମିକଙ୍କୁ ଅଧିକରୁ ଅଧିକ କର୍ମ ସଂସ୍ଥାନ ଯୋଗାଇବା ପାଇଁ ପ୍ରସ୍ତୁତ କରିଛନ୍ତି ଏହି ଯୋଜନା
      Posted On: 18 JUN 2020 5:55PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଦ୍ଵାରା ଆସନ୍ତା 20 ତାରିଖ ଦିନ ଆରମ୍ଭ କରାଯାଉଥିବା ଗରିବ କଲ୍ୟାଣ ରୋଜଗାର ଅଭିଯାନ ସଂକ୍ରାନ୍ତରେ ଏକ ସାମ୍ବାଦିକ ସମ୍ମିଳନୀ ଅନୁଷ୍ଠିତ ହୋଇଯାଇଛି । ଏହାକୁ ସମ୍ବୋଧିତ କରି ଛନ୍ତି କେନ୍ଦ୍ର ଅର୍ଥମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ ।


    ବହୁ ସଂଖ୍ୟାରେ ପୁରୁଷ ଓ ମହିଳା ପ୍ରବାସୀ ଶ୍ରମିକ କୋଭିଡ ଲକଡାଉନ ପରେ ନିଜ ନିଜ ଗ୍ରାମକୁ ଫେରିଛନ୍ତି । କେନ୍ଦ୍ର ସରକାର ରାଜ୍ୟ ସରକାରଙ୍କ ସହ ମିଶି କେଉଁ କେଉଁ ଜିଲ୍ଲାଗୁଡିକରେ ଅଧିକ ପ୍ରବାସୀ ଶ୍ରମିକ ଫେରିଛନ୍ତି ତାହାର ଏକ ନକ୍ସା ପ୍ରସ୍ତୁତ କରିଛନ୍ତି । ପ୍ରାୟ 6ଟି ରାଜ୍ୟ ଯଥା ବିହାର, ଉତ୍ତରପ୍ରଦେଶ, ମଧ୍ୟପ୍ରଦେଶ, ରାଜସ୍ଥାନ, ଝାଡଖଣ୍ଡ ଏବଂ ଓଡିଶାର 116ଟି ଜିଲ୍ଲାରୁ ଅଧିକାଂଶ ପ୍ରବାସୀ ଶ୍ରମିକ ରହିଥିବା ଜଣାପଡିଛି । ଏଥିମଧ୍ୟରୁ 27ଟି ଆକାଂକ୍ଷୀ ଜିଲ୍ଲା ରହିଛି ।


    ଶ୍ରୀମତୀ ସୀତାରମଣ କହିଛନ୍ତି, କେନ୍ଦ୍ର ସରକାର ରାଜ୍ୟ ସରକାରଙ୍କ ସହ ମିଶି ଏହି ପ୍ରବାସୀ ଶ୍ରମିକମାନଙ୍କ କୁଶଳତା ସମ୍ପର୍କରେ ମଧ୍ୟ ଅନୁଧ୍ୟାନ କରିଛନ୍ତି । ସେମାନଙ୍କ ମଧ୍ୟରୁ ଅଧିକାଂଶ କୌଣସି ନା କୌଣସି କାର୍ଯ୍ୟରେ କୂଶଳୀ ଥିବା ଜଣାପଡିଛି । ସେମାନଙ୍କ ଅସୁବିଧା ଦୂର କରିବା ପାଇଁ ଆସନ୍ତା 4 ମାସ ପାଇଁ ଭାରତ ସରକାର ବୃହତ ଗ୍ରାମାଞ୍ଚଳ କର୍ମଯୋଜନା ଗରିବ କଲ୍ୟାଣ ରୋଜଗାର ଅଭିଯାନ ଆରମ୍ଭ କରିବାକୁ ନିଷ୍ପତ୍ତି ନେଇଛନ୍ତି । ଏହା ସେମାନଙ୍କୁ ସଶକ୍ତ କରିବା ସହ ଗ୍ରାମାଞ୍ଚଳ ଲୋକଙ୍କୁ ମଧ୍ୟ କର୍ମ ନିଯୁକ୍ତି ସୁଯୋଗ ପ୍ରଦାନ କରିବ ।


    ଏସମ୍ପର୍କରେ ଅଧିକ ସୂଚନା ଦେଇ ଅର୍ଥମନ୍ତ୍ରୀ କହିଥିଲେ ଯେ, ପ୍ରଧାନମନ୍ତ୍ରୀ ଶ୍ରୀ ମୋଦୀ ଆସନ୍ତା 20 ତାରିଖ ଦିନ ବିହାର ରାଜ୍ୟର ଖଗରିଆ ଜିଲ୍ଲା ବେଲଡାଉ ବ୍ଲକର ତେଲିହାର ଗ୍ରାମରୁ ଏହାର ଶୁଭାରମ୍ଭ କରିବେ । ମିଶନ ମୋଡରେ ଚାଲିବାକୁ ଥିବା ଏହି 125 ଦିନ ଅଭିଯାନ ଦ୍ଵାରା 25ଟି ବିଭିନ୍ନ ପ୍ରକାର କାର୍ଯ୍ୟ କରାଯାଇ ପ୍ରବାସୀ ଶ୍ରମିକମାନଙ୍କୁ କର୍ମ ସଂସ୍ଥାନ ଯୋଗାଇ ଦିଆଯିବ । 50 ହଜାର କୋଟି ଟଙ୍କା ବ୍ୟୟ ବରାଦ କରାଯାଇଥିବା ଏହି ଅଭିଯାନ ଦ୍ଵାରା ପ୍ରବାସୀ ଶ୍ରମିକଙ୍କୁ କର୍ମ ନିଯୁକ୍ତି ଯୋଗାଣ ସହ ଗ୍ରାମାଞ୍ଚଳରେ ସ୍ଥାୟୀ ଭିତ୍ତିଭୂମି ମଧ୍ୟ ସୃଷ୍ଟି ହୋଇପାରିବ ।


    ଏହି ଅଭିଯାନକୁ 12 ବିଭିନ୍ନ ମନ୍ତ୍ରଣାଳୟ ଓ ବିଭାଗ ସହଯୋଗ କରିବେ । ସେଗୁଡିକ ହେଲେ ଗ୍ରାମ୍ୟ ଉନ୍ନୟନ, ପଞ୍ଚାୟତିରାଜ, ସଡକ ପରିବହନ ଓ ରାଜପଥ, ଖଣି, ପାନୀୟ ଜଳ ଓ ପରିମଳ, ପରିବେଶ, ରେଳବାଇ, ପେଟ୍ରୋଲିୟମ ଓ ପ୍ରାକୃତିକ ବାଷ୍ପ, ନୂତନ ଓ ଅକ୍ଷୟ ଶକ୍ତି, ସୀମା ସଡକ, ଦୂରସଞ୍ଚାର ଓ କୃଷି ।


    ସେ ଆହୁରି କହିଛନ୍ତି ଯେ, ଚିହ୍ନଟ ହୋଇଥିବା ଜିଲ୍ଲାଗୁଡିକରେ 25ଟି କାର୍ଯ୍ୟ ଦ୍ଵାରା ପ୍ରବାସୀ ଶ୍ରମିକମାନଙ୍କୁ 125 ଦିନ ପର୍ଯ୍ୟନ୍ତ କାମ ଯୋଗାଇ ଦିଆଯିବ । କେନ୍ଦ୍ର ଶ୍ରମ ଓ ନିୟୋଜନ ମନ୍ତ୍ରୀ ଶ୍ରୀ ସନ୍ତୋଷ ଗଙ୍ଗୱାର, ପ୍ରଧାନମନ୍ତ୍ରୀଙ୍କ ପରାମର୍ଶଦାତା ଶ୍ରୀ ଅମରଜିତ ସିହ୍ନା ଏବଂ ଗ୍ରାମ ଉନ୍ନୟନ ସଚିବ ଶ୍ରୀ ନାଗେନ୍ଦ୍ରନାଥ ସିହ୍ନା ଏହି ସାମ୍ବାଦିକ ସମ୍ମିଳନୀରେ ଉପସ୍ଥିତ ଥିଲେ । ସଚିବ ଶ୍ରୀ ସିହ୍ନା ଗରିବ କଲ୍ୟାଣ ରୋଜଗାର ଅଭିଯାନ ସମ୍ପର୍କରେ ଏକ ଆଲେଖ୍ୟ ମଧ୍ୟ ଉପସ୍ଥାପନ କରିଥିଲେ ।


    **********


    

    
    (Release ID: 1632391) Visitor Counter : 13
    
    
      Read this release in: Punjabi , Telugu , Malayalam , English , Urdu , Marathi , Hindi , Bengali , Tamil