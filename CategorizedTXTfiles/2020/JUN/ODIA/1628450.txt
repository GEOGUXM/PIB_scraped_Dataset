      କ୍ୟାବିନେଟ

      ଦ୍ୱିତୀୟ କାର୍ଯ୍ୟକାଳର ଦ୍ୱିତୀୟ ବର୍ଷର ପ୍ରଥମ କ୍ୟାବିନେଟ ବୈଠକରେ ଅଧ୍ୟକ୍ଷତା କଲେ ପ୍ରଧାନମନ୍ତ୍ରୀ
      • ଏମଏସଏମଇ, ଉଠାଦୋକାନୀ ଓ କୃଷକଙ୍କ ପାଇଁ ଐତିହାସିକ ପଦକ୍ଷେପ ଗ୍ରହଣ
      • 14 ବର୍ଷ ପରେ ପ୍ରଥମ ଥର ସଂଶୋଧିତ ହେଲା ଏମଏସଏମଇର ପରିଭାଷା
      • ମଧ୍ୟମ ୟୁନିଟଗୁଡ଼ିକ ପାଇଁ ନିବେଶ ସୀମା 50 କୋଟି ଓ କାରବାର ସୀମା 250 କୋଟି ଟଙ୍କାକୁ ବୃଦ୍ଧି
      • ଉଠାଦୋକାନୀଙ୍କୁ ଶସ୍ତା ଋଣ ପ୍ରଦାନ ଲାଗି ସ୍ୱତନ୍ତ୍ର ମାଇକ୍ରୋ କ୍ରେଡିଟ ସୁବିଧା ଯୋଜନା “ପିଏମ ସ୍ୱନିଧି”ର ଶୁଭାରମ୍ଭ
      • 2020-21 ଖରିଫ ଋତୁ ପାଇଁ ଉତ୍ପାଦନ ଖର୍ଚ୍ଚର ଅତିକମରେ ଦେଢ଼ଗୁଣା ଏମଏସପି ନିର୍ଦ୍ଧାରଣ ନିମନ୍ତେ ପ୍ରତିଶ୍ରୁତି ପାଳନ କଲେ ସରକାର
      • କୃଷି ଓ ଆନୁସଙ୍ଗୀକ କାର୍ଯ୍ୟକଳାପ ଲାଗି ସ୍ୱଳ୍ପକାଳୀନ ଋଣ ପରିଶୋଧ ଅବଧି ବୃଦ୍ଧି
      • କୃଷକଙ୍କୁ ସୁଧ ଛାଡ଼ ଓ ଶୀଘ୍ର ପୁନଃପରିଶୋଧ ପ୍ରୋତ୍ସାହନ ରାଶିର ଲାଭ ମଧ୍ୟ ମିଳିବ
      • ଗରିବ କଲ୍ୟାଣ ପ୍ରତି ସର୍ବାଧିକ ଗୁରୁତ୍ୱ ଦେଉଛନ୍ତି ସରକାର
      Posted On: 01 JUN 2020 5:27PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ ବୈଠକ ସୋମବାର 1 ଜୁନ , 2020ରେ ଅନୁଷ୍ଠିତ ହୋଇଯାଇଛି । ଏହା ହେଉଛି କେନ୍ଦ୍ର ସରକାରଙ୍କ ଦ୍ୱିତୀୟ କାର୍ଯ୍ୟକାଳର ଦ୍ୱିତୀୟ ବର୍ଷର ପ୍ରଥମ ବୈଠକ ।


    ଏହି ବୈଠକରେ କେତେକ ଐତିହାସିକ ନିର୍ଣ୍ଣୟ ନିଆଯାଇଛି । ଯାହା ଭାରତର ପରିଶ୍ରମୀ କୃଷକ , ସୂକ୍ଷ୍ମ , ଲଘୁ ଏବଂ ମଧ୍ୟମ ଉଦ୍ୟୋଗ (ଏମଏସଏମଇ) ଏବଂ ଉଠାଦୋକାନୀଙ୍କ ଜୀବନରେ ପରିବର୍ତନକାରୀ ପ୍ରଭାବ ପକାଇବ ।


    ଏମଏସଏମଇଗୁଡ଼ିକୁ ସହାୟତା:


    ସାଧାରଣରେ ଏମଏସଏମଇ ଭାବେ ପରିଚିତ ସୂକ୍ଷ୍ମ , ଲଘୁ ଏବଂ ମଧ୍ୟମ ଉଦ୍ୟୋଗଗୁଡ଼ିକ ଭାରତୀୟ ଅର୍ଥବ୍ୟବସ୍ଥାର ମେରୁଦଣ୍ଡ । ସାରା ଦେଶରେ ବିଭିନ୍ନ ଅଂଚଳରେ ନୀରବତାର ସହିତ କାର୍ଯ୍ୟକ୍ଷମ ଥିବା 6 କୋଟିରୁ ଅଧିକ ଏମଏସଏମଇ ଏକ ସୁଦୃଢ଼ ଏବଂ ଆତ୍ମନିର୍ଭର ଭାରତ ନିର୍ମାଣରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରୁଛନ୍ତି ।


    କୋଭିଡ-19 ମହାମାରୀ ପରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ରାଷ୍ଟ୍ର ନିର୍ମାଣରେ ଏମଏସଏମଇର ଭୂମିକାକୁ ତୁରନ୍ତ ଚିହ୍ନଟ କରିଥିଲେ । ସେଥିପାଇଁ ଏମଏସଏମଇଗୁଡ଼ିକୁ ଆତ୍ମନିର୍ଭର ଭାରତ ଅଭିଯାନ ଅନ୍ତର୍ଗତ କରାଯାଇଥିବା ଘୋଷଣାରେ ଏକ ଗୁରୁତ୍ୱପୂର୍ଣ୍ଣ ଅଂଶବିଶେଷ ଭାବେ ସାମିଲ କରାଯାଇଥିଲା । ଏହି ପ୍ୟାକେଜ ଅନ୍ତର୍ଗତ ଏମଏସଏମଇ କ୍ଷେତ୍ର ପାଇଁ ଯଥେଷ୍ଟ ଅର୍ଥରାଶି ଆବଂଟନ କରାଯିବା ସହିତ ଅର୍ଥବ୍ୟବସ୍ଥାର ସୁଧାର ଲାଗି ପଦକ୍ଷେପ ଗ୍ରହଣ କରିବା ଉପରେ ମଧ୍ୟ ପ୍ରାଥମିକତା ଦିଆଗଲା । ଅନେକ ପ୍ରମୁଖ ଘୋଷଣା ସହ ଜଡ଼ିତ ପଦକ୍ଷେପ ପୂର୍ବରୁ କାର୍ଯ୍ୟକାରୀ କରାଯିବା ଆରମ୍ଭ ହୋଇସାରିଛି ।


    କେନ୍ଦ୍ର ସରକାର ଆଜି ଆତ୍ମନିର୍ଭର ଭାରତ ପ୍ୟାକେଜ ଅନ୍ତର୍ଗତ ଅନ୍ୟ ଘୋଷଣାଗୁଡ଼ିକର ପ୍ରଭାବୀ କାର୍ଯ୍ୟାନ୍ୱୟନ ନିମନ୍ତେ ରୋଡମ୍ୟାପ ପ୍ରସ୍ତୁତ କରିଛନ୍ତି । ଏଥିରେ ସାମିଲ ରହିଛି:


    • ଏମଏସଏମଇ ପରିଭାଷାରେ ବୃଦ୍ଧି ଲାଗି ସଂଶୋଧନ । ବ୍ୟବସାୟକୁ ସହଜ କରିବା ଦିଗରେ ଏହା ଏକ ପଦକ୍ଷେପ । ଏହା ଏମଏସଏମଇ କ୍ଷେତ୍ରରେ ନିବେଶକୁ ଆକୃଷ୍ଟ କରିବା ଏବଂ ଅଧିକ ନିଯୁକ୍ତି ସୁଯୋଗ ସୃଷ୍ଟି କରିବାରେ ସହାୟକ ହୋଇପାରିବ ;


    • ଚାପଗ୍ରସ୍ତ ଏମଏସଏମଇଗୁଡ଼ିକୁ ଇକ୍ୟୁଟି ସହାୟତା ପ୍ରଦାନ କରିବା ଲାଗି ଅଧୀନସ୍ଥ ଋଣ ରୂପରେ 20 , 000 କୋଟି ଟଙ୍କାର ବ୍ୟବସ୍ଥା ପ୍ରସ୍ତାବକୁ ଆଜି କ୍ୟାବିନେଟ ଔପଚାରିକ ଭାବେ ମଞ୍ଜୁରି ଦେଇଛନ୍ତି । ଏହାଦ୍ୱାରା 2 ଲକ୍ଷ ଚାପଗ୍ରସ୍ତ ଏମଏସଏମଇ ଲାଭାନ୍ୱିତ ହେବେ ;


    • ଏମଏସଏମଇ ଲାଗି 50 , 000 କୋଟି ଟଙ୍କାର ଇକ୍ୟୁଟି ନିବେଶ ପ୍ରସ୍ତାବକୁ ମଧ୍ୟ ଆଜି କ୍ୟାବିନେଟ ମଞ୍ଜୁରି ମିଳିଛି । ଏହା ଏମଏସଏମଇଗୁଡ଼ିକୁ ଋଣ-ଇକ୍ୟୁଟି ଅନୁପାତର ପରିଚାଳନା ଏବଂ ସେମାନଙ୍କ କ୍ଷମତା ବୃଦ୍ଧିରେ ସହାୟତା ନିମନ୍ତେ ଏକ ଢାଂଚା ଉପଲବ୍ଧ କରାଇବ । ଏହା ସେମାନଙ୍କୁ ଷ୍ଟକ ଏକ୍ସଚେଞ୍ଜରେ ତାଲିକାଭୁକ୍ତ ହେବା ଲାଗି ସୁଯୋଗ ମଧ୍ୟ ପ୍ରଦାନ କରିବ ।


    ଏମଏସଏମଇ ପରିଭାଷାରେ ବୃଦ୍ଧି ପାଇଁ ସଂଶୋଧନ:


    ଭାରତ ସରକାର ଆଜି ଏମଏସଏମଇ ପରିଭାଷାରେ ଆହୁରି ଅଧିକ ସଂଶୋଧନ କରିବା ଲାଗି ନିଷ୍ପତି ନେଇଛନ୍ତି । ପ୍ୟାକେଜ ଘୋଷଣାରେ ସୂକ୍ଷ୍ମ ଉତ୍ପାଦନ ଏବଂ ସେବା ୟୁନିଟଗୁଡ଼ିକର ପରିଭାଷାକୁ 1 କୋଟି ଟଙ୍କାର ନିବେଶ ଏବଂ 5 କୋଟି ଟଙ୍କାର କାରବାର ପର୍ଯ୍ୟନ୍ତ ବଢ଼ାଇ ଦିଆଯାଇଛି । ସେହିପରି ଲଘୁ ଉଦ୍ୟୋଗଗୁଡ଼ିକର ସୀମାକୁ 10 କୋଟି ଟଙ୍କାର ନିବେଶ ଏବଂ 50 କୋଟି ଟଙ୍କାର କାରବାର ପର୍ଯ୍ୟନ୍ତ ବଢ଼ାଇ ଦିଆଯାଇଛି । ସେହିପରି ଏକ ମଧ୍ୟମ ଉଦ୍ୟୋଗଗୁଡ଼ିକର ନିବେଶ ସୀମାକୁ 20 କୋଟି ଟଙ୍କା ଏବଂ କାରବାର ସୀମାକୁ 100 କୋଟି ଟଙ୍କା ପର୍ଯ୍ୟନ୍ତ ବଢ଼ାଇ ଦିଆଯାଇଛି । ଉଲ୍ଲେଖଯୋଗ୍ୟ ଯେ 2006ରେ ଏମଏସଏମଇ ବିକାଶ ଆଇନ ଲାଗୁ ହୋଇଥିଲା । 14 ବର୍ଷ ପରେ ଏଥିରେ ସଂଶୋଧନ କରାଯାଇଛି । ପ୍ୟାକେଜ 13 ମେ 2020ରେ ଘୋଷଣା ହେବା ପରେ କେତେକ ପ୍ରସ୍ତାବ ମିଳିଥିଲା ଯେ ଘୋଷିତ ସଂଶୋଧନ ତଥାପି ବଜାର ଓ ମୂଲ୍ୟ ନିର୍ଦ୍ଧାରଣ ସ୍ଥିତି ଅନୁରୂପ ହୋଇନାହିଁ । ତେଣୁ ଏହାକୁ ଆହୁରି ଅଧିକ କରି ସଂଶୋଧନ କରାଯିବା ଆବଶ୍ୟକ । ଏସବୁ ପ୍ରସ୍ତାବକୁ ଧ୍ୟାନରେ ରଖି ପ୍ରଧାନମନ୍ତ୍ରୀ ମଧ୍ୟମ ଉତ୍ପାଦନ ଏବଂ ସେବା ୟୁନିଟଗୁଡ଼ିକର ସୀମାକୁ ଆହୁରି ବଢ଼ାଇବା ଲାଗି ନିଷ୍ପତ୍ତି ନେଇଛନ୍ତି । ବର୍ତ୍ତମାନ ଏହି ସୀମାକୁ 50 କୋଟି ଟଙ୍କାର ନିବେଶ ଏବଂ 250 କୋଟି ଟଙ୍କାର କାରବାରକୁ ବୃଦ୍ଧି କରି ଦିଆଯାଇଛି । ଏହାଛାଡ଼ା ଆଉ ଏକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ମଧ୍ୟ ନିଆଯାଇଛି । ସୂକ୍ଷ୍ମ , ଲଘୁ କିମ୍ବା ମଧ୍ୟମ , ଯେକୌଣସି ଏମଏସଏମଇ ଉଦ୍ୟୋଗର ରପ୍ତାନି ସଂକ୍ରାନ୍ତ କାରବାରକୁ ଟର୍ଣ୍ଣଓଭର ଭାବେ ଗଣନା କରାଯିବ ନାହିଁ ।


    ଉଠାଦୋକାନୀଙ୍କୁ ସହାୟତା:


    ଆବାସ ଓ ସହରାଂଚଳ ବ୍ୟାପାର ମନ୍ତ୍ରଣାଳୟ ପକ୍ଷରୁ ଉଠାଦୋକାନୀମାନଙ୍କୁ ଅଳ୍ପ ସୁଧରେ ଶସ୍ତା ଋଣ ଦେବା ଲାଗି ଏକ ସ୍ୱତନ୍ତ୍ର ମାଇକ୍ରୋ କ୍ରେଡିଟ ସୁବିଧା ଯୋଜନା-ପିଏମ ସ୍ୱନିଧି-ପ୍ରଧାନମନ୍ତ୍ରୀ ଷ୍ଟ୍ରିଟ ଭେଣ୍ଡର୍ସ ଆତ୍ମନିର୍ଭର ନିଧିର ଶୁଭାରମ୍ଭ କରାଯାଇଛି । ଏହି ଯୋଜନା ସେମାନଙ୍କୁ ପୁଣିଥରେ କାମ ଆରମ୍ଭ କରିବା ଏବଂ ନିଜର ଜୀବନଜୀବିକା ନିର୍ବାହ କରିବା ଲାଗି ସେମାନଙ୍କୁ ସକ୍ଷମ କରିବା କ୍ଷେତ୍ରରେ ଦୀର୍ଘ ସମୟ ପର୍ଯ୍ୟନ୍ତ ସହାୟକ ହୋଇପାରିବ । ବିଭିନ୍ନ ପ୍ରକାରର କ୍ଷୁଦ୍ର ବ୍ୟବସାୟୀ , ଭେଣ୍ଡର , ହକର , ବୁଲା ବିକାଳି , ଉଠାଦୋକାନୀ , ଠେଲାଗାଡ଼ିରେ ଫଳ ବିକ୍ରେତା ଆଦିଙ୍କ ସମେତ 50 ଲକ୍ଷରୁ ଅଧିକ ଲୋକ ଏହି ଯୋଜନାରୁ ଲାଭ ପାଇପାରିବେ ।


    ସେମାନଙ୍କ ଦ୍ୱାରା ଯୋଗାଇ ଦିଆଯାଉଥିବା ସାମଗ୍ରୀରେ ପନିପରିବା , ଫଳ , ରେଡି ଟୁ ଇଟ ଷ୍ଟ୍ରିଟ ଫୁଡ , ଚା ’, ପକୁଡ଼ି , ବ୍ରେଡ , ଅଣ୍ଡା , ପୋଷାକ , ଅଳଙ୍କାର , ଜୋତା , କାରିଗର ସାମଗ୍ରୀ , ବହି/ଷ୍ଟେସନାରୀ ଆଦି ସାମିଲ ରହିଛି । ସେବାଗୁଡ଼ିକ ମଧ୍ୟରେ ବାରିକ , ମୋଚି , ପାନ ଦୋକାନୀ ଏବଂ ଲଣ୍ଡ୍ରି ଦୋକାନ ସାମିଲ ରହିଛି । କୋଭିଡ-19 ସଙ୍କଟ ସମୟରେ ଏମାନେ ଯେପରି ଭାବେ ସମସ୍ୟାର ସମ୍ମୁଖୀନ ହୋଇଛନ୍ତି , ସେମାନଙ୍କ ପ୍ରତି ଭାରତ ସରକାର ସମ୍ପୂର୍ଣ୍ଣ ଭାବେ ସମ୍ବେଦନଶୀଳ ଅଛନ୍ତି । ଏଭଳି ସମୟରେ ସେମାନଙ୍କୁ ନିଜ ବ୍ୟବସାୟ ଆରମ୍ଭ କରିବା ଲାଗି ଶସ୍ତା ଋଣ ପ୍ରଦାନ କରାଯିବାର ଜରୁରି ଆବଶ୍ୟକତା ରହିଛି ।


    ସହରୀ ସ୍ଥାନୀୟ ପ୍ରଶାସନ ଏହି ଯୋଜନାର କାର୍ଯ୍ୟାନ୍ୱୟନରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବେ । ଏହି ଯୋଜନା ଅନେକ କାରଣରୁ ସ୍ୱତନ୍ତ୍ର:


    1. ପ୍ରଥମ ଐତିହାସିକ ଯୋଜନା:


    ଏହା ଭାରତ ଇତିହାସରେ ପ୍ରଥମ ଥର ପାଇଁ ହୋଇଛି ଯେ ସହରୀ/ଗ୍ରାମୀଣ କ୍ଷେତ୍ର ପାର୍ଶ୍ଵବର୍ତ୍ତୀ ରାସ୍ତାରେ ସାମଗ୍ରୀ ବିକ୍ରେତା ସହରୀ ଜୀବିକା କାର୍ଯ୍ୟକ୍ରମର ହିତାଧିକାରୀ ହୋଇପାରିଛନ୍ତି । ବୁଲାବିକାଳୀମାନେ 10 ହଜାର ଟଙ୍କା ପର୍ଯ୍ୟନ୍ତ କାର୍ଯ୍ୟଶୀଳ ପୁଞ୍ଜି ଋଣର ଲାଭ ଉଠାଇପାରିବେ ଯାହାକୁ ସେମାନେ ଗୋଟିଏ ବର୍ଷରେ ମାସିକ କିସ୍ତିରେ ପରିଶୋଧ କରିପାରିବେ । ସଠିକ ସମୟରେ/ଶୀଘ୍ର ଋଣ ପରିଶୋଧ କଲେ ବାର୍ଷିକ 7% ହାରରେ ସୁଧ ସବସିଡି ହିତାଧିକାରୀଙ୍କ ବ୍ୟାଙ୍କ ଖାତାକୁ ପ୍ରତ୍ୟକ୍ଷ ଲାଭ ହସ୍ତାନ୍ତର ମାଧ୍ୟମରେ 6 ମାସ ପର୍ଯ୍ୟନ୍ତ ଜମା କରାଯିବ । ଋଣ ଆଗୁଆ ପରିଶୋଧ କରିବା ଲାଗି କୌଣସି ଜୋରିମାନା ପଡ଼ିବ ନାହିଁ ।


    ଏହି ଯୋଜନାରେ ଋଣ ସୀମାକୁ ନିର୍ଦ୍ଧାରିତ ସମୟରେ/ଶୀଘ୍ର ପରିଶୋଧ କରିବା ଲାଗି ଋଣ ସୀମାରେ ବୃଦ୍ଧି କରିବାରେ ସହାୟତା ମିଳିଥାଏ ଯାହାଦ୍ୱାରା ବିକ୍ରେତାଙ୍କୁ ଆର୍ଥିକ ଶିଢ଼ିରେ ଚଢ଼ିବା ଲାଗି ନିଜର ମହତ୍ୱକାଂକ୍ଷା ପୂରଣ କରିବାର ସୁଯୋଗ ମିଳିବ ।


    ତୃଣମୂଳସ୍ତରରେ ଉପସ୍ଥିତି ଏବଂ ରାସ୍ତାକଡ଼ରେ ସାମଗ୍ରୀ ବିକ୍ରି କରୁଥିବା ସହରାଂଚଳ ଗରିବଙ୍କ ସହିତ ନିବିଡ଼ ସମ୍ପର୍କ ପାଇଁ ପ୍ରଥମର ଏମଏଫଆଇ/ଅଣବ୍ୟାଙ୍କିଙ୍ଗ ଆର୍ଥିକ ସଂସ୍ଥାନ/ସ୍ୱୟଂ ସହାୟକ ଗୋଷ୍ଠୀ ବ୍ୟାଙ୍କଗୁଡ଼ିକୁ ଏହି ଯୋଜନାରେ ସାମିଲ ହେବାର ଅନୁମତି ଦିଆଯାଇଛି ।


    2. ସଶକ୍ତିକରଣ ଲାଗି ପ୍ରଯୁକ୍ତିର ଉପଯୋଗ:


    ପ୍ରଭାବୀ ବିତରଣ ଏବଂ ପାରଦର୍ଶିତା ସୁନିଶ୍ଚିତ କରିବା ଲାଗି ପ୍ରଯୁକ୍ତିର ଲାଭ ଉଠାଇବାର ସରକାରଙ୍କ ଦୃଷ୍ଟି ଅପୁରୂପ ଏହି ଯୋଜନାକୁ ଏଣ୍ଡ ଟୁ ଏଣ୍ଡ ସମାଧାନ ସହିତର ପରିଚାଳନା ଲାଗି ୱେବ ପୋର୍ଟାଲ/ମୋବାଇଲ ଆପ ସହିତ ଏକ ଡିଜିଟାଲ ପ୍ଲାଟଫର୍ମ ବିକଶିତ କରାଯାଉଛି । ଏହି ଆଇଟି ପ୍ଲାଟଫର୍ମ ଭେଣ୍ଡର୍ସମାନଙ୍କୁ ଔପଚାରିକ ଆର୍ଥିକ ପ୍ରଣାଳୀରେ ସାମିଲ କରିବାରେ ସହାୟକ ହେବ । ଏହି ପ୍ଲାଟଫର୍ମ ଋଣ ପରିଚାଳନା ଲାଗି ସିଡବିର ଉଦ୍ୟୋଗୀ ମିତ୍ର ପୋର୍ଟାଲ ଏବଂ ଆବାସ ଓ ସହରାଂଚଳ ବ୍ୟାପାର ମନ୍ତ୍ରଣାଳୟର ପୈସା ପୋର୍ଟାଲ ସହିତ ଯୋଡ଼ିବ ଯାହାଦ୍ୱାରା ସୁଧ ସବସିଡିକୁ ସ୍ୱୟଂକ୍ରିୟ ଭାବେ ନିୟନ୍ତ୍ରଣ କରାଯାଇପାରିବ ।


    3. ଡିଜିଟାଲ କାରବାରକୁ ପ୍ରୋତ୍ସାହନ


    ଏହି ଯୋଜନା ରାସ୍ତାକଡ଼ରେ ସାମଗ୍ରୀ ବିକ୍ରି କରୁଥିବା ଲୋକମାନଙ୍କୁ ମାସିକ ନଗଦ ଫେରସ୍ତ ଜରିଆରେ ଡିଜିଟାଲ କାରବାର ନିମନ୍ତେ ପ୍ରୋତ୍ସାହନ ଦେବ ।


    4. କ୍ଷମତା ନିର୍ମାଣ ପ୍ରତି ଗୁରୁତ୍ୱ:


    ରାଜ୍ୟ ସରକାର , ଦୀନଦୟାଲ ଅନ୍ତ୍ୟୋଦୟ ଯୋଜନା-ଜାତୀୟ ସହରାଂଚଳ ଜୀବିକା ମିଶନ , ସହରାଂଚଳ ପ୍ରଶାସନ , ସିଡବି , କ୍ରେଡିଟ ଗ୍ୟାରେଂଟି ଫଣ୍ଡ ଟ୍ରଷ୍ଟ ଫର ମାଇକ୍ରୋ ଆଣ୍ଡ ସ୍ମଲ ଏଂଟରପ୍ରାଇଜେସ , ଭାରତୀୟ ରାଷ୍ଟ୍ରୀୟ ପରିଶୋଧ ନିଗମ ଏବଂ ଡିଜିଟାଲ ପେମେଂଟ ଏଗ୍ରେିଗେଟର୍ସର ରାଜ୍ୟ ମିଶନ ସହିତ ମିଶି ଆବାସ ଓ ସହରାଂଚଳ ବ୍ୟାପାର ମନ୍ତ୍ରଣାଳୟ ପକ୍ଷରୁ ସମସ୍ତ ଅଂଶୀଦାରଙ୍କ ପାଇଁ ଏବଂ ଆଇଇସି ଗତିବିଧିର କ୍ଷମତା ନିର୍ମାଣ ନିମନ୍ତେ ଆର୍ଥିକ ସାକ୍ଷରତା କାର୍ଯ୍ୟକ୍ରମକୁ ଜୁନ ମାସରେ ସାରା ଦେଶରେ ଶୁଭାରମ୍ଭ କରାଯିବ । ଜୁଲାଇ ମାସରେ ଋଣ ପ୍ରଦାନ ଆରମ୍ଭ ହେବ ।


    ଜୟ କିସାନ ଭାବନାର ଉଦ୍ରେକ:


    ଖରିଫ ଋତୁ 2020-21 ଲାଗି ସରକାର ଉତ୍ପାଦନର ବ୍ୟୟର ଦେଢ଼ଗୁଣା ସ୍ତରରେ ସର୍ବନିମ୍ନ ସହାୟକ ମୂଲ୍ୟ(ଏମଏସପି) ନିର୍ଦ୍ଧାରଣ କରିବା ଲାଗି ସରକାର ନିଜର ପ୍ରତିଶ୍ରୁତି ପୂରଣ କରିଛନ୍ତି । କୃଷି ବ୍ୟୟ ଏବଂ ମୂଲ୍ୟ ଆୟୋଗଙ୍କ ସୁପାରିସ ଆଧାରରେ ଆଜି ଖରିଫ ଋତୁ 2020-21 ଲାଗି 14ଟି ଫସଲର ଏମଏସପି ଘୋଷଣା କରାଯାଇଛି । ଏହି 14ଟି ଫସଲରେ ବ୍ୟୟ ତୁଳନାରେ ଆୟ 50ରୁ 83% ପର୍ଯ୍ୟନ୍ତ ହେବ ।


    କୃଷି ଏବଂ ଆନୁସଙ୍ଗିକ କାର୍ଯ୍ୟକଳାପ ଲାଗି ଦିଆଯାଇଥିବା 3 ଲକ୍ଷ ଟଙ୍କା ପର୍ଯ୍ୟନ୍ତ ସ୍ୱଳ୍ପକାଳୀନ ଋଣ ପରିଶୋଧ କରିବାର ତାରିଖକୁ ଭାରତ ସରକାର 31.08.2020 ପର୍ଯ୍ୟନ୍ତ ବଢ଼ାଇବା ନିମନ୍ତେ ନିଷ୍ପତ୍ତି ନେଇଛନ୍ତି । କୃଷକମାନଙ୍କୁ ସୁଧ ଛାଡ଼ ଓ ଶୀଘ୍ର ପୁନଃପରିଶୋଧର ପ୍ରୋତ୍ସାହନ ଲାଭ ମଧ୍ୟ ମିଳିବ । ସେଭଳି ସ୍ୱଳ୍ପକାଳିନ କୃଷି ଋଣ ଯାହାର ପରିଶୋଧ ଅବଧି 1 ମାର୍ଚ୍ଚ 2020ରୁ 31 ଅଗଷ୍ଟ , 2020 ମଧ୍ୟରେ ପଡ଼ୁଛି ସେମାନଙ୍କୁ ବ୍ୟାଙ୍କର 2% ସୁଧ ଛାଡ଼ ଏବଂ କୃଷକମାନଙ୍କୁ 3% ଶୀଘ୍ର ପୁନଃପରିଶୋଧ ପ୍ରୋତ୍ସାହନ ଲାଭ ଲଗାତାର ମିଳିବ ।


    ବ୍ୟାଙ୍କଗୁଡ଼ିକ ମାଧ୍ୟମରେ ବ୍ୟାଙ୍କଗୁଡ଼ିକୁ ବାର୍ଷିକ 2% ପ୍ରତିବର୍ଷ ସୁଧ ଛାଡ଼ ସୁବିଧା ସହିତ କୃଷକମାନଙ୍କୁ ବାର୍ଷିକ 7% ଦରରେ ଋଣ ପ୍ରଦାନ ବ୍ୟବସ୍ଥା ଏବଂ ନିର୍ଦ୍ଧାରିତ ସମୟରେ ପୁନଃପରିଶୋଧ ଲାଗି କୃଷକମାନଙ୍କୁ 3% ଅତିରିକ୍ତ ଲାଭ ପ୍ରଦାନ କରାଯିବାର ଅର୍ଥ ହେଉଛି ଚାଷୀମାନଙ୍କ ପାଇଁ ବାର୍ଷିକ 4% ସୁଧ ହାରରେ 3 ଲକ୍ଷ ଟଙ୍କା ପର୍ଯ୍ୟନ୍ତ ଋଣ ଉପଲବ୍ଧ ହୋଇପାରିବ ।


    କୃଷକେମାନଙ୍କୁ କିସାନ କ୍ରେଡିଟ କାର୍ଡ ମାଧ୍ୟମରେ ମିଳୁଥିବା ଋଣ ସହିତ ରିହାତି ଦରରେ ସ୍ୱଳ୍ପକାଳୀନ ଫସଲ ଋଣ ପ୍ରଦାନ କରିବା ଲାଗି ସୁଧ ନିବାରଣ ଯୋଜନା ଆରମ୍ଭ କରାଯାଇଛି । ଗତ କିଛି ସପ୍ତାହ ମଧ୍ୟରେ ଅନେକ କୃଷକ ସ୍ୱଳ୍ପକାଳୀନ ଫସଲ ଋଣ ପରିଶୋଧ ନିମନ୍ତେ ବ୍ୟାଙ୍କ ଶାଖା ନିକଟରେ ପହଁଚିବାରେ ସକ୍ଷମ ହୋଇପାରିନାହାନ୍ତି । କ୍ୟାବିନେଟର ଏହି ନିଷ୍ପତ୍ତି ଫଳରେ କୋଟି କୋଟି କୃଷକମାନଙ୍କୁ ସହାୟତା ମିଳିପାରିବ ।


    ଗରିବଙ୍କ କଲ୍ୟାଣ ସରକାରଙ୍କ ସର୍ବୋଚ୍ଚ ପ୍ରାଥମିକତା :


    ଗରିବ ଓ ବଂଚିତଙ୍କ କଲ୍ୟାଣ ପ୍ରତି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ସରକାର ସର୍ବୋଚ୍ଚ ପ୍ରାଥମିକତା ଦେଇଆସିଛନ୍ତି । କରୋନା ଭୂତାଣୁ ମହାମାରୀ ସମୟରେ ଲକଡାଉନ ସମୟରେ ପ୍ରଥମ ଦିନରୁ ହିଁ ସରକାର ଗରିବ ଏବଂ ବଂଚିତଙ୍କ ପ୍ରତି ସମ୍ବେଦନଶୀଳ ରହିଛନ୍ତି । ଲକଡାଉନ ଆରମ୍ଭ ହେବାର ଦୁଇ ଦିନ ମଧ୍ୟରେ 26 ମାର୍ଚ୍ଚ , 2020ରେ ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନାର ପ୍ୟାକେଜ ଘୋଷଣା କରାଯାଇଛି । ଏହି ପ୍ୟାକେଜରେ ସରକାରଙ୍କ ସମ୍ବେଦନଶୀଳତାର ପ୍ରତିଫଳନ ଦେଖିବାକୁ ମିଳିଛି । ସରକାରଙ୍କ ପକ୍ଷରୁ ଯେଉଁସବୁ ପଦକ୍ଷେପ ଗ୍ରହଣ କରାଯାଇଛି ସେଥିମଧ୍ୟରେ ରହିଛି 80 କୋଟି ଲୋକଙ୍କ ପାଇଁ ଖାଦ୍ୟ ସୁରକ୍ଷା ସୁନିଶ୍ଚିତ କରିବା , 20 କୋଟି ମହିଳାଙ୍କ ବ୍ୟାଙ୍କ ଖାତାକୁ ନଗଦ ହସ୍ତାନ୍ତର , ବରିଷ୍ଠ ନାଗରିକ , ଗରିବ ବିଧବା ଏବଂ ଗରିବ ଦିବ୍ୟାଙ୍ଗଙ୍କ ଖାତାରେ ଅର୍ଥ ଜମା କରିବା ଏବଂ ପିଏମ କିସାନ ଯୋଜନାରେ ଆର୍ଥିକ ସହାୟତା ଉପଲବ୍ଧ କରାଇବା ।


    ସରକାର ଏସବୁ ପଦକ୍ଷେପ କାରଣରୁ ଲକଡାଉନ ଯୋଗୁ ପ୍ରଭାବିତ ହୋଇଥିବା ସମ୍ବେଦନଶୀଳ ବର୍ଗଙ୍କୁ ଯଥେଷ୍ଟ ଲାଭ ମିଳିପାରିଛି । କେବଳ ଘୋଷଣା ନୁହେଁ , ବରଂ ମାତ୍ର କିଛି ଦିନ ମଧ୍ୟରେ କୋଟି କୋଟି ଲୋକଙ୍କୁ ଆର୍ଥିକ ସହାୟତା ଓ ଅନ୍ୟାନ୍ୟ ସାମଗ୍ରୀ ମିଳିପାରିପାରିଛି । ଆତ୍ମନିର୍ଭର ଭାରତ ଅଭିଯାନ ଅନ୍ତର୍ଗତ ଏକ ରାଷ୍ଟ୍ର ଏକ ରାସନ କାର୍ଡ ଯୋଜନା କାର୍ଯ୍ୟକାରୀ ହୋଇଛି , ରାସନ କାର୍ଡ ନଥିବା ଲୋକମାନଙ୍କୁ ମାଗଣାରେ ଖାଦ୍ୟଶସ୍ୟ ଯୋଗାଇ ଦିଆଯାଇଛି । ସହରାଂଚଳ ବାସହୀନ ଓ ପ୍ରବାସୀମାନଙ୍କୁ ଶସ୍ତାରେ ଆବାସ ଯୋଗାଣ ନିମନ୍ତେ ଏକ ନୂଆ ଘରଭଡ଼ା ଯୋଜନା ମଧ୍ୟ ଆରମ୍ଭ କରାଯାଇଛି । ପ୍ରବାସୀ ଶ୍ରମିକଙ୍କ କଲ୍ୟାଣ ନିମନ୍ତେ ଅନେକ ଘୋଷଣା କରାଯାଇଛି ।


    କୃଷକମାନଙ୍କ କଲ୍ୟାଣ ନିମନ୍ତେ ବ୍ୟାପକ ସୁଧାର ନିମନ୍ତେ ଘୋଷଣା କରାଯାଇଛି । କୃଷକମାନଙ୍କ ରୋଜଗାର କ୍ଷେତ୍ରରେ ବାଧା ସୃଷ୍ଟି କରୁଥିବା ବ୍ୟବସ୍ଥାକୁ ଦୂର କରାଯାଇଛି , ଯାହାଫଳରେ ସେମାନେ ଅଧିକ ଆୟ କରିପାରିବେ । ଏଥିସହିତ କୃଷି ଭିତ୍ତିଭୂମିରେ ନିବେଶ ଲାଗି ଅନେକ ପ୍ରସ୍ତାବ ଦିଆଯାଇଛି । ମତ୍ସ୍ୟପାଳ ଭଳି ସହାୟକ କୃଷି ଗତିବିଧିକୁ ଆର୍ଥିକ ପ୍ୟାକେଜରେ ସାମିଲ କରାଯାଇଛି ।


    ସରକାରଙ୍କ ପ୍ରତ୍ୟେକ ପଦକ୍ଷେପରେ ଗରିବ ଓ ବଂଚିତ ଲୋକମାନଙ୍କ ପ୍ରତି ସହାନୁଭୂତି ଓ ସମ୍ବେଦନଶୀଳତା ଦେଖିବାକୁ ମିଳିଛି ।


    **********


    

    
    (Release ID: 1628450) Visitor Counter : 14
    
    
      Read this release in: English , Urdu , Marathi , Hindi , Manipuri , Bengali , Punjabi , Gujarati , Tamil , Telugu , Kannada , Malayalam