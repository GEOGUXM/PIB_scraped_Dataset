      ଗୃହ ନିର୍ମାଣ ଓ ସହରାଞ୍ଚଳ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ

      ଆତ୍ମନିର୍ଭର ଭାରତ ଦିଗରେ ପ୍ରୟାସ
      ଉଠାଦୋକାନୀଙ୍କ ପାଇଁ ସ୍ୱତନ୍ତ୍ର ମାଇକ୍ରୋ କ୍ରେଡିଟ ଯୋଜନାର ଶୁଭାରମ୍ଭ

      Posted On: 19 JUN 2020 1:07PM by PIB Bhubaneshwar

    ଆବାସ ଓ ସହରାଂଚଳ ବ୍ୟାପାର ମନ୍ତ୍ରଣାଳୟ ଏବଂ ଭାରତୀୟ ଲଘୁ ଉଦ୍ୟୋଗ ବିକାଶ ବ୍ୟାଙ୍କ (ଏସଆଇଡିବିଆଇ) ମଧ୍ୟରେ ଆଜି ଏକ ବୁଝାମଣା ସ୍ୱାକ୍ଷରିତ ହୋଇଯାଇଛି । ଏହାର ଉଦ୍ଦେଶ୍ୟ ଉଠାଦୋକାନୀମାନଙ୍କ ପାଇଁ ଏକ ସ୍ୱତନ୍ତ୍ର ଲଘୁ-ଋଣ (ମାଇକ୍ରୋ କ୍ରେଡିଟ) ସୁବିଧା - ପ୍ରଧାନମନ୍ତ୍ରୀ ଷ୍ଟ୍ରିଟ ଭେଣ୍ଡର୍ସ ଆତ୍ମ ନିର୍ଭର ପାଣ୍ଠି (ପିଏମ ସ୍ୱନିଧି)କୁ କାର୍ଯ୍ୟକାରୀ କରିବା । ଏଥିରେ ଏସଆଇଡିବିଆଇ କାର୍ଯ୍ୟାନ୍ୱୟନ ଏଜେନ୍ସି ଭାବେ ସାମିଲ ହେବ । ଏହି ବୁଝାମଣାପତ୍ରରେ ଆବାସ ଓ ସହରାଂଚଳ ବ୍ୟାପାର ରାଷ୍ଟ୍ରମନ୍ତ୍ରୀ (ସ୍ୱତନ୍ତ୍ର ଦାୟିତ୍ୱ) ଶ୍ରୀ ହରଦୀପ ସିଂ ପୁରୀଙ୍କ ଉପସ୍ଥିତିରେ ମନ୍ତ୍ରଣାଳୟର ଯୁଗ୍ମ ସଚିବ ଶ୍ରୀ ସଞ୍ଜୟ କୁମାର ଏବଂ ଏସଆଇଡିବିଆଇର ଉପ-ପରିଚାଳନା ନିର୍ଦ୍ଦେଶକ ଶ୍ରୀ ଭି. ସତ୍ୟ ଭେଙ୍କଟ ରାଓ ସ୍ୱାକ୍ଷର କରିଥିଲେ ।


    ବୁଝାମଣାର ସର୍ତ ଅନୁଯାୟୀ , ଏସଆଇଡିବିଆଇ ପିଏମ ସ୍ୱନିଧି ଯୋଜନାକୁ ଆବାସ ଓ ସହରାଂଚଳ ବ୍ୟାପାର ମନ୍ତ୍ରଣାଳୟର ମାର୍ଗଦର୍ଶନରେ ଲାଗୁ କରିବ । ଏହା ସୂକ୍ଷ୍ମ ଏବଂ ଲଘୁ ଉଦ୍ୟୋଗ ଲାଗି କ୍ରେଡିଟ ଗ୍ୟାରେଂଟି ଫଣ୍ଡ ଟ୍ରଷ୍ଟ (ସିଜିଟିଏମଏସଇ) ମାଧ୍ୟମରେ ଋଣ ପ୍ରଦାନକାରୀ ସଂସ୍ଥାନଗୁଡ଼ିକୁ କ୍ରେଡିଟ ଗ୍ୟାରେଂଟି ପରିଚାଳନା ସୁବିଧା ମଧ୍ୟ ପ୍ରଦାନ କରିବ । ଏହା ଏକ ସ୍ୱତନ୍ତ୍ର ଭାବେ ନିର୍ମିତ ଏବଂ ସମନ୍ୱିତ ଆଇଟି ପ୍ଲାଟଫର୍ମ ବିକଶିତ କରିବ ଯାହା ସହରାଂଚଳ ସ୍ଥାନୀୟ ପ୍ରଶାସନ (ୟୁଏଲବି) , ଋଣ ପ୍ରଦାନକାରୀ ସଂସ୍ଥାନ , ଡିଜିଟାଲ ପଇଠ ସଂଗ୍ରାହକ ଏବଂ ଅନ୍ୟ ଅଂଶୀଦାରମାନଙ୍କ ମଧ୍ୟରେ ସମ୍ପର୍କ ସ୍ଥାପନ ଏବଂ ସୂଚନା ପ୍ରସାର ସୁବିଧା ପ୍ରଦାନ କରିବ । ପୋର୍ଟାଲ ଓ ମୋବାଇଲ ଆପ ମାଧ୍ୟମରେ ସମସ୍ତ ପ୍ରକ୍ରିୟା ତଥା ଆରମ୍ଭରୁ ଶେଷ ପର୍ଯ୍ୟନ୍ତ କାର୍ଯ୍ୟ ସମ୍ପାଦନର କାଗଜପତ୍ର ପ୍ରସ୍ତୁତ କରିବା ସହିତ ସମ୍ପୂର୍ଣ୍ଣ ସମାଧାନ ଯୋଗାଇ ଦିଆଯିବ ।


    ଏହି ଯୋଜନାକୁ କାର୍ଯ୍ୟକାରୀ କରିବା ଲାଗି ଅଧିସୂଚିତ ବାଣିଜ୍ୟିକ ବ୍ୟାଙ୍କ (ଏସସିବି) , ଅଣବ୍ୟାଙ୍କିଙ୍ଗ ଆର୍ଥିକ ସଂସ୍ଥାନ (ଏନବିଏଫସି) , ସୂକ୍ଷ୍ମ ଆର୍ଥିକ ସଂସ୍ଥାନ(ଏମଏଫଆଇ) , ସମବାୟ ବ୍ୟାଙ୍କ , ଲଘୁ ଆର୍ଥିକ ବ୍ୟାଙ୍କ (ଏସଏଫବି) , ଆଂଚଳିକ ଗ୍ରାମୀଣ ବ୍ୟାଙ୍କ (ଆରଆରବି) ଆଦି ଭଳି ଋଣପ୍ରଦାନକାରୀ ସଂସ୍ଥାନଗୁଡ଼ିକର ନେଟୱର୍କିଂର ଲାଭ ନିଆଯିବ ।


    ଏସଆଇଡିବିଆଇ ପ୍ରଭାବୀ କାର୍ଯ୍ୟାନ୍ୱୟନ ସୁନିଶ୍ଚିତ କରିବା ଉଦ୍ଦେଶ୍ୟରେ ପ୍ରକଳ୍ପ ପରିଚାଳନା ୟୁନିଟ (ପିଏମୟୁ) ମଧ୍ୟ ଉପଲବ୍ଧ କରାଇବ । ଏଥିରେ ପିଏମ ସ୍ୱନିଧି ଅବଧି ଅର୍ଥାତ ମାର୍ଚ୍ଚ 2022 ପର୍ଯ୍ୟନ୍ତ ପ୍ରଶିକ୍ଷଣ/କ୍ଷମତା ନିର୍ମାଣ , ବ୍ୟାଙ୍କିଙ୍ଗ , ଏନବିଏଫସି ଏବଂ ଏମଏଫଆଇ ଆଦି କ୍ଷେତ୍ରର ବିଶେଷଜ୍ଞମାନେ ସାମିଲ ରହିବେ ।


    ସୂଚନାଯୋଗ୍ୟ ଯେ ଆବାସ ଏବଂ ସହରାଂଚଳ ବ୍ୟାପାର ମନ୍ତ୍ରଣାଳୟ 1 ଜୁନ , 2020ରେ ପିଏମ ସ୍ୱନିଧି ଯୋଜନାର ଶୁଭାରମ୍ଭ କରିଥିଲା । ଏହାର ଉଦ୍ଦେଶ୍ୟ କୋଭିଡ-19 ଲକଡାଉନ କାରଣରୁ ସମ୍ପୂର୍ଣ୍ଣ ଭାବେ ପ୍ରଭାବିତ ହୋଇଥିବା ଉଠାଦୋକାନୀମାନଙ୍କୁ ନିଜର ଜୀବିକା ଆରମ୍ଭ କରିବା ଲାଗି ଶସ୍ତା କାର୍ଯ୍ୟଶୀଳ ପୁଞ୍ଜି ଋଣ ଉପଲବ୍ଧ କରାଇବା ।


    ଏହି ଯୋଜନାର ଲକ୍ଷ୍ୟ 50 ଲକ୍ଷରୁ ଅଧିକ ଉଠାଦୋକାନୀମାନଙ୍କୁ ଲାଭ ପହଁଚାଇବା । ଏହାର ଅନ୍ତର୍ଗତ ଉଠାଦୋକାନୀମାନଙ୍କୁ 10 ହଜାର ଟଙ୍କା ପର୍ଯ୍ୟନ୍ତ କାର୍ଯ୍ୟଶୀଳ ପୁଞ୍ଜି ଋଣ ନେଇପାରିବେ । ଏହାକୁ ସେମାନେ ଗୋଟିଏ ବର୍ଷର ଅବଧି ମଧ୍ୟରେ ମାସିକ କିସ୍ତି ଆକାରରେ ସୁଝିପାରିବେ । ନିର୍ଦ୍ଧାରିତ ସମୟରେ/ଶୀଘ୍ର ଋଣ ପରିଶୋଧ କରିବା ଉପରେ 7 ପ୍ରତିଶତର ବାର୍ଷିକ ସୁଧ ସବସିଡି ସୁବିଧା ପ୍ରତ୍ୟକ୍ଷ ଲାଭ ହସ୍ତାନ୍ତର (ଡିବିଟି) ଜରିଆରେ ହିତାଧିକାରୀମାନଙ୍କ ବ୍ୟାଙ୍କ ଖାତାକୁ ଯୋଗାଇ ଦିଆଯିବ । ପ୍ରତ୍ୟେକ ତ୍ରୟମାସିକ ଆଧାରରେ ଏହି ଅର୍ଥ ସେମାନେଙ୍କ ବ୍ୟାଙ୍କ ଖାତାରେ ଜମା କରାଯିବ । ଋଣ ଶୀଘ୍ର ପରିଶୋଧ ପାଇଁ କୌଣସି ଜୋରିମାନା ଲାଗୁ ହେବ ନାହିଁ । ଏହି ଯୋଜନା କ୍ୟାଶ ବ୍ୟାକ ପ୍ରୋତ୍ସାହନ ରୂପରେ ପ୍ରତ୍ୟେକ ମାସ 100 ଟଙ୍କା ପର୍ଯ୍ୟନ୍ତ ଅର୍ଥ ରାଶି ପ୍ରଦାନ କରି ଡିଜିଟାଲ କାରବାରକୁ ପ୍ରୋତ୍ସାହନ ଦେବ । ଏହାବ୍ୟତୀତ ଉଠାଦୋକାନୀମାନେ ନିର୍ଦ୍ଧାରିତ ସମୟରେ/ଶୀଘ୍ର ଋଣ ପରିଶୋଧ କରି ଋଣ ସୀମା ବଢ଼ାଇବାର ସୁବିଧା ପାଇପାରିବେ । ଏହାଦ୍ୱାରା ସେମାନେ ଆର୍ଥିକ ବିକାଶର ମାର୍ଗରେ ଆଗକୁ ବଢ଼ି ନିଜର ମହତ୍ୱାକାଂକ୍ଷାକୁ ପୂରଣ କରିପାରିବେ ।


    ମନ୍ତ୍ରଣାଳୟ ପକ୍ଷରୁ ପୂର୍ବରୁ ଏହି ଯୋଜନାର ଦିଶାନିର୍ଦ୍ଦେଶକ ସମସ୍ତ ଅଂଶୀଦାର ବ୍ୟାଙ୍କ , ଏମଏଫଆଇ , ଏନବିଏଫସି , ଏସଆଇଡିବିଆଇ ଏବଂ ଉଠାଦୋକାନୀ ସଂଘ ସମେତ ରାଜ୍ୟ ଓ ଅନ୍ୟ ଅଂଶୀଦାରମାନଙ୍କୁ ପଠାଇ ଦେଇଛି । ଯାହାଫଳରେ ସେମାନଙ୍କୁ ସେମାନଙ୍କର ଭୂମିକା ଏବଂ ଦାୟିତ୍ୱ ବିଷୟରେ ସଚେତନ କରାଯାଇପାରିବ । ପିଏମ ସ୍ୱନିଧି ଲାଗି ସମନ୍ୱିତ ଆଇଟି ପ୍ଲାଟଫର୍ମକୁ ଜୁନ 2020ର ଚତୁର୍ଥ ସପ୍ତାହ ସୁଦ୍ଧା ଶୁଭାରମ୍ଭ କରାଯିବାର ସମ୍ଭାବନା ରହିଛି । ଯୋଜନାର ପ୍ରଥମ ପର୍ଯ୍ୟାୟକୁ ସେପ୍ଟେମ୍ବର 2020 ସୁଦ୍ଧା ସମ୍ପୂର୍ଣ୍ଣ କରିବା ଲାଗି ରାଜ୍ୟ/କେନ୍ଦ୍ରଶାସିତ ପ୍ରଦେଶଗୁଡ଼ିକର ପରାମର୍ଶକ୍ରମେ 108ଟି ସହରର ଚୟନ କରାଯାଇଛି । ଜୁଲାଇ 2020 ଠାରୁ ଋଣ ଆବଂଟନ ନିମନ୍ତେ ଯୋଜନା ପ୍ରସ୍ତୁତ କରାଯାଇଛି ।


    **********

    
    
    (Release ID: 1632740) Visitor Counter : 13
    
    
      Read this release in: English , Urdu , Marathi , Hindi , Bengali , Assamese , Manipuri , Punjabi , Tamil , Telugu , Malayalam