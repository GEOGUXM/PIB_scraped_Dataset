      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅନଲକ 1.0 ପରବର୍ତ୍ତୀ ସ୍ଥିତି ସମୀକ୍ଷା ଲାଗି ମୁଖ୍ୟମନ୍ତ୍ରୀମାନଙ୍କ ସହିତ ପ୍ରଧାନମନ୍ତ୍ରୀଙ୍କ ଦ୍ୱିତୀୟ ବୈଠକ
      • ବର୍ତ୍ତମାନର ପରୀକ୍ଷଣ କ୍ଷମତାକୁ ବୃଦ୍ଧି କରିବା ସହିତ ଏହାକୁ ସମ୍ପୂର୍ଣ୍ଣ ଭାବେ ଉପଯୋଗ କରାଯିବା ଉଚିତ : ପ୍ରଧାନମନ୍ତ୍ରୀ
      • ଭୂତାଣୁରୁ ଆରୋଗ୍ୟ ଲାଭ କରୁଥିବା ଅଧିକ ସଂଖ୍ୟକ ରୋଗୀଙ୍କ ବିଷୟରେ ଉଲ୍ଲେଖ କରି ଆମେ ଭୟ ଏବଂ ଭେଦଭାବକୁ ଦୂର କରିବା ଉଚିତ : ପ୍ରଧାନମନ୍ତ୍ରୀ
      • ଲକଡାଉନ ସମୟରେ ଜନସାଧାରଣଙ୍କ ଦ୍ୱାରା ପ୍ରଦର୍ଶିତ ଶୃଙ୍ଖଳା କୋଭିଡ-19ର ବ୍ୟାପକ ସଂକ୍ରମଣକୁ ରୋକିପାରିଛି : ପ୍ରଧାନମନ୍ତ୍ରୀ
      • ଆମେ ଲକଡାଉନ ଗୁଜବ ବିରୋଧରେ ଲଢ଼ିବା ଏବଂ ଅନଲକ 2.0 ଲାଗି ଯୋଜନା ପ୍ରସ୍ତୁତ କରିବା ଆବଶ୍ୟକ : ପ୍ରଧାନମନ୍ତ୍ରୀ
      • ମତାମତ ରଖିଲେ ମୁଖ୍ୟମନ୍ତ୍ରୀଗଣ, ସ୍ୱାସ୍ଥ୍ୟ ଭିତ୍ତିଭୂମି ବୃଦ୍ଧି ଓ ସଚେତନତା ସୃଷ୍ଟି ଦିଗରେ ନିଆଯାଇଥିବା ପଦକ୍ଷେପ ସମ୍ପର୍କରେ ସୂଚନା ଦେଲେ
      
      Posted On: 17 JUN 2020 5:57PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଅନଲକ 1.0 ପରବର୍ତ୍ତୀ ସ୍ଥିତି ସମୀକ୍ଷା ଏବଂ କୋଭିଡ-19 ମହାମାରୀ ମୁକାବିଲା ଲାଗି ଯୋଜନା ପ୍ରସ୍ତୁତ କରିବା ଉଦ୍ଦେଶ୍ୟରେ ଆଜି ପୁଣିଥରେ ବିଭିନ୍ନ ରାଜ୍ୟର ମୁଖ୍ୟମନ୍ତ୍ରୀମାନଙ୍କ ସହିତ ଆଲୋଚନା କରିଛନ୍ତି । ଭିଡିଓ କନଫରେନ୍ସିଂ ଜରିଆରେ ଦୁଇ ଦିନିଆ ଆଲୋଚନା କାର୍ଯ୍ୟକ୍ରମର ଏହା ଥିଲା ଦ୍ୱିତୀୟ ପର୍ଯ୍ୟାୟ ।


    କେତେକ ବଡ଼ ରାଜ୍ୟ ଏବଂ ସହରରେ ଭୂତାଣୁ ସଂକ୍ରମଣ ଅଧିକ ରହିଥିବା ପ୍ରଧାନମନ୍ତ୍ରୀ ହୃଦବୋଧ କରିଥିଲେ । ଅଧିକ ଜନସାଂଖିକ ସାନ୍ଦ୍ରତା କାରଣରୁ ସାମାଜିକ ଦୂରତା ବଜାୟ ରଖିବାରେ ସମସ୍ୟା ଦେଖାଦେଉଛି । ଦୈନିକ ବହୁସଂଖ୍ୟାରେ ଜନସାଧାରଣ ଯାତାୟାତ କରୁଥିବା କାରଣରୁ ସ୍ଥିତି ବେଶ ସମସ୍ୟାବହୁଳ ହୋଇପଡ଼ିଛି । ତଥାପି ନାଗରିକମାନଙ୍କ ଧୈର୍ଯ୍ୟ , ପ୍ରଶାସନର ପ୍ରସ୍ତୁତି ଏବଂ କରୋନା ଯୋଦ୍ଧାମାନଙ୍କର ସମର୍ପଣ କାରଣରୁ ସଂକ୍ରମଣକୁ ନିୟନ୍ତ୍ରଣ କରାଯାଇପାରିଛି । ଠିକଣା ସମୟରେ ରୋଗୀଙ୍କୁ ଚିହ୍ନଟ , ଚିକିତ୍ସା ଏବଂ ରିପୋର୍ଟିଂ କାରଣରୁ ଆରୋଗ୍ୟ ହାର ବୃଦ୍ଧି ପାଉଛି ବୋଲି ସେ କହିଥିଲେ । ସେ ଉଲ୍ଲେଖ କରିଥିଲେ ଯେ ଲକଡାଉନ ସମୟରେ ଲୋକମାନେ ପ୍ରଦର୍ଶନ କରିଥିବା ଶୃଙ୍ଖଳା କାରଣରୁ ଭୂତାଣୁର ବ୍ୟାପକ ସଂକ୍ରମଣକୁ ରୋକାଯାଇପାରିଛି ।


    ସ୍ୱାସ୍ଥ୍ୟ ଭିତ୍ତିଭୂମି ବୃଦ୍ଧି


    ସ୍ୱାସ୍ଥ୍ୟ ସମସ୍ୟାର ମୁକାବିଲା କରିବା ଲାଗି ଉନ୍ନତ ସ୍ୱାସ୍ଥ୍ୟ ଭିତ୍ତିଭୂମି ଏବଂ ତାଲିମପ୍ରାପ୍ତ କର୍ମଶକ୍ତିର ଉପଲବ୍ଧତା ବିଷୟରେ ପ୍ରଧାନମନ୍ତ୍ରୀ ଆଲୋଚନା କରିଥିଲେ । ପିପିଇ , ମାସ୍କର ଘରୋଇ ଉତ୍ପାଦନ ବୃଦ୍ଧି , ଯଥେଷ୍ଟ ପରିମାଣରେ ନିଦାନ କିଟ ଉପଲବ୍ଧତା , ପିଏମ କେୟାର୍ସ ପାଣ୍ଠିର ଉପଯୋଗ କରି ଭାରତରେ ପ୍ରସ୍ତୁତି ଭେଂଟିଲେଟର ଯୋଗାଣ , ପରୀକ୍ଷାଗାର ଉପଲବ୍ଧତା , ଲକ୍ଷାଧିକ ସଂଖ୍ୟାରେ କୋଭିଡ ସ୍ୱତନ୍ତ୍ର ଶଯ୍ୟା , ହଜାର ହଜାର ସଂଖ୍ୟକ ସଙ୍ଗରୋଧ ଓ ଏକାନ୍ତବାସ କେନ୍ଦ୍ର ଏବଂ ପ୍ରଶିକ୍ଷଣ ମାଧ୍ୟମରେ ଯଥେଷ୍ଟ ମାନବ ସମ୍ବଳ ସୃଷ୍ଟି ସମ୍ପର୍କରେ ପ୍ରଧାନମନ୍ତ୍ରୀ ଆଲୋକପାତ କରିଥିଲେ । ସ୍ୱାସ୍ଥ୍ୟ ଭିତ୍ତିଭୂମି , ସୂଚନା ବ୍ୟବସ୍ଥା , ମାନସିକ ସହାୟତା ଏବଂ ଜନସାଧାରଣଙ୍କ ଅଂଶଗ୍ରହଣ ଉପରେ ନିନରନ୍ତର ଗୁରୁତ୍ୱାରୋପ କରିବାର ଆବଶ୍ୟକତା ଉପରେ ସେ ଆଲୋକପାତ କରିଥିଲେ ।


    ସଂକ୍ରମିତଙ୍କୁ ତୁରନ୍ତ ଚିହ୍ନଟ , ଠାବ ଏବଂ ସଙ୍ଗରୋଧ କରିବା ଉପରେ ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ । ବର୍ତ୍ତମାନର ପରୀକ୍ଷଣ କ୍ଷମତାକୁ ବଢ଼ାଇବା ସହିତ ଏହାକୁ ସମ୍ପୂର୍ଣ୍ଣ ରୂପେ ଉପଯୋଗ କରିବାର ଆବଶ୍ୟକତା ରହିଛି ବୋଲି ପ୍ରଧାନମନ୍ତ୍ରୀ କହିଥିଲେ । ସେ ଟେଲିମେଡ଼ିସିନର ଲାଭ ବିଷୟରେ କହିବା ସହିତ ଏହି ମାଧ୍ୟମରେ ଅସୁସ୍ଥମାନଙ୍କୁ ଚିକିତ୍ସା ପରାମର୍ଶ ଦେବା ଲାଗି ବରିଷ୍ଠ ଡାକ୍ତରମାନଙ୍କୁ ନେଇ ଏକ ଟିମ ପ୍ରସ୍ତୁତ କରିବା ଉପରେ ଜୋର ଦେଇଥିଲେ । ସେ ମଧ୍ୟ ହେଲ୍ପଲାଇନଗୁଡ଼ିକ ଜରିଆରେ ଠିକଣା ସମୟରେ ଏବଂ ସଠିକ ସୂଚନା ପହଁଚାଇବା ବିଷୟରେ ଆଲୋଚନା କରିଥିଲେ । ଏହି ହେଲ୍ପଲାଇନଗୁଡ଼ିକର ପ୍ରଭାବୀ ପରିଚାଳନା ନିମନ୍ତେ ଯୁବ ସ୍ୱେଚ୍ଛାସେବୀମାନଙ୍କୁ ନେଇ ଏକ ଦଳ ଗଠନ କରିବା ନିମନ୍ତେ ଆଲୋଚନା କରିଥିଲେ ।


    ଭୟ ଓ ଭେଦଭାବର ମୁକାବିଲା


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ଯେଉଁ ସବୁ ରାଜ୍ୟରେ ଆରୋଗ୍ୟ ସେତୁ ଆପ ବହୁସଂଖ୍ୟାରେ ଡାଉନଲୋଡ କରାଯାଇଛି ସେଠାରେ ସକାରାତ୍ମକ ଫଳାଫଳ ଦେଖିବାକୁ ମିଳିଛି । ଏହି ଆପର ପ୍ରସାର ବୃଦ୍ଧି ପାଇଁ ପ୍ରୟାସ କରାଯିବା ଆବଶ୍ୟକ ବୋଲି ସେ କହିଥିଲେ । ମୌସୁମୀ ଋତୁରେ ହେଉଥିବା ସ୍ୱାସ୍ଥ୍ୟ ସମସ୍ୟା ପ୍ରତି ସତର୍କ ରହିବା ଲାଗି ସେ ପରାମର୍ଶ ଦେଇଥିଲେ । ସେ ମଧ୍ୟ ଭୂତାଣୁ ମୁକାବିଲା କ୍ଷେତ୍ରରେ ରହିଥିବା ଭାବଗତ ଦିଗ ଉପରେ ଆଲୋକପାତ କରିଥିଲେ । ଅପବାଦ ଏବଂ ଭେଦଭାବର ଶିକାର ହେବା ନେଇ ରହିଥିବା ଭୟ ଦୂର କରିବା ନିମନ୍ତେ ଏହି ଭୂତାଣୁ ପରାସ୍ତ କରି ଆରୋଗ୍ୟ ଲାଭ କରୁଥିବା ଲୋକମାନଙ୍କ ବିଷୟରେ ଅଧିକ ମାତ୍ରାରେ ସଚେତନ କରିବା ଲାଗି ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ । ଆମର କରୋନା ଯୋଦ୍ଧା , ଡାକ୍ତର ଓ ସ୍ୱାସ୍ଥ୍ୟକର୍ମୀମାନଙ୍କୁ ସହାୟତା ଓ ସମର୍ଥନ ଆମର ପ୍ରାଥମିକତା ହେବା ଉଚିତ । ସେ ଉଲ୍ଲେଖ କରିଥିଲେ ଯେ ଏହି ଭୂତାଣୁ ମୁକାବିଲାରେ ଜନଭାଗିଦାରୀ ଜରୁରି । ସେ କହିଥିଲେ ଯେ ଲୋକମାନଙ୍କୁ ମାସ୍କ , ମୁହଁଘୋଡ଼ା ବ୍ୟବହାର କରିବା ଓ ଶାରୀରିକ ଦୂରତା ରକ୍ଷା କରିବା ନିମନ୍ତେ ନିରନ୍ତର ସଚେତନ କରାଯିବା ଉଚିତ ।


    ମୁଖ୍ୟମନ୍ତ୍ରୀମାନଙ୍କ ମତାମତ


    ଆଜି ଥିଲା ଦୁଇ ଦିନିଆ ଆଲୋଚନାର ଦ୍ୱିତୀୟ ପର୍ଯ୍ୟାୟ । ଏହି ଆଲୋଚନାରେ ମହାରାଷ୍ଟ୍ର , ତାମିଲନାଡ଼ୁ , ଦିଲ୍ଲୀ , ଗୁଜରାଟ , ରାଜସ୍ଥାନ , ଉତ୍ତରପ୍ରଦେଶ , ମଧ୍ୟପ୍ରଦେଶ , ପଶ୍ଚିମବଙ୍ଗ , କର୍ଣ୍ଣାଟକ , ବିହାର , ଆନ୍ଧ୍ରପ୍ରଦେଶ , ହରିୟାଣା , ଜମ୍ମୁ ଓ କଶ୍ମୀର , ତେଲଙ୍ଗାନା ଏବଂ ଓଡ଼ିଶା ଆଦି ରାଜ୍ୟ ଓ କେନ୍ଦ୍ରଶାସିତ ପ୍ରଦେଶର ମୁଖ୍ୟମନ୍ତ୍ରୀ ତଥା ପ୍ରତିନିଧିମାନେ ଅଂଶଗ୍ରହଣ କରିଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀମାନଙ୍କୁ ତାଙ୍କର ନେତୃତ୍ୱ ପାଇଁ ମୁଖ୍ୟମନ୍ତ୍ରୀମାନେ ଧନ୍ୟବାଦ ଜଣାଇଥିଲେ ଏବଂ ସେମାନଙ୍କ ରାଜ୍ୟରେ କରୋନା ଭୂତାଣୁର ସ୍ଥିତି ଏବଂ ଏହାର ମୁକାବିଲା ଲାଗି ସେମାନେ କରିଥିବା ପ୍ରସ୍ତୁତି ସମ୍ପର୍କରେ ସୂଚନା ଦେଇଥିଲେ । ମହାମାରୀ ମୁକାବିଲା ଲାଗି ଉପଲବ୍ଧ ସ୍ୱାସ୍ଥ୍ୟ ଭିତ୍ତିଭୂମି , ଅଗ୍ରଣୀ ଯୋଦ୍ଧାମାନଙ୍କୁ ପ୍ରଦାନ କରାଯାଉଥିବା ସହାୟତା , ଅବରୋଧ ଅଂଚଳ ପରିଚାଳନା , ମାସ୍କ ବ୍ୟବହାର ଏବଂ ଅନ୍ୟ ସତର୍କତା ପଦକ୍ଷେପ ଗ୍ରହଣ କରିବା ଲାଗି ଅଭିଯାନ , ପରୀକ୍ଷା ସଂଖ୍ୟା ବୃଦ୍ଧି ଏବଂ ଘରକୁ ଫେରିଥିବା ପ୍ରବାସୀମାନଙ୍କୁ ଆୟଭିତ୍ତିକ ନିଯୁକ୍ତି ସୁଯୋଗ ପ୍ରଦାନ ସମ୍ପର୍କରେ ସେମାନେ ଆଲୋଚନା କରିଥିଲେ ।


    ଅନଲକ 2.0


    ପ୍ରଧାନମନ୍ତ୍ରୀ ମତାମତ ପାଇଁ ମୁଖ୍ୟମନ୍ତ୍ରୀମାନଙ୍କୁ ଧନ୍ୟବାଦ ଜଣାଇଥିଲେ । ଆବଶ୍ୟକ ସତର୍କତା ଅବଲମ୍ବନ କରି ଆର୍ଥିକ କାର୍ଯ୍ୟକଳାପକୁ ତ୍ୱରାନ୍ୱିତ କରିବା ସମ୍ପର୍କରେ ଆଲୋଚନା କରି , ଭୂତାଣୁ ମୁକାବିଲା କରିବା କ୍ଷେତ୍ରରେ ମିଳିତ ପ୍ରୟାସ ଆମମାନଙ୍କୁ ବିଜୟୀ କରାଇବ ବୋଲି ସେ ଉଲ୍ଲେଖ କରିଥିଲେ । ସେ ଲକଡାଉନ ସମ୍ପର୍କରେ ସୃଷ୍ଟି ହେଉଥିବା ଗୁଜବକୁ ଖଣ୍ଡନ କରିବାର ଆବଶ୍ୟକତା ରହିଛି ବୋଲି କହିବା ସହିତ ଦେଶ ବର୍ତ୍ତମାନ ଅନଲକିଂ (ତାଲା ଖୋଲିବା) ପର୍ଯ୍ୟାୟରେ ରହିଛି ବୋଲି ପ୍ରକାଶ କରିଥିଲେ । ଆମେ ବର୍ତ୍ତମାନ ଅଲଲକର ଦ୍ୱିତୀୟ ପର୍ଯ୍ୟାୟ ବିଷୟରେ ଚିନ୍ତା କରିବା ଏବଂ ଆମ ଲୋକମାନଙ୍କ କ୍ଷତି ହ୍ରାସ କରିବା ସମ୍ପର୍କରେ ଚିନ୍ତା କରିବା ଉଚିତ ବୋଲି ସେ କହିଥିଲେ ।


    ସେ ଉଲ୍ଲେଖ କରିଥିଲେ ଯେ କଟକଣା ହ୍ରାସ କରାଯିବା ଫଳରେ ଅର୍ଥନୈତିକ ପ୍ରଦର୍ଶନର ସୂଚକାଙ୍କଗୁଡ଼ିକର ସଙ୍କେତକ ପୁନରୁଦ୍ଧାର ସଙ୍କେତ ଦେବା ଆରମ୍ଭ କରିଛି । ମୂଦ୍ରାସ୍ଫିତୀକୁ ମଧ୍ୟ ନିୟନ୍ତ୍ରଣ ମଧ୍ୟରେ ରଖାଯାଇଛି । ଭିତ୍ତିଭୂମି ଏବଂ ନିର୍ମାଣ ସଂକ୍ରାନ୍ତ କାର୍ଯ୍ୟ ବଢ଼ାଇବା ଦିଗରେ ପଦକ୍ଷେପ ନେବାକୁ ସେ ରାଜ୍ୟଗୁଡ଼ିକୁ ପରାମର୍ଶ ଦେଇଥିଲେ । ଏମଏସଏମଇ , କୃଷି ଏବଂ କୃଷି ବିପଣନ କ୍ଷେତ୍ରକୁ ପ୍ରୋତ୍ସାହନ ଲାଗି ଆତ୍ମନିର୍ଭର ଭାରତ ଅଭିଯାନ ଅନ୍ତର୍ଗତ ଗ୍ରହଣ କରାଯାଇଥିବା ପଦକ୍ଷେପର ତାଲିକା ସେ ଦେଇଥିଲେ । ଆଗାମୀ ମାସଗୁଡ଼ିକରେ ପ୍ରବାସୀ ଶ୍ରମିକମାନେ ସମ୍ମୁଖୀନ ହେବାକୁ ଥିବା ସମସ୍ୟାର ପ୍ରଭାବୀ ଢଙ୍ଗରେ ମୁକାବିଲା କରିବା ନିମନ୍ତେ ସତର୍କ ରହିବା ଉପରେ ସେ ଗୁରୁତ୍ୱାରୋପ କରିଥିଲେ ।


    ଏହି ବୈଠକରେ ଗୃହମନ୍ତ୍ରୀ କହିଥିଲେ ଯେ ପ୍ରଧାନମନ୍ତ୍ରୀଙ୍କ ନେତୃତ୍ୱରେ ବର୍ତ୍ତମାନସୁଦ୍ଧା ଆମେ ଭୂତାଣୁର ମୁକାବିଲା କରିବା ଦିଗରେ ସଫଳ ହୋଇଛୁ , କିନ୍ତୁ ସଂଘର୍ଷ ଆହୁରି ବାକି ଅଛି । ଆମେ ଅନଲକ ଆରମ୍ଭ କରିଦେଇଥିବାରୁ ଆମକୁ ସତର୍କ ରହିବାକୁ ହେବ ବୋଲି ସେ ଗୁରୁତ୍ୱ ଦେଇ କହିଥିଲେ । ଆତ୍ମସୁରକ୍ଷା ପାଇଁ ଆରୋଗ୍ୟ ସେତୁ ଆପ ଡାଉନଲୋଡ କରିବାକୁ ପ୍ରୋତ୍ସାହନ ଦେବା ନିମନ୍ତେ ସେ ସମସ୍ତ ମୁଖ୍ୟମନ୍ତ୍ରୀମାନଙ୍କୁ ଅନୁରୋଧ କରିଥିଲେ ।


    ସ୍ୱାସ୍ଥ୍ୟ ମନ୍ତ୍ରଣାଳୟର ସ୍ୱତନ୍ତ୍ର ଅଧିକାରୀ ଲକଡାଉନର ବିଭିନ୍ନ ପର୍ଯ୍ୟାୟ ଏବଂ ଅନଲକ 1.0ରେ ମାମଲା ହାର ନିରନ୍ତର ହ୍ରାସ ପାଇବା ସମ୍ପର୍କରେ ସୂଚନା ଦେଇଥିଲେ । ଲକଡାଉନର ସକାରାତ୍ମକ ଫଳାଫଳ କାରଣରୁ ବହୁସଂଖ୍ୟକ ସଂକ୍ରମଣ ମାମଲାକୁ ଏଡ଼ାଇ ଦିଆଯାଇପାରିଛି ଏବଂ ଜୀବନ ରକ୍ଷା କରାଯାଇପାରିଛି । ସଚେତନତା ବୃଦ୍ଧି ତଥା ସ୍ୱାସ୍ଥ୍ୟ ଭିତ୍ତିଭୂମି ପ୍ରସ୍ତୁତ କରାଯିବା ସମ୍ଭବ ହୋଇପାରିଛି । ଭାରତରେ ପ୍ରତି 1 ଲକ୍ଷ ମାମଲାରେ ମୃତ୍ୟୁ ହାର ବିଶ୍ୱର ଅନ୍ୟ ରାଷ୍ଟ୍ର ତୁଳନାରେ ଖୁବ କମ ବୋଲି ସେ ସୂଚନା ଦେଇଥିଲେ ।


    **********

    
    
    (Release ID: 1632180) Visitor Counter : 12
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam