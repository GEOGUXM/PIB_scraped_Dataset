      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଜୀବ ଗାନ୍ଧୀ ସ୍ୱାସ୍ଥ୍ୟ ବିଜ୍ଞାନ ବିଶ୍ୱବିଦ୍ୟାଳୟର 25ତମ ପ୍ରତିଷ୍ଠା ଦିବସ ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ପ୍ରଦତ୍ତ ଭାଷଣ
      Posted On: 01 JUN 2020 12:19PM by PIB Bhubaneshwar


    ଏହି ପ୍ରଖ୍ୟାତ ବିଶ୍ୱବିଦ୍ୟାଳୟର ପଚିଶତମ ସ୍ଥାପନା ଦିବସ କାର୍ଯ୍ୟକ୍ରମକୁ ଉଦଘାଟନ କରିଥିବା ମୋତେ ଅଶେଷ ଆନନ୍ଦ ପ୍ରଦାନ କରିଛି । ମୁଁ ଏହି ଅବସରରେ ରାଜୀବ ଗାନ୍ଧୀ ବିଶ୍ୱବିଦ୍ୟାଳୟ ସହ ଜଡ଼ିତ ସମସ୍ତ ମେଡ଼ିକାଲ ଓ ବୈଜ୍ଞାନିକ ଗୋଷ୍ଠୀଙ୍କୁ ଅଭିନନ୍ଦନ ଜଣାଉଛି ।


    ବିଗତ ବର୍ଷମାନଙ୍କରେ ଆପଣମାନେ ଶିକ୍ଷାକ୍ଷେତ୍ରରେ ଅବିଶ୍ୱସନୀୟ କାର୍ଯ୍ୟ ତଥା ଚିକିତ୍ସା ବ୍ୟବସ୍ଥା ତାଲିମ କ୍ଷେତ୍ରରେ ବହୁ ଉଲ୍ଲେଖନୀୟ କାର୍ଯ୍ୟ କରିଛନ୍ତି ।


    25 ବର୍ଷ ପୂରଣ କରିବା ଅର୍ଥ ହେଉଛି ଏବେ ଏହି ବିଶ୍ୱବିଦ୍ୟାଳୟ ତା ’ ର ଯୌବନାବସ୍ଥାରେ ପଦାର୍ପଣ କରିଛି । ଏହି ବୟସ ହେଉଛି ଅଧିକରୁ ଅଧିକ ଚିନ୍ତା କରିବା ଏବଂ ଆହୁରି ଅଧିକରୁ ଅଧିକ ଉତ୍ତମ କାର୍ଯ୍ୟ କରିବାର ଅବସର । ମୋର ଦୃଢ଼ବିଶ୍ୱାସ ଯେ ଏହି ବିଶ୍ୱବିଦ୍ୟାଳୟ ଆଗାମୀ ଦିନରେ ନୂଆ ନୂଆ ଶୀର୍ଷ ହାସଲ କରିବ । ମୁଁ କର୍ଣ୍ଣାଟକ ସରକାରଙ୍କ ପ୍ରୟାସକୁ ପ୍ରଶଂସା କରିବାକୁ ଏଇଥି ପାଇଁ ଚାହେଁ ଯେ ସେମାନେ କୋଭିଡ଼ 19 ସଂକ୍ରମଣ ସ୍ଥିତିକୁ ବେଶ ସଫଳତାର ସହ ମୁକାବିଲା କରିଛନ୍ତି । ବନ୍ଧୁଗଣ , ସ୍ୱାଭାବିକ ସମୟରେ , ଏହି ଉତ୍ସବ ହୁଏତ ଅଧିକ ବଡ଼ ଆକାରରେ କରାଯାଇଥାନ୍ତା । ଯଦି ଅଧୁନା ଏହି ବୈଶ୍ୱିକ ମହାମାରୀ ଆମ ମାନଙ୍କୁ ଆକ୍ରାନ୍ତ କରିନଥାନ୍ତା , ତେବେ ମୁଁ ଆପଣମାନଙ୍କ ଗହଣରେ ବେଙ୍ଗାଲୁରୁରେ ଉପସ୍ଥିତ ହେବାରେ ଅଧିକ ଖୁସି ହୋଇଥାନ୍ତି । ଏହି ବିଶେଷ ଦିନର ଉତ୍ସବରେ ସାମିଲ ହୋଇଥାନ୍ତି ।


    କିନ୍ତୁ , ଆଜି ଦ୍ୱିତୀୟ ବିଶ୍ୱଯୁଦ୍ଧ ପରଠାରୁ ବିଶ୍ୱ ଏବେ ଅଧିକ ବଡ଼ ଏକ ସଂକଟର ସମ୍ମୁଖୀନ ହୋଇଛି । ଯେମିତି ବିଶ୍ୱ ଯୁଦ୍ଧ ପୂର୍ବ ଓ ପର ଅବସ୍ଥାରେ ପୃଥିବୀରେ ଆମୂଳଚୂଳ ପରିବର୍ତ୍ତନ ଘଟିଥିଲା , ସେମିତି କୋଭିଡ଼ ପୂର୍ବବର୍ତ୍ତୀ ଏବଂ ପରବର୍ତ୍ତୀ ବିଶ୍ୱରେ ଆମେ ଏକ ଭିନ୍ନ ପୃଥିବୀକୁ ସାମନା କରିବାକୁ ଯାଉଛେ ।


    ବନ୍ଧୁଗଣ , ଏଭଳି ସଂକଟର ଘଡ଼ିରେ , ସମଗ୍ର ବିଶ୍ୱ ଡାକ୍ତର , ନର୍ସ , ମେଡ଼ିକାଲ କର୍ମଚାରୀ ଏବଂ ବୈଜ୍ଞାନିଗୋଷ୍ଠୀଙ୍କ ଆଡ଼କୁ ଆଶା ଓ କୃତଜ୍ଞତାର ଦୃଷ୍ଟିରେ ଅନାଇ ରହିଛି । ପୃଥିବୀବାସୀ ସେମାନଙ୍କଠାରୁ ସେବା ଓ ଉପଚାର ଆଶା କରନ୍ତି ।


    ବନ୍ଧୁଗଣ , କୋଭିଡ଼ 19 ବିରୋଧରେ ଭାରତର ଲଢ଼ୁଆ ସଂଗ୍ରାମର ମୂଳରେ ରହିଛି ଏହି ମେଡ଼ିକାଲ କର୍ମଚାରୀ ଏବଂ କରୋନା ଯୋଦ୍ଧାମାନଙ୍କର କଠିନ ଶ୍ରମ । ସତ କହିଲେ , ଡାକ୍ତରମାନେ ଏବଂ ମେଡ଼ିକାଲ କର୍ମଚାରୀମାନେ ପ୍ରକୃତରେ ସୈନିକର ଭୂମିକା ଗ୍ରହଣ କରିଛନ୍ତି । ସେମାନେ ସୈନିକ ଭଳି ଫୌଜି ପୋଷାକ ପିନ୍ଧି ନାହାନ୍ତି ସତ , କିନ୍ତୁ ସେମାନଙ୍କ ଲଢ଼େଇ ସୈନିକମାନଙ୍କଠାରୁ କୌଣସି ଗୁଣେ ଊଣା ନୁହେଁ । କରୋନା ଭୂତାଣୁ ହୁଏତ ଆମ ଆଖିକୁ ଅଦୃଶ୍ୟ ହୋଇପାରେ , କିନ୍ତୁ ଆମର କରୋନା ଯୋଦ୍ଧାମାନେ , ମେଡ଼ିକାଲ କର୍ମଚାରୀମାନେ ଅଜେୟ । ଏହି ଅଦୃଶ୍ୟ ଭୂତାଣୁମାନଙ୍କ ସହ ଲଢ଼େଇରେ ଆମର ମେଡ଼ିକାଲ କର୍ମଚାରୀମାନେ ନିଶ୍ଚିତ ରୂପେ ବିଜୟୀ ହେବେ । ବନ୍ଧୁଗଣ , ପୂର୍ବରୁ , ଜଗତୀକରଣ କଥା ଆଲୋଚନା ହେଲା ବେଳେ କେବଳ ଆର୍ଥିକ ପ୍ରସଙ୍ଗରେ ମତ ପ୍ରକାଶ ପାଉଥିଲା । କିନ୍ତୁ ବର୍ତ୍ତମାନ , ବିଶ୍ୱକୁ ଏବେ ଏକଜୁଟ ହୋଇ ମାନବ ସମାଜ କୈନ୍ଦିକ ବିକାଶ ପ୍ରସଙ୍ଗ ଉପରେ ଗୁରୁତ୍ୱ ଆରୋପ କରିବାକୁ ହେବ ।


    ଯେଉଁ ରାଷ୍ଟ୍ରମାନେ ସ୍ୱାସ୍ଥ୍ୟସେବା କ୍ଷେତ୍ରରେ ଯେତେ ପ୍ରଗତି କରିଛନ୍ତି ତାହା ପୂର୍ବାପେକ୍ଷା ଅଧିକ ଗୁରୁତ୍ୱର ସହ ବିବେଚନା କରାଯିବ । ବନ୍ଧୁଗଣ , ବିଗତ ଛଅ ବର୍ଷ ମଧ୍ୟରେ , ଆମେ ଭାରତରେ ସ୍ୱାସ୍ଥ୍ୟସେବା ଏବଂ ମେଡ଼ିକାଲ ଶିକ୍ଷାକ୍ଷେତ୍ରରେ ଢ଼େର୍ ପୁଂଜି ନିବେଶ କରିଛୁ ।


    ଆମେ ମୁଖ୍ୟତଃ ଏହାର ଚାରୋଟି ସ୍ତମ୍ଭକୁ ମଜଭୁତ କରିବାକୁ କାର୍ଯ୍ୟ କରୁଛୁ :


    ପ୍ରଥମଟି ହେଲା – ପ୍ରତିଷେଧମୂଳକ ସ୍ୱାସ୍ଥ୍ୟସେବା । ଏଥିରେ ଯୋଗ , ଆୟୁର୍ବେଦ ଓ ସାଧାରଣ ଭାବେ ଲୋକଙ୍କ ସୁସ୍ଥତାକୁ ଗୁରୁତ୍ୱ ପ୍ରଦାନ କରାଯାଇଛି । ଏବେ ଦେଶରେ ପ୍ରାୟ ଚାଳିଶ ହଜାରରୁ ଅଧିକ ନିରାମୟ କେନ୍ଦ୍ରଖୋଲା ଯାଇଛି ଯେଉଁଠାରେ ଜୀବନ ଶୈଳୀ ସଂପର୍କୀତ ରୋଗର ଉପଶମ ଉପରେ ପ୍ରାଧାନ୍ୟ ଦିଆଯାଉଛି । ସ୍ୱଚ୍ଛଭାରତ ଅଭିଯାନ ହେଉଛି ପ୍ରତିଷେଧମୂଳକ ସ୍ୱାସ୍ଥ୍ୟସେବାର ଆଉ ଗୋଟିଏ ମୁଖ୍ୟ ଅଂଶ ।


    ଦ୍ୱିତୀୟଟି ହେଉଛି – ସୁଲଭ ସ୍ୱାସ୍ଥ୍ୟ ସେବା । ଆୟୁଷ୍ମାନ ଭାରତ କାର୍ଯ୍ୟକ୍ରମ ହେଉଛି ବିଶ୍ୱର ସର୍ବବୃହତ ତ୍ସ୍ୱାସ୍ଥ୍ୟ ଯୋଜନା ଯାହା ଏବେ ଭାରତରେ ହିଁ ପ୍ରବର୍ତ୍ତନ କରାଯାଉଛି । ମାତ୍ର ଦୁଇ ବର୍ଷରୁ କମ ସମୟ ମଧ୍ୟରେ , ଏହି ଯୋଜନା ମାଧ୍ୟମରେ ଏକ କୋଟିରୁ ଅଧିକ ଲୋକ ଉପକୃତ ହୋଇ ପାରିଛନ୍ତି । ମହିଳା ଓ ଅନ୍ୟ ଯେଉଁମାନେ ଗ୍ରାମାଞ୍ଚଳରେ ବସବାସ କରୁଛନ୍ତି ସେମାନେ ହେଲେ ଏହି ଯୋଜନାର ପ୍ରମୁଖ ହିତାଧିକାରୀ ।


    ତୃତୀୟ ସ୍ତମ୍ଭଟି ହେଲା - ଯୋଗାଣ ବ୍ୟବସ୍ଥାର ଉନ୍ନତିକରଣ । ଆମଭଳି ଏକ ବିଶାଳ ରାଷ୍ଟ୍ରର ଉପଯୁକ୍ତ ଚିକିତ୍ସା ଭିତ୍ତିଭୂମି ଏବଂ ମେଡ଼ିକାଲ ଶିକ୍ଷା ସଂସାଧନ ଉପଲବ୍ଧ ହେବା ଆବଶ୍ୟକ । ଦେଶର ପ୍ରତ୍ୟେକ ଜିଲ୍ଲାରେ କିଭଳି ଗୋଟିଏ ଲେଖାଏଁ ମେଡ଼ିକାଲ କଲେଜ କିମ୍ବା ପୋଷ୍ଟଗ୍ରାଜୁଏଟ ମେଡ଼ିକାଲ ପ୍ରତିଷ୍ଠାନ ସ୍ଥାପନ ହୋଇପାରିବ ସେ ଦିଗରେ ଏବେ କାର୍ଯ୍ୟ ଜାରିରହିଛ ।


    ଦେଶର ବିଭିନ୍ନ ଭାଗରେ 22ଟି ଅଧିକ ଏମ୍ସ ସ୍ଥାପନ କାର୍ଯ୍ୟ ଦ୍ରୁତଗତିରେ ଚାଲିଥିବା ଆମେ ସଭିଏଁ ଦେଖୁଛେ । ଗତ ପାଞ୍ଚ ବର୍ଷ ଭିତରେ , ଆମେ ଦେଶର ବିଭିନ୍ନ ମେଡ଼ିକାଲ କଲେଜରେ ତିରିଶ ହଜାରରୁ ଅଧିକ ଏମବିବିଏସ ସିଟ୍ ଏବଂ ପନ୍ଦର ହଜାରରୁ ଅଧିକ ପୋଷ୍ଟଗ୍ରାଜୁଏସନ ସିଟି ଯୋଡ଼ି ପାରିଛୁ । ସ୍ୱାଧୀନତା ପରଠାରୁ କୌଣସି ସରକାରଙ୍କ ଅମଳରେ ପାଞ୍ଚ ବର୍ଷ ଭିତରେ ଏତେ ସଂଖ୍ୟକ ସିଟ ବୃଦ୍ଧି ଏକ ରେକର୍ଡ଼ । ମେଡ଼ିକାଲ କାଉନସିଲ୍ ଅଫ୍ ଇଣ୍ଡିଆକୁ ହଟାଯାଇ ଏହା ସ୍ଥାନରେ ଏକ ନୂତନ ଜାତୀୟ ମେଡ଼ିକାଲ କମିଶନ ସ୍ଥାପନ କରାଯାଇଛି ଯାହାକି ସଂସଦରେ ଏକ ଆଇନ ପାରିତ ହୋଇ ଏହାକୁ ସାକାର କରାଯାଇଛି । ଏହା ଦେଶରେ ମେଡ଼ିକାଲ ଶିକ୍ଷାରେ ଗୁଣାତ୍ମକ ଉନ୍ନତି ଘଟାଇବାରେ ସହାୟକ ହେବା ସହ ଏହାକୁ ଅନ୍ତରାଷ୍ଟ୍ରୀୟମାନର କରିପାରିବ ।


    ଚତୁର୍ଥ ସ୍ତମ୍ଭଟି ହେଲା - ମିଶନ ମୋଡ଼ରେ ପ୍ରବର୍ତ୍ତନ । କାଗଜରେ ଲିଖିତ ଏକ ସୁଚିନ୍ତିତ ଯୋଜନା ହିଁ ଯେ କୌଣସି ଯୋଜନାକୁ ଉତ୍ତମ ବୋଲି ସାବ୍ୟସ୍ତ କରିଥାଏ । ଏବଂ ଯେଉଁ ଯୋଜନାକୁ ଉତ୍ତମରୂ ପେ ରୂପାୟିତ କରାଯାଇ ପାରେ ତାହା ହିଁ ସମୟକ୍ରମେ ସବୁଠାରୁ ସଫଳ ଯୋଜନା ବୋଲି ବିବେଚିତ ହୋଇଥାଏ । ତେଣୁ ଯୋଜନାର ରୂପାୟନ ହେଉଛି ସବୁଠାରୁ ଗୁରୁତ୍ୱପୂର୍ଣ୍ଣ କାର୍ଯ୍ୟ ।


    ଏଠାରେ ମୁଁ ଭାରତର ଜାତୀୟ ପୌଷ୍ଟିକ ଅଭିଯାନର ସଫଳତା ସଂପର୍କରେ ଗୁରୁତ୍ୱର ସହ ଉଲ୍ଲେଖ କରିବାକୁ ଚାହେଁ । କାରଣ ଏହା କେବଳ ଶିଶୁମାନଙ୍କୁ ନୁହେଁ ସେମାନଙ୍କର ମାତାମାନଙ୍କୁ ମଧ୍ୟ ଆବଶ୍ୟକ ସହାୟତା ଯୋଗାଇ ଆସୁଛି । 2025 ମସିହା ସୁଦ୍ଧା ଦେଶରୁ ଯକ୍ଷ୍ମା ରୋଗ ଉନ୍ମୂଳନ କରିବା ସକାଶେ ଭାରତ ଅହୋରାତ୍ର କାର୍ଯ୍ୟ କରୁଛି । ଏହା ବିଶ୍ୱ ଲକ୍ଷ୍ୟ ସମୟ ସୀମା , 2030 ଠାରୁ ପାଞ୍ଚ ବର୍ଷ କମ୍ । ମିଶନ ଇନ୍ଦ୍ରଧନୁଷ କାର୍ଯ୍ୟକ୍ରମ ମାଧ୍ୟମରେ ଆମର ବାର୍ଷିକ ଟୀକାକରଣ ପ୍ରବର୍ତ୍ତନ ହାରକୁ ଚାରିଗୁଣ ବୃଦ୍ଧି କରିଛି । ବନ୍ଧୁଗଣ , କେନ୍ଦ୍ରସରକାର ନିକଟରେ ଏକ ନୂତନ ଆଇନ ଜରିଆରେ 50 ପ୍ରକାରର ବିଭିନ୍ନ ସଂପର୍କୀତ ଓ ସ୍ୱାସ୍ଥ୍ୟସେବା ପେଶାଦାରଙ୍କ ଶିକ୍ଷାକୁ ସଂପ୍ରସାରଣ କରିବାକୁ ପ୍ରୟାସ କରୁଛନ୍ତି । ଥରେ ଏହି ଆଇନ ଗୃହୀତ ହୋଇଗଲେ ଦେଶରେ ଆବଶ୍ୟକ ପଡୁଥିବା ପାରାମେଡ଼ିକାଲ କର୍ମଚାରୀଙ୍କ ଅଭାବ ଆଉ ଅନୁଭୂତ ହେବନାହିଁ । ଭାରତ ସେତେବେଳେ ଅନ୍ୟ ରାଷ୍ଟ୍ରମାନଙ୍କୁ ମଧ୍ୟ ତାଲିମପ୍ରାପ୍ତ ମାନବ ସମ୍ବଳ ଯୋଗାଇବାକୁ ସକ୍ଷମ ହେବ ।


    ବନ୍ଧୁଗଣ , ଆଜି ମୁଁ ତିନୋଟି ପ୍ରସଙ୍ଗ ଉପରେ ସର୍ବାଧିକ ଆଲୋଚନା ଓ ଅଂଶଗ୍ରହଣ ସକାଶେ ଆପଣମାନଙ୍କୁ ନିବେଦନ କରିବି ।


    ସେଥିରୁ ପ୍ରଥମଟି ହେଲା – ଟେଲିମେଡ଼ିସିନ୍ । ଆମେ କ ’ ଣ ଏକ ନୂଆ ମଡ଼େଲ କଥା ଚିନ୍ତା କରିପାରିବା ଯାହା ଫଳରେ ଟେଲି ମେଡ଼ିସିନ ବ୍ୟାପକ ଭାବେ ଲୋକପ୍ରିୟ ଓ ଆଦୃତ ହୋଇପାରିବ ।


    ଅନ୍ୟଟି ହେଲା ସ୍ୱାସ୍ଥ୍ୟ କ୍ଷେତ୍ରରେ “ ମେକ୍ ଇନ୍ ଇଣ୍ଡିଆ ” ସଂପର୍କୀତ । ଏଥିରୁ ପ୍ରାଥମିକ ପର୍ଯ୍ୟାୟରେ ମିଳିଥିବା ସଫଳତା ମୋତେ ଅଧିକ ଆଶାବାଦୀ କରି ପକାଇଛି । ଆମର ଘରୋଇ ଉତ୍ପାଦନକାରୀ ମାନେ ଏବେ ପିପିଇ ଉତ୍ପାଦନ ଆରମ୍ଭ କରିଛନ୍ତି ଏବଂ କୋଭିଡ଼ ଯୋଦ୍ଧାମାନଙ୍କୁ ପ୍ରାୟ ଏକ କୋଟି ପିପିଇ ଯୋଗାଇଛନ୍ତି । ସେହିଭଳି , ଆମେ ସମସ୍ତ ରାଜ୍ୟକୁ “ ମେକ୍ ଇନ୍ ଇଣ୍ଡିଆ ” ଏନ - 95 କିଷମର ପ୍ରାୟ 1.2 କୋଟି ମାସ୍କ ଯୋଗାଇଛୁ ।


    ତୃତୀୟଟି ହେଲା - ଆଇଟି ସଂପର୍କୀତ ଉପକରଣ ଯାହା ଏକ ସୁସ୍ଥ ସମାଜ ଗଠନ ସକାଶେ ଏକାନ୍ତ ଜରୁରି । ମୋର ଦୃଢ଼ ବିଶ୍ୱାସ ଯେ ଆପଣ ମାନଙ୍କ ସମସ୍ତଙ୍କ ମୋବାଇଲରେ ଆରୋଗ୍ୟ ସେତୁ ଆପ ରହିଛି । 12 କୋଟି ସ୍ୱାସ୍ଥ୍ୟ ସଚେତନ ନାଗରିକ ଏହାକୁ ଡାଉନଲୋଡ କରିସାରିଛନ୍ତି । ଏହା କରୋନା ଭୂତାଣୁ ସଂକ୍ରମଣ ବିରୋଧରେ ଲଢ଼େଇ କରିବା ସକାଶେ ବେଶ୍ ଉପକାର ସିଦ୍ଧ ବୋଲି ପ୍ରମାଣିତ ହୋଇଛି ।


    ବନ୍ଧୁଗଣ , ମୁଁ ଏଭଳି ଏକ କ୍ଷେତ୍ର ସଂପର୍କରେ ଅବଗତ ଅଛି ଯାହା ଆପଣ ମାନଙ୍କ ସମସ୍ତଙ୍କ ପାଇଁ ବେଶ ଚିନ୍ତାର ବିଷୟ । କିଛି ଲୋକଙ୍କ ମାନସିକତା ଯୋଗୁ , ଯେଉଁମାନେ ଛାମୁଆ କ୍ଷେତ୍ରରେ କାର୍ଯ୍ୟ କରୁଛନ୍ତି , ସେମାନେ ଡାକ୍ତର ଭାବେ , କିମ୍ବା ନର୍ସ ଭାବେ , ସଫେଇ କର୍ମଚାରୀ ଭାବେ ଅବା ଅନ୍ୟାନ୍ୟ ଯେ କୌଣସି ଯୋଦ୍ଧା ଭାବେ ନିଜର କର୍ତ୍ତବ୍ୟ ସଂପାଦନ କରୁଛନ୍ତି , ବେଳେ ବେଳେ ସେମାନେ ହିଂସାର ସମ୍ମୁଖୀନ ହେଉଛନ୍ତି । ମୁଁ ଏଠାରେ ସ୍ପଷ୍ଟ ଭାବେ ସୂଚୀତ କରିବାକୁ ଚାହେଁ – ହିଂସା , ଗାଳିଗୁଲଜ କିମ୍ବା କୌଣସି ପ୍ରକାର ଦୁର୍ବବ୍ୟହାର କଦାପି ଗ୍ରହଣୀୟ ନୁହେଁ । ଆପଣ ମାନଙ୍କୁ ସେଭଳି ହିଂସାରୁ ସୁରକ୍ଷିତ ରଖିବା ସକାଶେ ପଦକ୍ଷେପ ମାନ ନିଆ ଯାଇସାରିଛି । ଯେଉଁମାନେ ଛାମୁଆ କ୍ଷେତ୍ରରେ କାର୍ଯ୍ୟ କରୁଛନ୍ତି ସେମାନଙ୍କ ପାଇଁ ଆମେ ପଚାଶ ଲକ୍ଷ ଟଙ୍କାର ବୀମା ସୁରକ୍ଷା ବ୍ୟବସ୍ଥା ମଧ୍ୟ କରିଛୁ ।


    ବନ୍ଧୁଗଣ , ଏହି ବିଶ୍ୱବିଦ୍ୟାଳୟର 25 ବର୍ଷର ସଫଳ ଯାତ୍ରା ଦେଖି ମୁଁ ଅତ୍ୟନ୍ତ ଆନନ୍ଦିତ । ଏହି ସମୟ ମଧ୍ୟରେ ଏଠାରୁ ହଜାର ହଜାର ସଂଖ୍ୟକ ଚିକିତ୍ସକ ଓ ପାରା ମେଡ଼ିକାଲ ଷ୍ଟାଫ୍ ଉତ୍ତୀର୍ଣ୍ଣ ହୋଇ ଗରିବ ଓ ଅବହେଳିତ ଲୋକମାନଙ୍କୁ ଚାଲେଞ୍ଜିଂ ସମୟରେ ସେବା ଯୋଗାଇ ଦେଇଛନ୍ତି । ମୋର ଦୃଢ଼ବିଶ୍ୱାସ ଯେ ଆଗାମୀ ଦିନରେ ଏହି ବିଶ୍ୱବିଦ୍ୟାଳୟ ଆହୁରି ଅନେକ ଉତ୍ସର୍ଗୀକୃତ ଓ ଉତ୍ତମ ସ୍ୱାସ୍ଥ୍ୟକର୍ମ ଓ ଡାକ୍ତର ସୃଷ୍ଟି କରିବ ଏବଂ ସେମାନେ ରାଜ୍ୟ ତଥା ସମଗ୍ର ଦେଶକୁ ନିଜ ନିଜ ସେବାରେ ଗୌରବାନ୍ୱିତ କରିବେ । ଆପଣମାନଙ୍କୁ ଧନ୍ୟବାଦ । ଆପଣ ମାନଙ୍କୁ ସମସ୍ତଙ୍କୁ ଅଶେଷ ଧନ୍ୟବାଦ ।


    *****************

    
    
    (Release ID: 1628319) Visitor Counter : 12
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam