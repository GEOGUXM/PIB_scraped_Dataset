      ଆୟୁଷ

      ଡିଜିଟାଲ ମିଡିଆ ମାଧ୍ୟମରେ ସମଗ୍ର ଦେଶରେ ଷଷ୍ଠ ଆନ୍ତର୍ଜାତିକ ଯୋଗ ଦିବସ ପାଳିତ
      • ଯୋଗ ବିଶ୍ୱକୁ ସୁସ୍ଥ ଓ ଆନନ୍ଦମୟ କରିପାରିବ : ପ୍ରଧାନମନ୍ତ୍ରୀ

      Posted On: 21 JUN 2020 11:31AM by PIB Bhubaneshwar

    ଷଷ୍ଠ ଆନ୍ତର୍ଜାତିକ ଯୋଗ ଦିବସ ଆଜି ସାରା ଦେଶରେ ଇଲେକ୍ଟ୍ରୋନିକ ଓ ଡିଜିଟାଲ ଗଣମାଧ୍ୟମ ଜରିଆରେ ଉତ୍ସାହ ଏବଂ ଉଦ୍ଦୀପନା ମଧ୍ୟରେ ପାଳିତ ହୋଇଯାଇଛି । ଏହି ଅବସରରେ ଦେଶବାସୀଙ୍କୁ ଉଦ୍‌ବୋଧନ ଦେଇ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ପାରିବାରିକ ସଂପର୍କକୁ ଅଧିକ ନିବିଡ଼ କରିବାରେ ଯୋଗର ଗୁରୁତ୍ୱପୂର୍ଣ୍ଣ ଭୂମିକା ସଂପର୍କରେ ଉଲ୍ଲେଖ କରିଛନ୍ତି । ସେ କହିଛନ୍ତି ଯେ ଯୋଗ ସମସ୍ତଙ୍କୁ ନିକଟତର କରେ ଏବଂ ପରିବାରର ବୟସ୍କ , ଶିଶୁଙ୍କ ସମେତ ସମସ୍ତଙ୍କୁ ସୁସଂପର୍କରେ ବାନ୍ଧି ରଖେ । ଏଥିପାଇଁ ଚଳିତବର୍ଷ ଆନ୍ତର୍ଜାତିକ ଯୋଗ ଦିବସର ବାର୍ତ୍ତା ହୋଇଛି ‘ ପରିବାର ସହିତ ଯୋଗ ’ ।


    ପ୍ରଧାନମନ୍ତ୍ରୀ ଆହୁରି କହିଛନ୍ତି ଯେ , କୋଭିଡ-19 ମୁଖ୍ୟତଃ ମଣିଷର ଶ୍ୱାସତନ୍ତ୍ରକୁ ସଂକ୍ରମିତ କରିଥାଏ । ପ୍ରାଣାୟମ ଦ୍ୱାରା ଶ୍ୱାସତନ୍ତ୍ର ମଜଭୂତ ହେବା ସହିତ ଶ୍ୱାସପ୍ରକ୍ରିୟା ଭଲଭାବେ କାମ କରେ । ସେ କହିଛନ୍ତି ଯେ , ଆମେ ଯଦି ଆମର ସ୍ୱାସ୍ଥ୍ୟ ଏବଂ ଆଶା ମଧ୍ୟରେ ସୁସମନ୍ୱୟ ରଖିପାରିବା ତେବେ ଅଚିରେ ସମଗ୍ର ମାନବ ଜାତି ଏକ ସୁସ୍ଥ ଓ ଆନନ୍ଦମୟ ବିଶ୍ୱ ଦେଖିପାରିବ । ଯୋଗ ଦ୍ୱାରା ଏହା ନିଶ୍ଚିତଭାବେ ସମ୍ଭବ ହୋଇପାରିବ ବୋଲି ମୋର ବିଶ୍ୱାସ ।


    କରୋନା ମହାମାରୀ ଯୋଗୁଁ ଚଳିତବର୍ଷ ଆନ୍ତର୍ଜାତିକ ଯୋଗ ଦିବସରେ ଅଧିକ ଲୋକଙ୍କୁ ଗୋଟିଏ ଗୋଟିଏ ସ୍ଥାନରେ ଏକଜୁଟ କରି ଯୋଗାଭ୍ୟାସ କରିବାର ଅବକାଶ ନଥିବାରୁ ନିଜ ଘରେ ନିଜ ପରିବାର ସହ ଯୋଗାଭ୍ୟାସ କରିବାକୁ ଜନସାଧାରଣଙ୍କୁ ସରକାର ପ୍ରୋତ୍ସାହିତ କରିଥିଲେ । ଏହାକୁ ଦୃଷ୍ଟିରେ ରଖି ଆୟୁଷ ମନ୍ତ୍ରଣାଳୟ ପକ୍ଷରୁ ସୋସିଆଲ ଓ ଡିଜିଟାଲ ମିଡିଆର ସର୍ବାଧିକ ଉପଯୋଗ କରାଯାଇଥିଲା । ଏହା ମାଧ୍ୟମରେ ଲୋକେ ଅନ୍‌ଲାଇନାରେ ଯୋଗାଭ୍ୟାସ କରିଥିଲେ ।


    ଏହି ଅବସରରେ ଆୟୁଷ ବିଭାଗ ରାଷ୍ଟ୍ରମନ୍ତ୍ରୀ ଶ୍ରୀ ଶ୍ରୀପଦ ନାଏକ କହିଛନ୍ତି ଯେ , ଆନ୍ତର୍ଜାତିକ ଯୋଗ ଦିବସ ଏକ ସର୍ବବୃହତ୍‌ ଜନଆନ୍ଦୋଳନରେ ପରିଣତ ହୋଇଛି । ଏବେ ବିଶ୍ୱର ପ୍ରତ୍ୟେକ ଦେଶ ଆନ୍ତର୍ଜାତିକ ଯୋଗ ଦିବସକୁ ପାଳନ କରୁଛି ଏବଂ ସବୁଦେଶ ଭାରତର ସଂସ୍କୃତି ଓ ପରମ୍ପରାର ଏହି ଯୋଗକୁ ଏକ ଉତ୍ସବ ଭାବେ ଆଦରି ନେଇଛି । ଶ୍ରୀ ନାଏକ ଆହୁରି କହିଛନ୍ତି ଯେ , ଚଳିତବର୍ଷ ସ୍ୱାସ୍ଥ୍ୟଗତ ଜରୁରୀ ଅବସ୍ଥା ଜାରି କାଳରେ ଆନ୍ତର୍ଜାତିକ ଯୋଗ ଦିବସ ପଡିଥିବାରୁ ଆୟୁଷ ମନ୍ତ୍ରଣାଳୟ ଲୋକଙ୍କୁ ନିଜ ଘରେ ପରିବାର ସହ ଯୋଗାଭ୍ୟାସ କରିବାର ସୁଯୋଗ ଦେବାପାଇଁ ବିଭିନ୍ନ ପ୍ରକାର ଅନ୍‌ଲାଇନ , ହାଇବ୍ରିଡ ଅନ୍‌ଲାଇନ ବ୍ୟବସ୍ଥା ଯୋଗାଇ ଦେଇଥିଲା । ଏଥିପାଇଁ ଗତ 3ମାସ ହେଲା ପ୍ରସ୍ତୁତି ଚାଲିଥିଲା । ମନ୍ତ୍ରୀ କହିଛନ୍ତି ଯେ , ପ୍ରଧାନମନ୍ତ୍ରୀଙ୍କ ଦ୍ୱାରା ଘୋଷଣା କରାଯାଇଥିବା ‘ ମାଇ ଲାଇଫ-ମାଇ ଯୋଗ ’( ମୋ ଜୀବନ ମୋ ଯୋଗ) ଭିଡିଓ ବ୍ଲଗିଂ ପ୍ରତିଯୋଗିତା ଯୋଗ ସଂପର୍କରେ ଜନସଚେତନତା ସୃଷ୍ଟିରେ ସହାୟକ ହେବ ।


    ଶ୍ରୀ ନାଏକ ଆହୁରି କହିଛନ୍ତି ଯେ , ଏହି ପ୍ରୟାସରେ ବହୁ ପ୍ରମୁଖ ଯୋଗ ପ୍ରତିଷ୍ଠାନ ତାଙ୍କ ମନ୍ତ୍ରଣାଳୟ ସହ ସାମିଲ ହୋଇଛନ୍ତି । ଗତ ଏକ ମାସ ଧରି ପ୍ରସ୍ତୁତି କାର୍ଯ୍ୟକ୍ରମକୁ ବିଶେଷ ଜୋରଦାର କରାଯାଇଥିଲା । ସାଧାରଣ ଯୋଗ କାର୍ଯ୍ୟକ୍ରମ ସିୱାଇପିରେ ଯୋଗ ତାଲିମ ଗୁରୁତ୍ୱ ପାଇଥିଲା । ଏହି ତାଲିମପ୍ରାପ୍ତ ବ୍ୟକ୍ତିବିଶେଷ ପ୍ରତିବର୍ଷ ଆନ୍ତର୍ଜାତିକ ଯୋଗ ଦିବସରେ ସାମିଲ ହୋଇ ଗଣ ଯୋଗାଭ୍ୟାସ କରିବା ସହ କାର୍ଯ୍ୟକ୍ରମରେ ସମନ୍ୱୟ ରକ୍ଷା କରିଥାନ୍ତି ।


    କାର୍ଯ୍ୟକ୍ରମ ଶେଷରେ ଧନ୍ୟବାଦ ପ୍ରସ୍ତାବ ଆଗତ କରି ଆୟୁଷ ମନ୍ତ୍ରଣାଳୟର ସଚିବ ବୈଦ୍ୟ ରାଜେଶ କୋଟେଚ କହିଥିଲେ ଯେ ନୂଆ ପରିବେଶରେ ଆନ୍ତର୍ଜାତିକ ଯୋଗ ଦିବସ ଏଥର ପରିବାର ମଧ୍ୟରେ ପାଳିତ ହୋଇଛି । ଏହା ମାଧ୍ୟମରେ ପରିବାରର ସମସ୍ତ ସଦସ୍ୟଙ୍କୁ ସ୍ୱାସ୍ଥ୍ୟ ସଚେତନ କରାଯାଇପାରିଛି । ତାଙ୍କ ମନ୍ତ୍ରଣାଳୟ ‘ ଘରେ ଯୋଗ ଓ ପରିବାର ସହିତ ଯୋଗ ’ କାର୍ଯ୍ୟକ୍ରମକୁ ଏଥର ପ୍ରୋତ୍ସାହିତ କରିଛି । ସେ କହିଛନ୍ତି ଯେ ଦୂରଦର୍ଶନରେ ପ୍ରତିଦିନ ସକାଳେ ସିୱାଇପି କାର୍ଯ୍ୟକ୍ରମ ସହ ସାମାଜିକ ଗଣମାଧ୍ୟମରେ ମଧ୍ୟ ଯୋଗାଭ୍ୟାସ କାର୍ଯ୍ୟକ୍ରମ ପ୍ରସାରଣର ମଧ୍ୟ ବ୍ୟବସ୍ଥା କରାଯାଇଛି । ବିଭିନ୍ନ ଅନୁଷ୍ଠାନ , ବ୍ୟକ୍ତିବିଶେଷ , ଶିକ୍ଷାନୁଷ୍ଠାନ , ସରକାରୀ ସଂସ୍ଥା , ବ୍ୟବସାୟିକ ପ୍ରତିଷ୍ଠାନ , ଶିଳ୍ପସଂସ୍ଥା , ସାଂସ୍କୃତିକ ସଂଗଠନ ଓ ବିଭିନ୍ନ ଗୋଷ୍ଠୀ ଆନ୍ତର୍ଜାତିକ ଯୋଗ ଦିବସରେ ଯୋଗଦେବା ପାଇଁ ସମ୍ମତି ପ୍ରଦାନ କରିଥିଲୋ । ନିଜ ଅନୁଷ୍ଠାନ ଓ ନିଜର କର୍ମଚାରୀଙ୍କ କଲ୍ୟାଣକଳ୍ପେ ବିଭିନ୍ନ ଉଦ୍ୟୋଗ ଓ ପ୍ରତିଷ୍ଠାନ ଆଗ୍ରହର ସହିତ ସହଯୋଗ ଯୋଗାଇ ଦେଇଥିଲେ । 50 ଲକ୍ଷ ଲୋକଙ୍କ ପାଇଁ ଯୋଗ ସଂପର୍କିତ ତଥ୍ୟାବଳୀ ପ୍ରଦାନ କରୁଥିବା ଆୟୁଷ ସଂଜୀବନୀ ମୋବାଇଲ ଆପ୍‌ର ପ୍ରବର୍ତ୍ତନ ସଂପର୍କରେ ମଧ୍ୟ ସେ ସୂଚନା ଦେଇଥିଲେ । ଏହାଦ୍ୱାରା ଲୋକମାନେ କରୋନା ମହାମାରୀର ମୁକାବିଲା ଏବଂ ନିଜର ସ୍ୱାସ୍ଥ୍ୟଗତ ଆବଶ୍ୟକତା ସଂପର୍କରେ ତଥ୍ୟ ପାଇପାରିବେ ।


    ଏହି ଅବସରରେ ସାଧାରଣ ଯୋଗାଭ୍ୟାସ କାର୍ଯ୍ୟକ୍ରମ ମୋରାରଜୀ ଦେଶାଇ ଜାତୀୟ ଯୋଗ ପ୍ରତିଷ୍ଠାନର ବିଶେଷଜ୍ଞ ପ୍ରଦର୍ଶନ କରିଥିଲେ । ଏହାପରେ ଯୋଗ ବିଶେଷଜ୍ଞଙ୍କ ଦ୍ୱାରା ଏକ ଆଲୋଚନାଚକ୍ର ଅନୁଷ୍ଠିତ ହୋଇଥିଲା । ଦୂରଦର୍ଶନର ସବୁ ଚ୍ୟାନେଲରେ ଏହାକୁ ପ୍ରସାରଣ କରାଯାଇଥିଲା ।


    **********

    
    
    (Release ID: 1633218) Visitor Counter : 12
    
    
      Read this release in: English , Marathi , Manipuri , Urdu , Hindi , Bengali , Punjabi , Tamil , Telugu , Malayalam