      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଓ ଇସ୍ରାଏଲ ପ୍ରଧାନମନ୍ତ୍ରୀ ବେଞ୍ଜାମିନ ନେତାନ୍ୟାହୁଙ୍କ ମଧ୍ୟରେ ଟେଲିଫୋନ ବାର୍ତ୍ତାଳାପ
      Posted On: 10 JUN 2020 9:49PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବୁଧବାର ଇସ୍ରାଏଲ ପ୍ରଧାନମନ୍ତ୍ରୀ ବେଞ୍ଜାମିନ ନେତାନ୍ୟାହୁଙ୍କ ମଧ୍ୟରେ ଟେଲିଫୋନ ବାର୍ତ୍ତାଳାପ ହୋଇଛି । ନିକଟରେ ହୋଇଥିବା ନିର୍ବାଚନରେ ବିଜୟୀ ହୋଇ ନେତାନ୍ୟାହୁ ପୁଣି ପ୍ରଧାନମନ୍ତ୍ରୀ ପଦ ଭାର ଗ୍ରହଣ କରିଥିବାରୁ ପ୍ରଧାନମନ୍ତ୍ରୀ ମୋଦୀ ଖୁସି ଜାହିର କରି ତାଙ୍କ ନେତୃତ୍ୱ ଓ ମାର୍ଗଦର୍ଶନରେ ଭାରତ - ଇସ୍ରାଏଲ ଭାଗିଦାରୀ ବୃଦ୍ଧି ପାଇବ ବୋଲି ବିଶ୍ୱାସ ବ୍ୟକ୍ତ କରିଛନ୍ତି ।


    କୋଭିଡ - 19 ମହାମାରୀ ମୁକାବିଲା ପାଇଁ ଟୀକା , ଚିକିତ୍ସା ଶୈଳୀ ଓ ନିଦାନ ଭଳି ସମ୍ଭାବ୍ୟ ଗବେଷଣା ତଥା ବିକାଶ କ୍ଷେତ୍ରରେ ଭାରତ - ଇସ୍ରାଏଲ ସହଯୋଗ ବୃଦ୍ଧି ସମ୍ପର୍କରେ ଉଭୟ ନେତା ଆଲୋଚନା କରିଥିଲେ । ଉଭୟ ଦେଶର ବିଶେଷଜ୍ଞ ଦଳଙ୍କ ମଧ୍ୟରେ ଚାଲିଥିବା ବିନିମୟ କାର୍ଯ୍ୟକ୍ରମ ଜାରି ରଖିବାକୁ ରାଜି ହେବା ସହ ଏହି ସହଯୋଗର ସୁଫଳ ମାନବଜାତି ପାଇଁ ଉପଲବ୍ଧ ହେବ ବୋଲି ଦୁଇ ନେତା ଏକମତ ହୋଇଥିଲେ ।


    ଉଭୟ ନେତା ଦ୍ୱିପାକ୍ଷିକ କାର୍ଯ୍ୟସୂଚୀର ଗୁରୁତ୍ୱପୂର୍ଣ୍ଣ ପ୍ରସଙ୍ଗଗୁଡିକ ସମୀକ୍ଷା କରିଥିଲେ । କୋଭିଡ - 19 ପରବର୍ତ୍ତୀ ସମୟରେ ଆହୁରି ଅନେକ କ୍ଷେତ୍ରରେ ପାରସ୍ପରିକ ଲାଭପ୍ରଦ ଭାଗୀଦାରୀ ସୃଷ୍ଟି ହେବ ବୋଲି ଏକମତ ହୋଇଥିଲେ । ପୂର୍ବରୁ ସ୍ୱାସ୍ଥ୍ୟ, ପ୍ରଯୁକ୍ତି , କୃଷି ନବାଚାର , ପ୍ରତିରକ୍ଷା ସହଯୋଗ ଓ ସୂଚନା ପ୍ରଯୁକ୍ତି ଭଳି କ୍ଷେତ୍ରରେ ଭାରତ - ଇସ୍ରାଏଲ ମଧ୍ୟରେ ମଜବୁତ ଭାଗୀଦାରୀ ଥିବାବେଳେ ଏସବୁ କ୍ଷେତ୍ରରେ ବିକାଶର ଅସୀମିତ ସମ୍ଭାବନା ରହିଛି ବୋଲି ଦୁଇ ନେତା ଆକଳନ କରିଥିଲେ ।


    ପରିବର୍ତ୍ତନଶୀଳ ବିଶ୍ୱରେ ସୁଯୋଗ ଓ ଆହ୍ୱାନର ମୂଲ୍ୟାୟନ ତଥା ଆଲୋଚନା ପାଇଁ ଉଭୟ ନେତା ପରସ୍ପର ସମ୍ପର୍କରେ ରହିବାକୁ ଏକମତ ହୋଇଥିଲେ ।


    **********


    

    
    (Release ID: 1631011) Visitor Counter : 11
    
    
      Read this release in: Punjabi , English , Urdu , Marathi , Hindi , Bengali , Manipuri , Assamese , Gujarati , Tamil , Telugu , Kannada , Malayalam