      PIB Headquarters

      ସମୟୋପଯୋଗୀ ପଦକ୍ଷେପ ଆର୍ଥିକ ଅଭିବୃଦ୍ଧିରେ ହେବ ସହାୟକ
      • ଫିଚର ପୂର୍ବାନୁମାନ ସମ୍ପର୍କରେ ମତ ରଖିଲେ ବ୍ୟବସାୟ କ୍ଷେତ୍ରର ବିଶେଷଜ୍ଞ
      • ଭାରତ ସରକାରଙ୍କ ନୀତିଗତ ଓ ଆର୍ଥିକ ପଦକ୍ଷେପ ଅଭିବୃଦ୍ଧି ତ୍ୱରାନ୍ୱିତ କରିବ
      • ଭାରତୀୟଙ୍କ କ୍ରୟଶକ୍ତି ଦେଶରେ ଆର୍ଥିକ ଗତିବିଧି ବଢ଼ାଇବ
      Posted On: 14 JUN 2020 7:59PM by PIB Bhubaneshwar


    ବିଭିନ୍ନ ଦେଶର ଅର୍ଥବ୍ୟବସ୍ଥାକୁ ରେଟିଂ ପ୍ରଦାନ କରୁଥିବା ଅନ୍ତର୍ଜାତୀୟ ରେଟିଂ ଏଜେନ୍ସି ଫିଚ ଭାରତର ଆର୍ଥିକ ଅଭିବୃଦ୍ଧି ସଂକ୍ରାନ୍ତରେ ସକରାତ୍ମକ ପୂର୍ବାନୁମାନ କରିବା ପରେ ଏ ପ୍ରସଙ୍ଗରେ ବିଭିନ୍ନ କ୍ଷେତ୍ରର ବିଶେଷଜ୍ଞମାନେ ସେମାନଙ୍କର ମତ ରଖିଛନ୍ତି ।


    ସୂଚନାଯୋଗ୍ୟ ଯେ 2021-22 ଆର୍ଥିକ ବର୍ଷରେ ଭାରତର ଜିଡିପି ସାଢ଼େ 9 ପ୍ରତିଶତ ହାରରେ ଅଭିବୃଦ୍ଧି ହାସଲ କରିବ ବୋଲି ଫିଚ ଆକଳନ କରିଛି । କରୋନା ମହାମାରୀ ଜନିତ ପ୍ରଭାବ ସତ୍ୱେ ଦେଶର ଅର୍ଥବ୍ୟବସ୍ଥା ପୁଣିଥରେ ଟ୍ରାକକୁ ଫେରିବ ଓ ବିଭିନ୍ନ କ୍ଷେତ୍ରରେ ଅଭିବୃଦ୍ଧି ହାସଲ କରିବ ବୋଲି ଏହି ସଂସ୍ଥା ପକ୍ଷରୁ କୁହାଯାଇଛି ।


    ଏହି ପ୍ରସଙ୍ଗରେ ମତ ରଖି ଓଡ଼ିଶା କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗ ସଂଘର ମହାସଚିବ ଇଂ. ସାତ୍ୱିକ ସ୍ୱାଇଁ କହିଛନ୍ତି , ଆଗାମୀ ଆର୍ଥିକ ବର୍ଷ ପାଇଁ ଫିଚର ଆକଳନ ବାସ୍ତବ ରୂପ ନେଇପାରେ । କାରଣ ଭାରତ ବିଶ୍ୱର ସବୁଠୁ ଦ୍ରୁତ ଅଭିବୃଦ୍ଧିଶୀଳ ଅର୍ଥବ୍ୟବସ୍ଥା । ଏଠାକାର ଲୋକମାନଙ୍କ କ୍ରୟଶକ୍ତି ମଧ୍ୟ ଖୁବ ଅଧିକ । ବର୍ତ୍ତମାନ କରୋନା ମହାମାରୀର ପ୍ରଭାବ କାରଣରୁ ଭାରତୀୟ ଉପଭୋକ୍ତା ସାମାନ୍ୟ ରକ୍ଷଣଶୀଳ ହୋଇପଡ଼ିଛନ୍ତି । ଏହି କାରଣରୁ ଦେଶରେ ଆର୍ଥିକ ମାନ୍ଦାବସ୍ଥା ଦେଖାଦେଇଛି । ତେବେ ମହାମାରୀର ପ୍ରଭାବ ହ୍ରାସ ପାଇଲେ ଲୋକମାନେ ଅଧିକ କ୍ରୟ କରିବାକୁ ଆଗେଇ ଆସିବେ । ଇତିମଧ୍ୟରେ ସରକାର ଲୋକଙ୍କ କ୍ରୟ କ୍ଷମତା ବୃଦ୍ଧି ସକାଶେ ଅନେକଗୁଡ଼ିଏ ପଦକ୍ଷେପ ଗ୍ରହଣ କରିଛନ୍ତି । ସରକାର ଶିଳ୍ପ , ବାଣିଜ୍ୟ , କୃଷି ଆଦି ବିଭିନ୍ନ କ୍ଷେତ୍ର ପାଇଁ ଅନେକଗୁଡ଼ିଏ ଯୋଜନାର ଘୋଷଣା କରିଛନ୍ତି । ଏସବୁ ଯୋଜନା ସଠିକ ସମୟରେ ସଠିକ ଭାବେ କାର୍ଯ୍ୟକାରୀ ହୋଇପାରିଲେ ଦେଶର ଅର୍ଥବ୍ୟବସ୍ଥା ପୁଣିଥରେ ଅଭିବୃଦ୍ଧି ହାସଲ କରିବ । ଆଗାମୀ ବର୍ଷ ଏହି ଅଭିବୃଦ୍ଧି ନିଶ୍ଚିତ ଭାବେ ହାସଲ ହୋଇପାରିବ ବୋଲି ଶ୍ରୀ ସ୍ୱାଇଁ ଆଶାବ୍ୟକ୍ତ କରିଛନ୍ତି ।


    ଅନୁରୂପ ଭାବେ ସୋନପୁର ଚାମ୍ବର ଅଫ କମର୍ସର ଅଧ୍ୟକ୍ଷ ଧୀରେନ୍ଦ୍ର ପଟ୍ଟନାୟକ କହିଛନ୍ତି ଯେ ଅନ୍ତର୍ଜାତୀୟ ରେଟିଂ ଏଜେନ୍ସି ପକ୍ଷରୁ କରାଯାଇଥିବା ଅଭିବୃଦ୍ଧି ପୂର୍ବାନୁମାନ ନିଶ୍ଚିତ ଭାବେ ହାସଲ କରିହେବ । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ଭାରତ ସରକାର ଏମଏସଏମଇ କ୍ଷେତ୍ର ପାଇଁ ଯେଉଁ ଆର୍ଥିକ ପ୍ରୋତ୍ସାହନ ପ୍ୟାକେଜ ଘୋଷଣା କରିଛନ୍ତି , ତାହାଦ୍ୱାରା ଛୋଟ ଛୋଟ ବ୍ୟବସାୟୀମାନେ ଲାଭବାନ ହୋଇପାରିବେ । ବ୍ୟବସାୟ ଓ କୃଷି କ୍ଷେତ୍ରର ପ୍ରୋତ୍ସାହନ ପାଇଁ ମଧ୍ୟ ସରକାର ଅନେକଗୁଡ଼ିଏ ପଦକ୍ଷେପ ନେଇଛନ୍ତି । ଏହା ଆଗାମୀ ଦିନରେ ଦେଶର ଆର୍ଥିକ ଅଭିବୃଦ୍ଧି କ୍ଷେତ୍ରରେ ବିଶେଷ ସହାୟକ ହୋଇପାରିବ ।


    ସୂଚନାଯୋଗ୍ୟ ଯେ କରୋନା ମହାମାରୀ ଜନିତ ଲକଡାଉନ କାରଣରୁ ପ୍ରଭାବିତ ହୋଇଥିବା ଦେଶର ଆର୍ଥିକ ଗତିବିଧିକୁ ତ୍ୱରାନ୍ୱିତ କରିବା ପାଇଁ କେନ୍ଦ୍ର ସରକାର ଅନେକଗୁଡ଼ିଏ ଅନୁକୂଳ ତଥା ସମୟୋପଯୋଗୀ ପଦକ୍ଷେପ ଗ୍ରହଣ କରିଛନ୍ତି । ଲକଡାଉନ ଜାରି ହେବାର ତୁରନ୍ତ ପରେ ଦେଶର ଗରିବ ଓ ଅସହାୟ ଲୋକମାନଙ୍କ ସାମାଜିକ ସୁରକ୍ଷା ସୁନିଶ୍ଚିତ କରିବା ସକାଶେ ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ଅନ୍ତର୍ଗତ 1.70 ଲକ୍ଷ କୋଟି ଟଙ୍କାର ଆର୍ଥିକ ପ୍ୟାକେଜ ଘୋଷଣା କରାଯାଇଥିଲା । ଏହାପରେ ଆତ୍ମନିର୍ଭର ଭାରତ ଯୋଜନା ଅନ୍ତର୍ଗତ 20 ଲକ୍ଷ କୋଟି ଟଙ୍କାର ବିସ୍ତୃତ ଆର୍ଥିକ ପ୍ୟାକେଜ ଘୋଷଣା କରିଥିଲେ ସରକାର । ଏହି ପ୍ୟାକେଜରେ ଏମଏସଏମଇ କ୍ଷେତ୍ର ପାଇଁ 3 ଲକ୍ଷ କୋଟି ଟଙ୍କା ସମେତ , କୃଷି ଏବଂ ଆନୁସଙ୍ଗିକ କ୍ଷେତ୍ର , କ୍ଷୁଦ୍ର ବ୍ୟବସାୟୀ , ଉଠାଦୋକାନୀ , ପ୍ରବାସୀ ଶ୍ରମିକଙ୍କ ପାଇଁ ମଧ୍ୟ ଆର୍ଥିକ ସହାୟତା ଓ ରିହାତି ଘୋଷଣା କରାଯାଇଛି । ଇତିମଧ୍ୟରେ କେନ୍ଦ୍ର କ୍ୟାବିନେଟ ମଧ୍ୟ ବିଭିନ୍ନ କ୍ଷେତ୍ର ପାଇଁ କେତେକ ଯୁଗାନ୍ତକାରୀ ନୀତିଗତ ପଦକ୍ଷେପକୁ ମଞ୍ଜୁରି ଦେଇଛନ୍ତି । ଏସବୁ ପଦକ୍ଷେପ ସାମୟିକ ଆର୍ଥିକ କ୍ଷତିର ପ୍ରଭାବକୁ ହ୍ରାସ କରିବା ପରେ ଦୀର୍ଘକାଳିନ ଭିତ୍ତିରେ ଦେଶର ଅର୍ଥବ୍ୟବସ୍ଥାର ମୂଳଦୁଆକୁ ସୁଦୃଢ଼ କରିବ ବୋଲି ଆଶା କରାଯାଉଛି ।


    **********

    
    
    (Release ID: 1631573) Visitor Counter : 7