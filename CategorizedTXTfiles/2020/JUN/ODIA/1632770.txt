      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରାଣସୀର ବିଭିନ୍ନ ଉନ୍ନୟନ ପ୍ରକଳ୍ପ କାର୍ଯ୍ୟର ସମୀକ୍ଷା କଲେ ପ୍ରଧାନମନ୍ତ୍ରୀ
      Posted On: 19 JUN 2020 3:51PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଏକ ଭିଡିଓ କନଫ ରେନ୍ସିଂଗ ବ୍ୟବସ୍ଥାରେ ବାରାଣସୀରେ କାର୍ଯ୍ୟକାରୀ ହେଉଥିବା ବିଭିନ୍ନ ଉନ୍ନୟନମୂଳକ କାର୍ଯ୍ୟର ସମୀକ୍ଷା କରିଛନ୍ତି । ଏଥିରେ କାଶୀ ବିଶ୍ୱନାଥ ମନ୍ଦିର ପରିସରରେ ଚାଲିଥିବା ପ୍ରକଳ୍ପର ଅଗ୍ରଗତି ସଂପର୍କରେ ଏକ ଡ୍ରୋନ ଭିଡିଓ ଦ୍ୱାରା ଉତ୍ତୋଳିତ ଚିତ୍ରାବଳୀ ଉପସ୍ଥାପନ କରାଯାଇଥିଲା । ଏହାଛଡ଼ା ଏହି ନଗରୀରେ କରୋନା ମୁକାବିଲା ପାଇଁ ଗ୍ରହଣ କରାଯାଇଥିବା କାର୍ଯ୍ୟକ୍ରମ ସଂପର୍କରେ ଆଲୋଚନା ହୋଇଥିଲା ।


    ଏହି ବୈଠକରେ ଉତ୍ତର ପ୍ରଦେଶର ମନ୍ତ୍ରୀ ତଥା ବାରାଣସୀ ଦକ୍ଷିଣର ବିଧାୟକ ନୀଳକଣ୍ଠ ତିୱାରୀ , ବାରଣସୀ ଉତ୍ତରର ବିଧାୟକ ତଥା ରାଜ୍ୟର ମନ୍ତ୍ରୀ ରବୀନ୍ଦ୍ର ଜୟସ୍ୱାଲ , ରୋହଣିଆର ବିଧାୟକ ସୁରେନ୍ଦ୍ର ନାରାୟଣ ସିଂହ , ବାରାଣସୀ ଛାଉଣୀର ବିଧାୟକ ସୌରଭ ଶ୍ରୀବାସ୍ତବ , ସେବାପୁରୀ ବିଧାୟକ ନୀଳରତନ ନୀଲୁ , ବିଧାନ ପରିଷଦ ସଦସ୍ୟ ଅଶୋକ ଧାୱନ , ଲକ୍ଷ୍ମଣ ଆଚାର୍ଯ୍ୟ , ବାରାଣସୀ ଡିଭିଜନର କମିସନର ଦୀପକ ଅଗ୍ରୱାଲ , ଜିଲାପାଳ କୌଶଲରାଜ ଶର୍ମା ଏବଂ ମ୍ୟୁନିସିପାଲ କମିସନର ଗୌରାଙ୍ଗ ରାଠି ପ୍ରମୁଖ ଯୋଗଦେଇଥିଲେ । ପ୍ରଧାନମନ୍ତ୍ରୀ କାଶୀ ବିଶ୍ୱନାଥ ଧାମ ପ୍ରକଳ୍ପର ନିର୍ମାଣ କାର୍ଯ୍ୟ ସମୀକ୍ଷା କରିବା ସହ ମନ୍ଦିର ପରିସରରେ ଖନନ ବେଳେ ଯେଉଁସବୁ ପୁରୁଣା ଛୋଟ ଛୋଟ ମନ୍ଦିର ବାହାରିଛି ତାହାର ସୁରକ୍ଷା ଓ ସଂରକ୍ଷଣ ନିମନ୍ତେ ନିର୍ଦେଶ ଦେଇଥିଲ । ଏହିସବୁ ମନ୍ଦିରର ଐତିହାସିକ ଓ ସ୍ଥାପତ୍ୟ କଳାର ମହତ୍ୱ ସୁରକ୍ଷିତ କରିବା ପାଇଁ ବିଶେଷଜ୍ଞମାନଙ୍କ ସହାୟତା ନେବାକୁ ପରାମର୍ଶ ଦେଇଥିଲେ । ଏସବୁ ମନ୍ଦିରର ନିର୍ମାଣକାଳ ନିର୍ଦ୍ଧିାରଣ କରିବା ପାଇଁ କାର୍ବନ ଡେଟିଂ ପଦ୍ଧତି ଅବଲମ୍ବନ କରିବାକୁ ପ୍ରଧାନମନ୍ତ୍ରୀ ନିର୍ଦେଶ ଦେବା ସହ କାଶୀ ବିଶ୍ୱନାଥ ମନ୍ଦିର ଭ୍ରମଣରେ ଆସୁଥିବା ତୀର୍ଥଯାତ୍ରୀ ଓ ପର୍ଯ୍ୟଟକଙ୍କୁ ସେ ସଂପର୍କରେ ଅବଗତ କରିବାକୁ କହିଥିଲେ । ମନ୍ଦିର ପରିସରକୁ ଆସୁଥିବା ତୀର୍ଥଯାତ୍ରୀଙ୍କ ସୁବି ଧା ପାଇଁ ଏକ ପର୍ଯ୍ୟଟକ ଗାଇଡ୍‌ ଏବଂ ରୁଟ୍‌ ମ୍ୟାପ୍‌ ପ୍ରସ୍ତୁତ କରିବାକୁ ସେ କାଶୀ ବିଶ୍ୱନାଥ ଟ୍ରଷ୍ଟକୁ ନିର୍ଦେଶ ଦେଇଥିଲେ ।


    ପ୍ରଧାନମନ୍ତ୍ରୀ ମଧ୍ୟ ବାରାଣସୀରେ କାର୍ଯ୍ୟକାରୀ ହେଉଥିବା ଅନ୍ୟାନ୍ୟ ପ୍ରକଳ୍ପଗୁଡିର ସବିଶେଷ ସମୀକ୍ଷା କରିଥିଲେ । ବୈଠକରୁ ମିଳିଥିବା ସୂଚନା ଅନୁସାରେ ବାରାଣସୀରେ ପ୍ରାୟ 8 ହଜାର କୋଟି ଟଙ୍କା ବ୍ୟୟରେ ଶତାଧିକ ପ୍ରକଳ୍ପ କାର୍ଯ୍ୟକାରୀ ହେଉଛି । ଏଥିମଧ୍ୟରେ ହସ୍ପିଟାଲ ବିଲ୍ଡିଂ , ଜାତୀୟ ଜଳମାର୍ଗ , ରିଂ ରୋଡ଼ , ବାଇପାସ୍‌ , ଆନ୍ତର୍ଜାତିକ କନ୍‌ଭେନସନ୍‌ ସେଣ୍ଟର (ରୁଦ୍ରାକ୍ଷ) ଆଦି ଭାରତ-ଜାପାନ ସହଯୋଗରେ ନିର୍ମିତ ହେଉଛି । ନଗରବାସୀଙ୍କୁ ବିଭିନ୍ନ ସୁବିଧା ସୁଯୋଗ ଯୋଗାଇ ଦେବା ଏହିସବୁ ପ୍ରକଳ୍ପର ଉଦ୍ଦେଶ୍ୟ ।


    ପ୍ରକଳ୍ପଗୁଡିର ନିର୍ମାଣ କାର୍ଯ୍ୟ ଉତ୍ତମମାନର କରିବା ସହ ନିର୍ଦ୍ଧାରିତ ସମୟ ସୀମା ମଧ୍ୟରେ ସେସବୁକୁ ସଂପୂର୍ଣ୍ଣ କରିବାକୁ ପ୍ରଧାନମନ୍ତ୍ରୀ ସଂପୃକ୍ତ ଅଧିକାରୀଙ୍କୁ ନିର୍ଦେଶ ଦେଇଥିଲେ । କେତେକ ନୂଆ ପିଢ଼ିର ଭିତ୍ତିଭୂମି ପାଇଁ ନବୀକୃତ ଊର୍ଜ୍ଜାର ସର୍ବାଧିକ ବ୍ୟବହାର ଉପରେ ସେ ଗୁରୁତ୍ୱ ଦେଇଥିଲେ । ଏହାଛଡ଼ା ଆବାସିକ ଗୃହ ଓ ସଡ଼କଗୁଡିକର ଆଲୋକୀକରଣ ପାଇଁ ସମଗ୍ର ବାରାଣସୀ ଜିଲାରେ ମିଶନ ମୋଡରେ ଏଲିଡି ବଲ୍‌ବ ଲଗାଇବା କାର୍ଯ୍ୟ ହାତକୁ ନେବାକୁ ସେ କହିଥିଲେ ।


    କାଶୀକୁ ପର୍ଯ୍ୟଟକଙ୍କ ଆଗମନ ବଢାଇବା ପାଇଁ ଏହାକୁ ଅଧିକ ଆକର୍ଷଣୀୟ କରିବାକୁ ପ୍ରଧାନମନ୍ତ୍ରୀ ଗୁରୁତ୍ୱ ଦେବାସହ କ୍ରୁଜ ଟୁରିଜିମ , ଲାଇଟ ଆଣ୍ଡ ସାଉଣ୍ଡ ଶୋ , ଦଶାଶ୍ୱମେଧ ଘାଟ ତଥା ଗଙ୍ଗାକୂଳରେ ଥିବା ବିଭିନ୍ନ ଖିଡିକିର ପୁନରୁଦ୍ଧାର କରିବାକୁ ନିର୍ଦେଶ ଦେଇଥିଲେ । ଏହାଛଡ଼ା ଗଙ୍ଗା ଆଳତୀ କାର୍ଯ୍ୟକ୍ରମକୁ ଅଗ୍ରାଧିକାରଭିତ୍ତିରେ ଅଡିଓ ଭିଡିଓ ସ୍କ୍ରିନ୍‌ରେ ପ୍ରଦର୍ଶିତ କରିବାକୁ ସେ କହିଥିଲେ । ବିଶ୍ୱ ଐତିହ୍ୟର ଏକ ପ୍ରମୁଖ ସ୍ଥଳଭାବେ କାଶୀର ଥିବା ମହତ୍ୱ ସଂପର୍କରେ ଆବଶ୍ୟକ ପ୍ରଚାର ପ୍ରସାର ଉପରେ ପ୍ରଧାନମନ୍ତ୍ରୀ ଗୁରୁତ୍ୱ ଦେଇଥିଲେ । ଜାପାନ ଓ ଥାଇଲାଣ୍ଡ ଭଳି ଦେଶରେ ଯେଉଁଠି ଏବେ ବୌଦ୍ଧଧର୍ମର ପ୍ରଭାବ ଅଧିକ ରହିଛି ସେସବୁ ଦେଶର ପର୍ବପର୍ବାଣିକୁ ନେଇ କାଶୀରେ ଏକ ସପ୍ତାହବ୍ୟାପୀ ଉତ୍ସବ ଆୟୋଜନ କରି ସେସବୁ ଦେଶର କଳା ଓ ସାଂସ୍କସ୍କୃତିର ଐତିହ୍ୟର ପ୍ରଦର୍ଶନ ପାଇଁ ପ୍ରଧାନମନ୍ତ୍ରୀ ଅଧିକାରୀମାନଙ୍କୁ ନିର୍ଦେଶ ଦେଇଛନ୍ତି ।


    କାଶୀର ଏକ ପ୍ରମୁଖ ରାସ୍ତାକୁ ଚିହ୍ନଟ କରି ତାହାକୁ ବିଭିନ୍ନ ଐତିହ୍ୟ ଓ କଳା ସଂସ୍କୃତିରେ ବିମଣ୍ଡିତ କରିବା ପୂର୍ବକ ଏହାକୁ ଗୌରବପଥ ନାମରେ ନାମିତ କରିବାକୁ ସେ ଅଧିକାରୀମାନଙ୍କୁ ନିର୍ଦେଶ ଦେଇଛନ୍ତି । କାଶୀର ଗୌରବ ବହନ କରୁଥିବା ଏଭଳି ଏକ ପଥ ନିର୍ମାଣରେ ସେ ସ୍ଥାନୀୟ ନାଗରିକଙ୍କ ସହଯୋଗ ଲୋଡିଛନ୍ତି ।


    କାଶୀ ଏକ ପର୍ଯ୍ୟଟନସ୍ଥଳୀ ହୋଇଥିବାରୁ ଏହି ନଗରୀରେ ପରିଚ୍ଛନ୍ନତା ଓ ସ୍ୱଚ୍ଛତାକୁ ଉଚ୍ଚସ୍ତରୀୟ କରିବାକୁ ପ୍ରଧାନମନ୍ତ୍ରୀ ନିର୍ଦେଶ ଦେଇଛନ୍ତି । ଏ କ୍ଷେତ୍ରରେ ସହରରେ ଓଡିଏଫ୍‌ ପ୍ଲସ ସ୍ତର ଯେପରି ବଜାୟ ରହେ ସେଥିପ୍ରତି ଆବଶ୍ୟକ ଦୃଷ୍ଟି ଦେବାକୁ ପରାମର୍ଶ ଦେଇଛନ୍ତି । ସଫେଇ କାର୍ଯ୍ୟରେ ମେସିନ ବ୍ୟବହାର , ପ୍ରତ୍ୟେକ ଘରୁ ଆବର୍ଜନା ସଂଗ୍ରହ ସହିତ ସମଗ୍ର ନଗରୀର ପରିବେଶକୁ ସ୍ୱାସ୍ଥ୍ୟପ୍ରଦ ଓ ସୁନ୍ଦର କରିବା ଉପରେ ସେ ଗୁରୁତ୍ୱ ଦେଇଛନ୍ତି ।


    ଏହି ସମୀକ୍ଷା ବୈଠକ ଅବସରରେ ବାରାଣସୀ ନଗରୀରେ ଏକ ବିଶ୍ୱସ୍ତରୀୟ ଯୋଗାଯୋଗ ଓ ସଂଯୋଗ ଭିତ୍ତିଭୂମି ତିଆରି କରିବା ଉପରେ ଆଲୋଚନା ହୋଇଥିଲା । ବାରାଣସୀ-ହଳଦିଆ ଜାତୀୟ ଜଳପଥର ଏକ ପେଣ୍ଠ (ହବ୍‌)ଭାବେ ବାରାଣସୀରେ ଆବଶ୍ୟକ ଭିତ୍ତିଭୂମି ନିର୍ମାଣ କରିବାକୁ ପ୍ରଧାନମନ୍ତ୍ରୀ ନିର୍ଦେଶ ଦେଇଥିଲେ । ଗଙ୍ଗାରେ ଜିନିଷପତ୍ର ପରିବହନ , ସେସବୁର ଭଣ୍ଡାରଣ ଓ ବିକ୍ରିବଟା ପାଇଁ ଆବଶ୍ୟକ ପରିବେଶ ସୃଷ୍ଟି କରିବା ଉପରେ ସେ ଗୁରୁତ୍ୱ ଦେଇଥିଲେ । ବିଭିନ୍ନ ବନ୍ଦରରେ ଯେପରି କାର୍ଗୋ ସିପିଂ ଓ ମାଲ ପରିବହନ ବ୍ୟବସ୍ଥା ରହିଛି ବାରାଣସୀରେ ଏକ ନଦୀ ବନ୍ଦର ନିର୍ମାଣ କରି ଅନୁରୂପ ବ୍ୟବସ୍ଥା କରିବାକୁ ସେ କହିଛନ୍ତି । ନଗରୀର ଲାଲବାହାଦୂର ଶାସ୍ତ୍ରୀ ଆନ୍ତର୍ଜାତିକ ବିମାନ ବନ୍ଦରର ସଂପ୍ରସାରଣ କାର୍ଯ୍ୟ ତୁରନ୍ତ ଶେଷ କରିବା ଉପରେ ସେ ଗୁରୁତ୍ୱ ଦେଇଛନ୍ତି । ପ୍ରଧାନମନ୍ତ୍ରୀ କହିଛନ୍ତି ଏହା ହେଲେ କାଶୀ ଅତ୍ୟାଧୁନିକ ରେଳ , ସଡ଼କ , ନୌ ଓ ବିମାନ ପରିବହନ ସଂଯୋଗର ପ୍ରମୁଖ ନଗରୀ ମାନ୍ୟତା ପାଇବ ।


    ପ୍ରଧାନମନ୍ତ୍ରୀ ମଧ୍ୟ ଏହି ଅବସରରେ ଆତ୍ମନିର୍ଭର ଭାରତ ଯୋଜନାର ଅଗ୍ରଗତି ସଂପର୍କରେ ସମୀକ୍ଷା କରିଥିଲେ । ଏହି ଯୋଜନାର ସୁଫଳ ଲୋକଙ୍କ ପାଖରେ ଯେପରି ଶୀଘ୍ର ପହଞ୍ଚେ ସେ କାର୍ଯ୍ୟ ତ୍ୱରାନ୍ୱିତ କରିବାକୁ ସେ ପରାମର୍ଶ ଦେଇଥିଲେ । ପିଏମ୍‌ ସ୍ୱନିଧି କାର୍ଯ୍ୟକ୍ରମ ଯାହା ଷ୍ଟ୍ରିଟ ଭେଣ୍ଡରଙ୍କ ପାଇଁ ଉଦ୍ଦିଷ୍ଟ ତାହାର କାର୍ଯ୍ୟକାରିତା ଉପରେ ସ୍ୱତନ୍ତ୍ର ଦୃଷ୍ଟି ରଖିବାକୁ ଶ୍ରୀ ମୋଦୀ କହିଥିଲେ । ଏସବୁ ଭେଣ୍ଡର ଯେପରି ସହଜରେ କ୍ୟାଶଲେସ କାରବାର କରିପାରିବେ ସେଥିପାଇଁ ଉପଯୁକ୍ତ ଟେକ୍‌ନୋଲଜି ଓ ଭିତ୍ତିଭୂମି ସୃଷ୍ଟି କରିବାକୁ ସେ ପରାମର୍ଶ ଦେଇଥିଲେ । ପିଏମ୍‌ ସ୍ୱନିଧି ଯୋଜନାରେ ଏହି ଭେଣ୍ଡରମାନେ ବିନା ବନ୍ଧକରେ ବ୍ୟାଙ୍କରୁ ଯେପରି ସହଜରେ ଋଣ ଆଣିପାରିବେ ତାହା ନିଶ୍ଚିତ କରିବା ସହ ସେମାନଙ୍କର ବ୍ୟାଙ୍କ ଆକାଉଣ୍ଟ ଖୋଲି କ୍ରେଡିଟ ପ୍ରୋଫାଇଲକୁ ଡିଜିଟାଲ ବ୍ୟବସ୍ଥାରେ ସଂଯୁକ୍ତ କରିବାକୁ କହିଥିଲେ । ଏହାଦ୍ୱାରା ଏହି ବର୍ଗର ଲୋକେ ବିଶେଷ ଉପକୃତ ହୋଇପାରିବେ ବୋଲି ସେ ଆଶା ପ୍ରକାଶ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଚାଷୀଙ୍କ ବିକାଶ ପାଇଁ ତାଙ୍କ ସରକାର ଅଗ୍ରାଧିକାର ଦେଉଛନ୍ତି ଏବଂ ସେମାନଙ୍କର ଆୟ ଯେପରି ବଢିବ ସେଥିପାଇଁ ଉଦ୍ୟମ କରୁଛନ୍ତି । ମହୁ ଚାଷ ଉପରେ ସେ ଗୁରୁତ୍ୱ ଦେବା ସହ ଏହାଦ୍ୱାରା କିପରି ଚାଷୀଙ୍କର ଆୟ ବଢୁଛି ତାହା ସୂଚାଇ ଥିଲେ । ବାରାଣସୀଠାରେ ଅଗ୍ରାଧିକାର ଭିତ୍ତିରେ ଏକ ପ୍ୟାକେଜିଂ ପ୍ରତିଷ୍ଠାନ ସ୍ଥାପନ କରିବାକୁ ସେ ଅଧିକାରୀମାନଙ୍କୁ ନିର୍ଦେଶ ଦେଇଥିଲେ । ଏହାଦ୍ୱାରା ଚାଷୀମାନ ସେମାନଙ୍କର ଉତ୍ପାଦିତ ସାମଗ୍ରୀ ବାହାରକୁ ପଠାଇବା ସୁବିଧା ପାଇବେ ବୋଲି ସେ କହିଥିଲେ । ବାଣିଜ୍ୟ ମନ୍ତ୍ରଣାଳୟର ଆପେଡ଼ା ସଂସ୍ଥା ସହାୟତାରେ ପନିପରିବା ଓ ଆମ୍ବ ରପ୍ତାନୀ ପାଇଁ ପ୍ରଶାସନ ପକ୍ଷରୁ ନିଆଯାଇଥିବା ପଦକ୍ଷେପକୁ ସେ ପ୍ରଶଂସା କରିଥିଲେ ।


    ସହରର ଆବର୍ଜନାରୁ ଊର୍ଜ୍ଜା , କମ୍ପୋଷ୍ଟ ଖତ ଓ ଅନ୍ୟାନ୍ୟ ସାମଗ୍ରୀ ପ୍ରସ୍ତୁତ କରି ଏହାକୁ ସମ୍ପଦରେ ପରିଣତ କରିବା ଉପରେ ପ୍ରଧାନମନ୍ତ୍ରୀ ଗୁରୁତ୍ୱ ଦେଇଥିଲେ । ଆବର୍ଜନାରୁ ପ୍ରସ୍ତୁତ କମ୍ପୋଷ୍ଟ କୃଷି କାର୍ଯ୍ୟରେ ବ୍ୟବହାର କରିବା ପାଇଁ ଚାଷୀଙ୍କୁ ପ୍ରବର୍ତ୍ତାଇବା ପାଇଁ କହିଥିଲେ । ପ୍ରଧାନମନ୍ତ୍ରୀ ମଧ୍ୟ ଶୂନ୍ୟ ବଜେଟଭିତ୍ତିକ କୃଷିକୁ ପ୍ରୋତ୍ସାହିତ କରିବାକୁ ଜୋର୍‌ ଦେଇଥିଲେ । ସେ କହିଥିଲେ ଏହି ଉପାୟରେ ଚାଷୀ ଚାଷ କଲେ ତାଙ୍କର ଉପଯୁକ୍ତ ଲାଭକ୍ଷତି ବୁଝିପାରିବେ ।


    ପ୍ରଧାନମନ୍ତ୍ରୀ ମଧ୍ୟ କରୋନା ମହାମାରୀର ମୁକାବିଲା ପାଇଁ ଗ୍ରହଣ କରାଯାଇଥିବା ବିଭିନ୍ନ କାର୍ଯ୍ୟକ୍ରମର ସବିଶେଷ ସମୀକ୍ଷା କରିଥିଲେ । ଆରୋଗ୍ୟ ସେତୁର ବ୍ୟବହାର ଏବଂ ଏହାଦ୍ୱାରା ସନ୍ଦିଗ୍ଧ ରୋଗୀଙ୍କ ପରୀକ୍ଷା , ସେମାନଙ୍କୁ ଠାବ କରିବା ଓ ଉତ୍ତମ ମାନର ଚିକିତ୍ସା ସେବା ଯୋଗାଇଦେବା ଉପରେ ସେ ଗୁରୁତ୍ୱ ଦେଇଥିଲେ । କରୋନା ସଂକ୍ରମିତଙ୍କ ପାଇଁ ଜିଲା ପ୍ରଶାସନ ପକ୍ଷରୁ ଯେଉଁ ଖାଦ୍ୟ , ଆଶ୍ରୟ ଓ କ୍ୱାରେଣ୍ଟାଇନ ବ୍ୟବସ୍ଥା କରାଯାଇଛି ତାହା ଦେଖିବା ସହ ଏହାର ପ୍ରଶଂସା କରିଥିଲେ ।


    ଏହି ସମୀକ୍ଷା ଅବସରରେ ପ୍ରଧାନମନ୍ତ୍ରୀ ଫେରନ୍ତା ପ୍ରବାସୀ ଶ୍ରମିକଙ୍କ ଦକ୍ଷତା ଓ କୁଶଳତା ଆକଳନ କରିବା ଉପରେ ଜୋର୍‌ ଦେଇଥିଲେ । ସେମାନଙ୍କୁ ସେମାନଙ୍କର ଦକ୍ଷତା ଅନୁସାରେ ନିଯୁକ୍ତି ସୁଯୋଗ ଯୋଗାଇ ଦେବାକୁ ଜିଲା ପ୍ରଶାସନକୁ କହିଥିଲେ । ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ଏବଂ ରାଜ୍ୟ ସରକାର କାର୍ଯ୍ୟକାରୀ କରୁଥିବା କୋଭିଡ ରିଲିଫ ଯୋଜନାର ସେ ସମୀକ୍ଷା କରି ଏହାର ସଫଳ ଦିଗ ସଂପର୍କରେ ଅବଗତ ହୋଇଥିଲେ ।


    ନୀତି ଆୟୋଗ ଦ୍ୱାରା ବାରାଣସୀ ପାଇଁ ପ୍ରସ୍ତୁତ ହୋଇଥିବା ଗ୍ରାମପଞ୍ଚାୟତ ବିକାଶ କାର୍ଯ୍ୟକ୍ରମ ସଂପର୍କରେ ସେ ସମୀକ୍ଷା କରିଥିଲେ । ଗ୍ରାମାଞ୍ଚଳ ବିକାଶ , ପଞ୍ଚାୟତିରାଜ , ପରିମଳ , ସ୍ୱାସ୍ଥ୍ୟ , ପୁଷ୍ଟିସାଧନ , ଶିକ୍ଷା , ସାମାଜିକ କଲ୍ୟାଣ , କୃଷି ଓ ତତ୍‌ସଂଲଗ୍ନ କ୍ଷେତ୍ର , ଜୀବିକା ଅର୍ଜନ ତଥା ଦକ୍ଷତା ବିକାଶ ଆଦି ଏହି କାର୍ଯ୍ୟକ୍ରମର ଅନ୍ତର୍ଭୁକ୍ତ ।


    ପ୍ରଧାନମନ୍ତ୍ରୀ ଏହି ଅବସରରେ କହିଥିଲେ ଯେ ପୁଷ୍ଟିସାଧନ ଏକ ଗୋଷ୍ଠୀ ଆନ୍ଦୋଳନରେ ପରିଣତ ହେବା ଆବଶ୍ୟକ ରହିଛି । ଅଙ୍ଗନବାଡ଼ି କେନ୍ଦ୍ରମାନେ ଏଥିରେ ଯଥାସମ୍ଭବ ମହିଳା , ସ୍ୱୟଂ ସହାୟକ ଗୋଷ୍ଠୀ ଆଦିଙ୍କୁ ସାମିଲ କରି ପିଲାମାନଙ୍କୁ ଖାଦ୍ୟ ଯୋଗାଇବା ସହ ସେମାନଙ୍କର ପୁଷ୍ଟିସାଧନ ବଢ଼ାଇବା ଉଚିତ । ସେ ମଧ୍ୟ ବିଭିନ୍ନ ସଂଗଠନ ଓ ଗୋଷ୍ଠୀର ସଦସ୍ୟଙ୍କ ଦ୍ୱାରା ଅଙ୍ଗନବାଡି କେନ୍ଦ୍ରଗୁଡିକୁ ପୋଷ୍ୟଭାବେ ଗ୍ରହଣକରି ସୁସ୍ଥ ଶିଶୁ ପ୍ରତିଯୋଗିତା ଆୟୋଜନ ଏବଂ ବିଭିନ୍ନ ପ୍ରକାର ଖାଦ୍ୟ ପ୍ରସ୍ତୁତ କରିବାକୁ କହିଥିଲେ ।


    ପ୍ରଧାନମନ୍ତ୍ରୀ ଏହି ସମୀକ୍ଷା କାଳରେ ବିକାଶ ଓ କଲ୍ୟାଣକାରୀ କାର୍ଯ୍ୟକ୍ରମଗୁଡିକର ତ୍ୱରିତ କାର୍ଯ୍ୟକାରିତା , ଲୋକଙ୍କୁ ଉନ୍ନତ ମାନର ସେବା ଯୋଗାଣ ଏବଂ ସେମାନଙ୍କ ଜୀବନଧାରଣ ମାନର ଉନ୍ନତି ଆଣିବା ପାଇଁ ସବୁମନ୍ତେ ଉଦ୍ୟମ କରିବାକୁ ସଂପୃକ୍ତ ଲୋକପ୍ରତିନିଧି ଓ ଅଧିକାରୀଙ୍କୁ ପରାମର୍ଶ ଦେଇଥିଲେ ।


    **********


    

    
    (Release ID: 1632770) Visitor Counter : 7
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam