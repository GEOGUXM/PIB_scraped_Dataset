      PIB Headquarters

      “કોવિડ-19 સાથે જીવન જીવવાની કળા” થીમ પર એક વિશેષ ચેરીટી કવર બહાર પાડવામાં આવ્યું
      Posted On: 20 JUN 2020 5:44PM by PIB Ahmedabad


    ગુજરાત પોસ્ટલ વિભાગ દ્વારા તારીખ 20-06-2020ના રોજ કોવિડ-19 દરમિયાન શિષ્ટાચાર અને જીવનશૈલીમાં આવેલ પરિવર્તન અંગે જાગૃતિ લાવવા માટે “ કોવિડ-19 સાથે જીવન જીવવાની કળા ” થીમ પર એક વિશેષ ચેરીટી કવર બહાર પાડવામાં આવેલ છે. શ્રી વિજયભાઈ રૂપાણી , માનનીય મુખ્યમંત્રીશ્રી , ગુજરાત દ્વારા ગાંધીનગર ખાતેથી આ વિશેષ કવરનું વિમોચન કરવામાં આવેલ છે.


    “ કોવિડ-19 સાથે જીવન જીવવાની કળા ” એક વિશેષ ચેરીટી કવર છે , જે ભારતનું સૌ પ્રથમ ક્યુઆર કોડ ધરાવતું અને આરોગ્ય અને કુટુંબ કલ્યાણ મંત્રાલય દ્વારા બનાવવામાં આવેલ કોવિડ-19 સંબંધિત સાવચેતી અંગેના વિડીયો સાથે જોડાયેલ છે. કવરની કિંમત રૂ. 100/- છે. જેમાંથી રૂ. 75/- “ મુખ્યમંત્રી રાહત ભંડોળ , ગુજરાત ” માટે ફાળો આપેલ છે. ગુજરાત પોસ્ટલ વિભાગ દ્વારા આવા 25,000 કવર છાપવામાં આવેલ છે જે ક્રમાંકિત કરેલ છે.


    ગુજરાત પોસ્ટલ વિભાગના મુખ્ય પોસ્ટમાસ્તર જનરલ શ્રી અશોકકુમાર પોદાર દ્વારા ગાંધીનગર ખાતે ગુજરાતના માનનીય મુખ્યમંત્રી શ્રી વિજયભાઈ રૂપાણીને તેમના નિવાસ સ્થાને એક નાના કાર્યક્રમમાં પ્રથણ વિશેષ કવર (ક્રમાંક નંબર 1) રજૂ કર્યું હતું. મુખ્ય પોસ્ટમાસ્તર જનરલ ગુજરાતે મુખ્યમંત્રી શ્રીને 18 લાખની રકમનો ચેક “ મુખ્યમંત્રી રાહત ભંડોળ , ગુજરાત ” ખાસ કવરની બુક કરાવેલ વેચાણની રકમમાંથી દાન માટે અર્પણ કર્યો હતો. માનનીય મુખ્યમંત્રી શ્રીએ , કોવિડ-19 કટોકટી દરમિયાન ટપાલ વિભાગ દ્વારા કરવામાં આવેલ પ્રયત્નોની પ્રશંસા કરી. તેમણે એમ પણ કહ્યું કે આવી ફિલાટેલીક પ્રવૃત્તિઓ જાગૃતિ વધારવા અને કોવિડ-19 સામેની લડાઈમાં આગળ વધવા માટેનું એક શ્રેષ્ઠ સાધન છે.


    ભારત અને જુદા જુદા દેશોના ફિલાટેલિસ્ટો દ્વારા આ કવરના પ્રકાશનમાં ખૂબ જ રસ દાખવેલ છે. રસ ધરાવતા લોકો આ કવર ભારતીય પોસ્ટની વેબસાઈટ http://www.epostoffice.gov.in/ પરથી ઓનલાઈન ખરીદી શકાય છે.


    ફિલટેલિક બ્યૂરોસ (અમદાવાદ જી.પી.ઓ. , રાજકોટ એચ.ઓ. , અને વડોદરા એચ.ઓ.) ખાતેથી પણ વિશેષ કવર ખરીદવા માટે ઉપલબ્ધ છે.


    GP/DS

    
    
    (Release ID: 1632940) Visitor Counter : 23