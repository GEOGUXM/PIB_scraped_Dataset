      PIB Headquarters

      કૃષિ પેદાશ, વાણિજ્ય અને વેપાર વટહુકમ 2020ને કેન્દ્રીય મંત્રીમંડળની મંજૂરી, 'એક દેશ,એક કૃષિ બજાર' ની દિશામાં મહત્વપૂર્ણ પગલું
      
      પ્રધાનમંત્રીશ્રીની અધ્યક્ષતામાં મળેલી મંત્રીમંડળની બેઠકમાં લેવાયા કૃષિક્ષેત્રના વિકાસ માટેના ઐતિહાસિક નિર્ણયો, ખેડૂતોને ફાયદો અને ગ્રામીણ ભારતને પ્રોત્સાહન એ જ લક્ષ્ય
      
      Posted On: 10 JUN 2020 4:54PM by PIB Ahmedabad


    કોરોના કાળે અર્થતંત્રને પણ માઠી અસર પહોંચાડી છે ત્યારે ભારતીય અર્થતંત્રને બેઠું કરવા ભારત સરકારે જાહેર કરેલા આર્થિક પેકેજમાં દેશના વિભિન્ન ક્ષેત્રોના વિકાસને આવરી લેવાયા છે . જેમાં કૃષિક્ષેત્રના વિકાસ માટે અતિમહત્વપૂર્ણ આર્થિક પેકેજની ઘોષણા કરવામાં આવી છે . ખરું ભારત ગામડામાં વસે છે . અને ગામડાનું અર્થતંત્ર ખેતી પર નિર્ભર છે . એ વાતને ધ્યાને રાખી ખેડૂતોને ફાયદો અને ગ્રામીણ ભારતને પ્રોત્સાહન આપવાના લક્ષ્ય સાથે જૂન માસના પ્રથમ સપ્તાહમાં પ્રધાનમંત્રીશ્રીના અધ્યક્ષતામાં કેન્દ્રીય મંત્રીમંડળની એક બેઠક યોજાઇ ગઇ . આ બેઠકમાં કૃષિક્ષેત્રના વિકાસ માટેના ઐતિહાસિક નિર્ણયો લેવાયા છે . ખેડૂતોની આવક વધારવાની દિશામાં એક દૂરંદેશીભર્યું પગલું લેતાં મંત્રીમંડળે આવશ્યક ચીજવસ્તુઓના અધિનિયમમાં સુધારાને મંજૂરી આપી દીધી છે . ભારતમાં કૃષિ જણસો કે પેદાશોના ઉત્પાદનમાં સરપ્લસની સ્થિતિ પણ સર્જાય છે . આવા સમયે કોલ્ડ સ્ટોરેજ , પ્રક્રિયા અને નિકાસમાં રોકાણનો અભાવ હોવાથી ખેડૂતને તેની ઉપજનું યોગ્ય વળતર નથી મળતું . આવા સમયે આવશ્યક ચીજવસ્તુ અધિનિયમ પણ ખેડૂતની ઉદ્યોગ સાહસિકતાને અવરોધે છે . હવે આવશ્યક ચીજવસ્તુ અધિનિયમમાં સુધારો થતાં અનાજ , કઠોળ , તેલીબીયા , ખાદ્યતેલો , ડુંગળી અને બટાકા જેવી પેદાશોને આવશ્યક ચીજવસ્તુઓની યાદીમાંથી દૂર કરવામાં આવશે . આથી ખાનગી રોકાણકારો ભયમૂક્ત થઇ કામ કરી શકશે . ઉત્પાદન , સંગ્રહ , પરિવહન , વિતરણ અને સપ્લાય કરવાની આઝાદી પ્રાપ્ત થતાં વધું ઉત્પાદન કરવું શક્ય બનશે . સાથેજ અન્ય રોકાણકારોને પણ તેનાથી આકર્ષી શકાશે . અધિનિયમના સુધારામાં સરકારે ગ્રાહકોના હિતનું રક્ષણ થાય તે પણ સુનિશ્ચિત કર્યું છે . આમ આ સુધારો કૃષિ પેદાશોનો બગાડ થતો અટકાવશે સાથે જ ખેડૂતો અને ગ્રાહકો બંનેને મદદરૂપ થશે .


    કેન્દ્રીય મંત્રીમંડળે અન્ય એક મહત્વનો નિર્ણય લેતાં કૃષિ પેદાશ , વાણિજ્ય અને વેપાર વટહુકમ 2020 ને મંજૂરી આપી છે . દેશના ખેડૂતોને તેમના ઉપજને વેચવામાં અનેક પ્રકારે નિયમનકારી પ્રતિબંધોને લીધે મુશ્કેલી ઉભી થતી હતી . એપીએમસીના બજારવિસ્તારની બહાર પણ ઉપજ વેચવા પર કેટલાંક પ્રતિબંધો છે . ઉપરાંત એક રાજ્યમાંથી બીજા રાજ્યમાં ઉપજોના વેપારમાં પણ અવરોધો છે . આ વટહુકમ અમલી થતાં ખેડૂતો માટે એક સાનુકુળ વાતાવરણ તૈયાર થશે . ખેડૂતને પોતાની ઇચ્છા અને ક્ષમતા મૂજબ કૃષિ પેદાશો ખરીદવાની અને વેચવાની સ્વતંત્રતા પ્રાપ્ત થશે . કૃષિપેદાશોનો મુક્ત વેપાર બજાર બહાર પણ કરી શકશે . વધુ સુગમતા સાથે રાજ્યની અંદર અને બહાર ખરીદ - વેચાણ કરી શકાશે . આમ થવાથી ખેડૂતોને વધુ વિકલ્પો મળશે . બજાર ખર્ચ ઘટશે અને તેમના ઉત્પાદનનો સારો ભાવ પણ મળશે . વટહુકમમાં કૃષિપેદાશોના સુનિયોજીત વેપાર માટે એક ઇ - પ્લેટફોર્મ બનાવવાનો પણ પ્રસ્તાવ છે . આ વટહુકમ એ ' એક દેશ એક કૃષિ બજાર ' ની દિશામાં કેન્દ્ર સરકારનું મહત્વનું પગલું સાબિત થશે .


    હર્ષદભાઇ ઇટાળીયા


    કેન્દ્ર સરકાના કૃષિક્ષેત્ર માટેના આર્થિક પેકેજની સાથે મંત્રીમંડળની બેઠકમાં લેવાયેલા મહત્વના નિર્ણયોથી દેશના ખેડૂતો ખૂશી વ્યક્ત કરી રહ્યાં છે . તેમજ કૃષિક્ષેત્રના નિષ્ણાતો અને અધિકારીઓ આ પગલાંઓની સરાહના કરી રહ્યાં છે . રાજકોટ જિલ્લાના ધોરાજી તાલુકાના કૃષિ વિસ્તરણ અધિકારી હર્ષદભાઇ ઇટાળીયાએ અમારા પીઆઇબીના પ્રતિનિધિને જણાવ્યું કે ભારત સરકારનું કૃષિલક્ષી આર્થિક પેકેજ અને લેવાયેલા નિર્ણયો ખેડૂતોમાટે ખૂબ લાભદાયી અને આવકારનીય છે . ભારત સરકારે દેશના ખેડૂતોની આવક બમણી કરવાનું જે સ્વપ્ન સેવ્યું છે તેને સાકાર કરવામા આ નિર્ણયો મહત્વના સાબિત થશે . કૃષિ અધિકારી તરીકે ભારત સરકાર સરકારનો આભાર વ્યક્ત કરું છું .


    રઘુભાઇ જાદવભાઇ જસાણી


    ભાવનગર જિલ્લાના ભાવનગર તાલુકાના શેઢાવદર ગામના ખેડૂત રઘુભાઇ જાદવભાઇ જસાણીએ અમારા પીઆઇબીના પ્રતિનિધિને જણાવ્યું કે ખેતી અને ખેડૂતો માટેનું નવું આર્થિક પેકેજ અમારા માટે ખૂબ ઉપયોગી છે . ખેતીના વિકાસ માટેના ભારત સરકારના નિર્ણયો અમારા જેવા ખેડૂતોને મોટો લાભ આપશે . અમને પ્રધાનમંત્રી કિસાન યોજના હેઠળ મળતા રૂપિયા પણ નિયમિત મળે છે . જેના માટે અને નવા નિર્ણયો માટે સૌ ખેડૂતો વતી હું ભારત સરકારનો આભાર માનું છું .


    અલ્પેશભાઇ બટુકભાઇ બોરડયા


    ભાવનગર જિલ્લાના ભાવનગર તાલુકાના શેઢાવદર ગામના ખેડૂત અલ્પેશભાઇ બટુકભાઇ બોરડયાએ અમારા પ્રતિનિધિને જણાવ્યું કે પીએમ કિસાનમાં મળતી સહાય બદલ હું ભારત સરકારનો આભારી છું . સાથે જ હવે ગામડાના અને ખેતીના વિકાસ માટે લેવાયેલા પગલાઓથી મને સંતોષ છે અને તેને પણ હું આવકારું છું . જે ખેડૂતોની આવક વધારવામાં મદદરુપ થશે . જેના માટે પણ હું ભારત સરકારનો ખૂબખૂબ આભાર વ્યક્ત કરું છું .


    ભારત સરકારના કૃષિક્ષેત્ર માટેના આર્થિક પેકેજ અને મંત્રીમંડળની બેઠકમાં લેવાયેલા નિર્ણયોથી દેશના ખેડૂતોના ચહેરા પર ફરી એકવાર ખૂશી જોવા મળી રહી છે . ખેડૂતોના હિતલક્ષી નિર્ણયો ભારત સરકારની ખેડૂતોના કલ્યાણ માટેની પ્રતિબધ્ધતાને દર્શાવે છે . જેનાથી દેશની ખેતી અને દેશનો ખેડૂત બંને સમૃધ્ધ થશે . જેની સમૃધ્ધિ ' સમૃધ્ધ ભારત - આત્મનિર્ભર ભારત ' નું નિર્માણ કરશે .


    SD/GP

    
    
    (Release ID: 1630672) Visitor Counter : 66