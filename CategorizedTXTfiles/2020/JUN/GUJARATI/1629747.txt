      પ્રધાનમંત્રીનું કાર્યાલય

      પ્રધાનમંત્રી શ્રી નરેન્દ્ર મોદી અને રવાન્ડાના રાષ્ટ્રપતિ મહામહિમ પૌલ કાગમે વચ્ચે ટેલીફોન પર ચર્ચા થઇ
      Posted On: 05 JUN 2020 7:05PM by PIB Ahmedabad


    પ્રધાનમંત્રી શ્રી નરેન્દ્ર મોદી અને રવાન્ડાના રાષ્ટ્રપતિ મહામહિમ પૌલ કાગમે વચ્ચે આજે ટેલીફોન પર ચર્ચા થઇ હતી .


    વર્ષ 2018 માં પ્રધાનમંત્રીએ રવાન્ડાની મુલાકાત લીધા પછી બંને દેશોના દ્વિપક્ષીય જોડાણમાં થઇ રહેલી પ્રગતિ અંગે પ્રધાનમંત્રીએ સંતોષની લાગણી વ્યક્ત કરી હતી . 2018 માં પ્રધાનમંત્રી શ્રી મોદીએ રવાન્ડાની મુલાકાત લીધી ત્યારે તેમને 200 ભારતીય ગાયો ભેટમાં આપી હતી તેને યાદ કરતા રવાન્ડાના રાષ્ટ્રપતિએ જણાવ્યું હતું કે , તેનાથી રવાન્ડાના બાળકો માટે દુધની ઉપલબ્ધતા વધારવામાં મદદ મળી છે અને તેનાથી ખેડૂતોની આવકમાં પણ વૃદ્ધિ થઇ છે .


    બંને નેતાઓએ કોવિડ -19 મહામારીના કારણે પોત પોતાના દેશોમાં આરોગ્ય સંભાળ તંત્ર અને અર્થતંત્ર સામે ઉભા થયેલા પડકારો અંગે ચર્ચા કરી હતી . તેમણે આ બીમારીથી દેશના નાગરિકોને સુરક્ષિત રાખવા માટે અને તેનું વ્યવસ્થાપન કરવા માટે પોતાના દેશમાં લીધેલા પગલાંઓ અંગે એકબીજાને માહિતી આપી હતી . બંને નેતાઓ એ વાતે સંમત થયા હતા કે , વર્તમાન કટોકટીના આ સમયમાં એકબીજાના દેશોના નાગરિકોને સ્વદેશ પરત મોકલવામાં બંને દેશો શક્ય હોય તે તમામ પ્રકારે સહકાર આપશે .


    પ્રધાનમંત્રીએ રવાન્ડાના રાષ્ટ્રપતિને ખાતરી આપી હતી કે , કોરોના વાયરસને નાથવા માટે રવાન્ડાના પ્રયાસોમાં ભારત અડગપણે સહકાર આપવાનું ચાલુ રાખશે જેમાં તબીબી સહાય પહોંચાડવાનું પણ સામેલ છે . રાષ્ટ્રપતિ કાગમેના નેતૃત્વમાં કટોકટી વ્યવસ્થાપનની કામગીરી માટે અને મહામારીના આ પડકારજનક તબક્કામાં રવાન્ડાના લોકોને તેનો સામનો કરવા માટે સંકલ્પબદ્ધ રાખવા બદલ પ્રધાનમંત્રીએ પ્રશંસા કરી હતી .


    પ્રધાનમંત્રીએ વર્તમાન કટોકટી દરમિયાન રવાન્ડાના લોકોના સારા આરોગ્ય અને સુખાકારી માટે શુભેચ્છાઓ વ્યક્ત કરી હતી .


    GP/DS

    
    
    (Release ID: 1629747) Visitor Counter : 18
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Odia , Tamil , Telugu , Kannada , Malayalam