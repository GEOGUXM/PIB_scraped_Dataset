      PIB Headquarters

      'એક દેશ એક રેશનકાર્ડ' યોજના હેઠળ લાભાર્થીઓને લાભ મેળવવામાં થઇ સરળતા, દેશમાં 81 કરોડથી વધુ લોકોને સતત ત્રીજા મહિને થઇ રહ્યું છે વિનામૂલ્યે અન્ન વિતરણ
      
      રાજ્યમાં સુચારુ આયોજન સાથે ગોઠવાઇ છે અન્ન વિતરણ વ્યવસ્થા, પ્રધાનમંત્રી ગરીબ કલ્યાણ યોજના હેઠળ રાજ્યના 3.40 કરોડ લોકોને મળી રહ્યો છે વિનામૂલ્યે અન્નનો લાભ
      
      રાષ્ટ્રીય અન્ન સુરક્ષા કાયદા હેઠળ જાહેર વિતરણ વ્યવસ્થાનું કરાયું રાષ્ટ્રવ્યાપી સંકલન, NFSA રેશનકાર્ડ ધરાવતા નાગરિકોને મળી શકે છે દેશના કોઇપણ સ્થળેથી લાભ
      Posted On: 19 JUN 2020 11:02AM by PIB Ahmedabad


    દેશમાં ઉભા થયેલા કોરોના સંકટને નાથવામાં નિર્ણાયક પગલાં લઇ રહેલ ભારત સરકારે દેશના કરોડો ગરીબ અને આર્થિક રીતે પછાત લોકોના ભરણ પોષણની પણ ચિંતા સેવી છે . આવા જરૂરિયાતમંદ લોકોને બે ટંક પૂરતું જમાવાનું મળી રહે તે માટે પ્રધાનમંત્રી ગરીબ કલ્યાણ યોજના હેઠળ એપ્રિલથી જૂન મહિના સુધી એટલે કે ત્રણ માસ સુધી વિનામૂલ્યે અન્ન વિતરણ કરવાની વ્યવસ્થા ગોઠવવામાં આવી છે. જેના ભાગરૂપે જૂન માસમાં પણ સતત ત્રીજા મહિને દેશના 81 કરોડથી વધુ જરૂરિયાતમંદ લોકોને વિનામૂલ્યે અન્ન વિતરણ કરાઇ રહ્યું છે. માત્ર એટલું જ નહીં પરંતુ વિનામૂલ્યે અન્નના લાભથી કોઇ લાભાર્થી વંચિત ન રહી જાય તે માટે ભારત સરકારે ' એક દેશ એક રેશનકાર્ડ ' યોજનાને 1 જૂન 2020થી અમલમાં મૂકી છે. કેન્દ્રીય ખાદ્ય અને જાહેર વિતરણ વ્યવસ્થા મંત્રીશ્રી રામવિલાસ પાસવાને આ અંગેની ઘોષણા કરી હતી.


    રાષ્ટ્રીય અન્ન સુરક્ષા કાયદા હેઠળ જાહેર વિતરણ વ્યવસ્થાનું રાષ્ટ્રવ્યાપી સંકલન કરીને આ યોજનાને અમલમાં મૂકી છે . દેશના કેન્દ્રીય નાણામંત્રી નિર્મલા સીતારમણે કરેલી જાહેરાત મૂજબ આ એક દેશ એક રેશનકાર્ડ યોજના હેઠળ એક કેન્દ્રશાસિત પ્રદેશ સહિત કુલ 23 જેટલા રાજ્યોના લાભાર્થીઓને જોડી દેવામાં આવ્યાં છે. આ રીતે 1 જૂન 2020 સુધીમાં દેશના 83 ટકા લાભાર્થીઓ જોડાઇ ગયા છે. આવનાર માર્ચ 2021 સુધીમાં 100 ટકા લાભાર્થી આ યોજના સાથે જોડાઇ જશે. આ યોજનાને લીધે હવે દેશનો કોઇપણ નાગરિક દેશના કોઇપણ રાજ્યમાંથી કોઇપણ સ્થળેથી તેને મળતા અન્નનો લાભ પ્રાપ્ત કરી શકશે. વર્તમાન સમયમાં આ યોજનાને અમલમાં મૂકવાથી પ્રવાસી શ્રમિકોને તેનો ઘણો લાભ મળી રહ્યો છે. એક રાજ્યમાંથી બીજા રાજ્યમાં સ્થળાંતર કરી ચૂકેલા શ્રમિકોને હાલમાં થઇ રહેલ અન્ન વિતરણમાં તેમનો લાભ તેઓ જે સ્થળે છે તે જ સ્થળે મેળવી રહ્યાં છે.


    ગુજરાત રાજ્યમાં પણ 15 જૂનથી શરુ થયેલા વિનામૂલ્યે અન્ન વિતરણમાં એક દેશ એક રેશનકાર્ડ યોજનાનો અમલ શરૂ કરી દેવાયો છે. જે અંતર્ગત NFSA રેશનકાર્ડ ધરવાવતાં પરપ્રાંતીય નાગરિકો હોય કે પછી રાજ્યના નાગરિકો તેઓ રાજ્યની 17 હજારથી વધુ સસ્તા અનાજની દૂકાનો પૈકી ગમે તે દુકાનેથી અન્ન પૂરવઠો પ્રાપ્ત કરી શકે છે. રાજ્યના NFSA રેશનકાર્ડ ધારકો કોઇ પણ જિલ્લામાંથી કાર્ડ કઢાવ્યું હોય તો પણ રાજ્યની કોઇપણ સસ્તા અનાજની દુકાનમાંથી પોતાનો અન્ન પુરવઠો મેળવી રહ્યાં છે. આપણા રાજ્યમાં 68 લાખથી વધુ NFSA રેશનકાર્ડ ધારકોને સતત ત્રીજા મહિને જુન મહિનામાં તેમને મળવાપાત્ર અન્ન ઉપરાંત પ્રધાનમંત્રી ગરીબ કલ્યાણ અન્ન યોજના હેઠળ વિનામૂલ્યે અન્ન વિતરણ કરાઇ રહ્યું છે. જેમાં વ્યક્તિદીઠ 3.5 કિલોગ્રામ ઘઉં, 1.5 કિલોગ્રામ ચોખા અને કાર્ડદીઠ 1 કિલોગ્રામ ચણા વિનામૂલ્યે અપાઇ રહ્યાં છે.


    દુકાન માલિક શ્રી પ્રવિણભાઇ મકવાણા


    રાજ્યમાં સુચારુ વ્યવસ્થા સાથે અન્ન વિતરણની કામગીરી ચાલી રહી છે ત્યારે ભાવનગર જિલ્લાના ભાવનગર શહેરના સીતારામચોકમાં આવેલ સસ્તા અનાજની દૂકાનના માલિક પ્રવિણભાઇ મકવાણાએ અમારા પીઆઇબીના પ્રતિનિધીને જણાવ્યું કે અમારી દુકાનમાંથી આ સતત ત્રીજા મહિને પ્રધાનમંત્રી ગરીબ કલ્યાણ અન્ન યોજના હેઠળ વિનામૂલ્યે અન્ન વિતરણ કરાઇ રહ્યું છે. એક દેશ એક રેશનકાર્ડ યોજનાનું અમલીકરણ પણ શરૂ કરી દીધું છે. અમારી દુકાનમાં ભાવનગર શહેર અને જિલ્લાની બહારના સુરેન્દ્રનગર, બોટાદ જેવા જિલ્લાના રેશનાકાર્ડ ધારકોને પણ નિયમ અનૂસાર વિનામૂલ્યે અન્ન વિતરણનો લાભ આપવામાં આવ્યો છે. લાભાર્થીઓને હવે કોઇપણ સ્થળેથી તેમનો લાભ પ્રાપ્ત થઇ રહ્યો છે માટે તેઓ આ યોજના બદલ સરકારનો આભાર માને છે. હું પણ સરકારે જરૂરિયાતમંદ લોકોના હિત માટે શરુ કરેલ આ યોજના બદલ ભારત સરકારનો આભાર માનું છું.


    લાભાર્થી શ્રી ગુંજનભાઇ દિપકભાઇ કામોઠી


    ભાવનગર જિલ્લાના મહુવા તાલુકાના ખડસલિયા ગામનું રેશનકાર્ડ ધરાવતા અને હાલ ભાવનગરમાં રહેતા ગુંજનભાઇ દિપકભાઇ કામોઠી એ જણાવ્યું કે મારુ રેશનકાર્ડ મહુવા તાલુકાનું હોવાથી પહેલા મારે મારો અન્ન પુરવઠાનો લાભ લેવા મહુવાના મારા ગામે જવું પડતું. પરંતુ હવે એક દેશ એક રેશનકાર્ડ યોજના શરુ થતાં હું હાલ ભાવનગર રહું છું તો મને ભાવનગરમાં જ વિનામૂલ્યે અનાજનો લાભ પ્રાપ્ત થયો છે. દેશભરમાં મારા જેવા ઘણા લોકોને આ યોજનાને લીધે પોતાનો લાભ જે તે સ્થળ પર જ પ્રાપ્ત થશે. હું ભારત સરકારને આ યોજના શરુ કરવા માટે અભિનંદન આપું છું અને મને મળેલ લાભ બદલ સરકારનો ખૂબખૂબ આભાર માનું છું.


    લાભાર્થી શ્રી રમેશભાઇ ચૌહાણ


    ભાવનગરના ભરતનગર વિસ્તારમાં રહેતાં રમેશભાઇ ચૌહાણે અમારા પ્રતિનિધિને જણાવ્યું કે સરકારે લોકડાઉનના સમયમાં પણ બે મહિના મફતમાં અનાજ આપ્યું હતું. અને હવે આ જૂન મહિનામાં ત્રીજીવાર મને મફતમાં અનાજ મળ્યું છે. ભારત સરકારની પ્રધાનમંત્રી ગરીબ કલ્યાણ યોજના અમારા જેવા જરૂરિયાતમંદ લોકો માટે ખૂબ કલ્યાણકારી યોજના છે. અને હવે તેમાં પણ કોઇ પણ સ્થળેથી લાભ મેળવવાની સુવિધા કરવામા આવી છે. જે ખૂબ સરાહનીય છે. જે માટે હું ભારત સરકારનો આભાર માનું છું.


    પ્રધાનમંત્રી ગરીબ કલ્યાણ યોજના હેઠળ રાજ્યના 3.40 કરોડ લોકોને વિનામૂલ્યે અન્નનો લાભ મળી રહ્યો છે. જ્યારે સમગ્ર દેશમાં 81 કરોડથી વધુ લોકોને આ લાભ પ્રાપ્ત થઇ રહ્યો છે. ગરીબો માટે કલ્યાણકારી એવી આ યોજનામાં એક દેશ એક રેશનકાર્ડ યોજનાનું પણ અમલીકરણ શરુ કરી દેવાતાં દેશનો કોઇપણ લાભાર્થી તેના લાભથી વંચિત નહિ રહે, જે આ યોજનાનું જમા પાસુ બની રહેશે.


    SD/GP

    
    
    (Release ID: 1632519) Visitor Counter : 61