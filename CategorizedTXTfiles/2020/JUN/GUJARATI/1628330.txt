      પ્રધાનમંત્રીનું કાર્યાલય

      રાજીવ ગાંધી આરોગ્ય વિજ્ઞાન યુનિવર્સિટીના 25મા સ્થાપના દિવસ નિમિત્તે પ્રધાનમંત્રીના સંબોધનનો મૂળપાઠ
      Posted On: 01 JUN 2020 12:19PM by PIB Ahmedabad


    આ પ્રતિષ્ઠિત યુનિવર્સિટીના પચ્ચીસમાં સ્થાપના દિવસની ઉજવણીના ઉદઘાટન સમારંભનો પ્રારંભ કરાવતા મને ખૂબ જ આનંદની લાગણી અનુભવાય છે . હું આ યુનિવર્સિટી સાથે જોડાયેલા સંપૂર્ણ તબીબી અને વૈજ્ઞાનિક સમુદાયને અભિનંદન પાઠવું છુ .


    આ વર્ષોમાં , તમે તબીબી વ્યવસ્થાતંત્રમાં શિક્ષણ તેમજ તાલીમ માટે અદભૂત કામ કરી રહ્યા છો .


    25 વર્ષ નો અર્થ એ થાય છે કે આ યુનિવર્સિટી હવે તેના સર્વોચ્ચ યુવા તબક્કામાં આવી ગઇ છે . આ ખૂબ મોટું વિચારવાની અને બહેતર કામ કરવાની ઉંમર છે . મને વિશ્વાસ છે કે , આ યુનિવર્સિટી આગામી સમયમાં ઉત્કૃષ્ટતાની નવી ઊંચાઇઓ સર કરશે . કોવિડ -19 પરિસ્થિતિનું સંચાલન કરવામાં કર્ણાટકની સરકારે કરેલા પ્રયાસોની પણ હું પ્રશંસા કરવા માંગુ છુ . મિત્રો , સામાન્ય જીવનમાં , ઉજવણી ચોક્કસપણે ઘણી મોટી જ હોય છે . જો વૈશ્વિક મહામારી ના હોત તો , મેં આ વિશેષ દિવસે બેંગલુરુમાં આપ સૌની સાથે આખો દિવસ વિતાવવાનું પસંદ કર્યું હોત .


    પરંતુ , આજે આખી દુનિયા બીજા વિશ્વયુદ્ધ પછી સૌથી મોટી કટોકટીનો સામનો કરી રહી છે . વિશ્વ યુદ્ધ પહેલા અને પછીના તબક્કામાં જે પ્રકારે આખી દુનિયામાં પરિવર્તન આવી ગયું તેવી જ રીતે , કોવિડ પહેલાં અને પછીની દુનિયામાં તફાવત જોવા મળશે .


    મિત્રો , આવા સમય દરમિયાન , દુનિયા આપણા ડૉક્ટરો , નર્સો , તબીબી સ્ટાફ અને વૈજ્ઞાનિક સમુદાય તરફ આશા અને કૃતજ્ઞતાની ભાવના સાથે મીટ માંડીને બેઠી છે . દુનિયા તમારી પાસેથી સારવાર અને સંભાળ બંને ઇચ્છે છે .


    મિત્રો , કોવિડ -19 સામે ભારતની હિંમતપૂર્વકની લડતના મૂળિયામાં તબીબી સમુદાય અને આપણા કોરોના યોદ્ધાઓનો અથાક પરિશ્રમ છે . ખરેખર તો , ડૉક્ટરો અને તબીબી કર્મચારીઓ સૈન્યના યોદ્ધા જેવા છે , પરંતુ તેઓ સૈન્યના ગણવેશ વગરના યોદ્ધા છે . આ વાયરસ આપણો અદ્રશ્ય દુશ્મન હોઇ શકે છે પરંતુ આપણા કોરોના યોદ્ધાઓ , તબીબી કર્મચારીઓ અજેય છે . અદ્રશ્ય વિરુદ્ધ અજેયની આ લડાઇમાં , આપણા તબીબી કર્મચારાઓનો ચોક્કસ વિજય થશે . મિત્રો , અગાઉ , વૈશ્વિકરણની ચર્ચાઓમાં આર્થિક મુદ્દાઓ કેન્દ્ર સ્થાને રહેતા હતા . હવે , આખી દુનિયાએ એક થઇને વિકાસ માટેના માનવતા કેન્દ્રિત પરિબળો પર ધ્યાન આપવું જ પડશે .


    દુનિયાના રાષ્ટ્રોમાં આરોગ્ય ક્ષેત્રમાં પ્રગતિનું મહત્વ અગાઉ ક્યારેય ના હોય એટલું થઇ જશે . મિત્રો , છેલ્લા છ વર્ષ દરમિયાન , અમે ભારતમાં આરોગ્ય સંભાળ અને તબીબી શિક્ષણ ક્ષેત્રે સંખ્યાબંધ પહેલની શરૂઆત કરી છે .


    અમે વ્યાપકપણે ચાર સ્તંભ પર કામ કરી રહ્યા છીએ :


    પ્રથમ સ્તંભ છે – નિવારાત્મક આરોગ્ય સંભાળ . આમાં યોગ , આયુર્વેદ અને સામાન્ય તંદુરસ્તીનું મહત્વ સમાવવામાં આવ્યું છે . ચાળીસ હજારથી વધુ સુખાકારી કેન્દ્રો ખોલવામાં આવ્યા છે જ્યાં જીવનશૈલી સંબંધિત બીમારીઓને નિયંત્રણમાં લાવવા પર ધ્યાન કેન્દ્રિત કરવામાં આવે છે . સ્વચ્છ ભારત મિશનમાં મળેલી સફળતા નિવારાત્મક આરોગ્ય સંભાળનો અન્ય એક મુખ્ય ભાગ છે .


    બીજો સ્તંભ છે – પરવડે તેવી આરોગ્ય સંભાળ . આયુષમાન ભારત – દુનિયાની સૌથી મોટી આરોગ્ય સંભાળ યોજના ભારતમાં ચાલી રહી છે . માત્ર બે વર્ષથી ઓછા સમયમાં , એક કરોડ લોકોએ આ યોજનાનો લાભ લીધો છે . મહિલાઓ અને ગામડામાં રહેલા લોકો આ યોજનાના સૌથી વધુ લાભાર્થીઓ છે .


    ત્રીજો સ્તંભ છે – પૂરવઠા બાજુએ સુધારા . આપણા જેવા રાષ્ટ્રમાં યોગ્ય તબીબી ઇન્ફ્રાસ્ટ્રક્ચર અને તબીબી શિક્ષણ ઇન્ફ્રાસ્ટ્રક્ચર હોવું જરૂરી છે . દેશમાં દરેક જિલ્લામાં એક મેડિકલ કોલેજ અથવા અનુસ્નાતક મેડિકલ ઇન્સ્ટિટ્યુટ હોય તે સુનિશ્ચિત કરવાની દિશામાં કામ ચાલી રહ્યું છે .


    વધુ 22 એઇમ્સ ઉભી કરવા માટે દેશમાં ઝડપથી આ દિશામાં પ્રગતિ થઇ રહી છે . છેલ્લા પાંચ વર્ષમાં , અમે MBBS માં ત્રીસ હજારથી વધુ અને અનુસ્નાતક અભ્યાસમાં પંદર હજારથી વધુ બેઠકો ઉમેરવામાં સમર્થ રહ્યાં છીએ . સ્વતંત્રતા પછી કોઇપણ સરકાર દ્વારા તેમની પાંચ વર્ષની મુદત દરમિયાન કરવામાં આવેલી આ સૌથી મોટી વૃદ્ધિ છે . સંસદના કાયદાની મદદ લઇને મેડિકલ કાઉન્સિલ ઓફ ઇન્ડિયાના બદલે હવે નેશનલ મેડિકલ કમિશનની રચના કરવામાં આવી છે . આના કારણે તબીબી શિક્ષણની ગણવત્તામાં લાંબાગાળો મોટો સુધારો આવશે , તેને આંતરરાષ્ટ્રીય ધોરણો સુધી લઇ જઇ શકાશે .


    ચોથો સ્તંભ છે – મિશન મોડ પર અમલીકરણ . ખૂબ સારી રીતે વિચારીને કાગળ પર ટાંકેલો વિચાર માત્ર સારો વિચાર જ રહે છે . અને , સારી રીતે અમલમાં મુકેલો સારો વિચાર તેને શ્રેષ્ઠ બનાવે છે . આથી , વિચારનું અમલીકરણ ખૂબ જ મહત્વનું છે .


    અહીં , હું ભારતના રાષ્ટ્રીય પોષણ મિશનની સફળતા પર પ્રકાશ પાડવા માંગુ છુ જે યુવાનો અને માતાઓને ખૂબ મદદરૂપ થઇ રહ્યું છે . 2025 સુધીમાં ભારતમાંથી TB નાબૂદ કરવા માટે દેશ અત્યારે ચોવીસ કલાકના ધોરણે કામ કરી રહ્યો છે . 2030 માં સમગ્ર દુનિયામાંથી TB નાબૂદીના લક્ષ્યની સરખામણીએ આપણું લક્ષ્ય પાંચ વર્ષ અગાઉ જ છે . મિશન ઇન્દ્રધનુષના કારણે રસીકરણ કવરેજની વાર્ષિક વૃદ્ધિમાં ચાર ગણો વધારો થયો છે . મિત્રો , કેન્દ્ર સરકારે તાજેતરમાં 50 થી વધુ અલગ અલગ આનુષંગિક અને આરોગ્ય સંભાળ પ્રોફેશનલ્સ શિક્ષણમાં વિસ્તરણ કરવાની મંજૂરી આપતો નવા કાયદો લાવવાની માન્યતા આપી છે . આનાથી પણ ભારતમાંથી અન્ય દેશોમાં કૌશલ્યપૂર્ણ સંસાધનોની આપૂર્તિ કરવામાં મદદ મળી શકશે .


    મિત્રો , એવી ત્રણ બાબતો છે જેના પર ચર્ચા કરવા અને તેમાં ભાગ લેવા માટે હું વિનંતી કરું છુ .


    પહેલી વાત – ટેલિમેડિસિનમાં પ્રગતિ . શું આપણે એવા કોઇ નવા મોડલ વિચારી શકીએ જે ટેલિ - મેડિસિનને ખૂબ જ મોટાપાયે લોકપ્રિયતા અપાવી શકે ?


    બીજી વાત , આરોગ્ય ક્ષેત્રમાં ‘ મેક ઇન ઇન્ડિયા ’ સાથે સંકળાયેલી છે . પ્રારંભિક લાભથી મારામાં આશાવાદ જાગ્યો છે . આપણા આશાવાદી ઉત્પાદકોએ PPE નું ઉત્પાદન શરૂ કરી દીધું છે અને તેમણે અંદાજે 1 કરોડ જેટલા PPE નો જથ્થો કોવિડ યોદ્ધાઓને પૂરો પાડ્યો છે . તેવી જ રીતે , અમે તમામ રાજ્યોમાં 1.2 કરોડ ‘ મેક ઇન ઇન્ડિયા ’ N-5 માસ્કનો જથ્થો પૂરો પાડ્યો છે .


    ત્રીજી વાત છે – તંદુરસ્ત સમાજ માટે IT સંબંધિત સાધનો . મને ખાતરી છે કે તમારા મોબાઇલમાં તમે આરોગ્ય સેતુ એપ ડાઉનલોડ કરી જ હશે . 12 કરોડ આરોગ્ય સતર્ક લોકોએ આ એપ્લિકેશન ડાઉનલોડ કરી છે . કોરોના વાયરસ સામેની લડાઇમાં આ એપ્લિકેશન ખૂબ જ મદદરૂપ છે .


    મિત્રો , તમારા માટે સૌથી વધુ ચિંતાજનક બાબતથી હું સારી રીતે વાકેફ છુ . ટોળાની માનસિકતાના કારણે , જેઓ અગ્ર હરોળમાં રહીને કામ કરી રહ્યા છે , જેઓ પોતાની ફરજ નિભાવી રહ્યા છે – ભલે તે ડૉક્ટર , નર્સો , સફાઇ કર્મચારીઓ કે પછી બીજી કોઇપણ વ્યક્તિ હોય તેઓ હિંસાનો ભોગ બની શકે છે . હું ખૂબ જ સ્પષ્ટતાપૂર્વક જણાવવા માંગું છુ કે , હિંસા , ગેરવર્તણૂક અને કઠોર વર્તન કોઇપણ સંજોગોમાં ચલાવી લેવાય નહીં . કોઇપણ પ્રકારની હિંસાથી તમને સુરક્ષિત રાખવા માટે વિવિધ પગલાં લેવામાં આવ્યા છે . અમે અગ્ર હરોળમાં કામ કરી રહેલા તમામ કર્મચારીઓ માટે રૂપિયા પચાસ લાખનું વીમા કવચ પૂરું પાડ્યું છે .


    મિત્રો , છેલ્લા 25 વર્ષની આ યુનિવર્સિટીની ફળદાયી સફર પર નજર કરતા મને ઘણી ખુશી થાય છે જેણે હજારો તબીબી અને પેરામેડિકલ લોકો આપ્યા છે અને તેમણે આ પડકારજનક સમયમાં ગરીબો અને જરૂરિયાતમંદ લોકોની સેવા કરી છે . મને ખાતરી છે કે , યુનિવર્સિટી આગામી સમયમાં પણ ઉત્કૃષ્ટ ગુણવત્તાના અને કૌશલ્યપૂર્ણ આરોગ્ય પ્રોફેશનલો આપશે અને તેમના કારણે રાજ્ય તેમજ દેશને ગૌરવ થશે .


    આભાર .


    આપ સૌ નો ખૂબ ખૂબ આભાર .


    

    
    (Release ID: 1628330) Visitor Counter : 36
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Odia , Tamil , Telugu , Kannada , Malayalam