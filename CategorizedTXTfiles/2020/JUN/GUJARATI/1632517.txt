      પ્રધાનમંત્રીનું કાર્યાલય

      પ્રધાનમંત્રીએ આસામમાં તેલના કુવામાં વિસ્ફોટ અને આગની ઘટના અંગે સમીક્ષા કરી
      Posted On: 18 JUN 2020 8:51PM by PIB Ahmedabad


    પ્રધાનમંત્રી શ્રી નરેન્દ્ર મોદીએ આજે , આસામના તિન્સુકિયા જિલ્લામાં ઓઇલ ઇન્ડિયા લિમિટેડના બાઘજાન -5 નંબરના તેલના કુવામાં થયેલા વિસ્ફોટ અને પ્રચંડ આગની ઘટનાની સમીક્ષા કરી હતી .


    આ સમીક્ષા બેઠકમાં , કેન્દ્રીય ગૃહમંત્રી શ્રી અમિત શાહ , પેટ્રોલિયમ અને કુદરતી વાયુ મંત્રી શ્રી ધર્મેન્દ્ર પ્રધાન , આસામના મુખ્યમંત્રી શ્રી સર્વાનંદ સોનોવાલ અને અન્ય કેન્દ્રીય મંત્રીઓ તેમજ ભારત સરકારના વરિષ્ઠ અધિકારીઓ ઉપસ્થિત રહ્યા હતા .


    આ કુવામાંથી 27 મે 2020 ના રોજથી અનિયંત્રિત રીતે ગેસનું ગળતર ચાલુ જ છે . તે પછી , આ ગળતરને અંકુશમાં લેવા માટે તૈયારીઓ ચાલી રહી હતી ત્યારે , 9 જૂન 2020 ના રોજ ત્યાં પ્રચંડ આગ ફાટી નીકળી હતી . આસપાસના વિસ્તારોમાં રહેતા લોકોને અહીંથી ખસેડીને રાજ્ય સરકાર દ્વારા ઓઇલ ઇન્ડિયા લિમિટેડના સહયોગથી ઉભી કરવામાં આવેલી રાહત છાવણીઓમાં ખસેડવામાં આવ્યા છે . અંદાજે , 9,000 લોકોએ હાલમાં આ રાહત છાવણીઓમાં આશ્રય લીધો છે . તાકીદના રાહતના પગલાં રૂપે દરેકને રૂ . 30,000 ની આર્થિક સહાય મંજૂર કરવામાં આવી છે અને જિલ્લા વહીવટીતંત્ર દ્વારા આ સહાય માટે 1610 પરિવારોને ઓળખી કાઢવામાં આવ્યા છે .


    પ્રધાનમંત્રીએ આસામના મુખ્યમંત્રીના માધ્યમથી આસામના લોકોને ખાતરી આપી હતી કે , ભારત સરકાર તમામ અસરગ્રસ્ત પરિવારોને સહકાર આપવા અને રાહત તેમજ પુનર્વસનની કામગીરીમાં મદદ કરવા માટે સંપૂર્ણપણે પ્રતિબદ્ધ છે અને આ દુર્ભાગ્યપૂર્ણ ઘટનાના કારણે આવેલા મુશ્કેલીના સમયમાં સતત રાજ્ય સરકારની પડખે છે . તેમણે પેટ્રોલિયમ અને કુદરતી વાયુ મંત્રાલયને એવા નિર્દેશો પણ આપ્યા હતા કે , આ ઘટના બનાવના કારણોનો અભ્યાસ થવો જોઇએ અને તેનું દસ્તાવેજીકરણ થવું જોઇએ જેથી તેમાંથી જાણવા મળેલી બાબતો ભવિષ્યમાં ઉપયોગી થઇ શકે . ભવિષ્યમાં આવી કોઇપણ દુર્ઘટનાઓ ટાળવા માટે અને જો કોઇ આવી આફત ઉભી થાય તો , તેનો સામનો કરવા માટે આપણા પોતાના જ સંગઠનોમાં વધુ ક્ષમતાઓ અને તજજ્ઞતાઓ વિકસાવવવા જોઇએ .


    આ સમીક્ષા બેઠક દરમિયાન , એવી માહિતી આપવામાં આવી હતી કે , તેલના કુવામાંથી નીકળી રહેલા ગેસના પ્રવાહને અંકુશમાં લેવા માટે અને તેને ઢાંકવા માટે ભારતીય તેમજ વિદેશી નિષ્ણાતોની મદદથી વિગતવાર યોજના ઘડી કાઢવામાં આવી છે . આ યોજનાનો અમલ નિર્ધારિત શિડ્યૂલ અનુસાર કરવામાં આવી રહ્યો છે અને સલામતીના જરૂરી પગલાં લીધા પછી 7 જુલાઇએ આ કુવાને ઢાંકી દેવાનો હાલમાં પ્રસ્તાવ છે .


    GP/DS

    
    
    (Release ID: 1632517) Visitor Counter : 16
    
    
      Read this release in: Bengali , English , Urdu , Marathi , Hindi , Manipuri , Assamese , Punjabi , Odia , Tamil , Telugu , Kannada , Malayalam