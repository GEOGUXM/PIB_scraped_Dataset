      પ્રધાનમંત્રીનું કાર્યાલય

      CIIના વાર્ષિક સત્રના ઉદ્ઘાટન અવસર પર પ્રધાનમંત્રીના સંબોધનનો મૂળ પાઠ
      Posted On: 02 JUN 2020 1:17PM by PIB Ahmedabad


    નમસ્તે , સૌથી પહેલા તો CII ને 125 વર્ષ સફળતાપૂર્વક પુરા કરવા બદલ આપ સૌને ખૂબ ખૂબ અભિનંદન . આ 125 વર્ષની યાત્રા ઘણી લાંબી હોય છે . અનેક પડાવ આવ્યા હશે , અનેક ઉતાર ચઢાવ આવ્યા હશે , પરંતુ સવા સો વર્ષ સુધી એક સંગઠનને ચલાવવું તે પોતાનામાં જ બહુ મોટી વાત હોય છે . તેમાં સમયાનુસાર પરિવર્તનો આવ્યા છે , વ્યવસ્થાઓ બદલાઈ છે , અને પહેલા તો હું આ 125 વર્ષમાં સીઆઈઆઈને મજબૂતી આપવામાં જે જે લોકોએ યોગદાન આપ્યું છે , તેવા તમામ પૂર્વના તમારા મહાનુભવોને પણ આ પ્રસંગે અભિનંદન પાઠવું છું . જે આપણી વચ્ચે નહી હોય , તેમને આદરપૂર્વક નમન કરું છું અને ભવિષ્યમાં જે આને સંભાળવાના છે તેમને અનેક અનેક શુભકામનાઓ પણ આપું છું .


    કોરોનાના આ સમયગાળામાં આ પ્રકારના ઓનલાઈન કાર્યક્રમો જ નવા નિયમો બની રહ્યા છે . પરંતુ આ પણ મનુષ્યની સૌથી મોટી તાકાત જ હોય છે કે તે દરેક મુશ્કેલીમાંથી બહાર નીકળવાનો રસ્તો શોધી જ કાઢે છે . આજે પણ આપણે એક તરફ જ્યાં આ વાયરસની સામે લડવા માટે મજબૂત પગલા ભરવાના છે ત્યાં બીજી બાજુ અર્થતંત્રનું પણ ધ્યાન રાખવાનું છે . આપણે એક તરફ દેશવાસીઓના જીવન પણ બચાવવાના છે તો બીજી તરફ દેશની અર્થવ્યવસ્થાને પણ સંતુલિત કરવાની છે , ઝડપી બનાવવાની છે . આ પરિસ્થિતિમાં તમે ગેટીંગ ગ્રોથ બેકની વાત શરુ કરી છે અને નિશ્ચિતપણે તેની માટે આપ સૌ , ભારતીય ઉદ્યોગ જગતના લોકો અભિનંદનને પાત્ર છો . અને હું તો વળી ગેટીંગ ગ્રોથ બેકથી આગળ વધીને એ પણ કહીશ કે હા ચોક્કસપણે આપણે આપણો ગ્રોથ પાછો મેળવીને રહીશું . તમારામાંથી કેટલાક લોકો વિચારી શકે છે કે સંકટની આ ઘડીમાં , હું આટલા આત્મવિશ્વાસની સાથે આ વાત કઈ રીતે બોલી શકું છું ?


    મારા આ આત્મવિશ્વાસના અનેક કારણો છે . મને ભારતની ક્ષમતા અને આપત્તિ વ્યવસ્થાપન પર ભરોસો છે . મને ભારતની પ્રતિભા અને ટેકનોલોજી પર ભરોસો છે . મને ભારતના ઇનોવેશન અને બુદ્ધિમત્તા પર ભરોસો છે . મને ભારતના ખેડૂતો , એમએસએમઈના ઉદ્યોગ સાહસિકો પર ભરોસો છે . અને મને ભરોસો છે ઉદ્યોગ જગતના નેતાઓ પર , આપ સૌની ઉપર . એટલા માટે હું કહી રહ્યો છું - હા ! આપણે આપણો વિકાસ પાછો મેળવીને રહીશું . ભારત પોતાનો વિકાસ પાછો જરૂરથી મેળવશે .


    સાથીઓ , કોરોનાએ આપણી ગતિ ભલે ગમે તેટલી ધીમી કરી દીધી હોય પરંતુ આજે દેશની સૌથી મોટી વાસ્તવિકતા એ છે કે ભારત , લોકડાઉનને પાછળ છોડીને અનલોકના પ્રથમ તબક્કામાં પ્રવેશી ચુક્યું છે . અનલોકના પ્રથમ તબક્કામાં અર્થતંત્રનો ઘણો મોટો ભાગ ખુલી ચુક્યો છે . ઘણો ભાગ હજુ 8 જૂન પછી પણ ખુલવા જઈ રહ્યો છે . એટલે કે ગેટીંગ ગ્રોથ બેકની શરૂઆત તો થઇ ચુકી છે .


    આજે આ બધું આપણે એટલા માટે કરી શકીએ છીએ કારણ કે જ્યારે દુનિયામાં કોરોના વાયરસ પોતાના પગ પસારી રહ્યો હતો ત્યારે ભારતે યોગ્ય સમય પર સાચી રીતે સાચા પગલાઓ ભર્યા હતા . દુનિયાના તમામ દેશોની સાથે સરખામણી કરવામાં આવે તો આજે આપણને ખબર પડે છે કે ભારતમાં લોકડાઉનનો કેટલો વ્યાપક પ્રભાવ રહ્યો છે . આ લોકડાઉનમાં ભારતે કોરોના સામે લડાઈ માટે ભૌતિક સંસાધનોને તો તૈયાર કર્યા જ પરંતુ સાથે પોતાના માનવ સંસાધનને પણ બચાવ્યા છે . આ પરિસ્થિતિમાં હવે પ્રશ્ન એ છે કે હવે આગળ શું ? ઉદ્યોગ નેતા હોવાના નાતે તમારા મનમાં આ સવાલ જરૂર હશે કે હવે સરકાર શું કરવા જઈ રહી છે ? આત્મનિર્ભર ભારત અભિયાનના વિષયમાં પણ તમારા મનમાં કેટલાક પ્રશ્નો હશે . તે ખૂબ સ્વાભાવિક પણ છે .


    સાથીઓ , કોરોના વિરુદ્ધ અર્થતંત્રને ફરીથી મજબૂત કરવું , આપણી સૌથી ઉંચી પ્રાથમિકતામાંથી એક છે . તેની માટે સરકાર જે નિર્ણયો અત્યારે તાત્કાલિક લેવા જરૂરી છે તે લઇ રહી છે . અને સાથે જ એવા પણ નિર્ણયો લેવામાં આવ્યા છે જે લાંબા ગાળે દેશની મદદ કરશે .


    સાથીઓ , પ્રધાનમંત્રી ગરીબ કલ્યાણ યોજનાએ ગરીબોને તરત જ લાભ પહોંચાડવામાં ઘણી મદદ કરી છે . આ યોજના અંતર્ગત આશરે 74 કરોડ લાભાર્થીઓ સુધી રાશન પહોંચાડવામાં આવી ચુક્યા છે . પ્રવાસી શ્રમિકોની માટે પણ વિના મુલ્યે રાશન પહોંચાડવામાં આવી રહ્યું છે . આ સિવાય અત્યાર સુધી ગરીબ પરિવારોને ત્રેપન હજાર કરોડ રૂપિયાથી પણ વધુની નાણાકીય સહાય આપી દેવામાં આવી છે . મહિલાઓ હોય , દિવ્યાંગ વડીલો હોય , શ્રમિક હોય , દરેક વ્યક્તિને તેનાથી લાભ મળ્યો છે . લોકડાઉન દરમિયાન સરકારે ગરીબોને 8 કરોડથી વધુ ગેસ સીલીન્ડર પહોંચાડી દીધા છે – તે પણ વિના મુલ્યે . એટલું જ નહી , ખાનગી ક્ષેત્રના લગભગ 50 લાખ કર્મચારીઓના ખાતામાં 24 ટકા EPF નું યોગદાન પણ સરકારે આપ્યું છે . તેમના ખાતામાં આશરે 800 કરોડ રૂપિયા જમા કરવામાં આવ્યા છે .


    સાથીઓ , ભારતને ફરીથી ઝડપી વિકાસના પથ પર લઇ જવા માટે , આત્મનિર્ભર ભારત બનાવવા માટે 5 વસ્તુઓ ખૂબ જ જરૂરી છે . ઇન્ટેન્ટ , ઇન્ક્લુંઝન , ઇન્વેસ્ટમેન્ટ , ઈન્ફ્રાસ્ટ્રક્ચર અને ઇનોવેશન . હમણાં તાજેતરમાં જે સાહસી નિર્ણયો લેવામાં આવ્યા છે તેમાં પણ તમને આ બધાની ઝલક જોવા મળશે . આ નિર્ણયોની સાથે અમે તમામ ક્ષેત્રોને ભવિષ્ય માટે તૈયાર કર્યા છે . આ જ કારણથી આજે બહ્ર્ત એક નવા વિકાસ કેન્દ્રી ભવિષ્યની દિશામાં હરણફાળ ભરવા માટે તૈયાર છે . સાથીઓ , આપણી માટે સુધારા એ કોઈ ઓચિંતો અથવા છૂટો છવાયો નિર્ણય નથી . અમારી માટે સુધારાઓ એ વ્યવસ્થિત , આયોજિત , સંકલિત , આંતર - જોડાણયુક્ત અને ભવિષ્યગામી પ્રક્રિયા છે .


    અમારી માટે સુધારાનો અર્થ છે કે નિર્ણય લેવાનું સાહસ કરવું , અને તેમને બૌદ્ધિક ગંતવ્ય સુધી લઇ જવા . IBC હોય , બેંક મર્જર હોય , GST હોય , ફેસલેસ ઇન્કમ ટેક્સ એસેસમેન્ટની વ્યવસ્થા હોય , અમે હંમેશા વ્યવસ્થાઓમાં સરકારની દખલગીરીને ઓછી કરવી , ખાનગી ઉદ્યોગોની માટે પ્રોત્સાહિત ઇકો સિસ્ટમ ઉભું કરવા ઉપર ભાર મુકવામાં આવ્યો છે . આ જ કારણથી સરકાર આજે આવા નીતિગત સુધારાઓ પણ કરી રહી છે જેમની દેશે આશા પણ છોડી દીધી હતી . જો હું કૃષિ ક્ષેત્રની વાત કરું તો આપણે ત્યાં આઝાદી પછી જે નિયમ કાયદાઓ બન્યા , તેમાં ખેડૂતોને વચેટીયાઓના હાથોમાં છોડી દેવામાં આવ્યા હતા . ખેડૂત ક્યાં પાક વેચી શકે છે , ક્યાં નહી , આ કાયદાઓ બહુ કડક હતા . ખેડૂતોની સાથે દાયકાઓથી થઇ રહેલા અન્યાયને દૂર કરવાની ઈચ્છાશક્તિ અમારી સરકારે દેખાડી છે .


    APMC એક્ટમાં પરિવર્તન પછી હવે ખેડૂતોને પણ તેમના અધિકારો પ્રાપ્ત થશે . ખેડૂત હવે જેને ઈચ્છે , જ્યાં ઈચ્છે અને જ્યારે ઈચ્છે ત્યારે પોતાનો પાક વેચી શકે છે . હવે કોઇપણ ખેડૂત પોતાના પાક દેશના કોઇપણ રાજ્યમાં લઇ જઈને વેચી શકે છે . સાથે જ વેરહાઉસમાં રાખેલા અનાજ અથવા કૃષિ ઉત્પાદનો હવે ઈલેક્ટ્રોનિક ટ્રેડીંગના માધ્યમથી પણ વેચી શકે છે . સાથીઓ આ જ રીતે આપણા શ્રમિકોના કલ્યાણને ધ્યાનમાં રાખીને , રોજગારના અવસરોને વધારવા માટે શ્રમિક સુધારાઓ પણ કરવામાં આવી રહ્યા છે .


    જે નોન સ્ટ્રેટેજીક ક્ષેત્રોમાં ખાનગી ક્ષેત્રોને પરવાનગી જ નહોતી તેમને પણ ખોલવામાં આવ્યા છે . તમારું ધ્યાન એ બાબત ઉપર પણ ગયું હશે કે સૌનો સાથ - સૌનો વિકાસના રસ્તા પર ચાલીને અમે તેવા નિર્ણયો પણ લઇ રહ્યા છીએ જેમની માંગ વર્ષોથી રહી હતી . સાથીઓ , વિશ્વનો ત્રીજો મોટો દેશ જેની પાસે કોલસાની ખાણ હોય - કોલસા સંગ્રહ હોય , જેની પાસે તમારા જેવા સાહસી અને ઉદ્યમી , વેપાર જગતના નેતાઓ હોય પરંતુ તેમ છતાં પણ તે દેશમાં બહારથી કોલસો આવે , કોલસાની આયાત કરવામાં આવે , તો તેનું કારણ શું છે ? ક્યારેક સરકાર અડચણ બનેલી રહી , ક્યારેક નીતિઓ અડચણ બનીને રહી . પરંતુ હવે કોલસા ક્ષેત્રને આ બંધનોમાંથી મુક્ત કરવાનું કામ શરુ કરી દેવામાં આવ્યું છે .


    હવે કોલસા ક્ષેત્રમાં વ્યવસાયિક ખાણખોદકામને પરવાનગી આપી દેવામાં આવી છે . અંશતઃ એક્સ્પ્લોર કરવામાં આવેલ બ્લોકસની પણ ફાળવણી કરવાની પરવાનગી આપી દેવામાં આવી છે . એ જ રીતે ખનીજ ખોદકામમાં પણ હવે કંપનીઓ એકસ્પ્લોરેશનની સાથે સાથે ખોદકામનું કામ પણ એકસાથે કરી શકે છે . આ નિર્ણયોના કેટલા દૂરોગામી પરિણામો થવાના છે , તે આ ક્ષેત્રથી પરિચિત લોકો સારી રીતે જાણે છે .


    સાથીઓ , સરકાર જે દિશામાં આગળ વધી રહી છે , તેનાથી આપણું ખનન ક્ષેત્ર હોય , ઉર્જા ક્ષેત્ર હોય અથવા સંશોધન કે ટેકનોલોજી હોય , દરેક ક્ષેત્રમાં ઉદ્યોગોને પણ અવસર મળશે અને યુવાનોની માટે પણ નવી તકો ખુલશે . આ બધાથી પણ આગળ વધીને હવે દેશના વ્યુહાત્મક ક્ષેત્રોમાં પણ ખાનગી વેપારીઓની ભાગીદારી એક વાસ્તવિકતા બની રહી છે . તમે ભલે અવકાશ ક્ષેત્રમાં રોકાણ કરવા માંગતા હોવ , કે પછી પરમાણું ઉર્જામાં નવી તકો શોધવા માંગતા હોવ , શક્યતાઓ તમારી માટે સંપૂર્ણ રીતે ખુલી ગઈ છે .


    સાથીઓ , તમે તે બહુ સારી રીતે જાણો છો કે એમએસએમઈ ક્ષેત્રના લાખો એકમો આપણા દેશની માટે આર્થીક એન્જીન જેવા છે . તેમનું દેશની જીડીપીમાં ઘણું મોટું યોગદાન છે , આ યોગદાન લગભગ લગભગ ૩૦ ટકા જેટલું છે . એમએસએમઈની વ્યાખ્યા સ્પષ્ટ કરવાની માંગણી લાંબા સમયથી ઉદ્યોગ જગત કરી રહ્યું હતું , તે પૂરી થઇ ગઈ છે . તેનાથી એમએસએમઈ કોઇપણ ચિંતા વિના વિકાસ કરી શકશે અને તેમને એમએસએમઈનું સ્ટેટ્સ બનાવી રાખવા માટે બીજા રસ્તાઓ પર ચાલવાની જરૂરિયાત નહી રહે . દેશના એમએસએમઈ કામ કરનારા કરોડો સાથીઓને લાભ થાય , તેની માટે 200 કરોડ રૂપિયા સુધીની સરકારી ખરીદીમાં ગ્લોબલ ટેન્ડર્સને ખતમ કરી દેવામાં આવ્યા છે . તેનાથી આપણા નાના ઉદ્યોગોને વધુ અવસર મળી શકશે . એક રીતે આત્મનિર્ભર ભારત પેકેજ એમએસએમઈ ક્ષેત્રના એન્જીનની માટે બળતણનું કામ કરવાનું છે .


    સાથીઓ , આ જે નિર્ણયો છે , તેમનું મહત્વ સમજવા માટે આજની વૈશ્વિક પરિસ્થિતિઓને ધ્યાનમાં રાખવી અને સમજવી પણ ખૂબ જરૂરી છે . આજે વિશ્વના તમામ દેશો , પહેલાની સરખામણીએ એક બીજાનો સાથ વધારે ઈચ્છે છે . દેશોમાં એકબીજાની જરૂરિયાત વધારે ઉત્પન્ન થઇ છે . પરંતુ તેની સાથે જ એ ચિંતન પણ ચાલી રહ્યું છે કે જૂની વિચારધારા , જુના રીત રીવાજો , જૂની નીતિઓ કેટલી કરગર સાબિત થશે . સ્વાભાવિક છે કે અત્યારના સમયમાં નવી રીતે મંથન ચાલી રહ્યું છે . અને આવા સમયમાં ભારત પાસેથી દુનિયાની અપેક્ષા , આશાઓ વધારે વધી ગઈ છે . આજે દુનિયાનો ભારત ઉપર વિશ્વાસ પણ વધ્યો છે અને નવી આશાનો સંચાર પણ થયો છે . હમણાં તમે પણ જોયું છે કે કોરોનાના આ સંકટમાં જ્યારે કોઈ દેશની માટે બીજાની મદદ કરવી મુશ્કેલ થઇ રહી હતી ત્યારે ભારતે 150 થી વધુ દેશોને મેડીકલ જથ્થો મોકલીને તેમની મદદ કરી છે . સાથીઓ , વિશ્વ એક વિશ્વાસપાત્ર , ભરોસેમંદ ભાગીદાર શોધી રહ્યું છે . ભારતમાં ક્ષમતા છે , શક્તિ છે , સામર્થ્ય છે .


    આજે સમગ્ર વિશ્વમાં ભારતની પ્રત્યે જે વિશ્વાસ નિર્માણ થયો છે તેનો આપ સૌએ , ભારતના ઉદ્યોગોએ પૂરો ફાયદો ઉઠાવવો જોઈએ . તે આપ સૌની જવાબદારી છે , CII જેવા સંગઠનોની જવાબદારી છે કે ભારતમાં નિર્મિતની સાથે , વિશ્વાસ , ગુણવત્તા , સ્પર્ધાત્મકતા એ ત્રણેય જોડાયેલા હોય . તમે બે પગલા આગળ વધશો , સરકાર ચાર પગલા આગળ વધીને તમારો સાથ આપશે .


    પ્રધાનમંત્રી તરીકે હું તમને ભરોસો આપી રહ્યો છું કે હું તમારી સાથે ઉભો છું . ભારતીય ઉદ્યોગ જગતની માટે તે રાઈઝ ટુ ધી ઓકેશનની જેમ છે . મારી પર ભરોસો મૂકો , ગેટીંગ ગ્રોથ બેક , એટલું પણ અઘરું નથી . અને સૌથી મોટી વાત એ છે કે હવે તમારી પાસે , ભારતીય ઉદ્યોગોની પાસે એક સ્પષ્ટ માર્ગ છે . આત્મનિર્ભર ભારતનો રસ્તો . સેલ્ફ રીલાયન્ટ ભારતનો માર્ગ . આત્મનિર્ભર ભારતનો અર્થ એ છે કે આપણે હજુ વધારે મજબૂત બનીને દુનિયાને ગળે લગાડીશું .


    આત્મનિર્ભર ભારત વૈશ્વિક અર્થતંત્રની સાથે સંપૂર્ણ રીતે સંકલિત પણ હશે અને સહયોગાત્મક પણ . પરંતુ ધ્યાન રાખજો , આત્મનિર્ભર ભારતનો અર્થ એ પણ છે કે આપણે વ્યુહાત્મક ક્ષેત્રોમાં કોઈની ઉપર નિર્ભર નહી રહીએ . તે ભારતમાં મજબૂત ઉદ્યોગોનું નિર્માણ કરવા સંબંધી છે . એવા ઉધોગો કે જે વૈશ્વિક બળ બની શકે . તે રોજગાર નિર્માણ સંબંધી છે . તે આપણા લોકોને આગળ આવવા અને ઉપાયોનું નિર્માણ કરવા માટે સશક્ત બનાવવા સંબંધી છે કે જે આપણા દેશનું ભવિષ્ય નક્કી કરી શકે છે . આપણે હવે એક એવી મજબૂત સ્થાનિક પુરવઠા શ્રુંખલાના નિર્માણમાં રોકાણ કરવાનું છે કે જે વૈશ્વિક પુરવઠા શ્રુંખલામાં ભારતની ભાગીદારીને વધુ મજબૂત બનાવે . આ અભિયાનમાં હું CII જેવી દિગ્ગજ સંસ્થાને પણ નવી ભૂમિકામાં આગળ આવવું પડશે . હવે તમારે ચેમ્પિયન્સ ઓફ ઈન્ડીજીનસ ઇન્સ્પીરેશન બનીને આગળ આવવાનું છે . તમારે સ્થાનિક ઉદ્યોગોની રીકવરીને સુવિધા પૂરી પાડવાની છે , આગામી સ્તરના વિકાસને મદદ કરવાની છે , ટેકો આપવાનો છે , તમારે ઉદ્યોગોને , આપણા બજારને વૈશ્વિક રીતે વિસ્તૃત કરવામાં મદદ કરવાની છે .


    સાથીઓ , હવે જરૂરિયાત છે કે દેશમાં એવા ઉત્પાદનો બનાવામાં આવે જે ભારતમાં નિર્મિત હોય , પણ વિશ્વ માટે બનેલા હોય . કઈ રીતે આયાત ઓછામાં ઓછી કરી શકાય , તેને લઇને કયા નવા લક્ષ્યો નક્કી કરી શકાય તેમ છે ? આપણે આ બધા જ ક્ષેત્રોમાં ઉત્પાદકતા વધારવા માટે આપણા લક્ષ્યાંકો નક્કી કરવા જ પડશે . આ જ સંદેશ હું આજે ઉદ્યોગોને આપવા માંગું છું , અને દેશ પણ આ જ અપેક્ષા તમારી પાસેથી રાખું છું .


    સાથીઓ , દેશમાં ઉત્પાદનને , મેક ઇન ઇન્ડિયાને , રોજગારને મોટું માધ્યમ બનાવવા માટે તમારા જેવા તમામ ઉદ્યોગ સંગઠનો સાથે ચર્ચા કરીને જ અનેક પ્રાથમિકતાના ક્ષેત્રોની ઓળખ કરવામાં આવી છે . તેમાંથી ફર્નીચર , એર કંડીશનર , ચામડા અને ફૂટવેર , આ ત્રણેય ક્ષેત્રો પર કામ શરુ પણ થઇ ચુક્યું છે . માત્ર એર કંડીશનરને લઇને જ આપણે આપણી માંગના ૩૦ ટકાથી વધુ બહારથી આયાત કરીએ છીએ . તેને આપણે ઝડપથી ઓછું કરવાનું છે . એ જ રીતે વિશ્વનું સૌથી મોટું ચામડાનું ઉત્પાદક હોવા છતાં , વૈશ્વિક નિકાસમાં આપણો હિસ્સો ખૂબ ઓછો છે .


    સાથીઓ , કેટલાય ક્ષેત્રો છે જેમાં આપણે ઘણું સારું કરી શકીએ તેમ છીએ . વીતેલા વર્ષોમાં તમે બધા સાથીઓના સહયોગ વડે જ દેશમાં વંદે ભારત જેવી આધુનિક ટ્રેનો બની છે . દેશ આજે મેટ્રોના કોચ નિકાસ કરી રહ્યો છે . એ જ રીતે મોબાઇલ ફોન ઉત્પાદન હોય , સંરક્ષણ ઉત્પાદન હોય , અનેક ક્ષેત્રોમાં આયાત પર આપણી નિર્ભરતાને ઓછી કરવાનો પ્રયાસ કરવામાં આવી રહ્યો છે . અને હું ઘણા ગર્વ સાથે કહીશ કે માત્ર ૩ મહિનાની અંદર જ પર્સનલ પ્રોટેક્ટીવ ઇક્વિપમેન્ટ – PPE નો સેંકડો કરોડનો ઉદ્યોગ તમે જ ઉભો કર્યો છે . ત્રણ મહિના પહેલા સુધી ભારતમાં એક પણ PPE નહોતી બનતી . આજે ભારત એક દિવસમાં ૩ લાખ PPE કીટ બનાવી રહ્યું છે , તો આ આપણા ઉદ્યોગ જગતનું જ સામર્થ્ય છે . તમારે આ જ સામર્થ્યનો ઉપયોગ દરેક ક્ષેત્રમાં વધારવાનો છે . મારો તો CII ના તમામ સાથીઓને એ પણ આગ્રહ છે કે ગ્રામ્ય અર્થતંત્રની અંદર રોકાણ અને ખેડૂતોની સાથે ભાગીદારીનો રસ્તો ખુલવાનો પુરેપૂરો લાભ ઉઠાવો . હવે તો ગામની પાસે જ સ્થાનિક કૃષિ ઉત્પાદનોના ક્લસ્ટર્સની માટે જરૂરી ઈન્ફ્રાસ્ટ્રક્ચર તૈયાર કરવામાં આવી રહ્યું છે . તેમાં CII ના તમામ સભ્યોની માટે ઘણી તકો રહેલી છે .


    સાથીઓ , ખેતર હોય , મત્સ્યઉદ્યોગ હોય , ખાદ્યાન્ન પ્રક્રિયા હોય , ફૂટવેર હોય , કે પછી ફાર્મા હોય અનેક ક્ષેત્રોમાં નવી તકોના દ્વાર તમારી માટે ખુલ્યા છે . સરકારે શહેરોમાં પ્રવાસીઓની માટે આવાસ ઉપલબ્ધ કરાવવા માટે જે રેન્ટલ યોજનાની જાહેરાત કરી છે તેમાં પણ આપ સૌ સાથીઓને હું સક્રિય ભાગીદારીની માટે આમંત્રિત કરું છું .


    સાથીઓ , અમારી સરકાર ખાનગી ક્ષેત્રને દેશની વિકાસયાત્રાનું ભાગીદાર માને છે . આત્મનિર્ભર ભારત અભિયાન સાથે જોડાયેલ તમારી દરેક જરૂરિયાતનું ધ્યાન રાખવામાં આવશે . તમને , આપ સૌ હિતધારકોની સાથે હું સતત સંવાદ કરું છું અને આ સિલસિલો આગળ પણ ચાલુ જ રહેશે . હું તમને વિનંતી કરું છું કે દરેક ક્ષેત્રની વિસ્તૃત માહિતી સાથે આગળ આવો . સર્વસંમતી બનાવો . ખ્યાલોનું નિર્માણ કરો , મોટું વિચારો . આપણે સાથે મળીને વધુ માળખાગત સુધારાઓ કરીશું કે જે આપણા દેશનો પ્રવાહ બદલી નાખશે .


    આપણે સાથે મળીને આત્મ નિર્ભર ભારતનું નિર્માણ કરીશું . સાથીઓ , આવો , દેશને આત્મ નિર્ભર બનાવવાનો સંકલ્પ લઈએ . આ સંકલ્પને પૂરો કરવા માટે આપણી પૂરેપૂરી તાકાત લગાવી દઈએ . સરકાર તમારી સાથે ઉભી છે , તમે દેશના લક્ષ્યોની સાથે ઉભા રહો . તમે સફળ થશો , આપણે સફળ થઈશું , તો દેશ નવી ઉંચાઈ ઉપર પહોંચશે , આત્મ નિર્ભર બનશે . એક વાર ફરી CII ને 125 વર્ષ પૂર્ણ થવાના અવસર પર હું ખૂબ ખૂબ શુભકામનાઓ આપું છું .


    ખૂબ ખૂબ આભાર !!


    GP/DS

    
    
    (Release ID: 1628647) Visitor Counter : 44
    
    
      Read this release in: Hindi , English , Urdu , Marathi , Manipuri , Bengali , Assamese , Punjabi , Odia , Tamil , Telugu , Kannada , Malayalam