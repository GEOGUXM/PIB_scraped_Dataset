      પ્રધાનમંત્રીનું કાર્યાલય

      પ્રધાનમંત્રીના હસ્તે ' આત્મનિર્ભર ઉત્તરપ્રદેશ રોજગાર અભિયાન'નો પ્રારંભ
      Posted On: 26 JUN 2020 2:24PM by PIB Ahmedabad


    પ્રધાનમંત્રીશ્રી નરેન્દ્ર મોદીએ આજે અહીં વીડિયો કોન્ફરન્સના માધ્યમથી ' આત્મનિર્ભર ઉત્તરપ્રદેશ રોજગાર અભિયાન ' નો પ્રારંભ કર્યો હતો . આ યોજના હેઠળ સ્થાનિક ઉદ્યોગસાહસિકતાને પ્રોત્સાહિત કરવાની સાથે સાથે સ્થળાંતર કરીને આવેલા શ્રમિકોને રોજગારીની તકો પૂરી પાડવામાં આવશે .


    આ પ્રસંગે વાત કરતાં પ્રધાનમંત્રીશ્રી નરેન્દ્ર મોદીએ જણાવ્યું હતું કે કોરોના વાયરસ મહામારીને કારણે જે કોઈ તકલીફો ઉભી થઈ છે તે સૌ પાર કરી શકશે . તેમણે ભારપૂર્વક જણાવ્યુ હતું કે જ્યાં સુધી રસીની શોધ કરવામાં આવે ત્યાં સુધી બે ગજનુ અંતર જાળવવામાં આવે અને ચહેરાને ઢાંકવામાં આવે તે ઉત્તમ સાવચેતી બની રહે છે .


    ઉત્તરપ્રદેશે જે રીતે આફતને અવસરમાં પલટવાનુ કામ કર્યું અને જે રીતે મહામારી દરમ્યાન લોકોને સાંકળવામાં આવ્યા તે અંગે પ્રધાનમંત્રીએ સંતોષ વ્યક્ત કર્યો હતો . તેમણે કહ્યું કે અન્ય રાજ્યોએ પણ ' આત્મનિર્ભર ઉત્તરપ્રદેશ રોજગાર અભિયાન ' માંથી ઘણુ બધુ શિખવાનુ છે અને તેમને આમાંથી પ્રેરણા મળી રહેશે .


    દુનિયા જ્યારે કોરોના જેવી મોટી સમસ્યાનો સામનો કરી રહી છે ત્યારે ઉત્તરપ્રદેશે દાખવેલી હિંમત અને ધૈર્યની પ્રધાનમંત્રીએ પ્રશંસા કરી હતી . તેમણે જણાવ્યુ હતું કે જે રીતે રાજ્યને સફળતા હાંસલ થઈ અને જે રીતે તેમણે પરિસ્થિતિ સાથે કામ પાર પાડયુ તે એક અભૂતપૂર્વ અને પ્રશંસાપાત્ર બાબત છે .


    પ્રધાનમંત્રીએ આ પ્રસંગે ડોકટરો પેરામેડીકલ સ્ટાફ , સેનિટેશન સ્ટાફ , પોલિસ , આશા કાર્યકરો , આંગણવાડી કાર્યકરો , બેંકો અને પોસ્ટ ઓફિસો , પરિવહન સેવાઓ અને ઉત્તરપ્રદેશના કામદારોએ જે પ્રકારે યોગદાન આપ્યુ તેની પ્રશંસા કરી હતી .


    ઉત્તર પ્રદેશની સરકારે સેંકડો શ્રમિક એક્સપ્રેસ ટ્રેનની વ્યવસ્થા કરીને રાજ્યના શ્રમિકોને પાછા લાવવામાં જે ઉમદા કામગીરી બજાવી તેની પ્રધાનમંત્રીએ આ પ્રસંગે પ્રશંસા કરી હતી . તેમણે જણાવ્યુ હતું કે છેલ્લાં થોડાં સપ્તાહમાં 30 લાખથી વધુ પ્રવાસી શ્રમિકો ઉત્તર પ્રદેશનાં વિવિધ ગામમાં પાછા ફર્યા છે .


    તેમણે કહ્યું કે ઉત્તરપ્રદેશના મુખ્ય મંત્રી પરિસ્થિતિની ગંભીરતાને સારી રીતે સમજી શકયા છે અને તેમની સરકારે આ પરિસ્થિતિના સંદર્ભમાં યુધ્ધના દોરણે કામગીરી હાથ ધરી છે .


    કોઈ ગરીબ ભૂખ્યો ના રહે તે માટે ઉત્તર પ્રદેશ સરકારે જે અભૂતપૂર્વ કામગીરી બજાવી હતી તેની પ્રધાનમંત્રીએ પ્રશંસા કરી હતી . તેમણે કહ્યુ કે ઉત્તર પ્રદેશ સરકારે પ્રધાનમંત્રી ગરીબ કલ્યાણ અન્ન યોજના હેઠળ ગરીબો અને સ્થળાંતર કરીને આવેલા શ્રમિકોને રેશન પૂરૂ પાડવામાં ખૂબ જ ઝડપ દાખવી હતી . જે લોકો પોસે રેશન કાર્ડ ન હતાં તેમને પણ આ યોજના હેઠળ રેશન પૂરૂ પાડવામાં આવ્યુ હતું . તેમણે કહ્યુ કે આ કામગીરી ઉપરાંત ઉત્તર પ્રદેશની 75 લાખ ગરીબ મહિલાઓના ખાતાંમાં પાંચ હજાર કરોડ જેટલી રકમની સીધી જમા કરવામાં આવી હતી .


    પ્રધાનમંત્રીએ આ પ્રસંગે કહ્યું કે ભારતને ખૂબ ઝડપથી આત્મનિર્ભરતાને પંથે લઈ જવાની ઝુંબેશમાં તથા આત્મનિર્ભર ભારત અભિયાનમાં પણ ઉત્તર પ્રદેશ મોખરે રહીને કામગીરી કરી રહ્યુ છે . તેમણે વધુમાં જણાવ્યુ હતું કે ગરીબ કલ્યાણ રોજગાર અભિયાન હેઠળ ગામડાંમાં શ્રમિકોની આવકમાં વધારો કરવા માટે ઘણાં કામ હાથ ધરવામાં આવ્યાં છે .


    તેમણે કહ્યું કે ગ્રામ વિકાસ સંબંધી યોજનાઓમાં સૂક્ષ્મ , નાના અને મધ્યમ એકમો ( એમએસએમઈ ) ની ગ્રામ વિકાસ સંબંધી યોજનાઓમાં આશરે 60 લાખ લોકોને રોજગારી પૂરી પાડવામાં આવી છે . તેમણે કહ્યું કે આ ઉપરાંત હજારો લોકોને સ્વરોજગાર મળી રહે તે માટે મુદ્રા યોજના હેઠળ રૂ . 10,000 કરોડની રકમની ફાળવણી કરવામાં આવી છે .


    શ્રી મોદીએ જણાવ્યુ હતું કે જ્યારે આત્મનિર્ભર ભારત રોજગાર યોજના હેઠળ સમગ્ર દેશમાં આવાં સ્થાનિક ઉત્પાદનોને પ્રોત્સાહિત કરવા માટે ઉદ્યોગોનાં કલસ્ટર ઉભાં કરવામાં આવશે ત્યારે ઉત્તરપ્રદેશને તેનો અપાર લાભ થશે .


    પ્રધાનમંત્રીએ તાજેતરમાં ખેતી ક્ષેત્રે જે સુધારા જાહેર કરવામાં આવ્યા છે તેની ઉપર પ્રકાશ પાડતાં જણાવ્યુ હતું કે આ સુધારાથી વિવિધ કાયદા હેઠળ ખેડૂતોને લાગેલી બેડીઓ દૂર કરવામાં આવી છે . તેમણે કહ્યું કે ખેડૂતો હવે તેમની ઉપજ ભારતમાં કોઈ પણ જગાએ વેચવા માટે મુક્ત છે અને ખેડૂતો વાવણી કરતી વખતે જ પોતાની ઉપજની કીંમત પણ જાતે જ નક્કી કરી કરશે .


    તેમણે કહ્યુંકે આપણા પશુધન વગેરે માટે પણ ઘણાં નવાં કદમ ભરવામાં આવ્યાં છે . તેમણે કહ્યું કે રૂ . પંદર હજાર કરોડનુ ખાસ ભંડોળની રચના પશુધન તથા ડેરી ક્ષેત્ર માટે કરવામાં આવી છે ,


    પ્રધાનમંત્રીએ કુશીનગરને આંતરરાષ્ટ્રીય વિમાન મથકનો દરજ્જે અપાયો હોવાના નિર્ણયનો પણ ઉલ્લેખ કર્યો હતો . તેમણે કહ્યુ કે અહીં બુધ્ધિસ્ટ સર્કીટ વિકસાવવામાં આ નિર્ણય ઘણો મહત્વનો બની રહેશે . આ નિર્ણયથી પૂર્વાંચલમાં એર કનેક્ટિવિટીને મજબૂતી પ્રાપ્ત થશે તથા ભારતમાંથી તથા વિદેશના મહાત્મા બુધ્ધના કરોડો શ્રધ્ધાળુ હવે આસાનીથી ઉત્તર પ્રદેશ સુધી પહોંચી શકશે .


    પ્રધાનમંત્રીએ કહ્યુ કે માત્ર ત્રણ વર્ષના ગાળામાં જ ગરીબો માટે 30 લાખથી વધુ આવાસોનુ નિર્માણ કરવામાં આવ્યુ છે . ઉત્તરપ્રદેશ ખુલ્લામાં હાજતે જવામાંથી મુક્ત થયુ છે . ઉત્તરપ્રદેશની સરકારે પારદર્શક પદ્ધતિથી 3 લાખ યુવાનોને રોજગારી પૂરી પાડી છે .


    પ્રધાનમંત્રી મોદીએ ઉત્તરપ્રદેશમાં બાળ મૃત્યુનો દર અટકાવવા માટે લેવામાં આવેલાં પગલાંઓનો પણ ઉલ્લેખ કર્યો હતો અને જણાવ્યુ હતું અને તેમણે કેવી રીતે વિતેલાં માત્ર ત્રણ વર્ષના ગાળામાં જ પૂર્વાંચલ વિસ્તારમાં એન્સેફેલાઈટીસના દર્દીઓની સંખ્યામાં 90 ટકા જેટલો ઘટાડો કરવામાં આવ્યો .


    પ્રધાનમંત્રીએ ઉત્તરપ્રદેશમાં વીજળી પાણી અને માર્ગ વિકાસ જેવી પાયાની માળખાગત સુવિધાઓ બાબતે જે અભૂતપૂર્વ સુધારો થયો છે તે અંગે પણ વાત કરી હતી .


    પ્રધાનમંત્રીએ વિવિધ લાભાર્થીઓ અને સહયોગીઓ સાથે પણ સંવાદ કર્યો હતો , જેમાં ગોંડામાં સ્વ સહાય જૂથની નેતાગીરી સંભાળતાં કુ . વિનિતા પાલ , બહરાઈચ જીલ્લાના પ્રધાનમંત્રી આવાસ યોજનાના લાભાર્થી શ્રી તિલક રામ , સંત કબીર નગર જીલ્લાના ઉદ્યોગસાહસિક શ્રી અમરેન્દ્ર કુમાર વગેરે સાથે તેમના અનુભવો બાબતે ચર્ચા કરવામાં આવી હતી . તેમણે મુંબઈથી પરત આવેલા શ્રી કુરબાન અલી , ગોરખપુર જીલ્લાના શ્રી નગેન્દ્રસિંઘ અને જાલૌન જીલ્લાના શ્રી દીપુ જેવા વિવિધ પ્રવાસી શ્રમિકો સાથે પણ વાતચીત કરી હતી .


    GP/DS


    

    
    (Release ID: 1634514) Visitor Counter : 39
    
    
      Read this release in: Punjabi , Telugu , Bengali , Odia , English , Urdu , Marathi , Hindi , Assamese , Manipuri , Tamil , Kannada , Malayalam