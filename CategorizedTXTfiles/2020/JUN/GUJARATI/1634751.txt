      પ્રધાનમંત્રીનું કાર્યાલય

      પરમપુજનીય ડો. જોસેફ માર થોમા મેટ્રોપોલિટનના 90મા જન્મદિવસની ઉજવણી પ્રસંગે પ્રધાનમંત્રીનુ સંબોધન
      Posted On: 27 JUN 2020 11:58AM by PIB Ahmedabad


    પરમપુજનીય ડો . જોસેફ માર થોમા મેટ્રોપોલિટન , પરમપુજનીય ફાધર્સ , માર થોમા ચર્ચના માનવંતા સભ્યો ,


    આ વિશિષ્ઠ સમૂહને સંબોધ કરતાં હું વિશેષ ગૌરવની લાગણી અનુભવુ છું . આપણે અહીં અત્યંત સન્માનનીય ડો . જોસેફ માર થોમા મેટ્રોપોલિટનના 90 મા જન્મદિવસના ખાસ પ્રસંગે એકત્ર થયા છીએ . મારા તરફથી હું એમને અભિનંદન તથા દીર્ઘ જીવન અને ઉત્તમ આરોગ્ય માટે શુભેચ્છા પાઠવુ છું .


    ડો . જોસેફ માર થોમા મેટ્રોપોલિટને તેમનુ સમગ્ર જીવન સમાજ અને દેશના હિતમાં સમર્પિત કરેલુ છે . તે ખાસ કરીને ગરીબી નાબૂદી અને મહિલા સશક્તિકરણની વિશેષ મનોભાવના ધરાવે છે .


    મિત્રો ,


    માર થોમા ચર્ચ ભગવાન ઈસુના શિષ્ય સંત થોમસના ઉમદા વિચારો સાથે જોડાયેલુ રહ્યું છે . ભારત હંમેશાં આવી મહાન વિભૂતિઓ સહિત અનેક સ્ત્રોતોની અધ્યાત્મિક અસરથી પ્રેરાતુ રહ્યુ છે . સંત થોમસને અનુસરતો ભારતનો ખ્રિસ્તી સમુદાય પ્રગાઢ મૂલ્યો ધરાવે છે . સંત થોમસની સાથે આપણે માનવતાને સાંકળીએ છીએ . તે સાચે જ કહેતા હતા કે “ નમ્રતા એક સદગુણ છે અને તે હંમેશાં સદ્કાર્યોમાં પરિવર્તિત થાય છે . ”. નમ્રતાની આ ભાવના સાથે માર થોમસ ચર્ચ કામ કરતુ રહ્યુ છે અને આપણા સાથી ભારતીય બંધુઓના જીવનમાં હકારાત્મક પરિવર્તન લાવવાનુ કામ કરી રહ્યુ છે . તેમણે આ પ્રકારની કામગીરી આરોગ્ય અને શિક્ષણના ક્ષેત્રે કરી છે . સંત થોમસ અપાર બુધ્ધિ પ્રતિભા ધરાવતા હતા . માર થોમા ચર્ચે ભારતની આઝાદીની લડત ઈતિહાસમાં એક મહત્વની ભૂમિકા બજાવી છે . આ ચર્ચ એ સમય રાષ્ટ્રીય એકતા માટે કામ કરી રહ્યુ હતું .


    આ ચર્ચે કટોકટી સામે લડત આપી છે . એ ખૂબ જ ગૌરવની બાબત છે કે માર થોમા ચર્ચ ભારતીય મૂલ્યો ધરાવે છે . ચર્ચની આ ભૂમિકાની રાષ્ટ્રીય સ્તરે ભારે પ્રશંસા થઈ છે . માર થોમા ચર્ચના ભૂતપૂર્વ મેટ્રોપોલિટન ફિલિપોઝ માર ક્રિસ્ટોસ્ટોમને વર્ષ 2018 માં પદ્મ વિભૂષણની પદવી એનાયત કરવામાં આવી હતી . તેમણે અનેક લોકોને પ્રેરણા પૂરી પાડી છે .


    મિત્રો ,


    દુનિયા આજે એક વૈશ્વિક મહામારી સામે આકરી લડત આપી રહી છે . કોરોના વાયરસ મહામારી એ માત્ર શારીરિક બીમારી નથી , તે લોકોના જીવન સામેનો એક પડકાર છે . તે આપણુ ધ્યાન બિન - આરોગ્યપ્રદ જીવન શૈલીઓ તરફ દોરે છે . આ વૈશ્વિક મહામારી એવુ સૂચવે છે કે સમગ્ર માનવ જાત સારવાર માગી લે છે . આપણે ધરતી ઉપર વધુ સંવાદિતા અને આનંદ પ્રવર્તે તે માટે તમામ પ્રયાસો કરતા રહીશું .


    મિત્રો ,


    તમને એ જાણીને આનંદ થશે કે આપણા કોરોના વૉરિયર્સની તાકાતથી ભારત કોરોના વાયરસ મહામારીને મક્કમ લડત આપી રહ્યુ છે . કેટલાક લોકોએ એવી આગાહી કરી હતી કે ભારતમાં આ વાયરસની અસર ખૂબ જ આકરી બની રહેશે . આમ છતાં પણ સરકારે હાથ ધરેલા લૉકડાઉન તથા અન્ય અનેક પ્રકારની પહેલને કારણે તથા લોકોએ મહામારીને આપેલી લડતને કારણે ભારત અન્ય ઘણા દેશોની તુલનામાં ખુબ જ સારી સ્થિતિમાં છે . ભારતમાં સાજા થવાના દરમાં પણ વૃધ્ધિ થઈ રહી છે .


    કોરોના વાયરસ મહામારીને કારણે કે અન્ય કોઈ પણ કારણથી કોઈનો પણ જીવ જાય તે ખૂબ જ કમનસીબ બાબત છે . કોરોના વાયરસ મહામારીને કારણે ભારતમાં મૃત્યુનો દર દર દસ લાખ લોકો દીઠ 12 જેટલો છે . આ સ્થિતિને અન્ય દેશો સાથે સરખાવીએ તો ઈટાલીમાં દર દસ લાખ લોકોએ મૃત્યુ દર 574 છે . અમેરિકા , બ્રિટન , સ્પેન અને ફ્રાન્સમાં પણ આ સંખ્યા ભારતની તુલનામાં ગણી મોટી છે . લાખો ગામડાં , કે જેમાં 85 કરોડ લોકો વસે છે તે કોરોના વાયરસથી લગભગ વણસ્પર્શ્યાં રહ્યાં છે .


    મિત્રો ,


    લોકોના સહયોગથી લડાયેલી લડતનાં અત્યાર સુધી સારાં પરિણામો પ્રાપ્ત થયાં છે . પણ , શું આપણે આપણી સાવચેતી ત્યજી શકીએ છીએ ? ના , સહેજ પણ નહી , હકિકતમાં તો આપણે હવે વધુ સાવચેત રહેવાનુ છે . માસ્ક પહેરવુ , સોશ્યલ ડિસ્ટન્સિંગ , બે ગજનુ અંતર જાળવવુ , જ્યાં ભીડ એકઠી થતી હોય તે જગાએ જવાનુ ટાળવુ , અને વારંવાર હાથ ધોતા રહેવુ તે ખૂબ જ મહત્નુ બની રહે છે .


    તેની સાથે સાથે આપણે આપણા 130 કરોડ લોકોની સમૃધ્ધિ માટે આર્થિક વિકાસ અમે સમૃધ્ધિ તરફ પણ ધ્યાન આપતા રહેવાનુ છે . આ માટે વેપાર અને ઉદ્યોગનાં ચક્રો પણ ચાલતાં રહેવાં જોઈએ . ખેતીથી પણ સમૃધ્ધિ આવવી જોઈએ . છેલ્લાં થોડાંક સપ્તાહમાં ભારત સરકારે અર્થતંત્રને લાગુ પડતી લાંબા અને ટૂંકા ગાળાની સમસ્યાઓ તરફ ધ્યાન આપ્યુ છે . દરિયાથી માંડીને આકાશ સુધી , ખેતરથી માંડીને ફેકટરીઓ સુધી , દરેક ભારતીયની સમૃધ્ધિ માટે અનેક મૈત્રીપૂર્ણ અને વિકાસલક્ષી નિર્ણયો લેવામાં આવી રહ્યા છે .


    આત્મ નિર્ભર ભારત , સ્વ નિર્ભર ભારત માટે જે અનુરોધ કરવામાં આવ્યો છે તેનાથી દરેક ભારતીય માટે આર્થિક મજબૂતી અને સમૃધ્ધિની ખાત્રી મળશે . એક માસ પહેલાં ભારત સરકારની કેબિનેટે પ્રધાન મંત્રી મત્સ્ય સંપદા યોજનાને મંજૂરી આપી હતી . આ યોજનાથી આપણા માછીમારી ક્ષેત્રે પરિવર્તન આવવાનુ છે . રૂ . 20 હજાર કરોડથી વધુ રકમનુ મૂડીરોકાણ ધરાવતી આ યોજનાથી આ ક્ષેત્રને વેગ મળશે . યોજનાનો હેતુ નિકાસ કમાણી વધારવાનો અને સાથે સાથે 55 લાખથી વધુ લોકોને રોજગારી આપવાનો પણ છે . આપણે બહેતર ટેકનોલોજી અને માળખાગત સુવિધાઓનો બહેતર ઉપયોગ થાય તેની ખાત્રી રાખવાની છે અને વેલ્યુ ચેઈનને વધુ મજબૂત બનાવવાની છે . મને વિશ્વાસ છે કે કેરાલાના મારા માછીમાર ભાઈઓ અને બહેનોને આ યોજનાનો લાભ મળશે .


    મિત્રો ,


    અવકાશ ક્ષેત્રે ઐતિહાસિક સુધારા હાથ ધરવામાં આવ્યા છે . આ સુધારાને કારણે અવકાશ અસ્કયામતોનો અને પ્રવૃત્તિઓનો બહેતર ઉપયોગ થઈ શકશે . ડેટા અને ટેકનોલોજીની ઉપલબ્ધીમાં વધુ સુધારો થશે . હું જોઉ છું કે કેરાલાના ને ખાસ કરીને દક્ષિણ ભારતના અનેક યુવાનો વિજ્ઞાન અને ટેકનોલોજીમાં ઉંડો રસ દાખવી રહ્યા છે . આ સુધારાથી તેમને લાભ થશે .


    મિત્રો ,


    આપણી સરકાર હંમેશાં ભારતને ગ્રોથ એન્જીન બનાવવાના સંવેદનશીલ અને લાંબા ગાળાના વિઝન સાથે કામ કરી રહી છે . અમે માત્ર દિલ્હીની આરામદાયક સરકારી ઓફિસોમાંથી નિર્ણયો લીધા નથી પણ , જમીની સ્તરે કામ કરતા લોકો પાસેથી પ્રતિભાવ મેળવ્યા પછી નિર્ણયો લીધા છે . અને આ ભાવનાને કારણે જ દરેક નાગરિક પાસે બેંક ખાતુ હોય તે સપનુ સાકાર થયુ છે . 8 કરોડથી વધુ લોકોને ધૂમાડા વગરના ચૂલા મળ્યા છે . ઘર વીનાના લોકોને ઘર મળી રહે તે માટે 1.5 કરોડ મકાનનુ નિર્માણ કરવામાં આવ્યુ છે .


    ભારત દુનિયાની સૌથી મોટી આરોગ્યલક્ષી યોજના ધરાવતો દેશ છે . આ યોજના મારફતે એક કરોડથી વધુ લોકોને ગુણવત્તા ધરાવતી સારવાર મળી છે . ગરીબ લોકો માટે અમે વન નેશન વન રેશન કાર્ડ યોજના લઈને આવ્યા છીએ . આથી તે જ્યાં પણ વસતા હોય તેમને સહાય મળી રહે છે . મધ્યમ વર્ગ માટે પણ અમે સંખ્યાબંધ પહેલ હાથ ધરી છે કે જેથી તેમનુ જીવન આસાન બની રહે . ખેડૂતો માટે અમે ટેકાના લઘુત્તમ ભાવોમાં વધારો કર્યો છે અને એ બાબતની ખાત્રી રાખી છે કે તેમને વાજબી ભાવ મળી રહે . આ ક્ષેત્રને અમે વચેટીયાથી મુક્ત કર્યુ છે .


    મહિલાઓ માટે અમે એ બાબતનો ખ્યાલ રાખ્યો છે કે વિવિધ યોજનાઓ મારફતે તેમના આરોગ્યની યોગ્ય કાળજી લેવામાં આવે . તેમની કારકીર્દીનો માર્ગ પ્રસૂતીની રજાઓને કારણે અટવાય નહી તેનો પણ અમે ખ્યાલ રાખ્યો છે . ભારત સરકાર ધર્મ , જ્ઞાતી , જાતી , સ્ત્રી - પુરૂષ કે ભાષાને આધારે કોઈ ભેદભાવ કરતી નથી . અમે 130 કરોડ ભારતીયોનુ સશક્તિકરણ કરવાની ઈચ્છાને આધારે આગળ વધીએ છીએ અને એ માટે ‘ ભારતનુ બંધારણ ’ અમને પ્રકાશનો પંથ દર્શાવી માર્ગદર્શન આપતા રહ્યું છે .


    મિત્રો ,


    પવિત્ર ગ્રંથ બાઈબલમાં એકતા અંગે વિસ્તૃત રીતે વાત કરી છે . હવે તમામ લોકોએ સંગઠીત થવાનો સમય છે . સાથે મળીને આપણા રાષ્ટ્રની પ્રગતિ માટે કામ કરવાનુ છે . એવુ વિચારો કે આપણાં કાર્યો આપણા રાષ્ટ્રના વિકાસમાં કેવી રીતે યોગદાન આપી શકે તેમ છે . માર થોમા ચર્ચ , તેનાં મૂલ્યો જાળવવાની સાથે સાથે આગામી સમયમાં ભારતના વિકાસના ઈતિહાસમાં મહત્વની ભૂમિકા બજાવતુ રહેવાનુ છે .


    ફરી એક વાર હું પરમપુજનીય ડો . જોસેફ માર થોમસ મેટ્રોપોલિટનને મારી શુભેચ્છા પાઠવુ છું .


    આપ સૌનો આભાર , ખૂબ ખૂબ આભાર .


    GP/DS

    
    
    (Release ID: 1634751) Visitor Counter : 33
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Odia , Tamil , Telugu , Kannada , Malayalam