      PIB Headquarters

      એમએસએમઇ ક્ષેત્રના કેન્દ્ર સરકારના આર્થિક પેકેજથી થશે આત્મનિર્ભર ભારતનું સ્વપ્ન સાકાર,પેકેજને મળી રહ્યો છે સાર્વત્રિક આવકાર
      
      નવા આર્થિક પકેજથી એમએસએમઇ ક્ષેત્રના વિકાસને મળશે વેગ, રાહત પેકેજ અને બદલાયેલી પરિભાષાથી સંતુષ્ઠ છે નાના અને મધ્યમ ઉદ્યોગકારો

      Posted On: 05 JUN 2020 12:04PM by PIB Ahmedabad

    કોરોનાના કહેરે અર્થતંત્રની કમર તોડી નાખી છે ત્યારે ફરીથી અર્થતંત્રને ધબકતું કરવા ભારત સરકારે 20 લાખ કરોડના આર્થિક પેકેજની જાહેરાત કરી છે. જેમાં સૂક્ષ્મ,લઘુ અને મધ્યમ એકમોને ફરી ચેતનવંતા કરવા પર વિશેષ ધ્યાન અપાયું છે. કેન્દ્રીય નાણામંત્રીશ્રીએ એમએસએમઇ ક્ષેત્રના વિકાસ માટે અંદાજે 6 લાખ કરોડ રૂપિયાના આર્થિક પેકેજની જાહેરાત કરી છે. જેમાં સૂક્ષ્મ,લઘુ, મધ્યમ તથા મોટા કદના ઉદ્યોગ એકમો માટે રૂપિયા 3 લાખ કરોડની ગેરંટી વગરની લોન આપવાની જાહેરાત કરી છે. જેનાથી આવા એકમોને વિશેષ લાભ પ્રાપ્ત થશે. એમએસએમઇ માટે ચાર વર્ષ સુધી મળી શકનાર આ લોનની મહત્તવની વાત એ છે કે તેમાં એક વર્ષ સુધી ઇએમઆઇ ભરવામાંથી મુક્તિ આપવામાં આવી છે. જેમનું દેવું રૂપિયા 25 કરોડ સુધીનું હોય કે રૂપિયા 100 કરોડ સુધીનું ટર્નઓવર હોય તેવા એકમોને આ લોન મળવાપાત્ર રહેશે. જે બાબતને ખાસ કરીને નાના અને મધ્યમ ઉદ્યોગકારો ખૂબ આવકારી રહ્યાં છે. સાથેજ એમએસએમઇની પરિભાષામાં પણ બદલાવ કરવામાં આવ્યો છે. જે મુજબ અગાઉ મેન્યુફેક્ચરીંગ અને સર્વિસ માટે જુદાજુદા માપદંડ હતા પરંતુ હવે તેવું નહી હોય. તેમજ રૂપિયા 100 કરોડ સુધીનું ટર્નઓવરવાળા ઉદ્યોગોનો પણ તેમાં સમાવેશ કરી લેવામાં આવ્યો છે. દેશના 45 લાખથી વધુ એકમો માટે આ પેકેજ લાભદાયી પૂરવાર થશે. જેનાથી કરોડો લોકોની નોકરીઓ બચશે તેમજ નવી રોજગારીનું પણ સર્જન થશે.


    આ આર્થિક પેકેજમાં એ જાહેરાત પણ કરવામાં આવી છે કે જે એમએસએમઇ એકમો રોકડ મૂડીની સમસ્યાનો સામનો કરી રહ્યાં હશે તેમના માટે રૂપિયા 20 હજાર કરોડનું સબઓર્ડિનેટ ફંડ પણ ફાળવવામાં આવ્યું છે. દેશના 2 લાખ જેટલા એકમોને આનો લાભ પ્રાપ્ત થશે. એવા એકમો કે જેમને ઇક્વીટી જોઇતી હોય અને શેર માર્કેટમાં લિસ્ટેડ થવા માગતા હોય તેમના માટે એમએસસએમઇ ફંડ ઓફ ફંડ્સ દ્વારા રૂપિયા 50 હજાર કરોડનું ઉમેરણ કરવામાં આવશે. તો વ્યવસાયો અને કામદારો માટે આવનાર ત્રણ મહિના માટે રૂપિયા 2500 કરોડનો ઇપીએફ ટેકો પણ જાહેર કરવામાં આવ્યો છે. એકંદરે આ આર્થિક પેકેજમાં ઉદ્યોગકારો, નોકરીદાતાઓ અને નોકરીયાત, કામદારો, કર્મચારીઓ સૌનો ખ્યાલ રાખવામાં આવ્યો છે.


    શ્રી શિવાંગકુમાર ત્રિવેદી


    એમએસએમઇ ક્ષેત્ર માટેના આ પેકેજને સાર્વત્રિક આવકાર મળી રહ્યો છે ત્યારે અમદાવાદમાં રહેતા અને એમએસએમઇ ક્ષેત્ર સાથે સંકળાયેલ આશાસ્પદ યુવા શિવાંગકુમાર ત્રિવેદીએ અમારા પીઆઇબીના પ્રતિનિધિને જણાવ્યું હતું કે ભારત સરકારનું આ પેકેજ એમએસએમઇના વિકાસ માટે ઘણું જ મહત્વનું પુરવાર થશે. જેનાથી રોજગારી સચવાશે, નવી રોજગારીની તકો વધશે તેમજ ઉત્પાદકતામાં પણ વધારો થશે. જેના થકી પ્રધાનમંત્રીશ્રીનું અને આપણા સૌનું આત્મનિર્ભર ભારતનું સ્વપ્ન ચોક્કસ સાકાર થશે. આ પેકેજ જાહેર કરવા બદલ ભારત સરકારનો ખૂબખૂબ આભાર.


    શ્રી દીપભાઇ ચાવડીયા


    રાજકોટ જિલ્લાના ધોરાજી ખાતે લધુઉદ્યોગ ધરાવતા ઉદ્યોગકાર દીપભાઇ ચાવડીયાએ અમારા પીઆઇબીના પ્રતિનિધિને જણાવ્યું કે કેન્દ્ર સરકારના આ આર્થિક પેકેજથી તેમના લઘુઉદ્યોગને ઘણો ફાયદો થશે. કોરોના સંકટથી આવી પડેલ આર્થિક મુશ્કેલી સામે લડવા આ પેકેજ સહાયરૂપ સાબિત થશે. ખાસ અમારા જેવા નાના અને લઘુઉદ્યોગકારો આ પેકેજથી રાહતની લાગણી અનુભવી રહ્યાં છે. અને પેકેજથી સંતુષ્ઠ છે. જે માટે સરકારનો આભાર માનીયે તેટલો ઓછો છે.


    શ્રી ધર્મેશભાઇ પંડ્યા


    તો આ તરફ ભાવનગર જિલ્લાના ભાવનગરમાં પ્રિન્ટીંગનું નાનું વ્યવસાયિક એકમ ધરાવતા ધર્મેશભાઇ પંડ્યાએ અમારા પ્રતિનિધિને જણાવ્યું કે મારા જેવા નાના વ્યયસાયકારો માટે આ આર્થિક પેકેજ લાભદાયી છે. પેકેજ સરાયનીય છે. જે માટે માનનીય પ્રધાનમંત્રીશ્રી અને ભારત સરકારને અભિનંદન સાથે આભાર વ્યક્ત કરું છું. પેકેજથી આત્મનિર્ભર ભારતનું નિર્માણ પણ થશે અને ભારતમાં ફરીથી સોનાનો સૂરજ પણ ઉગશે તેવો આશાવાદ વ્યક્ત કરું છું.


    લોકડાઉનમાં અર્થતંત્રને થયેલી માઠી અસરને દૂર કરી ભારતની વિકાસયાત્રાને વેગવંતી બનાવવા એમએસએમઇ ક્ષેત્રનો ફાળો અનિવાર્ય છે . ત્યારે આ નવું આર્થિક પેકેજ એમએસએમઇના વિકાસને વેગ આપશે. અસરકારક પગલાંઓ સાથે નાણાકીય ભંડોળની ફાળવણી ભારતીય ઉદ્યોગજગતને નવું જોમ અને જુસ્સો પૂરા પાડશે. જેનાથી આત્મનિર્ભર ભારતનો અર્થ પણ સાર્થક થશે.


    SD/GP

    
    
    (Release ID: 1629546) Visitor Counter : 55