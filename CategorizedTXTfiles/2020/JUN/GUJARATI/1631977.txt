      પ્રધાનમંત્રીનું કાર્યાલય

      કોવિડ-19 વિષયે મુખ્ય મંત્રીઓ સાથે સંવાદ સમયે પ્રધાનમંત્રીનું પ્રારંભિક વક્તવ્ય
      Posted On: 16 JUN 2020 4:33PM by PIB Ahmedabad


    નમસ્કાર સાથીઓ ,


    અનલૉક - 1 ને બે સપ્તાહ થઈ રહ્યાં છે . આ સમય દરમિયાન જે અનુભવ પ્રાપ્ત થયા છે , તે અંગેની સમિક્ષા અને તેની ઉપર ચર્ચા આવશ્યક બની રહે છે . મને પણ તમારી તરફથી થોડુંક જાણવાની તક મળશે , સમજવાની તક મળશે . આજની ચર્ચામાં જે મુદ્દાઓ બહાર આવશે , તમારી તરફથી જે સૂચનો પ્રાપ્ત થશે તે આગળની રણનીતિ ઘડવા માટે સહાયરૂપ બનશે .


    સાથીઓ ,


    કોઈપણ સંકટમાંથી પાર ઉતરવા માટે સમયનું ઘણું જ મહત્વ હોય છે . સાચા સમયે લેવામાં આવેલા નિર્ણયોથી દેશમાં કોરોનાના સંક્રમણને નિયંત્રિત કરવામાં ખૂબ જ મદદ મળી છે .


    ભવિષ્યમાં જ્યારે પણ કોરોના સામે ભારતની લડતનો અભ્યાસ થશે ત્યારે આ ગાળાને એટલા માટે પણ યાદ કરવામાં આવશે કે આ સમય દરમિયાન આપણે બધાંએ કેવી રીતે કામ કર્યું હતું અને કો - ઓપરેટીવ ફેડરાલિઝમનું સર્વોત્તમ ઉદાહરણ રજૂ કર્યું હતું .


    સાથીઓ ,


    જ્યારે કોરોના દુનિયાના અનેક દેશોમાં ચર્ચાનો વિષય પણ બન્યો ન હતો ત્યારે ભારતે તેની સાથે કામ પાર પાડવા માટે તૈયારીઓ શરૂ કરી દીધી હતી . નિર્ણયો લેવાનો પ્રારંભ કરી દીધો હતો . આપણે એક એક ભારતીયની જીંદગીને બચાવવા માટે રાત - દિવસ મહેનત કરી છે .


    વિતેલા સપ્તાહોમાં વિદેશમાંથી હજારોની સંખ્યામાં ભારતીયો પોતાના વતનમાં પાછા ફર્યા છે . વિતેલા સપ્તાહોમાં લાખોની સંખ્યામાં પ્રવાસી શ્રમિકો પોતાના ગામમાં પહોંચી ગયા છે . આ ગાળા દરમિયાન રેલવે , રોડ , હવાઈ અને દરિયાઈ એમ તમામ માર્ગ ખૂલી ચૂક્યા હતા . પરંતુ આ બધા પ્રયાસો છતાં આપણાં દેશની વસતિ વધારે હોવા છતાં ભારતમાં કોરોના સંક્રમણના કારણે અન્ય દેશમાં જોવા મળ્યો છે તેના જેવો વિનાશકારી પ્રભાવ જોવા મળ્યો નથી . દુનિયાના મોટા મોટા નિષ્ણાંતો , આરોગ્ય અંગેના જાણકારો , લૉકડાઉન અને ભારતના લોકોએ દર્શાવેલી શિસ્તની આજે પણ ચર્ચા કરી રહ્યા છે .


    આજે ભારતનો રિકવરી રેટ ( સાજા થવાનો દર ) 50 ટકા કરતાં વધુ છે . આજે ભારત દુનિયાના એ દેશોમાં અગ્રણી છે કે જ્યાં કોરોનાથી સંક્રમિત દર્દીઓનું જીવન બચાવી લેવાઈ રહ્યું છે . કોરોનાથી કોઈનું પણ મૃત્યુ થાય તે દુઃખદ બાબત છે . આપણાં માટે કોઈ એક ભારતીયનું મૃત્યુ આપણને બેચેન કરી દેવા જેવી સ્થિતિ ઉભી કરે છે , પરંતુ એ બાબત પણ સાચી છે કે આજે ભારત દુનિયાના એ દેશોમાં સમાવેશ પામે છે કે જ્યાં કોરોનાના કારણે સૌથી ઓછા મૃત્યુ થઈ રહ્યા છે .


    જ્યારે અનેક રાજ્યોનો અનુભવ આજે આત્મવિશ્વાસ જગાવી રહ્યો છે કે ભારત કોરોનાના આ સંકટની વચ્ચે પોતાના નુકશાનને મર્યાદિત રાખીને આગળ વધી રહ્યું છે અને પોતાની અર્થ વ્યવસ્થાને ઝડપભેર સંભાળી રહ્યું છે .


    સાથીઓ ,


    વિતેલા બે સપ્તાહમમાં અનલૉક -1 ને કારણે આપણને એક મોટી શીખ પણ પ્રાપ્ત પણ થઈ છે કે જો આપણે નિયમોનું પાલન કરતાં રહીશું તો , તમામ સૂચનાઓનું પાલન કરીશું તો , કોરોનાની આફત સામે આપણને ઓછામાં ઓછું નુકશાન થઈ શકે છે . એટલા માટે માસ્ક અથવા તો ફેસ કવર ઉપર વધુ ભાર મૂકવો આવશ્યક બની રહે છે . માસ્ક વગર અથવા તો ફેસ કવર વગર ઘરની બહાર નિકળવાની હવે કલ્પના કરવી પણ યોગ્ય નથી . આવી સ્થિતિ ખુદ એ વ્યક્તિ માટે જેટલી ખતરનાક છે , એટલી જ તેની આસપાસના લોકો માટે પણ ખતરનાક છે .


    એટલા માટે જ બે ગજના અંતરનો આપણો મંત્ર હોય કે દિવસમાં ઘણી બધી વખત 20 સેકન્ડ સુધી સાબુથી હાથ ધોવાના હોય , સેનેટાઈઝરનો ઉપયોગ કરવાનો હોય . આ બધી બાબતોને ખૂબ જ ગંભીરતાથી હાથ ધરવી જોઈએ . પોતાની સુરક્ષા માટે અને પરિવારની સુરક્ષા માટે પણ , ખાસ કરીને ઘરનાં બાળકો અને વૃધ્ધોની સુરક્ષા માટે તે ખૂબ જ જરૂરી છે .


    અત્યાર સુધીમાં લગભગ તમામ ઓફિસો ખૂલી ચૂકી છે , ખાનગી ક્ષેત્રમાં પણ લોકો ઓફિસ જવા લાગ્યા છે . બજારોમાં , સડકો ઉપર ભીડ વધતી જતી હોવાથી શું આ બધા ઉપાયો કોરોનાને ઝડપભેર ફેલાતો રોકવામાં મદદગાર થશે ? નાની સરખી પણ બેદરકારી , ઢીલાશ અને શિસ્તમાં ઊણપ એ કોરોના સામેની આપણાં સૌની લડતને કમજોર બનાવી દેશે .


    આપણે એ બાબત ઉપર પણ હંમેશા ધ્યાન આપવાનું છે કે આપણે કોરોનાને જેટલો રોકી શકીશું , તેના ફેલાવાને જેટલો અટકાવી શકીશું તેટલી જ અર્થવ્યવસ્થા ખૂલી શકશે . આપણી કચેરીઓ ખૂલી શકશે . બજારો ખૂલી શકશે . પરિવહનના સાધનો ખૂલી શકશે અને તેટલી જ રોજગારી માટેની નવી તકો પણ ઉભી થશે .


    સાથીઓ ,


    હવે પછી આવનારા દિવસોમાં અલગ અલગ રાજ્યોમાં આર્થિક પ્રવૃત્તિઓનો જે રીતે વિસ્તાર થવાનો છે તેનાથી પ્રાપ્ત થયેલા અનુભવ બીજા રાજ્યો માટે પણ ખૂબ જ લાભકારી બનવાના છે . વિતેલા કેટલાક સપ્તાહમાં આપણે કરેલા પ્રયાસોથી આપણી અર્થવ્યવસ્થામાં ગ્રીન શૂટસ વધવા લાગ્યા છે . વિજળીનો વપરાશ જે પહેલાં ઘટી રહ્યો હતો તે હવે વધવાનો શરૂ થયો છે . આ વર્ષે મે માસમાં ફર્ટિલાઈઝરનું વેચાણ ગયા વર્ષના મે માસમાં થયેલા વેચાણ કરતાં લગભગ બમણું થયું છે .


    આ વખતે ખરીફ પાકનું વાવેતર વિતેલા વર્ષની તુલનામાં લગભગ 12 થી 13 ટકા જેટલુ વધ્યું છે . ટુ વ્હિલરનું ઉત્પાદન લૉકડાઉન પહેલા હતું તેની તુલનામાં લગભગ 70 ટકા સુધી પહોંચી શક્યું છે . રિટેઈલ ક્ષેત્રમાં ડીજીટલ ચૂકવણી લૉકડાઉનની પહેલાં જે સ્થિતિમાં હતી તે સ્થિતિમાં પહોંચી ગઈ છે .


    આટલું જ નહીં , મે માસમાં ટોલ કલેક્શનમાં પણ વધારો થવો , આર્થિક પ્રવૃત્તિઓમાં વૃધ્ધિ થઈ રહી હોવાનું દર્શાવે છે . સતત ત્રણ માસ સુધી નિકાસમાં ઘટાડો થયા પછી જૂન માસમાં નિકાસ ફરીથી બાઉન્સ બેક થઈને અગાઉના વર્ષના કોવિદ સમય પૂર્વેની સ્થિતિ સુધી પહોંચી ગઈ છે . આ તમામ એવા સંકેતો છે કે જે આપણને પ્રોત્સાહિત કરી રહ્યા છે અને આગળ વધવા માટે પ્રેરણા આપી રહ્યા છે .


    સાથીઓ ,


    તમારા રાજ્યમાંથી અનેક રાજ્યોમાં ખેતી , બાગાયત , માછીમારી અને માઈક્રો , લઘુ તથા મધ્યમ કદના એકમો ( એમએસએમઈ ) નો હિસ્સો ઘણો મોટો છે . આત્મનિર્ભર ભારત અભિયાન હેઠળ વિતેલા થોડાંક દિવસોમાં આ તમામ ક્ષેત્રો માટે અનેક જોગવાઈઓ કરવામાં આવી છે .


    એમએસએમઈ ક્ષેત્રને સહયોગ આપવા માટે તાજેતરમાં અનેક નિર્ણયો લેવામાં આવ્યા છે . સમયબધ્ધ રીતે એમએસએમઈ ક્ષેત્રને બેંકોમાંથી ધિરાણ અપાવવાના પ્રયાસો થઈ રહ્યા છે . રૂ .100 કરોડ સુધીનું ટર્નઓવર ધરાવતા ઉદ્યોગોને 20 ટકા વધુ ધિરાણ આપવા માટે ઓટોમેટિક વધારાનો લાભ આપવામાં આવ્યો છે .


    આપણે જે બેંકર્સ કમિટીઓના માધ્યમથી એ બાબતની ખાત્રી રાખીશું કે ઉદ્યોગને ઝડપભેર ધિરાણ મળે તો તે વહેલામાં વહેલી તકે કામગીરી શરૂ કરી શકશે અને લોકોને રોજગારી આપી શકશે .


    સાથીઓ ,


    આપણે ત્યાં જે નાની ફેક્ટરીઓ છે તેમને માર્ગદર્શન આપવાની અને તેમનો હાથ પકડીને આગળ ધપાવવાની મોટી જરૂરિયાત છે . મારૂં માનવું છે કે તમારા નેતૃત્વમાં આ દિશામાં ઘણું બધુ કામ થઈ રહ્યું છે . વેપાર અને ઉદ્યોગ ક્ષેત્ર પણ પોતાની જૂની ઝડપ પકડી રહ્યો છે અને તેના માટે વેલ્યુ ચેઈન ઉપર પણ આપણે સૌએ મળીને કામ કરવાનું રહેશે .


    રાજયમાં જ્યાં પણ ચોક્કસ આર્થિક પ્રવૃત્તિના સ્થાનો છે ત્યાં ચોવીસે કલાક કામ થાય , સામાન ભરાવવાની અને ઉતારવાની કામગીરી ઝડપભેર થાય , એક શહેરથી બીજા શહેર સુધી સામાન મોકલવા માટે સ્થાનિક સ્તરે કોઈપણ પ્રકારે અવરોધ ના થાય તો આર્થિક પ્રવૃત્તિઓ વધુ તેજી સાથે આગળ ધપશે .


    સાથીઓ ,


    ખેડૂતોના ઉત્પાદનોના માર્કેટીંગના ક્ષેત્રમાં તાજેતરમાં જે સુધારા કરવામાં આવ્યા છે તેનાથી ખેડૂતોને ઘણો લાભ થશે . તેનાથી કિસાનોને પોતાની પેદાશો વેચવા માટે નવા વિકલ્પો પ્રાપ્ત થશે . તેમની આવક વધશે અને ખરાબ મોસમને કારણે , સંગ્રહના અભાવને કારણે તેમને જે નુકશાન થઈ રહ્યું હતું તે પણ ઓછુ કરી શકાશે .


    હવે જો ખેડૂતના આવક વધશે તો ચોક્કસ રીતે માંગમાં પણ વધારો થશે અને રાજ્યોની અર્થ વ્યવસ્થા પણ ગતિ પકડશે . ખાસ કરીને ઉત્તર - પૂર્વ તથા આપણાં આદિવાસી વિસ્તારોમાં ખેતી અને બાગાયત માટે અનેક તકો ઉભી થવાની છે . ઓર્ગેનિક ઉત્પાદનો હોય , વાંસના ઉત્પાદનો હોય કે પછી અન્ય આદિવાસી ઉત્પાદનો હોય , તેના માટે બજારના નવા દ્વાર ખૂલવાના છે . સ્થાનિક ઉત્પાદનો માટે જે રીતે ક્લસ્ટર આધારિત વ્યૂહરચનાની જાહેરાત કરવામાં આવી છે તેનો લાભ પણ દરેક રાજ્યને પ્રાપ્ત થશે . તેના માટે જરૂરી છે કે આપણે દરેક તાલુકા , દરેક જીલ્લામાં એવી પ્રોડક્ટસની ઓળખ કરીએ કે જેનું પ્રોસેસીંગ અથવા તો માર્કેટીંગ કરીને આપણે એક બહેતર પ્રોડક્ટ દેશ અને દુનિયાના બજારમાં ઉતારી શકીએ .


    સાથીઓ ,


    વિતેલા દિવસોમાં આત્મનિર્ભર ભારત અભિયાન હેઠળ જે કોઈપણ જાહેરાતો કરવામાં આવી છે તે એક નિશ્ચિત સમય મર્યાદામાં લાગુ થઈ શકે તે માટે આપણે બધાંએ સાથે મળીને કામ કરવાનું છે . આ પશ્ચાદ્દભૂમિકામાં કોરોના સામે લડાઈ અને આર્થિક પ્રવૃત્તિઓમાં જોડાવા અંગે તમારા જે કોઈ સૂચનો હોય , જે કોઈ તૈયારીઓ કરેલી હોય તે બધુ જાણવા માટે હું આતુર છું . હું ગૃહ મંત્રીને આગ્રહ કરૂં છું કે હવે પછીની ચર્ચાનું તે સંચાલન કરે .


    GP/DS

    
    
    (Release ID: 1631977) Visitor Counter : 41
    
    
      Read this release in: English , Urdu , Marathi , Hindi , Assamese , Manipuri , Bengali , Punjabi , Odia , Tamil , Telugu , Kannada , Malayalam