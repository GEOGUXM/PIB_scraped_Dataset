      પ્રધાનમંત્રીનું કાર્યાલય

      ગ્રામીણ ભારતમાં આજીવિકાની તકોને વેગવાન બનાવવા માટે પ્રધાનમંત્રી 20 જૂને ગરીબ કલ્યાણ રોજગાર અભિયાનનો પ્રારંભ કરશે
      
      125 દિવસના આ અભિયાનમાં 6 રાજ્યોના 116 જિલ્લામાં વિસ્થાપિત શ્રમિકોને મદદરૂપ થવા માટે મિશન મોડમાં કામ કરવા પર ધ્યાન અપાશે
      
      આ અભિયાન રોજગારીની તકોને વેગ આપવાની સાથે સાથે ટકાઉક્ષમ ઇન્ફ્રાસ્ટ્રક્ચરનું નિર્માણ કરશે
      
      ગરીબ કલ્યાણ રોજગાર અભિયાન અંતર્ગત રૂપિયા 50,000 કરોડના મૂલ્યના જાહેર કાર્યો હાથ ધરવામાં આવશે
      Posted On: 18 JUN 2020 9:24AM by PIB Ahmedabad


    પોતાના વતન રાજ્યોમાં પરત ફરેલા વિસ્થાપિત શ્રમિકો અને ગ્રામીણ લોકોને આજીવિકાની તકો પૂરી પાડવા માટે અને તેમને સશક્ત કરવાના ઉદ્દેશ્ય સાથે ‘ ગરીબ કલ્યાણ રોજગાર અભિયાન ’ નામથી મોટાપાયે ગ્રામીણ જાહેર કાર્યોની યોજના શરૂ કરવાનો ભારત સરકારે નિર્ણય લીધો છે. પ્રધાનમંત્રી શ્રી નરેન્દ્ર મોદી 20 જૂન 2020ના રોજ સવારે 11 કલાકે વીડિયો કોન્ફરન્સના માધ્યમથી આ અભિયાનનો શુભારંભ કરાવશે જેમાં બિહારના મુખ્યમંત્રી અને નાયબ મુખ્યમંત્રી પણ ઉપસ્થિત રહેશે. આ અભિયાનની શરૂઆત બિહારના ખગરિયા જિલ્લાના બેલદૌર બ્લોકના તેલીહર ગામથી કરવામાં આવશે. વધુમાં , પાંચ રાજ્યોના મુખ્યમંત્રીઓ અને સંબંધિત મંત્રાલયોના કેન્દ્રીય મંત્રીઓ પણ આ વર્ચ્યુઅલ શુભારંભ કાર્યક્રમમાં ઉપસ્થિત રહેશે. દેશના છ રાજ્યોમાં 116 જિલ્લાના ગામડાઓ સામાન્ય સેવા કેન્દ્રો અને કૃષિ કલ્યાણ કેન્દ્રો દ્વારા આ કાર્યક્રમમાં જોડાશે જેમાં કોવિડ-19 મહામારીના કારણે નિર્ધારિત કરવામાં આવેલા સામાજિક અંતરના માપદંડોનું ચુસ્ત પાલન કરવામાં આવશે.


    125 દિવસ સુધી ચાલનારા આ અભિયાનને મિશન મોડ ધોરણે આગળ વધવારમાં આવશે , જેમાં એક તરફ વિસ્થાપિત શ્રમિકોને કામ પૂરું પાડવાની સાથે સાથે બીજી તરફ , દેશના ગ્રામીણ પ્રાંતોમાં ઇન્ફ્રાસ્ટ્રક્ચરનું નિર્માણ કરવા માટે અલગ અલગ પ્રકારના 25 જાહેર કાર્યો હાથ ધરવા માટે પ્રબળતાથી અને પૂરી એકાગ્રતા સાથે આ અભિયાનનો અમલ કરવામાં આવશે. આ અભિયાન અંતર્ગત રૂપિયા 50,000 કરોડના મૂલ્યોના કાર્યો હાથ ધરવામાં આવશે.


    છ રાજ્યો એટલે કે બિહાર , ઉત્તરપ્રદેશ , મધ્યપ્રદેશ , રાજસ્થાન , ઝારખંડ અને ઓડિશામાં અન્ય રાજ્યોમાંથી વતન પરત આવેલા 25,000થી વધુ વિસ્થાપિત શ્રમિકો સાથે કુલ 116 જિલ્લાને આ અભિયાન માટે પસંદ કરવામાં આવ્યા છે જેમાં 27 મહત્વાકાંક્ષી જિલ્લાનો પણ સમાવેશ થાય છે. આ જિલ્લાઓમાં કુલ વિસ્થાપિત શ્રમિકોમાંથી લગભગ બે તૃત્યાંશ શ્રમિકોને આવરી લેવાશે તેવો અંદાજ છે.


    આ અભિયાન ગ્રામીણ વિકાસ , પંચાયતી રાજ , માર્ગ પરિવહન અને ધોરીમાર્ગો , ખાણકામ , પીવાલાયક પાણી અને સફાઇ , પર્યાવરણ , રેલવે , પેટ્રોલિયમ અને કુદરતી વાયુઓ , નવી અને અક્ષય ઉર્જા , સરહદી માર્ગો , દૂરસંચાર અને કૃષિ એમ 12 અલગ અલગ મંત્રાલયો/ વિભાગો વચ્ચે સંકલિત પ્રયાસોથી આ અભિયાન આગળ ધપાવવામાં આવશે.


    GP/DS

    
    
    (Release ID: 1632256) Visitor Counter : 49
    
    
      Read this release in: Urdu , English , Marathi , Hindi , Manipuri , Bengali , Assamese , Punjabi , Odia , Tamil , Telugu , Kannada , Malayalam