      પ્રધાનમંત્રીનું કાર્યાલય

      વાણિજયિક ધોરણે ખાણકામ માટે કોલસાના બ્લૉકની હરાજીની પ્રક્રિયાનો પ્રારંભ કરવા પ્રસંગે પ્રધાનમંત્રીશ્રીના સંબોધનનો મૂળ પાઠ
      Posted On: 18 JUN 2020 1:15PM by PIB Ahmedabad


    ધન્યવાદ પ્રહલાદજી , સૌને નમસ્કાર ,


    આ સમારંભમાં દેશ વિદેશમાંથી સામેલ થઈ રહેલા તમામ સાથીઓનું હું ખૂબ ખૂબ સ્વાગત કરૂ છું . આટલા પડકારયુક્ત સમયમાં આ રીતે આ સમારંભનુ આયોજન કરવું અને તેમાં આપ સૌનું સામેલ થવું ખુદ એક મોટી આશા જગાવે છે અને વિશ્વાસનો ખૂબ મોટો સંદેશો લઈને આવે છે .


    ભારત કોરોના સાથે લડશે , વિજય પણ હાંસલ કરશે અને આગળ પણ ધપશે . ભારત આ સ્થિતિને મોટી આપત્તિ સમજીને રોતા રહેવાનો મત ધરાવતું નથી . આપત્તિ ગમે તેટલી મોટી હોય , તો પણ ભારત તેને તકમાં પરિવર્તિત કરવા માટે સંકલ્પબધ્ધ છે અને આપણે સૌ સાથે મળીને આ આફતને અવસરમાં પલટી નાખીશું . કોરોનાના આ સંકટે ભારતને આત્મનિર્ભર બનવાનો , સ્વનિર્ભર બનવાનો બોધ પણ આપ્યો છે .


    આત્મનિર્ભર ભારત એટલે કે ભારત આયાત ઉપરનું અવલંબન ઓછુ કરશે . આત્મનિર્ભર ભારત એટલે કે આયાત પાછળ ખર્ચ કરવામાં આવતા મહામૂલા વિદેશી ચલણની ભારત બચત કરશે અને તે બચત દેશના ગરીબોના કલ્યાણ માટે કામમાં આવી શકશે . આત્મનિર્ભર ભારત એટલે કે ભારતે આયાત ના કરવી પડે તે માટે પોતાના દેશમાં જ સાધનો અને સ્ત્રોતો વિકસાવવાની દિશામાં લગાતાર પ્રયાસ કરતો રહેશે , આગળ ધપતો રહેશે . તમારા ઉપર મને ભરોંસો છે અને એટલા માટે જ હું કહી રહ્યો છું કે આજે આપણે જે ચીજોની આયાત કરીએ છીએ , તે ચીજો માટે આવતી કાલે સૌથી મોટા નિકાસકાર બનીશું .


    સાથીઓ ,


    આ ધ્યેય હાંસલ કરવા માટે એ ખૂબ જ આવશ્યક છે કે આપણે એક એક ક્ષેત્રને લઈને , એક - એક પ્રોડકટને લઈને , એક - એક સર્વિસને ધ્યાનમાં રાખીને સમગ્રલક્ષી રીતે કામ કરતા રહીશું . એક - એક ક્ષેત્રને પસંદ કરીને તે ક્ષેત્રમાં ભારતને આત્મનિર્ભર બનાવીશું . આજનો આ સમારંભ આ વિચારધારાને સાકાર કરવાની દિશાની એક મહત્વ ધરાવતી પહેલ છે , એક મજબૂત કદમ છે .


    આજે ઉર્જા ક્ષેત્રમાં ભારતને આત્મ નિર્ભર બનાવવા માટે , સ્વ નિર્ભર બનાવવા માટે એક ખૂબ મોટુ કદમ ઉઠાવવામાં આવી રહ્યું છે . આ કાર્યક્રમ માત્ર કોલસાના ખાણકામ સાથે જોડાએલા , એક ક્ષેત્રના સુધારાને વાસ્તવિક સ્વરૂપ આપવાનો છે એટલુ જ નહી પણ 130 કરોડ લોકોની મહેચ્છાઓને સાકાર કરવાની એક કટિબધ્ધતા છે . તે આપણા યુવાન સાથીદારો માટે રોજગારીની અનેક તકો ઉભી કરવાનો પ્રારંભ છે .


    સાથીઓ ,


    સ્વનિર્ભર બનવાના સંકલ્પને સિધ્ધ કરવા માટે જ્યારે ગયા મહિને આપણે આત્મનિર્ભર ભારત અભિયાનની જાહેરાત કરી હતી ત્યારે ઘણાં લોકોને લાગતું હતું કે આ એક માત્ર સરકારી પ્રક્રિયા છે , પણ માત્ર એક મહિનાની અંદર જ દરેક જાહેરાતને , ભલે ને પછી તે ખેતી ક્ષેત્રનો સુધારો હોય કે એમએસએમઈ ક્ષેત્ર સાથે જોડાયેલો સુધારો હોય , કે પછી કોલસાના ખાણકામ સાથે જોડાયેલો સુધારો હોય . દરેક ક્ષેત્રમાં એક સાથે અનેક પ્રકારના કદમ ઉઠાવવામાં આવી રહ્યા છે , નિર્ણયો કરવામાં આવી રહ્યા છે અને આ નિર્ણયોને ઝડપભેર અમલમાં મૂકી શકાય તે માટેની દરેક કોશિશ કરવામાં આવી રહી છે .


    આ બાબત દર્શાવે એ છે કે આ કટોકટીનું તકમાં પરિવર્તન કરવા બાબતે ભારત કેટલુ ગંભીર છે અને કેટલું કટિબધ્ધ છે . આપણે આજે માત્ર વાણિજ્યિક ખાણકામ માટે હરાજીનો પ્રારંભ જ કરી રહ્યા નથી , પણ કોલસાના ક્ષેત્રમાં દાયકાઓથી ચાલતા લૉકડાઉનની બહાર પણ નિકળી રહ્યા છીએ . કોલસાના ક્ષેત્રમાં લૉકડાઉનનો કેવો પ્રભાવ વર્તાતો હતો તે તમે લોકો ઘણી સારી રીતે જાણો છો . વિચારો કે દેશ કોલસાની અનામતોને આધારે દુનિયામાં ચોથા નંબરનો સૌથી મોટો દેશ છે . દુનિયાનો જે બીજા નંબરનો સૌથી મોટો ઉત્પાદક દેશ છે તે દેશ કોલસાની આયાત નથી કરતો , પણ આપણો દેશ દુનિયાનો સૌથી મોટો કોલસાનો આયાતકાર દેશ છે , કોલસો આયાત કરી રહ્યો છે .


    સૌથી મોટો સવાલ એ છે કે આપણે જ્યારે દુનિયાના સૌથી મોટા ઉત્પાદક દેશ છીએ ત્યારે એક રીતે જોઈએ તો સૌથી મોટા ઉત્પાદકોનું જે મુખ્ય જૂથ છે તેમાંના આપણે એક છીએ . જો આ બાબત સાચી હોય તો સવાલ એ છે કે આપણે સૌથી મોટા નિકાસકાર દેશ કેમ બની શકતા નથી ? અને આ સવાલ આપણે સૌએ પોતાની જાતને જ પૂછવાની જરૂર છે . આથી જ આ સવાલ મારા , આપ સૌના અને કરોડો ભારતીયોના મનમાં હંમેશા રહેતો હોય છે .


    સાથીઓ , આપણે ત્યાં દાયકાઓથી આવી જ સ્થિતિ ચાલતી આવી રહી છે . દેશના કોલસા ક્ષેત્રને કેપ્ટીવ અને નૉન - કેપ્ટીવની જાળમાં ગૂંચવીને રાખવામાં આવ્યો હતો અને તેને સ્પર્ધાની બહાર રાખવામાં આવ્યો હતો . પારદર્શકતાની એક ઘણી મોટી સમસ્યા અનેક વખત આપણી સામે આવતી હતી . પ્રમાણિકતા સાથે હરાજીના વાત તો છોડો , કોલસાની ખાણોની ફાળવણીમાં પણ મોટા મોટા ગોટાળા થયા હોવાની ચર્ચા દરેક વ્યક્તિએ સાંભળી છે , હંમેશા ચાલતી રહી છે અને દરેક ખૂણે સાંભળવામાં આવી રહી છે . અને આ કારણે જ દેશના કોલસા ક્ષેત્રમાં મૂડી રોકાણ પણ ઓછુ થતું હતું અને તેની કાર્યક્ષમતા પણ હંમેશા સવાલોના વર્તુળમાં રહેતી હતી . કોલસો કોઈ એક રાજ્યમાં નિકળતો હતો અને તેને સેંકડો કી . મી . દૂર કોઈ બીજા રાજ્યના વિજ મથક માટે જતો હતો . જ્યારે તે રાજ્ય વીજ મથક માટે કોલસાની પ્રતિક્ષા કરતું રહેતું હતું . આનો અર્થ એ કે ઘણી બધી અવ્યવસ્થા હતી , અસ્તવ્યસ્ત સ્થિતિ હતી .


    સાથીઓ ,


    વર્ષ 2014 પછી આ સ્થિતિને બદલવા માટે અમે એક પછી એક કદમ ઉઠાવવા માંડ્યા . જે કોલ લીંકેજની વાત કોઈ વિચારી પણ શકતું ન હતું તે કામ અમે કરીને બતાવ્યું . આવા પગલાં લેવાના કારણે કોલસા ક્ષેત્રને પણ મજબૂતી હાંસલ થઈ અને આજે મોટા મોટા સુધારાઓને સમાવી લેવાની તાકાત તેની અંદર આવી રહી છે . હજુ હમણાં જ આપણે એ સુધારા કરી બતાવ્યા છે કે જેની ચર્ચા દાયકાઓથી ચાલી રહી હતી . તમે લોકો પણ ચર્ચા કરી રહ્યા હતા . જે લોકો પોતાને નિકાસના સ્પર્ધક માનતા હતા તે પણ આવુ કરી રહ્યા હતા . હવે ભારતે કોલસા અને ખાણકામ ક્ષેત્રને સ્પર્ધા માટે , મૂડી રોકાણ માટે , સહભાગીતા માટે અને ટેકનોલોજી માટે સંપૂર્ણપણે ખૂલ્લુ મૂકવાનો નિર્ણય કરી દીધો છે . એ બાબતનું પણ ધ્યાન રાખવામાં આવ્યું છે કે જે નવી કંપનીઓ છે , ખાનગી કંપનીઓ ખાણકામ ક્ષેત્રે આવી છે તેમને ધિરાણના અભાવને કારણે કોઈ અવરોધ નડે નહીં તેનું પણ ધ્યાન રાખવામાં આવ્યું છે કે જેથી નવા લોકોને પ્રોત્સાહન મળતું રહે .


    સાથીઓ , એક મજબૂત ખાણકામ અને ખનિજ ક્ષેત્ર સિવાય ભારત માટે સ્વ નિર્ભર બનવાનું શક્ય નથી , કારણ કે ખનિજો અને ખાણકામ આપણાં અર્થતંત્રના મહત્વના સ્તંભો છે . આ સુધારા થયા તે પછી હવે કોલસાનું ઉત્પાદન એ સમગ્ર કોલસા ક્ષેત્ર પણ એક પ્રકારે આત્મનિર્ભર બની શકશે . હવે કોલસા માટે બજાર ખૂલી ગયું છે . જે ક્ષેત્રને જ્યારે જેટલી જરૂરિયાત હશે તેટલી તે ખરીદી કરી શકશે .


    સાથીઓ ,


    જે સુધારા અમે કર્યા છે તેનો લાભ માત્ર કોલસા ક્ષેત્રને જ નહીં , બીજા અન્ય ક્ષેત્રોને પણ થવાનો છે . જ્યારે આપણે કોલસાના ઉત્પાદનમાં વધારો કરીએ છીએ ત્યારે વિજ ઉત્પાદન વધવાની સાથે સાથે સ્ટીલ , એલ્યુમિનિયમ , ફર્ટિલાઝર , સિમેન્ટ જેવા અન્ય તમામ ક્ષેત્રોમાં ઉત્પાદન અને પ્રોસેસીંગ ઉપર તેની હકારાત્મક અસર થતી હોય છે . સદ્દનસીબે આપણે ત્યાં કોલસો , આયર્ન , બોક્સાઈટ વગેરે જેવા ઘણાં ખનિજોની અનામતો એક બીજાની ખૂબ નિકટ હોય છે . ખૂબ નજીક હોય છે . એક પ્રકારે પરમાત્માએ જાણે કે આપણાં માટે ક્લસ્ટર બનાવીને રાખ્યું છે . આવી સ્થિતિમાં , વર્તમાન સમયમાં જે ખનિજો બાબતે સુધારા કરવામાં આવ્યા છે તે કોલસાના ખાણકામના સુધારાઓ સાથે જોડાયા પછી અન્ય ક્ષેત્રો પણ ખૂબ મજબૂત બની ગયા છે .


    સાથીઓ ,


    કોલસાના વાણિજ્યિક ખાણકામ માટે આજે આ હરાજીની શરૂઆત થઈ રહી છે તે દરેક સહભાગી માટે લાભદાયી સ્થિતિ છે . ઉદ્યોગો માટે , તમને અને તમારા બિઝનેસ માટે , તમારા મૂડી રોકાણ માટે હવે નવા સ્રોતો મળશે , નવું બજાર મળશે અને તેની સાથે સાથે જ રાજ્ય સરકારોને બહેતર આવક પણ થશે . દેશની ખૂબ મોટી વસતિને રોજગારી પણ મળશે . એક પ્રકારે કહીએ તો ગરીબોની સેવાનું કામ કોલસાથી પણ થઈ શકે છે તેવો વિશ્વાસ પેદા થશે , એટલે કે દરેક ક્ષેત્ર ઉપર એક હકારાત્મક અસર જોવા મળશે . હું જે અનુભવી રહ્યો છું તેના કારણે આપણાં દેશના ગરીબ વિસ્તારો માટે અને ગરીબ લોકોના સૌથી વધુ આશિર્વાદ આપણને સૌને મળવાના છે .


    સાથીઓ ,


    કોલસા ક્ષેત્રમાં સુધારા કરતી વખતે એક ધ્યાન એ બાબત માટે પણ રાખવામાં આવ્યું છે કે પર્યાવરણની સુરક્ષા કરવાની ભારતની કટિબધ્ધતા કોઈપણ રીતે નબળી પડવી જોઈએ નહીં . કોલસાનું ગેસમાં રૂપાંતર કરવા માટે હવે આપણે બહેતર અને આધુનિક ટેકનોલોજીનો પ્રયોગ કરવા ઈચ્છીએ છીએ . બહેતર ટેકનોલોજી આવી શકશે અને કોલસાનું વાયુ રૂપાંતર કરવા જેવા પગલાં લઈને પર્યાવરણની સુરક્ષા પણ કરવામાં આવશે . કોલસામાંથી જે ગેસ બનશે તેનો ઉપયોગ પરિવહન અને રસોઈ માટે પણ કરવામાં આવશે . યુરિયા અને સ્ટીલના ઉત્પાદન સાથે જોડાયેલા ઉદ્યોગોને પ્રોત્સાહન મળશે . અમે એવો લક્ષ્યાંક મૂક્યો છે કે વર્ષ 2030 સુધી એટલે કે આ દાયકામાં આશરે 100 મિલિયન ટન કોલસાનું ગેસમાં રૂપાંતર કરવામાં આવશે . મને કહેવામાં આવ્યું છે કે તેના માટે ચાર પ્રોજેક્ટસની ઓળખ થઈ ચૂકી છે અને તે યોજનાઓમાં લગભગ 20 હજાર કરોડ રૂપિયાનું મૂડી રોકાણ કરવામાં આવશે .


    સાથીઓ ,


    કોલસા ક્ષેત્ર સાથે જોડાયેલા સુધારાઓ , ખાસ કરીને પૂર્વ અને મધ્ય ભારતના આપણાં આદિવાસી પટ્ટાના વિકાસ માટે સ્તંભ બની શકે તેવો મોટો પ્રયાસ થઈ રહ્યો છે . આપણે ત્યાં જ્યાં કોલસો છે , જ્યાં ખનિજો છે ત્યાં દેશનો હિસ્સો પ્રગતિ અને સમૃધ્ધિની બાબતે એક સ્તર સુધી પહોંચી શક્યો નથી . દેશનો આ એવો હિસ્સો છે કે જ્યાં મોટી સંખ્યામાં મહત્વાકાંક્ષી જીલ્લાઓ પણ છે . તે જીલ્લાઓ કે જ્યાંના લોકો વિકાસ માટે અપેક્ષા રાખી રહ્યા છે , તત્પર છે . કશુંક કરવાનો ઈરાદો ધરાવે છે . સામર્થ્ય છે , શક્તિ છે , ઘણું બધું છે પરંતુ આ જીલ્લાઓ વિકાસની દોડમાં ઘણાં પાછળ રહી ગયા છે . તમે કલ્પના કરી શકો છો કે દેશના 16 મહત્વાકાંક્ષી જીલ્લાઓ એવા છે કે જ્યાં કોલસાના મોટા મોટા ભંડારો આવેલા છે , પરંતુ તેનો લાભ ત્યાંના લોકોને જેટલો થવો જોઈએ તેટલો થઈ શક્યો નથી . ત્યાંના ગરીબોનું જેટલુ ભલુ થવું જોઈએ તે થઈ શક્યું નથી . ત્યાંથી ખૂબ મોટી સંખ્યામાં આપણાં સાથીઓ પોતાના વૃધ્ધ માતા - પિતાને છોડીને દૂર દૂર જાય છે . પોતાના ખેતરો અને ખળાં છોડીને , યાર - દોસ્તોને છોડીને મોટા શહેરોમાં રોજગારી માટે સ્થળાંતર કરી રહ્યા છે .


    આવી અનેક સમસ્યાઓ ઓછી કરવા માટે પૂર્વ અને મધ્ય ભારતની એક ખૂબ મોટી વસતિને તેમના ઘરની પાસે જ રોજગારનો બહેતર અવસર પૂરો પાડવા માટે વાણિજ્યિક ખાણકામ તરફ આગળ વધીને અમે જે કદમ ઉઠાવી રહ્યા છીએ તેનું એક ઈચ્છીત પરિણામ લાવીશું . અને હું જ્યારે ઈચ્છીત પરિણામની વાત કરૂં છું ત્યારે મારે તે ક્ષેત્રોનો વિકાસ કરવાનો છે . અમારે ત્યાંના ગરીબોનું ભલુ કરવાનું છે . પહેલા અમારે આ વિસ્તારોને આત્મનિર્ભર કરવાના છે . દરેક ગરીબની જીંદગીમાં પરિવર્તન લાવવુ છે .


    આજે કોલસાના જે બ્લોકની હરાજી થઈ રહી છે તેને કારણે આ ક્ષેત્રમાં લાખો નોકરીઓ ઉભી થવાનું અનુમાન છે . એટલું જ નહીં , કોલસો બહાર કાઢવાથી માંડીને પરિવહન સુધીની પ્રવૃત્તિઓને બહેતર બનાવવા માટે જે આધુનિક માળખાગત સુવિધાઓ તૈયાર કરવામાં આવશે તેને કારણે પણ રોજગારીની તકો ઉભી થશે , ત્યાં રહેનાર લોકોને વધુ સુવિધાઓ પ્રાપ્ત થશે . હજુ હમણાં જ સરકારે આ પ્રકારની માળખાગત સુવિધાઓના નિર્માણ માટે રૂ .50 હજાર કરોડનું ખર્ચ કરવાનો નિર્ણય કર્યો છે .


    સાથીઓ ,


    કોલસા ક્ષેત્રે થઈ રહેલા સુધારાઓ , આ ક્ષેત્રમાં થઈ રહેલુ મૂડી રોકાણ , લોકના જીવનને અને ખાસ કરીને આપણાં ગરીબ અને આદિવાસી ભાઈ - બહેનોના જીવનને આસાન બનાવવા માટે પણ ઘણી મોટી ભૂમિકા ભજવવાનું છે . કોલસાનું ઉત્પાદન થવાના કારણે જે રાજ્યોને વધારાની આવક પ્રાપ્ત થશે તેનો ઉપયોગ ત્યાં લોક કલ્યાણ માટેની યોજનાઓ બનાવવા માટે થઈ શકશે . તે રાજ્યના વિકાસ માટે ઉપયોગ થઈ શકશે . તેની સાથે સાથે રાજ્યોને જીલ્લા ખનિજ ફંડ ભંડોળમાંથી પણ ખૂબ મોટી મદદ મળવાની છે અને આ મદદ ચાલુ રહેશે . આ ભંડોળનો ઘણો મોટો હિસ્સો કોલસાના ખાણકામની આસપાસના વિસ્તારોમાં જરૂરી સુવિધાઓનો વિકાસ કરવા માટે ઉપયોગમાં લેવામાં આવી રહ્યો છે . ત્યાંના લોકોની જીંદગી , જીવન જીવવામાં આસાની બની રહેશે . તેમણે જીવવા માટે ઝઝૂમવું નહીં પડે . તેમણે સરકારો સાથે સંઘર્ષ નહીં કરવો પડે . તે લોકો આત્મ સન્માન સાથે જીવી શકશે . તે આત્મનિર્ભર બનીને જીવશે , એટલે કે જ્યાં કુદરતી સંપત્તિ છે ત્યાં રહેનારા લોકો પણ સમૃધ્ધ બને તેવા ધ્યેય સાથે અમે આગળ વધી રહ્યા છીએ . આજે તે પગલાં લેવામાં આવી રહ્યા છે તે પગલાં આ ધ્યેયને હાંસલ કરવા માટે ખૂબ જ મદદગાર પૂરવાર થશે .


    સાથીઓ ,


    આ હરાજી એવા સમયે યોજાઈ રહી છે કે જ્યારે ભારતમાં બિઝનેસની પ્રવૃત્તિઓ ઝડપભેર સામાન્ય બનતી જાય છે . વપરાશ અને માંગ પણ ઘણી તેજીથી કોવિડ પહેલાંની સ્થિતિ તરફ આગળ વધી રહી છે . એવા સમયે આ શરૂઆત કરવાનો આના કરતાં બહેતર સમય કોઈ હોઈ શકે નહીં . વિજ ઉત્પાદન હોય , વપરાશ હોય , પેટ્રોલિયમ પેદાશોની માંગ હોય તે બધામાં મે માસના અંત ભાગથી શરૂ કરીને જૂન માસના પ્રથમ સપ્તાહ સુધીમાં ઝડપભેર વધારો થતો જોવા મળ્યો છે . આવી જ રીતે એપ્રિલની તુલનામાં ઈ - વે બીલ્સમાં લગભગ 200 ટકાનો મોટો ઉછાળો જોવા મળ્યો છે . જૂન માસમાં ટોલ કલેક્શન પણ ફેબ્રુઆરીના કલેક્શનના 70 ટકા સુધી પહોંચી ગયું છે . મે માસમાં રેલવે મારફતે થતી માલ - સામાનની હેરફેરમાં પણ એપ્રિલની તુલનામાં 26 ટકાનો સુધારો હાંસલ થયો છે . અને જો , ટોટલ ડીજીટલ રિટેઈલ ટ્રાન્ઝેક્શન્સની વાત કરીએ તો તેનું કદ અને મૂલ્ય બંનેમાં વૃધ્ધિ થવાની શરૂઆત થઈ ગઈ છે .


    સાથીઓ ,


    ગ્રામ્ય અર્થંતત્રએ પણ પોતાની ઝડપ હાંસલ કરવાનું શરૂ કરી દીધું છે . આ વર્ષે ખરીફ પાકનો વિસ્તાર ગયા વર્ષની તુલનામાં 13 ટકા વધારે છે . આ વર્ષે ઘઉંનું ઉત્પાદન અને ખરીદી બંનેમાં વધારો થયો છે . ગયા વર્ષની તુલનામાં અત્યાર સુધીમાં 11 ટકા વધુ ઘઉંની ખરીદી થઈ ચૂકી છે . આનો અર્થ એ થાય કે ખેડૂતોના ખિસ્સામાં આ વખતે વધુ પૈસા પહોંચ્યા છે . મેં વધુ સમય લીધો નથી , પણ જેટલા નિર્દેશકો છે તેમાંથી મેં ઓછા નિર્દેશકો અંગે વાત કરી છે અને આ નિર્દેશકો દર્શાવે છે કે ભારતનું અર્થતંત્ર ઝડપભેર ગતિ પ્રાપ્ત કરવા તૈયાર થઈ ગયું છે અને આગળ વધી રહ્યું છે .


    સાથીઓ ,


    ભારત મોટા મોટા સંકટોમાંથી બહાર આવી શક્યું છે , આ સંકટમાંથી પણ બહાર નિકળી જશે . આપણે ભારતવાસી જો કરોડો ગ્રાહકો છીએ તો એ ના ભૂલવું જોઈએ કે કરોડ ઉત્પાદકો પણ છે . ભારતની સફળતા અને ભારતની વૃધ્ધિ ચોક્કસપણે થતી રહેશે . આપણે આત્મનિર્ભર બની શકીએ તેમ છીએ . તમે યાદ કરો કે હતુ થોડાક સમય પહેલાં જ આપણે N-95 માસ્ક , કોરોનાની ટેસ્ટીંગ કીટ , વ્યક્તિગત સુરક્ષા સાધનો - પીપીઈ , વેન્ટીલેટર્સ વગેરેની આપણી જરૂરિયાતનો વધુ હિસ્સો આપણે બહારથી મંગાવતા હતા . હવે ભારતની માંગ મેક ઈન ઈન્ડિયા મારફતે જ પૂરી થઈ રહી છે . આ ઉપરાંત આપણે ખૂબ જ ઝડપભેર એક મહત્વપૂર્ણ તબીબી ઉત્પાદનોના નિકાસકાર પણ બનવાના છીએ . તમે તમારો વિશ્વાસ , તમારો ઉત્સાહ અકબંધ રાખો . આપણે સૌ મળીને આ બધા સપના સાકાર કરી શકીશું . આપણે આત્મનિર્ભર બની શકીશું અને એ આપણાં સૌનો સંકલ્પ છે , 130 કરોડ દેશવાસીઓનો સંકલ્પ છે . આપણે આત્મનિર્ભર ભારત બનાવવાનું છે અને આપણે આત્મનિર્ભર ભારત બનાવી શકીએ તેમ છીએ .


    સ્વનિર્ભર ભારતની જે મજલ 130 કરોડ ભારતીયોએ શરૂ કરી છે તેમાં તમે પણ ભાગીદાર છો . તમે નેતૃત્વ કરવા માટે આગળ આવો , ઈતિહાસને વળાંક આપવાની તક મળે તેવો મોકો જીવનમાં ઘણો ઓછો આવતો હોય છે . આજે ભારતના ઉદ્યોગ જગતને , આજે ભારતની વ્યાપારી જગતને , આજે ભારતના સર્વિસ સેક્ટરના લોકોને , લોકોની સ્થિતિ સુધારવા માટે ઈતિહાસ બદલવાની તક પ્રાપ્ત થઈ છે . ઈતિહાસની દિશા બદલવાની તક મળી છે . ભારતનું ભાગ્ય બદલવાની પણ તક મળી છે . આપણે આ તકને જવા દેવાની નથી . આપણે આ અવસરને છોડવાનો નથી . આવો , ભારતને આગળ ધપાવીએ , ભારતને આત્મનિર્ભર બનાવીએ .


    સાથીઓ ,


    આજે મને તમારી વચ્ચે આવવાની તક હાંસલ થઈ છે . વિષય તો કોલસાનો છે , પરંતુ હીરાના સપનાં જોઈને આગળ ધપવાનું છે . વધુ એક વખત આપ સૌને આ મહત્વની શરૂઆત કરવા માટે , કોલસા ક્ષેત્રના આ મહત્વના મુકામ માટે મારા તરફથી ખૂબ ખૂબ શુભેચ્છાઓ પાઠવું છું . હું ખાસ કરીને મંત્રી મંડળના મારા સાથીદાર પ્રહલાદ જોષીજીને અને તેમની ટીમને ખૂબ જ અભિનંદન પાઠવવા માંગુ છું , કારણ કે તેમણે આ લૉકડાઉનના ગાળાનો આટલો ઉપયોગ કર્યો છે . સમગ્ર વિભાગે નાની નાની બારીકીઓનો અભ્યાસ કર્યો છે . દેશ માટે શું નવું કરી શકાય , કયા નવા ઉપાયો અજમાવી શકાય તે બાબતે તેમણે એક મોટું નેતૃત્વ પૂરૂ પાડ્યું છે . હું પ્રહલાદજીને , તેમના સચિવ અને તેમની ટીમને ખૂબ જ અભિનંદન પાઠવવા માંગુ છું .


    તમને લાગતું હશે કે તમે એક નાનો કાર્યક્રમ કરી રહ્યા છો . પ્રહલાદજી મને આવું લાગતું નથી . હું તો જોઈ રહ્યો છું કે આજે ભારતને આત્મનિર્ભર બનાવવા માટે મોટો પાયો નાંખવામાં આવ્યો છે અને તેના માટે તમે અને તમારી ટીમ અભિનંદનને પાત્ર છો .


    ઉદ્યોગ જગતને જે સાથીઓ આજે અહિંયા હાજર છે તેમને હું વધુ એક વખત વિશ્વાસ આપવા માંગુ છું કે હું તમારી સાથે છું . દેશ હિતના દરેક કામમાં તમે બે ડગલાં ચાલશો તો હું ચાર ડગલાં ચાલીને તમારી સાથે રહીશ . આવો , આપણે સૌ સાથે મળીને આ અવસરને જવા દઈએ નહીં . વધુ એક વખત તમને સૌને ખૂબ ખૂબ અભિનંદન .


    GP/DS

    
    
    (Release ID: 1632349) Visitor Counter : 30
    
    
      Read this release in: English , Urdu , Marathi , Hindi , Manipuri , Assamese , Bengali , Punjabi , Odia , Tamil , Telugu , Kannada , Malayalam