      PIB Headquarters

      કેન્દ્ર સરકારના આર્થિક પેકેજ તેમજ ત્વરિત પગલાંઓથી સ્વાસ્થ્યક્ષેત્ર થયું વધુ સજ્જ, સ્વાસ્થ્ય કર્મચારીઓને મળ્યું વીમા કવચ તો આરોગ્યલક્ષી સેવાઓ થઇ વધુ સક્ષમ
      
      કેન્દ્રના આર્થિક પેકેજમાં સ્વાસ્થ્ય ક્ષેત્ર માટે રૂપિયા 15 હજાર કરોડની ફાળવણી, પાયાની તેમજ માળખાગત સુવિધાઓ સાથે આરોગ્યલક્ષી સેવાઓને મળી મજબૂતી

      Posted On: 08 JUN 2020 12:25PM by PIB Ahmedabad

    કોરોના વાયરસનો પહેલો હુમલો એટલે લોકોના સ્વાસ્થ્યને સીધી અસર અને તેનાથી થતું સૌથી મોટું નુકશાન એટલે તેનાથી સંક્રમિત દર્દીનું થતું મોત . આ બે બાબતને જ કોરોના કહેરની પ્રમુખ બાબત કહી શકાય. જેને ટાળવી અને અંકુશમાં લેવી એ જ સરકારની પ્રાથમિકતા હોય. માટે જ દેશમાં કોરોનાનો પહેલો કેસ આવ્યો ત્યારથી લઇને વર્તમાન સમય સુધી કેન્દ્ર સરકારે સ્વાસ્થ્યક્ષેત્રના વિકાસ માટે આવશ્યક એવાં પગલાં લેવામાં કોઇ કચાશ રાખી નથી. અને તેમ કરવા માટે ત્વરિત નિર્ણયો સાથે જરૂરી આર્થિક પેકેજ પણ ફાળવવામાં આવતું રહ્યું છે. જેનાથી આપણે કોરોના સામેની લડાઇને લડવા માટે સ્વાસ્થ્યક્ષેત્રને વધુ સજ્જ બનાવી શક્યા છીએ. જેના પરિણામ સ્વરૂપ અનેક જિંદગીઓ પણ બચાવી શક્યા છીએ. કેન્દ્રના કોવિડ-19 નિયંત્રણ માટેના સ્વાસ્થ્ય ક્ષેત્ર સંબંધિત લેવામાં આવેલા પગલાંની વાત કરીએ તો અત્યાર સુધીમાં રૂપિયા 15 હજાર કરોડની જાહેરાતો કરવામાં આવી છે. જેમાં રાજ્યોને રૂપિયા 4113 કરોડની ફાળવણી કરી દેવામાં આવી છે. આવશ્યક ચીજવસ્તુઓ માટે રૂપિયા 3750 કરોડ ફાળવી દેવાયા છે. કોવિડ-19ના પરીક્ષણ માટે પ્રયોગશાળાઓ અને કિટ્સ માટે રૂપિયા 550 કરોડની ફાળવણી ત્વરિત ધોરણે કરી દેવામાં આવી છે. આ ત્વરિત પગલાંઓથી આપણા દેશના આરોગ્ય કેન્દ્રો સુવિધાસભર અને જરૂરી સંશાધનોથી સજ્જ થયાં છે.


    કોરોના મહામારીને પહોંચી વળવા માટે ઇન્ફર્મેશન ટેકનોલોજીનો પણ સુચારુ ઉપયોગ કરવામાં આવ્યો છે. દેશમાં ઇ-સંજીવની ટેલી-કન્સલ્ટેશન સેવાઓ શરૂ કરવામાં આવી છે. ક્ષમતા નિર્માણ માટે વર્ચ્યુલ લર્નિંગ મોડ્યુલ અને આઇગોટ પ્લેટફોર્મ ઉભા કરાયાં છે. સ્વમૂલ્યાંકન અને સંપર્કનું ટ્રેસિંગ કરવા માટે અતિ ઉપયોગી એવી આરોગ્યસેતુ મોબાઇલ એપ્લીકેશન લોન્ચ કરવામાં આવી છે. જેનાં અત્યારે દેશભરમાં 12 કરોડથી વધુ યુઝર્સ છે. આરોગ્ય સેતુ એપ તેના યુઝર્સ માટે બોડીગાર્ડની ભૂમિકા ભજવી રહી છે. આ બધાની સાથે કેન્દ્ર સરકારે મહામારી રોગ ધારામાં પણ સુધારો કર્યો છે. જેનો વર્તમાન સમયમાં અને આવનાર સમયમાં આવી કોઇ મોટી મહામારી સર્જાય તો ઘણો ફાયદો મળશે.


    સ્વાસ્થ્ય ક્ષેત્ર અને વ્યવસ્થા તંત્રને વધુ મજબૂત કરવાની દિશામાં પગલાં લેવાની સાથે સરકાર સ્વાસ્થ્યક્ષેત્રના કર્મચારીઓની સંભાળ લેવાનું અને એમની સેવાની કદર કરવાનું પણ ભૂલી નથી. પ્રધાનમંત્રી ગરીબ કલ્યાણ યોજના અંતર્ગત સ્વાસ્થ્યક્ષેત્ર સાથે જોડાયેલ સ્વાસ્થ્યકર્મીઓ માટે રૂપિયા 50 લાખના વીમા કવચની જાહેરાત પણ કરવામાં આવી છે. 51 લાખ જેટલી પીપીઇ કીટ્સ અને 87 લાખ એન95 માસ્ક પૂરાં પાડવામાં આવ્યાં છે. જેનાથી સારવારની પ્રક્રિયા દરમિયાન સ્વાસ્થ્યકર્મી પરના જોખમને ટાળી શકાય.


    ડૉ . જયેશકુમાર વકાણી


    સરકારના આ પગલાંઓ અને આર્થિક પેકેજને સરાહના સાથે આવકાર પણ મળી રહ્યો છે. ભાવનગર જિલ્લાના શિહોર તાલુકાના ઇન્ચાર્જ તાલુકા આરોગ્ય અધિકારી ડૉ.જયેશકુમાર વકાણીએ અમારા પીઆઇબીના પ્રતિનિધિને જણાવ્યું કે કોવિડ-19ના સમયગાળા દરમિયાન કેન્દ્ર સરકારે લીધેલાં પગલાં ઘણાં જ અસરકારક નીવડ્યાં છે. પીપીઇ કીટ્સ, એન95 માસ્ક તેમજ સારવાર સંબંધિત સામગ્રી આરોગ્ય કેન્દ્રોને પૂરી પાડવાની કામગીરી ખૂબજ સંતોષકારક રહી છે. ઇ-સંજીવની ટેલી કન્સલ્ટન્સિગ સેવાઓ તેમજ આરોગ્ય સેતુ એ તો સરકારનું પ્રસંશનીય પગલું છે. તાલુકા આરોગ્ય અધિકારી તરીકે હું કેન્દ્રના ત્વરિત નિર્ણયોને આવકારવાની સાથે તમામ પગલાંઓની ખૂબ સરાહના કરું છું.


    મેડીકલ ઓફિસર ડૉ . આશિયા હુનાની


    ભાવનગર જિલ્લાના શિહોર તાલુકાના સણોસરા પ્રાથમિક આરોગ્ય કેન્દ્રમાં મેડીકલ ઓફિસર તરીકે ફરજ બજાવતા ડૉ.આશિયા હુનાનીએ અમારા પીઆઈબીના પ્રતિનિધિને જમાવ્યું કે કોરોના મહામારીના સમયમાં ભારત સરકારની સ્વાસ્થ્યક્ષેત્ર સંબંધિત કામગીરી ઘણી જ પ્રસંશનીય રહી છે. આપણે કોરોનાને કાબૂમાં લેવામાં સફળ થયા છીએ તેનો શ્રેય ભારત સરકારના ત્વરિત નિર્ણયો અને સ્વાસ્થ્યક્ષેત્ર સંબંધિત લીધેલા પગલાઓને જાય છે. આ સમયમાં ઇન્ફરમેશન ટેકનોલોજીનો પણ સરકારે કરેલો સૂચારુ ઉપયોગ ઘણો અસરકારક સાબિત થયો છે. સાથે જ આર્થિક પેકેજમાં સ્વાસ્થ્યક્ષેત્રમાં કરેલી જોગવાઈથી દેશમાં આરોગ્યલક્ષી સેવાઓ વધુ જનઉપયોગી અને સજ્જ બનશે તેમાં કોઇ બે મત નથી. જે માટે હું પ્રધાનમંત્રીશ્રી તેમજ ભારત સરકાર અને આરોગ્ય મંત્રાલયનો ખૂબખૂબ આભાર વ્યક્ત કરું છું.


    સુપરવાઇઝર શ્રી મૂકેશભાઇ ખોડીફાડ


    ભાવનગરના પાલીતાણા તાલુકાના વાળુકડ પ્રાથમિક આરોગ્ય કેન્દ્રમાં મલ્ટી પર્પસ હેલ્થ સુપરવાઇઝર તરીકે ફરજ બજાવતા મૂકેશભાઇ ખોડીફાડે અમારા પ્રતિનિધિને જણાવ્યું કે સરકારે કોરોના નિયંત્રણ માટેની કામગીરીમાં કોઇ કચાશ રાખી નથી. સાથેજ સ્વાસ્થ્યની સેવા સાથે જોડાયેલા સ્વાસ્થ્યકર્મીઓને પ્રોત્સાહિત કરવામાં તેમજ તેમની કાળજી લેવામાં પણ ખૂબ સારી કામગીરી કરી છે. સ્વાસ્થ્યકર્મીઓ માટે રૂપિયા 50 લાખના વીમા કવચની જાહેરાત એ દર્શાવે છે કે સરકાર સ્વાસ્થ્યકર્મીઓની સેવાની કદર પણ કરે છે અને તેની ચિંતા પણ સેવે છે. સરકારના આર્થિક પેકેજથી ગ્રામીણ આરોગ્ય સેવાઓ વધુ સુદ્રઢ બનશે. અને તેનો સીધો લાભ ગ્રામીણ જનતાને મળશે. ગ્રામીણ લોકો અને સ્વાસ્થ્યકર્મીઓના હિતને ધ્યાને રાખતા ભારત સરકારના પગલાંઓની સરાહના સાથે હું ભારત સરકારનો આભાર માનું છું.


    આ વાત માત્ર કોઇ એક જિલ્લા કે રાજ્ય પૂરતી સીમિત નથી. દેશભરના તમામ લોકો અને સ્વાસ્થ્યકર્મી સાથે સંકળાયેલ વાત છે. દેશભરમાં સરકારના સ્વાસ્થ્યક્ષેત્રના ઉચીત પગલાઓને આવકાર મળી રહયો છે. વર્તમાન સમયમાં તો તેના સારા પરિણામોને આપણે જોઇ જ રહ્યાં છીએ. પરંતુ સરકારે આવનાર સમય માટે પણ દૂરોગામી પગલાં લેવાની શરુઆત કરી દીધી છે. કેન્દ્રના આર્થિક પેકેજ અને નવા પગલાંઓથી પાયાની તેમજ માળખાગત સુવિધાઓ સાથે આરોગ્યલક્ષી સેવાઓને મજબૂતી મળી છે.


    SD/GP

    
    
    (Release ID: 1630181) Visitor Counter : 113