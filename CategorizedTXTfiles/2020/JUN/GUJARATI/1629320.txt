      પ્રધાનમંત્રીનું કાર્યાલય

      ભારત-ઓસ્ટ્રેલિયાના નેતાઓની વર્ચ્યુઅલ બેઠક
      
      ભારત-ઓસ્ટ્રેલિયા વર્ચ્યુઅલ સમિટ ખાતે પ્રધાનમંત્રીનું ઉદ્ઘાટન પ્રવચન

      Posted On: 04 JUN 2020 12:21PM by PIB Ahmedabad

    મહામહિમ , નમસ્કાર !


    સૌ પ્રથમ હું મારા તરફથી અને સંપૂર્ણ ભારત તરફથી ઓસ્ટ્રેલિયામાં કોવિડ -19 થી અસરગ્રસ્ત તમામ લોકો અને પરિવારો પ્રત્યે સંવેદના પ્રગટ કરવા માંગીશ . આ વૈશ્વિક મહામારીએ વિશ્વભરમાં દરેક પ્રકારની વ્યવસ્થાને અસર પહોંચાડી છે . અને આપણી સમિટનું આ ડિજિટલ સ્વરૂપ આ પ્રકારના પ્રભાવોનું જ એક ઉદાહરણ છે .


    મહામહિમ , તમને આ ડિજિટલ માધ્યમથી મળીને મને ખુશી તો છે જ પરંતુ થોડી નિરાશા પણ છે કારણકે અમને ભારતમાં તમારું હુંફાળું સ્વાગત કરવાનો અવસર ના મળી શક્યો . પહેલા જાન્યુઆરીમાં અને પછી ગયા મહિને અમે તમારી ભારત યાત્રાની રાહ જોઈ રહ્યા હતા પરંતુ દુર્ભાગ્યવશ બંને વખતે યાત્રા સ્થગિત કરવી પડી . આપણી આજની મુલાકાત તમારી ભારત યાત્રાનું સ્થાન લઈ શકે તેમ નથી . એક મિત્ર તરીકે , મારો તમને આગ્રહ છે કે સ્થિતિ સુધર્યાં બાદ તમે જલ્દીથી જલ્દી સપરિવાર ભારત યાત્રાનું આયોજન કરો અને અમારું આતિથ્ય સ્વીકાર કરો .


    મહામહિમ , ભારત ઓસ્ટ્રેલિયા સંબંધ વિસ્તૃત થવાની સાથે સાથે ઊંડા પણ છે . અને આ ઊંડાઈ આવે છે આપણાં સહભાગી મૂલ્યો , પારસ્પરિક હિતો , પારસ્પરિક ભૌગોલિક સ્થિતિ અને પારસ્પરિક ઉદ્દેશ્યો દ્વારા . છેલ્લા કેટલાક વર્ષોમાં આપણાં સહયોગ અને તાલમેળમાં સારી એવી ગતિ આવી છે . એ સૌભાગ્યની વાત છે કે આપણાં સંબંધોની ડોર એક બાજુ તમારા જેવા સશક્ત અને દૂરંદેશી નેતાના હાથમાં છે . મારુ માનવું છે કે ભારત અને ઓસ્ટ્રેલિયા ના સંબંધોને વધુ સશક્ત કરવા માટે આ એકદમ સારો સમય છે . સારો અવસર છે .


    આપણી મિત્રતાને વધારે મજબૂત બનાવવા માટે આપણી પાસે અસીમ શક્યતાઓ છે . આ શક્યતાઓ પોતાની સાથે પડકારો પણ લાવે છે . એવા પડકારો કે કોઈ રીતે આપણે આ સક્ષમતાઓને વાસ્તવિકતામાં પરિવર્તિત કરીએ , જેથી કરીને બંને દેશોના નાગરિકો , વેપારીઓ , શિક્ષણવિદો , સંશોધકો વગેરેની વચ્ચેનું જોડાણ વધારે મજબૂત બને . કઇ રીતે આપણાં સંબંધો આપણાં ક્ષેત્રની માટે અને વિશ્વની માટે એક સંતુલિત ઘટક બને , કઈ રીતે આપણે સાથે મળીને વૈશ્વિક હિત માટે કાર્ય કરીએ , આ બધા જ પાસાઓ ઉપર વિચાર કરવાની જરૂર છે .


    મહામહિમ , સમકાલીન વિશ્વમાં દેશોની એકબીજા પાસેથી અપેક્ષાઓ અને આપણાં નાગરિકોની આપણી પાસેથી અપેક્ષાઓ વધી ગઈ છે . લોકશાહી મૂલ્યો વહેંચવાના નાતે , આપણાં બંને દેશોની ફરજ છે કે આ અપેક્ષાઓ ઉપર ખરા ઊતરીએ . એટલા માટે , વૈશ્વિક કલ્યાણના મૂલ્યો , જેમ કે લોકશાહી , કાયદાનું શાસન , સ્વતંત્રતા , પારસ્પરિક આદર , આંતરરાષ્ટ્રીય સંસ્થાઓનું સન્માન , અને પારદર્શકતા વગેરેને જાળવી રાખવા તેમજ તેમની રક્ષા કરવી એ આપણી પવિત્ર જવાબદારી છે . તે એક રીતે ભવિષ્યની માટે આપણી વિરાસત છે . આજે જ્યારે જુદી જુદી રીતે આ મૂલ્યોને પડકાર ફેંકવામાં આવી રહ્યો છે , તો આપણે આપણાં પારસ્પરિક સંબંધોને મજબૂત કરીને તેમને સશક્ત બનાવી શકીએ છીએ .


    મહામહિમ , ભારત ઓસ્ટ્રેલિયાની સાથે પોતાના સંબંધોને વ્યાપક રૂપે અને ઝડપી ગતિથી વધારવા માટે પ્રતિબદ્ધ છે . તે માત્ર આપણાં બંને દેશોની માટે જ મહત્વપૂર્ણ નથી પરંતુ ઇન્ડો - પેસિફિક ક્ષેત્ર અને વિશ્વની માટે પણ જરૂરી છે . મને ખુશી છે કે આપણાં જુદા જુદા સંસ્થાગત સંવાદો આપણાં સંબંધોને અર્થ પૂરો પાડી રહ્યા છે . બંને દેશોની વચ્ચે સતત ઉચ્ચ સ્તરીય આદાન પ્રદાન પણ થઈ રહ્યા છે . વેપાર અને રોકાણ પણ વધી રહ્યું છે . પરંતુ હું એવું નહીં કહું કે હું આ ગતિથી , આ વિસ્તારથી સંતુષ્ટ છું . જ્યારે તમારા જેવા નેતા અમારા મિત્ર રાષ્ટ્રનું નેતૃત્વ કરી રહ્યા હોય , તો આપણાં સંબંધોમાં વિકાસની ગતિનો માપદંડ પણ મહત્વાકાંક્ષી હોવો જોઈએ . મને ઘણી પ્રસન્નતા છે કે આજે આપણે આપણાં દ્વિપક્ષીય સંબંધોને વ્યાપક વ્યૂહાત્મક ભાગીદારીના રૂપમાં અપગ્રેડ કરી રહ્યા છીએ .


    વૈશ્વિક મહામારીના આ સમયમાં આપણી વ્યાપક વ્યૂહાત્મક ભાગીદારીની ભૂમિકા વધારે મહત્વપૂર્ણ રહેશે . વિશ્વએ આ મહામારીના આર્થિક અને સામાજિક દુષ્પ્રભાવોમાંથી જલ્દીથી જલ્દી બહાર નીકળવા માટે એક સંકલિત અને સંગઠિત પહોંચ અપનવવાની જરૂરિયાત છે .


    અમારી સરકારે આ સંકટને એક તકની જેમ જોવાનો નિર્ણય લીધો છે . ભારતમાં લગભગ તમામ ક્ષેત્રોમાં વ્યાપક સુધારાઓની પ્રક્રિયા શરૂ કરી દેવામાં આવી છે . ખૂબ ટૂંક સમયમાં જ ગ્રાઉન્ડ લેવલ પર તેના પરિણામો જોવા મળશે . આ મુશ્કેલ સમયમાં તમે ઓસ્ટ્રેલિયામાં ભારતીય સમુદાયનું , અને ખાસ કરીને ભારતીય વિદ્યાર્થીઓનું જે રીતે ધ્યાન રાખ્યું છે તે માટે હું વિશેષ રૂપે આભારી છું .


    GP/DS

    
    
    (Release ID: 1629320) Visitor Counter : 50
    
    
      Read this release in: English , Urdu , Hindi , Marathi , Bengali , Manipuri , Assamese , Punjabi , Odia , Tamil , Telugu , Kannada , Malayalam