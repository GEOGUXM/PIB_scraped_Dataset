      પ્રધાનમંત્રીનું કાર્યાલય

      આઈસીસીના 95માં વાર્ષિક સત્રના ઉદ્ઘાટન પ્રસંગે પ્રધાનમંત્રીના સંબોધનનો મૂળપાઠ
      Posted On: 11 JUN 2020 12:54PM by PIB Ahmedabad


    નોમોશ્કાર !!! આશા કોરિ , આપનારા શોબાઈ ભાલો આછેન !!


    95 વર્ષથી સતત દેશની સેવા કરવી એ કોઇપણ સંસ્થા અથવા સંગઠન માટે પોતાનામાં જ બહુ મોટી વાત હોય છે .


    આઈસીસીએ પૂર્વી ભારત અને ઉત્તર પૂર્વના વિકાસમાં જે યોગદાન આપ્યું છે ,


    ખાસ કરીને ત્યાંના ઉત્પાદન એકમો માટે તે પણ ઐતિહાસિક છે . આઈસીસીની માટે પોતાનું યોગદાન આપનારા આપ સૌ લોકોને , પ્રત્યેક મહાનુભવને હું અભિનંદન આપું છું .


    સાથીઓ , આઈસીસીએ 1925 માં પોતાની રચના થયા બાદથી આઝાદીની લડાઈને જોઈ છે , કપરો દુકાળ અને અનાજના સંકટોને પણ જોયા છે અને ભારતના વિકાસ માર્ગનો પણ તમે હિસ્સો રહ્યા છો .


    હવે આ વખતની આ એજીએમ એક એવા સમયે થઇ રહી છે જ્યારે આપણો દેશ બહુવિધ પડકારો સામે બાથ ભીડી રહ્યો છે .


    કોરોના વાયરસ સામે આખી દુનિયા લડી રહી છે , ભારત પણ લડી રહ્યું છે પરંતુ બીજા પ્રકારના સંકટ પણ સતત સામે આવી રહ્યા છે .


    ક્યાંક પૂરનો પડકાર , ક્યાંક તીડનો પ્રહાર , ‘ પોંગોપા ’ નો કહેર , ક્યાંક કરા વર્ષા , ક્યાંક તેલના કૂવાઓમાં આગ , ક્યાંક નાના મોટા ભૂકંપ , એવું પણ ભાગ્યે જ બને છે કે પૂર્વ અને પશ્ચિમ ક્ષેત્રમાં એક પછી એક બે વાવાઝોડા પડકાર બનીને આવ્યા હતા .


    આવા તમામ મોરચાઓ ઉપર આપણે સૌ એકસાથે મળીને લડી રહ્યા છીએ . ક્યારેક ક્યારેક સમય પણ આપણને પરખતો હોય છે . ઘણીવાર અનેક મુશ્કેલીઓ , અનેક કસોટીઓ એક સાથે આવી જતી હોય છે .


    પરંતુ આપણે એ વાતનો પણ અનુભવ કર્યો છે કે આ પ્રકારની કસોટીઓમાં આપણું કૃતિત્વ , ઉજ્જવળ ભવિષ્યની ગેરંટી પણ લઈને આવે છે . કોઇપણ પરીક્ષા સામે આપણે કઈ રીતે પહોંચી વળી રહ્યા છીએ , મુશ્કેલીઓ સામે કેટલી મજબૂતાઈ વડે લડી રહ્યા છીએ , તે આવનારા અવસરોને પણ નક્કી કરે છે .


    સાથીઓ , આપણે ત્યાં કહેવાય છે ને કે - મનથી માનીએ તો હર , મનથી જીતીએ તો જીત , એટલે કે આપણી સંકલ્પશક્તિ , આપણી ઈચ્છાશક્તિ એ જ આપણો આગળનો માર્ગ નક્કી કરે છે . જે પહેલાથી જ હાર માની લે છે તેની સામે નવા અવસરો બહુ ઓછા જ આવતા હોય છે . પરંતુ જે જીતની માટે સતત પ્રયાસ કરે છે , એક બીજાનો સાથ આપીને , આગળ વધે છે તેની સામે નવા અવસરો પણ તેટલા જ વધારે આવતા રહે છે .


    સાથીઓ , આ આપણી એકતા , આ એકસાથે મળીને મોટામાં મોટી આપત્તિનો સામનો કરવો , આ આપણી સંકલ્પશક્તિ , આ આપણી ઈચ્છા શક્તિ , આપણી બહુ મોટી તાકાત છે , એક રાષ્ટ્રના રૂપમાં આપણી બહુ મોટી તાકાત છે .


    મુસીબતનો ઈલાજ મજબૂતી છે . મુશ્કેલ સમયે દર વખતે ભારતના દ્રઢ નિશ્ચયને મજબૂત કર્યો છે , એક રાષ્ટ્રના રૂપમાં દેશવાસીઓની પ્રતિજ્ઞાને ઉર્જા આપી છે , સંકલ્પને શક્તિ આપી છે . આ જ ભાવના હું આજે તમારા ચહેરા ઉપર જોઈ શકું છું , કરોડો દેશવાસીઓના પ્રયાસોમાં જોઈ શકું છું . કોરોના સંકટ આખી દુનિયામાં ફેલાયેલું છે . સમગ્ર દુનિયા તેની સામે લડી રહી છે . કોરોના યોદ્ધાઓની સાથે મળીને આપણો દેશ તેની સામે લડી રહ્યો છે .


    પરંતુ આ બધાની વચ્ચે દરેક દેશવાસી હવે આ સંકલ્પથી પણ ભરેલો છે કે આ આપત્તિને અવસરમાં પરિવર્તિત કરવાની છે , તેને આપણે આપણા દેશનો બહુ મોટો વળાંક પણ બનાવવાનો છે .


    આ વળાંક શું છે ? આત્મનિર્ભર ભારત , સ્વાશ્રયી ભારત . આત્મનિર્ભરતાનો , સ્વાશ્રયનો આ ભાવ વર્ષોથી દરેક ભારતીયએ એક મહત્વાકાંક્ષાની જેમ જીવ્યો છે .


    પરંતુ તેમ છતાં પણ એક બહુ મોટો કાશ , એક મોટો કાશ , દરેક ભારતીયના મનમાં રહ્યો છે , મસ્તિષ્કમાં રહ્યો છે . કાશ ’ આપણે મેડીકલ સાધનોના ક્ષેત્રમાં આત્મનિર્ભર થઇ શકતા હોત ! કાશ આપણે સંરક્ષણ ઉત્પાદનમાં આત્મનિર્ભર હોત ! કાશ આપણે કોલસા અને ખનીજ ક્ષેત્રમાં આત્મનિર્ભર હોત !


    કાશ આપણે ખાવાના તેલમાં , ફર્ટીલાઈઝરના ક્ષેત્રમાં આત્મનિર્ભર હોત ! કાશ આપણે ઈલેક્ટ્રોનિક ઉત્પાદનમાં આત્મનિર્ભર હોત ! કાશ આપણે સોલાર પેનલ્સ , બેટરીઓ અને ચીપ ઉત્પાદનમાં આત્મનિર્ભર હોત ! કાશ આપણે ઉડ્ડયન ક્ષેત્રમાં આત્મનિર્ભર હોત !


    આવા કેટલા બધા કાશ , અગણિત કાશ , હંમેશાથી દરેક ભારતીયને ઢંઢોળતા રહ્યા છે .


    સાથીઓ , આ એક બહુ મોટું કારણ રહ્યું છે કે વીતેલા 5-6 વર્ષોની અંદર , દેશની નીતિ અને રીતીમાં ભારતની આત્મનિર્ભરતાનું લક્ષ્ય સર્વોપરી રહ્યું છે . હવે કોરોના સંકટે આપણને તેની ગતિ વધુ ઝડપી બનાવવાનો પાઠ ભણાવ્યો છે . આ જ પાઠમાંથી નીકળ્યું છે - આત્મનિર્ભર ભારત અભિયાન .


    સાથીઓ , આપણે જોઈએ છીએ , પરિવારમાં પણ સંતાન - દીકરો હોય કે દીકરી , 18-20 વર્ષનો થઇ જાય છે , તો આપણે કહીએ છીએ કે પોતાના પગ ઉપર ઉભા થતા શીખો . એક રીતે આત્મનિર્ભર ભારતનો પહેલો પાઠ , પરિવારમાંથી જ શરુ થાય છે . ભારતને પણ પોતાના પગ ઉપર જ ઉભું થવું પડશે .


    સાથીઓ , આત્મનિર્ભર બહ્ર્ત અભિયાનનો સીધો અર્થ છે કે ભારત , બીજા દેશોની ઉપર પોતાની નિર્ભરતા ઓછામાં ઓછી કરે . તે દરેક ચીજવસ્તુઓ , જેને આયાત કરવા માટે દેશ મજબુર છે , તે ભારતમાં જ કઈ રીતે બને , ભવિષ્યમાં તે જ ઉત્પાદનોનું ભારત નિકાસકાર કઈ રીતે બને , તે દિશામાં આપણે વધુ ઝડપથી કામ કરવાનું છે .


    તે સિવાય , તે દરેક સામાન કે જે ભારતનો લઘુ ઉદ્યોગકાર બનાવે છે , આપણા હસ્તકલાના કારીગરો , જે સામાન આપણા સ્વ સહાય જૂથો સાથે સંકળાયેલ કરોડો ગરીબો બનાવે છે , જે દાયકાઓથી આપણે ત્યાં બનતો આવ્યો છે , ગલીઓ મહોલ્લાઓમાં વેચાતો રહ્યો છે , તેને છોડીને વિદેશોમાંથી તે જ સામાન મંગાવવાની પ્રવૃત્તિ ઉપર પણ આપણે નિયંત્રણ કરવાનું છે .


    આપણે આ નાના નાના વેપાર કરનારા લોકો પાસેથી માત્ર ચીજવસ્તુઓ જ નથી ખરીદતા , પૈસા જ નથી આપતા , તેમના પરિશ્રમને પુરસ્કૃત પણ કરીએ છીએ , માન સન્માન વધારીએ છીએ . આપણને તે વાતનો અંદાજો પણ નથી હોતો કે તેનાથી તેના દિલ પર કેટલો પ્રભાવ પડે છે , તે કેટલો ગર્વનો અનુભવ કરે છે .


    એટલા માટે હવે આપણા લોકલની માટે વોકલ બનવાનો સમય છે , દરેક ગામ , દરેક કસ્બા , દરેક જીલ્લા , દરેક પ્રદેશ , આખા દેશને આત્મનિર્ભર બનાવવાનો સમય છે .


    સાથીઓ , સ્વામી વિવેકાનંદે એક વખત એક પત્રમાં લખ્યું હતું - વર્તમાન સમયમાં સરળમાં સરળ જે બાબત ઉપર કામ કરવાની જરૂર છે તે એ છે કે ભારતીયોને પોતાના ઉત્પાદનો વાપરવા માટે પ્રેરિત કરવા અને ભારતીય કળાના નમૂનાઓ માટે અન્ય દેશોમાંથી બજાર પ્રાપ્ત કરવું . સ્વામી વિવેકાનંદજી દ્વારા ચિંધવામાં આવેલો આ માર્ગ કોવિડ પછીના વિશ્વમાં ભારતની પ્રેરણા છે . હવે દેશ પ્રતિજ્ઞા કરી ચુક્યો છે અને દેશ પગલા પણ ભરી રહ્યો છે .


    આત્મનિર્ભર ભારત અભિયાન અંતર્ગત જે મોટા સુધારાઓની જાહેરાત કરવામાં આવી છે , તેમને ઝડપથી જમીન પર ઉતારવામાં આવી રહ્યા છે .


    એમએસએમઈની વ્યાખ્યાની મર્યાદાને વધારવાની વાત હોય કે પછી એમએસએમઈને ટેકો આપવા માટે હજારો કરોડના વિશેષ ફંડની વ્યવસ્થા હોય , એ બધું આજે વાસ્તવિકતા બની રહ્યું છે . આઈબીસી સાથે જોડાયેલ નિર્ણયો હોય , નાની નાની ભૂલોને ડી - ક્રિમીનલાઈઝ કરવાનો નિર્ણય હોય , કે પછી રોકાણની ફાસ્ટ ટ્રેકિંગ માટે પ્રોજેક્ટ ડેવલપમેન્ટ સેલ્સની રચના હોય , આવા અનેક કાર્યો પહેલેથી જ કરી દેવામાં આવ્યા છે .


    હવે તમામ ક્ષેત્રો , ખાસ કરીને કોલસા અને ખનીજના ક્ષેત્રને વધુ સ્પર્ધાત્મક બનાવવા માટે જે સુધારાઓ જાહેર કરવામાં આવ્યા છે , તેનો ભરપુર ફાયદો ઉઠાવવા માટે ઉદ્યોગ જગત આગળ આવે , યુવાન સાથીઓ આગળ આવે .


    સાથીઓ , ખેડૂતો અને ગ્રામિણ અર્થતંત્રની માટે જે નિર્ણયો હમણાં તાજેતરમાં લેવામાં આવ્યા છે , તેમણે કૃષિ અર્થતંત્રને વર્ષોની ગુલામીમાંથી મુક્ત કરી દીધું છે . હવે ભારતના ખેડૂતોને પોતાના ઉત્પાદન , પોતાનો પાક દેશમાં ગમે ત્યાં વેચવાની આઝાદી મળી ગઈ છે .


    એપીએમસી એક્ટ , એસેન્શીયલ કોમોડીટી એક્ટમાં જે સુધારા કરવામાં આવ્યા છે , ખેડૂતો અને ઉદ્યોગોની વચ્ચે ભાગીદારીનો જે રસ્તો ખોલવામાં આવ્યો છે , તેનાથી ખેડૂત અને ગ્રામિણ અર્થતંત્રનો કાયાકલ્પ થવો નક્કી છે . આ નિર્ણયોએ ખેડૂતને એક ઉત્પાદકના રૂપમાં અને તેના પાકોને એક ઉત્પાદનના રૂપમાં ઓળખ આપી છે .


    સાથીઓ , ભલે ખેડૂતોના બેંક ખાતાઓમાં સીધા પૈસા ટ્રાન્સફર કરવાની વાત હોય કે પછી એમએસપીનો નિર્ણય હોય , કે તેમના પેન્શનની યોજના હોય , અમારો પ્રયાસ ખેડૂતોને સશક્ત કરવાનો રહ્યો છે . હવે ખેડૂતોને એક મોટા બજારના રૂપમાં વિકસિત કરવામાં સહાયતા કરવામાં આવી રહી છે .


    સાથીઓ , સ્થાનિક ઉત્પાદનો માટે જે ક્લસ્ટર આધારિત પહોંચને હવે ભારતમાં પ્રોત્સાહન આપવામાં આવી રહ્યું છે , તેમાં પણ સૌની માટે અવસર જ અવસર છે . જે જીલ્લાઓ , જે બ્લોકસમાં જે ઉત્પન્ન થાય છે , ત્યાં જ આસપાસ તેમની સાથે જોડાયેલ ક્લસ્ટર વિકસિત કરવામાં આવશે . જેમ કે પશ્ચિમ બંગાળના શણના ખેડૂતોની માટે નજીકમાં જ શણ આધારિત ઉદ્યોગોને વધુ મજબૂતી આપવામાં આવશે .


    જંગલ પેદાશોની અપાર સંપત્તિઓ એકઠી કરનારા આદિવાસી સાથીઓને તેમના ક્ષેત્રમાં જ આધુનિક પ્રોસેસિંગ એકમો ઉપલબ્ધ કરાવવામાં આવશે . તે સાથે જ વાંસ અને ઓર્ગેનિક ઉત્પાદનોની માટે પણ ક્લસ્ટર્સ બનશે . સિક્કિમની જેમ આખું ઉત્તર પૂર્વ , ઓર્ગેનિક ખેતી માટે બહુ મોટું કેન્દ્ર બની શકે તેમ છે . ઓર્ગેનિક કેપિટલ બની શકે છે .


    આઈસીસીની સાથે જોડાયેલ આપ સૌ વેપારીઓ , નક્કી કરી લે તો ઉત્તર પૂર્વમાં ઓર્ગેનિક ખેતી બહુ મોટું આંદોલન બની શકે તેમ છે , તમે તેની વૈશ્વિક ઓળખ સ્થાપિત કરી શકો તેમ છો , વૈશ્વિક બજાર ઉપર છવાઈ શકો છો .


    સાથીઓ , આપ સૌ ઉત્તર પૂર્વ , પૂર્વી ભારતમાં આટલા દાયકાઓથી કામ કરી રહ્યા છો . સરકારે જે તમામ પગલાઓ ભર્યા છે , તેનો બહુ મોટો લાભ પૂર્વ અને ઉત્તર પૂર્વના લોકોને થશે .


    હું સમજુ છું કે કોલકાતા પણ ફરી એકવાર બહુ મોટું નેતા બની શકે છે . પોતાના જુના ગૌરવમાંથી પ્રેરણા લઈને , ભવિષ્યમાં કોલકાતા સંપૂર્ણ ક્ષેત્રના વિકાસનું નેતૃત્વ કરી શકે છે .


    તમારા કરતા વધુ સારી રીતે કોણ જાણે છે કે જ્યારે શ્રમિક પૂર્વના , સંપત્તિ પૂર્વની , સંસાધન પૂર્વના , તો આ ક્ષેત્રનો વિકાસ કેટલી ઝડપી ગતિએ થઇ શકે તેમ છે .


    સાથીઓ , 5 વર્ષ બાદ એટલે કે વર્ષ 2025 માં તમારી સંસ્થા પોતાના 100 વર્ષ પૂર્ણ કરવા જઈ રહી છે . ત્યાં બીજી બાજુ વર્ષ 2022 માં દેશની આઝાદીના 75 વર્ષ પુરા થવા જઈ રહ્યા છે . તે તમારી સંસ્થાની માટે , તમારા પ્રત્યેક સભ્યની માટે સારામાં સારો સમય છે એક મોટો સંકલ્પ લેવાનો . મારો તમને આગ્રહ છે કે આત્મનિર્ભર ભારત અભિયાનને ચરિતાર્થ કરવા માટે આઈસીસી પણ પોતાના સ્તર ઉપર 50-100 નવા લક્ષ્યાંકો નક્કી કરે .


    આ લક્ષ્ય સંસ્થાના પણ હોય , તેની સાથે જોડાયેલ દરેક ઉધ્યો અને વેપારી એકમોના પણ હોય અને દરેક વ્યક્તિના પણ હોય . તમે જેટલા તમારા લક્ષ્યની તરફ આગળ વધશો , તેટલું જ આ અભિયાન પૂર્વી ભારતમાં ઉત્તર પૂર્વમાં આગળ વધશે .


    સાથીઓ , ઉત્પાદનમાં બંગાળની ઐતિહાસિક શ્રેષ્ઠતાને આપણે પુનર્જીવિત કરવી પડશે . આપણે હંમેશાથી સાંભળતા આવ્યા છીએ “ બંગાળ આજે જે વિચારે છે તે ભારત આવતીકાલે વિચારે છે ”- આપણે આમાંથી પ્રેરણા લઈને આપણે આગળ વધવું પડશે .


    આ સમય , ભારતીય અર્થતંત્રને કમાંડ અને કંટ્રોલમાંથી બહાર કાઢીને પ્લગ અને પ્લે તરફ લઇ જવાનો છે . આ સમય સંકુચિત પહોંચનો નથી પરંતુ આગળ વધીને સાહસી નિર્ણયો લેવાનો છે , સાહસિક રોકાણો કરવાનો છે .


    આ સમય ભારતમાં એક વૈશ્વિક સ્પર્ધાત્મક સ્થાનિક પુરવઠા શ્રુંખલા તૈયાર કરવાનો છે .


    તેની માટે ઉદ્યોગ જગતે પોતાના વર્તમાન પુરવઠા શ્રુંખલાના તમામ હિતધારકોને સંકટમાંથી બહાર કાઢવામાં મદદ પણ કરવાની છે અને મૂલ્ય ઉમેરણમાં તેમનો હાથ પણ પકડવાનો છે .


    સાથીઓ , આત્મનિર્ભર ભારત અભિયાનમાં આગળ વધતા , કોરોના કાળથી સંઘર્ષ કરતા , આજે તમે આ એજીએમમાં જે પીપલ , પ્લેનેટ અને પ્રોફીટનો વિષય ઉઠાવ્યો છે તે પણ મહત્વપૂર્ણ છે . કેટલાક લોકોને લાગે છે કે આ ત્રણેય એકબીજાના વિરોધી છે , વિરોધાભાસી છે .


    પરંતુ એવું નથી . પીપલ , પ્લેનેટ અને પ્રોફિટ એકબીજા સાથે સંકળાયેલા છે . તે ત્રણેય એક સાથે બહાર આવી શકે છે , સહ - અસ્તિત્વ ધરાવી શકે છે .


    હું તમને કેટલાક ઉદાહરણ આપીને સમજાવું છું . જેમ કે એલઈડી બલ્બ . 5-6 વર્ષ પહેલા એક એલઈડી બલ્બ સાડા ત્રણસો રૂપિયા કરતા પણ વધુમાં મળતો હતો . આજે એ જ બલ્બ 50 રૂપિયા સુધીમાં મળી જાય છે . તમે વિચાર કરો , કિંમતમાં ઘટાડો થવાથી , દેશભરમાં કરોડોની સંખ્યામાં એલઈડી બલ્બ ઘરે ઘરે પહોંચ્યા છે , શેરીની લાઈટોમાં લાગી રહ્યા છે . આ જથ્થો એટલો મોટો છે કે તેના ઉત્પાદનનો ખર્ચ ઓછો થયો છે અને નફો પણ વધારે થયો છે . તેનાથી લાભ કોને મળ્યો છે ?


    લોકોને , સામાન્ય દેશવાસીઓને જેનું વીજળીનું બીલ ઓછું થયું છે . આજે દર વર્ષે દેશવાસીઓના લગભગ લગભગ 19 હજાર કરોડ રૂપિયા વીજળીના બીલમાં એલઈડીના કારણે બચી રહ્યા છે .


    આ બચત ગરીબને થઇ છે , આ બચત દેશના મધ્યમ વર્ગને થઇ છે .


    તેનો લાભ પ્લેનેટને પણ થયો છે . સરકારી એજન્સીઓએ જેટલા એલઈડી બલ્બ સસ્તી કિંમતે વેચ્યા છે , માત્ર તેના વડે જ દર વર્ષે લગભગ લગભગ 4 કરોડ ટન કાર્બન ડાયોક્સાઈડનું ઉત્સર્જન ઓછું થયું છે .


    એટલે કે નફો બંનેને છે , બંનેની માટે વિન વિન સ્થિતિ છે . જો તમે સરકારની અન્ય યોજનાઓ અને નિર્ણયોને પણ જોશો તો વીતેલા 5-6 વર્ષોમાં પીપલ , પ્લેનેટ અને પ્રોફિટનો આ ખ્યાલ જમીનના સ્તર પર વધારે મજબૂત થયો છે .


    હવે જેમ કે તમે પણ જોયું છે કે કઈ રીતે સરકારનું બહુ વધારે ધ્યાન આંતરિક જળમાર્ગો પર છે . હલ્દીયાથી બનારસ સુધી તો જળમાર્ગ શરુ થઇ ચુક્યો છે , હવે ઉત્તર પૂર્વમાં પણ જળમાર્ગો વધારવામાં આવી રહ્યા છે .


    આ જળમાર્ગો દ્વારા લોકોનો ફાયદો છે કારણ કે તેનાથી લોજીસ્ટીક્સનો ખર્ચ ઓછો થઇ જાય છે .


    આ જળમાર્ગો વડે પ્લેનેટનું પણ ફાયદો છે કારણ કે તેમાં બળતણ ઓછું વપરાય છે . અને આપણે એ પણ ના ભૂલવું જોઈએ કે આ પેટ્રોલ ડીઝલની આયાતને ઓછી કરશે , રસ્તાઓ ઉપર ટ્રાફિકને ઓછો કરશે , સામાન સસ્તો બનશે , સામાન ટૂંકામાં ટુંકા રસ્તેથી ઝડપથી પહોંચશે , ખરીદી કરનારા અને વેચનારા બંનેને તેમાં નફો જ નફો છે .


    સાથીઓ , ભારતમાં અન્ય એક અભિયાન પણ અત્યારે ચાલી રહ્યું છે - દેશને સિંગલ યુઝ પ્લાસ્ટિકથી મુક્ત કરાવવાનું . તેમાં પીપલ , પ્લેનેટ અને પ્રોફિટ ત્રણેય વિષયો સંબોધિત થાય છે .


    ખાસ કરીને પશ્ચિમ બંગાળની માટે તો તે ખૂબ જ ફાયદાકારક છે . તેનાથી તમારે ત્યાં શણનો કારોબાર વધવાની સંભાવના વધી જાય છે . શું તમે તેનો ફાયદો ઉઠાવ્યો છે ? શું હવે પેકેજીંગ માલ શણમાંથી બનવાનો શરુ થયો છે ? એક રીતે તો તમારી પાંચેય આંગળીઓ ઘીમાં છે .


    તમારે તો આ અવસરનો હજુ વધારે ફાયદો ઉઠાવવો જોઈએ . જો આ અવસર છોડી દેશો તો કોણ મદદ કરશે ? જરા વિચારો , જ્યારે પશ્ચિમ બંગાળમાં બનેલ શણની થેલી દરેક વ્યક્તિના હાથમાં હશે , તો બંગાળના લોકોને કેટલો મોટો નફો થશે .


    સાથીઓ , લોકો કેન્દ્રી , લોકો દ્વારા સંચાલિત અને આપણા ગ્રહને અનુકૂળ વિકાસની પહોંચ હવે દેશમાં શાસનનો હિસ્સો બની ગઈ છે . જે આપણી ટેકનોલોજીકલ દખલગીરીઓ છે તે પણ પીપલ , પ્લેનેટ અને પ્રોફિટના વિચારને અનુકૂળ જ છે .


    યુપીઆઈના માધ્યમથી આપણી બેન્કિંગ ટચલેસ , કોન્ટેક્ટલેસ , કેશલેસ અને 24x7 થઇ શકી છે . ભીમ એપ વડે ટ્રાન્ઝેક્શનના હવે નવા નવા રેકોર્ડ્સ બની રહ્યા છે . રૂ પે કાર્ડ હવે ગરીબ , ખેડૂત , મધ્યમ વર્ગ , દેશના દરેક વર્ગનું માનીતું કાર્ડ બની રહ્યું છે .


    જ્યારે આપણે આત્મનિર્ભર ભારતની વાત કરીએ છીએ તો શા માટે ગર્વની સાથે રૂપે કાર્ડનો ઉપયોગ ના કરીએ ?


    સાથીઓ , હવે દેશમાં બેન્કિંગ સેવાઓની મર્યાદા તેવા લોકો સુધી પણ પહોંચી શકી છે જેમને લાંબા સમય સુધી હેવ નોટ્સની શ્રેણીમાં રાખવામાં આવ્યા હતા . ડીબીટી , જેએએમ અર્થાત જનધન આધાર મોબાઇલના માધ્યમ વડે કોઇપણ લીકેજ વિના કરોડો લાભાર્થીઓ સુધી જરૂરી સહાયતા પહોંચાડવી શક્ય બની છે .


    એ જ રીતે , સરકારી ઈ - માર્કેટપ્લેસ , અર્થાત GeM એ લોકોને સરકારની સાથે જોડીને નફો કમાવાનો એક અવસર આપ્યો છે . તમે એ જાણો જ છો કે GeM પ્લેટફોર્મ પર નાના નાના સ્વ સહાય જૂથો , એમએસએમઈ , સીધા ભારત સરકારને પોતાનો સામાન અને પોતાની સેવાઓ ઉપલબ્ધ કરાવી શકે છે . નહિતર પહેલા તો કેટલાક લાખનું ટર્નઓવર કરનારા ઉદ્યોગકારો તો વિચારી પણ નહોતા શકતા કે તેઓ સીધા કેન્દ્ર સરકારને પોતાના દ્વારા બનાવેલ કોઈ સામાન વેચી પણ શકે છે .


    એટલા માટે મારો આઈસીસીને પણ આગ્રહ છે કે તમારા જે સભ્યો છે , જેઓ તમારી સાથે જોડાયેલા ઉત્પાદકો છે , તેમને પણ વધુમાં વધુ સંખ્યામાં GeM સાથે જોડાવા માટે પ્રેરિત કરો .


    જો તમારી સાથે જોડાયેલ દરેક ઉત્પાદક , GeM સાથે જોડાઈ જશે તો નાના કારોબારી પણ પોતાના ઉત્પાદન સીધા સરકારને વેચી શકશે .


    સાથીઓ , જ્યારે આપણે આપણા ગ્રહની વાત કરીએ છીએ તો તમે પણ જોઈ જ રહ્યા છો કે આજે આઈસા એટલે કે ઇન્ટરનેશનલ સોલર એલાયન્સ એક બહુ મોટું વૈશ્વિક અભિયાન બની રહ્યું છે . સૂર્ય ઉર્જાના ક્ષેત્રમાં જે લાભ ભારત પોતાની માટે જુએ છે , તેને આખી દુનિયાની સાથે વહેંચવા માટે પ્રયત્નો કરવામાં આવી રહ્યા છે . મારો ઇન્ડીયન ચેમ્બર ઓફ કોમર્સના તમામ સભ્યોને અનુરોધ છે કે પુનઃપ્રાપ્ય ઉર્જા , સૂર્ય ઉર્જા નિર્માણની માટે જે લક્ષ્યાંકો દેશે રાખ્યા છે , તેમાં તમારા યોગદાન અને રોકાણને વિસ્તાર આપો .


    દેશમાં જ સોલર પેનલ્સના ઉત્પાદન , ઉર્જા સંગ્રહ ક્ષમતા વધારવા માટે વધુ સારી બેટરીઓ અને સંશોધન અને વિકાસ તેમજ ઉત્પાદનમાં રોકાણ કરો . જેઓ આ કામમાં લાગેલા છે , તેવા સંસ્થાનોનો , એમએસએમઈનો હાથ પકડવામાં મદદ કરો . બદલાતા વિશ્વમાં , સોલર રીચાર્જેબલ બેટરીઓનું બહુ મોટું માર્કેટ બનવાનું છે . શું ભારતનું ઉદ્યોગ જગત તેનું નેતૃત્વ કરી શકે તેમ છે ? આ ક્ષેત્રમાં ભારત એક બહુ મોટું કેન્દ્ર બની શકે તેમ છે .


    આઈસીસી અને તેમના સભ્યો , 2022 જ્યારે પોતાની આઝાદીના 75 વર્ષ પૂર્ણ કરશે અને 2025 માં જ્યારે આઈસીસી પોતાના સો વર્ષો પૂર્ણ કરશે તો આ અવસરોની સાથે જોડાયેલ લક્ષ્યોમાં , આ વિષય ઉપર પણ તમારા પોતાના લક્ષ્યાંકો નિર્ધારિત કરી શકો છો .


    સાથીઓ , આ સમય અવસરોને ઓળખવાનો છે , પોતાની જાતને ચકાસવાનો છે અને નવી ઉંચાઈઓ તરફ આગળ વધવાનો છે . જો આ સૌથી મોટું સંકટ છે તો આપણે તેમાંથી સૌથી મોટો પાઠ ભણીને તેનો પુરેપૂરો લાભ પણ ઉઠાવવો જોઈએ .


    હું તમને ખાતરી આપું છું કે સરકાર તેની માટે સંપૂર્ણ રીતે પ્રતિબદ્ધ છે , તમારી સાથે છે . તમે જરાય અચકાયા વિના આગળ વધો , નવા સંકલ્પોની સાથે , નવા વિશ્વાસની સાથે આગળ વધો !!


    આત્મનિર્ભર ભારતના મૂળમાં છે આત્મ - વિશ્વાસી ભારત .


    ગુરુદેવ ટેગોરે પોતાની કવિતા ‘ નૂતોન જુગેર ભોર ’ માં કહ્યું છે - “ ચોલાય ચોલાય બાજબે જોયેર મેરી , પાએર બેગેઇ પોથ કેટે જાય કોરીશ ના આર દે ”, અર્થાત “ પ્રત્યેક આગળ વધનારા પગલા પર ઘોષનાદ થશે , દોડતા પગ જ નવો રસ્તો બનાવી દેશે . હવે મોડું ના કરશો ”.


    જરા વિચાર કરો , આ કેટલો મોટો મંત્ર છે - દોડતા પગ જ નવો રસ્તો બનાવી દેશે . જ્યારે આટલી મોટી પ્રેરણા આપણી સામે છે તો રોકવાનો પ્રશ્ન જ નથી ઉઠતો .


    મને પુરેપૂરો વિશ્વાસ છે કે જ્યારે તમે તમારી સ્થાપનાના 100 વર્ષનો સમારોહ ઉજવશો , જ્યારે દેશ પોતાની સ્વતંત્રતાના 75 વર્ષની ઉજવણી કરશે તો આત્મનિર્ભર ભારતના માર્ગ પર આપણો દેશ ઘણો આગળ નીકળી ગયેલો હશે .


    એક વાર ફરી તમને ખૂબ ખૂબ શુભકામનાઓ .


    સ્વસ્થ રહો , સુરક્ષિત રહો .


    ખૂબ ખૂબ આભાર !


    ભાલો થાકબેન !!


    GP/DS

    
    
    (Release ID: 1630893) Visitor Counter : 29
    
    
      Read this release in: English , Hindi , Urdu , Marathi , Manipuri , Assamese , Bengali , Punjabi , Odia , Tamil , Telugu , Kannada , Malayalam