      PIB Headquarters

      પ્રધાનમંત્રી મત્સ્ય સંપદા યોજના દ્વારા માછીમારો માટે રૂ.20 હજાર કરોડના આર્થિક પેકેજની જાહેરાત, માછીમારોને મળશે સુવિધાઓ અને મત્સ્યઉદ્યોગનો થશે વિકાસ
      
      સાગરખેડૂઓને મળ્યો સરકારનો સહારો, દરિયાઇ અને આંતરિક મત્સ્યપાલન સાથે માછીમારીના વ્યવસાયનો માળખાગત સુવિધાઓ સાથે થશે સ્થાયી, સર્વસમાવેશક વિકાસ

      Posted On: 17 JUN 2020 11:01AM by PIB Ahmedabad

    દેશની આર્થિક સમૃદ્ધિમાં મત્સ્ય ઉદ્યોગનો પણ મહત્વનો ફાળો છે . માટે જ માછીમારીના વ્યવસાયમાં આવતી સમસ્યાઓને દૂર કરવા અને મત્સ્યઉદ્યોગના વિકાસ માટે ભારત સરકાર હંમેશા તત્પર રહે છે. કોરોના સંકટે લગભગ બધા જ પ્રકારના વ્યવસાયોને માઠી અસર પહોંચાડી છે. ત્યારે દરિયો ખેડી રોજી રળતા માછીમારોનો માછીમારીનો વ્યવસાય પણ તેમાંથી બાકાત નથી રહ્યો. આવા સમયે ભારત સરકારે અર્થતંત્રને ફરીથી ધબકતું કરવા જાહેર કરેલા રૂપિયા 20 લાખ કરોડના આર્થિક પેકેજમાં મત્સ્યઉદ્યોગ માટે પણ મહત્વની જાહેરાતો સાથે પ્રધાનમંત્રી મત્સ્ય સંપદા યોજના દ્વારા રૂપિયા 20 હજાર કરોડના આર્થિક પેકેજની ફાળવણી કરી છે.


    ભારત સરકારે દરિયાઇ અને આંતરિક મત્સ્યઉછેરના સંકલિત, સ્થાયી અને સર્વસમાવેશક વિકાસ માટે પ્રધાનમંત્રી મત્સ્ય સંપદા યોજનાની ઘોષણા કરી છે. દરિયાઇ તેમજ આંતરિક જળાશયોમાં માછીમારી અને મત્સ્યપાલનની કામગીરી માટે રૂપિયા 11 હજાર કરોડની ફાળવણી કરવામાં આવી છે.


    મત્સ્ય ઉદ્યોગ માટેની માળખાગત સુવિધાઓ જેવી કે માછલી પકડવા માટેના બંદરો , કોલ્ડ ચેઇન, બજારો વગેરે માટે રૂપિયા 9 હજાર કરોડની ફાળવણી કરવામાં આવી છે. કેજ કલ્ચર, શેવાળનો ઉછેર, સુશોભન માટેના મત્સ્યપાલન તેમજ માછીમારી માટે નવા જહાજો, ટ્રેસેબિલિટી, લેબોરેટરી નેટવર્ક વગેરેને મુખ્ય પ્રવૃત્તિ તરીકે ધ્યાને લેવામાં આવશે. આ સાથે જ માછીમારોના હિતને ધ્યાને લઇ માછીમારોને પ્રતિબંધિત સમયગાળામાં એટલે કે માછીમારી કરવાની મંજૂરી ન હોય તેવા સમયગાળા દરમિયાન ટેકા સ્વરૂપે રાહત કે સહાય, વ્યક્તિગત અને હોડીના વીમાની જોગવાઇઓ પણ કરવામાં આવી છે.


    સરકારના આ મહત્વના આર્થિક પેકેજ તેમજ પગલાંઓથી આગામી 5 વર્ષના ગાળામાં 70 લાખ ટન માછલીના વધારાના ઉત્પાદન તરફ માછીમારીનો વ્યયસાય આગળ વધશે. દેશની નિકાસ અંદાજે બમણી થઇને રૂપિયા 1 લાખ કરોડ જેટલી થશે. દેશમાં 55 લાખથી વધારે વ્યક્તિઓને માટે રોજગારીની તકો મળશે. એકંદરે નવા આર્થિક પેકેજથી માછીમારોને સુવિધા મળશે અને મત્સ્યઉદ્યોગનો વિકાસ થશે.


    માછીમાર શ્રી હર્ષદભાઇ રાઠોડ


    કેન્દ્રનું આ આર્થિક પેકેજ મત્સ્યઉદ્યોગને સમૃધ્ધિ તરફ દોરી જનારું છે જેનાથી માછીમારીના વ્યવસાય સાથે સંકળાયેલા માછીમારોમાં આનંદની લાગણી ઉદભવી છે . માછીમારો પેકેજને આવકારવાની સાથે સરકારનો આભાર પણ વ્યક્ત કરી રહ્યાં છે. ગીરસોમનાથ જિલ્લાના સુત્રાપાડા તાલુકાના સુત્રાપાડા બંદર ગામના માછીમાર હર્ષદભાઇ રાઠોડે અમારા પીઆઇબીના પ્રતિનિધિને જણાવ્યું કે આ નવા આર્થિક પેકેજથી માછીમારોને ઘણી સુવિધાઓ મળશે અને ફાયદો પણ થશે. જે માટે અમે ભારત સરકારનો આભાર માનીયે છીએ.


    માછીમાર શ્રી અશ્વિનભાઇ પૂંજા સિસોદરીયા


    સુત્રાપાડા બંદર ગામના જ માછીમાર અશ્વિનભાઇ પૂંજા સિસોદરીયાએ અમારા પ્રતિનિધિને જણાવ્યું કે 20 હજાર કરોડનું આર્થિક પેકેજ મત્સ્યઉદ્યોગ માટે ઘણું જ લાભદાયી પૂરવાર થશે. સાથે જ જે નવી જોગવાઇઓ કરવાની જાહેરાત કરી છે તેનાથી અમારા માછીમારભાઇઓની ઘણી સમસ્યાઓ પણ દૂર થવાની આશા બંધાઇ છે. જે માટે હું ભારત સરકારનો આભાર માનું છું.


    માછીમાર શ્રી જગદીશ પ્રેમજી બારૈયા


    સુત્રાપાડા બંદર ગામના અન્ય એક માછીમાર જગદીશ પ્રેમજી બારૈયાએ જણાવ્યું કે સરકારના આ પેકેજથી માછીમારોને ઘણી રાહત મળશે . માછીમારોના હિતને ધ્યાને રાખી લાગુ થનાર નવી યોજનાઓ માટે અને આ પેકેજ માટે ભારત સરકારનો આભાર માનું છું.


    દરિયાઇ વાવાઝોડાની વિકટ પરિસ્થિતિઓનો પણ સામનો કરીને જીવ જોખમમાં મૂકી રોજી રળતા માછીમારો માટે કોરોના કાળમાં પણ એક નવી વિષમ પરિસ્થિતિનું નિર્માણ થયું છે . ત્યારે આ સાગરખેડૂઓને સરકારનો આર્થિક પેકેજરૂપી સહારો મળ્યો છે. નવી જોગવાઇઓ,આર્થિક પેકેજ અને તેમાં માછીમારોની મહેનત ભળતા દેશનો મત્સ્ય ઉદ્યોગ ચોક્કસથી વિકાસ પામશે અને સમૃધ્ધ થશે તેમાં કોઇ બે મત નથી.


    SD/GP

    
    
    (Release ID: 1632029) Visitor Counter : 111