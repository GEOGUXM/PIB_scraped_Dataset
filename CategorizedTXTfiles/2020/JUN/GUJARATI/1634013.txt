      નાણા મંત્રાલય

      12 મહિનાના ગાળા માટે પ્રધાનમંત્રી મુદ્રા યોજના અંતર્ગત શિશુ લોન ત્વરિત અદા કરવા પર વ્યાજમાં 2 ટકા સહાયની યોજના મંજૂર
      
      લોનની નિયમિત ચુકવણીને પ્રોત્સાહન આપવામાં આવશે
      
      કોવિડ-19ને કારણે ઊભા થયેલા વિક્ષેપ વચ્ચે આ યોજના નાનાં વ્યવસાયોને કામગીરી જાળવી રાખવામાં મદદરૂપ થશે
      
      Posted On: 24 JUN 2020 4:18PM by PIB Ahmedabad


    પ્રધાનમંત્રી શ્રી નરેન્દ્ર મોદીની અધ્યક્ષતામાં યોજાયેલી મંત્રીમંડળની બેઠકમાં પ્રધાનમંત્રી મુદ્રા યોજના ( પીએમએમવાય ) અંતર્ગત લાયકાત ધરાવતા ઋણધારકોના તમામ શિશુ લોન ખાતાઓને 12 મહિનાના ગાળા માટે વ્યાજમાં 2 ટકાની સહાય માટેની યોજનાને મંજૂરી આપવામાં આવી હતી .


    આ યોજનાનો લાભ નીચેના માપદંડોનું પાલન કરતી વિવિધ લોન માટે આપવામાં આવશે – 31 માર્ચ , 2020 સુધી બાકી નીકળતી લોન ; અને રિઝર્વ બેંક ઓફ ઇન્ડિયા ( આરબીઆઈ ) ની માર્ગદર્શિકા મુજબ અને યોજનાના કાર્યકાળના ગાળા દરમિયાન બિનકાર્યક્ષમ અસ્કયામત ( એનપીએ ) કેટેગરીમાં ન આવેલી લોન .


    વ્યાજમાં સહાય મહિનાઓ માટે ચુકવવાપાત્ર હશે , જેમાં ખાતાઓ એનપીએ કેટેગરીમાં નહીં હોય , જેમાં એ મહિનાઓ સામેલ છે , જે દરમિયાન ખાતું એનપીએમાં ફેરવાયા પછી ફરી કાર્યક્ષમ અસ્કયામત બને છે . આ યોજના એવા લોકોને છૂટછાટ આપશે , જેઓ લોનની નિયમિત ચુકવણી કરશે .


    યોજનાનો અંદાજિત ખર્ચ આશરે રૂ . 1,542 કરોડ છે , જે ભારત સરકાર પૂરો પાડશે .


    પૃષ્ઠભૂમિ


    આ યોજના આત્મનિર્ભર ભારત અભિયાન અંતર્ગત એમએસએમઈ સાથે સંબંધિત જાહેર થયેલા પગલાઓ પૈકીની એક છે , જેનો અમલ થશે . પીએમએમવાય અંતર્ગત આવક પેદા કરવા માટે રૂ . 50,000 સુધીની લોનને શિશુ લોન ગણવામાં આવે છે . પીએમએમવાય લોન મેમ્બર લેન્ડિંગ સંસ્થાઓ એટલે કે શીડ્યુલ્ડ કમર્શિયલ બેંકો , નોન બેંકિંગ ફાઇનાન્સ કંપનીઓ અને મુદ્રા લિમિટેડમાં નોંધણી થયેલી માઇક્રો ફાઇનાન્સિયલ સંસ્થાઓ દ્વારા આપવામાં આવે છે .


    હાલ ચાલુ કોવિડ -19 કટોકટી અને એના પગલે લાગુ લોકડાઉનથી અતિ નાનાં અને નાનાં ઉદ્યોગસાહસોની વ્યાવસાયિક પ્રવૃત્તિમાં ગંભીર વિક્ષેપ ઊભો થયો છે , જેને શિશુ મુદ્રા લોન દ્વારા ફંડ આપવામાં આવ્યું છે . સામાન્ય રીતે નાનાં વ્યવસાયો નફાના ઓછા માર્જિન સાથે ચાલતા હોય છે અને હાલ લોકડાઉનથી તેમના રોકડપ્રવાહ પર ગંભીર અસર થઈ છે , જેથી તેમની લોન અદા કરવાની ક્ષમતા પર નકારાત્મક અસર થઈ છે . આ લોન અદા કરવામાં ડિફોલ્ટ તરફ દોરી શકે છે અને એના પરિણામે ભવિષ્યમાં સંસ્થાગત ધિરાણ મેળવવા પર અસર થઈ છે .


    31 માર્ચ , 2020 સુધી પીએમએમવાયની શિશુ કેટેગરી અંતર્ગત આશરે 9.37 લોન ખાતાઓમાં આશરે રૂ . 1.62 લાખ કરોડની લોનની રકમ અદા કરવાની બાકી હતી .


    અમલીકરણની વ્યૂહરચના


    આ યોજનાનો અમલ ભારતીય લઘુ ઉદ્યોગ વિકાસ બેંક ( સિડબી ) દ્વારા થશે . આ યોજનાનો અમલ 12 મહિના માટે થશે .


    ‘ કોવિડ 19 નિયમનકારક પેકેજ ’ અંતર્ગત આરબીઆઈએ મંજૂરી આપ્યા મુજબ જે ઋણધારકોને તેમના સંબંધિત ધિરાણકાર સંસ્થાએ મોરેટોરિયમની મંજૂરી આપી છે , એમના માટે આ યોજના મોરેટોરિયમ ગાળો પૂર્ણ થયા પછી 12 મહિના સુધી એટલે કે 01 સપ્ટેમ્બર , 2020 થી 31 ઓગસ્ટ , 2021 સુધી ચાલશે . અન્ય ઋણધારકો માટે યોજના 01 જૂન , 2020 થી શરૂ થશે અને 31 મે , 2021 સુધી ચાલશે .


    મોટી અસર


    આ યોજના અભૂતપૂર્વ સ્થિતિનો સામનો કરવા બનાવવામાં આવી છે . એનો ઉદ્દેશ આર્થિક દ્રષ્ટિએ સૌથી ઓછી આવક ધરાવતા વર્ગના ઋણધારકોની નાણાકીય ચિંતા દૂર કરવાનો છે . આ યોજના ક્ષેત્રને અતિ જરૂરી રાહત પ્રદાન કરશે એવી અપેક્ષા છે , જેથી ફંડના અભાવે કર્મચારીઓને છૂટાં કર્યા વિના નાનાં વ્યવસાયો કામગીરી ચાલુ રાખવા સક્ષમ બનશે .


    આ કટોકટીના સમયગાળા દરમિયાન નાનાં વ્યવસાયોને કામગીરી જાળવી રાખવા ટેકો આપીને યોજના અર્થતંત્ર પર સકારાત્મક અસર કરશે અને એને બેઠું કરવા ટેકો આપશે એવી અપેક્ષા છે , જે ભવિષ્યમાં રોજગારીના સર્જન માટે જરૂરી છે .


    GP/DS

    
    
    (Release ID: 1634013) Visitor Counter : 9
    
    
      Read this release in: English , Urdu , Hindi , Assamese , Manipuri , Bengali , Punjabi , Tamil , Telugu , Kannada , Malayalam