      PIB Headquarters

      પશુપાલન ક્ષેત્રે માળખાગત વિકાસ માટે ફાળવાયું રૂપિયા 15 હજાર કરોડનું ભંડોળ, કેન્દ્ર સરકારનું પશુપાલાકો માટે કલ્યાણકારી આર્થિક પેકેજ
      
      સભાસદ પશુપાલકોનો કિસાન ક્રેડિટ કાર્ડ યોજનામાં સમાવેશ, રાહતદરે ધિરાણ પ્રદાન કરવા વિશેષ અભિયાન

      Posted On: 25 JUN 2020 11:10AM by PIB Ahmedabad

    આપણા દેશમાં પશુપાલન એક સમયે ખેતીને પૂરક વ્યવસાય ગણાતો હતો . પરંતુ હવે વર્તમાન સમયમાં પશુપાલન ખેતીને સમાંતર વ્યવસાય બની ગયો છે. પશુપાલન એ ગ્રામ્ય સંસ્કૃતિનો એક ભાગ હોવાની સાથે ગ્રામીણ લોકો માટે આર્થિક જરૂરિયાતને પૂરી કરતો એક વ્યવસાય પણ છે. ગામડાની સાથે સાથે નાના-મોટા શહેરોમાં પણ હવે ઘણા એવા લોકો છે જેમણે પશુપાલનને એક વ્યવસાયરૂપે સ્વીકાર્યો છે. જેના થકી તેઓ આવક પણ મેળવે છે અને દેશમાં આવેલ શ્વેતક્રાંતિનો એક ભાગ પણ બને છે. આવા પશુપાલકોના હિતને ધ્યાને રાખી વર્તમાન ભારત સરકારે ઘણા મહત્વપૂર્ણ નિર્ણયો લીધા છે. સાથે જ કોરોના સંકટથી ઊભા થયેલા આર્થિક સંકટને નાથવા લીધેલાં પગલાંમાં જે આર્થિક પેકેજની ઘોષણા કરી છે તેમાં પશુપાલકો અને તેમના પશુપાલનના વ્યવસાય માટે ઘણી મહત્વપૂર્ણ જોગવાઇ કરી છે.


    નવા આર્થિક પેકેજમાં પશુસંવર્ધન માળખાગત સુવિધા ભંડોળ માટે રૂપિયા 15 હજાર કરોડની ફાળવણી કરવામાં આવી છે. ડેરી પ્રોસેસીંગ, મૂલ્ય સંવર્ધન અને પશુચારાના માળખામાં ખાનગી રોકાણને પ્રોત્સાહન આપવાના ઉદ્દેશ્યને પણ સામેલ કરવામાં આવ્યો છે. ડેરી વ્યવસાયના ઉચ્ચ ગુણવાત્તાયુક્ત ઉત્પાદનોની નિકાસ માટે પ્લાન્ટ સ્થાપિત કરવા નવા પ્રોત્સાહનો પણ આપવામાં આવશે. દેશમાં દૂધનું ઉંચુ ઉત્પાદન ધરાવતા ઘણા વિસ્તારો ડેરીમાં ખાનગી રોકાણ માટે ઊંચી સંભાવના ધરાવે છે. તેમને પ્રોત્સાહન પૂરું પાડવામાં આવશે. પશુપાલકોના હિતમાં વધુ એક મહત્વપૂર્ણ નિર્ણય લેતાં કેન્દ્ર સરકારે કિસાન ક્રેડિટ કાર્ડ યોજનામાં ખેડૂતોની સાથે હવે પશુપાલકોનો પણ સમાવેશ કર્યો છે. જે અંતર્ગત પશુપાલકોને રાહતદરે ધિરાણ પ્રદાન કરવા વિશેષ અભિયાન હાથ ધરાયું છે. આ અભિયાન થકી ખેડૂતોની સાથે પશુપાલકોને પણ કેન્દ્ર સરકારે જાહેર કરેલા 2 લાખ કરોડના ધિરાણના પ્રવાહનો લાભ મળશે.


    પશુપાલક શ્રી પ્રમથેશભાઇ


    પશુપાલનના વ્યવસાય માટેની માળખાગત સુવિધાઓ વધવાની સાથે પશુપાલકોને ધિરાણ થકી આર્થિક સહાય પ્રાપ્ત થતાં આ વ્યવસાયનો ચોક્કસથી વિકાસ થશે. અને તેનો સીધો ફાયદો પશુપાલકોને મળશે. જે માટે દેશભરના પશુપાલકો સરકારના આ નિર્ણયો અને આર્થિક પેકેજને આવકારી રહ્યાં છે. ભાવનગર જિલ્લાના ભાવનગરના માલધારી વિસ્તારમાં રહેતાં પશુપાલક પ્રમથેશભાઇ મેરે અમારા પીઆઇબીના પ્રતિનિધિને જણાવ્યું કે લોકડાઉનના સમયમાં અમારા પશુપાલનના વ્યવસાયને પણ મુશ્કેલી સાથે આર્થિક સંકટનો સામનો કરવો પડ્યો છે. ત્યારે હવે ભારત સરકારના આ પશુપાલકોના હિતલક્ષી નવા આર્થિક પેકેજથી અમને રાહત થઇ છે. પશુપાલનના વ્યવસાયની સુવિધાઓ માટે રૂપિયા 15 હજાર કરોડની ફાળવણીના નિર્ણયને અમે સૌ પશુપાલકો આવકારીએ છીએ. અને આ માટે ભારત સરકારને અભિનંદન સાથે આભાર વ્યક્ત કરીએ છીએ.


    પશુપાલક શ્રી ભરતભાઇ


    ભાવનગરના માલધારીમાં રહેતાં પશુપાલક ભરતભાઇ કસોટીયાએ અમારા પ્રતિનિધિને જણાવ્યું કે ખેડૂતોની જેમ પશુપાલકોને પણ કિસાન ક્રેડિટ કાર્ડ આપવાનો નિર્ણય ઘણો સારો છે . જેના થકી અમે પશુપાલકો રાહતદરે ધિરાણ મેળવી શકીશું અને અમારા પશુપાલનના વ્યવસાય સાથે જોડાયેલ અમારી જરૂરિયાતોને પૂરી કરી શકીશું. અમને આનંદ છે કે ભારત સરકારે અમારા જેવા પશુપાલકો માટે ચિંતા સેવી છે. અને નવા પેકેજમાં અમારું પણ ધ્યાન રાખ્યું છે. જે બદલ હું ભારત સરકારનો આભાર માનું છું.


    શ્રી હરેશભાઇ મેર


    ભાવનગરમાં રહેતા અને પશુપાલનના વ્યયસાય સાથે દૂધના વ્યયસાયમાં પણ જોડાયેલા હરેશભાઇ મેરે અમારા પ્રતિનિધિને જણાવ્યું કે પશુપાલન અને સાથે દૂધનો વ્યવસાય એ અમારી રોજગારીનો મુખ્ય આધાર છે . અમારા આ આધારને હવે સરકારનો સથવારો મળવાનો છે જે જાણી ખુશી થઇ. પશુપાલનનો વ્વયસાય દેશમાં ફુલશે-ફાલશે તો અમારા જેવા ઘણાના પરિવારોનું એનાથી ભલુ થશે. માટે સૌ પશુપાલકો વતી હું ભારત સરકારનો આભાર માનું છું.


    દેશભરના પશુપાલકો ભારત સરકારના આ નવા આર્થિક પેકેજને આવકારી રહ્યાં છે . ગુજરાત રાજ્યમાં પણ રાજ્ય સરકારે સભાસદ પશુપાલકોને કિસાન ક્રેડિટ કાર્ડ હેઠળ આવરી લેવાના વિશેષ અભિયાનની શરૂઆત કરી દીધી છે. 18 જૂનથી 31મી જુલાઇ 2020 સુધી ચાલનારા આ વિશેષ અભિયાનમાં રાજ્યના 36.50 લાખ સભાસદ પશુપાલકોનો સમાવેશ કરી લેવાશે. દેશમાં પશુપાલનક્ષેત્રના વિકાસને ધ્યાને રાખીને આર્થિક પેકેજમાં કરવામાં આવેલી જોગવાઇ એ આત્મનિર્ભર ભારત અભિયાનને પણ વધુ વેગવાન બનાવશે, જે તેનું જમા પાસું બની રહેશે.


    SD/GP


    

    
    (Release ID: 1634190) Visitor Counter : 48