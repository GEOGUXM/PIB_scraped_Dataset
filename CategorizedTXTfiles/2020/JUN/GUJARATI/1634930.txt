      પ્રધાનમંત્રીનું કાર્યાલય

      મન કી બાત 2.0ના 13માં એપિસોડમાં પ્રધાનમંત્રીના સંબોધનનો મૂળ પાઠ ( 28.06.2020)
      Posted On: 28 JUN 2020 11:39AM by PIB Ahmedabad


    મારા પ્રિય દેશવાસીઓ , નમસ્કાર .


    ‘ મન કી બાત ’ એ વર્ષ ૨૦૨૦માં પોતાની અડધી મુસાફરી પૂરી કરી લીધી છે . આ દરમિયાન આપણે અનેક વિષયો પર વાત કરી . સ્વાભાવિક છે કે જે વૈશ્વિક રોગચાળો આવ્યો , માનવ જાતિ પર જે સંકટ આવ્યું , તેના પર , આપણી વાતચીત કંઈક વધુ જ રહી , પરંતુ આજકાલ હું જોઈ રહ્યો છું , લોકોમાં સતત એક વિષય પર ચર્ચા થઈ રહી છે કે છેવટે આ વર્ષ ક્યારે પૂરું થશે ? કોઈ બીજાને ફૉન કરી રહ્યું છે તો વાતચીત આ વિષયથી જ શરૂ થઈ રહી છે કે આ વર્ષ ઝડપથી કેમ નથી વિતી રહ્યું . કોઈ લખી રહ્યું છે , મિત્રો સાથે વાત કરી રહ્યું છે , કહી રહ્યું છે કે આ વર્ષ સારું નથી , કોઈ કહી રહ્યું છે કે ૨૦૨૦ શુભ નથી . બસ , લોકો એમ જ ઈચ્છે છે કે કોઈ પણ રીતે આ વર્ષ જલદી - જલદી વિતી જાય .


    સાથીઓ ,


    ક્યારેક ક્યારેક હું વિચારું છું કે આવું કેમ થઈ રહ્યું છે , બની શકે કે આવી વાતચીતનાં કંઈક કારણ પણ હોય . ૬ - ૭ મહિના પહેલાં , આપણે ક્યાં જાણતા હતા કે કોરોના જેવું સંકટ આવશે અને તેના વિરુદ્ધ આ લડાઈ આટલી લાંબી ચાલશે . આ સંકટ તો હજુ ચાલુ જ છે , ઉપરથી દેશ પર નવા - નવા પડકારો આવી રહ્યા છે . હજુ કેટલાક દિવસ પહેલાં પૂર્વ ભારતમાં અમ્ફાન વાવાઝોડું આવ્યું તો પશ્ચિમી ભારતમાં નિસર્ગ વાવાઝોડું આવ્યું . અનેક રાજ્યોમાં આપણા ખેડૂત ભાઈ - બહેનો તીડ ટુકડીઓના આક્રમણથી પરેશાન છે અને એટલું પૂરતું ન હોય તેમ દેશના અનેક હિસ્સાઓમાં નાના - નાના ભૂકંપ અટકવાનું નામ નથી લઈ રહ્યા અને આબધાંની વચ્ચે આપણા કેટલાક પડોશીઓ દ્વારા જે થઈ રહ્યું છે , દેશ તે પડકારોનો પણ સામનો કરી રહ્યો છે . ખરેખર , એક સાથે આટલી આપત્તિઓ , આ સ્તરની આપત્તિઓ બહુ ભાગ્યે જ જોવા - સાંભળવા મળે છે . સ્થિતિ તો એ થઈ ગઈ છે કે કોઈ નાની - નાની ઘટના પણ થાય છે તો લોકો તેને પડકારો સાથે જોડીને જુએ છે .


    સાથીઓ ,


    મુશ્કેલીઓ આવે છે , સંકટો આવે છે , પરંતુ પ્રશ્ન એ છે કે શું આ આપત્તિઓના કારણે આપણે વર્ષ ૨૦૨૦ને ખરાબ માની લેવું જોઈએ ? શું પહેલાંના છ મહિના જેવા વિત્યા , તેના કારણે એમ માની લેવું કે આખું વર્ષ આવું જ છે , આવું વિચારવું શું યોગ્ય છે ? જી નહીં . મારા પ્રિય દેશવાસીઓ - બિલકુલ નહીં . એક વર્ષમાં એક પડકાર આવે કે પચાસ પડકારો આવે , સંખ્યા ઓછી - વત્તી હોવાથી , તે વર્ષ ખરાબ નથી થઈ જતું . ભારતનો ઇતિહાસ જ આપત્તિઓ અને પડકારો પર જીત પ્રાપ્ત કરીને અને વધુ નિખરીને નીકળવાનો રહ્યો છે . સેંકડો વર્ષો સુધી અલગ - અલગ આક્રાંતાઓએ ભારત પર હુમલાઓ કર્યા , તેને સંકટોમાં નાખ્યું , લોકોને લાગતું હતું કે ભારતની સંરચના જ નષ્ટ થઈ જશે , ભારતની સંસ્કૃતિ જ સમાપ્ત થઈ જશે , પરંતુ આ સંકટોમાંથી ભારત વધુ ભવ્ય થઈને બહાર આવ્યું .


    સાથીઓ ,


    આપણે ત્યાં કહેવાય છે – સૃજન શાશ્વત છે , સૃજન નિરંતર છે .


    મને એક ગીતની કેટલીક પંક્તિઓ યાદ આવી રહી છે -


    યહ કલ - કલ છલ - છલ બહતી ક્યા કહતી ગંગા ધારા ?


    યુગ યુગ સે બહતા આતા , યહ પુણ્ય પ્રવાહ હમારા .


    આ જ ગીતમાં આગળ આવે છે -


    ક્યા ઉસકો રોક સકેંગે , મિટનેવાલે મિટ જાયેં ,


    કંકડ પથ્થર કી હસ્તી , ક્યા બાધા બનકર આયે .


    ભારતમાં પણ , જ્યાં એક તરફ મોટાં - મોટાં સંકટો આવતાં ગયાં , ત્યાં બધી બાધાઓને દૂર કરીને અનેકો અનેક સૃજન પણ થયાં . નવાં સાહિત્ય રચાયાં , નવાં સંશોધનો થયાં , નવા સિદ્ધાંતો જોડવામાં આવ્યા , અર્થાત્ સંકટ દરમિયાન પણ , દરેક ક્ષેત્રમાં સૃજનની પ્રક્રિયા ચાલુ રહી અને આપણી સંસ્કૃતિ પુષ્પિત - પલ્લવિત થતી રહી , દેશ આગળ વધતો જ રહ્યો . ભારતે હંમેશાં સંકટોને , સફળતાની સીડીઓમાં પરિવર્તિત કર્યાં છે . આ ભાવના સાથે , આપણે આજ પણ , આ બધાં સંકટો વચ્ચે આગળ વધતા જ રહેવાનું છે . તમે પણ આ વિચારથી આગળ વધશો , ૧૩૦ કરોડ દેશવાસીઓ આગળ વધશે તો આ વર્ષ દેશ માટે નવો વિક્રમ બનાવનારું વર્ષ સાબિત થશે . આ વર્ષમાં , દેશ નવાં લક્ષ્યો પ્રાપ્ત કરશે , નવી ઉડાન ભરશે , નવી ઊંચાઈઓને સ્પર્શશે . મને પૂરો વિશ્વાસ ૧૩૦ કરોડ દેશવાસીઓની શક્તિ પર છે , તમારા સહુ પર છે , આ દેશની મહાન પરંપરા પર છે .


    મારા પ્રિય દેશવાસીઓ ,


    સંકટ ગમે તેટલું મોટું ભલે હોય , ભારતના સંસ્કાર , નિઃસ્વાર્થ ભાવથી સેવા કરવાની પ્રેરણા આપે છે . ભારતે જે રીતે મુશ્કેલ સમયમાં દુનિયાની મદદ કરી , તેણે આજે , શાંતિ અને વિકાસમાં ભારતની ભૂમિકાને વધુ મજબૂત કરી છે . દુનિયાએ આ દરમિયાન ભારતની વિશ્વ બંધુત્વની ભાવનાને પણ અનુભવી છે અને તેની સાથે જ , દુનિયાએ પોતાની સંપ્રભુતા અને સીમાઓની રક્ષા કરવા માટે ભારતની તાકાત અને ભારતની પ્રતિબદ્ધતાને પણ જોયાં છે . લદ્દાખમાં ભારતની ભૂમિ પર આંખ ઉઠાવીને જોનારાઓને જડબાતોડ જવાબ મળ્યો છે . ભારત મિત્રતા નિભાવે છે તો આંખમાં આંખ નાખીને


    જોવાનું અને ઉચિત જવાબ દેવાનું પણ જાણે છે . આપણા વીર સૈનિકોએ દેખાડી દીધું છે કે તેઓ ક્યારેય મા ભારતીના ગૌરવ પર આંચ નહીં આવવા દે .


    સાથીઓ ,


    લદ્દાખમાં આપણા જે વીર જવાન શહીદ થયા છે , તેમના શૌર્યને સમગ્ર દેશ નમન કરી રહ્યો છે , શ્રદ્ધાંજલિ દઈ રહ્યો છે . સમગ્ર દેશ તેમનો કૃતજ્ઞ છે , તેમની સામે નત મસ્તક છે . આ સાથીઓના પરિવારોની જેમ જ દરેક ભારતીય તેમને ગુમાવવાની પીડા અનુભવી રહ્યો છે . પોતાના વીર સપૂતોના બલિદાન પર તેમના સ્વજનોમાં ગર્વની જે ભાવના છે , દેશ માટે જે લાગણી છે , તે જ તો દેશની તાકાત છે . તમે જોયું હશે , જેમના સપૂતો શહીદ થયા તે માતાપિતા પોતાના બીજા સપૂતોને પણ , ઘરનાં બીજાં બાળકોને પણ સેનામાં મોકલવાની વાત કરી રહ્યા છે . બિહારના નિવાસી શહીદ કુંદનકુમારના પિતાજીના શબ્દો તો કાનમાં ગૂંજી રહ્યા છે . તેઓ કહી રહ્યા હતા , તેમના પૌત્રોને પણ દેશની રક્ષા માટે સેનામાં મોકલશે . આ જ ભાવના દરેક શહીદ પરિવારની છે વાસ્તવમાં , આ સ્વજનોનો ત્યાગ પૂજનીય છે . ભારતમાતાની રક્ષા માટે જે સંકલ્પથી આપણા જવાનોએ બલિદાન આપ્યું છે , તે સંકલ્પને આપણે પણ જીવનનું ધ્યેય બનાવવાનું છે , દરેક દેશવાસીને બનાવવાનું છે . આપણો દરેક પ્રયાસ આ દિશામાં હોવો જોઈએ , જેનાથી સીમાઓની રક્ષા માટે દેશની તાકાત વધે , દેશ વધુ સક્ષમ બને , દેશ આત્મનિર્ભર બને - આ આપણી શહીદોને સાચી શ્રદ્ધાંજલી હશે . મને , આસામથી રજનીજીએ લખ્યું છે , તેમણે પૂર્વીય લદ્દાખમાં જે કંઈ થયું તે જોયા પછી , એક પ્રણ લીધું છે - પ્રતિજ્ઞા એ કે તેઓ સ્થાનિક ( લૉકલ ) જ ખરીદશે , એટલું જ નહીં લૉકલ માટે તે વૉકલ પણ થશે . આવા સંદેશ મને દેશના દરેક ખૂણામાંથી આવી રહ્યા છે . ઘણા બધા લોકો મને પત્ર લખી જણાવી રહ્યા છે કે તેઓ આ દિશામાં આગળ વધી ગયા છે . આ જ રીતે , તમિલનાડુના મદુરાઈથી મોહન રામમૂર્તિજીએ લખ્યું છે કે તે ભારતને સંરક્ષણના ક્ષેત્રમાં આત્મનિર્ભર બનતું જોવા માગે છે .


    સાથીઓ ,


    સ્વતંત્રતા પહેલાં આપણો દેશ સંરક્ષણના ક્ષેત્રમાં દુનિયાના અનેક દેશોથી આગળ હતો આપણે ત્યાં અનેક ઑર્ડિનન્સ ફૅક્ટરીઓ હતી . તે સમયે અનેક દેશ , જે આપણાથી ઘણા પાછળ હતા , તેઓ આજે આપણાથી આગળ છે . સ્વતંત્રતા પછી સંરક્ષણ ક્ષેત્રમાં આપણે જે પ્રયાસ કરવા જોઈતા હતા , આપણે આપણા જૂના અનુભવોનો જે લાભ ઉઠાવવો જોઈતો હતો , આપણે તે લાભ ઉઠાવી શક્યા નહીં . પરંતુ આજે સંરક્ષણ ક્ષેત્રમાં , ટૅક્નૉલૉજીના ક્ષેત્રમાં ભારત આગળ વધવાનો નિરંતર પ્રયાસ કરી રહ્યું છે , ભારત આત્મનિર્ભરતાની તરફ ડગ ભરી રહ્યું છે .


    સાથીઓ ,


    કોઈ પણ મિશન લોકોની સહભાગિતા - જનભાગીદારી વગર પૂરું ન થઈ શકે , સફળ ન થઈ શકે . આથી , આત્મનિર્ભર ભારતની દિશામાં , એક નાગરિક તરીકે આપણો બધાનો સંકલ્પ , સમર્પણ અને સહયોગ ખૂબ જ જરૂરી છે , અનિવાર્ય છે . તમે લૉકલ ખરીદશો , લૉકલ માટે વૉકલ બનશો તો સમજજો , તમે દેશને મજબૂત કરવામાં તમારી ભૂમિકા નિભાવી રહ્યા છો . આ પણ એક રીતે દેશની સેવા જ છે . તમે કોઈ પણ વ્યવસાયમાં હો , દરેક જગ્યાએ , દેશ સેવાનો બહુ મોટો અવકાશ હોય જ છે . દેશની આવશ્યકતાને સમજીને , જે પણ કાર્ય કરીએ છીએ તે દેશની સેવા જ હોય છે . તમારી આ સેવા , દેશને ક્યાંક ને ક્યાક મજબૂત પણ કરે છે અને આપણે એ પણ યાદ રાખવાનું છે કે આપણો દેશ જેટલો મજબૂત થશે , દુનિયામાં શાંતિની સંભાવના પણ એટલી જ મજબૂત થશે . આપણે ત્યાં કહેવાય છે -


    વિદ્યા વિવાદાય ધનં મદાય , શક્તિ : પરેષાં પરિપીડનાય ।


    ખલસ્ય સાધો : વિપરીતમ્ એતત્ જ્ઞાનાય દાનાય ચ રક્ષણાય ।।


    અર્થાત્ જે સ્વભાવથી જ દુષ્ટ છે તે વિદ્યાનો પ્રયોગ વ્યક્તિ વિવાદમાં , ધનનો પ્રયોગ ઘમંડમાં , અને તાકાતનો ઉપયોગ બીજાને તકલીફ આપવામાં કરે છે . પરંતુ સજ્જનની વિદ્યા જ્ઞાન માટે , ધન મદદ માટે અને તાકાત રક્ષા કરવામાં ઉપયોગમાં લેવાય છે . ભારતે પોતાની તાકાતનો હંમેશાં આ ભાવનાથી જ ઉપયોગ કર્યો છે . ભારતનો સંકલ્પ છે – ભારતના સ્વાભિમાન અને સંપ્રભુતાની રક્ષા . ભારતનું લક્ષ્ય છે - આત્મનિર્ભર ભારત . ભારતની પરંપરા છે - ભરોસો , મિત્રતા . ભારતનો ભાવ છે - બંધુતા . આપણે આ જ આદર્શો સાથે આગળ વધતા રહીશું .


    મારા પ્રિય દેશવાસીઓ ,


    કોરોનાના સંકટ કાળમાં દેશ લૉકડાઉનમાંથી બહાર નીકળી ગયો છે . હવે આપણે અનલૉકના તબક્કામાં છીએ અનલૉકના આ સમયમાં , બે વાતો પર ખૂબ જ ધ્યાન આપવાનું છે - કોરોનાને હરાવવો અને અર્થવ્યવસ્થાને મજબૂત કરવી , તેને તાકાત આપવી . સાથીઓ , લૉકડાઉનથી વધુ સતર્કતા આપણે અનલૉક દરમિયાન રાખવાની છે . તમારી સતર્કતા તમને કોરોનાથી બચાવશે . એ વાતને હંમેશાં યાદ રાખજો કે જો તમે માસ્ક નહીં પહેરો , બે ગજના અંતરનું પાલન નહીં કરો કે પછી બીજી જરૂરી સાવધાનીઓ નહીં રાખો તો તમે તમારી સાથોસાથ બીજાને પણ જોખમમાં મૂકી રહ્યા છો . ખાસ કરીને , ઘરનાં બાળકો અને વડીલોને , આથી , બધાં દેશવાસીઓને મારું નિવેદન છે અને આ નિવેદન હું વારંવાર કરું છું અને મારું નિવેદન છે કે તમે અસાવધાની ન રાખતા , તમારી પણ કાળજી રાખજો અને બીજાની પણ .


    સાથીઓ ,


    અનલૉકના તબક્કામાં ઘણી બધી એવી ચીજો પણ અનલૉક થઈ રહી છે જેમાં ભારત દાયકાઓથી બંધાયેલું હતું . વર્ષોથી આપણું ખાણકામ ક્ષેત્ર લૉકડાઉનમાં હતું . વ્યાવસાયિક હરાજીને અનુમતિ દેવાના એક નિર્ણયે સ્થિતિને પૂરી રીતે બદલી નાખી છે . કેટલાક દિવસો પહેલાં અંતરિક્ષ ક્ષેત્રમાં ઐતિહાસિક સુધારો કરવામાં આવ્યા . આ સુધારાઓ દ્વારા વર્ષોથી લૉકડાઉનમાં જકડાયેલા આ ક્ષેત્રને સ્વતંત્રતા મળી . આનાથી આત્મનિર્ભર ભારતના અભિયાનને ન માત્ર ગતિ મળશે , પરંતુ દેશ ટૅક્નૉલૉજીમાં પણ આધુનિક બનશે . આપણા કૃષિ ક્ષેત્રને જોઈએ તો , આ ક્ષેત્રમાં પણ ઘણી બધી ચીજો દાયકાઓથી લૉકડાઉનમાં ફસાયેલી હતી . આ ક્ષેત્રને પણ હવે અનલૉક કરી નાખવામાં આવ્યું છે . તેનાથી જ્યાં એક તરફ ખેડૂતોને પોતાનો પાક , ક્યાંય પણ , કોઈને પણ વેચવાની સ્વતંત્રતા મળી છે , તો બીજી તરફ , તેમને અધિક ધિરાણ મળવાનું પણ સુનિશ્ચિત થયું છે . આવાં અનેક ક્ષેત્રો છે જ્યાં આપણો દેશઆ બધાં સંકટોની વચ્ચે ઐતિહાસિક નિર્ણય લઈને વિકાસના નવા માર્ગો ખોલી રહ્યો છે .


    મારા પ્રિય દેશવાસીઓ ,


    દર મહિને આપણે એવા સમાચાર વાંચીએ અને જોઈએ છીએ જે આપણને ભાવુક કરી દે છે . તે આપણને એ વાતનું સ્મરણ કરાવે છે કે દરેક ભારતીય કઈ રીતે એકબીજાની મદદ માટે તત્પર છે , તે જે કંઈ પણ કરી શકે છે તે કરવામાં લાગેલો છે .


    અરુણાચલ પ્રદેશની આવી જ એક પ્રેરક વાત મને માધ્યમોમાં વાંચવા મળી . અહીં સિયાંગજિલ્લાના મિરેમ ગામે એક અનોખું કાર્ય કરી બતાવ્યું જે સમગ્ર ભારત માટે , એક ઉદાહરણ બની ગયું છે . આ ગામના અનેક લોકો બહાર રહીને નોકરી કરે છે . ગામના લોકોએ જોયું છે કે કોરોના મહામારી સમયે તે બધાં , પોતાના ગામમાં પાછા ફરી રહ્યા છે . આવામાં , ગામના લોકોએ પહેલેથી ગામની બહાર ક્વૉરન્ટાઇનની વ્યવસ્થા કરવાનો નિર્ણય લીધો . તેમણે પરસ્પર મળીને , ગામથી થોડે જ દૂર ૧૪ અસ્થાયી ઝૂંપડીઓ બનાવી અને એવું નક્કી કરવામાં આવ્યું કે જ્યારે ગામના લોકો પાછા ફરશે તો તેમને આ ઝૂંપડીઓમાં કેટલાક દિવસ ક્વૉરન્ટાઇનમાં રાખવામાં આવશે . આ ઝૂંપડીમાં શૌચાલય , વીજળી - પાણી સહિત દૈનિક જરૂરિયાતની દરેક પ્રકારની સુવિધા ઉપલબ્ધ કરાવવામાં આવી . જાહેર છે કે મિરેમ ગામના લોકોના આ સામૂહિક પ્રયાસ અને જાગૃતિએ બધાનું ધ્યાન પોતાના તરફ ખેંચ્યું .


    સાથીઓ ,


    આપણે ત્યાં કહેવાય છે -


    સ્વભાવં ન જહાતિ એવ સાધુઃ આપદ્રતોપી સન ।


    કર્પૂર : પાવક સ્પૃષ્ટ : સૌરભં લભતેતરામ ।।


    અર્થાત જે રીતે કપૂર આગમાં તપવા છતાં પોતાની સુગંધ નથી છોડતો તે જ રીતે સારા લોકો આપત્તિમાં પણપોતાના ગુણ , પોતાનો સ્વભાવ છોડતા નથી . આજે આપણા દેશની જે શ્રમશક્તિ છે , જે શ્રમિક સાથી છે , તે પણ તેનું જીવતુંજાગતું ઉદાહરણ છે . તમે જુઓ , આ દિવસોમાં આપણા પ્રવાસી શ્રમિકોની એવી અનેક કથાઓ આવે છે જે સમગ્ર દેશને પ્રેરણા આપી રહી છે . ઉત્તર પ્રદેશના બારાબંકીમાં ગામડે પાછા ફરેલા મજૂરોએ કલ્યાણીનદીનું પ્રાકૃતિક સ્વરૂપ પાછું લાવવા મટે કામ શરૂ કરી દીધું . નદીનો ઉદ્ધાર થતો જોઈને , આસપાસના ખેડૂતો , આસપાસના લોકો પણ ઉત્સાહિત છે . ગામમાં આવ્યા પછી , ક્વૉરન્ટાઇન સેન્ટરમાં રહીને , આઇસૉલેશન સેન્ટરમાં રહીને , આપણા શ્રમિક સાથીઓએ જે રીતે પોતાના કૌશલ્યનો ઉપયોગ કરીને પોતાની આસપાસની સ્થિતિઓનેબદલી છે , તે અદભૂત છે . પરંતુ સાથીઓ , આવા તો અનેક કિસ્સા - કથાઓ દેશનાં લાખો ગામની છે , જે આપણા સુધી પહોંચી શકી નથી .


    જેવો આપણા દેશનો સ્વભાવ છે , મને વિશ્વાસ છે , સાથીઓ કે , આપણા ગામમાં પણ , આપણી આસપાસ પણ આવી અનેક ઘટનાઓ બની હશે . જો તમારા ધ્યાનમાં આવી વાત આવી હોય તો તમે આવી પ્રેરક ઘટના મને જરૂર લખી મોકલજો . સંકટના આ સમયમાં પણ , આ સકારાત્મક ઘટનાઓ , આવી કથાઓ બીજા લોકોને પણ પ્રેરણા આપશે .


    મારા પ્રિય દેશવાસીઓ ,


    કોરોના વાઇરસે નિશ્ચિત રીતે આપણા જીવન જીવવાની રીતમાં પરિવર્તન લાવી દીધું છે . હું લંડનથી પ્રકાશિત ફાઇનાન્સિયલ ટાઇમ્સમાં એક ખૂબ જ રસપ્રદ લેખ વાંચી રહ્યો હતો . તેમાં લખેલું હતું કે કોરોના કાળ દરમિયાન આદુ , હળદર સહિત બીજા મસાલાની માગ , એશિયા ઉપરાંત અમેરિકામાં પણ વધી ગઈ છે . સમગ્ર દુનિયાનું ધ્યાન આ સમયે પોતાની રોગપ્રતિકારક શક્તિ વધારવા પર છે અને રોગપ્રતિકારક શક્તિ વધારનારી આ ચીજોનો સંબંધ આપણા દેશ સાથે છે . આપણે તેની ખાસિયત વિશ્વના લોકોને એવી સહજ અને સરળ ભાષામાં બતાવવી જોઈએ જેનાતી તેઓ સરળતાથી સમજી શકે અને આપણે એક તંદુરસ્ત ગ્રહ બનાવવામાં આપણું યોગદાન આપી શકીએ .


    મારા પ્રિય દેશવાસીઓ ,


    કોરોના જેવું સંકટ ન આવ્યું હોત તો કદાચ જીવન શું છે , જીવન શા માટે છે , જીવન કેવું છે , આપણને કદાચ આ યાદ જ ન આવ્યું હોત . અનેક લોકો આ કારણથી માનસિક તણાવમાં જીવતા રહ્યા છે . તો બીજી તરફ , લોકોએ મને એ પણ જણાવ્યું છે કે તેમણે લૉકડાઉન દરમિયાન આનંદનાં નાના - નાનાં પાસાં પણ જીવનમાં ફરીથી શોધ્યાં છે . અનેક લોકોએ મને પારંપરિક ઘરની અંદર રમાતી રમતો અને આખા પરિવાર સાથે તેનો આનંદ લેવાનો અનુભવ મોકલ્યો છે .


    સાથીઓ ,


    આપણા દેશમાં પારંપરિક રમતોનો બહુ સમૃદ્ધ વારસો છે . જેમ કે , તમે એક રમતનું નામ સાંભળ્યું હશે - પચીસી . આ રમત તમિલનાડુમાં ‘ પલ્લાન્ગુલી ’, કર્ણાટકમાં ‘ અલિ ગુલી મણે ’ અને આંધ્ર પ્રદેશમાં ‘ વામન ગુંટલૂ ’ નામથી રમાય છે . તે એક પ્રકારની સ્ટ્રેટેજી રમત છે જેમાં એક બૉર્ડનો ઉપયોગ કરવામાં આવે છે . તેમાં અનેક ખાંચા હોય છે જેમાં હાજર ગોળી કે બીજને ખેલાડીઓએ પકડવાની હોય છે . કહેવાય છે કે આ રમત દક્ષિણ ભારતથી દક્ષિણ પૂર્વ એશિયા અને પછી દુનિયામાં ફેલાયેલી છે .


    સાથીઓ ,


    આજે દરેક બાળક સાપ - સીડીની રમત વિશે જાણે છે , પરંતુ શું તમને ખબર છે કે આ પણ એક ભારતીય પારંપરિક રમતનું જ રૂપ છે જેને મોક્ષ પાટમ અથવા પરમપદમ્ કહેવાય છે . આપણે ત્યાં એક બીજી પારંપરિક રમત રહી છે - ગુટ્ટા ( પાંચીકા ). મોટા પણ પાંચીકા રમે છે અને બાળકો પણ . બસ , એક જ કદના પાંચ નાના - નાના પથ્થર ઉઠાવો અને જ્યાં સુધી તે પથ્થર હવામાં હોય , તમારે જમીન પર રહેલા બાકીના પથ્થર ઉઠાવવાના હોય છે . સામાન્ય રીતે , આપણે ત્યાં ઘરની અંદરની રમતોમાં કોઈ મોટાં સાધનોની જરૂર પડતી નથી . કોઈ એક ચોક કે પથ્થર લઈ આવે છે તેનાતી જમીન પર જ કંઈક રેખા દોરે છે અને પછી રમત શરૂ થઈ જાય છે . જે રમતોમાં પાસાંની જરૂર પડે છે , કોડીઓ કે આંબલીનાં બીજથી પણ કામ ચાલી જાય છે .


    સાથીઓ ,


    મને ખબર છે , આજે જ્યારે હું આ વાત કરી રહ્યો છું , તો અનેક લોકો પોતાના બાળપણમાં સરી ગયા હશે , અનેકોને પોતાના બાળપણના દિવસો યાદ આવી ગયા હશે . હું એમ કહીશ કે તે દિવસોને તમે ભૂલ્યા કેમ ? તે રમતોને તમે ભૂલ્યા કેમ ? મારો ઘરનાં નાના - નાની , દાદા - દાદી , ઘરના વડીલોને આગ્રહ છે કે નવી પેઢીમાં આ રમતો જો તમે ટ્રાન્સ્ફર નહીં કરો તો કોણ કરશે ? જ્યારે ઑનલાઇન ભણતરની વાત આવી રહી છે તો સંતુલન બનાવવા માટે ઑનલાઇન રમતોથી મુક્તિ પામવા માટે પણ આપણે આવું કરવું જ પડશે . આપણી યુવા પેઢીઓ માટે પણ , આપણા સ્ટાર્ટ અપ માટે પણ , અહીં , એક નવો અવસર છે અને મજબૂત અવસર છે . આપણે ભારતની પારંપરિક ઘર બેઠાં રમાતી રમતોને નવી અને આકર્ષક રીતે પ્રસ્તુત કરીએ . તેની સાથે જોડાયેલી ચીજોને ભેગી કરનારા , સપ્લાય કરનારા , સ્ટાર્ટ અપ ઘણા લોકપ્રિય થઈ જશે અને આપણે એ પણ યાદ રાખવાનું છે કે આપણી ભારતીય રમતો પણ લૉકલ છે અને આપણે લૉકલ માટે વૉકલ થવાનું પ્રણ પહેલાં જ લઈ ચૂક્યા છે અને મારા બાળ - સખા મિત્રો , દરેક ઘરનાં બાળકોને , મારા નાના સાથીઓને પણ આજે હું એક વિશેષ અનુરોધ કરું છું . બાળકો , તમે મારો અનુરોધ માનશો ને ? જુઓ , મારો આગ્રહ છે કે હું જે કહું છું , તમે જરૂર કરો . એક કામ કરો - જ્યારે થોડો સમય મળે તો માતાપિતાને પૂછીને , મોબાઇલ ઉઠાવો અને તમારાં દાદા - દાદી , નાના - નાની કે ઘરમાં જે પણ વડીલ છે તેનો ઇન્ટરવ્યૂ રેકૉર્ડ કરજો , તમારા મોબાઇલ ફૉનમાં પણ રેકૉર્ડ કરો . જે રીતે તમે ટીવી પર જોયું હશે , પત્રકાર કેવી રીતે ઇન્ટરવ્યૂ કરે છે , બસ , એવો જ ઇન્ટરવ્યૂ તમે કરો અને તમે તેમને પ્રશ્ન શું પૂછશો ? હું તમને સૂચન કરું છું . તમે તેમને જરૂર પૂછો કે તેઓ , બાળપણમાં તેમની રહેણીકરણી કેવી હતી , તેઓ કઈ રમતો રમતાં હતાં . ક્યારેય નાટક જોવા જતાં હતાં , સિનેમા જોવા જતાં હતાં , ક્યારેક રજાઓમાં મામાના ઘરે જતાં હતાં , ક્યારેક ખેતરમાં જતાં હતાં , તહેવાર કેવી રીતે મનાવતા હતા , અનેક વાતો તમે તેમને


    પૂછી શકો છો , તેમને પણ ૪૦ - ૫૦ વર્ષ ૬૦ વર્ષ જૂની તેમની જિંદગીમાં જવું , ઘણું આનંદ આપશે અને તમારા માટે પણ ૪૦ - ૫૦ વર્ષ પહેલાં હિન્દુસ્તાન કેવું હતું , તમે જ્યાં રહો છો તે વિસ્તાર કેવો હતો , ત્યાં પરિસર કેવું હતું , લોકોના રીતરિવાજો કેવા હતા - બધી ચીજો , ઘણી સરળતાથી તમને શીખવા મળશે , જાણવા મળશે અને તમે જોજો , તમને ઘણી મજા આવસે અને પરિવાર માટે પણ એક ઘણા જ અમૂલ્ય ખજાનો , એક સારું વિડિયો આલ્બમ પણ બની જશે .


    સાથીઓ ,


    એ સત્ય છે કે આત્મકથા કે જીવની , ઑટોબાયોગ્રાફી અથવા બાયૉગ્રાફી ઇતિહાસની સચ્ચાઈની નિકટ આવવા માટે ઘણું ઉપયોગી માધ્યમ હોય છે . તમે પણ તમારા વડીલો - વૃદ્ધો સાથે વાત કરશો તો તેમના સમયની વાતોને તેમના બાળપણ , તેમના યુવાકાળની વાતોને વધુ સરળતાથી સમજી શકશો . આ વધુ સારી તક છે કે વૃદ્ધો પણ પોતાના બાળપણ વિશે , તેમના જમાના વિશે , પોતાનાં ઘરનાં બાળકોને જણાવે .


    સાથીઓ ,


    દેશના એક મોટા હિસ્સામાં હવે ચોમાસું પહોંચી ચૂક્યું છે . આ વખતે વરસાદ વિશે મૌસમ વૈજ્ઞાનિકો પણ ખૂબ જ ઉત્સાહિત છે , ખૂબ અપેક્ષા વ્યક્ત કરી રહ્યા છે . વરસાદ સારો થશે તો આપણા ખેડૂતોનો પાક સારો થશે , વાતાવરણ પણ હર્યુંભર્યું થશે . વરસાદની ઋતુમાં પ્રકૃતિ પણ જાણે પોતાને નવપલ્લવિત કરી લે છે . માનવ , પ્રાકૃતિક સંસાધનોનું જેટલું દોહન કરે છે , પ્રકૃતિ એક રીતે , વરસાદના સમયે તેની ભરપાઈ કરે છે , રિફિલિંગ કરે છે . પરંતુ આ રિફિલિંગ પણ ત્યારે જ થઈ શકે છે જ્યારે આપણે પણ તેમાં આપણી ધરતીમાનો સાથ આપીએ , આપણી જવાબદારી નિભાવીએ . આપણા દ્વારા કરવામાં આવેલો થોડો પણ પ્રયાસ , પ્રકૃતિને , પર્યાવરણને બહુ મદદ કરે છે . આપણા અનેક દેશવાસીઓ તો તેમાં ઘણું મોટું કામ કરી રહ્યા છે .


    કર્ણાટકના મંડાવલીમાં એક ૮૦ - ૮૫ વર્ષના વૃદ્ધ છે કામેગોવડા . કામેગોવડાજી એક સાધારણ ખેડૂત છે . પરંતુ તેમનું વ્યક્તિત્વ બહુ અસાધારણ છે . તેમણે એક એવું કામ કર્યું છે કે કોઈ પણ આશ્ચર્યમાં પડી જશે . ૮૦ - ૮૫ વર્ષના કામેગોવડાજી પોતાના પ્રાણીઓને ચરાવે છે , પરંતુ સાથોસાથ તેમણે પોતાના ક્ષેત્રમાં નવું તળાવ બનાવવાનું બીડું પણ ઝડપ્યું છે . તેઓ પોતાના વિસ્તારમાં પાણીની સમસ્યા દૂર કરવા માગે છે . આ માટે જળસંરક્ષણના કામમાં નાનાંનાનાં તળાવો બનાવવાના કામમાં લાગેલા છે . તમને આશ્ચર્ય થશે કે ૮૦ - ૮૫ વર્ષના કામેગોવડાજી અત્યાર સુધીમાં ૧૬ તળાવ ખોદી ચૂક્યા છે , પોતાની મહેનતથી , પોતાના પરિશ્રમથી . બની શકે કે જે તળાવ તેમણે બનાવ્યાં , તે બહુ મોટાં ન હોય , પરંતુ તેમના આ પ્રયાસો ઘણા મોટા છે . આજે સમગ્ર વિસ્તારને , આ તળાવથી એક નવું જીવન મળ્યું છે .


    સાથીઓ ,


    ગુજરાતના વડોદરાનું પણ એક ઉદાહરણ ઘણું પ્રેરક છે . અહીં , જિલ્લા પ્રશાસન અને સ્થાનિક લોકોએ મળીને એક રસપ્રદ ઝુંબેશ ચલાવી છે . આ ઝુંબેશના કારણે આજે વડોદરામાં એક હજાર શાળાઓમાં વરસાદી પાણીનો સંગ્રહ થવા લાગ્યો છે . એક અનુમાન છેક આ કારણે દર વર્ષે સરેરાશ લગભગ ૧૦ કરોડ લિટર પાણી બેકાર વહી જવાથી બચાવાઈ રહ્યું છે .


    સાથીઓ ,


    આ વરસાદમાં પ્રકૃતિની રક્ષા માટે , પર્યાવરણની રક્ષા માટે , આપણે પણ , કંઈક આ પ્રકારે વિચારવાની , કંઈક કરવાની પહેલ કરવી જોઈએ . જેમ કે અનેક સ્થાનો પર ગણેશ ચતુર્થી માટે તૈયારીઓ શરૂ થશે . શું આ વખતે આપણે એવો પ્રયાસ કરી શકીએ કે ઇકૉ ફ્રેન્ડલી ગણેશજીની પ્રતિમાઓ બનાવીશું અને તેમનું જ પૂજન કરીશું ? શું આપણે એવી પ્રતિમાઓનું પૂજન કરવાથી બચી શકીએ જે નદી - તળાવોમાં વિસર્જિત કરાયા પછી પણ જળ માટે , જળમાં રહેતા જીવજંતુઓ માટે સંકટ બની જાય છે ? મને વિશ્વાસ છે કે તમે આવું જરૂર કરશો અને આ બધી વાતોની વચ્ચે આપણે એ પણ ધ્યાન રાખવાનું છે કે ચોમાસાની ઋતુમાં અનેક બીમારીઓ પણ આવે છે . કોરોના કાળમાં આપણે તેનાથી પણ બચીને રહેવાનું છે . આયુર્વેદિક ઔષધિઓ , ઉકાળો , ગરમ પાણી ... આ બધાનો ઉપયોગ કરતા રહો . સ્વસ્થ રહો .


    મારા પ્રિય દેશવાસીઓ ,


    આજે ૨૮ જૂને ભારત પોતાના એક પૂર્વ પ્રધાનમંત્રી ને શ્રદ્ધાંજલી આપી રહ્યો છે જેમણે એક કટોકટીભર્યા સમયમાં દેશનું નેતૃત્વ કર્યું . આપણા , આ પૂર્વ પ્રધાનમંત્રી શ્રી પી . વી . નરસિમ્હા રાવજીની આજે જન્મશતાબ્દિ વર્ષની શરૂઆતનોદિવસ છે . જ્યારે આપણે પી . વી . નરસિમ્હા રાવજી વિશે વાત કરીએ છીએ તો સ્વાભાવિક રીતે રાજનેતા તરીકે તેમની છબિ આપણી સામે ઉભરે છે . પરંતુ તે પણ સાચી વાત છે કે તેઓ અનેક ભાષા જાણતા હતા . ભારતીય અને વિદેશી ભાષાઓ બોલી શકતા હતા . તેઓ એક તરફ ભારતીય મૂલ્યોમાં ઓતપ્રોત હતા તો બીજી તરફ , તેને પાશ્ચાત્ય સાહિત્ય અને વિજ્ઞાનનું પણ જ્ઞાન હતું . તેઓ ભારતના સૌથી અનુભવી નેતાઓમાંના એક હતા . પરંતુ તેમના જીવનનું એક બીજું પાસું પણ છે . અને એ ઉલ્લેખનીય છે , આપણે જાણવું પણ જોઈએ .


    સાથીઓ ,


    શ્રી નરસિમ્હા રાવજી પોતાની કિશોરાવસ્થામાં જ સ્વતંત્રતા આંદોલનમાં જોડાઈ ગયા હતા . જ્યારે હૈદરાબાદના નિઝામે વન્દે માતરમ્ ગાવાની અનુમતિ આપવા નકારી દીધું હતું ત્યારે તેમના વિરુદ્ધ આંદોલન કરવામાં તેમણે પણ સક્રિય રીતે હિસ્સો લીધો હતો . તે સમયે તેમની ઉંમર કેવળ ૧૭ વર્ષ હતી . નાની ઉંમરથી જ શ્રીમાન નરસિમ્હા રાવ અન્યાય વિરુદ્ધ અવાજ ઉઠાવવામાં આગળ હતા . પોતાનો અવાજ બુલંદ કરવામાં કોઈ કસર છોડતા નહોતા . નરસિમ્હા રાવજી ઇતિહાસને પણ બહુ સારી રીતે સમજતા હતા . ખૂબ જ સાધારણ પૃષ્ઠભૂમિથી ઊઠીને તેમનું આગળ વધવું , શિક્ષણ પર તેમનો ભાર , શીખવાની તેમની પ્રવૃત્તિ અને તે બધાની સાથે તેમની નેતૃત્વ ક્ષમતા - બધું જ સ્મરણીય છે . મારો આગ્રહ છે કે નરસિમ્હા રાવજીના જન્મ શતાબ્દિ વર્ષમાં તમે બધા લોકો તેમના જીવન અન વિચારો વિશે વધુમાં વધુ જાણવાનો પ્રયાસ કરો . હું ફરી એક વાર તેમને મારી શ્રદ્ધાંજલિ અર્પણ કરું છું .


    મારા પ્રિય દેશવાસીઓ ,


    આ વખતે ‘ મન કી બાત ’ માં અનેક વિષયો પર વાત થઈ . હવે પછી જ્યારે આપણે મળીશું તો કંઈક બીજા નવા વિષયો પર વાત થશે . તમે તમારા સંદેશ , તમારા નવીન વિચારો મને જરૂર મોકલતા રહેજો . આપણે બધાં મળીને આગળ વધીશું , અને આવનારા દિવસો વધુ સકારાત્મક થશે , મેં જેમ આજે શરૂઆતમાં કહ્યું કે આપણે આ વર્ષ એટલે કે ૨૦૨૦માં જ વધુ સારું કરીશું , આગળ વધીશું અને દેશ નવી ઊંચાઈઓને આંબશે . મને વિશ્વાસ છે કે ૨૦૨૦ ભારતને આ દશકમાં નવી દિશા આપનારું વર્ષ સાબિત થશે . આ ભરોસાને લઈને આપણે પણ આગળ વધીએ , સ્વસ્થ રહીએ , સકારાત્મક રહીએ . આ શુભકામનાઓ સાથે , તમારો સહુનો ખૂબ ખૂબ ધન્યવાદ .


    નમસ્કાર .


    GP/DS

    
    
    (Release ID: 1634930) Visitor Counter : 76
    
    
      Read this release in: Punjabi , Kannada , Assamese , Manipuri , English , Urdu , Marathi , Hindi , Bengali , Odia , Tamil , Telugu , Malayalam