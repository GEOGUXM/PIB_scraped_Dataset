      પર્યાવરણ અને વન મંત્રાલય

      આગામી પાંચ વર્ષમાં સમગ્ર દેશમાં 200 ‘નગર વન’નું નિર્માણ કરવા માટે શહેરી વનીકરણ યોજના શરૂ કરવામાં આવી
      
      શહેરી વનીકરણથી ગ્રામ્ય વનની પ્રાચીન પરંપરા શહેરોમાં પુનર્જિવિત થશે: શ્રી પ્રકાશ જાવડેકર

      Posted On: 05 JUN 2020 1:27PM by PIB Ahmedabad

    વિશ્વ પર્યાવરણ દિવસ નિમિત્તે , સરકારે આજે આગામી પાંચ વર્ષમાં સમગ્ર દેશમાં 200 શહેરી વન વિકસાવવા માટે નગર વન યોજનાનો અમલ કરવાની જાહેરાત કરી હતી જેમાં લોકભાગીદારી અને જંગલ ખાતા , મ્યુનિસિપલ સંગઠનો , NGO, કોર્પોરેટ્સ અને સ્થાનિક લોકો વચ્ચે સહકાર પર વિશેષ ધ્યાન કેન્દ્રિત કરવામાં આવ્યું છે . દર વર્ષે 5 જૂનના રોજ વિશ્વ પર્યાવરણ દિવસ (WED) ની ઉજવણી કરવામાં આવે છે . સંયુક્ત રાષ્ટ્રસંઘના પર્યાવરણ કાર્યક્રમ (UNEP) દ્વારા જાહેર કરવામાં આવેલી થીમને કેન્દ્ર સ્થાને રાખીને પર્યાવરણ , વન અને આબોહવા પરિવર્તન મંત્રાલય વિશ્વ પર્યાવરણ દિવસની ઉજવણી કરે છે તેના અનુસંધાનમાં કેટલાક કાર્યક્રમોનું આયોજન કરે છે . આ વર્ષની થીમ ‘ જૈવ વિવિધતા ’ છે . પ્રવર્તમાન કોવિડ -19 મહામારીની સ્થિતિને ધ્યાનમાં રાખીને મંત્રાલય દ્વારા આ વર્ષે વિશ્વ પર્યાવરણ દિવસની વર્ચ્યુઅલ ઉજવણી કરવામાં આવી હતી જેમાં નગર વન ( શહેરી વનીકરણ ) ની થીમને કેન્દ્ર સ્થાને રાખવામાં આવી હતી .


    શહેરી વનીકરણના શ્રેષ્ઠ આચરણો દર્શાવતી માહિતી પત્રિકાનું વિમોચન અને નગર વન યોજનાની જાહેરાત કરતી વખતે કેન્દ્રીય પર્યાવરણ મંત્રી શ્રી પ્રકાશ જાવડેકરે જણાવ્યું હતું કે , આ જંગલો શહેરોના ફેફસાની ભૂમિકા નિભાવશે અને શહેરી વિસ્તારોમાં વનીકરણ જમીન અથવા સ્થાનિક શહેરી વિકાસ સંગઠનો દ્વારા આપવામાં આવેલી જમીન પર પ્રાથમિકરૂપે તેને વિકસાવવામાં આવશે . જૈવ વિવિધતાને કેન્દ્ર સ્થાને રાખવામાં આવેલી આ વર્ષની થીમ એટલે કે , “ હવે પ્રકૃતિનો વારો ” ( ટાઇમ ફોર નેચર ) પર વિશેષ ભાર મૂકતા શ્રી જાવડેકરે જણાવ્યું હતું કે , “ પાયાનો સિદ્ધાંત એ છે કે જો આપણે પ્રકૃતિનું રક્ષણ કરીશું તો , પ્રકૃતિ આપણું રક્ષણ કરશે .”


    આજે વિશ્વ પર્યાવરણ દિવસની ઉજવણી નિમિત્તે એક ફિલ્મ પ્રદર્શિત કરવામાં આવી હતી જેમાં દર્શાવવામાં આવ્યું હતું કે , પૂણેવાસીઓ એ કેવી રીતે જંગલ ખાતા અને સ્થાનિક સંગઠનો સાથે મળીને 16.8 હેક્ટરના વેરાન ટેકરીઓના વિસ્તારને હરિયાળા જંગલમાં ફેરવી દીધો . આજે , આ જંગલ 23 પ્રકારની વનસ્પતિની પ્રજાતિ , 29 પ્રજાતિના પક્ષીઓ , 15 પ્રજાતિના પતંગીયા , 10 પ્રજાતિના સરીસૃપો , 3 પ્રજાતિના સસ્તન પ્રાણીઓની વિવિધતા ધરાવે છે . આટલું જ નહીં , આ શહેરી વનીકરણ પરિયોજનાથી પરિસ્થિતિકીય સંતુલન જાળવવામાં મદદ મળે છે અને પર્યાવરણ તેમજ સામાજિક બંને જરૂરિયાતોને તેનાથી સંતોષી શકાય છે . વાજરે શહેરી વન હવે દેશના બાકીના હિસ્સા માટે મોડેલરૂપ બની ગયું છે .


    આ વર્ષે જૈવ વિવિધતા પર ધ્યાન આપવાની બાબત પર ભાર મૂકતા પર્યાવરણ મંત્રીએ જણાવ્યું હતું કે , “ ભારતમાં સમગ્ર દુનિયાનો માત્ર 2.5% ભૂપ્રદેશ , 16% માનવવસ્તી તેમજ પશુધનનું સંચાલન તેમજ માત્ર 4% ચોખ્ખા પાણીના સ્રોતો જેવી સંખ્યાબંધ પ્રતિકૂળતાઓ વચ્ચે પણ સમગ્ર દુનિયાની કુલ જૈવ વિવિધતાનો 8% હિસ્સો તો માત્ર ભારતમાં જ છે ; આ એવી વિશાળ જૈવ વિવિધતા છે જે ભારતીયોના પ્રકૃતિ સાથે તાલમેલ જાળવવાના સિદ્ધાંતોના પરિણામે હાંસલ થઇ શકી છે .”


    ભારતીય સંસ્કૃતિ પર પ્રકાશ પાડતા , શ્રી જાવડેકરે જણાવ્યું હતું કે , “ કદાચ ભારત એકમાત્ર એવો દેશ છે જ્યાં વૃક્ષોની પૂજા કરવામાં આવે છે , જ્યાં પ્રાણીઓ , પક્ષીઓ અને સરીસૃપોની પૂજા કરવામાં આવે છે અને ભારતીય સમાજ પર્યાવરણને કેટલો આદર આપે છે તેનો અંદાજ આના પરથી લગાવી શકાય છે . પ્રાચીનકાળમાં આપણે ત્યાં ગ્રામ્ય વનની પરંપરાનું પાલન કરવામાં આવતું હતું . હવે , શહેરી વનીકરણની આ નવી યોજનામાં આ અંતરાલ પૂરાશે કારણ કે શહેરી વિસ્તારોમાં બગીચાઓ તો છે પરંતુ વન પ્રદેશ ભાગ્યે જ જોવા મળે છે ;” કેન્દ્રીય મંત્રીશ્રીએ જણાવ્યું હતું કે , શહેરી વનોનું નિર્માણ કરવાની આ પ્રવૃત્તિથી આપણે કાર્બનના વધારાના અવશોષકો પણ બનાવી શકીશું .


    આ પ્રસંગે કેન્દ્રીય રાજ્યમંત્રી શ્રી બાબુલ સુપ્રીયો પણ ઉપસ્થિત રહ્યા હતા . તેમણે દેશમાં જૈવ વિવિધતાના સંરક્ષણ માટે વૃક્ષારોપણ અને જમીનમાં ભેજ જાળવવા જેવી પ્રવૃત્તિઓને પાયાની વ્યૂહનીતિ ગણાવી તેના પર વિશેષ ભાર મૂક્યો હતો . તેમણે ખાસ કહ્યું હતું કે , જમીનનું ધોવાણ , કાદવ , નદીના તટપ્રદેશોમાં પાણીનું ઘટતું સ્તર વગેરે સમસ્યાઓનો ઉકેલ લાવવાની જરૂર છે અને દરેક વ્યક્તિએ આ દિશામાં સહિયારા પ્રયાસો કરવા પડશે .


    રણપ્રદેશની વૃદ્ધિ રોકવા માટે સંયુક્ત રાષ્ટ્ર કોન્વેન્શન (UNCCD) ના કાર્યકારી નિદેશક શ્રી ઇબ્રાહીમ થિઆવ અને સંયુક્ત રાષ્ટ્ર પર્યાવરણ કાર્યક્રમ (UNEP) ના કાર્યકારી નિદેશક સુશ્રી ઇંગર એન્ડર્સને પણ વર્ચ્યુઅલ માધ્યમોથી આ કાર્યક્રમમાં ભાગ લીધો હતો .


    UNCCD ના કાર્યકારી નિદેશક શ્રી થિઆવે જણાવ્યું હતું કે , “ શું હવે એ સમજવાનો સમય નથી આવી ગયો કે , કુદરતને આપણી જરૂર છે તેના કરતા વધારે આપણે કુદરતની જરૂર છે . શું હવે સમય નથી આવી ગયો કે , કુદરત સાથે આપણા સંબંધ અંગે આપણે ફરી વિચાર કરવાની અને તેને ફરી પરિભાષિત કરવાની જરૂર છે . કદાચ , આ જ એ સમય છે , જ્યાં સમગ્ર માનવજાતે કુદરત સાથે નવા સામાજિક સંપર્કો સ્થાપવાની જરૂર છે .”


    આ વર્ષની થીમ પર ભાર મૂકતા સુશ્રી એન્ડરસને જણાવ્યું હતું કે , જો કુદરત માટે કોઇ પગલાં લેવામાં આવશે તો તેનો અર્થ એવો થાય કે ભવિષ્યમાં મહામારીની શક્યતા ઘટાડવી , આ લાંબાગાળાનું લક્ષ્ય હાંસલ કરવું , જળવાયુ પરિવર્તનને ધીમું પાડવું , કુદરતના જીવોને સાચવવા , બહેતર અર્થતંત્ર અને ચોખ્ખી હવામાં શ્વાસ લઇ શકવો અથવા જીવનનું રક્ષણ કરતા વૃક્ષોની વચ્ચેથી પસાર થવું . કોવિડ પછીની દુનિયામાં , આપણે વધુ બહેતર રીતે નિર્માણ કરવાની જરૂર છે , આપણું પોતાનું રક્ષણ કરવા માટે આપણે પ્રકૃતિનું રક્ષણ કરવાની જરૂર છે .


    મહારાષ્ટ્ર સરકારના વનમંત્રી શ્રી સંજય રાઠોડ , પર્યાવરણ , વન અને જળવાયુ પરિવર્તન મંત્રાલયના નવા નિયુક્ત સચિવ શ્રી આર . પી . ગુપ્તા અને પર્યાવરણ મંત્રાલયના વિશેષ સચિવ અને જંગલોના મહાનિદેશક શ્રી સંજયકુમાર , પર્સિસ્ટન્ટ સિસ્ટમના આનંદ દેશપાંડે , TERRE પોલિસી સેન્ટર , પૂણેના ડૉ . વિનિતા આપ્ટેએ પણ આ કાર્યક્રમમાં ભાગ લીધો હતો અને તેમના જ્ઞાનનું આદાનપ્રદાન કર્યું હતું .


    કુલ 35 વૈશ્વિક જૈવ વિવિધતા હોટસ્પોટમાંથી 4 તો ભારતમાં જ છે જ્યાં કેટલીક લુપ્તપ્રાય : પ્રજાતિઓ પણ વસવાટ કરી રહી છે . જોકે , વધતી વસ્તી , જંગલોનું નિકંદન , શહેરીકરણ અને ઔદ્યોગિકરણના કારણે આપણા કુદરતી સ્રોતો પર વિપુલ પ્રમાણમાં વિપરિત અસર પડી છે અને તેના કારણે જૈવ વિવિધતાનો નાશ થવાની નોબત આવી છે . આ ગ્રહ પર તમામ જીવોને ટકી રહેવા માટે જૈવ વિવિધતા મહત્વપૂર્ણ છે અને વિવિધ પરિસ્થિતિય સેવાઓ પૂરી પાડવા માટે તે મુખ્ય આધાર છે . જૈવ વિવિધતા સંરક્ષણને પરંપરાગત રીતે માત્ર અંતરિયાળ જંગલ વિસ્તાર સુધી જ સિમિત માનવામાં આવતી હતી પરંતુ વધતા શહેરીકરણની સાથે સાથે શહેરી વિસ્તારોમાં પણ જૈવ વિવિધતાની સલામત કરવાની અને તેને બચાવવાની જરૂરિયાત ઉભી થઇ . આ અંતરાલને પૂરો કરવા માટે શહેરી વનીકરણ એ શ્રેષ્ઠ રીત છે . આથી જ , પર્યાવરણ , વન અને જળવાયુ પરિવર્તન મંત્રાલયે WED ઉજવણી 2020 માટે નગર વન થીમને યોગ્ય રીતે અપનાવી છે જેથી શહેરી જમીન પ્રદેશમાં જૈવ વિવિધતાને પ્રોત્સાહન આપી શકાય અને તેનું સંવર્ધન કરી શકાય .


    GP/DS


    

    
    (Release ID: 1629617) Visitor Counter : 75
    
    
      Read this release in: Marathi , Bengali , English , Urdu , Hindi , Manipuri , Assamese , Punjabi , Odia , Tamil , Telugu , Malayalam