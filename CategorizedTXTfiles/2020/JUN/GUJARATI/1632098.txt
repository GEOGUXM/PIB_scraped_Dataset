      પ્રધાનમંત્રીનું કાર્યાલય

      મુખ્યમંત્રીઓ સાથે સંવાદ વખતે પ્રધાનમંત્રીનું પ્રારંભિક વક્તવ્ય
      Posted On: 17 JUN 2020 3:58PM by PIB Ahmedabad


    આપ સૌ સાથીઓને ખૂબ ખૂબ અભિનંદન !!


    અનલૉક - વન શરૂ થયા પછી આપણી આ પ્રથમ મુલાકાત છે . દેશના 21 રાજ્યો અને કેન્દ્ર શાસિત પ્રદેશોમાં અનલૉક - વનના અનુભવો અંગે કાલે મારી સાથે વિસ્તારથી ચર્ચા થઈ હતી . એ હકિકત છે કે કોરોનાનો પ્રસાર કેટલાંક મોટાં રાજ્યો અને મોટા શહેરોમાં વધુ પ્રમાણમાં જણાઈ રહ્યો છે . કેટલાંક શહેરોમાં વધારે ગીચતા , નાના નાના ઘર અને ગલી મહોલ્લામાં ફિઝિકલ ડિસ્ટન્સીંગની પણ ઊણપ ઉપરાંત , રોજે રોજ હજારો લોકોની આવન જાવન , આ બધી બાબતોએ કોરોના સામેની લડાઈને વધુ પડકારજનક બનાવી છે .


    આમ છતાં પણ દરેક દેશવાસીનો સંયમ , અનેક સ્થળોએ વહિવટી તંત્રની ધગશ અને આપણા કોરોના યોધ્ધાઓના સમર્પણ ભાવને કારણે જ આપણે સ્થિતિને નિયંત્રણની બહાર નથી જવા દીધી . યોગ્ય સમયે ટ્રેસીંગ , સારવાર અને કેસની જાણકારી મળવાને કારણે સંક્રમણમાંથી સાજા થનાર લોકોની સંખ્યા અહીં સતત વધતી રહી છે . એ ખૂબ જ રાહતની બાબત છે કે આઈસીયુ અને વેન્ટીલેટર દ્વારા સારવારની જરૂર પણ ખૂબ ઓછા દર્દીઓને પડી રહી છે .


    યોગ્ય સમયે લેવામાં આવેલાં સાચાં પગલાંઓને કારણે જ આપણે બધા આ મોટા જોખમનો મુકાબલો કરી શક્યા છીએ . લૉકડાઉન દરમ્યાન દેશની જનતાએ જે શિસ્ત બતાવી છે તેનાથી વાયરસની અતિશય પ્રમાણમાં વૃધ્ધિને અટકાવી શકાઈ છે . સારવારની વ્યવસ્થા હોય કે ના હોય , આરોગ્ય માટેની માળખાગત સુવિધાઓ હોય કે તાલિમ પામેલું માનવ બળ હોય , આજે આપણે ઘણી સારી રીતે સંભાળમાં લેવાયેલી સ્થિતિમાં છીએ .


    તમે પણ એ બાબતથી સારી રીતે પરિચીત છો કે માત્ર ત્રણ મહિના પહેલાં PPEs માટે , નિદાન કરવાની કીટ માટે માત્ર ભારતમાં જ નહીં , પણ દુનિયાના અનેક દેશોમાં હાહાકાર મચી ગયો હતો . ભારતમાં પણ ખૂબ જ મર્યાદિત જથ્થો ઉપલબ્ધ હતો , કારણ કે આપણે સંપૂર્ણ રીતે આયાત ઉપર જ આધાર રાખતા હતા . જ્યારે આજે સ્થિતિ એવી છે કે સમગ્ર દેશમાં 1 કરોડ કરતાં વધું PPEs અને એટલા જ જથ્થામાં N95 માસ્ક રાજ્યો સુધી પહોંચાડવામાં આવી ચૂક્યા છે . આપણી પાસે નિદાન કરવા માટેની કીટનો પણ પૂરતો જથ્થો છે અને તેની ઉત્પાદન ક્ષમતામાં પણ ઘણો વધારો કરવામાં આવ્યો છે . હવે તો પીએમ કેર ફંડ હેઠળ ભારતમાં જ બનેલા વેન્ટીલેટર્સ પૂરાં પાડવાનો પ્રારંભ થઈ ચૂક્યો છે .


    આજે સમગ્ર દેશમાં કોરોનાના ટેસ્ટીંગ માટે 900 કરતાં વધુ ટેસ્ટીંગ લેબ છે . લાખો કોવિડ સ્પેશ્યલ બેડ છે , હજારો ક્વોરેન્ટાઈન અને આઈસોલેશન સેન્ટર્સ છે અને દર્દીઓની સગવડ માટે પૂરતા જથ્થામાં ઓક્સીજનનો પૂરવઠો પણ ઉપલબ્ધ છે . લૉકડાઉન દરમ્યાન લાખોની સંખ્યામાં માનવ સંસાધનને તાલિમ આપવામાં આવી છે . સૌથી મોટી વાત તો એ છે કે આજે દેશનો દરેક નાગરિક આ વાયરસ બાબતે અગાઉ કરતાં ઘણો વધુ સચેત થયો છે અને જાગૃત બન્યો છે . આ બધુ રાજ્ય સરકારોના સહયોગથી તથા સ્થાનિક વહિવટી તંત્ર દ્વારા દિવસ - રાત કામ કરવાને કારણે શક્ય બન્યું છે .


    સાથીઓ ,


    કોરોના સામેની લડાઈમાં જીતનો વિશ્વાસ આપનારી આ બધી બાબતોની વચ્ચે આપણે આરોગ્ય માટેની માળખાગત સુવિધાઓ , માહિતી પધ્ધતિઓ , લાગણીલક્ષી સહયોગ અને લોકોની સામેલગિરીને હંમેશા મજબૂત બનાવવી પડશે .


    સાથીઓ ,


    કોરોનાના દર્દીઓની વધતી જતી સંખ્યા જોતાં આરોગ્ય અંગેની માળખાગત સુવિધાઓનું વિસ્તરણ કરવું અને દરેક નાગરિકનો જીવ બચાવવો તે આપણાં સૌ માટે સર્વોચ્ચ પ્રાથમિકતા હોવી જોઈએ . આવુ ત્યારે જ બની શકે કે જ્યારે કોરોનાના દરેક દર્દીને યોગ્ય સારવાર પ્રાપ્ત થાય . આના માટે આપણે ટેસ્ટીંગ ઉપર વધુ ભાર મૂકી રહ્યા છીએ , કારણ કે સંક્રમિત વ્યક્તિને આપણે વહેલામાં વહેલી તકે શોધી કાઢીએ અને તેનું ધ્યાન રાખીને તેને આઈસોલશનમાં રાખી શકીએ . આપણે એ બાબતનું પણ ધ્યાન રાખવાનું છે કે આપણી હાલની જે ટેસ્ટીંગની ક્ષમતા છે તેનો પૂરો ઉપયોગ થવો જોઈએ અને તેનું સતત વિસ્તરણ પણ થતું રહેવું જોઈએ .


    સાથીઓ ,


    વિતેલા બે - ત્રણ માસ દરમ્યાન મોટી સંખ્યામાં ક્વોરેન્ટાઈન અને આઈસોલેશન સેન્ટર્સ પણ તૈયાર કરવામાં આવ્યા છે . તેની ગતિ આપણે વધારવાની રહેશે કે જેથી ક્યાંય પણ દર્દીઓને પથારીની અગવડ પડે નહીં . કોરોનાના હાલના સમયમાં ટેલિમેડિસીનનું મહત્વ પણ ખૂબ જ વધી ગયું છે . પછી ભલેને તે હોમ ક્વોરેન્ટાઈન હોય કે આઈસોલેશનમાં રખાયેલ સાથીદાર હોય કે પછી અન્ય બિમારીનો ભોગ બનેલ વ્યક્તિ હોય . તમામને ટેલિમેડિસીનનો લાભ મળવો જોઈએ અને તે માટે આપણે પ્રયાસોમાં વધારો કરવામો રહેશે .


    સાથીઓ ,


    તમે સારી રીતે જાણો છો કે કોઈપણ રોગચાળાથી કામ પાર પાડવા માટે યોગ્ય સમયે , યોગ્ય માહિતી મળતી રહે તેનું ખૂબ જ મહત્વ હોય છે . એટલા માટે આપણે એ બાબતનું પણ ધ્યાન રાખવાનું રહેશે કે આપણી હેલ્પ લાઈન સહાયરૂપ બને , સહાયના અભાવવાળી નહીં . જે રીતે આપણો મેડિકલ અને પેરામેડિકલ સ્ટાફ હોસ્પિટલોમાં કોરોના સામેનું યુધ્ધ લડી રહ્યો છે તેવી જ રીતે આપણે સિનિયર ડોક્ટરોની મોટી ટૂકડીઓ તૈયાર કરવાની રહેશે કે જે ટેલિમેડિસીનના માધ્યમથી બિમાર લોકોને માર્ગદર્શન પૂરૂ પાડી શકે અને તેમને સાચી માહિતી આપી શકે . આ ઉપરાંત આપણે યુવાન સ્વંય સેવકોની ફોજ પણ ઉભી કરવાની રહેશે , જે અસરકારક રીતે જનતા માટે હેલ્પ લાઈન ચલાવી શકે .


    જે જે રાજ્યોમાં આરોગ્ય સેતુ એપ વધારે ડાઉનલોડ થઈ છે ત્યાં ખૂબ જ હકારાત્મક પરિણામો મળ્યા છે . આપણે એવી લગાતાર કોશિષ કરવાની રહેશે કે આરોગ્ય સેતુ એપની પહોંચ વધે , વધુને વધુ લોકો તેને ડાઉનલોડ કરતા રહે . આપણે એ બાબતનું પણ ધ્યાન રાખવાનું રહેશે કે હવે દેશમાં ધીરે ધીરે ચોમાસુ આગળ વધી રહ્યું છે . આ સિઝનમાં આરોગ્ય સંબંધી જે સમસ્યાઓ જોડાયેલી હોય છે તેનો નિકાલ કરવો પણ ખૂબ જ જરૂરી બની રહે છે . આવુ નહીં થઈ શકે તો તે ખૂબ મોટો પડકાર ઉભો કરી શકે તેમ છે .


    કોરોના વિરૂધ્ધની આ લડાઈનું એક લાગણીલક્ષી પાસુ પણ છે . ચેપ લાગવાના ડરથી , અને તેના કારણે ઉભા થયેલા ભયને કારણે આપણે આપણાં નાગરિકોને કેવી રીતે બહાર કાઢવા જોઈએ તે માટે પણ પ્રયાસ કરવાનો રહે છે . આપણે આપણાં લોકોને એવો વિશ્વાસ અપાવવાનો રહે છે કે કોરોનાને હરાવનારા લોકોની સંખ્યા ઘણી મોટી છે અને તેમાં ખૂબ ઝડપથી વધારો પણ થઈ રહ્યો છે . એટલા માટે કોઈને જો કોરોના થઈ પણ ગયો હોય તો તેનાથી ગભરાટ રાખવાની જરૂર નથી . તેમની દરેક સ્તર ઉપર સંભાળ રાખવી તે આપણાં સૌની અને રાષ્ટ્રની જવાબદારી છે .


    સાથીઓ ,


    કોરોના સામેની લડાઈમાં સમાજના તમામ વર્ગના લોકો અને દરેક ક્ષેત્ર સાથે જોડાયેલા લોકો , નાગરિક સમાજના લોકોને પણ આપણે સતત પ્રોત્સાહિત કરવાના રહેશે . આ સમગ્ર લડાઈમાં આ બધાંની પ્રશંસાપાત્ર ભૂમિકા રહી છે . આપણાં જાહેર સ્થળો હોય કે આપણી કચેરીઓ હોય , માસ્ક અથવા તો ફેસ કવર , ફિઝીકલ ડીસ્ટન્સીંગ અને સેનેટાઈઝેશનની પ્રક્રિયા અંગે લોકોને વારંવાર યાદ અપાવવાની રહેશે . આ બાબતે કોઈને પણ બેદરકારી દાખવવા નહીં દેવાય .


    સાથીઓ ,


    અનેક રાજ્યો કોરોના સામેની લડાઈમાં ખૂબ જ પ્રશંસાજનક કામગીરી બજાવી રહ્યા છે . આ રાજ્યોએ જે ઉત્તમ પ્રણાલિઓ અપનાવી છે તેનું આદાન - પ્રદાન થાય તે ખૂબ જરૂરી છે . મને વિશ્વાસ છે કે દરેક રાજ્ય પોતાના અનુભવ અને પોતાના સૂચનો અહિંયા ખૂલ્લા મનથી રજૂ કરશે , કે જેથી આવનારા દિવસોમાં એક બહેતર રણનીતિ બનાવવામાં આપણે સૌનો સહકાર મેળવી શકીએ . હવે હું ગૃહમંત્રીશ્રીને આગ્રહ કરૂં છું કે તે આ ચર્ચાને આગળ ધપાવે .


    GP/DS

    
    
    (Release ID: 1632098) Visitor Counter : 38
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Odia , Tamil , Telugu , Kannada , Malayalam