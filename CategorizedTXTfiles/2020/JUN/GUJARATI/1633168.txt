      પ્રધાનમંત્રીનું કાર્યાલય

      પ્રધાનમંત્રીનું આંતરરાષ્ટ્રીય યોગ દિવસ નિમિત્તે રાષ્ટ્રને સંબોધન
      
      પ્રધાનમંત્રીએ કહ્યું કે, યોગ દિવસ એ એકતા અને સાર્વત્રિક ભાઇચારાનો દિવસ છે
      
      યોગ પારિવારિક જોડાણોને પ્રોત્સાહન આપે છે: પ્રધાનમંત્રી
      
      યોગ કોવિડ-19 વાયરસ સામે લડવા માટે પ્રતિકારક શક્તિ વધારે છે: પ્રધાનમંત્રી
      Posted On: 21 JUN 2020 9:43AM by PIB Ahmedabad


    પ્રધાનમંત્રી શ્રી નરેન્દ્ર મોદીએ , આજે આંતરરાષ્ટ્રીય યોગ દિવસ નિમિત્તે વીડિયો કોન્ફરન્સના માધ્યમથી રાષ્ટ્રને સંબોધન કર્યું હતું . પ્રધાનમંત્રીએ જણાવ્યું હતું કે , આંતરરાષ્ટ્રીય યોગ દિવસ એ એકતાનો દિવસ છે . આ દિવસ સાર્વત્રિક ભાઇચારાનો દિવસ છે . કોવિડ -19 ના કારણે ઉભી થયેલી વૈશ્વિક આરોગ્ય કટોકટીના કારણે , આ વર્ષે આંતરરાષ્ટ્રીય યોગ દિવસનું આયોજન ઇલેક્ટ્રોનિક માધ્યમ અને ડિજિટલ પ્લેટફોર્મ દ્વારા થઇ રહ્યું છે .


    પ્રધાનમંત્રીએ જણાવ્યું હતું કે , લોકો તેમના આખા પરિવાર સાથે મળીને પોતાના ઘરે જ યોગ કરી રહ્યા છે .


    તેમણે કહ્યું કે , યોગ આપણને સૌને ભેગા કરે છે .


    પ્રધાનમંત્રીએ જણાવ્યું હતું કે , ‘ માય લાઇફ - માય યોગ ’ વીડિયો બ્લૉગિંગ સ્પર્ધામાં સમગ્ર દુનિયામાંથી ખૂબ જ મોટી સંખ્યામાં લોકોએ ભાગ લીધો જે યોગની વધતી લોકપ્રિયતા પૂરવાર કરે છે .


    આજે , આપણે સૌએ મોટી સંખ્યામાં લોકોના જમાવડાથી દૂર રહેવું જોઇએ અને ઘરે જ આપણા પરિવાર સાથે યોગ કરવા જોઇએ . આ વર્ષની થીમ ‘ યોગ એટ હોમ , યોગ વિથ ફેમિલિ ’ ( ઘરે યોગ , પરિવાર સાથે યોગ ) છે . યોગ પરિવાર સાથે જોડાણને પ્રોત્સાહન આપે છે કારણ કે , બાળકો , યુવાનો , વડીલો સૌ કોઇ યોગ કરવા માટે ઘરમાં ભેગા થાય છે , તેનાથી ઘરમાં સકારાત્મક ઉર્જાનો સંચાર થાય છે . પ્રધાનમંત્રીએ ઉમેર્યું હતું કે , યોગ ભાવનાત્મક સ્થિરતામાં પણ વધારો કરે છે .


    પ્રધાનમંત્રીએ જણાવ્યું હતું કે , “ યોગ આપણા શરીરમાં રોગ પ્રતિકારક શક્તિમાં વધારો કરે છે . તમારે પોતાના દૈનિક જીવનમાં અચૂકપણે પ્રાણાયામ કરવા જોઇએ . પ્રાણાયામ યોગ અથવા શ્વાસોચ્છવાસની ક્રિયા આપણા શ્વસનતંત્રને મજબૂત બનાવે છે . વર્તમાન સમયમાં તે વધુ સંબંધિત છે કારણ કે , કોવિડ -19 વાયરસ સૌથી વધુ પ્રમાણમાં આપણા શરીરમાં શ્વસનતંત્ર પર વિપરિત અસર કરે છે .”


    પ્રધાનમંત્રીએ જણાવ્યું હતું કે , યોગ અત્યારે એકતાના બળ તરીકે ઉભરી આવ્યા છે . તેના કારણે માનવજાત વચ્ચેનું બંધન વધુ ઘનિષ્ઠ થયું છે કારણ કે , તેમાં કોઇપણ પ્રકારની ભેદભાવની ભાવના નથી . તે વંશ , રંગ , જાતિ , આસ્થા અને રાષ્ટ્રથી ઉપર છે . કોઇપણ વ્યક્તિ યોગ કરી શકે છે . જો આપણે આપણા આરોગ્ય અને આશાના તારને સૂમેળમાં લાવી શકીએ તો એ દિવસ દૂર નથી જ્યારે આખી દુનિયા તંદુરસ્ત અને ખુશ માનવજાતની સાક્ષી બનવામાં સફળ થશે . યોગ ચોક્કસપણે આ બાબતને સાર્થક કરી શકે છે .


    પ્રધાનમંત્રીએ ઉમેર્યું હતું કે , “ સજાગ નાગરિક તરીકે , આપણે એકજૂથ થઇને એક પરિવાર અને એક સમાજ તરીકે આગળ વધીશું . આપણે ‘ યોગ એટ હોમ , યોગ વિથ ફેમિલિ ’ ને આપના જીવનનો હિસ્સો બનાવવાનો પ્રયાસ કરીશું . આપણે ચોક્કસપણે સફળ થઇશું . આપણે ચોક્કસપણે જીતીશું .”


    GP/DS


    

    
    (Release ID: 1633168) Visitor Counter : 44
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Odia , Tamil , Telugu , Kannada , Malayalam