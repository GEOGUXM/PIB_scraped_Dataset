      PIB Headquarters

      ‘କିଷାନ ରଥ’ ମୋବାଇଲ ଆପର ଶୁଭାରମ୍ଭ କଲେ କୃଷିମନ୍ତ୍ରୀ ନରେନ୍ଦ୍ର ସିଂହ ତୋମର
      • ଲକଡାଉନ ବେଳେ ଖାଦ୍ୟଶସ୍ୟ ଓ ପଚନଯୋଗ୍ୟ ଖାଦ୍ୟପଦାର୍ଥ ପରିବହନରେ ଏହି ଆପ୍ ହେବ ସହାୟକ
      • କୃଷି ଉତ୍ପାଦନ ପରିବହନ କ୍ଷେତ୍ରରେ କିଷାନ ରଥ ଏକ ଗୁରୁତ୍ୱପୂର୍ଣ୍ଣ ମାଇଲଷ୍ଟୋନ : ଶ୍ରୀ ତୋମର
      Posted On: 17 APR 2020 8:28PM by PIB Bhubaneshwar


    କୃଷି ଓ କୃଷକ କଲ୍ୟାଣ ମନ୍ତ୍ରୀ ଶ୍ରୀ ନରେନ୍ଦ୍ର ସିଂହ ତୋମର ଆଜି ନୂଆଦିଲ୍ଲୀର କୃଷି ଭବନଠାରେ କୃଷକମାନଙ୍କ ପାଇଁ ସହାୟକ ଯୋଗ୍ୟ ଏକ ମୋବାଇଲ୍ ଆପ୍ “ କିଷାନ ରଥ” ଶୁଭାରମ୍ଭ କରିଛନ୍ତି । ନ୍ୟାସନାଲ ଇନଫର୍ମାଟିକ୍ସ ସେଣ୍ଟର ( ଏନଆଇସି ) ଦ୍ୱାରା ଏହି ଆପ୍ ର ବିକାଶ ଘଟାଯାଇଛି ଯାହା କୃଷକ ଓ ବ୍ୟବସାୟୀମାନଙ୍କୁ ସେମାନଙ୍କର ପ୍ରାଥମିକ ଓ ପରୋକ୍ଷ ସାମଗ୍ରୀ ପରିବହନ ସକାଶେ ସହାୟକ ହେବ । ଲକଡାଉନ ସମୟରେ ଏଭଳି ପରିବହନ ଯାନ ଯୋଗାଡ଼ କରିବା ସେମାନଙ୍କ ପାଇଁ ସମସ୍ୟା ହେଉଥିଲା । ଏହି ଆପ୍ ଜରିଆରେ ଏବଂ କିଷାନ ରଥରେ ସେମାନେ କୃଷି ଓ ଉଦ୍ୟାନକୃଷି ଜାତ ସାମଗ୍ରୀର ସହଜରେ ପରିବହନ କରିପାରିବେ । ପ୍ରାଥମିକ ପରିବହନରେ କୃଷିକ୍ଷେତ ଠାରୁ ମଣ୍ଡି , ଏଫପିଓ ସଂଗ୍ରହ କେନ୍ଦ୍ର ଓ ୱେର ହାଉସ ପର୍ଯ୍ୟନ୍ତ କୃଷି ଉତ୍ପାଦନକୁ ପରିବହନ କରିବା ବିବେଚନା କରାଯାଉଥିବା ବେଳେ ସେକେଣ୍ଡାରୀ ପରିବହନରେ ମଣ୍ଡିଠାରୁ ଆନ୍ତଃ - ରାଜ୍ୟ ଏବଂ ରାଜ୍ୟ ଭିତରେ ଥିବା ବିଭିନ୍ନ ମଣ୍ଡି , ପ୍ରୋସେସିଂ ୟୁନିଟ , ରେଳ ଷ୍ଟେସନ , ୱେର ହାଉସ ଏବଂ ହୋଲସେଲରମାନଙ୍କ ନିକଟରେ ସେଭଳି ସାମଗ୍ରୀ ପହଞ୍ଚାଯିବାର ବ୍ୟବସ୍ଥା କରାଯାଇଛି ।


    ଏହି ଅବସରରେ ଉଦବୋଧନ ଦେଇ ମନ୍ତ୍ରୀ ଶ୍ରୀ ତୋମର କହିଲେ ଯେ ଲକଡାଉନ ସତ୍ତ୍ୱେ କୃଷି କାର୍ଯ୍ୟ ଯଥା ରୀତି ସ୍ୱାଭାବିକ ଭାବେ ଜାରି ରହିବ । କୃଷି କ୍ଷେତ୍ରକୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନିର୍ଦ୍ଦେଶ କ୍ରମେ ଅନେକ ପ୍ରକାର ରିହାତି ଯୋଗାଇ ଦିଆଯାଇଛି । ଏବେ ରବି ଫସଲ ଅମଳ ଏବଂ ବୁଣା କାର୍ଯ୍ୟ ଜାରି ରହିଛି । ତେଣୁ କୃଷକ ତଥା ବ୍ୟବସାୟୀମାନଙ୍କୁ ଏଭଳି କୃଷକ ରଥ ଆପ୍ ବିଶେଷ ଭାବେ ସହାୟକ ହେବ । ସେମାନେ ଏଥିରେ ସେମାନଙ୍କର ଉତ୍ପାଦନକୁ ସାରା ଦେଶରେ ମଣ୍ଡିରୁ ମଣ୍ଡିକୁ ସହଜରେ ପରିବହନ କରିପାରିବେ । ବର୍ତ୍ତମାନ କୋଭିଡ - 19 ମହାମାରୀ ଯୋଗୁ ସାରା ଦେଶ ଏକ ଜଟିଳ ପରିସ୍ଥିତି ଦେଇ ଗତି କରୁଛି । ଏଭଳି ସମୟରେ କିଷାନ ରଥ କୃଷକ , ଏଫପିଓ ଏବଂ ଦେଶର ବିଭିନ୍ନ ସମବାୟ ସଂସ୍ଥାମାନଙ୍କୁ ସହାୟତା କରିବା ନିମନ୍ତେ ବିକାଶ କରାଯାଇଛି । ସେମାନେ ଏଭଳି ସହଜ ପରିବହନ ବ୍ୟବସ୍ଥା ପାଇବା ଯୋଗୁ ସେମାନଙ୍କର ଉତ୍ପାଦକୁ ଫାର୍ମ ଗେଟ ନିକଟରୁ ବଜାର ପର୍ଯ୍ୟନ୍ତ ସାରା ଦେଶରେ ପହଞ୍ଚାଇପାରିବେ ।


    ଏହି ମୋବାଇଲ ଆପ୍ ର ନାମ “ କିଷାନ ରଥ” ବୋଲି ରଖାଯାଇଛି, କାରଣ କୃଷକ ଓ ବ୍ୟବସାୟୀମାନେ ଏହାକୁ ସହଜରେ ଚିହ୍ନିପାରିବେ ଏବଂ ସେମାନଙ୍କର ବିଭିନ୍ନ ଉତ୍ପାଦନ ସାମଗ୍ରୀ ଯଥା ଖାଦ୍ୟଶସ୍ୟ , ଫଳ ଓ ପନିପରିବା , ତୈଳବୀଜ , ମସଲା , ଫାଇବର କ୍ରପ୍ , ଫୁଲ , ବାଉଁଶ , କାଠ ଓ ଲଘୁ ବନଜାତ ଉତ୍ପାଦ , ନଡ଼ିଆ ଇତ୍ୟାଦିକୁ ସହଜରେ ପରିବହନ କରିପାରିବେ । ଏହି ଆପ୍ ମଧ୍ୟ ବ୍ୟବସାୟୀମାନଙ୍କୁ ପଚନଯୋଗ୍ୟ ବିଭିନ୍ନ ସାମଗ୍ରୀକୁ ରିଫର୍ ଯାନ ମାଧ୍ୟମରେ ପରିବହନ କରିବାର ବ୍ୟବସ୍ଥା କରାଯାଇଛି ।


    କୃଷି ଉତ୍ପାଦନର ପରିବହନ ଏକ ଜଟିଳ ଏବଂ ଜରୁରି ପ୍ରକ୍ରିୟା ଏବଂ ତାହା ଯୋଗାଣ ଚେନକୁ ଅବ୍ୟାହତ ରଖିବ । ଦେଶରେ ଏବେ ସୃଷ୍ଟ ଅତି ବିଶେଷ ପରିସ୍ଥିତ ଯୋଗୁ ଲକଡାଉନ ଜାରି କରାଯାଇଛି । ତେଣୁ “ କିଷାନ ରଥ ” କୃଷକ , ୱେର ହାଉସ୍ , ଏଫପିଓ , ଏପିଏମସି ମଣ୍ଡି ଏବଂ ରାଜ୍ୟ ଭିତରେ ଥିବା ଓ ଆନ୍ତଃରାଜ୍ୟ କ୍ରେତାଙ୍କ ମଧ୍ୟରେ ଏକ ସେତୁ ଭାବେ କାର୍ଯ୍ୟ କରି ସେସବୁ ସାମଗ୍ରୀକୁ ସହଜରେ ପହଞ୍ଚାଇପାରିବ । ଏହାଦ୍ୱାରା ଖାଦ୍ୟଶସ୍ୟ ନଷ୍ଟ ହେବନାହିଁ ଏବଂ ନିର୍ଦ୍ଦିଷ୍ଟ ସମୟରେ ସେସବୁ ଲକ୍ଷ୍ୟସ୍ଥଳରେ ପହଞ୍ଚିପାରିବ । ବିଶେଷ କରି ପଚରଯୋଗ୍ୟ ସାମଗ୍ରୀକୁ ଉତ୍ତମ ମୂଲ୍ୟରେ ଏହାଦ୍ୱାରା ବିକ୍ରି କରାଯାଇପାରିବ ।


    କନସାଇନର ( କୃଷକ , ଏଫପିଓ , କ୍ରେତା / ବ୍ୟବସାୟୀ ) ଏଭଳି ପରିବହନ ସକାଶେ ସେମାନଙ୍କର ଆବଶ୍ୟକତା ଅର୍ଡ଼ର ଏହି ଆପ୍ ରେ ପେଶ୍ କରିବେ ଯାହାକି ବଜାରରେ ପରିବହନ ଠୂଳକାରୀଙ୍କ ନିକଟରେ ଏହି ସୂଚନା ପହଞ୍ଚାଇବ । ସେମାନେ ଏହାପରେ ବିଭିନ୍ନ ଟ୍ରକ ଓ ଫ୍ଲିଟ୍ ମାଲିକଙ୍କ ସହ ଯୋଗାଯୋଗ କରି ପ୍ରତିଯୋଗିତାମୂଳକ କୋଟେସନ୍ ଜରିଆରେ ସେମାନଙ୍କର ଆବଶ୍ୟକତା ଅନୁସାରେ ପରିବହନ ଯାନ ସଂଗ୍ରହ କରିପାରିବେ । ଏହି ସୂଚନା କନସାଇନରଙ୍କୁ ପ୍ରଦାନ କରାଯିବ । ଏହା ପରେ କନସାଇନର ସିଧାସଳଖ ଟ୍ରକରଙ୍କ ସହ ଅଫ୍ ଲାଇନ୍ ମୂଲଚାଲ କରିବେ ଏବଂ ଭଡ଼ା ମୂଲ୍ୟ ନିର୍ଦ୍ଧାରଣ କରିବେ । ଥରେ ଏହି ପ୍ରକ୍ରିୟା ଶେଷ ହୋଇଯିବା ପରେ ବ୍ୟବହର୍ତ୍ତାମାନେ ଟ୍ରକରଙ୍କର ରେଟିଂ / ଫିଡ଼ବ୍ୟାକ ଆପ୍ ରେ ଦେଇପାରିବେ ଯାହା ସମୟକ୍ରମେ ପରିବହନକାରୀମାନଙ୍କୁ ଫିଡ଼ବ୍ୟାକ୍ ମେକାନିଜମ୍ ଜରିଆରେ ସେମାନଙ୍କର ସେବାକାର୍ଯ୍ୟରେ ଉନ୍ନତି ଘଟାଇପାରିବେ । ଏହାଦ୍ୱାରା କନସାଇନରମାନଙ୍କୁ ଭବିଷ୍ୟତରେ ସେମାନଙ୍କର ଲଜିଷ୍ଟିକ୍ସ ସେବା ଯୋଗାଣକାରୀଙ୍କୁ ଚୟନ କରିବା ସହଜସାଧ୍ୟ ହେବ ।


    ମନ୍ତ୍ରୀ ଶ୍ରୀ ତୋମର କହିଲେ ଯେ “ କିଷାନ ରଥ ” ମୋବାଇଲ ଆପ ଆନ୍ତଃ ରାଜ୍ୟ ମଣ୍ଡି ଏବଂ ରାଜ୍ୟ ଭିତରେ କୃଷିଜାତ ସାମଗ୍ରୀ ତଥା ଦେଶରେ ଉଦ୍ୟାନକୃଷିଜାତ ସାମଗ୍ରୀର ବାଣିଜ୍ୟ କାରବାରକୁ ତ୍ୱରାନ୍ୱିତ କରିବ । ଶ୍ରୀ ତୋମର କହିଲେ ଯେ ଏହି ଆପ୍ ରେ ‘ କିଷାନ କା ଅପନା ବାହନ ’ ଟ୍ୟାଗଲାଇନ ରଖାଯାଇଛି ଯାହାକି କୃଷି ଉତ୍ପାଦନ ପରିବହନ କ୍ଷେତ୍ରରେ ଏକ ଗୁରୁତ୍ୱପୂର୍ଣ୍ଣ ମାଇଲଷ୍ଟୋନ ।


    ଏହି ଅବସରରେ କୃଷି ଓ କୃଷକ କଲ୍ୟାଣ ରାଷ୍ଟ୍ରମନ୍ତ୍ରୀ ଶ୍ରୀ ପୁରୁଷୋତ୍ତମ ରୂପାଲା , ସଚିବ ( ଏସି ଏଣ୍ଡ ଏଫଡ଼ବ୍ଲୁ ) ଶ୍ରୀ କୈଳାଶ ଚୌଧୁରୀ , ସଚିବ ( ଇଲେକ୍ଟ୍ରୋନିକ୍ସ ଏଣ୍ଡ ଆଇଟି ) ଶ୍ରୀ ଅଜୟ ପ୍ରକାଶ ଶାହାନୀ , ଏନଆଇସିର ମହା ନିର୍ଦ୍ଦେଶକ ଡକ୍ଟର ନୀତା ବର୍ମା , ଏବଂ ସଂପୃକ୍ତ ମନ୍ତ୍ରଣାଳୟର ବହୁ ବରିଷ୍ଠ ଅଧିକାରୀ ଭିଡ଼ିଓ କନଫରେନ୍ସିଂ ମାଧ୍ୟମରେ ଯୋଗ ଦେଇଥିଲେ ।


    ଏହି ମୋବାଇଲ ଆପ ୮ଟି ଭାଷାରେ ଆଣ୍ଡ୍ରଏଡ଼ ଭର୍ସନରେ ପ୍ରାଥମିକ ପର୍ଯ୍ୟାୟରେ ଉପଲବ୍ଧ ହେବ ଏବଂ ତାହା ସାରା ଭାରତରେ ବ୍ୟବହାର ପାଇଁ ଉପଲବ୍ଧ ହେବ ।


    **********

    
    
    (Release ID: 1615480) Visitor Counter : 13
    
    
      Read this release in: English