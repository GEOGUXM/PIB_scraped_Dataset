      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇର ମାଗଣା ଖାଦ୍ୟ ପୁଡ଼ିଆ ବଣ୍ଟନ 2 ନିୟୁତ ଟପିଲା
      • କୋଭିଡ-19 ସଂକ୍ରମଣ ଯୋଗୁ ଜାରି ଲକଡାଉନ ସମୟରେ ଦେଶର ପ୍ରାୟ 300 ସ୍ଥାନରେ ଏଭଳି ମାଗଣା ଖାଦ୍ୟ ବଣ୍ଟନର ବ୍ୟବସ୍ଥା;
      • ଭାରତୀୟ ରେଳବାଇ ପକ୍ଷରୁ ପ୍ରତିଦିନ ହଜାର ହଜାର ଲୋକଙ୍କୁ ଗରମ ରନ୍ଧା ଖାଦ୍ୟ ବଣ୍ଟନ ବ୍ୟବସ୍ଥା
      Posted On: 20 APR 2020 3:11PM by PIB Bhubaneshwar


    କୋଭିଡ-19 ସଂକ୍ରମଣ ବେଳେ ଦେଶବ୍ୟାପୀ ଜାରି ଲକଡାଉନ ସମୟରେ ଭାରତୀୟ ରେଳବାଇ ପକ୍ଷରୁ ବିଭିନ୍ନ ସ୍ଥାନରେ ମାଗଣା ରନ୍ଧାଖାଦ୍ୟ ବଣ୍ଟନର ବ୍ୟବସ୍ଥା କରାଯାଇଛି । ଆଜି ସୁଦ୍ଧା 20.5 ଲକ୍ଷ ଲୋକଙ୍କୁ ଏଭଳି ରନ୍ଧାଖାଦ୍ୟ ପୁଡ଼ିଆ ବଣ୍ଟନ କରାଯାଇଛି ବୋଲି ରେଳବାଇ ପକ୍ଷରୁ ସୂଚୀତ କରାଯାଇଛି ।


    ବୈଶ୍ୱିକ ମହାମାରୀ କରୋନା ଭାରତ ସମେତ ସମଗ୍ର ବିଶ୍ୱରେ ଅଭାବନୀୟ ପରିସ୍ଥିତି ସୃଷ୍ଟି କରିଛି ଏବଂ ବିପୁଳ ସଂଖ୍ୟକ ଦୁର୍ଗତ ଲୋକ ଭୋକଉପାସ ମଧ୍ୟକୁ ଠେଲି ହୋଇଯାଇଛନ୍ତି । ଏଭଳି ମହାମାରୀ ତଥା ଲକଡାଉନ ଦ୍ୱାରା ଯେଉଁମାନେ ସର୍ବାଧିକ ପ୍ରଭାବିତ ହୋଇଛନ୍ତି ସେମାନେ ହେଲେ ବିଭିନ୍ନ ସ୍ଥାନରେ ଅଟକି ରହିଥିବା ଲକ୍ଷ ଲକ୍ଷ ଲୋକ । ସେମାନଙ୍କ ମଧ୍ୟରେ ଦିନ ମଜୁରିଆ , ଦେଶାନ୍ତରୀ ଶ୍ରମିକ , ଶିଶୁ , କୁଲି , ବାସହୀନ , ଗରିବ ତଥା ସେହିଭଳି ଆହୁରି ଅନେକ ଉଦବାସ୍ତୁ ଜନତା ।


    ଭାରତୀୟ ରେଳବାଇର ବିଭିନ୍ନ ସଂସ୍ଥାର କର୍ମଚାରୀମାନେ ମାର୍ଚ୍ଚ 28 , 2020 ତାରିଖ ଠାରୁ ନିରବଚ୍ଛିନ୍ନ ଭାବେ କାର୍ଯ୍ୟ କରି ଏଭଳି କୋଭିଡ-19 ସଂକ୍ରମଣ ଓ ଲକଡାଉନ ଫଳରେ ଦୁର୍ଗତ ଅବସ୍ଥାରେ ଥିବା ଲୋକମାନଙ୍କୁ ରନ୍ଧା ଖାଦ୍ୟ ବଣ୍ଟନ କରିଆସୁଛନ୍ତି । କାଗଜ ପ୍ଲେଟରେ ରେଳବାଇ ପକ୍ଷରୁ ଏଭଳି ରନ୍ଧାଖାଦ୍ୟକୁ ସେହିସବୁ ଦୁର୍ଗତ ଲୋକମାନଙ୍କ ନିକଟରେ ପହଞ୍ଚାଯାଉଛି । ଆଇଆରସିଟିସି ବେସ୍ ପାକଶାଳାରେ ଏଭଳି ଖାଦ୍ୟ ରନ୍ଧାଯାଉଛି । ଆରପିଏଫର ସମ୍ବଳ ତଥା ସ୍ୱେଚ୍ଛାସେବୀ ଅନୁଷ୍ଠାନମାନଙ୍କ ଠାରୁ ମିଳିଥିବା ଅନୁଦାନ ଦ୍ୱାରା ଏଭଳି ବ୍ୟବସ୍ଥା କରାଯାଇଛି । ଦୁର୍ଗତ ଲୋକମାନଙ୍କୁ ଏଭଳି ରନ୍ଧାଖାଦ୍ୟ ଯୋଗାଣ ବେଳେ ସାମାଜିକ ଦୂରତା ରକ୍ଷା ତଥା ସ୍ୱାସ୍ଥ୍ୟରକ୍ଷା ପ୍ରତି ବିଶେଷ ଧ୍ୟାନ ଦିଆଯାଇଛି ।


    ଆରପିଏଫ , ଜିଆରପି , ଜୋନର ବିଭିନ୍ନ ବ୍ୟବସାୟିକ ବିଭାଗ , ରାଜ୍ୟ ସରକାର , ଜିଲ୍ଲା ପ୍ରଶାସନ ଏବଂ ଏନଜିଓମାନଙ୍କ ଦ୍ୱାରା ଏଭଳି ଖାଦ୍ୟ ପୁଡ଼ିଆ ବଣ୍ଟନ କରାଯାଉଛି । କେବଳ ଷ୍ଟେସନ ପାଖାପାଖି ଅଞ୍ଚଳ ନୁହେଁ ରେଳ ଷ୍ଟେସନଠାରୁ ଦୂରରେ ଥିବା ଦୁର୍ଗତ ଲୋକଙ୍କ ନିକଟରେ ମଧ୍ୟ ତାହା ବଣ୍ଟନର ବ୍ୟବସ୍ଥା କରାଯାଉଛି ।


    ରେଳବାଇର ବିଭିନ୍ନ ଜୋନ ଯଥା , ଉତ୍ତର , ପଶ୍ଚିମ , ପୂର୍ବ , ଦକ୍ଷିଣ , ଦକ୍ଷିଣ କେନ୍ଦ୍ରୀୟ ଜୋନର ଆଇଆରସିଟିସିର ନୂଆଦିଲ୍ଲୀ , ବେଙ୍ଗାଲୁରୁ , ହୁବଲି , ମୁମ୍ବାଇ ସେଣ୍ଟ୍ରାଲ୍ , ଅହମ୍ମଦାବାଦ , ଭୁଶାବଲ , ହାଓଡ଼ା , ପାଟନା , ଗୟା , ରାଞ୍ଚି , କଟିହାର , ଦୀନ ଦୟାଲ ଉପାଧ୍ୟାୟ ନଗର , ବାଲେଶ୍ୱର , ବିଜୟୱଡ଼ା ଖୋର୍ଦ୍ଧା , କଟପାଡ଼ି , ତ୍ରିଚିରାପଲ୍ଲୀ , ଧାନବାଦ , ଗୁଆହାଟୀ , ସମସ୍ତିପୁର , ପ୍ରୟାଗରାଜ , ଇଟାର୍ସି , ବିଶାଖାପାଟଣା , ଚେଙ୍ଗାଲପାଟୁ , ପୁନେ , ହାଜିପୁର , ରାୟପୁର ଓ ଟାଟାନଗର ବେସ୍ ପାକଶାଳାରେ 20.5ଲକ୍ଷ ରନ୍ଧା ଖାଦ୍ୟ ପୁଡ଼ିଆ ପ୍ରସ୍ତୁତ କରାଯାଇ ଅପ୍ରେଲ 20 , 2020 ସୁଦ୍ଧା ବଣ୍ଟାଯାଇଛି ।


    ସେଥି ମଧ୍ୟରୁ ପ୍ରାୟ 11.6 ଲକ୍ଷ ରନ୍ଧାଖାଦ୍ୟ ପୁଡ଼ିଆ ଆଇଆରସିଟିସି ଦ୍ୱାରା ଯୋଗାଇ ଦିଆଯାଇଥିବା ବେଳେ 3.6 ଲକ୍ଷ ମିଲ୍ ଆରପିଏଫ୍ ଦ୍ୱାରା ସେମାନଙ୍କ ନିଜସ୍ୱ ସମ୍ବଳରୁ ଯୋଗାଇ ଦିଆଯାଇଛି । ସେହିଭଳି 1.5 ଲକ୍ଷ ମିଲ୍ ରେଳବାଇର କମର୍ସିଆଲ୍ ଓ ଅନ୍ୟାନ୍ୟ ବିଭାଗ ପକ୍ଷରୁ ବ୍ୟବସ୍ଥା କରାଯାଇଥିବା ବେଳେ 3.8 ଲକ୍ଷ ମିଲ୍ ବିଭିନ୍ନ ରେଳବାଇ ସଂସ୍ଥା ସହ ଅନୁବନ୍ଧିତ ସ୍ୱେଚ୍ଛାସେବୀ ସଂସ୍ଥାଙ୍କ ଠାରୁ ମିଳିଥିବା ଅନୁଦାନ ମାଧ୍ୟମରେ ଯୋଗାଇ ଦିଆଯାଇଛି ।


    ଆଇଆରସିଟିସି , ଅନ୍ୟାନ୍ୟ ରେଳବାଇ ବିଭାଗ , ଏନଜିଓମାନଙ୍କ ନିଜସ୍ୱ ପାକଶାଳା ଦ୍ୱାରା ପ୍ରସ୍ତୁତ ରେଳବାଇ ସୁରକ୍ଷା ବଳ ଏଭଳି ଦୁର୍ଗତ ଲୋକଙ୍କୁ ଖାଦ୍ୟ ଯୋଗାଇବାରେ ପ୍ରମୁଖ ଭୂମିକା ଗ୍ରହଣ କରିଛନ୍ତି । 28.03.2020 ତାରିଖ ଦିନ ଦେଶର 74ଟି ସ୍ଥାନରେ 5419 ଜଣ ଦୁର୍ଗତ ଲୋକଙ୍କୁ ଖାଦ୍ୟ ବଣ୍ଟନ କରାଯିବାର ବ୍ୟବସ୍ଥା କରାଯାଇଥିଲା । ଏହା ପରେ ପ୍ରତ୍ୟେକ ଦିନ ଏଭଳି ଖାଦ୍ୟ ପୁଡ଼ିଆ ବଣ୍ଟନ ସଂଖ୍ୟା ବୃଦ୍ଧି ପାଇଥିଲା । ବର୍ତ୍ତମାନ ଆନୁମାନିକ 50 , 000 ଲୋକଙ୍କୁ ଆରପିଏଫ ଦ୍ୱାରା ଦେଶର 300ଟି ସ୍ଥାନରେ ଦୈନିକ ଖାଦ୍ୟ ପୁଡ଼ିଆ ବଣ୍ଟନ କରାଯାଇଛି ।


    ସର୍ବାଧିକ ସଂଖ୍ୟକ ଦୁର୍ଗତ ଲୋକଙ୍କୁ କିଭଳି ସାହାଯ୍ୟ ଯୋଗାଯାଇପାରିବ , ସେଥିପାଇଁ ଭାରତୀୟ ରେଳବାଇ ସଂଗଠନ ଦ୍ୱାରା ବ୍ୟବସ୍ଥା କରାଯାଇଛି । ପ୍ରତିଦିନ ହଜାର ହଜାର ଦୁର୍ଗତ ଲୋକ ଏହା ଦ୍ୱାରା ଉପକୃତ ହୋଇପାରୁଛନ୍ତି ।


    **********

    
    
    (Release ID: 1616444) Visitor Counter : 13
    
    
      Read this release in: Kannada , Tamil , Telugu , English , Urdu , Hindi , Marathi , Assamese , Manipuri , Bengali , Punjabi , Gujarati , Malayalam