      କ୍ୟାବିନେଟ

      ପିଏମ କିଷାନ ଯୋଜନାରେ ତଥ୍ୟର ଆଧାର ସିଡିଂ ବାଧ୍ୟତାମୂଳକ ନିୟମ କୋହଳ ଅବଧି ସମ୍ପ୍ରସାରଣ ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      • ଆସାମ, ମେଘାଳୟ ସମେତ ଜମ୍ମୁ କଶ୍ମୀର ଓ ଲଦାଖ କେନ୍ଦ୍ରଶାସିତ ପ୍ରଦେଶର ହିତାଧିକାରୀଙ୍କୁ ମିଳିବ ଏହାର ସୁବିଧା

      Posted On: 22 APR 2020 3:46PM by PIB Bhubaneshwar

    ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି (ପିଏମ-କିଷାନ) ଯୋଜନା ଅନ୍ତର୍ଗତ ତଥ୍ୟର ଆଧାର ସିଡିଂ ବାଧ୍ୟତାମୂଳକ କରାଯିବା ନିୟମକୁ ଆହୁରି କିଛି ଦିନ ପାଇଁ କୋହଳ କରିବା ଲାଗି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ ଅନୁମୋଦନ କରିଛନ୍ତି । ଏହି ସୁବିଧା ଆସାମ, ମେଘାଳୟ ରାଜ୍ୟ ତଥା ଜମ୍ମୁ ଓ କଶ୍ମୀର ଏବଂ ଲଦାଖ କେନ୍ଦ୍ର ଶାସିତ ପ୍ରଦେଶର ହିତାଧିକାରୀଙ୍କ ପାଇଁ ଲାଗୁ ହେବ । ପୂର୍ବରୁ ଏହି ନିୟମର ଅବଧି 31 ମାର୍ଚ୍ଚ, 2021 ପର୍ଯ୍ୟନ୍ତ ଥିଲା । ଏବେ ଏପ୍ରିଲ ପହିଲା ପରେ ମଧ୍ୟ ଉପରୋକ୍ତ ରାଜ୍ୟ ଓ ତଥା କେନ୍ଦ୍ରଶାସିତ ପ୍ରଦେଶର ହିତାଧିକାରୀମାନେ ଡାଟାର ଆଧାର ସିଡିଂ ବିନା ପିଏମ କିଷାନ ଯୋଜନାର ଲାଭ ପାଇପାରିବେ ।


    ମାନନୀୟ ପ୍ରଧାନମନ୍ତ୍ରୀଙ୍କ ଦ୍ବାରା 24 ଫେବୃଆରୀ, 2019ରେ ଶୁଭାରମ୍ଭ କରାଯାଇଥିଲା । କେତେକଙ୍କୁ ବାଦଦେଲେ, ଏହି ଯୋଜନା ଅଧୀନରେ ଚାଷ ଉପଯୋଗୀ ଜମି ଥିବା ଦେଶର ସମସ୍ତ କୃଷକ ପରିବାରଙ୍କୁ ଆୟ ସମର୍ଥନ ଲାଗି ଆର୍ଥିକ ସହାୟତା ଯୋଗାଇ ଦିଆଯାଉଛି । ଯୋଜନା ଅନ୍ତର୍ଗତ ପ୍ରତ୍ୟେକ 4 ମାସରେ ଥରେ 2000 ଟଙ୍କା ଲେଖାଏଁ ବାର୍ଷିକ 6000 ଟଙ୍କାର ସହାୟତା ରାଶି ଜାରି କରାଯାଉଛି । ଏହି ଯୋଜନା 1 ଡିସେମ୍ବର 2018 ଠାରୁ ଲାଗୁ ହୋଇଛି । ରାଜ୍ୟ ଓ କେନ୍ଦ୍ରଶାସିତ ପ୍ରଦେଶ ସରକାରଙ୍କ ଦ୍ବାରା ଅପଲୋଡ କରାଯାଇଥିବା ହିତାଧିକାରୀଙ୍କ ଆଧାର ସିଡେଡ ତଥ୍ୟ ଆଧାରରେ ଏହି ଯୋଜନାରେ କୃଷକମାନଙ୍କୁ ସହାୟତା ଯୋଗାଇ ଦିଆଯାଇଆସୁଛି । ତେବେ କେତେ ନିର୍ଦ୍ଦିଷ୍ଟ କାରଣରୁ ଆଧାର ସିଡିଂ ନିୟମ ଆସାମ, ମେଘାଳୟ ରାଜ୍ୟ ତଥା ଜମ୍ମୁ ଓ କଶ୍ମୀର ଏବଂ ଲଦାଖ ପାଇଁ 31, ମାର୍ଚ୍ଚ, 2020 ପର୍ଯ୍ୟନ୍ତ କୋହଳ କରାଯାଇଥିଲା ।


    ବର୍ତ୍ତମାନ ଉପରୋକ୍ତ ରାଜ୍ୟ ଓ କେନ୍ଦ୍ରଶାସିତ ପ୍ରଦେଶର ହିତାଧିକାରୀଙ୍କ ପାଇଁ ପୁଣିଥରେ ଆଧାର ସିଡିଂ ବାଧ୍ୟତାମୂଳକ ନିୟମ କୋହଳ କରାଯିବା କାରଣରୁ ସେମାନେ ଏପ୍ରିଲ ପହିଲା ପରେ ମଧ୍ୟ ଏହି ଯୋଜନାରେ ଅର୍ଥରାଶିର ଲାଭ ପାଇପାରିବେ ।


    ଏହି ରାଜ୍ୟ ଓ କେନ୍ଦ୍ରଶାସିତ ପ୍ରଦେଶର ହିତାଧିକାରୀ କୃଷକମାନଙ୍କୁ 8.4.2020 ସୁଦ୍ଧା ସର୍ବନିମ୍ନ ଗୋଟିଏ କିସ୍ତି ପଇଠ କରାଯାଇଛି । ଆସାମରେ 27,09,586 ହିତାଧିକାରୀ , ମେଘାଳୟରେ 98,915 ହିତାଧିକାରୀ ଓ ଲଦାଖ ସମେତ ଜମ୍ମୁ ଓ କଶ୍ମୀରରେ 10,01,668 ହିତାଧିକାରୀ ରହିଛନ୍ତି ।


    ************

    
    
    (Release ID: 1617233) Visitor Counter : 17
    
    
      Read this release in: Assamese , English , Urdu , Hindi , Marathi , Bengali , Manipuri , Punjabi , Gujarati , Tamil , Telugu , Kannada , Malayalam