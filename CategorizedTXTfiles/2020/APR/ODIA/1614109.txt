      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କୋଭିଡ-19 ମୁକାବିଲାରେ ଭାରତର ନେତୃତ୍ୱ ନେଉଛନ୍ତି ପ୍ରଧାନମନ୍ତ୍ରୀ
      • ବିଭିନ୍ନ ଅଂଶୀଦାରଙ୍କ ସହିତ ପ୍ରଧାନମନ୍ତ୍ରୀଙ୍କ ଆଲୋଚନା ଜାରି
      • ଦୈନିକ 200 ଲୋକଙ୍କ ସହିତ କରୁଛନ୍ତି ଆଲୋଚନା
      • ବିଭିନ୍ନ କ୍ଷେତ୍ରରୁ ସିଧାସଳଖ ମତାମତ ସଂଗ୍ରହ କରୁଛନ୍ତି
      Posted On: 13 APR 2020 8:34PM by PIB Bhubaneshwar


    ଭାରତର କୋଭିଡ-19 ମୁକାବିଲାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବିଭିନ୍ନ ଅଂଶୀଦାରଙ୍କ ସହିତ ଆଲୋଚନା ଜାରି ରଖିଛନ୍ତି ।


    ପ୍ରଧାନମନ୍ତ୍ରୀ ଦୈନିକ 200ରୁ ଅଧିକ ଲୋକଙ୍କ ସହିତ ଆଲୋଚନା କରୁଛନ୍ତି । ବିଭିନ୍ନ ରାଜ୍ୟର ରାଜ୍ୟପାଳ , ମୁଖ୍ୟମନ୍ତ୍ରୀ ଏବଂ ସ୍ୱାସ୍ଥ୍ୟମନ୍ତ୍ରୀଙ୍କ ସହିତ ଟେଲିଫୋନ ଯୋଗେ ଆଲୋଚନା କରି ଦେଶର କୋଭିଡ-19 ମହାମାରୀ ମୁକାବିଲା କ୍ଷେତ୍ରରେ ନିଆଯାଉଥିବା ପଦକ୍ଷେପ ସମ୍ପର୍କରେ ସିଧାସଳଖ ମତାମତ ସଂଗ୍ରହ କରୁଛନ୍ତି ।


    ପ୍ରଧାନମନ୍ତ୍ରୀ ମଧ୍ୟ ଟେଲିଫୋନ ଯୋଗେ ଦେଶର ବିଭିନ୍ନ ପ୍ରାନ୍ତରୁ ଡାକ୍ତର , ନର୍ସ , ସ୍ୱାସ୍ଥ୍ୟ କର୍ମୀ ଏବଂ ସଫେଇ କର୍ମଚାରୀଙ୍କ ସହିତ ଆଲୋଚନା କରୁଛନ୍ତି । ସେମାନଙ୍କୁ ଉତ୍ସାହିତ କରିବା ସହିତ ଦେଶ ଓ ସମାଜ ପ୍ରତି ସେମାନଙ୍କ ନିରନ୍ତର ସେବା ନିମନ୍ତେ କୃତଜ୍ଞତା ବ୍ୟକ୍ତ କରି ଆସୁଛନ୍ତି ।


    କରୋନା ଭୂତାଣୁ ସଂକ୍ରମଣର ନିୟନ୍ତ୍ରଣ ଲାଗି ଏକ ପ୍ରୟାସ ସ୍ୱରୂପ ପ୍ରଧାନମନ୍ତ୍ରୀ ସମାଜର ବିଭିନ୍ନ ବର୍ଗର ଲୋକମାନଙ୍କ ସହିତ ଭିଡିଓ କନଫରେନ୍ସିଂ ଜରିଆରେ ଆଲୋଚନା କରିଛନ୍ତି ।


    ଶ୍ରୀ ମୋଦୀ ବିଭିନ୍ନ ବୈଦ୍ୟୁତିକ ଗଣମାଧ୍ୟମ ସଂସ୍ଥାର ମୁଖ୍ୟମାନଙ୍କ ସହିତ ଭିଡିଓ କନଫରେନ୍ସିଂ ଜରିଆରେ ଆଲୋଚନା କରିଥିଲେ । ସେ 24 ମାର୍ଚ୍ଚରେ ବିଭିନ୍ନ ଛାପା ଗଣମାଧ୍ୟମ ସଂସ୍ଥା ମୁଖ୍ୟଙ୍କ ସହିତ କଥାବାର୍ତ୍ତା କରିଥିଲେ । ଗଣମାଧ୍ୟମ ସକାରାତ୍ମକ ଖବର ପ୍ରସାରଣ କରି ନିରାଶାବାଦ ଓ ଭୟର ମୁକାବିଲା କରିବା ଉଚିତ ବୋଲି ଏହି ଦୁଇଟି ଅବସରରେ ପ୍ରଧାନମନ୍ତ୍ରୀ ନିବେଦନ କରିଥିଲେ ।


    ମାର୍ଚ୍ଚ 27 ତାରିଖରେ ପ୍ରଧାନମନ୍ତ୍ରୀ ଭିନ୍ନ ରେଡିଓ ଜକି ଓ ଅଲ ଇଣ୍ଡିଆ ରେଡିଓର ଉଦଘୋଷକମାନଙ୍କ ସହିତ ଭିଡିଓ କନଫରେନ୍ସରେ ଆଲୋଚନା କରିଥିଲେ ।


    ଏହି ଅବସରରେ ସେ କହିଥିଲେ , “ କରୋନା ମୁକାବିଲାରେ ନିୟୋଜିତ ସ୍ଥାନୀୟ ଯୋଦ୍ଧାଙ୍କ ଯୋଗଦାନକୁ ଜାତୀୟସ୍ତରରେ ଉପସ୍ଥାପନ କରିବା ସହିତ ସେମାନଙ୍କର ମନୋବଳ ବଢ଼ାଇବାର ଆବଶ୍ୟକତା ରହିଛି । ”


    ପ୍ରଧାନମନ୍ତ୍ରୀ ମଧ୍ୟ ଟେଲିଫୋନ ଯୋଗେ କରୋନା ଭୂତାଣୁ ସଂକ୍ରମିତ ଏବଂ ଏଥିରୁ ଆରୋଗ୍ୟ ଲାଭ କରିଥିବା ଲୋକଙ୍କ ସହିତ କଥା ହୋଇ ସେମାନଙ୍କର ସ୍ୱାସ୍ଥ୍ୟବସ୍ଥା ସମ୍ପର୍କରେ ଅବଗତ ହୋଇଥିଲେ ।


    25 ମାର୍ଚ୍ଚ 2020ରେ ଶ୍ରୀ ନରେନ୍ଦ୍ର ମୋଦୀ ଏକ ସ୍ୱତନ୍ତ୍ର ଭିଡିଓ ବାର୍ତ୍ତାଳାପରେ ନିଜ ନିର୍ବାଚନ ମଣ୍ଡଳୀ ବାରଣାସୀର ଜନସାଧାରଣଙ୍କ ସହିତ ଆଲୋଚନା କରିଥିଲେ । କରୋନା ଭୂତାଣୁ ମୁକାବିଲା ନିମନ୍ତେ ସଂକଳ୍ପ , ଧୈର୍ଯ୍ୟ ଏବଂ ସମ୍ବେଦନଶୀଳତା ଅବଲମ୍ବନ କରିବା ସହିତ ଶ୍ରେଷ୍ଠ ପ୍ରଚଳନକୁ ଗ୍ରହଣ କରିବା ନିମନ୍ତେ ସେ ଜନସାଧାରଣଙ୍କୁ ଆହ୍ୱାନ କରିଥିଲେ ।


    ନିୟମିତ ଆଲୋଚନା ଓ ବୈଠକ


    ଜାନୁଆରୀ ପରଠାରୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କୋଭିଡ-19 ମୁକାବିଲା ନିମନ୍ତେ ସମସ୍ତ ମାର୍ଗ ଓ ମାଧ୍ୟମ ଖୋଜିବା ନିମନ୍ତେ ବିଭିନ୍ନ ବର୍ଗର ବ୍ୟକ୍ତିବିଶେଷ ଓ ଅଧିକାରୀମାନଙ୍କ ସହିତ ଆଲୋଚନା ଓ ବୈଠକ ଜାରି ରଖିଛନ୍ତି ।


    ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡ. ହର୍ଷ ବର୍ଦ୍ଧନଙ୍କ ଅଧ୍ୟକ୍ଷତାରେ ଗଠିତ ମନ୍ତ୍ରୀ ଗୋଷ୍ଠୀ ପକ୍ଷରୁ ସରକାରଙ୍କ ବିଭିନ୍ନ ପଦକ୍ଷେପ ସମ୍ପର୍କରେ ମଧ୍ୟ ପ୍ରଧାନମନ୍ତ୍ରୀଙ୍କୁ ନିୟମିତ ଅବଗତ କରାଯାଉଛି ।


    ଅନ୍ୟମାନଙ୍କ ପାଇଁ ଉଦାହରଣ ପ୍ରସ୍ତୁତ କରିବା


    ସାମାଜିକ ଦୂରତ୍ୱ ଅବଲମ୍ବନ ଲାଗି ଜନସାଧାରଣଙ୍କୁ ସଚେତନ କରିବା ଉଦ୍ଦେଶ୍ୟରେ ହୋଲି ମିଳନ କାର୍ଯ୍ୟକ୍ରମରେ ଅଂଶଗ୍ରହଣ କରିବେ ନାହିଁ ବୋଲି ପ୍ରଧାନମନ୍ତ୍ରୀ ଘୋଷଣା କରିଥିଲେ ।


    ରାଷ୍ଟ୍ର ଉ ଦ୍ଦେ ଶ୍ୟରେ ଅଭିଭାଷଣ-ଜନତା କ ର୍ଫ୍ୟୁ ଓ 3 ସପ୍ତାହର ଲକଡାଉନ


    କୋଭିଡ-19 ମୁକାବିଲା ନିମନ୍ତେ ଦେଶକୁ ପ୍ରସ୍ତୁତ କରିବା ଉଦ୍ଦେଶ୍ୟରେ 19 ମାର୍ଚ୍ଚ 2020ରେ ପ୍ରଧାନମନ୍ତ୍ରୀ ଦେଶବାସୀଙ୍କୁ ବାର୍ତ୍ତା ଦେଇଥିଲେ । 22 ମାର୍ଚ୍ଚ 2020 ସକାଳ 7ଟା ଠାରୁ ରାତି 9ଟା ପର୍ଯ୍ୟନ୍ତ ସ୍ୱେଚ୍ଛାକୃତ ଭାବେ ଜନତା କର୍ଫ୍ୟୁ ପାଳନ ନିମନ୍ତେ ସେ ନିବେଦନ କରିଥିଲେ ।


    ସାମାଜିକ ଦୂରତା ରକ୍ଷା ନିମନ୍ତେ ଦେଶକୁ ସଫଳତାପୂର୍ବକ ପ୍ରସ୍ତୁତ କରିବା ସମୟରେ ପ୍ରଧାନମନ୍ତ୍ରୀ ପୁଣିଥରେ 24 ମାର୍ଚ୍ଚ 2020ରେ ଦେଶବାସୀଙ୍କୁ ଉଦବୋଧନ ଦେଇ 3 ସପ୍ତାହର ଲକଡାଉନ ପାଳନ କରିବା ନିମନ୍ତେ ନିବେଦନ କରିଥିଲେ , କାରଣ ଭୂତାଣୁ ସଂକ୍ରମଣକୁ ନିୟନ୍ତ୍ରଣ କରିବା ଲାଗି ଏହାହିଁ ସବୁଠାରୁ ପ୍ରଭାବଶାଳୀ ପଦକ୍ଷେପ ଥିଲା ।


    କରୋନା ଭୂତାଣୁକୁ ପ୍ରତିହତ କରିବା ଲାଗି ‘ ଧୈର୍ଯ୍ୟ ଓ ସଂକଳ୍ପ ’ ଦୁଇଟି ପ୍ରଭାବଶାଳୀ ମନ୍ତ୍ର ବୋଲି ଶ୍ରୀ ନରେନ୍ଦ୍ର ମୋଦୀ ଦେଶବାସୀଙ୍କୁ କହିଥିଲେ ।


    ଭୟଭୀତ ହୋଇ ଅତ୍ୟାବଶ୍ୟକ ସାମଗ୍ରୀ କିଣନ୍ତୁ ନାହିଁ ବୋଲି ପ୍ରଧାନମନ୍ତ୍ରୀ ଜନସାଧାରଣଙ୍କୁ ନିବେଦନ କରିବା ସହିତ ସେମାନଙ୍କୁ ନିରନ୍ତର ଜରୁରି ସାମଗ୍ରୀ ଯୋଗାଣ ନିମନ୍ତେ ଆଶ୍ୱାସନା ଦେଇଥିଲେ ।


    କୋଭିଡ-19 ଆର୍ଥିକ ମୁକାବିଲା ଟାସ୍କଫୋର୍ସ


    ମହାମାରୀ କାରଣରୁ ସୃଷ୍ଟି ହୋଇଥିବା ଆର୍ଥିକ ଆହ୍ୱାନର ମୁକାବିଲା ନିମନ୍ତେ ପ୍ରଧାନମନ୍ତ୍ରୀ ଏକ ‘ କୋଭିଡ-19 ଆର୍ଥିକ ମୁକାବିଲା ଟାସ୍କଫୋର୍ସ ’ ଗଠନ ନିମନ୍ତେ ଘୋଷଣା କରିଥିଲେ । ଅର୍ଥମନ୍ତ୍ରୀଙ୍କୁ ଏହାର ଅଧ୍ୟକ୍ଷ ଭାବେ ନିୟୋଜିତ କରାଯାଇଥିଲା । ଏହି ଟାସ୍କଫୋର୍ସ ବିଭିନ୍ନ ଅଂଶୀଦାରଙ୍କ ସହିତ ପରାମର୍ଶ କରି ସେମାନଙ୍କ ମତାମତ ସଂଗ୍ରହ କରୁଛନ୍ତି ଏବଂ ଏହି ଆଧାରରେ ବିଭିନ୍ନ ନିଷ୍ପତ୍ତି ଗ୍ରହଣ କରୁଛି । ଏସବୁ ଆହ୍ୱାନ ମୁକାବିଲା ନିମନ୍ତେ ନିଆଯାଇଥିବା ନିର୍ଣ୍ଣୟ କାର୍ଯ୍ୟକାରୀକୁ ମଧ୍ୟ ଟାସ୍କଫୋର୍ସ ସୁନିଶ୍ଚିତ କରୁଛି ।


    ପ୍ରଧାନମନ୍ତ୍ରୀ ବ୍ୟବସାୟୀ ସମୁଦାୟକୁ ଆହ୍ୱାନ କରି କହିଥିଲେ ଯେ ସେମାନେ ଯେଉଁ ଲୋକମାନଙ୍କ ଠାରୁ ବିଭିନ୍ନ ପ୍ରକାରର ସେବା ନେଉଛନ୍ତି , ସେହି କମ ଆୟ ବର୍ଗର ଲୋକମାନଙ୍କର ଆର୍ଥିକ ଆବଶ୍ୟକତା ପ୍ରତି ଧ୍ୟାନ ଦିଅନ୍ତୁ । ସେମାନେ କାର୍ଯ୍ୟସ୍ଥଳୀକୁ ଯାଇପାରୁନଥିବା କାରଣରୁ ସେମାନଙ୍କ ଦରମା କାଟନ୍ତୁ ନାହିଁ । ଏପରି ଏକ ସମୟରେ ମାନବିକତା ଦୃଷ୍ଟିକୋଣରୁ ବିଚାର କରିବା ନିମନ୍ତେ ପ୍ରଧାନମନ୍ତ୍ରୀ ନିବେଦନ କରିଥିଲେ ।


    ପିଏମ କେୟାର୍ସ ଫଣ୍ଡ


    କୋଭିଡ-19 ଭଳି ଯେକୌଣସି ପ୍ରକାରର ଜରୁରିକାଳୀନ ଏବଂ ସଂକଟପୂର୍ଣ୍ଣ ସମୟର ମୁକାବିଲା ନିମନ୍ତେ ଏକ ସମର୍ପିତ ଜାତୀୟ ପାଣ୍ଠିର ଆବଶ୍ୟକତା ଏବଂ ପ୍ରଭାବିତଙ୍କୁ ସହାୟତା ଯୋଗାଇ ଦେବା ଉଦ୍ଦେଶ୍ୟରେ ଏକ ସାର୍ବଜନୀନ ବଦାନ୍ୟ ଟ୍ରଷ୍ଟ ‘ ଜରୁରିକାଳୀନ ପରିସ୍ଥିତିରେ ପ୍ରଧାନମନ୍ତ୍ରୀ ନାଗରିକ ସହାୟତା ଓ ରିଲିଫ ପାଣ୍ଠି ’ ( ପିଏମ କେୟାର୍ସ ପାଣ୍ଠି) ଗଠନ କରାଯାଇଥିଲା । ଏହି ଟ୍ରଷ୍ଟର ଅଧ୍ୟକ୍ଷ ପ୍ରଧାନମନ୍ତ୍ରୀ ଥିବା ବେଳେ ପ୍ରତିରକ୍ଷା ମନ୍ତ୍ରୀ , ଗୃହ ମନ୍ତ୍ରୀ ଓ ଅର୍ଥମନ୍ତ୍ରୀ ଏହାର ସଦସ୍ୟ ରହିଛନ୍ତି ।


    ଯେକୌଣସି ସମସ୍ୟାର ସମାଧାନ ଲାଗି ଜନଭାଗିଦାରୀ ସବୁଠୁ ପ୍ରଭାବୀ ମାର୍ଗ ବୋଲି ପ୍ରଧାନମନ୍ତ୍ରୀ ସବୁବେଳେ ବିଶ୍ୱାସ କରି ଆସିଛନ୍ତି ଏବଂ ଏହା ତାଙ୍କ କାର୍ଯ୍ୟରେ ପ୍ରତିଫଳିତ ହୋଇଛି । ଏଠାରେ ତାହାର ଆଉ ଏକ ଉଦାହରଣ ଦେଖିବାକୁ ମିଳିଛି । ଏହି ପାଣ୍ଠିରେ ମିଶ୍ରିତ ଦାନ ଗ୍ରହଣ କରାଯାଇପାରିବ । ଫଳରେ ଅଧିକ ସଂଖ୍ୟକ ଲୋକ ଚାହିଁଲେ ଏଥିରେ ସର୍ବନିମ୍ନ ଯୋଗଦାନ ମଧ୍ୟ ଦେଇପାରିବେ ।


    1.7 ଲକ୍ଷ କୋଟି ଟଙ୍କାର ଆର୍ଥିକ ପ୍ୟାକେଜ


    ନରେନ୍ଦ୍ର ମୋଦୀ ସରକାର ଗତ ମାର୍ଚ୍ଚ 26 ତାରିଖରେ 1.7 ଲକ୍ଷ କୋଟି ଟଙ୍କାର ଏକ ଆର୍ଥିକ ପ୍ୟାକେଜ ଘୋଷଣା କରିଥିଲେ । ଏଥିରେ ଗରିବ ଲୋକମାନଙ୍କୁ ମୁଖ୍ୟତଃ ନଗଦ ହସ୍ତାନ୍ତର ଉପରେ ଗୁରୁତ୍ୱାରୋପ କରାଯାଇଥିଲା । ଏହି ପ୍ୟାକେଜରେ ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ଅନ୍ତର୍ଗତ ତିନି ମାସ ପାଇଁ ମାଗଣା ଖାଦ୍ୟଶସ୍ୟ , ଡାଲି ଓ ଗ୍ୟାସ ପ୍ରଦାନ କରାଯିବା ନିମନ୍ତେ ଘୋଷଣା କରାଯାଇଥିଲା । କରୋନା ଭୂତାଣୁ ସଂକ୍ରମଣର ପ୍ରଭାବରୁ ଗରିବ ଲୋକଙ୍କ ଉପରେ ପଡ଼ିଥିବା ଆର୍ଥିକ ଚାପ ହ୍ରାସ କରିବା ଲାଗି ଏହି ପ୍ୟାକେଜରେ ଗୁରୁତ୍ୱାରୋପ କରାଯାଇଛି ।


    ଡାକ୍ତର , ନର୍ସ ଓ ସ୍ୱାସ୍ଥ୍ୟକର୍ମୀଙ୍କ ସହିତ ବୈଠକ


    24 ମାର୍ଚ୍ଚରେ ପ୍ରଧାନମନ୍ତ୍ରୀ ସ୍ୱାସ୍ଥ୍ୟ ସେବା କ୍ଷେତ୍ରରେ ନିୟୋଜିତ ଡାକ୍ତର , ନର୍ସ ଏବଂ ଲ୍ୟାବ ଟେକ୍ନିସିଆନମାନଙ୍କ ସହିତ ଆଲୋଚନା କରିଥିଲେ । କୋଭିଡ-19 ମୁକାବିଲା କ୍ଷେତ୍ରରେ ଦେଶସେବା ନିମନ୍ତେ ସେ ସ୍ୱାସ୍ଥ୍ୟସେବା କ୍ଷେତ୍ରରେ ନିୟୋଜିତ ପେସାଦାରମାନଙ୍କୁ ଧନ୍ୟବାଦ ଜଣାଇଥିଲେ । ଆଲୋଚନା ସମୟରେ ପ୍ରଧାନମନ୍ତ୍ରୀ କହିଥିଲେ ଯେ “ ଆପଣମାନେ ଆଶାବାଦୀ ରହିବା ଫଳରେ ଦେଶ ବିଜୟୀ ହେବା ନେଇ ମୋ ଭିତରେ ଅଧିକ ବିଶ୍ୱାସ ସୃଷ୍ଟି କରିଛି ” ।


    ସେ କହିଥିଲେ ଯେ ଔଷଧ କ୍ଷେତ୍ରରେ ଅଧିକ ଟେଲି ପରାମର୍ଶର ପ୍ରସ୍ତାବ ଉପରେ ସରକାର ବିବେଚନା କରୁଛନ୍ତି । ସ୍ୱାସ୍ଥ୍ୟସେବା ପେସାଦାରମାନଙ୍କ ସୁରକ୍ଷା ପ୍ରତି ସର୍ବାଧିକ ଗୁରୁତ୍ୱ ଦିଆଯାଉଛି ବୋଲି ପ୍ରଧାନମନ୍ତ୍ରୀ ଆଶ୍ୱାସନା ଦେଇଥିଲେ ଏବଂ ସରକାର ସେମାନଙ୍କୁ ସୁରକ୍ଷିତ ରଖିବା ନିମନ୍ତେ ସମସ୍ତ ପ୍ରକାରର ପଦକ୍ଷେପ ଗ୍ରହଣ କରିବେ ବୋଲି କହିଥିଲେ ।


    ଔଷଧ କ୍ଷେତ୍ରର ପ୍ରତିନିଧିଙ୍କ ସହିତ ଆଲୋଚନା


    ଔଷଧ ଏବଂ ଚିକିତ୍ସା ଉପକରଣର ନିୟମିତ ଯୋଗାଣ ବଜାୟ ରଖିବା ଲାଗି ପ୍ରଧାନମନ୍ତ୍ରୀ 21 ମାର୍ଚ୍ଚ 2020ରେ ଫାର୍ମା ସେକ୍ଟରର ପ୍ରତିନିଧିମାନଙ୍କ ସହିତ ଏକ ଭିଡିଓ କନଫରେନ୍ସ ଜରିଆରେ ଆଲୋଚନା କରିଥିଲେ । ଏହି ଆଲୋଚନାରେ ପ୍ରଧାନମନ୍ତ୍ରୀ ଫାର୍ମା ଉଦ୍ୟୋଗ ଜଗତକୁ କୋଭିଡ-19 ପରୀକ୍ଷଣ ଲାଗି ଆରଏନଏ କିଟ ଯୁଦ୍ଧକାଳୀନ ଭିତ୍ତିରେ ପ୍ରସ୍ତୁତ କରିବା ଦିଗରେ କାମ କରିବା ଲାଗି କହିଥିଲେ । ସେମାନେ ପ୍ରଧାନମନ୍ତ୍ରୀଙ୍କୁ ଆଶ୍ୱାସନା ଦେଇଥିଲେ ଯେ ଦେଶରେ ସରକାର ଏପିଆଇ ଯୋଗାଣ ଜାରି ରଖିବା ଏବଂ ସେଗୁଡ଼ିକୁ ପ୍ରସ୍ତୁତ କରିବା ଲାଗି ସମ୍ପୂର୍ଣ୍ଣ ପ୍ରତିବଦ୍ଧ ।


    ସେ ଆବଶ୍ୟକ ଔଷଧ ଯୋଗାଣ ବଜାୟ ରଖିବା , କଳାବଜାରୀ ଏବଂ ଜମାଖୋରୀ ରୋକିବା ନିମନ୍ତେ ନିର୍ଦ୍ଦେଶ ଦେଇଥିଲେ ।


    ଆୟୁଷ ଚିକିତ୍ସକଙ୍କ ସହିତ ପ୍ରଧାନମନ୍ତ୍ରୀଙ୍କ ଆଲୋଚନା


    ସାରା ଦେଶକୁ ସୁସ୍ଥ ରଖିବାର ପ୍ରୟାସ ସ୍ୱରୂପ , ପ୍ରଧାନମନ୍ତ୍ରୀ 28 ମାର୍ଚ୍ଚ 2020ରେ ଆୟୁଷ ଚିକିତ୍ସକମାନଙ୍କ ସହିତ ଆଲୋଚନା କରିଥିଲେ । ସେ କହିଥିଲେ ଯେ କୋଭିଡ-19 ମୁକାବିଲା ଦିଗରେ ହେଉଥିବା ପ୍ରୟାସରେ ଆୟୁଷ କ୍ଷେତ୍ର ମଧ୍ୟ ଗୁରୁତ୍ୱପୂର୍ଣ୍ଣ ଯୋଗଦାନ ଦେଇପାରିବ ।


    ଭୂତାଣୁ ସଂକ୍ରମଣ ପ୍ରତିହତ କରିବା ଲାଗି ଆବଶ୍ୟକ ପଦକ୍ଷେପ ଗ୍ରହଣ କରିବା ଓ ଜନ ସଚେତନତା ସୃଷ୍ଟି କରିବା ନିମନ୍ତେ ବିଶ୍ୱ ସ୍ୱାସ୍ଥ୍ୟ ସଂଗଠନ ଗାଇଡ ଲାଇନ ମୁତାବକ ସେମାନଙ୍କ ନେଟୱର୍କକୁ ଉପଯୋଗ କରିବାକୁ ପ୍ରଧାନମନ୍ତ୍ରୀ ନିବେଦନ କରିଥିଲେ ।


    ଏହି ସଂକଟପୂର୍ଣ୍ଣ ସମୟରେ ମାନସିକ ଏବଂ ଶାରୀରିକ ସୁସ୍ଥତା ନିମନ୍ତେ ଘରେ ଯୋଗ କରିବା ଲାଗି ଆୟୁଷ ମନ୍ତ୍ରଣାଳୟର ପ୍ରୋତ୍ସାହନ ଯୋଜନାକୁ ମଧ୍ୟ ସେ ପ୍ରଶଂସା କରିଥିଲେ ।


    ରାଜ୍ୟଗୁଡ଼ିକ ସହିତ ମିଶି କାମ କରିବା


    କୋଭିଡ-19 ମହାମାରୀର ମିଳିତ ମୁକାବିଲା ଲାଗି ପ୍ରୟାସ କରିବା ନିମନ୍ତେ 20 ମାର୍ଚ୍ଚରୁ 11 ଏପ୍ରିଲ ମଧ୍ୟରେ ପ୍ରଧାନମନ୍ତ୍ରୀ ସମସ୍ତ ରାଜ୍ୟ ତଥା କେନ୍ଦ୍ର ଶାସିତ ପ୍ରଦେଶର ମୁଖ୍ୟମନ୍ତ୍ରୀମାନଙ୍କ ସହିତ ଭିଡିଓ କନଫରେନ୍ସ ଯୋଗେ ଆଲୋଚନା କରିଛନ୍ତି ।


    20 ମାର୍ଚ୍ଚରେ ପ୍ରଧାନମନ୍ତ୍ରୀ ଏକ ଭିଡିଓ କନଫରେନ୍ସ ଜରିଆରେ ଦେଶର ସମସ୍ତ ମୁଖ୍ୟମନ୍ତ୍ରୀଙ୍କ ସହିତ ଆଲୋଚନା କରିଥିଲେ । କେନ୍ଦ୍ର ସହିତ ସମସ୍ତ ରାଜ୍ୟ ମିଳିମିଶି ଏହି ମହାମାରୀର ମୁକାବିଲା କରିବା ନିମନ୍ତେ ଆହ୍ୱାନ କରିଥିଲେ । ପ୍ରଧାନମନ୍ତ୍ରୀ ଏହି ଭୂତାଣୁର ପ୍ରସାରକୁ ନେଇ ନିରନ୍ତର ସତର୍କତା ଏବଂ ନିରୀକ୍ଷଣ ବଜାୟ ରଖିବା ସକାଶେ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ ମୁଖ୍ୟମନ୍ତ୍ରୀମାନଙ୍କୁ ସ୍ମରଣ କରାଇ ଦେଇଥିଲେ ଯେ ଏହି ମହାମାରୀ ମୁକାବିଲା କ୍ଷେତ୍ରରେ ଆମ ଦେଶ ଏକ ଗୁରୁତ୍ୱପୂର୍ଣ୍ଣ ପର୍ଯ୍ୟାୟରେ ରହିଛି , କିନ୍ତୁ ଭୟଭୀତ ହେବାର କୌଣସି ଆବଶ୍ୟକତା ନାହିଁ ।


    ମୁଖ୍ୟମନ୍ତ୍ରୀମାନଙ୍କୁ କେନ୍ଦ୍ର ସରକାରଙ୍କ ପକ୍ଷରୁ ନିଆଯାଇଥିବା ବିଭିନ୍ନ ପଦକ୍ଷେପ ସମ୍ପର୍କରେ ସୂଚନା ଦିଆଯାଇଥିଲା ଏବଂ ସେମାନଙ୍କୁ କୁହାଯାଇଥିଲା ଯେ କିଭଳି ଭାବେ ପ୍ରଧାନମନ୍ତ୍ରୀ ଦେଶର ଏହି ସମ୍ପୂର୍ଣ୍ଣ ସ୍ଥିତି ଉପରେ ବ୍ୟକ୍ତିଗତ ଭାବେ ନଜର ରଖିଛନ୍ତି ।


    ଭୂତାଣୁ ମୁକାବିଲା ଲାଗି ଦେଶର ପଦକ୍ଷେପକୁ ତ୍ୱରାନ୍ୱିତ କରିବା ଉଦ୍ଦେଶ୍ୟରେ ଏପ୍ରିଲ 2 ତାରିଖରେ ପ୍ରଧାନମନ୍ତ୍ରୀ ପୁଣିଥରେ ମୁଖ୍ୟମନ୍ତ୍ରୀମାନଙ୍କ ସହିତ ଆଲୋଚନା କରିଥିଲେ । ଏହି ଅବସରରେ ରାଜ୍ୟଗୁଡ଼ିକର ପ୍ରୟାସକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ଲକଡାଉନ ପରିସ୍ଥିତିରୁ ଦେଶବାସୀଙ୍କୁ ବାହାର କରିବା ନିମନ୍ତେ ଏକ ସାଧାରଣ ପ୍ରସ୍ଥାନ ରଣନୀତି ଖୋଜିବା ନିମନ୍ତେ ସେ ରାଜ୍ୟଗୁଡ଼ିକୁ ନିବେଦନ କରିଥିଲେ ।


    ପ୍ରଧାନମନ୍ତ୍ରୀ ପୁଣିଥରେ 11 ଏପ୍ରିଲରେ ମୁଖ୍ୟମନ୍ତ୍ରୀମାନଙ୍କ ସହିତ ଆଲୋଚନା କରିଥିଲେ । ଏଥିରେ ଅଧିକାଂଶ ରାଜ୍ୟ ଲକଡାଉନକୁ ଆହୁରି 15 ଦିନ ଅର୍ଥାତ 30 ଏପ୍ରିଲ 2020ପର୍ଯ୍ୟନ୍ତ ବୃଦ୍ଧି କରିବା ନିମନ୍ତେ ପ୍ରସ୍ତାବ ଦେଇଥିଲେ ।


    ବିସ୍ତୃତ ରଣନୀତି ସମ୍ପର୍କରେ ମୁଖ୍ୟମନ୍ତ୍ରୀମାନଙ୍କୁ ସୂଚନା ଦେଇ ପ୍ରଧାନମନ୍ତ୍ରୀ କହିଥିଲେ ଯେ ପୂର୍ବରୁ ଆମର ଲକ୍ଷ୍ୟ ଥିଲା ‘ ଜାନ ହୈ ତୋ ଜାହାଁ ହୈ ’ ( ଜୀବନ ଅଛି ତ ’ ଦୁନିଆ ଅଛି) ଏବେ ଆମର ମନ୍ତ୍ର ‘ ଜାନ ଭି ଜାହାଁ ଭି ’ ( ଜୀବନ ବି ଦୁନିଆ ବି) ।


    ମୁଖ୍ୟମନ୍ତ୍ରୀମାନଙ୍କୁ ସେ କହିଥିଲେ ଯେ ଭୂତାଣୁ ସଂକ୍ରମଣର ପ୍ରଭାବକୁ ବିବେଚନା କରିବା ଲାଗି ଆସନ୍ତା 3ରୁ 4 ସପ୍ତାହ ବିଶେଷ ଗୁରୁତ୍ୱପୂର୍ଣ୍ଣ । ଏଥିସହିତ ସେ ପରାମର୍ଶ ଦେଇଥିଲେ ଯେ କୃଷି ଏବଂ ଆନୁସଙ୍ଗିକ କାର୍ଯ୍ୟକଳାପ ଜାରି ରଖିବା ଓ କୃଷି ଉତ୍ପାଦ ବିକ୍ରି କରିବା ନିମନ୍ତେ ବ୍ୟବସ୍ଥା କରିବାର ଆବଶ୍ୟକତା ରହିଛି । ଶ୍ରୀ ମୋଦୀ କୋଭିଡ-19 ମୁକାବିଲା କ୍ଷେତ୍ରରେ ଆରୋଗ୍ୟ ସେତୁ ଆପ ଉପରେ ଗୁରୁତ୍ୱାରୋପ କରିଥିଲେ ଏବଂ କହିଥିଲେ ଯେ ଯାତ୍ରା ନିମନ୍ତେ ଏହା ଇ-ପାସ ଭାବେ କାମ କରିବ ।


    ଡାକ୍ତର ଓ ସ୍ୱାସ୍ଥ୍ୟ କର୍ମୀଙ୍କ ଉପରେ ହେଉଥିବା ଆକ୍ରମଣ ଏବଂ ଉତର ପୂର୍ବାଂଚଳ ଓ କଶ୍ମୀର ଛାତ୍ରଛାତ୍ରୀଙ୍କ ପ୍ରତି ଦୁର୍ବ୍ୟବହାରକୁ ସେ ନିନ୍ଦା କରିଥିଲେ । ଦେଶରେ ଜରୁରି ଔଷଧ ଯୋଗାଣ ଯଥେଷ୍ଟ ହେଉଛି ବୋଲି ସେ ଆଶ୍ୱାସନା ଦେଇଥିଲେ ।


    ସାର୍କ କ୍ଷେତ୍ର ଏକଜୁଟ


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏପରି ପ୍ରଥମ ନେତା ଯିଏ କି ଦକ୍ଷିଣ ଏସୀୟ ରାଷ୍ଟ୍ର ନେତାଙ୍କ ସହିତ ଭିଡିଓ କନଫରେନ୍ସ ସମୟରେ କ୍ଷେତ୍ରୀୟ ପରାମର୍ଶ ଏବଂ ଆଲୋଚନା ନିମନ୍ତେ ପରାମର୍ଶ ଦେଇଥିଲେ । ବିଶ୍ୱ ଜନସଂଖ୍ୟାର ଏକ ବୃହତ ଭାଗ ଏହି ସାର୍କ ଦେଶରେ ରହିଛି । ଭାରତ ନେତୃତ୍ୱରେ ସାର୍କ ଦେଶର ନେତାମାନଙ୍କ ବୈଠକ 15 ମାର୍ଚ୍ଚ 2020ରେ ଅନୁଷ୍ଠିତ ହୋଇଥିଲା ।


    ଶ୍ରୀ ମୋଦୀ ସହଯୋଗ ଭାବନା ପୋଷଣ କରି ନେତୃତ୍ୱ ନେବାକୁ ଆଗେ ଆସିଥିଲେ ଏବଂ କୋଭିଡ-19 ଜରୁରିକାଳିନ ପାଣ୍ଠି ଗଠନ ଲାଗି ପରାମର୍ଶ ଦେଇଥିଲେ । ଏଥିରେ ସବୁ ରାଷ୍ଟ୍ର ସ୍ୱେଚ୍ଛାକୃତ ଭାବେ ଯୋଗଦାନ କରିବା ଲାଗି ପ୍ରସ୍ତାବ ରଖାଯାଇଥିଲା । ଭାରତ ପ୍ରାରମ୍ଭିକ ଭାବେ ଏହି ପାଣ୍ଠି ଲାଗି 10 ମିଲିୟନ ଆମେରିକୀୟ ଡଲାର ଯୋଗଦାନ ଦେବାକୁ ପ୍ରସ୍ତାବ ଦେଇଥିଲା । ଯେକୌଣସି ସହଯୋଗୀ ଦେଶ ତତ୍କାଳ କାର୍ଯ୍ୟାନୁଷ୍ଠାନ ପାଇଁ ଏହି ପାଣ୍ଠିର ଉପଯୋଗ କରିପାରିବେ ।


    ନେପାଳ , ଭୂଟାନ ଓ ମାଳଦୀପ ଭଳି ଅନ୍ୟ ସାର୍କ ଦେଶଗୁଡ଼ିକ ମଧ୍ୟ ଏହି ଜରୁରିକାଳୀନ ପାଣ୍ଠିରେ ନିଜର ଯୋଗଦାନ ଦେଇଛନ୍ତି ।


    ସ୍ୱତନ୍ତ୍ର ଭର୍ଚ୍ଚୁଆଲ ଜି-20 ଶିଖର ସମ୍ମିଳନୀ


    କୋଭିଡ-19 ମହାମାରୀ କାରଣରୁ ଦେଖାଦେଇଥିବା ବୈଶ୍ୱିକ ସମସ୍ୟା ଏବଂ ଏହାର ସମାଧାନ ନିମନ୍ତେ ବିଶ୍ୱସ୍ତରରେ ମିଳିତ ପ୍ରୟାସ ସମ୍ପର୍କରେ ଆଲୋଚନା ନିମନ୍ତେ 26 ମାର୍ଚ୍ଚ 2020ରେ ଜି-20 ନେତୃବର୍ଗଙ୍କ ସ୍ୱତନ୍ତ୍ର ଜି-20 ଭର୍ଚ୍ଚୁଆଲ ଶିଖର ସମ୍ମିଳନୀ ଅନୁଷ୍ଠିତ ହୋଇଥିଲା ।


    ଏଥିପୂର୍ବରୁ ଏହି ବିଷୟରେ ସାଉଦୀ ଆରବର ଯୁବରାଜଙ୍କ ସହିତ ପ୍ରଧାନମନ୍ତ୍ରୀ ଟେଲିଫୋନ ଯୋଗେ ଆଲୋଚନା କରିଥିଲେ ।


    ବୈଶ୍ୱିକ ସମୃଦ୍ଧି ଓ ସହଯୋଗ ପାଇଁ ମାନବଜାତିକୁ ଆମ ସଂକଳ୍ପର କେନ୍ଦ୍ରରେ ରଖିବାର ଆବଶ୍ୟକତା ରହିଛି ବୋଲି ପ୍ରଧାନମନ୍ତ୍ରୀ ଜୋର ଦେଇଥିଲେ । ଡାକ୍ତରୀ ଗବେଷଣା ଓ ବିକାଶର ଲାଭକୁ ମୁକ୍ତ ଭାବେ ତଥା ଖୋଲାଖୋଲି ସମସ୍ତଙ୍କୁ ବାଂଟିବା ଏବଂ ଏକ ଗ୍ରହଣଯୋଗ୍ୟ , ମୁକାବିଲାକ୍ଷମ ତଥା ମାନବୀୟ ସ୍ୱାସ୍ଥ୍ୟସେବା ବ୍ୟବସ୍ଥା ବିକଶିତ କରିବା ଲାଗି ସେ ଗୁରୁତ୍ୱାରୋପ କରିଥିଲେ ।


    ମାନବଜାତିର ସାମଗ୍ରୀକ କଲ୍ୟାଣ ନିମନ୍ତେ ଏକ ନୂଆ ଜଗତିକରଣ ନିମନ୍ତେ ପ୍ରଧାନମନ୍ତ୍ରୀ ବିଶ୍ୱ ନେତୃବର୍ଗଙ୍କୁ ଆହ୍ୱାନ କରିଥିଲେ । ମାନବଜାତିର ସହଭାଗୀ ହିତ ନିମନ୍ତେ ଏକ ବହୁପକ୍ଷୀୟ ମଞ୍ଚ ଉପରେ ଗୁରୁତ୍ୱାରୋପ କରିବା ନିମନ୍ତେ ସେ ଜୋର ଦେଇଥିଲେ ।


    ଅନ୍ତର୍ଜାତୀୟ ପ୍ରୟାସ


    ପ୍ରଧାନମନ୍ତ୍ରୀ 12 ମାର୍ଚ୍ଚ 2020ରେ ବ୍ରିଟେନ ପ୍ରଧାନମନ୍ତ୍ରୀ ବୋରିସ ଜନସନ ଓ ଇସ୍ରାଏଲ ପ୍ରଧାନମନ୍ତ୍ରୀ ବେଞ୍ଜାମିନ ନେତନ୍ୟାହୁ ଏବଂ 17 ମାର୍ଚ୍ଚ 2020ରେ ସାଉଦୀ ଆରବ ରାଜା ମହମ୍ମଦ ବିନ ସଲମାନଙ୍କ ସହିତ ଟେଲିଫୋନ ଯୋଗେ ଆଲୋଚନା କରିଥିଲେ ।


    25 ମାର୍ଚ୍ଚରେ ପ୍ରଧାନମନ୍ତ୍ରୀ ରୁଷ ରାଷ୍ଟ୍ରପତି ମହାମହିମ ଭ୍ଲାଦିମିର ପୁତିନଙ୍କ ସହିତ ଆଲୋଚନା କରିଥିଲେ । 26 ମାର୍ଚ୍ଚରେ ଶ୍ରୀ ମୋଦୀ ଆବୁଧାବୀ ଯୁବରାଜ ମହାମହିମ ଶେଖ ମହମ୍ମଦ ବିନ ଜାୟେଦ ନାହ୍ୟାନଙ୍କ ସହିତ ଟେଲିଫୋନ ଯୋଗେ କଥାବାର୍ତ୍ତା କରିଥିଲେ । ଏହାପରେ ସେ କାତାର ରାଷ୍ଟ୍ରର ଶାସକ ମହାମହିମ ଶେଖ ତମିମ ବିନ ହମାଦ ଅଲ ଥାନିଙ୍କ ସହିତ କଥା ହୋଇଥିଲେ ।


    ପ୍ରଧାନମନ୍ତ୍ରୀ ମଧ୍ୟ ୟୁରୋପୀୟ କମିଶନର ଅଧ୍ୟକ୍ଷ ମହାମହିମ ଉର୍ସୁଲା ଭନ ଡେର ଲ୍ୟେନଙ୍କ ସହିତ ଟେଲିଫୋନ ଯୋଗେ କଥା ହୋଇଥିଲେ ।


    ପ୍ରଧାନମନ୍ତ୍ରୀ ମଧ୍ୟ ଫ୍ରାନ୍ସ ରାଷ୍ଟ୍ରପତି , କୁଏତ ପ୍ରଧାନମନ୍ତ୍ରୀ , ଜର୍ମାନୀ ଚାନ୍ସଲର , ୱେଲ୍ସ ଯୁବରାଜ , ଇସ୍ରାଏଲ ପ୍ରଧାନମନ୍ତ୍ରୀ , ଅଷ୍ଟ୍ରେଲିଆ ପ୍ରଧାନମନ୍ତ୍ରୀ , ସ୍ପେନ , କୋରିଆ ରାଷ୍ଟ୍ରପତି , ଉଗାଣ୍ଡା ରାଷ୍ଟ୍ରପତି ଓ ନେପାଳ ପ୍ରଧାନମନ୍ତ୍ରୀଙ୍କ ସହିତ ଚଳିତ ମାସରେ ଆଲୋଚନା କରିସାରିଛନ୍ତି ।


    ଏଚସି କ୍ୟୁ ଯୋଗାଣ


    ପ୍ରଧାନମନ୍ତ୍ରୀ ଆମେରିକା ରାଷ୍ଟ୍ରପତି ଏବଂ ବ୍ରାଜିଲ ରାଷ୍ଟ୍ରପତିଙ୍କ ସହିତ 4 ଏପ୍ରିଲ 2020ରେ ପୃଥକ ଭାବେ ଟେଲିଫୋନ ଯୋଗେ ଆଲୋଚନା କରିଥିଲେ । ଏହି ଅବସରରେ ସେ ବୈଶ୍ୱିକ ସଙ୍କଟର ମୁକାବିଲା ନିମନ୍ତେ ଆମେରିକା ଓ ବ୍ରାଜିଲ ପ୍ରତି ଭାରତରର ସହଯୋଗକୁ ଦୋହରାଇଥିଲେ ।


    କୋଭିଡ-19 ମହାମାରୀ ନିୟନ୍ତ୍ରଣ ପ୍ରୟାସ ସ୍ୱରୂପ ଆମେରିକା ଓ ବ୍ରାଜିଲକୁ ହାଇଡ୍ରୋକ୍ସି କ୍ଲୋରୋକୁଇନ ଯୋଗାଣ ନିମନ୍ତେ ମଧ୍ୟ ସେ ରାଜି ହୋଇଥିଲେ ।


    ଫସି ରହିଥିବା ନାଗରିକଙ୍କୁ ସହାୟତା


    ପ୍ରଧାନମନ୍ତ୍ରୀଙ୍କ ନେତୃତ୍ୱରେ ଭାରତ କରୋନା ମହାମାରୀ ପ୍ରଭାବିତ ଚୀନ , ଇଟାଲୀ , ଇରାନ ଓ ବିଶ୍ୱର ଅନ୍ୟ ଭାଗରେ ଥିବା ଦୁଇ ହଜାର ଭାରତୀୟ ନାଗରିକଙ୍କୁ ଉଦ୍ଧାର କରିଥିଲା ।


    **********

    
    
    (Release ID: 1614109) Visitor Counter : 15