      କେନ୍ଦ୍ରୀୟ ଲୋକ ସେବା ଆୟୋଗ

      ଲକଡାଉନକୁ ଦୃଷ୍ଟିରେ ରଖି ବିଭିନ୍ନ ପରୀକ୍ଷାର ତାରିଖ ପୁନଃନିର୍ଧାରଣ କରିବ ୟୁପିଏସସି
      • ୟୁପିଏସସି ଅଧ୍ୟକ୍ଷ ଓ ସଦସ୍ୟ ଏକ ବର୍ଷ ପାଇଁ ନିଜ ବେତନର 30 ଶତାଂଶ ଅର୍ଥ କମ ନେବାକୁ କଲେ ସ୍ଵେଚ୍ଛାକୃତ ଘୋଷଣା
      • ସଂସ୍ଥାର ସମସ୍ତ ଅଧିକାରୀ ଓ ସଦସ୍ୟ ପିଏମ କେୟାର୍ସ ପାଣ୍ଠିକୁ ପ୍ରଦାନ କଲେ ଗୋଟିଏ ଦିନର ବେତନ
      Posted On: 15 APR 2020 2:59PM by PIB Bhubaneshwar


    କରୋନା ମୁକାବିଲା ଜନିତ ଲକଡାଉନ ପରିସ୍ଥିତି ସମୀକ୍ଷା କରିବା ପାଇଁ ବୁଧବାର ଏଠାରେ ସଂଘ ଲୋକସେବା ଆୟୋଗ (ୟୁପିଏସସି) ର ଏକ ସ୍ଵତନ୍ତ୍ର ବୈଠକ ଆୟୋଜିତ ହୋଇଥିଲା । ଏବେ ସାମାଜିକ ଦୁରତ୍ଵ ରକ୍ଷା ସମେତ ଲକଡାଉନ ଜନିତ ବିଭିନ୍ନ କଟକଣା ରହିଥିବାରୁ ବିଭିନ୍ନ ପରୀକ୍ଷା , ସାକ୍ଷାତକାର ନିମନ୍ତେ ପ୍ରାର୍ଥୀ , ବିଶେଷଜ୍ଞ ଓ ଅନ୍ୟାନ୍ୟ କର୍ମଚାରୀଙ୍କ ଗୋଟିଏ ସ୍ଥାନରୁ ଅନ୍ୟସ୍ଥାନକୁ ଯିବା ସମ୍ଭବ ନୁହେଁ । ତେଣୁ ଆଗକୁ ଏଭଳି ଯେଉଁସବୁ ୟୁପିଏସସି ପରୀକ୍ଷା / ସାକ୍ଷାତକାର ରହିଛି ସେଗୁଡିକର ତାରିଖ ଉପଯୁକ୍ତ ସମୟରେ ସମୀକ୍ଷା କରି ପୁନଃ ନିର୍ଧାରିତ କରାଯିବ । ସେହିଭଳି 2019 ସିଭିଲ ସର୍ଭିସ ପରୀକ୍ଷାର ଅବଶିଷ୍ଟ ସାକ୍ଷାତକାର (ପର୍ସନାଲିଟି ଟେଷ୍ଟ) ନିମନ୍ତେ ନୂଆ ତାରିଖ ଘୋଷଣା ମେ 3 ତାରିଖ ଲକଡାଉନ ଅବଧିର ସମାପ୍ତି ପରେ କରାଯିବ । 2020 ସିଭିଲ ସର୍ଭିସ (ପ୍ରିଲିମ), ଇଞ୍ଜିନିୟରିଂ ସର୍ଭିସ (ମେନ) ଓ ଜିଓଲଜିସ୍ଟ (ମେନ) ର ପରୀକ୍ଷା ତାରିଖ ଇତି ମଧ୍ୟରେ ଘୋଷଣା କରାଯାଇଛି । ସାଂପ୍ରତିକ ପରିସ୍ଥିତିରେ ଏସବୁ ପରୀକ୍ଷାର ତାରିଖ ଯଦି ବଦଳାଇବାକୁ ପଡେ ତେବେ ୟୁପିଏସସି ୱେବସାଇଟରେ ତାହା ଜଣାଇ ଦିଆଯିବ ।


    ନେସନାଲ ଡ଼ିଫେନ୍ସ ଏକାଡେମି (ଏନଡିଏ-1) ପରିକ୍ଷାକୁ ଅନ୍ୟାଦେଶ ପର୍ଯ୍ୟନ୍ତ ଇତି ମଧ୍ୟରେ ସ୍ଥଗିତ ରଖାଯାଇଛି । ଏନଡିଏ-2 ପରୀକ୍ଷା ସଂକ୍ରାନ୍ତରେ ଜୁନ 10 ତାରିଖରେ ନିଷ୍ପତ୍ତି ନିଆଯିବ । ଏହି ପରୀକ୍ଷା ତାରିଖ ସେଦିନ ଚୁଡାନ୍ତ ହେବ । ଆୟୋଗ ଦ୍ଵାରା ପରିଚାଳିତ ଯେ କୌଣସି ପରିକ୍ଷା , ସାକ୍ଷାତକର ଆଦିର ତାରିଖ ଆବଶ୍ୟକ ସ୍ଥଳେ ଯଦି ବଦଳାଇବାର ଯଥାର୍ଥତା ପଡେ ତୁରନ୍ତ ସେ ସମ୍ପର୍କରେ ସୂଚନା ୟୁପିଏସସି ୱେବସାଇଟରେ ଉପଲବ୍ଧ ହେବ ।


    ଆଜିର ଏହି ବୈଠକରେ କରୋନା ମହାମାରୀ ଯୋଗୁ ଦେଶର ଅର୍ଥନୀତି ଉପରେ ପଡିବାକୁ ଥିବା କ୍ଷତି ସମ୍ପର୍କରେ ମଧ୍ୟ ସମୀକ୍ଷା କରଯାଇଥିଲା । ଏହି ସମୟରେ ସରକାରଙ୍କର ସମ୍ବଳ ଆବଶ୍ୟକତା ଓ ଅର୍ଥ ସଂରକ୍ଷଣ ନିଷ୍ପତ୍ତିର ଯଥାର୍ଥତାକୁ ସମର୍ଥନ ଜଣାଇ ୟୁପିଏସସିର ଅଧ୍ୟକ୍ଷ ଓ ସମସ୍ତ ସଦସ୍ୟ ନିଜ ନିଜ ମୂଳ ବେତନର 30 ଶତାଂଶ ଏକ ବର୍ଷ ପାଇଁ ଗ୍ରହଣ ନ କରିବାକୁ ସ୍ଵେଚ୍ଛାକୃତ ଭାବେ ନିଷ୍ପତ୍ତି ନେଇଥିଲେ । ଚଳିତ ମାସରୁ ଏହି ଆଂଶିକ ବେତନ ପରିହାର ବ୍ୟବସ୍ଥା ଲାଗୁ ହେବ ।


    ଏହା ସହିତ ୟୁପିଏସସିର ସମସ୍ତ ସଦସ୍ୟ ଓ ଅଧିକାରୀ ସେମାନଙ୍କର ଗୋଟିଏ ଦିନର ବେତନ ସ୍ଵେଚ୍ଛାକୃତ ଭାବେ ପ୍ରଧାନମନ୍ତ୍ରୀଙ୍କ ନାଗରିକ ସହାୟତା କୋଷ (ପିଏମ କେୟାର୍ସ)କୁ ଦାନ କରିଛନ୍ତି ।


    ***** *****

    
    
    (Release ID: 1614850) Visitor Counter : 19
    
    
      Read this release in: Assamese , English , Urdu , Hindi , Marathi , Bengali , Punjabi , Gujarati , Tamil , Telugu , Malayalam