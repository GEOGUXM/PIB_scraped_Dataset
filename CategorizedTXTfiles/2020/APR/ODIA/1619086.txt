      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ମଧ୍ୟାହ୍ନ ଭୋଜନ ପାଇଁ ବାର୍ଷିକ କେନ୍ଦ୍ରୀୟ ଆବଣ୍ଟନ ପରିମାଣରେ 10.99 % ବୃଦ୍ଧି ଘୋଷଣା
      • ରାଜ୍ୟ ଶିକ୍ଷାମନ୍ତ୍ରୀ ଓ ସଚିବଙ୍କ ସହିତ ଭିଡିଓ କନଫରେନ୍ସ ଜରିଆରେ ଆଲୋଚନା କଲେ କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ
      • କୋଭିଡ-19 ସ୍ଥିତିକୁ ଦେଖି ମଧ୍ୟାହ୍ନ ଭୋଜନ ଯୋଜନାରେ 8100 କୋଟି ଟଙ୍କା ବ୍ୟୟ କରିବେ କେନ୍ଦ୍ର ସରକାର : ଶ୍ରୀ ରମେଶ ପାଖରିୟାଲ ‘ନିଶଙ୍କ’
      • ଖରାଛୁଟିରେ ଛାତ୍ରଛାତ୍ରୀଙ୍କୁ ମିଳିବ ମଧ୍ୟାହ୍ନ ଭୋଜନ, ଖର୍ଚ୍ଚ ହେବ ଅତିରିକ୍ତ 1600 କୋଟି ଟଙ୍କା
      Posted On: 28 APR 2020 6:22PM by PIB Bhubaneshwar


    କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ରମେଶ ପୋଖରିୟାଲ ‘ନିଶଙ୍କ’ ଆଜି ଭିଡିଓ କନଫରେନ୍ସ ଜରିଆରେ ସମସ୍ତ ରାଜ୍ୟର ଶିକ୍ଷା ମନ୍ତ୍ରୀ ଏବଂ ସଚିବ ମାନଙ୍କ ସହିତ ଆଲୋଚନା କରିଛନ୍ତି । ଏହି ଅବସରରେ ମନ୍ତ୍ରଣାଳୟର ରାଷ୍ଟ୍ରମନ୍ତ୍ରୀ ଶ୍ରୀ ସଞ୍ଜୟ ଧୋତ୍ରେ ଉପସ୍ଥିତ ଥିଲେ । ଏହି କନଫରେନ୍ସରେ 22ଟି ରାଜ୍ୟର ଶିକ୍ଷାମନ୍ତ୍ରୀ ଏବଂ 14ଟି ରାଜ୍ୟ ଓ କେନ୍ଦ୍ରଶାସିତ ପ୍ରଦେଶର ଶିକ୍ଷା ସଚିବମାନେ ଅଂଶଗ୍ରହଣ କରିଥିଲେ । ବିଦ୍ୟାଳୟ ଶିକ୍ଷା ଏବଂ ସାକ୍ଷରତା ବିଭାଗର ସଚିବ ଶ୍ରୀମତୀ ଅନୀତା କରଓ୍ବାଲଙ୍କ ସମତେ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ମଧ୍ୟ ଏହି ବୈଠକରେ ସାମିଲ ହୋଇଥିଲେ ।


    ଏହି ଅବସରରେ କେନ୍ଦ୍ରମନ୍ତ୍ରୀ କହିଥିଲେ ଯେ ଛାତ୍ରଛାତ୍ରୀଙ୍କ ସ୍ବାସ୍ଥ୍ୟ ସୁରକ୍ଷାକୁ ଆଖି ଆଗରେ ରଖି ଲକଡାଉନ ସମୟରେ ମଧ୍ୟାହ୍ନ ଭୋଜନ ଯୋଜନା ଅନ୍ତର୍ଗତ ଛାତ୍ରଛାତ୍ରୀଙ୍କୁ ରାସନ ଯୋଗାଇ ଦିଆଯାଇଛି । ଯାହାଫଳରେ ସେମାନେ ଯଥେଷ୍ଟ ପୁଷ୍ଟିକର ଖାଦ୍ୟ ପାଇପାରିବେ । ଏହି ଅବସରରେ ମନ୍ତ୍ରୀ ଏକ ବଡ଼ ଘୋଷଣା କରିଥିଲେ । ଖରାଛୁଟି ସମୟରେ ମଧ୍ୟ ଛାତ୍ରଛାତ୍ରୀଙ୍କୁ ମଧ୍ୟାହ୍ନ ଭୋଜନ ଯୋଗାଇ ଦିଆଯିବ । ଏଥିପାଇଁ ଅତିରିକ୍ତ 1600 କୋଟି ଟଙ୍କା ଖର୍ଚ୍ଚ କରାଯିବ । ମଧ୍ୟାହ୍ନ ଭୋଜନ ଯୋଜନାରେ ପ୍ରଥମ ତ୍ରୈମାସ ପାଇଁ 2500 କୋଟି ଟଙ୍କାର ଅସ୍ଥାୟୀ ଅନୁଦାନ ବ୍ୟବସ୍ଥା କରାଯାଇଛି ।


    କୋଭିଡ-19 ସ୍ଥିତିକୁ ଆଖି ଆଗରେ ରଖି ମଧ୍ୟାହ୍ନ ଭୋଜନ ଯୋଜନାକୁ ସୁଚାରୁ ରୂପେ ଚଳାଇବା ଲାଗି ରୋଷେଇ ଖର୍ଚ୍ଚରେ ବାର୍ଷିକ କେନ୍ଦ୍ରୀୟ ଆବଣ୍ଟନ ପରିମାଣ ବୃଦ୍ଧି କରିବାକୁ ମନ୍ତ୍ରୀ ଘୋଷଣା କରିଥିଲେ । ଏହି ଖର୍ଚ୍ଚରେ ଡାଲି, ପରିବା, ତେଲ, ମସଲା ଓ ଇନ୍ଧନ ଆଦି ସାମିଲ ରହିଛି । ଏହି ଯୋଜନାରେ କେନ୍ଦ୍ରୀୟ ଆବଣ୍ଟନ ପରିମାଣକୁ ପୂର୍ବର 7,300 କୋଟି ଟଙ୍କାରୁ 8,100 କୋଟି ଟଙ୍କା କରି ଦିଆଯାଇଛି । ଅର୍ଥାତ ଏଥିରେ 10.99 % ବୃଦ୍ଧି ହୋଇଥିବା ମନ୍ତ୍ରୀ ଘୋଷଣା କରିଥିଲେ ।


    ଶ୍ରୀ ପୋଖରିୟାଲ ଆହୁରି ସୂଚନା ଦେଇଥିଲେ ଯେ ସମଗ୍ର ଶିକ୍ଷା ଯୋଜନା ଅଧୀନରେ ସର୍ତ୍ତାବଳୀକୁ କୋହଳ କରାଯାଇଛି । ଭାରତ ସରକାର ପୂର୍ବ ବର୍ଷର ବଳକା ଅର୍ଥ ଖର୍ଚ୍ଚ କରିବାକୁ ରାଜ୍ୟ ସରକାରମାନଙ୍କୁ ଅନୁମତି ଦେଇଛନ୍ତି, ଯାହାର ପରିମାଣ ପାଖାପାଖି 6200 କୋଟି ଟଙ୍କା ହେବ । ଏହାଛଡ଼ା ପ୍ରଥମେ ତ୍ରୈମାସରେ ଅସ୍ଥାୟୀ ଭାବେ 4450 କୋଟି ଟଙ୍କାର ଅନୁଦାନ ଘୋଷଣା କରାଯାଇଛି । ଏହି ଅବସରରେ ରାଜ୍ୟଗୁଡ଼ିକୁ ଅନୁରୋଧ କରି ମନ୍ତ୍ରୀ କହିଥିଲେ ଯେ ସେମାନେ ସମଗ୍ର ଶିକ୍ଷା ଅଭିଯାନ ଅନ୍ତର୍ଗତ ଜାରି ହୋଇଥିବା ଅର୍ଥକୁ ତୁରନ୍ତ ରାଜ୍ୟ କାର୍ଯ୍ୟାନ୍ବୟନ ସମିତିକୁ ହସ୍ତାନ୍ତର କରି ଦିଅନ୍ତୁ । ଯାହାଫଳରେ ଏହି ଅର୍ଥ ସଠିକ ଭାବେ ବିନିଯୋଗ ହୋଇପାରିବ ଏବଂ ପରବର୍ତ୍ତୀ କିସ୍ତି ଜାରି ନିମନ୍ତେ ମାର୍ଗ ପ୍ରଶସ୍ତ ହୋଇପାରିବ ।


    ବୈଠକରେ କେନ୍ଦ୍ର ମନ୍ତ୍ରୀ କହିଥିଲେ ଯେ କୋଭିଡ-19 କାରଣରୁ ଦେଖାଦେଇଥିବା ପରିସ୍ଥିତି ଅତ୍ୟନ୍ତ ଦୁର୍ଭାଗ୍ୟଜନକ । କିନ୍ତୁ ଛାତ୍ରଛାତ୍ରୀଙ୍କ ନିରାପତ୍ତା ଏବଂ ଶିକ୍ଷାଗତ ବିକାଶ ସୁନିଶ୍ଚିତ କରିବା ଲାଗି ନୂଆ ନୂଆ ଅଭିଜ୍ଞତା କରିବା ସହିତ ଆମକୁ ଚତୁରତାର ସହିତ ଏହି ପରିସ୍ଥିତିକୁ ଏକ ସୁଯୋଗରେ ପରିଣତ କରିବାକୁ ହେବ । ସେ ଆହୁରି କହିଥିଲେ ଯେ, କୋଭିଡ-19 ବିରୋଧରେ ଭାରତର ଲଢ଼େଇ ଜନସାଧାରଣଙ୍କ ଦ୍ବାରା ପରିଚାଳିତ, ଏହା ଆମ ପ୍ରଧାନମନ୍ତ୍ରୀ ତାଙ୍କର ‘ମନ କୀ ବାତ’ କାର୍ଯ୍ୟକ୍ରମରେ କହିସାରିଛନ୍ତି । ବ୍ୟବସାୟ, କାର୍ଯ୍ୟାଳୟ, ଶିକ୍ଷା ଅନୁଷ୍ଠାନ, ସ୍ବାସ୍ଥ୍ୟସେବା ଆଦି ପ୍ରତ୍ୟେକ କ୍ଷେତ୍ରରେ କରୋନା ଭୂତାଣୁ ସଂକ୍ରମଣ କାରଣରୁ ବ୍ୟାପକ ପରିବର୍ତ୍ତନ ଦେଖିବାକୁ ମିଳିଛି । ସମସ୍ତେ ଏହି ପରିବର୍ତ୍ତନକୁ ଗ୍ରହଣ ମଧ୍ୟ କହିଛନ୍ତି । ସମସ୍ତେ ମିଶି ମହାମାରୀର ମୁକାବିଲା କରିପାରିବା ବୋଲି ମନ୍ତ୍ରୀ ଆଶାବ୍ୟକ୍ତ କରିଥିଲେ ।


    ଶ୍ରୀ ପୋଖରିୟାଲ କହିଥିଲେ ଯେ ଦେଶର 33 କୋଟି ଛାତ୍ରଛାତ୍ରୀ ଶିକ୍ଷା ଗ୍ରହଣରେ ଯେପରି କୌଣସି ଅସୁବିଧା ନଭୋଗନ୍ତି ସେଥିପ୍ରତି ଆମେ ସମ୍ପୂର୍ଣ୍ଣ ଭାବେ ପ୍ରୟାସ କରିବା ଉଚିତ । ଏଥିପାଇଁ ବିଭିନ୍ନ ପଦକ୍ଷେପ ଗ୍ରହଣ କରାଯାଉଛି । ଦୀକ୍ଷା, ସ୍ବୟମ, ସ୍ବୟମପ୍ରଭା, ବିଦ୍ୟାଦାନ 2.0, ଇ-ପାଠଶାଳା, ଦୂରଦର୍ଶନର ଶିକ୍ଷା ଟିଭି ଚ୍ୟାନେଲ, ଡିଶଟିଭି, ଟାଟା ସ୍କାଏ, ଜିଓ, ଏୟାରଟେଲ ଡିଟିଏଚ ଆଦି ଜରିଆରେ ଅନଲାଇନ ଏବଂ ଇ-ଶିକ୍ଷାଦାନକୁ ସୁଦୃଢ଼ କରାଯାଇଛି । ମନ୍ତ୍ରୀ ଆହୁରି ମଧ୍ୟ କହିଥିଲେ ଯେ ଏସବୁ ପଦକ୍ଷେପ ବ୍ୟତୀତ, ଏନସିଇଆରଟି ପକ୍ଷରୁ ବିକଳ୍ପ ଶିକ୍ଷା କ୍ୟାଲେଣ୍ଡର ଜାରି କରାଯାଇଛି । ସ୍ଥାନୀୟ ପରିସ୍ଥିତିକୁ ଦୃଷ୍ଟିରେ ରଖି ରାଜ୍ୟଗୁଡ଼ିକ ଏହାକୁ ଗ୍ରହଣ କରିପାରିବେ । ବିଦ୍ୟାଳୟ ଖୋଲିବା ସମ୍ପର୍କରେ ଆମକୁ ନିରାପତ୍ତା ଗାଇଡଲାଇନ ପାଳନ କରିବାକୁ ହେବ ।


    ଏହି ବୈଠକ କାଳରେ ମନ୍ତ୍ରୀ ସୂଚନା ଦେଇଥିଲେ ମାନବ ସମ୍ବଳ ବିକାଶ ମନ୍ତ୍ରଣାଳୟର ଅନୁରୋଧ କ୍ରମେ ଲକଡାଉନ କଟକଣାରୁ ବହି ଦୋକାନକୁ ବାଦ ଦେବା ନିମନ୍ତେ ଗୃହ ମନ୍ତ୍ରଣାଳୟ ଅନୁମୋଦନ କରିଛନ୍ତି । ଯାହାଫଳରେ ଛାତ୍ରଛାତ୍ରୀଙ୍କୁ ପଢ଼ିବା ପାଇଁ ଆବଶ୍ୟକ ପାଠ୍ୟପୁସ୍ତକ ମିଳିପାରିବ ।


    ସେହିପରି ମଞ୍ଜୁରିପ୍ରାପ୍ତ ନୂଆ କେନ୍ଦ୍ରୀୟ ବିଦ୍ୟାଳୟ ଓ ନବୋଦୟ ବିଦ୍ୟାଳୟ ନିର୍ମାଣ ଲାଗି ଆବଶ୍ୟକ ଜମି ଯୋଗାଇ ଦେବାକୁ କେନ୍ଦ୍ର ମନ୍ତ୍ରୀ ରାଜ୍ୟଗୁଡ଼ିକୁ ଅନୁରୋଧ କରିଥିଲେ । ଏହାଦ୍ବାରା ସମ୍ପୃକ୍ତ ରାଜ୍ୟର ଛାତ୍ରଛାତ୍ରୀ ଉପକୃତ ହୋଇପାରିବେ । ଅନୁରୂପ ଭାବେ ବୋର୍ଡ ପରୀକ୍ଷା ଖାତା ଦେଖା ଆରମ୍ଭ କରିବା ଓ ସିବିଏସଇ ଖାତା ଦେଖା ପାଇଁ ସୁବିଧା ପ୍ରଦାନ କରିବା ନିମନ୍ତେ ରାଜ୍ୟଗୁଡ଼ିକୁ ମନ୍ତ୍ରୀ ଅନୁରୋଧ କରିଥିଲେ ।


    ଶ୍ରୀ ପୋଖରିୟାଲ ରାଜ୍ୟ ମନ୍ତ୍ରୀ ଓ ଅଧିକାରୀମାନଙ୍କ ସମସ୍ତ ସମସ୍ୟା ଓ ପରାମର୍ଶ ଶୁଣିଥିଲେ । ରାଜ୍ୟଗୁଡ଼ିକ ମଧ୍ୟ ମାନବ ସମ୍ବଳ ବିକାଶ ମନ୍ତ୍ରଣାଳୟ ପକ୍ଷରୁ ଯୋଗାଇ ଦିଆଯାଉଥିବା ସହଯୋଗ ନିମନ୍ତେ ଧନ୍ୟବାଦ ଜଣାଇଥିଲେ । ସେହିପରି ଶିକ୍ଷା କ୍ଷେତ୍ରରେ ରାଜ୍ୟଗୁଡ଼ିକ ନେଇଥିବା ପଦକ୍ଷେପ ନିମନ୍ତେ ଶ୍ରୀ ପୋଖରିୟାଲ ଧନ୍ୟବାଦ ଜଣାଇବା ସହିତ ମନ୍ତ୍ରଣାଳୟ ପକ୍ଷରୁ ଯଥାସମ୍ଭବ ସହାୟତା ନିମନ୍ତେ ପ୍ରତିଶ୍ରୁତି ଦେଇଥିଲେ ।


    ****************


    

    
    (Release ID: 1619086) Visitor Counter : 16
    
    
      Read this release in: English , Urdu , Hindi , Marathi , Assamese , Bengali , Punjabi , Gujarati , Tamil , Telugu , Kannada