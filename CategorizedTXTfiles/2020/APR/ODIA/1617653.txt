      ଶ୍ରମ ଓ ନିୟୋଜନ ମନ୍ତ୍ରଣାଳୟ

      କୋଭିଡ-19 ନମୁନା ପରୀକ୍ଷା ପାଇଁ ଡିଆରଡିଓ ପକ୍ଷରୁ ବିକଶିତ ଭ୍ରାମ୍ୟମାଣ ପରୀକ୍ଷାଗାର ଉଦ୍ଘାଟନ କଲେ ପ୍ରତିରକ୍ଷା ମନ୍ତ୍ରୀ ରାଜନାଥ ସିଂ
      Posted On: 23 APR 2020 6:46PM by PIB Bhubaneshwar


    ହାଇଦ୍ରାବାଦସ୍ଥିତ ESIC ହସ୍ପିଟାଲ, ଘରୋଇ ଶିଳ୍ପାନୁଷ୍ଠାନ ଓ ଡିଆରଡିଓର ମିଳିତ ଉଦ୍ୟମରେ ବିକଶିତ ଭ୍ରାମ୍ୟମାଣ ଭୂତାଣୁ ଗବେଷଣା ଓ ରୋଗ ନିରୂପଣ ପରୀକ୍ଷାଗାର (ଏମଭିଆରଡିଏଲ)କୁ ପ୍ରତିରକ୍ଷା ମନ୍ତ୍ରୀ ରାଜନାଥ ସିଂହ ଭିଡିଓ କନଫରେନ୍ସ ଜରିଆରେ ଉଦ୍ଘାଟନ କରିଛନ୍ତି । ଏହି ଅବସରରେ ଉଦବୋଧନ ଦେଇ ଶ୍ରୀ ସିଂ କହିଛନ୍ତି ଯେ, ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ଵାଧୀନ ସରକାରଙ୍କ ସମୟୋଚିତ ପଦକ୍ଷେପ ଯୋଗୁଁ କରୋନା ସଂକ୍ରମଣ ଆମ ଦେଶରେ ଅନ୍ୟ ଦେଶ ତୁଳନାରେ କମ ରହିଛି ।


    ପରିବେଶ ଦୃଷ୍ଟିରୁ ସୁରକ୍ଷିତ ଲେବଲ- 2 ଓ 3 ସ୍ତରୀୟ 6 ମାସର ପରୀକ୍ଷାଗାର ପ୍ରକଳ୍ପକୁ ମାତ୍ର 15 ଦିନ ମଧ୍ୟରେ କରିପାରିଥିବାରୁ ଶ୍ରୀ ସିଂ ଏହାର ପ୍ରଶଂସା କରିଥିଲେ । ଦିନକୁ 1000ରୁ ଅଧିକ ପରୀକ୍ଷା କରିପାରୁଥିବା ଏହି ପରୀକ୍ଷାଗାର ଦେଶର କୋଭିଡ-19 ମୁକାବିଲାରେ ବେଶ ସହାୟକ ହେବ ।


    ସଙ୍ଗରୋଧ କେନ୍ଦ୍ର ନିର୍ମାଣ, ସ୍ଵାସ୍ଥ୍ୟସେବା ଯୋଗାଣ, ଅନ୍ୟ ଦେଶରୁ ଭାରତୀୟମାନଙ୍କୁ ସ୍ଥାନାନ୍ତରଣ ଇତ୍ୟାଦି ବହୁବିଧ କାର୍ଯ୍ୟ ଆମ ସଶସ୍ତ୍ର ସେନା ସମ୍ପାଦନ କରିଛନ୍ତି । କୋଭିଡ-19 ବିରୁଦ୍ଧରେ ସଶସ୍ତ୍ର ସେନାର ଏହି ସଂଗ୍ରାମ ଜାରି ରହିବ ବୋଲି ଶ୍ରୀ ସିଂ କହିଛନ୍ତି । କେନ୍ଦ୍ର ସ୍ଵରାଷ୍ଟ୍ର ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଜି. କିଶନ ରେଡ୍ଡୀ, ଶ୍ରମ ଓ ନିୟୋଜନ ମନ୍ତ୍ରୀ ଶ୍ରୀ ସନ୍ତୋଷ ଗଙ୍ଗୱାର, ତେଲଙ୍ଗାନା ସରକାରଙ୍କ ପ୍ରଯୁକ୍ତି ଶିଳ୍ପ, ପୌର ପ୍ରଶାସନ ଓ ନଗର ବିକାଶ ମନ୍ତ୍ରୀ ଶ୍ରୀ କେ.ଟି. ରାମାରାଓ, ତେଲଙ୍ଗାନା ଶ୍ରମ ମନ୍ତ୍ରୀ ଚୌଧୁରୀ ମଲା ରେଡ୍ଡୀ, ଡିଆରଡିଓ ଅଧ୍ୟକ୍ଷ ଶ୍ରୀ ଜି. ସତିଶ ରେଡ୍ଡୀ ଏହି ଉତ୍ସବରେ ଉପସ୍ଥିତ ଥିଲେ ।


    ହାଇଦ୍ରାବାଦର ଇମାରତ ଗବେଷଣା କେନ୍ଦ୍ର, ଡିଆରଡିଓ ଓ ESIC ହସ୍ପିଟାଲର ମିଳିତ ସହଯୋଗରେ ଦେଶର ପ୍ରଥମ ଭ୍ରାମ୍ୟମାଣ ପରୀକ୍ଷାଗାର ରୂପେ ଏହା ବିକଶିତ ହୋଇଛି । ବିଶ୍ଵ ସ୍ୱାସ୍ଥ୍ୟ ସଂଗଠନ ଓ ଆଇସିଏମଆର ଦ୍ଵାରା ପ୍ରଣିତ ପରିବେଶ ସୁରକ୍ଷା ନିୟମାବଳୀ ସହ ଏହା ଆନ୍ତର୍ଜାତିକ ମାନର ପ୍ରକଳ୍ପ ରୂପେ ବିକଶିତ ହୋଇଛି । ଏହି ଭ୍ରାମ୍ୟମାଣ ପରୀକ୍ଷାଗାର କୋଭିଡ-19 ସଂକ୍ରମଣ ନିରୂପଣ ସହ ଭୂତାଣୁ କଲଚର, ପ୍ଲାଜମା ଥେରାପି, ବିସ୍ତୃତ ରୋଗ ପ୍ରତିରୋଧକ ଶକ୍ତି ପରୀକ୍ଷଣ ଇତ୍ୟାଦି କରିପାରିବ, ଯାହାକି ଭାରତବର୍ଷରେ ପ୍ରତିଷେଧକ ଟୀକା ପ୍ରସ୍ତୁତର ମୂଳଦୁଆ ପକାଇପାରିବ । ଦିନକୁ ଏହି ପରୀକ୍ଷାଗାର 1000 ରୁ 2000 ପର୍ଯ୍ୟନ୍ତ ନମୁନା ପରୀକ୍ଷା କରିପାରୁଥିବା ବେଳେ ଆବଶ୍ୟକ ଆନୁଯାୟୀ ଏହାକୁ ଦେଶର ଯେକୌଣସି ସ୍ଥାନରେ ସ୍ଥାପନ କରାଯାଇପାରିବ ।


    **********


    

    
    (Release ID: 1617653) Visitor Counter : 13
    
    
      Read this release in: Assamese , English , Urdu , Hindi , Bengali , Punjabi , Gujarati , Tamil , Telugu