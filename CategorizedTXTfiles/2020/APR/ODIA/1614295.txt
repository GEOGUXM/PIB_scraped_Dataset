      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      କରୋନା ମୁକାବିଲା ପାଇଁ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରଣାଳୟର ବିଭିନ୍ନ ପଦକ୍ଷେପ
      • 1,75,000 ସ୍ୱାସ୍ଥ୍ୟସେବା ପେସାଦାରଙ୍କୁ ତାଲିମ ପ୍ରଦାନ
      • କ୍ୱାରେଣ୍ଟାଇନ ସେଣ୍ଟର ଓ ଆଇସୋଲେସନ ୱାର୍ଡ ନିର୍ମାଣ ପାଇଁ 33ଟି ପ୍ରତିଷ୍ଠାନକୁ ସହାୟତା
      • ଜନ ଶିକ୍ଷଣ ସଂସ୍ଥାନ ଦ୍ୱାରା 5 ଲକ୍ଷ ମାସ୍କ ପ୍ରସ୍ତୁତ
      Posted On: 14 APR 2020 11:33AM by PIB Bhubaneshwar


    କରୋନା ଭୂତାଣୁ ସଂକ୍ରମଣକୁ ନିୟନ୍ତ୍ରଣ କରିବା ପାଇଁ ସମଗ୍ର ଦେଶ ଲଢ଼ୁଥିବା ବେଳେ କେନ୍ଦ୍ର ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରଣାଳୟ ନାନାବିଧ ପଦକ୍ଷେପ ଗ୍ରହଣ କରି ଏଥିରେ ସାମିଲ ହୋଇଛି । ଆକ୍ରାନ୍ତଙ୍କ ଚିକିତ୍ସା ପାଇଁ ଆବଶ୍ୟକ ପଡୁଥିବା ସ୍ୱାସ୍ଥ୍ୟକର୍ମୀ ଓ ସହାୟକମାନଙ୍କର ଏକ ତାଲିକା ପ୍ରସ୍ତୁତ କରି ଯୋଗାଯୋଗ ନମ୍ବର ସହିତ ମନ୍ତ୍ରଣାଳୟ ସବୁ ରାଜ୍ୟର ମୁଖ୍ୟ ସଚିବଙ୍କୁ ଯୋଗାଇଛି । ଏଭଳି 1,75,000 ସ୍ୱାସ୍ଥ୍ୟସେବା ପେସାଦାରଙ୍କ ତାଲିକା ଦିଆଯାଇଛି ଏବଂ ସେମାନେ ସମସ୍ତେ ଦକ୍ଷତା ବିକାଶ ମନ୍ତ୍ରଣାଳୟ ଅଧୀନ ବିଭିନ୍ନ କାର୍ଯ୍ୟକ୍ରମରେ ତାଲିମ ପାଇଛନ୍ତି । ଜରୁରୀକାଳୀନ ଚିକିତ୍ସା ପାଇଁ ଆବଶ୍ୟକ ହେଉଥିବା ବିଭିନ୍ନ କାର୍ଯ୍ୟ ଏମାନେ ତୁଲାଇବାକୁ ତାଲିମ ନେଇ ଏମାନେ ଦକ୍ଷତା ଅର୍ଜନ କରିଛନ୍ତି । ରାଜ୍ୟ ସରକାରମାନେ ନିଜର ଆବଶ୍ୟକତା ଅନୁସାରେ ଏମାନଙ୍କର ସହାୟତା ନେଉଛନ୍ତି ।


    ସେହିଭଳି ମନ୍ତ୍ରଣାଳୟ ପକ୍ଷରୁ ଦେଶର ବିଭିନ୍ନ ରାଜ୍ୟରେ କରୋନା ସଂକ୍ରମିତ ଓ ସନ୍ଦିଗ୍ଧଙ୍କ ନିମନ୍ତେ ଆଇସୋଲେସନ ୱାର୍ଡ ଏବଂ କ୍ୱାରେଣ୍ଟାଇନ ୱାର୍ଡ ତିଆରି କରିବାକୁ 33ଟି ପ୍ରତିଷ୍ଠାନକୁ ସହାୟତା ଯୋଗାଇ ଦିଆଯାଇଛି । ଜାତୀୟ ଦକ୍ଷତା ବିକାଶ ତାଲିମ ପ୍ରତିଷ୍ଠାନ ଭଳି ଏହିସବୁ ଅନୁଷ୍ଠାନର ଦକ୍ଷତା ବୃଦ୍ଧିରେ ସହାୟତା କରାଯାଇଛି । ମନ୍ତ୍ରଣାଳୟ ଅଧୀନରେ କାର୍ଯ୍ୟ କରୁଥିବା ଆଇଟିଆଇଗୁଡିକୁ ଆବଶ୍ୟକ ସ୍ଥଳେ ଆଇସୋଲେସନ ସେଣ୍ଟର ରୂପେ ବ୍ୟବହାର କରିବାକୁ ରାଜ୍ୟ ସରକାରମାନଙ୍କୁ ପରାମର୍ଶ ଦିଆଯାଇଛି । ସମଗ୍ର ଦେଶରେ ମୋଟ ଏଭଳି 15,697 ଆଇଟିଆଇ ରହିଛି । ସେଥି ମଧ୍ୟରୁ 3055 ସରକାରୀ ଓ 12,642 ବେସରକାରୀ ।


    ଇତି ମଧ୍ୟରେ ହରିୟାଣାର ପାନିପତ ଓ କେରଳର ତିରୁଅନନ୍ତପୁରମ , ମହିଳା ଜାତୀୟ ଏନଏସଟିଆଇକୁ ଆଇସୋଲେସନ କାର୍ଯ୍ୟ ପାଇଁ ବ୍ୟବହାର କରାଯାଇଛି । ଏହାଛଡା କାଲିକଟ , ଲୁଧିଆନା , ଡେରାଡୁନ , ଚେନ୍ନାଇ ସ୍ଥିତ ଏନଏସଟିଆଇ ଏବଂ ଓଡିଶାର 38ଟି ପଲିଟେକନିକ ଓ କଲେଜକୁ ଆଇସୋଲେସନ ୱାର୍ଡ ଭାବେ ସଂରକ୍ଷିତ କରି ରଖାଯାଇଛି । ଜିଲ୍ଲା ପ୍ରଶାସନ ଆବଶ୍ୟକ ସ୍ଥଳେ ସବୁ ଏନଏସଟିଆଇ ଓ ଆଇଟିଆଇକୁ ବ୍ୟବହାର କରିପାରିବେ ବୋଲି ଦକ୍ଷତା ବିକାଶ ମନ୍ତ୍ରଣାଳୟ ପକ୍ଷରୁ ଅନୁମତି ପ୍ରଦାନ କରାଯାଇଛି ।


    ସେହିଭଳି ଜିଲ୍ଲା ପ୍ରଶାସନ ଓ ସ୍ୱାସ୍ଥ୍ୟ କର୍ତ୍ତୃପକ୍ଷଙ୍କ ନିର୍ଦ୍ଦେଶମତେ ଜନ ଶିକ୍ଷଣ ସଂସ୍ଥାଗୁଡିକ ଆବଶ୍ୟକ ମାସ୍କ ପ୍ରସ୍ତୁତ କରି ଯୋଗାଇ ଦେଉଛନ୍ତି । ଏଥିପାଇଁ ସବୁ ଜନ ଶିକ୍ଷଣ ସଂସ୍ଥାକୁ ଦକ୍ଷତା ବିକାଶ ମନ୍ତ୍ରଣାଳୟ ଅନୁମତି ପ୍ରଦାନ କରିଛି । ଏ ଯାବତ ଦେଶର 99ଟି ଜିଲ୍ଲାରେ ଥିବା 101 ଜନ ଶିକ୍ଷଣ ସଂସ୍ଥାନ ପ୍ରାୟ 5 ଲକ୍ଷ ମାସ୍କ ତିଆରି କରି ସଂପୃକ୍ତ 17ଟି ରାଜ୍ୟର ସ୍ୱାସ୍ଥ୍ୟ କର୍ତ୍ତୃପକ୍ଷଙ୍କୁ ଯୋଗାଇ ଦେଇଛନ୍ତି । ଅଧିକ ମାସ୍କର ଆବଶ୍ୟକତା ପଡିଲେ 18 ଏନଏସଟିଆଇର ସହାୟତା ନିଆଯାଇପାରିବ ବୋଲି ମନ୍ତ୍ରଣାଳୟ ତାଲିମ ବିଭାଗ ମହାନିର୍ଦ୍ଦେଶକ ସବୁ ରାଜ୍ୟର ମୁଖ୍ୟ ସଚିବମାନଙ୍କୁ ଚିଠି ଲେଖିଛନ୍ତି । ଦେଶର 18ଟି ଆଇଟିଆଇ ଓ ଦୁଇଟି ଏନଏସଟିଆଇ ଏବେ ମାସ୍କ ଉତ୍ପାଦନ କରୁଛନ୍ତି ।


    ମନ୍ତ୍ରଣାଳୟ ପକ୍ଷରୁ କର୍ମଚାରୀଙ୍କର ଗୋଟିଏ ଦିନର ବେତନ ପିଏମ କେୟାର୍ସ ଫଣ୍ଡକୁ ପ୍ରଦାନ କରାଯାଇଛି । ଏହାଛଡା ସିଏସଆର ପାଣ୍ଠିରୁ କରୋନା ସହାୟତା ପାଇଁ ଅର୍ଥ ଯୋଗାଇ ଦେବାକୁ ଆବଶ୍ୟକ ପଦକ୍ଷେପ ନିଆଯାଇଛି । ଏ ବାବଦରେ ମୋଟ 3 . 23 କୋଟି ଟଙ୍କା ପିଏମ କେୟାର୍ସ ପାଣ୍ଠିକୁ ଦାନ କରାଯାଇଛି । ବିଭିନ୍ନ ଆଇଟିଆଇ ଓ ଏନଏସଟିଆଇରେ ତାଲିମ ନେଉଥିବା ଛାତ୍ରଛାତ୍ରୀଙ୍କ ଖର୍ଚ୍ଚ ବାବଦରେ ଅର୍ଥ ଭରଣା କରିବାକୁ ମନ୍ତ୍ରଣାଳୟ ନିଷ୍ପତ୍ତି ନେବା ସହ ଅନଲାଇନ ବ୍ୟବସ୍ଥାରେ ତାଲିମ ଓ ଶିକ୍ଷାଦାନ ବ୍ୟବସ୍ଥା ଆରମ୍ଭ କରାଯାଇଛି ।


    *************

    
    
    (Release ID: 1614295) Visitor Counter : 17
    
    
      Read this release in: English , Urdu , Hindi , Marathi , Assamese , Bengali , Manipuri , Punjabi , Gujarati , Tamil , Telugu , Kannada