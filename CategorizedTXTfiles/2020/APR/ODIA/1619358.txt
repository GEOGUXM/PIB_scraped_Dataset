      ଖାଦ୍ୟ ପ୍ରକ୍ରିୟାକରଣ ଶିଳ୍ପ ମନ୍ତ୍ରଣାଳୟ

      ଭାରତୀୟ ଶିଳ୍ପ ବାଣିଜ୍ୟ ମହାସଂଘ ପ୍ରତିନିଧିଙ୍କ ସହ ଖାଦ୍ୟ ପ୍ରକ୍ରିୟାକରଣ ମନ୍ତ୍ରୀ ଶ୍ରୀମତୀ ବାଦଲଙ୍କ ଆଲୋଚନା
      • ଚାଷୀଙ୍କ କଲ୍ୟାଣ ପାଇଁ ଖାଦ୍ୟ ଶସ୍ୟ, ଫଳ ଓ ପନିପରିବା ସଂଗ୍ରହ କରିବାକୁ ପରାମର୍ଶ

      Posted On: 29 APR 2020 10:56AM by PIB Bhubaneshwar

    କେନ୍ଦ୍ର ଖାଦ୍ୟ ପ୍ରକ୍ରିୟାକରଣ ମନ୍ତ୍ରୀ ଶ୍ରୀମତୀ ହରସିମରତ କୌର ବାଦଲ ବୁଧବାର ଏକ ଭିଡିଓ କନଫରେନ୍ସରେ ଭାରତୀୟ ଶିଳ୍ପ ବାଣିଜ୍ୟ ମହାସଂଘ (ଫିକି) ର କର୍ମକର୍ତ୍ତା ଓ କେତେକ ପ୍ରମୁଖ ଉଦ୍ୟୋଗଙ୍କ ସହ ସାଂପ୍ରତିକ କରୋନା ପରିସ୍ଥିତି ଘେନି ଆଲୋଚନା କରିଛନ୍ତି । ଲକଡାଉନ କାଳରେ ଖାଦ୍ୟ ପ୍ରକ୍ରିୟାକରଣ ଶିଳ୍ପ ସମ୍ମୁଖୀନ ହେଉଥିବା ସମସ୍ୟା ସଂପର୍କରେ ଶ୍ରୀମତୀ କୌର ପଚାରି ବୁଝିବା ସହ ପରିସ୍ଥିତି ସ୍ୱାଭାବିକ ହେବାପରେ ଏହି ଉଦ୍ୟୋଗର କର୍ମପନ୍ଥା ସଂପର୍କରେ ମଧ୍ୟ ଆଲୋଚନା କରିଛନ୍ତି । ଏବେ ଗହମ , ଧାନ , ଡାଲି ଓ ତୈଳଜୀବ ଜାତୀୟ ରବି ଫସଲ ଅମଳ ହେଉଛି । ଏଥର ଏହି ଫସଲ ଖୁବ ଭଳ ହୋଇଥିବାବେଳେ ଫଳ ଓ ପନିପରିବା ଉତ୍ପାଦନ ମଧ୍ୟ ଆଶାତୀତ ରହିଛି । କରୋନା କଟକଣା ଜନିତ ଏହି ସଂକଟକାଳରେ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ ଚାଷୀଙ୍କ କଲ୍ୟାଣ ଦୃଷ୍ଟିରୁ ଏସବୁ କୃଷିଜାତ ଦ୍ରବ୍ୟ ସଂଗ୍ରହ କରି ତାହାର ପ୍ରକ୍ରିୟାକରଣ ପୁରାଦମରେ କରିବାକୁ ସେ ପରାମର୍ଶ ଦେଇଛନ୍ତି । ସେ କହିଛନ୍ତି ଯେ , କୃଷିଜାତ ଦ୍ରବ୍ୟ ସଂଗ୍ରହ , ଅମଳ , ପରିବହନ ଓ ବିକ୍ରିବଟା ଉପରେ ଏବେ କଟକଣା ନାହିଁ । ତେଣୁ ଚାଷୀଙ୍କ ସ୍ୱାର୍ଥ ଦୃଷ୍ଟିରୁ ଖାଦ୍ୟ ପକ୍ରିୟାକରଣ ଉଦ୍ୟୋଗ ଏସବୁ ସାମଗ୍ରୀ ନିଜର ବ୍ୟବସାୟ ପାଇଁ ଅଧିକରୁ ଅଧିକ ସଂଗ୍ରହ କରିବା ଉଚିତ୍ । ଫଳ , ପନିପରିବା ଭଳି ପଚନଶୀଳ ସାମଗ୍ରୀର ସଂଗ୍ରହ ଏବଂ ବିକ୍ରିବଟା ବିଳମ୍ବିତ ହେଲେ ସେଗୁଡିକ ନଷ୍ଟ ହୋଇଯିବ ତେଣୁ ସେଗୁଡିକୁ ଅଗ୍ରୀମ ସଂଗ୍ରହ କରିବା ଉପରେ ସେ ଗୁରୁତ୍ୱ ଦେଇଥିଲେ ।


    ଏହି ଅବସରରେ ଉଦ୍ୟୋଗର ପ୍ରତିନିଧିମାନେ କେତେକ ପ୍ରସଙ୍ଗ ଉତଥାନ କରି ସେଥିରେ ମନ୍ତ୍ରୀଙ୍କ ହସ୍ତକ୍ଷେପ ଲୋଡିଥିଲେ । ପ୍ରତିନିଧିମାନେ କହିଥିଲେ ଯେ , କୋଭିଡ କଣ୍ଟେନମେଣ୍ଟ ଅଞ୍ଚଳରୁ କୃଷିଜାତ ସାମଗ୍ରୀ ସଂଗ୍ରହ ପାଇଁ ଅସୁବିଧା ହେଉଥିବାରୁ ଏକ ଷ୍ଟାଣ୍ଡାର୍ଡ ଅପରେସନ ପ୍ରଣାଳୀର ଆବଶ୍ୟକତା ରହିଛି । ଏଥିପାଇଁ ରାଜ୍ୟସ୍ତରରେ ଉତ୍ସର୍ଗୀକୃତ ଭାବେ କାମ କରିବାକୁ ନୋଡାଲ ଅଫିସର ନିଯୁକ୍ତି , ଶ୍ରମିକମାନଙ୍କ ପାଇଁ ଅନୁମତିପତ୍ର ଏବଂ ପରିବହନ ନିମନ୍ତେ ସ୍ୱତନ୍ତ୍ର ପରିମିଟ ବ୍ୟବସ୍ଥା କରିବାକୁ ସେମାନେ ପ୍ରସ୍ତାବ ଦେଇଛନ୍ତି । ମନ୍ତ୍ରୀ ଶ୍ରୀମତୀ କୌର ଆବଶ୍ୟକତା ପୂରଣ କରିବାକୁ ପଦକ୍ଷେପ ନେବେ ବୋଲି କହିଥିଲେ । କଣ୍ଟେନମେଣ୍ଟ ଜୋନରେ ଥିବା ଶିଳ୍ପରେ 60 ରୁ 75 ଶତାଂଶ ଶ୍ରମିକ କର୍ମଚାରୀଙ୍କୁ କାମ କରିବାକୁ ଅନୁମତି ଦେବା ସହ ଶ୍ରମିକଙ୍କ ସୁରକ୍ଷା ଏବଂ ପ୍ରଭାବିତ ଉଦ୍ୟୋଗଗୁଡିକର ପୁନରୁଦ୍ଧାର ପାଇଁ ଖୁବଶୀଘ୍ର ନିର୍ଦ୍ଦେଶାବଳୀ ଜାରିକରିବା ନେଇ ସୂଚନା ଦେଇଥିଲେ । ସେ କହିଥିଲେ ଯେ ଏହି ଉଦ୍ୟୋଗର ସମସ୍ୟାବଳୀ ସଂପର୍କରେ ପୁଙ୍ଖାନୁପୁନଙ୍ଖ ଆଲୋଚନା କରାଯାଇ ଆବଶ୍ୟକ ପଦକ୍ଷେପ ନିଆଯିବ ।


    ମହାସଂଘର ପ୍ରତିନିଧିମାନେ କହିଥିଲେ ଯେ ଘରୋଇ ଉପଭୋକ୍ତାଙ୍କ ଚାହିଦା କ୍ରମଶଃ ବଢୁଥିବାରୁ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗର ସ୍ଥିତି ଖୁବ୍ ଶୀଘ୍ର ବଦଳିବା ସମ୍ଭାବନା ଅଧିକ । ଏଥିସହିତ ଖୁବ୍ ଶୀଘ୍ର ଯୋଗାଣ ବ୍ୟବସ୍ଥା ସ୍ୱାଭାବିକ ହେବାନେଇ ସେମାନେ ଆଶା ପ୍ରକାଶ କରିଥିଲେ ।


    ମନ୍ତ୍ରଣାଳୟ ସଚିବ ଶ୍ରୀମତୀ ପୁଷ୍ପ ସୁବ୍ରମନ୍ୟମ କହିଥିଲେ ଯେ , ଏହି ଉଦ୍ୟୋଗର କେତେକ ସମସ୍ୟା ସଂପର୍କରେ ସରକାର ଅବଗତ । କରୋନା ପ୍ରଭାବରେ ଯେଉଁ ନୂଆ ସମସ୍ୟା ଦେଖାଦେଇଛି ତାହାର ସମାଧାନ କରିବାକୁ ସରକାରୀ ସ୍ତରରେ ଉଦ୍ୟମ ଚାଲିଛି । ଯୋଗାଣ ବ୍ୟବସ୍ଥାକୁ ଏହି ଜଟିଳ ସମୟରେ ସକ୍ରିୟ ରଖିଥିବାରୁ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗର ସହଯୋଗକୁ ସେ ପ୍ରଶଂସା କରିଥିଲେ । ବିଭିନ୍ନ ଦରକାରୀ ଜିନିଷ ପାଇବା , ଗୋଦାମଘର ସୁବିଧା , ଶ୍ରମିକଙ୍କ ଯିବା ଆସିବା , ଯାନବାହାନ ଚଳାଚଳ ଭଳି ଯେଉଁ ସବୁ ସମସ୍ୟା ରହିଛି ସେ ସଂପର୍କରେ ଉଦ୍ଦିଷ୍ଟ ଆପତ୍ତି ଅଭିଯୋଗ ପ୍ରତ୍ୟକ୍ଷରେ ଜଣାଇବାକୁ ସେ ପରାମର୍ଶ ଦେଇଥିଲେ । ଏହି ଉଦ୍ୟୋଗରେ କିପରି ଅଧିକ ଲୋକଶକ୍ତି ବିନିଯୋଗ ହୋଇପାରିବ ତାହାର ଏକ ଆଦର୍ଶ ଢାଂଚା ପ୍ରସ୍ତୁତ କରିଦେବାକୁ ସେ ମହାସଂଘର ସଦସ୍ୟଙ୍କୁ କହିଥିଲେ ।


    ଏହି ସମ୍ମିଳନୀରେ ମହାସଂଘର ମହାସଚିବ ଦିଲ୍ଲୀପ ଚେନୟ , ଫିକି ଖାଦ୍ୟ ପ୍ରକ୍ରିୟାକରଣ କମିଟିର ଅଧ୍ୟକ୍ଷ ତଥା ଆଇଟିସି ସିଇଓ ହେମନ୍ତ ମଲିକ , କାରଗିଲ ଇଣ୍ଡିଆର ଅଧ୍ୟକ୍ଷ ଟି କୃଷ୍ଣକୁମାର , କୋକୋକଲାର ଅଧ୍ୟକ୍ଷ ମୋହିତ ଆନନ୍ଦ , କେଲଗ ଇଣ୍ଡିଆର ପରିଚାଳନା ନିର୍ଦ୍ଦେଶକ ଦୀପକ ଆୟାର ପ୍ରମୁଖ ଭାଗନେଇ ବିଭିନ୍ନ ପ୍ରସ୍ତାବ ରଖିଥିଲେ ।


    ମନ୍ତ୍ରୀ ଶ୍ରୀମତୀ କୌର କହିଥିଲେ ଯେ , ଏହି ଉଦ୍ୟୋଗର ପୁନରୁଦ୍ଧାର ଓ ବିକାଶ ପାଇଁ ସବୁ ପ୍ରକାର ସାହାଯ୍ୟ ସହଯୋଗ ଯୋଗାଇ ଦେବେ । ନିରନ୍ତର ମନ୍ତ୍ରଣାଳୟ ସହ ଯୋଗାଯୋଗ ରକ୍ଷା କରିବାକୁ ସେ କର୍ମକର୍ତ୍ତା ଓ ଶିଳ୍ପପତିମାନଙ୍କୁ ପରାମର୍ଶ ଦେଇଥିଲେ ।


    **********


    

    
    (Release ID: 1619358) Visitor Counter : 11
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Gujarati , Tamil , Telugu , Malayalam