      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      କୋଭିଡ-19 ସଂକ୍ରାନ୍ତରେ ସଦ୍ୟତମ ସୂଚନା
      Posted On: 11 APR 2020 6:22PM by PIB Bhubaneshwar


    ଦେଶରେ କୋଭିଡ - 19 ସଂକ୍ରମଣର ନିରାକରଣ , ପ୍ରତିରୋଧ ଏବଂ ମୁକାବିଲା ନିମନ୍ତେ ସମସ୍ତ ରାଜ୍ୟ ଓ କେନ୍ଦ୍ରଶାସିତ ପ୍ରଦେଶ ସରକାରଙ୍କ ସହିତ ମିଶି ଭାରତ ସରକାରଙ୍କ ପକ୍ଷରୁ ବ୍ୟାପକ ପଦକ୍ଷେପ ଗ୍ରହଣ କରାଯାଇଛି । ଏହାକୁ ନିୟମିତ ଭାବେ ଉଚ୍ଚସ୍ତରରେ ସମୀକ୍ଷା ଏବଂ ଅନୁଧ୍ୟାନ କରାଯାଉଛି ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଭିଡିଓ କନଫରେନ୍ସ ଜରିଆରେ ସମସ୍ତ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶର ମୁଖ୍ୟମନ୍ତ୍ରୀମାନଙ୍କ ସହିତ ବର୍ତ୍ତମାନର ସ୍ଥିତି ସମ୍ପର୍କରେ ସମୀକ୍ଷା କରିବା ସହିତ କୋଭିଡ - 19 ମୁକାବିଲା ନିମନ୍ତେ ସମସ୍ତଙ୍କ ମିଳିତ ସଂକଳ୍ପକୁ ବ୍ୟକ୍ତ କରିଥିଲେ ।


    ଭାରତ ସରକାର ନିଜର ନିରନ୍ତର ପ୍ରୟାସକ୍ରମେ ଏକ ପର୍ଯ୍ୟାୟ ଭିତ୍ତିକ ଆଭିମୁଖ୍ୟ ଗ୍ରହଣ କରିଛନ୍ତି । ଦେଶର ପ୍ରତ୍ୟେକ ରାଜ୍ୟରେ ଯେପରି ପିପିଇ , ଏନ-95 ମାସ୍କ , ଟେଷ୍ଟିଂ କିଟ , ଔଷଧ , ଭେଣ୍ଟିଲେଟରର ଅଭାବ ନରୁହେ ତାହା ସୁନିଶ୍ଚିତ କରୁଛନ୍ତି । କୋଭିଡ ରୋଗୀଙ୍କ ଚିକିତ୍ସା ପାଇଁ ଉଭୟ କେନ୍ଦ୍ର ଏବଂ ରାଜ୍ୟସ୍ତରରେ ସମର୍ପିତ କୋଭିଡ - 19 ହସ୍ପିଟାଲ ସ୍ଥାପନକୁ ଭାରତ ସରକାର ସୁନିଶ୍ଚିତ କରୁଛନ୍ତି ।


    ବର୍ତ୍ତମାନ ସୁଦ୍ଧା ଉଭୟ ରାଜ୍ୟ ଓ କେନ୍ଦ୍ର ସ୍ତରରେ :


    ସମର୍ପିତ କୋଭିଡ ହସ୍ପିଟାଲ ସଂଖ୍ୟା : 586


    ଆଇସୋଲେସନ ଶଯ୍ୟା : 1,04,613


    ଆଇସିୟୁ ଶଯ୍ୟା : 11,836


    କୋଭିଡ - 19 ରେଗୀଙ୍କ ଚିକିତ୍ସା ନିମନ୍ତେ ଏମ୍ସ ନୂଆଦିଲ୍ଲୀ ପକ୍ଷରୁ ଅଗ୍ରଣୀ ସ୍ୱାସ୍ଥ୍ୟ କର୍ମୀଙ୍କ ପାଇଁ ନିୟମିତ ୱେବିନାର ଆୟୋଜନ କରାଯାଉଛି । ଏହି ୱେବିନାରର କାର୍ଯ୍ୟସୂଚୀ ନିୟମିତ ଭାବେ https://www.mohfw.gov.in ୱେବସାଇଟରେ ଅପଲୋଡ କରାଯାଉଛି ।


    ଶ୍ୱାସକ୍ରିୟା ଜନିତ ସ୍ୱାସ୍ଥ୍ୟ ପାଇଁ ରୋଗ ପ୍ରତିଷେଧକ ଶକ୍ତି ବୃଦ୍ଧି ନିମନ୍ତେ ଆୟୁଷ ମନ୍ତ୍ରଣାଳୟ ପକ୍ଷରୁ ଗାଇଡଲାଇନ ଜାରି କରାଯାଇଛି । ସାରା ଦେଶରେ ଭୂତାଣୁ ସଂକ୍ରମଣକୁ ପ୍ରତିହତ କରିବା ଲାଗି ଜିଲ୍ଲା କଣ୍ଟିନଜେନ୍ସି ଯୋଜନାରେ ଆୟୁଷ ସମାଧାନକୁ ସାମିଲ କରିବା ନିମନ୍ତେ ପ୍ରସ୍ତାବ ଦେଇଛି । ଏହି ଗାଇଡଲାଇନ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟର ୱେବସାଇଟରେ ଅପଲୋଡ ହୋଇଛି ।


    କୋଭିଡ - 19 ମୁକାବିଲା ଲାଗି ବିଭିନ୍ନ ଜିଲ୍ଲା ଅଭିନବ ପଦ୍ଧତି ଅବଲମ୍ବନ କରୁଛନ୍ତି । ପ୍ରଥମେ କୋଭିଡ କ୍ଲଷ୍ଟର ଭାବେ ଚିହ୍ନଟ ହୋଇଥିବା ଆଗ୍ରାରେ କୋଭିଡ - 19 ମୁକାବିଲା ନିମନ୍ତେ କ୍ଲଷ୍ଟର ନିୟନ୍ତ୍ରଣ ରଣନୀତି ଉପରେ ଗୁରୁତ୍ୱାରୋପ କରଯାଉଛି । ଏଥିପାଇଁ ରାଜ୍ୟ , ଜିଲ୍ଲା ପ୍ରଶାସନ ଏବଂ ଅଗ୍ରଣୀକର୍ମୀମାନେ ପରସ୍ପର ମଧ୍ୟରେ ସମନ୍ୱୟ ରକ୍ଷା କରିବା ସହିତ କମାଣ୍ଡ ଏବଂ କଣ୍ଟ୍ରୋଲ ସେଣ୍ଟରକୁ ୱାର ରୁମ ଭାବେ ବ୍ୟବହାର କରି ସ୍ମାର୍ଟ ସିଟି ସୁବିଧାର ଉପଯୋଗ କରୁଛନ୍ତି । କ୍ଲଷ୍ଟର ନିୟନ୍ତ୍ରଣ ଏବଂ ସଂକ୍ରମଣ ନିୟନ୍ତ୍ରଣ ଯୋଜନା ଅଧୀନରେ ଜିଲ୍ଲାପ୍ରଶାସନ ପକ୍ଷଣୁ ଉତ୍ପାତି ସ୍ଥଳ ଚିହ୍ନଟ କରାଯାଉଛି , ଚିହ୍ନଟ ହୋଇଥିବା ପଜିଟିଭ ମାମଲାଗୁଡ଼ିକର ବିସ୍ତୃତ ପ୍ରଭାବ ମାନଚିତ୍ର ମାଧ୍ୟମରେ ଆକଳନ କରାଯାଉଛି ଏବଂ ଜିଲ୍ଲା ପ୍ରଶାସନ ଦ୍ୱାରା ପ୍ରସ୍ତୁତ କରାଯାଉଥିବା ମିଶ୍ରିତ ଯୋଜନା ଅନୁଯାୟୀ ସ୍ୱତନ୍ତ୍ର ଟାସ୍କଫୋର୍ସକୁ ମୁତୟନ କରାଯାଉଛି । ସକ୍ରିୟ ସର୍ବେକ୍ଷଣ ଏବଂ ନିୟନ୍ତ୍ରଣ ଯୋଜନା ମାଧ୍ୟମରେ ହଟସ୍ପଟଗୁଡ଼ିକୁ ପରିଚାଳିତ କରାଯାଉଛି । ଉତ୍ପତିସ୍ଥଳର 3 କିମି ପରିଧି ଏବଂ ମୋଟ 5 କିମି ପରିଧିକୁ କଣ୍ଟେନମେଣଟ ଜୋନ ଭାବେ ଚିହ୍ନଟ କରାଯାଉଛି । ଏହି କଣ୍ଟେନମେଣ୍ଟ ଅଞ୍ଚଳରେ , ସହରାଞ୍ଚଳ ପ୍ରାଥମିକ ସ୍ୱାସ୍ଥ୍ୟ କେନ୍ଦ୍ରଗୁଡ଼ିକୁ କାର୍ଯ୍ୟରେ ନିୟୋଜିତ କରାଯିବା ସହିତ 1248ଟି ଦଳକୁ ନିୟୋଜିତ କରାଯାଉଛି । ପ୍ରତ୍ୟେକ ଦଳରେ ଏଏନଏମ / ଆଶା / ଅଙ୍ଗନୱାଡ଼ି କର୍ମୀଙ୍କ ସହିତ 2 ଜଣ କର୍ମଚାରୀ ରହୁଛନ୍ତି । ଏହି ଟିମଗୁଡ଼ିକ ଘରକୁ ଘର ବୁଲି 9.3 ଲକ୍ଷ ଲୋକଙ୍କ ନିକଟରେ ସ୍କ୍ରିନିଂ କରିବା ଲାଗି ପହଞ୍ଚୁଛନ୍ତି ।


    ଏହାବ୍ୟତୀତ , ପ୍ରଥମେ ସଂସ୍ପର୍ଶରେ ଆସିଥିବା ବ୍ୟକ୍ତିକୁ ପ୍ରଭାବୀ ଢଙ୍ଗରେ ଆଗୁଆ ଠାବ କରାଯାଇ ଯାଞ୍ଚ କରାଯାଉଛି । ଏହାଛଡ଼ା ସକ୍ରିୟ ସରକାରୀ - ଘରୋଇ ଭାଗିଦାରୀ ଜରିଆରେ ଆଇସୋଲେସନ , ଟେଷ୍ଟିଂ ଓ ଚିକିତ୍ସା ସୁବିଧା ଉପରେ ଗୁରୁତ୍ୱାରୋପ କରାଯାଉଛି । ଏହାସହିତ , ଅସହାୟ ଲୋକମାନଙ୍କୁ ଖାଦ୍ୟ ଓ ଜରୁରି ସାମଗ୍ରୀ ନିରନ୍ତର ଭାବେ ଯୋଗାଇ ଦିଆଯାଉଛି । ଅନ୍ୟମାନଙ୍କର ଅତ୍ୟାବଶ୍ୟକ ସାମଗ୍ରୀ ଆବଶ୍ୟକତା ପୂରଣ କରାଯାଉଛି । ଲକଡାଉନ ସମୟରେ ନାଗରିକଙ୍କ ଘରେ ଜରୁରି ସରଞ୍ଜାମ ବିତରଣ ସୁନିଶ୍ଚିତ କରାଯାଉଛି ଏବଂ ଜରୁରି ସାମଗ୍ରୀ ଓ ସେବା ଯୋଗାଣ ନିମନ୍ତେ ଇ - ପାସ ବ୍ୟବସ୍ଥା କରାଯାଇଛି । ଏହା କରିବା ସମୟରେ ଜନସାଧାରଣଙ୍କ ମଧ୍ୟରେ ସଚେତନତା ଓ ସମ୍ପୃକ୍ତି ଉପରେ ଜିଲ୍ଲା ପ୍ରଶାସନ ଅଧିକ ଗୁରୁତ୍ୱାରୋପ କରୁଛି । ଲୋକମାନଙ୍କ ନିକଟରେ ପହଞ୍ଚିବା ଲାଗି କେନ୍ଦ୍ରୀୟ ହେଲ୍ପଲାଇନ ସ୍ଥାପନ କରାଯାଇଛି ଏବଂ ସମନ୍ୱିତ କାର୍ଯ୍ୟାନୁଷ୍ଠାନ ନିମନ୍ତେ ଏକ ବହୁମୁଖୀ ଦଳ ଗଠନ କରାଯାଇଛି ।


    ଆଗ୍ରା ପ୍ରଶାସନ ପକ୍ଷରୁ ଗ୍ରହଣ କରାଯାଇଥିବା କ୍ଲଷ୍ଟର କଣ୍ଟେନମେଣ୍ଟ ରଣନୀତିକୁ ଶ୍ରେଷ୍ଠ ପ୍ରଚଳନ ଭାବେ ଅନ୍ୟ ରାଜ୍ୟଗୁଡ଼ିକ ବଣ୍ଟାଯାଇଛି ।


    ଗତକାଲି ଠାରୁ ଭାରତରେ 1035ଟି କୋଭିଡ - 19 ସଂକ୍ରମଣ ମାମଲା ସାମ୍ନାକୁ ଆସିଥିବା ବେଳେ 855ଟି ସକ୍ରିୟ ମାମଲା ରହିଥିବା ଜଣାଯାଇଛି । ବର୍ତ୍ତମାନ ସୁଦ୍ଧା ଦେଶରେ 239 ଜଣ ମୃତ୍ୟୁବରଣ କରିଛନ୍ତି । ସେହିପରି 642 ଜଣ ଆରୋଗ୍ୟ ଲାଭ କରିବା ପରେ ହସ୍ପିଟାଲରୁ ଛାଡ଼ ପାଇଛନ୍ତି । ବର୍ତ୍ତମାନସୁଦ୍ଧା ଦେଶରେ 7447ଟି ସୁନିଶ୍ଚିତ ସଂକ୍ରମଣ ମାମଲାର ରିପୋର୍ଟ ଆସିଛି ।


    କୋଭିଡ-19 ସଂକ୍ରାନ୍ତରେ ସମସ୍ତ ପ୍ରକାରର ଭରସାଯୋଗ୍ୟ ଓ ସତ୍ୟ ଆଧାରିତ ବୈଷୟିକ ସୂଚନା, ଗାଇଡଲାଇନ ଏବଂ ମାର୍ଗଦର୍ଶିକା ନିମନ୍ତେ ନିୟମିତ ଭାବେ ସ୍ବାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟର ୱେବସାଇଟ୍ https://www.mohfw.gov.in/ ଦେଖନ୍ତୁ।


    କୋଭିଡ-19 ସମ୍ପର୍କରେ କୌଣସି ବୈଷୟିକ ସନ୍ଦେହର ସମାଧାନ ଲାଗି technicalquery.covid19@gov.in ରେ ଏବଂ ଅନ୍ୟ କିଛି ବିଷୟରେ ଜାଣିବାକୁ ଚାହୁଁଥିଲେ ncov2019@gov.in ରେ ଇମେଲ କରନ୍ତୁ।


    କୋଭିଡ-19 ସଂକ୍ରାନ୍ତରେ କୌଣସି ସୂଚନା ପାଇବାକୁ ଚାହୁଁଥିଲେ ସ୍ବାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟର ହେଲ୍ପଲାଇନ ନଂ : : +91-11-23978046 or 1075 ( ଶୁଳ୍କମୁକ୍ତ ) ରେ କଲ କରନ୍ତୁ। କୋଭିଡ-19 ସଂକ୍ରାନ୍ତରେ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶଗୁଡ଼ିକର ହେଲ୍ପଲାଇନ ନଂ https://www.mohfw.gov.in/pdf/coronvavirushelplinenumber.pdf ରେ ଉପଲବ୍ଧ ରହିଛି।


    ***********

    
    
    (Release ID: 1613460) Visitor Counter : 15
    
    
      Read this release in: English , Urdu , Hindi , Marathi , Bengali , Gujarati , Tamil , Telugu , Kannada , Malayalam