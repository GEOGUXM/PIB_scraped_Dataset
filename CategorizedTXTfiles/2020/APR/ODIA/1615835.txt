      PIB Headquarters

      ମାସିକ 500 ଟଙ୍କାର ସାହାଯ୍ୟ ପାଇଁ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜଣାଇଲେ ମହିଳା ଜନ ଧନ ଯୋଜନା ହିତାଧିକାରୀ
      • ଦେଶର 20.40 କୋଟି ମହିଳା ହିତାଧିକାରୀ ହେବେ ଉପକୃତ
      • ଓଡ଼ିଶାରେ ଥିବା 39.51 ଲକ୍ଷ ହିତାଧିକାରୀଙ୍କୁ ସହାୟତା
      • ରାଜ୍ୟ ପାଇଁ 592.65 କୋଟି ଟଙ୍କା ବ୍ୟୟ ବରାଦ
      Posted On: 18 APR 2020 8:08PM by PIB Bhubaneshwar


    କରୋନା ମହାମାରୀ ସଂକ୍ରମଣକୁ ପ୍ରତିହତ କରିବା ଲାଗି ସାରା ଦେଶରେ ଲକଡାଉନ ସ୍ଥିତି ଜାରି ହୋଇଛି । ବହୁଲୋକ ସରକାରଙ୍କ ଆଦେଶକୁ ମାନି ଘରେ ରହି ସାମାଜିକ ଦୂରତ୍ୱ ଅବଲମ୍ବନ କରୁଛନ୍ତି । ତେବେ ଏଥିଯୋଗୁ ଦେଶର ବହୁ ଗରିବ ଜୀବିକା ଉପାର୍ଜନର ପନ୍ଥା ହରାଇଛନ୍ତି । ଏପରି ଏକ ସମୟରେ କୌଣସି ଗରିବ ପରିବାର ଯେପରି ଆର୍ଥିକ ଅନଟନର ସମ୍ମୁଖିନ ନହେବେ ସେହି ଉଦ୍ଦେଶ୍ୟ ନେଇ କେନ୍ଦ୍ର ସରକାରଙ୍କ ପକ୍ଷରୁ ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା କାର୍ଯ୍ୟକାରୀ କରାଯାଉଛି । ଏହି ଯୋଜନା ଅଧୀନରେ ପ୍ରଧାନମନ୍ତ୍ରୀ ଜନଧନ ଆକାଉଣ୍ଟ ଥିବା ମହିଳା ହିତାଧିକାରୀମାନଙ୍କୁ ତିନି ମାସ ଲାଗି ମାସିକ 500ଟଙ୍କା ଲେଖାଏଁ ଆର୍ଥିକ ସହାୟତା ଯୋଗାଇ ଦିଆଯାଉଛି । ସେମାନଙ୍କୁ ତିନି ମାସରେ ମୋଟ 1500 ଟଙ୍କାର ସହାୟତା ମିଳିବ ।


    ସାଧାରଣତଃ ମହିଳାମାନଙ୍କ ଉପରେ ପରିବାର ଚଳାଇବାର ଦାୟିତ୍ୱ ରହିଥାଏ । ସେଥିପାଇଁ ଦେଶର 20.40 କୋଟି ପ୍ରଧାନମନ୍ତ୍ରୀ ଜନ ଧନ ଯୋଜନାର ମହିଳା ହିତାଧିକାରୀମାନଙ୍କୁ ମାସିକ 500 ଟଙ୍କାର ଆର୍ଥିକ ସହାୟତା ଯୋଗାଇ ଦେବାକୁ କେନ୍ଦ୍ର ସରକାର ନିଷ୍ପତି ନେଇଛନ୍ତି । ପ୍ରତ୍ୟକ୍ଷ ଲାଭ ହସ୍ତାନ୍ତର (ଡିବିଟି) ଜରିଆରେ ଜନ ଧନ ଯୋଜନାର ମହିଳା ହିତାଧିକାରୀଙ୍କ ବ୍ୟାଙ୍କ ଆକାଉଣ୍ଟକୁ ସିଧାସଳଖ ଏହି ସହାୟତା ପ୍ରେରଣ କରାଯାଉଛି । ଏହାଦ୍ୱାରା ଓଡ଼ିଶାରେ ଥିବା 39.51 ଲକ୍ଷ ପ୍ରଧାନମନ୍ତ୍ରୀ ଜନ ଧନ ଯୋଜନାର ମହିଳା ହିତାଧିକାରୀ ଉପକୃତ ହୋଇଥିବା ସୂଚନା ମିଳିଛି । ଏହି ହିତାଧିକାରୀମାନଙ୍କୁ ପ୍ରଥମ ମାସର ଆର୍ଥିକ ସହାୟତା ସ୍ୱରୂପ 500 ଟଙ୍କା ଲେଖାଏଁ ମିଳିସାରିଥିବା ସୂଚନା ମିଳିଛି । ଓଡ଼ିଶାରେ ଥିବା ଜନ ଧନ ଯୋଜନାର ମହିଳା ହିତାଧିକାରୀମାନଙ୍କୁ ତିନି ମାସ ପାଇଁ ଆର୍ଥିକ ସହାୟତା ଯୋଗାଇ ଦେବା ଉଦ୍ଦେଶ୍ୟରେ କେନ୍ଦ୍ର ସରକାରଙ୍କ ପକ୍ଷରୁ 592.65 କୋଟି ଟଙ୍କା ବ୍ୟୟ ବରାଦ କରାଯାଇଛି ।


    ଇତିମଧ୍ୟରେ ଜନ ଧନ ଯୋଜନାରେ ଉପକୃତ ହୋଇଥିବା ଓଡ଼ିଶାର କିଛି ମହିଳା ହିତାଧିକାରୀମାନଙ୍କ ପ୍ରତିକ୍ରିୟା ହସ୍ତଗତ ହୋଇଛି । ସେମାନେ ଏହି ସହାୟତା ନିମନ୍ତେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏବଂ କେନ୍ଦ୍ର ସରକାରଙ୍କୁ ଧନ୍ୟବାଦ ଜଣାଇଛନ୍ତି ।


    ଜନ ଧନ ଆକାଉଣ୍ଟରେ 500 ଟଙ୍କାର ସହାୟତା ପାଇଥିବା ବରଗଡ଼ ଜିଲ୍ଲା ଭେଡ଼େନ ବ୍ଲକ ରେମଣ୍ଡା ଗ୍ରାମର ମହିଳା ହିତାଧିକାରୀ ସୁନୀତା ଭୋଇ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜଣାଇଛନ୍ତି ।


    ଆଉ ଜଣେ ଜନ ଧନ ଆକାଉଣ୍ଟଧାରୀ ମହିଳା ଜଗତସିଂହପୁର ଜିଲ୍ଲାର ପ୍ରଜ୍ଞା ପ୍ରଲ୍ଲୁବ୍ଧା ସ୍ୱାଇଁ କରୋନା ଲକଡାଉନ ସମୟରେ 500 ଟଙ୍କା ସହାୟତା ପାଇଁ ଏହାକୁ ଘର ଖର୍ଚ୍ଚରେ ଉପଯୋଗ କରିଥିବାରୁ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜଣାଇଛନ୍ତି ।


    ବାଲେଶ୍ୱର ଜିଲ୍ଲାର ମହିଳା ଜନ ଧନ ଆକାଉଣ୍ଟ ହିତାଧିକାରୀ ସଞ୍ଜୁ ମହାନ୍ତି , ଏହି ଜିଲ୍ଲାର ଦୁର୍ଗାପୁର ଗ୍ରାମର ସୁକାନ୍ତି ମହାନ୍ତି , ବାସୁମତୀ ମହାନ୍ତି କରୋନା ସମୟରେ 500 ଟଙ୍କାର ଆର୍ଥିକ ସହାୟତା ପାଇଥିବାରୁ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜଣାଇଛନ୍ତି ।


    ସେହିପରି ନୟାଗଡ଼ ଜିଲ୍ଲା ଖଣ୍ଡୁଗାଁ ଗ୍ରାମର ଜଣେ ମହିଳା ହିତାଧିକାରୀ ସୁକାନ୍ତି ଦାସ 500 ଟଙ୍କାର ସହାୟତା ନିଜ ଜନ ଧନ ଆକାଉଣ୍ଟରେ ପାଇଥିବାରୁ ପ୍ରଧାନମନ୍ତ୍ରୀଙ୍କ ପ୍ରତି ଧନ୍ୟବାଦ ଜଣାଇଛନ୍ତି ।


    ବଲାଙ୍ଗିର ଜିଲ୍ଲା ଟିଟିଲାଗଡ଼ ବ୍ଲକର ବବିତା ଜଲାଲ ନିଜ ପ୍ରଧାନମନ୍ତ୍ରୀ ଜନ ଧନ ଆକାଉଣ୍ଟରେ 500 ଟଙ୍କା ସହାୟତା ପାଇବା ପରେ ଖୁସି ବ୍ୟକ୍ତ କରିଛନ୍ତି । ଗରିବ ଲୋକଙ୍କ କଲ୍ୟାଣ ପାଇଁ ଏଭଳି ଆର୍ଥିକ ସହାୟତା ନିମନ୍ତେ ସେ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜଣାଇଛନ୍ତି ।


    ସୂଚନାଯୋଗ୍ୟ ଯେ ଦେଶର ଅର୍ଥବ୍ୟବସ୍ଥା ଉପରେ କୋଭିଡ-19 ମହାମାରୀର ଆର୍ଥିକ ପ୍ରଭାବକୁ ହ୍ରାସ କରିବା ଲାଗି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନିର୍ଦ୍ଦେଶକ୍ରମେ ଗତ ମାର୍ଚ୍ଚ 26 , 2020ରେ ଅର୍ଥମନ୍ତ୍ରୀ ନିର୍ମଳା ସୀତାରମଣ ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ଅନ୍ତର୍ଗତ 1.70 ଲକ୍ଷ କୋଟି ଟଙ୍କାର ଆର୍ଥିକ ପ୍ୟାକେଜ ଘୋଷଣା କରିଥିଲେ । ତଦନୁଯାୟୀ ବିଭିନ୍ନ ଯୋଜନା ମାଧ୍ୟମରେ ଦେଶର ଗରିବ ଓ ନିମ୍ନ ମଧ୍ୟବିତ ପରିବାରକୁ ସହାୟତା ଯୋଗାଇ ଦିଆଯାଉଛି ।


    ************


    

    
    (Release ID: 1615835) Visitor Counter : 3