      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କରୋନା ମହାମାରୀର ସଫଳ ମୁକାବିଲା ପାଇଁ 6 ଜଣିଆ ଆନ୍ତଃମନ୍ତ୍ରଣାଳୟ ଟିମ ଗଠନ କଲେ କେନ୍ଦ୍ର ସରକାର
      Posted On: 20 APR 2020 1:47PM by PIB Bhubaneshwar


    ଜନସାଧାରଣଙ୍କ ହିତକୁ ଦୃଷ୍ଟିରେ ରଖି କେନ୍ଦ୍ର ସରକାର 6ଟି ଆନ୍ତମନ୍ତ୍ରଣାଳୟ କେନ୍ଦ୍ରୀୟ କମିଟି ଗଠନ କରିଛନ୍ତି । ପଶ୍ଚିମବଙ୍ଗ ଓ ମହାରାଷ୍ଟ୍ର ଲାଗି 2ଟି ଲେଖାଏଁ କମିଟି ଥିବାବେଳେ ମଧ୍ୟପ୍ରଦେଶ ଓ ରାଜସ୍ଥାନ ଲାଗି ଗୋଟିଏ ଲେଖାଏଁ ରହିଛି । ସେମାନେ ଘଟଣାସ୍ଥଳକୁ ଯାଇ ରାଜ୍ୟ ସରକାରଙ୍କ କର୍ତ୍ତୃପକ୍ଷଙ୍କ ସହିତ ଏହି ବିଷୟରେ ଆଲୋଚନା କରି ସମସ୍ୟାର ସମାଧାନ ଲାଗି ରାଜ୍ୟ ସରକାରଗୁଡିକୁ ପରାମର୍ଶ ଦେବେ । ବିଶେଷ କରି ମଧ୍ୟପ୍ରଦେଶର ଇନ୍ଦୋର , ମହାରାଷ୍ଟ୍ରର ମୁମ୍ବାଇ ଓ ପୁନେ , ରାଜସ୍ଥାନର ଜୟପୁର ଏବଂ ପଶ୍ଚିମବଙ୍ଗର କୋଲକାତା , ହାୱାଡା , ପୂର୍ବମେଦିନାପୁର , ଉତ୍ତରଚବିଶ ପ୍ରଙ୍ଗଣା , ଦାର୍ଜିଲିଂ , କାଲିନପଙ୍ଗ ଓ ଜଳପାଇଗୁଡିରେ ପରିସ୍ଥିତି ଗମ୍ଭୀର ରହିଛି । ଆନ୍ତମନ୍ତ୍ରଣାଳୟ କେନ୍ଦ୍ରୀୟ ଦଳ ପ୍ରଣୀତ ନିୟମାବଳୀ ଅନୁସାରେ ଲକଡାଉନର କଟକଣା , କାର୍ଯ୍ୟକାରିତା , ଅତ୍ୟାବଶ୍ୟକ ସାମଗ୍ରୀର ଯୋଗାଣ , ସାମାଜିକ ଦୂରତା ରକ୍ଷା , ସ୍ୱାସ୍ଥ୍ୟ ଭିତ୍ତିଭୂମିର ସ୍ଥିତି , ବିଭିନ୍ନ ରିଲିଫ ଶିବିରରେ ରହୁଥିବା ଶ୍ରମିକ ଓ ଗରିବ ଲୋକଙ୍କ ଅବସ୍ଥା ଓ ସ୍ୱାସ୍ଥ୍ୟକର୍ମୀମାନଙ୍କ ସୁରକ୍ଷା ଉପରେ ଅନୁଧ୍ୟାନ କରିବ ।


    ଏଠାରେ ସୂଚନା ଦିଆଯାଇପାରେ ଯେ , ହଟସ୍ପଟ ଜିଲ୍ଲା ବା ହଟସ୍ପଟ ହେବାକୁ ଯାଉଥିବା ଜିଲ୍ଲା ବା କୌଣସି ଜିଲ୍ଲାରେ ସ୍ୱାସ୍ଥ୍ୟ ପ୍ରତି ବିପଦ ସୃଷ୍ଟି କରୁଥିବା ଏପରି କିଛି ଗାଇଡଲାଇନର ଖିଲାପ ହେଉଛି ନା ନାହିଁ ତାହା ମଧ୍ୟ ଦେଖାଯିବ । ସେମାନଙ୍କର ରିପୋର୍ଟକୁ ବିଶ୍ଳେଷଣ କରି କେନ୍ଦ୍ର ସରକାର ଅନ୍ୟାନ୍ୟ ପଦକ୍ଷେପ ନେବେ । କେନ୍ଦ୍ର ସରକାର ଆପତ୍ତକାଳୀନ ପରିଚାଳନା ଆଇନ 2005ର ଧାରା - 35(1), 35(2)(a), 35(2)(e) and 35(2)(i) ବଳରେ ଏହି କମିଟି ଗଠନ କରିଛନ୍ତି ।


    ଲକଡାଉନ କାଳରେ କଟକଣା ନିୟମାବଳୀ , ସଂଶୋଧିତ ନିୟମାବଳୀ ଓ ସେଗୁଡିକର କଡାକଡି ପାଳନ ଉପରେ ଗୁରୁତ୍ୱ ମଧ୍ୟ ଦିଆଯାଇଛି । ଆପଦକାଳୀନ ପରିଚାଳନା ଆଇନ 2005 ଅଧୀନରେ ପ୍ରଣିତ ନିୟମାବଳୀଗୁଡିକର ଯେପରି କୌଣସି ମତେ ଅଣଦେଖା କରାନଯାଏ ସେଥିପ୍ରତି ଧ୍ୟାନ ଦେବାକୁ କେନ୍ଦ୍ର ଓ କେନ୍ଦ୍ରଶାସିତ ଅଞ୍ଚଳ ସରକାରଗୁଡିକୁ ନିର୍ଦ୍ଦେଶ ଦିଆଯାଇଛି ।


    ଏଠାରେ ସୂଚନାଯୋଗ୍ୟ ଯେ , ମାନ୍ୟବର ସୁପ୍ରିମକୋର୍ଟ ଗତ 31 ମାର୍ଚ୍ଚରେ ଦାୟର କରାଯାଇଥିବା ଏକ ରିଟ ଆବେଦନ ବଳରେ ରାଜ୍ୟ ସରକାର , ପ୍ରତ୍ୟେକ ନାଗରିକ ଓ ସମସ୍ତେ କେନ୍ଦ୍ର ସରକାର ଜାରି କରିଥିବା ସମସ୍ତ ନିୟମାବଳୀକୁ ଜନସାଧାରଣଙ୍କ ସୁରକ୍ଷା ଲାଗି ଅକ୍ଷରେ ଅକ୍ଷରେ ପାଳନ କରିବାକୁ ନିର୍ଦ୍ଦେଶ ଦେଇଛନ୍ତି । ଏ ସଂକ୍ରାନ୍ତରେ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳଗୁଡିକୁ ମଧ୍ୟ ଅବଗତ କରାଯାଇଛି ।


    ଆନ୍ତଃମନ୍ତ୍ରଣାଳୟ କମିଟି ଆପଦକାଳୀନ ପରିଚାଳନା ଆଇନ 2005 ଦ୍ୱାରା ପ୍ରଣିତ ଲକଡାଉନ କାଳରେ ଲାଗୁ କଟକଣାଗୁଡିକର ସମୀକ୍ଷା କରିବେ । ଏହାଛଡା ସେମାନେ ଅତ୍ୟାବଶ୍ୟକ ସାମଗ୍ରୀର ଯୋଗାଣ , ସାମାଜିକ ଦୂରତ୍ୱ ରକ୍ଷା , ହସ୍ପିଟାଲ ସୁବିଧା ଏବଂ ଜିଲ୍ଲାରେ ନମୁନାଗୁଡିକର ପରିସଂଖ୍ୟାନ , ସ୍ୱାସ୍ଥ୍ୟକର୍ମୀମାନଙ୍କର ସୁରକ୍ଷା , ବ୍ୟକ୍ତିଗତ ସୁରକ୍ଷା ଉପକରଣ ଉପଲବ୍ଧତା , ମାସ୍କ ଓ ଅନ୍ୟାନ୍ୟ ନିରାପତ୍ତା ଉପକରଣ , ବିଭିନ୍ନ ରିଲିଫ ଶିବିରରେ ରହୁଥିବା ଲୋକମାନଙ୍କ ସମ୍ପର୍କରେ ମଧ୍ୟ ତର୍ଜମା କରିବେ । ଖୁବ ଶୀଘ୍ର କମିଟି ଅଞ୍ଚଳଗୁଡିକ ଗସ୍ତ କରିବାକୁ ନିର୍ଦ୍ଦେଶ ଦିଆଯାଇଛି ।


    ***************

    
    
    (Release ID: 1616435) Visitor Counter : 11
    
    
      Read this release in: Punjabi , English , Urdu , Hindi , Marathi , Assamese , Manipuri , Bengali , Gujarati , Tamil , Telugu , Kannada , Malayalam