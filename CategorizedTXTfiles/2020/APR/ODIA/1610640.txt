      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କ୍ରୀଡାବିତମାନଙ୍କ ସହ ପ୍ରଧାନମନ୍ତ୍ରୀଙ୍କ ମତ ବିନିମୟ
      • କୋଭିଡ-19ର ମୁକାବିଲା ନିମନ୍ତେ ପ୍ରଧାନମନ୍ତ୍ରୀଙ୍କ ପଞ୍ଚସୂତ୍ରୀ ମନ୍ତ୍ର ସଂକଳ୍ପ, ସଂଯମ, ସକାରାତ୍ମକତା, ସମ୍ମାନ ଓ ସହଯୋଗ
      • କ୍ରୀଡାବିତମାନେ ଦେଶ ପାଇଁ ଗୌରବ ଆଣିଛନ୍ତି, ବର୍ତ୍ତମାନ ସକାରାତ୍ମକ ମନୋଭାବ ଦ୍ୱାରା ଦେଶର ମନୋବଳ ଦୃଢ଼ କରିବାରେ ସେମାନଙ୍କର ଗୁରୁଦାୟୀତ୍ୱ ରହିଛି - ପ୍ରଧାନମନ୍ତ୍ରୀ
      • ପ୍ରଧାନମନ୍ତ୍ରୀଙ୍କ ନେତୃତ୍ୱକୁ ପ୍ରଶଂସା କଲେ କ୍ରୀଡାବିତ, ସକାରାତ୍ମକତା ଓ ସାମାଜିକ ଦୂରତ୍ୱ ଉପରେ ସଚେତନତା ସୃଷ୍ଟି କରିବା ଲାଗି କଲେ ସଂକଳ୍ପ
      Posted On: 03 APR 2020 12:54PM by PIB Bhubaneshwar


    ପ୍ରଧାନମନ୍ତ୍ରୀ ଆଜି ଭିଡିଓ କନଫରେନ୍ସ ଜରିଆରେ କ୍ରୀଡାବିତମାନଙ୍କ ସହ ମତ ବିନିମୟ କରିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ , କୋଭିଡ-19 ସମଗ୍ର ମାନବ ସମାଜ ନିମନ୍ତେ ଏକ ଘାତକ ରୂପ ଧାରଣ କରିଛି । ପ୍ରଥମ ବିଶ୍ୱଯୁଦ୍ଧ ପରେ ଅଲିମ୍ପିକକୁ ସ୍ଥଗିତ କରିବା ଘଟଣାରୁ ଏହାର ଗମ୍ଭିରତା ବେଶ ଜଣାପଡୁଛି । ୱିମ୍ବଲଡନ ଏବଂ ଭାରତରେ ଆପିଏଲ କ୍ରୀଡା ଭଳି ଲୋକପ୍ରିୟ ଖେଳଗୁଡିକୁ ଏହି ମହାମାରୀର ଭୟାଭୟତାକୁ ଆଖି ଆଗରେ ରଖି ଘୁଞ୍ଚାଇ ଦିଆଯାଇଛି । ଖେଳରେ ଅସାଧାରଣ ନୈପୁଣ୍ୟ ପ୍ରଦର୍ଶନ କରି ଦେଶକୁ ଗୌରାବାନ୍ୱିତ କରିଥିବାରୁ ପ୍ରଧାନମନ୍ତ୍ରୀ କ୍ରୀଡାବିତମାନଙ୍କୁ ପ୍ରଶଂସା କରିଛନ୍ତି । ବର୍ତ୍ତମାନ ଦେଶବାସୀଙ୍କ ନୈତିକ ମନୋବଳ ଦୃଢ଼ କରିବା ସହ ସାମାଜିକ ଦୂରତ୍ୱ ଓ ଲକଡାଉନ କାଳରେ ନିର୍ଦ୍ଦେଶାବଳୀଗୁଡିକୁ ପାଳନ କରିବା ନେଇ ଲୋକମାନଙ୍କୁ ସଚେତନ କରାଇବାରେ ସେମାନେ ଗୁରୁଦାୟିତ୍ୱ ତୁଲାଇ ପାରିବେ ବୋଲି ପ୍ରଧାନମନ୍ତ୍ରୀ କହିଛନ୍ତି । କ୍ରୀଡା ପାଇଁ ଆବଶ୍ୟକ ତାଲିମ ଓ କଡା ମୁକାବିଲାର ସମ୍ମୁଖିନ କରିବାର ସାହାସ , ସକାରାତ୍ମକ ମନୋଭାବ , ଆତ୍ମଶୃଙ୍ଖଳା ଓ ଆତ୍ମବିଶ୍ୱାସରେ ଜଣେ କ୍ରୀଡାବିତ ତାହାର ତାଲିମ କାଳରେ ଶିକ୍ଷା କରିଥିବାରୁ ଏବେ ତାହାକୁ ଆଧାର କରି ସେମାନେ କରୋନା ସଂକ୍ରମଣ ରୋକିବା ଦିଗରେ ସାହାଯ୍ୟ କରିପାରିବେ ।


    କ୍ରୀଡାବିତମାନେ ଲୋକମାନଙ୍କୁ ସଚେତନ କରିବା ପାଇଁ ପାଞ୍ଚଟି ବିଷୟ ଉପରେ ଗୁରୁତ୍ୱ ଦେବାଲାଗି ସେ ଆହ୍ୱାନ ଦେଇଛନ୍ତି । ସେଗୁଡିକ ହେଲା – ମହାମାରୀର ମୁକାବିଲା ପାଇଁ ସଂକଳ୍ପ , ସାମାଜିକ ଦୂରତ୍ୱ ପାଇଁ ସଂଯମ , ଆଶାବାଦୀ ହେବା ପାଇଁ ସକାରାତ୍ମକତା , ଏ ଦିଗରେ ଅଗ୍ରଣୀ ଭୂମିକାରେ କାର୍ଯ୍ୟ କରୁଥିବା ସ୍ୱାସ୍ଥ୍ୟକର୍ମୀମାନଙ୍କୁ ସମ୍ମାନ ଏବଂ ପୁଲିସ କର୍ମଚାରୀଙ୍କୁ ସହଯୋଗ । ଏହାବ୍ୟତିତ ପ୍ରଧାନମନ୍ତ୍ରୀ ରିଲିଫ ପାଣ୍ଠିକୁ ବ୍ୟକ୍ତିଗତ ସ୍ତରରେ ଦାନ ଅନ୍ୟ ଏକ ଆବଶ୍ୟକତା । ଏହାଛଡା ପ୍ରଧାନମନ୍ତ୍ରୀ ଶ୍ରୀ ମୋଦୀ ଉଭୟ ଶାରୀରିକ ଓ ମାନସିକ ଦୃଢ଼ତାର ବାର୍ତ୍ତା ଲୋକମାନଙ୍କ ପାଖରେ ପହଞ୍ଚାଇବା ସହ ଆୟୁଷ ମନ୍ତ୍ରଣାଳୟର ନିୟମାବଳୀଗୁଡିକୁ ଲୋକପ୍ରିୟ କରିବା ପାଇଁ କ୍ରୀଡାବିତମାନଙ୍କୁ ପରାମର୍ଶ ଦେଇଛନ୍ତି ।


    ଏଭଳି ଘଡିସନ୍ଧି ମୂହୁର୍ତ୍ତରେ ପ୍ରଧାନମନ୍ତ୍ରୀଙ୍କ ନେତୃତ୍ୱକୁ କ୍ରୀଡାବିତମାନେ ପ୍ରଶଂସା କରିଛନ୍ତି । ତ୍ୟାଗପୂତ ମନୋଭାବ ପ୍ରଦର୍ଶନ କରି ଏହି କରୋନା ମୁକାବିଲା ଯୁଦ୍ଧରେ ଅବତୀର୍ଣ୍ଣ ସ୍ୱାସ୍ଥ୍ୟକର୍ମୀମାନଙ୍କ ପ୍ରତି ସମ୍ମାନ ଜଣାଇଥିବାରୁ ସେମାନେ ପ୍ରଧାନମନ୍ତ୍ରୀଙ୍କୁ ପ୍ରଶଂସା କରିଛନ୍ତି । ଶୃଙ୍ଖଳା , ମାନସିକ ଦୃଢ଼ତା ମଣିଷର ରୋଗ ପ୍ରତିରୋଧକ ଶକ୍ତି ବୃଦ୍ଧିରେ ମଧ୍ୟ ସହାୟକ ହେବ ବୋଲି ସେମାନେ କହିଛନ୍ତି ।


    କ୍ରୀଡାବିତମାନଙ୍କ ବଳିଷ୍ଠ ଯୋଗଦାନ ଯୋଗୁଁ ଭାରତ ଏଭଳି ମହାମାରୀର ସାମ୍ନା କରିପାରିବ ବୋଲି ପ୍ରଧାନମନ୍ତ୍ରୀ ଆଶାପୋଷଣ କରିଛନ୍ତି । ଭାରତ ରତ୍ନ ଶ୍ରୀ ସଚିନ ତେନ୍ଦୁଲକର , ବିସିସିଆଇ ସଭାପତି ଶ୍ରୀ ସୌରଭ ଗାଙ୍ଗୁଲୀ , ଜାତୀୟ ମହିଳା ହକି ଦଳର ଅଧିନାୟିକା ସୁଶ୍ରୀ ରାଣି ରାମପାଲ , ବେଡମିଣ୍ଟନ ଖେଳାଳୀ ସୁଶ୍ରୀ ପି.ଭି.ସିନ୍ଧୁ , କବାଡି ଖେଳାଳୀ ତଥା ହିମାଚଳ ପ୍ରଦେଶ ପୁଲିସ ବାହିନୀର ଡିଏସପି ଶ୍ରୀ ଅଜୟ ଠାକୁର , ଦୌଡାଳୀ ସୁଶ୍ରୀ ହିମା ଦାସ , ଦିବ୍ୟାଙ୍ଗ ଉଚ୍ଚ ଡିଆଁ ଖେଳାଳୀ ଶରତ କୁମାର , ବିଶିଷ୍ଟ ଟେନିସ ଖେଳାଳୀ ସୁଶ୍ରୀ ଅଙ୍କିତା ରାଇନା , ବିଶିଷ୍ଟ କ୍ରିକେଟ ଖେଳାଳୀ ଶ୍ରୀ ଯୁବରାଜ ସିଂ ଏବଂ ଜାତୀୟ ପୁରୁଷ କ୍ରିକେଟ ଦଳର ଅଧିନାୟକ ଶ୍ରୀ ବିରାଟ କୋହଲିଙ୍କ ସମେତ 40ରୁ ଊର୍ଦ୍ଧ୍ଵ ଖେଳାଳୀ ଏହି ଭିଡିଓ କନଫରେନ୍ସରେ ଯୋଗ ଦେଇଥିଲେ । କେନ୍ଦ୍ର ଯୁବ ବ୍ୟାପାର ଓ କ୍ରୀଡା ମନ୍ତ୍ରୀଙ୍କ ସମେତ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ମଧ୍ୟ ମତ ବିନିମୟରେ ଅଂଶଗ୍ରହଣ କରିଥିଲେ ।


    **********


    

    
    (Release ID: 1610640) Visitor Counter : 20
    
    
      Read this release in: Punjabi , English , Urdu , Marathi , Hindi , Manipuri , Bengali , Assamese , Gujarati , Tamil , Telugu , Kannada , Malayalam