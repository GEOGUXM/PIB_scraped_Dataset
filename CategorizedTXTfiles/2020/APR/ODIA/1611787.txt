      ଉପରାଷ୍ଟ୍ରପତିଙ୍କ ସଚିବାଳୟ

      କୋଭିଡ-19 ସଂକ୍ରାନ୍ତ ଗୁଜବ ଭୂତାଣୁକୁ ତୁରନ୍ତ ପ୍ରତିରୋଧ କର - ଉପରାଷ୍ଟ୍ରପତି
      Posted On: 06 APR 2020 1:34PM by PIB Bhubaneshwar


    କରୋନା ସଂକ୍ରମଣ ବିରୋଧରେ ଚାଲିଥିବା ଲଢେଇ ସମୟରେ ଗୁଜବ ପ୍ରଚାର ଓ ଅନ୍ଧ ବିଶ୍ୱାସକୁ ଗୁରୁତ୍ୱ ଦେଇ ଏହାକୁ ଦୁର୍ବଳ କରାଯାଇପାରିବ ନାହିଁ । ଏଥି ପ୍ରତି ଜନସାଧାରଣ ସତର୍କ ରହିବା ସହିତ ସାମାଜିକ ଗଣ ମାଧ୍ୟମରେ ଯେଉଁ ଗୁଜବ ଓ ମିଥ୍ୟା ଖବରମାନ ପ୍ରଚାରିତ ହେଉଛି ତାହାକୁ ଏକ ଭୂତାଣୁ ଭାବେ ବିଚାର କରି ଏହାର ଦୃଢ ମୁକାବିଲା କରିବାକୁ ଉପରାଷ୍ଟ୍ରପତି ଏମ୍ ଭେଙ୍କେୟା ନାଇଡୁ ଆହ୍ୱାନ ନେଇଛନ୍ତି ।


    ଉପରାଷ୍ଟ୍ରପତି କହିଛନ୍ତି ଯେ ସତ୍ୟ ଓ ବସ୍ତୁନିଷ୍ଠ ଖବର ଅଧିକ ପ୍ରସାରିତ ହେଲେ ଗୁଜବ ଓ ଅଖବରର ପ୍ରଭାବ ଲୋପ ପାଇବ । ତେଣୁ ଅଧିକରୁ ଅଧିକ ସତ୍ୟ ଓ ପ୍ରମାଣସିଦ୍ଧ ଖବର ପ୍ରସାର କରି ଗୁଜବ ଭୂତାଣୁର ଅବସାନ ଘଟାଇବା ଉପରେ ସେ ଗୁରୁତ୍ୱ ଦେଇଛନ୍ତି । ଫେସବୁକ ପୋଷ୍ଟରେ ଏକ ବାର୍ତ୍ତା ଦେଇ ଶ୍ରୀ ନାଇଡ଼ୁ କହିଛନ୍ତି ଯେ ଆମେ ଯଦି ସମସ୍ୟାର ଗୁରୁତ୍ୱ ଓ ବ୍ୟାପକତାକୁ ଠିକ୍ ଭାବେ ବୁଝି ନ ’ ପାରିବା ତା’ହେଲେ କରୋନା ଭୂତାଣୁ ବିରୋଧିରେ ଆମର ଲଢେଇ ସଫଳ ହେବ ନାହିଁ ।


    ନିକଟରେ ନୂଆଦିଲ୍ଲୀରେ ଅନୁଷ୍ଠିତ ଏକ ସମାବେଶ ଓ କେତେକ ରାଜ୍ୟରେ ସାମାଜିକ ଦୂରତ୍ୱ ରକ୍ଷା ନିୟମର ଖୋଲା ଉଲଂଘନ ସଂପର୍କରେ ଉଲ୍ଲେଖ କରି ଉପରାଷ୍ଟ୍ରପତି କହିଛନ୍ତି ଯେ , ଏସବୁ ଅତ୍ୟନ୍ତ ଦାୟିତ୍ୱହୀନ କାର୍ଯ୍ୟ । ନୀତିନିୟମ ଓ ଶୃଂଖଳାରକ୍ଷା ସଂକ୍ରାନ୍ତ ନିର୍ଦ୍ଦେଶାବଳୀର ତଥ୍ୟ ଅଧିକରୁ ଅଧିକ ପ୍ରଚାର ପ୍ରସାର କରିବା ସହ ସେସବୁ ନିଷ୍ଠାର ସହ ପାଳନ ଉପରେ ସେ ଗୁରୁତ୍ୱ ଆରୋପ କରିଛନ୍ତି ।


    କରୋନା ଭୂତାଣୁ ସଂକ୍ରମଣର ଚିକିତ୍ସାଗତ ଓ ବୈଜ୍ଞାନିକ ଦିଗ ସଂପର୍କରେ ଅଧିକରୁ ଅଧିକ ଜନ ସଚେତନତା ସୃଷ୍ଟି ସହିତ ଜାତି , ଧର୍ମ , ବର୍ଣ୍ଣ , ଭାଷା , ଆଂଚଳିକ , ବର୍ଗ ଓ ଗୋଷ୍ଠୀ ନିର୍ବିଶେଷରେ ସମସ୍ତେ ଏହି ବ୍ୟାଧି ବିରୋଧରେ ସମ୍ମିଳିତ ଭାବେ ସମାଜରେ ଜାଗରଣ ଆଣିବାକୁ ସେ ପରାମର୍ଶ ଦେଇଛନ୍ତି ।


    ସାଂପ୍ରତିକ ପରିସ୍ଥିତିରେ ଏକାଠି ନ ’ ହେବା ଓ ଭିଡ ସୃଷ୍ଟି ନ ’ କରିବା ସମାବେଶ ଆୟୋଜନରୁ ଦୂରେଇ ରହିବା ଭଳି ନୀତି ନିୟମକୁ ହେୟ ମନେ ନ କରି ଏଥି ପ୍ରତି ଗୁରୁତ୍ୱ ଦେବା ଓ ଏହାକୁ ଅକ୍ଷରେ ଅକ୍ଷରେ ପାଳନ କରିବାକୁ ସବୁ ଧାର୍ମିକ ଗୋଷ୍ଠୀ ତଥା ସମୁଦାୟ ମଧ୍ୟରେ ଏକ ସାଧାରଣ ସର୍ବନିମ୍ନ ବୁଝାମଣାର ଆବଶ୍ୟକତା ରହିଛି ବୋଲି ସେ କହିଛନ୍ତି । ଭବିଷ୍ୟତରେ ଆଉ ଯେଭଳି ଏଭଳି ତ୍ରୁଟି ଓ ଆଇନ ଉଲଂଘନ ନ ’ ହୁଏ ସେଥିପ୍ରତି ସତର୍କ କରିବାକୁ ସେ ଜନ ସାଧାରଣଙ୍କୁ ପରାମର୍ଶ ଦେଇଛନ୍ତି ।


    ସଂପର୍କର ଏହି କ୍ଷଣରେ ଜନ ସାଧାରଣ କୌଣସି ସଂପ୍ରଦାୟ ବା ବର୍ଗଙ୍କୁ ସନ୍ଦିଗ୍ଧ ଦୁଷ୍ଟିରେ ନ ଦେଖିବା ଓ ସେମାନଙ୍କ ପ୍ରତି କୌଣସି ପକ୍ଷପାତ ବିଚାର ନ ’ କରିବାକୁ ଉପରାଷ୍ଟ୍ରପତି ଆହ୍ୱାନ ଜଣାଇଛନ୍ତି ।


    କରୋନା ବିରୋଧୀ ଲଢେଇରେ ଭାରତ ସରକାର , ବିଭିନ୍ନ ରାଜ୍ୟ ସରକାର , ନାଗରିକ ସମାଜ , ଘରୋଇ ଉଦ୍ୟୋଗ ଓ ବିଭିନ୍ନ ପକ୍ଷ ଯେଉଁ ଭୂମିକା ନିର୍ବାହ କରୁଛନ୍ତି ତାହାକୁ ଶ୍ରୀ ନାଇଡୁ ପ୍ରଶଂସା କରିଛନ୍ତି । ଏହି ମିଳିତ ଉଦ୍ୟମକୁ ବଢାଇ ଦୁର୍ଦ୍ଦଶାର ସମ୍ମୁଖୀନ ହୋଇଥିବା ପ୍ରବାସୀ ଶ୍ରମିକ ଓ ଗରିବଙ୍କ ଦୁଃଖ ଲାଘବ କରିବାକୁ ସେ ପରାମର୍ଶ ଦେଇଛନ୍ତି ।


    ସେ କରୋନା ବିରୋଧରେ ସମ୍ମୁଖ ଲଢେଇ ଲଢୁଥିବା ଚିକିତ୍ସକ , ଚିକିତ୍ସା କର୍ମଚାରୀ ଓ ଅନ୍ୟାନ୍ୟ ବୃତ୍ତିଜୀବୀମାନଙ୍କ ନିରାପତ୍ତା , ସୁରକ୍ଷା ଉପରେ ଗୁରୁତ୍ୱ ଦେଇଛନ୍ତି । ଅନୁବନ୍ଧା ମୂଳକ କାମ , ଦୟାର୍ଦ ଆଭିମୁଖ୍ୟ , ସଂକଳ୍ପବଦ୍ଧ ଉତ୍ସର୍ଗୀକୃତ କାର୍ଯ୍ୟ ଦ୍ୱାରା ଆମେ ମାନବିକ ଦୁର୍ଦ୍ଦଶାର ଅବସାନ ଘଟାଇ ଏ ଦୁର୍ଦ୍ଦଶାରୁ ମୁକ୍ତ ହୋଇ ପାରିବା ବୋଲି ଉପରାଷ୍ଟ୍ରପତି ଆଶା ପ୍ରକାଶ କରିଛନ୍ତି ।


    **********


    

    
    (Release ID: 1611787) Visitor Counter : 21
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam