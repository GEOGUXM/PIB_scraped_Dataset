      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      କୋଭିଡ-19 ସମ୍ପର୍କରେ ସଦ୍ୟତମ ସୂଚନା
      Posted On: 02 APR 2020 5:39PM by PIB Bhubaneshwar


    ଦେଶରେ କୋଭିଡ-19ର ନିରାକରଣ , ପ୍ରତିରୋଧ ଓ ମୁକାବିଲା ପାଇଁ ଭାରତ ସରକାର ଏବଂ ରାଜ୍ୟ ତଥା କେନ୍ଦ୍ରଶାସିତ ପ୍ରଦେଶଗୁଡ଼ିକର ସହଭାଗିତାରେ ବିଭିନ୍ନ ପଦକ୍ଷେପ ଗ୍ରହଣ କରାଯାଉଛି । ଏସବୁ ପଦକ୍ଷେପକୁ ଉଚ୍ଚସ୍ତରରେ ସମୀକ୍ଷା କରାଯାଉଛି ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ବିଭିନ୍ନ ରାଜ୍ୟ ତଥା କେନ୍ଦ୍ର ଶାସିତ ପ୍ରଦେଶର ମୁଖ୍ୟମନ୍ତ୍ରୀମାନଙ୍କ ସହିତ ଭିଡିଓ କନଫରେନ୍ସିଂ ଜରିଆରେ ଏକ ଉଚ୍ଚସ୍ତରୀୟ ବୈଠକ କରିଥିଲେ । ଜିଲ୍ଲାସ୍ତରରେ ସଂକଟ ମୁକାବିଲା କରିବା ଏବଂ ପରୀକ୍ଷଣ , ସଙ୍ଗରୋଧ ଏବଂ ଏକାନ୍ତବାସ ସୁବିଧା କରିବା ନିମନ୍ତେ ରାଜ୍ୟଗୁଡ଼ିକୁ ଅନୁରୋଧ କରାଯାଇଥିଲା । ରାଜ୍ୟଗୁଡ଼ିକୁ ଚିକିତ୍ସା ସେବା ମାନବ ସମ୍ବଳ ବୃଦ୍ଧି ନିମନ୍ତେ ଅନୁରୋଧ କରାଯାଇଥିଲା । ଆଗଧାଡ଼ିର ସ୍ଵାସ୍ଥ୍ୟକର୍ମୀଙ୍କ ପାଇଁ ଅନଲାଇନ ତାଲିମ ବ୍ୟବସ୍ଥା କରିବା ଘରୋଇ ଏବଂ ସରକାରୀ ଡାକ୍ତରଖାନାର ଅବସରପ୍ରାପ୍ତ ସ୍ଵାସ୍ଥ୍ୟ କର୍ମଚାରୀ , ଏନଜିଓ , ଏନଏସଏସ ଏବଂ ଏନଏସଓ ଗୁଡ଼ିକରୁ ସ୍ଵାସ୍ଥ୍ୟ କର୍ମୀମାନଙ୍କୁ ନିୟୋଜିତ କରିବା ନିମନ୍ତେ କୁହାଯାଇଥିଲା ।


    ଲକଡାଉନ ଏବଂ ସାମାଜିକ ଦୂରତ୍ଵ ରକ୍ଷା ଦିଗରେ ନିଆଯାଇଥିବା ପଦକ୍ଷେପ ସମ୍ପର୍କରେ ରାଜ୍ୟଗୁଡ଼ିକ ପକ୍ଷରୁ ପ୍ରଧାନମନ୍ତ୍ରୀଙ୍କୁ ଅବଗତ କରାଯାଇଥିଲା । ସମ୍ପ୍ରସାରିତ ନିରୀକ୍ଷଣ ବ୍ୟବସ୍ଥା , ବ୍ୟାପକ ଭାବେ ସଂସ୍ପର୍ଶରେ ଆସିଥିବା ଲୋକଙ୍କୁ ଚିହ୍ନଟ କରିବା , ବିଶେଷ କରି ପ୍ରବାସୀ ଶ୍ରମିକ ଓ ଅନ୍ତର୍ଜାତୀୟ ଯାତ୍ରୀଙ୍କ ଉପରେ ନଜର ରଖିବା ଲାଗି ଗ୍ରହଣ କରାଯାଇଥିବା ପଦକ୍ଷେପ ସମ୍ପର୍କରେ ମଧ୍ୟ ପ୍ରଧାନମନ୍ତ୍ରୀଙ୍କୁ ସୂଚୀତ କରାଯାଇଥିଲା । ରାଜ୍ୟଗୁଡ଼ିକ ପକ୍ଷରୁ ଆହୁରି ମଧ୍ୟ ସୂଚୀତ କରାଯାଇଥିଲା ଯେ ରିଲିଫ କ୍ୟାମ୍ପଗୁଡ଼ିକରେ ମାନସିକ-ସାମାଜିକ ସହାୟତା ଏବଂ ଜରୁରି ସାମଗ୍ରୀ ଯୋଗାଣ ସୁନିଶ୍ଚିତ କରାଯାଇଛି । ସମର୍ପିତ କୋଭିଡ-19 ହସ୍ପିଟାଲ , ଆଇସିୟୁ ବେଡ , ସଙ୍ଗରୋଧ ସୁବିଧା , ଭେଣ୍ଟିଲେଟର , ପିପିଇ ଆଦି ବ୍ୟବସ୍ଥା କ୍ଷେତ୍ରରେ ହୋଇଥିବା ଅଗ୍ରଗତି ସମ୍ପର୍କରେ ରାଜ୍ୟଗୁଡ଼ିକ ମଧ୍ୟ ସୂଚନା ଦେଇଥିଲେ ।


    ଲୋକମାନଙ୍କ ମଧ୍ୟରେ ଭୟ ସୃଷ୍ଟି କରୁଥିବା ଫେକ ନ୍ୟୁଜ (ମିଛ ଖବର) ପ୍ରସାର ରୋକିବା ଦିଗରେ ମାନନୀୟ ସୁପ୍ରିମକୋର୍ଟଙ୍କ ଆଦେଶକୁ କାର୍ଯ୍ୟକାରୀ କରିବା ଲାଗି ରାଜ୍ୟଗୁଡ଼ିକୁ ନିର୍ଦ୍ଦେଶ ଦିଆଯାଇଛି ।


    ଏହାଛଡ଼ା ସ୍ଵାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ପକ୍ଷରୁ କୋଭିଡ-19 ରୋଗୀଙ୍କ ଲାଗି ଡାଏଲିସିସର ଗାଇଡଲାଇନ ଜାରି କରାଯାଇଛି । ଏହା ୱେବସାଇଟ www.mohfw.gov.in. ରେ ଉପଲବ୍ଧ ରହିଛି ।


    କୋଭିଡ-19 ସଂକ୍ରମଣ କାରଣରୁ ବୟସ୍କ ନାଗରିକ ଏବଂ ପିଲାମାନଙ୍କ ଠାରେ ଦେଖାଦେଇଥିବା ଭୟ ଏବଂ ମାନସିକ ଚାପ ଦୂର କରିବା ଲାଗି ସ୍ଵାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ପକ୍ଷରୁ ଜାତୀୟ ମାନସିକ ସ୍ଵାସ୍ଥ୍ୟ ଏବଂ ସ୍ନାୟୁ ବିଜ୍ଞାନ ସଂସ୍ଥାନ (ନିମହାସ)ର ସହାୟତାରେ ସାଧାରଣ ଜନସ୍ଵାସ୍ଥ୍ୟ ମାର୍ଗଦର୍ଶିକା ଜାରି କରାଯାଇଛି । ଯାହାକି www.mohfw.gov.in/ ୱେବସାଇଟରେ ଉପଲବ୍ଧ ରହିଛି । ମାନସିକ-ସାମାଜିକ ପରାମର୍ଶ ଲାଗି ଏକ ଶୁଳ୍କମୁକ୍ତ ସହାୟତା ଫୋନ ନଂ 08046110007 ମଧ୍ୟ କାର୍ଯ୍ୟକ୍ଷମ କରାଯାଇଛି । ଏଥିରେ ବ୍ୟବହାରଗତ ସ୍ଵାସ୍ଥ୍ୟ ସଂକ୍ରାନ୍ତରେ ସୃଷ୍ଟି ହେଉଥିବା ସନ୍ଦେହର ସମାଧାନ କରାଯିବ ।


    ବର୍ତ୍ତମାନ ସୁଦ୍ଧା 1965ଟି ସଂକ୍ରମଣ ମାମଲା ଚିହ୍ନଟ ହୋଇଥିବା ବେଳେ ଏମାନଙ୍କ ମଧ୍ୟରେ 50 ଜଣ ପ୍ରାଣ ହରାଇଛନ୍ତି । ବିଗତ 24 ଘଣ୍ଟା ମଧ୍ୟରେ 328ଟି ମାମଲା ସାମ୍ନାକୁ ଆସିଥିବା ବେଳେ 12 ଜଣଙ୍କର ପ୍ରାଣହାନି ଘଟିଛି । ବର୍ତ୍ତମାନ ସୁଦ୍ଧା 151 ଜଣ ସଂକ୍ରମିତ ସୁସ୍ଥ ହୋଇ ହସ୍ପିଟାଲରୁ ଛାଡ଼ ପାଇଛନ୍ତି ।


    କୋଭିଡ-19 ସଂକ୍ରାନ୍ତରେ ସମସ୍ତ ପ୍ରମାଣଯୋଗ୍ୟ ଏବଂ ସଦ୍ୟତମ ସୂଚନା , ବୈଷୟିକ ପ୍ରସଙ୍ଗ , ଗାଇଡଲାଇନ ଏବଂ ମାର୍ଗଦର୍ଶିକା ନିମନ୍ତେ ଦୟାକରି https://www.mohfw.gov.in/ ୱେବସାଇଟ ଦେଖନ୍ତୁ ।


    କୋଭିଡ-19 ସମ୍ପର୍କରେ କୌଣସି ବୈଷୟିକ ସନ୍ଦେହର ସମାଧାନ ଲାଗି technicalquery.covid 19 @gov.in ରେ ଏବଂ ଅନ୍ୟ କିଛି ବିଷୟରେ ଜାଣିବାକୁ ଚାହୁଁଥିଲେ ncov2019@gov.in ରେ ଇମେଲ କରନ୍ତୁ ।


    କୋଭିଡ-19 ସଂକ୍ରାନ୍ତରେ କୌଣସି ସୂଚନା ପାଇବାକୁ ଚାହୁଁଥିଲେ ସ୍ଵାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟର ହେଲ୍ପଲାଇନ ନଂ : +91-11-23978046 କିମ୍ବା 1075 (ଶୁଳ୍କମୁକ୍ତ)ରେ କଲ କରନ୍ତୁ । କୋଭିଡ-19 ସଂକ୍ରାନ୍ତରେ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶଗୁଡ଼ିକର ହେଲ୍ପଲାଇନ ନଂ https://www.mohfw.gov.in/pdf/coronvavirushelplinenumber.pdf ରେ ଉପଲବ୍ଧ ରହିଛି ।


    **********


    

    
    (Release ID: 1610493) Visitor Counter : 16
    
    
      Read this release in: Malayalam , Marathi , English , Hindi , Assamese , Bengali , Punjabi , Gujarati , Tamil , Telugu , Kannada