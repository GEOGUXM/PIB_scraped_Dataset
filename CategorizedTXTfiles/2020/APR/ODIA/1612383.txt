      ରେଳ ମନ୍ତ୍ରଣାଳୟ

      କୋଭିଡ଼-19 ଆହ୍ୱାନର ମୁକାବିଲା ପାଇଁ ଭାରତୀୟ ରେଳବାଇ 25 ହଜାରରୁ ଅଧିକ ଡାକ୍ତର ଏବଂ 35 ହଜାର ପାରାମେଡିକାଲ ଷ୍ଟାଫ୍ ମୁତୟନ କରିବ
      • ବିଭିନ୍ନ ରେଳ ମଣ୍ଡଳରେ ଅଧିକ ଡାକ୍ତର ଓ ପାରାମେଡିକାଲ କର୍ମଚାରୀଙ୍କୁ ଅସ୍ଥାୟୀ ଭାବେ ନିଯୁକ୍ତି ଦିଆଯିବ
      • କୋଭିଡ଼-19 ରୋଗୀଙ୍କ ଚିକିତ୍ସା ପାଇଁ ପ୍ରାୟ 5,000 ଶଯ୍ୟା ବିଶିଷ୍ଟ 17ଟି ଉତ୍ସର୍ଗୀକୃତ ହସ୍ପିଟାଲ ଏବଂ ରେଳବାଇର 33ଟି ହସ୍ପିଟାଲ ବ୍ଲକ ଯେ କୌଣସି ପରିସ୍ଥିତିର ମୁକାବିଲା ପାଇଁ ପ୍ରସ୍ତୁତ ହୋଇ ରହିଛି
      • ସାରା ଦେଶରେ କୋଭିଡ଼-19ର ଚିକିତ୍ସା ପାଇଁ ଭାରତୀୟ ରେଳବାଇ 5,000 କୋଚକୁ କ୍ୱାରେନଟାଇନ୍ ୱାର୍ଡ ଭାବେ ପରିବର୍ତ୍ତିତ କରିବ; 3,250 କୋଚ୍ ପ୍ରସ୍ତୁତ ହୋଇ ସାରିଛି
      • କୋଚ୍ କାରଖାନା, ରେଳବାଇ ୱାର୍କସପ୍, କୋଚିଂ ଡିପୋ ଏବଂ ହସ୍ପିଟାଲଗୁଡ଼ିକରେ ସ୍ଥାନୀୟ ସାମଗ୍ରୀକୁ ବ୍ୟବହାର କରି ପିପିଇ ସାମଗ୍ରୀ, ସାନିଟାଇଜର୍ ଏବଂ ମାସ୍କ ଉତ୍ପାଦନ ମାଧ୍ୟମରେ ରାଷ୍ଟ୍ରୀୟ ପ୍ରୟାସରେ ଅତିରିକ୍ତ ସହାୟତା କରିବା
      Posted On: 08 APR 2020 5:34PM by PIB Bhubaneshwar


    କରୋନା ବିରୋଧୀ ସଂଗ୍ରାମ ଜାରି ରଖି କୋଭିଡ଼-19ର ମୁକାବିଲା ପାଇଁ ଭାରତୀୟ ରେଳବାଇ ଭାରତ ସରକାରଙ୍କର ପ୍ରୟାସରେ ସାମିଲ ହୋଇ ସ୍ୱାସ୍ଥ୍ୟ ସେବା କ୍ଷେତ୍ରରେ ଅତିରିକ୍ତ ସହାୟତା ଯୋଗାଇ ଦେଉଛି । କୋଭିଡ଼-19ର ମୁକାବିଲା ପାଇଁ ଆବଶ୍ୟକତା ଅନୁସାରେ ରେଳବାଇ ହସ୍ପିଟାଲଗୁଡ଼ିକୁ ପ୍ରସ୍ତୁତ କରି ରଖିବା ସହ ଜରୁରୀ ଆବଶ୍ୟକତା ପାଇଁ ହସ୍ପିଟାଲ ଶଯ୍ୟା ନିର୍ମାଣ , ଆବଶ୍ୟକତା ଅନୁସାରେ ଅତିରିକ୍ତ ଡାକ୍ତର ଏବଂ ପାରାମେଡିକାଲ କର୍ମଚାରୀଙ୍କ ନିଯୁକ୍ତି , ଯାତ୍ରୀବାହୀ କୋଚଗୁଡ଼ିକୁ ଆଇସୋଲେସନ୍ କୋଚରେ ପରିଣତ କରିବା , ଡାକ୍ତରୀ ସରଞ୍ଜାମର ଉପଲବ୍ଧତା ବୃଦ୍ଧି ପାଇଁ ନିଜସ୍ୱ ସୁବିଧା ଅନୁସାରେ ପିପିଇ ଏବଂ ଭେଂଟିଲେଟର ଆଦି ଉତ୍ପାଦନ କରାଯାଉଛି ।


    କୋଭିଡ଼-19ର ମୁକାବିଲା କରିବା ପାଇଁ ଭାରତ ସରକାରଙ୍କ ପ୍ରୟାସରେ ସାମିଲ ହୋଇ ଅତିରିକ୍ତ ସ୍ୱାସ୍ଥ୍ୟ ସେବା ଯୋଗାଇ ଦେବାପାଇଁ ରେଳବାଇର ସ୍ୱାସ୍ଥ୍ୟ ବିଭାଗ ସଂପୂର୍ଣ୍ଣ ସରଞ୍ଜାମ ସହ ପ୍ରସ୍ତୁତ ହୋଇ ରହିଛି । ସୂଚନା ଯୋଗ୍ୟ ଯେ , ଭାରତୀୟ ରେଳବାଇ ଶୃଙ୍ଖଳରେ ସାରା ଦେଶରେ 586ଟି ସ୍ୱାସ୍ଥ୍ୟ ୟୁନିଟ୍ , 45ଟି ଉପଖଣ୍ଡ ସ୍ତରୀୟ ହସ୍ପିଟାଲ , 56ଟି ଡିଭିଜନାଲ ହସ୍ପିଟାଲ , 8ଟି ଉତ୍ପାଦନ ୟୁନିଟ ହସ୍ପିଟାଲ ଏବଂ 16ଟି ଜୋନାଲ ହସ୍ପିଟାଲ ରହିଛି । ଏକ ଗୁରୁତ୍ୱପୂର୍ଣ୍ଣ ଅଂଶ ସ୍ୱରୂପ ଏହି ସମସ୍ତ ସୁବିଧା ସୁଯୋଗକୁ କରୋନା ଭୂତାଣୁ ମୁକାବିଲା ପାଇଁ ଉତ୍ସର୍ଗ କରାଯାଇଛି ।


    କୋଭିଡ଼-19 ବିରୁଦ୍ଧରେ ସଂଗ୍ରାମ ପାଇଁ ସମସ୍ତ ଆହ୍ୱାନର ସମ୍ମୁଖୀନ ହେବା ପାଇଁ ଭାରତୀୟ ରେଳବାଇର ମୋଟ୍ 2546 ଡାକ୍ତର ଏବଂ 35 , 153 ପାରାମେଡିକାଲ ଷ୍ଟାଫଙ୍କ ସମେତ ନର୍ସିଂ କର୍ମଚାରୀ , ଫାର୍ମାସିଷ୍ଟ ଏବଂ ଅନ୍ୟାନ୍ୟ ବର୍ଗର କର୍ମଚାରୀ ପ୍ରସ୍ତୁତ ହୋଇ ରହିଛନ୍ତି । ଏକ ନୂତନ ପଦକ୍ଷେପ ସ୍ୱରୂପ ବର୍ତ୍ତମାନ ଭାରତୀୟ ରେଳବାଇର ସ୍ୱାସ୍ଥ୍ୟସେବା ସାରା ଦେଶର ସମସ୍ତ କେନ୍ଦ୍ର ସରକାରୀ କର୍ମଚାରୀମାନଙ୍କ ପାଇଁ ଉପଲବ୍ଧ ହେଉଛି । ଏହି ସେବା ପ୍ରାଥମିକ , ମାଧ୍ୟମିକ ଓ ଅନ୍ୟାନ୍ୟ କ୍ଷେତ୍ର ପାଇଁ କେତେକ ବିଶେଷତ୍ୱ ସହ ଯୋଗାଇ ଦିଆଯାଉଛି ।


    କୋଭିଡ଼-19 ବିରୁଦ୍ଧରେ ସଂଗ୍ରାମ ପାଇଁ ଭାରତୀୟ ରେଳବାଇ ପକ୍ଷରୁ ନିମ୍ନୋକ୍ତ ପଦକ୍ଷେପ ନିଆଯାଇଛି:-


    1. କୋଭିଡ଼-19ର ମୁକାବିଲା ପାଇଁ ଭାରତୀୟ ରେଳବାଇ ସାରା ଦେଶରେ 5 , 000 ରେଳ କୋଚଗୁଡ଼ିକୁ କ୍ୱାରେନଟାଇନ୍ / ଆଇସୋଲେସନ୍ ସୁବିଧା ଥିବା 80 , 000 ଶଯ୍ୟାରେ ପରିବର୍ତ୍ତିତ କରୁଛି । ରେଳ ଜୋନ୍ ଗୁଡ଼ିକରେ ଯୁଦ୍ଧକାଳୀନ ଭିତିରେ ଏହି କାର୍ଯ୍ୟ ଆରମ୍ଭ ହୋଇଛି । 3 , 250 କୋଚକୁ କ୍ୱାରେନଟାଇନ୍ / ଆଇସୋଲେସନ୍ ଶଯ୍ୟାରେ ପରିବର୍ତ୍ତିତ କରିବା କାର୍ଯ୍ୟ ଶେଷ ହୋଇଛି ।


    2. କୋଭିଡ଼ ରୋଗୀଙ୍କ ଚିକିତ୍ସା ପାଇଁ 5 , 000 ଶଯ୍ୟା କାର୍ଯ୍ୟ କରୁଛି । କୋଭିଡ଼-19 ରୋଗୀଙ୍କ ଚିକିତ୍ସା ପାଇଁ 17ଟି ଉତ୍ସର୍ଗୀକୃତ ହସ୍ପିଟାଲ ଏବଂ 33ଟି ରେଲୱେ ବ୍ଲକ୍ ହସ୍ପିଟାଲକୁ ଚିହ୍ନଟ କରାଯାଇଛି । ହସ୍ପିଟାଲ ଏବଂ ବ୍ଲକଗୁଡ଼ିକ ଏହି ଉଦ୍ଦେଶ୍ୟରେ ପ୍ରସ୍ତୁତ ହୋଇ ରହିଛି ।


    3. 11 , 000 କ୍ୱାରେନଟାଇନ୍ ଶଯ୍ୟା: କୋଭିଡ଼-19 ବିରୁଦ୍ଧରେ ସଂଗ୍ରାମ ପାଇଁ ଭାରତୀୟ ରେଳବାଇ ପକ୍ଷରୁ 11 , 000 କ୍ୱାରେନଟାଇନ୍ ଶଯ୍ୟା ଉପଲବ୍ଧ ହେଉଛି ।


    4. ଡାକ୍ତରୀ ସରଞ୍ଜାମର ଉପଲବ୍ଧତା- ଭେଂଟିଲେଟର ଏବଂ ପିପିଇ: କୋଭିଡ଼-19 ବିରୋଧୀ ସଂଗ୍ରାମର ଜଟିଳ ସମୟରେ ପର୍ଯ୍ୟାପ୍ତ ପରିମାଣର ବ୍ୟକ୍ତିଗତ ସୁରକ୍ଷା ଉପକରଣ (ପିପିଇ) , ଭେଂଟିଲେଟର ଉପଲବ୍ଧ ହେଉଛି । କୋଭିଡ଼-19 ବିରୋଧୀ ସଂଗ୍ରାମରେ ଆବଶ୍ୟକତା ଅନୁସାରେ ରେଳବାଇ ଜୋନ୍ ଏବଂ ଉତ୍ପାଦନ ୟୁନିଟ୍ ପକ୍ଷରୁ ଭେଂଟିଲେଟର , ପିପିଇ ଏବଂ ଡାକ୍ତରୀ ସରଞ୍ଜାମ ଉତ୍ପାଦନ ଆରମ୍ଭ ହୋଇଛି ।


    5. ସୂଚନାଯୋଗ୍ୟ ଯେ , ଭାରତୀୟ ରେଳବାଇ ନିଜସ୍ୱ ଉତ୍ପାଦନ କ୍ଷମତା ଅନୁସାରେ ବ୍ୟକ୍ତିଗତ ସୁରକ୍ଷା ଉପକରଣ (ପିପିଇ)ର ଉତ୍ପାଦନ ଆରମ୍ଭ କରିଛି । ବର୍ତ୍ତମାନ ଦୈନିକ ପ୍ରାୟ 1000 ପିପିଇ ଉତ୍ପାଦିତ ହେଉଥିବା ବେଳେ ଆଗକୁ ଏହି ସଂଖ୍ୟା ବୃଦ୍ଧି କରିବା ପାଇଁ ଯୋଜନା ରହିଛି ।


    6. ସମସ୍ତ କେନ୍ଦ୍ର ସରକାରୀ କର୍ମଚାରୀଙ୍କୁ ରେଳବାଇ ସ୍ୱାସ୍ଥ୍ୟ ସେବା ଯୋଗାଇ ଦିଆ ଯାଇଛି : ସାରା ଦେଶରେ ଥିବା ରେଳବାଇ ହସ୍ପିଟାଲ ଏବଂ ସ୍ୱାସ୍ଥ୍ୟକେନ୍ଦ୍ରରେ ନିଜର ପରିଚୟପତ୍ର ଦେଖାଇ କେନ୍ଦ୍ର ସରକାରୀ କର୍ମଚାରୀମାନେ ସ୍ୱାସ୍ଥ୍ୟସେବା ପାଇ ପାରୁଛନ୍ତି ।


    **********

    
    
    (Release ID: 1612383) Visitor Counter : 14
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Gujarati , Tamil , Telugu , Kannada , Malayalam