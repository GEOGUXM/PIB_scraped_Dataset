      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      କୋଭିଡ-19 ପରିଚାଳନା ଓ ସାମ୍ପ୍ରତିକ ସ୍ଥିତି ନେଇ ମନ୍ତ୍ରୀମଣ୍ଡଳୀୟ ସମୀକ୍ଷା
      • କୋଭିଡ-19ର ମୁକାବିଲାରେ ସମନ୍ୱିତ କାର୍ଯ୍ୟକୁ ଡ.ହର୍ଷବର୍ଦ୍ଧନଙ୍କ ପ୍ରଶଂସା

      Posted On: 25 APR 2020 3:09PM by PIB Bhubaneshwar

    କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡ . ହର୍ଷବର୍ଦ୍ଧନଙ୍କ ଅଧ୍ୟକ୍ଷତାରେ କୋଭିଡ - 19 ସଂକ୍ରାନ୍ତ ତ୍ରୟୋଦଶ ଉଚ୍ଚସ୍ତରୀୟ ମନ୍ତ୍ରୀମଣ୍ଡଳୀୟ ବୈଠକ ଅନୁଷ୍ଠିତ ହୋଇଯାଇଛି । ଦିଲ୍ଲୀର ନିର୍ମାଣଭବନଠାରେ ଅନୁଷ୍ଠିତ ଏହି ବୈଠକରେ ବୈଦେଶିକ ମନ୍ତ୍ରୀ ଏସ ଜୟଶଙ୍କର , ବେସାମରିକ ବିମାନ ଚଳାଚଳ ମନ୍ତ୍ରୀ ହରଦୀପ ସିଂ ପୁରୀ , ଗୃହ ରାଷ୍ଟ୍ରମନ୍ତ୍ରୀ ନିତ୍ୟାନନ୍ଦ ରାୟ , ଜାହାଜ ଚଳାଚଳ , ସାର ଓ ରସାୟନ ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ମାଣ୍ଡଭୀୟ , ସ୍ୱାସ୍ଥ୍ୟ ଓ ପରିବାର କଲ୍ୟାଣ ରାଷ୍ଟ୍ରମନ୍ତ୍ରୀ ଶ୍ରୀ ଅଶ୍ୱିନୀ କୁମାର ଚୌବେ , ପ୍ରତିରକ୍ଷା ମୁଖ୍ୟ ବିପିନ ରାୱତ , ନୀତି ଆୟୋଗର ମୁଖ୍ୟ କାର୍ଯ୍ୟନିର୍ବାହୀ ଅଧିକାରୀ ଶ୍ରୀ ଅମିତାଭ କାନ୍ତ , କ୍ଷମତାପ୍ରାପ୍ତ ଗ୍ରୁପ - 6 ଅଧ୍ୟକ୍ଷ ସି କେ ମିଶ୍ର , କ୍ଷମତାପ୍ରାପ୍ତ ଗ୍ରୁପ - 2 ଅଧ୍ୟକ୍ଷ ଅରୁଣ କୁମାର ପଣ୍ଡା , କ୍ଷମତାପ୍ରାପ୍ତ ଗ୍ରୁପ - 4ର ପି ଡି ବାଘେଲା ପ୍ରମୁଖ ଉପସ୍ଥିତ ଥିଲେ ।


    କୋଭିଡ - 19ର ସାମ୍ପ୍ରତିକ ସ୍ଥିତି ସମ୍ପର୍କରେ ବୈଠକରେ ସବିଶେଷ ଆଲୋଚନା ହୋଇଥିଲା । କେନ୍ଦ୍ର ଓ ରାଜ୍ୟ ସରକାରମାନେ କୋଭିଡ ମହାମାରୀର ପ୍ରଶମନ ଦିଗରେ କଣ ସବୁ ପଦକ୍ଷେପ ନେଇଛନ୍ତି ସେ ବିଷୟରେ ମନ୍ତ୍ରୀମଣ୍ଡଳୀୟ ସଦସ୍ୟମାନେ ପୁଙ୍ଖାନୁପୁଙ୍ଖ ଆଲୋଚନା କରିଥିଲେ । ବୈଠକରେ ସୂଚନା ଦିଆଯାଇଥିଲା ଯେ କୋଭିଡ - 19ର ପ୍ରତିକାର ଲାଗି ସମସ୍ତ ଜିଲ୍ଲାଗୁଡିକୁ ନିଜର ଜରୁରୀ ଯୋଜନାକୁ ଚୂଡାନ୍ତ ରୂପ ଦେବାକୁ କୁହାଯାଇଛି । ବିଭିନ୍ନ ରାଜ୍ୟରେ ଥିବା ଉତ୍ସର୍ଗୀକୃତ କୋଭିଡ ହସ୍ପିଟାଲଗୁଡିକର ବିବରଣୀ , ସେଥିରେ ଥିବା ଏକାନ୍ତବାସ ଶଯ୍ୟା , ପ୍ରକୋଷ୍ଠ , ଜରୁରୀ ସୁରକ୍ଷା ଉପକରଣ , ଏନ - 95 ମାସ୍କ , ଭେଣ୍ଟିଲେଟର , ଅକ୍ସିଜେନ ସିଲିଣ୍ଡର , ଔଷଧ ପତ୍ର ଇତ୍ୟାଦି ନେଇ ବିସ୍ତୃତ ଆଲୋଚନା ହୋଇ ଏସବୁ ଜିନିଷ ପତ୍ର ଯଥେଷ୍ଟ ମହଜୁଦ ଅଛି ବୋଲି ବୈଠକରେ ସୂଚନା ଦିଆଯାଇଥିଲା ।


    ଦେଶରେ ବର୍ତ୍ତମାନ 104ଟି ନିଜସ୍ୱ ପ୍ରସ୍ତୁତକାରୀ ବ୍ୟକ୍ତିଗତ ସୁରକ୍ଷା ଉପକରଣ ଉତ୍ପାଦନ କରୁଥିବା ବେଳେ 3ଟି କମ୍ପାନୀ ଏନ - 95 ମାସ୍କ ତିଆରି କରୁଛନ୍ତି । ଏଥି ସହିତ ଘରୋଇ କମ୍ପାନୀମାନେ ଭେଣ୍ଟିଲେଟର ମଧ୍ୟ ତିଆରି କରୁଛନ୍ତି ଓ 59 ହଜାରରୁ ଅଧିକ ଭେଣ୍ଟିଲେଟର ତିଆରି କରିବା ପାଇଁ 9ଟି କମ୍ପାନୀକୁ ଅର୍ଡର ଦିଆଯାଇଛି ।


    ମନ୍ତ୍ରୀସ୍ତରୀୟ ବୈଠକରେ ନମୂନା ପରୀକ୍ଷଣ ଓ ଏଥିପାଇଁ ଆବଶ୍ୟକ କିଟ ଏବଂ ହଟସ୍ପଟ ଅଞ୍ଚଳର ପରିଚାଳନା ନେଇ ମଧ୍ୟ ସମୀକ୍ଷା କରାଯାଇଥିଲା । ଦେଶରେ କୋଭିଡ - 19 ନମୂନା ପରୀକ୍ଷା କରୁଥିବା ସରକାରୀ ଓ ଘରୋଇ ପରୀକ୍ଷାଗାରଗୁଡିକର ତାଲିକା ସହ ଏହି ପରୀକ୍ଷଣର ସଂଖ୍ୟା ସମ୍ପର୍କରେ ମଧ୍ୟ ସୂଚନା ଦିଆଯାଇଥିଲା ।


    ବିଭିନ୍ନ କ୍ଷମତା ସମ୍ପନ୍ନ କମିଟିକୁ ଦିଆଯାଇଥିବା କାର୍ଯ୍ୟ ସମ୍ପର୍କରେ ଡ . ଅମିତାଭ କାନ୍ତ , ଡ . ଅରୁଣ କୁମାର ପଣ୍ଡା ଓ ଡ . ପ୍ରଦୀପ କରୋଲା ସୂଚନା ଦେଇଥିଲେ । ପ୍ରାୟ 92 ହଜାର ସ୍ୱେଚ୍ଛାସେବୀ ସଂଗଠନ , ସ୍ୱୟଂସହାୟକ ଗୋଷ୍ଠୀ ଓ ବେସାମରିକ ସଂଗଠନ ବିଭିନ୍ନ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳରେ ଫସିରହିଥିବା ଶ୍ରମିକମାନଙ୍କୁ ଖାଦ୍ୟ ଯୋଗାଇ ଦେଉଛନ୍ତି ବୋଲି ବୈଠକରେ ସୂଚନା ଦିଆଯାଇଥିଲା । ସ୍ୱେଚ୍ଛାସେବୀ ସଂଗଠନଗୁଡିକୁ ରାଜ୍ୟ ସରକାର ରାଜ୍ୟ ବିପର୍ଯ୍ୟୟ ପ୍ରଶମନ ପାଣ୍ଠିରୁ ଏଥିପାଇଁ ଅର୍ଥ ଯୋଗାଉଥିବାବେଳେ ଭାରତୀୟ ଖାଦ୍ୟ ନିଗମ ରିହାତି ମୂଲ୍ୟରେ ଖାଦ୍ୟଶସ୍ୟ ଯୋଗାଇ ଦେଉଛି ବୋଲି ବୈଠକରେ ଅବଗତ କରାଯାଇଥିଲା ।


    ଦେଶବ୍ୟାପୀ ୟୁନିସେଫ , ସମର ଶିକ୍ଷାର୍ଥୀ , ନେହରୁ ଯୁବକେନ୍ଦ୍ର ଓ ଚିକିତ୍ସକମାନେ ବିଭିନ୍ନ ସ୍ଥାନରେ ରହି କୋଭିଡ ଯୋଦ୍ଧାର ଭୂମିକା ତୁଲାଉଛନ୍ତି । ବର୍ତ୍ତମାନ ପ୍ରାୟ 1 କୋଟି 24 ଲକ୍ଷ ଲୋକ ଏଥିପାଇଁ ସହାୟତା କରୁଥିବା ବେଳେ , ଯେତେ ଅଧିକ ଲୋକ ଏଥିରେ ଯୋଡି ହେଉଛନ୍ତି ସେମାନଙ୍କର ସବିଶେଷ ତଥ୍ୟ ମଧ୍ୟ ଦିଆଯାଉଛି । ଏଥିପାଇଁ ତିଆରି ହୋଇଥିବା ଡାସବୋର୍ଡରେ ରାଜ୍ୟ ଓ ଜିଲ୍ଲାୱାରୀ ସହାୟତାର ହାତ ବଢ଼ାଇଥିବା ଲୋକମାନଙ୍କର ତାଲିକା ଏବଂ ସେମାନଙ୍କ ସମ୍ପର୍କରେ ସବିଶେଷ ତଥ୍ୟ ସମ୍ପୃକ୍ତ ରାଜ୍ୟ ଓ ଜିଲ୍ଲା ନୋଡାଲ ଅଧିକାରୀମାନଙ୍କୁ ଦିଆଯାଇଛି । ଏହି ଡାଟାବେସ କୋଭିଡ https://covidwarriors.gov.in/default.aspx ଏବଂ https://diksha.gov.in/igot/ ପୋର୍ଟାଲରେ ରହିଛି । ଏହି କୋଭିଡ ଯୋଦ୍ଧାମାନଙ୍କୁ ଅନଲାଇନ ତାଲିମ ଦିଆଯାଉଛି । ଏଥିରେ 14ଟି ପାଠ୍ୟକ୍ରମ ସହ ୫୩ଟି ମଡ୍ୟୁଲ , 113 ଟି ଭିଡିଓ ଓ 29ଟି ସନନ୍ଦ ରହିଛି । ଏ ପର୍ଯ୍ୟନ୍ତ 10 ଲକ୍ଷ ବ୍ୟକ୍ତିଙ୍କୁ ତାଲିମ ଦିଆଯାଇସାରିଛି ।


    ଏପରି ଘଡିସନ୍ଧି ମୁହୂର୍ତ୍ତରେ ଦାୟିତ୍ୱ ତୁଲାଇଥିବାରୁ ଡ . ହର୍ଷବର୍ଦ୍ଧନ ସେମାନଙ୍କ ଉତ୍ସର୍ଗୀକୃତ ମନୋଭାବ ଓ କଠିନ ପରିଶ୍ରମର ଭୂୟଂଶୀ ପ୍ରଶଂସା କରିଛନ୍ତି । ଏହି କୋଭିଡ - 19 ମୁକାବିଲା ପାଇଁ ସମ୍ମୁଖ ଯୋଦ୍ଧା ଭାବେ କାର୍ଯ୍ୟରତ ଏହି ସ୍ୱାସ୍ଥ୍ୟକର୍ମୀମାନଙ୍କ ସୁରକ୍ଷା ପାଇଁ ମହାମାରୀ ରୋଗ ଆଇନ - 1897ରେ ସଂଶୋଧନ କରାଯାଇ ଅଧ୍ୟାଦେଶ ଅଣାଯାଇଛି । ଦେଶର ଏହି ସମ୍ମୁଖ ଯୋଦ୍ଧାମାନଙ୍କୁ ଆମେ ସମ୍ମାନ ଦେବା ସହ ସେମାନଙ୍କ ସୁରକ୍ଷା ଓ ଗରିମାର ସୁରକ୍ଷା ଆମର କର୍ତ୍ତବ୍ୟ ବୋଲି ଡ . ହର୍ଷବର୍ଦ୍ଧନ କହିଛନ୍ତି ।


    ବର୍ତ୍ତମାନ କରୋନା ସଂକ୍ରମଣ ଯୋଗୁ ମୃତ୍ୟୁସଂଖ୍ୟା ଦେଶରେ 3.1 ଭାଗ ଥିବାବେଳେ ଏଥିରେ ଆରୋଗ୍ୟ ଲାଭ କରିଥିବା ବ୍ୟକ୍ତିଙ୍କ ସଂଖ୍ୟା ଶତକଡା 20 ଭାଗ ବୋଲି ବୈଠକରେ ସୂଚନା ଦିଆଯାଇଥିଲା । ଏହି ସଂଖ୍ୟା ଅନ୍ୟାନ୍ୟ ଦେଶ ତୁଳନାରେ ବେଶ ଭଲ ଓ ଲକଡାଉନ ସଂକ୍ରମଣ ପ୍ରତିହତ କରିବାରେ ଏହା ସହାୟକ ହୋଇଛି ବୋଲି ବୈଠକରେ ମତ ପ୍ରକାଶ ପାଇଥିଲା । ଏ ପର୍ଯ୍ୟନ୍ତ 5062 ଜଣ ଆରୋଗ୍ୟ ଲାଭ କରିଥିବା ବେଳେ ଗତକାଲି ସୁଦ୍ଧା 1429ଟି ନୂଆ ମାମଲା ସାମ୍ନାକୁ ଆସିଛି ଓ 24,506 ଜଣ କରୋନା ପଜିଟିଭ ବାହାରିଛନ୍ତି ।


    ସ୍ୱାସ୍ଥ୍ୟ ଓ ପରିବାର କଲ୍ୟାଣ ସଚିବ ଶ୍ରୀମତୀ ପ୍ରୀତି ସୂଦନ , ବୈଦେଶିକ ବ୍ୟାପାର ସଚିବ ଶ୍ରୀ ହର୍ଷବର୍ଦ୍ଧନ ସିମଲା , ବୟନ ସଚିବ ରବି କାପୁର , ବେସାମରିକ ବିମାନ ଚଳାଚଳ ସଚିବ ପ୍ରଦୀପ ସିଂ କରୋଲା , ଫାର୍ମସ୍ୟୁଟିକାଲ ସଚିବ ପି ଡି ବାଘେଲା , ବାଣିଜ୍ୟ ସଚିବ ଅରୁଣ ୱାଧବନ , ସ୍ୱତନ୍ତ୍ର ସ୍ୱାସ୍ଥ୍ୟ ସଚିବ ସଞ୍ଜିବ କୁମାର , ଆଇସିଏମଆରର ସଂକ୍ରାମକ ରୋଗ ମୁଖ୍ୟ ଡ . ରମଣ ଗଙ୍ଗା ଖେଡକର ପ୍ରମୁଖ ଏଥିରେ ଯୋଗଦେଇଥିଲେ ।


    କୋଭିଡ - 19 ସଂକ୍ରାନ୍ତରେ ବିଷୟରେ ଯେ କୌଣସି ସୂଚନା ପାଇଁ କେନ୍ଦ୍ର ସ୍ୱାସ୍ଥ୍ୟ ପରିବାର କଲ୍ୟାଣ ମନ୍ତ୍ରଣାଳୟର ନମ୍ବର +91-11-23978046 କିମ୍ବା 1075 ( ଦେୟମୁକ୍ତ ) ନମ୍ବରରେ ଯୋଗାଯୋଗ କରିପାରିବେ । କୋଭିଡ - 19 ସଂକ୍ରାନ୍ତରେ ବିଭିନ୍ନ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳର ନମ୍ବର https://www.mohfw.gov.in/pdf/coronvavirushelplinenumber.pdf ରେ ମିଳିପାରିବ ।


    *******************


    

    
    (Release ID: 1618198) Visitor Counter : 23
    
    
      Read this release in: English , Urdu , Marathi , Hindi , Bengali , Manipuri , Punjabi , Gujarati , Tamil , Telugu , Kannada , Malayalam