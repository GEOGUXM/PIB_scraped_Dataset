      ରେଳ ମନ୍ତ୍ରଣାଳୟ

      କୋଭିଡ-19 ଲକଡାଉନ ସମୟରେ ସାଧାରଣ ଲୋକଙ୍କ ପାଇଁ ଚିନି, ଲୁଣ ଓ ଖାଇବା ତେଲ ଯୋଗାଣ ଅବ୍ୟାହତ
      Posted On: 05 APR 2020 3:27PM by PIB Bhubaneshwar


    କରୋନା ମହାମାରୀର ମୁକାବିଲା ପାଇଁ ଦେଶବ୍ୟାପୀ ଜାରି ହୋଇଥିବା ଲକଡାଉନ ସମୟରେ ଚିନି , ଲୁଣ ଓ ଖାଇବା ତେଲ ଭଳି ଅତ୍ୟାବଶ୍ୟକ ସାମଗ୍ରୀ ଯୋଗାଣ ଯେପରି ବ୍ୟାହତ ନହୁଏ ସେଥିପାଇଁ ଭାରତୀୟ ରେଳବାଇ ପକ୍ଷରୁ ଉଦ୍ୟମ ଜାରି ରହିଛି । ରେଳ ମନ୍ତ୍ରଣାଲୟର ନିଷ୍ପତ୍ତି କ୍ରମେ ଲକଡାଉନ ସମୟରେ ଏସବୁ ସାମଗ୍ରୀର ବୋଝେଇ , ଖଲାସ ଓ ପରିବହନ ନିରନ୍ତର ଚାଲିଛି । ସାଧାରଣ ଖାଉଟିଙ୍କ ସ୍ୱାର୍ଥକୁ ଦୃଷ୍ଟିରେ ରଖି ଏହି ପଦକ୍ଷେପ ଗ୍ରହଣ କରାଯାଇଛି ।


    ମାର୍ଚ୍ଚ 24 ରୁ ଏପ୍ରିଲ 4 ଯାଏ , ଗତ 13 ଦିନ ମଧ୍ୟରେ ଭାରତୀୟ ରେଳବାଇ 1342 ୱାଗନ ଚିନି , 598 ୱାଗନ ଲୁଣ ଓ 378 ୱାଗନ/ଟ୍ୟାଙ୍କ ଖାଇବା ତେଲ ବିଭିନ୍ନ ସ୍ଥାନକୁ ପରିବହନ କରିଛି । ପ୍ରତ୍ୟେକ ୱାଗନରେ 50 ରୁ 60 ଟନ୍ ଏସବୁ ସାମଗ୍ରୀ ରହିଛି । ରେଳବାଇ ପକ୍ଷରୁ ଏହିସବୁ ସାମଗ୍ରୀର ବୋଝେଇ ଓ ଖଲାସ କରିବା ମଧ୍ୟ ନିଜସ୍ୱ ବ୍ୟବସ୍ଥାରେ କରାଯାଇଛି ।


    ଏହି କାମ ସବୁ ରେଳ ମନ୍ତ୍ରଣାଳୟର ବରିଷ୍ଠ ଅଧିକାରୀଙ୍କ ପ୍ରତ୍ୟକ୍ଷ ତତ୍ତ୍ଵାବଧାନରେ ଚାଲିଛି । ମାଲ ପ୍ରେରଣ ଓ ଲକ୍ଷ୍ୟ ସ୍ଥଳରେ ଥିବା ଷ୍ଟେସନଗୁଡିକରେ ବୋଝେଇ ଖଲାସ ତଥା ଅନ୍ୟାନ୍ୟ ଯେଉଁ ସବୁ ସମସ୍ୟା ଥିଲା ସେସବୁର ସମାଧାନ କରାଯାଇଛି । ସାମଗ୍ରୀ ପ୍ରେରଣ ଓ ପରିଚାଳନା କ୍ଷେତ୍ରରେ ଯଦି କେଉଁଠି କିଛି ଅସୁବିଧା ଥାଏ ରେଳବାଇ ସେ ସଂପର୍କରେ ରାଜ୍ୟ ସରକାରଙ୍କ ସହ ପରାମର୍ଶ କରି ସ୍ୱରାଷ୍ଟ୍ର ମନ୍ତ୍ରଣାଳୟର ସହଯୋଗରେ ତାହାର ସମାଧାନ କରୁଛି । ସଂକଟର ଏହି ସମୟରେ ସାଧାରଣ ଜନତାଙ୍କୁ ଅତ୍ୟାବଶ୍ୟକ ସାମଗ୍ରୀ ଅଭାବ ଜନିତ ସମସ୍ୟାରୁ ସୁରକ୍ଷିତ କରିବାକୁ ରେଳବାଇ ଏହି ପଦକ୍ଷେପ ନେଇଛି ।


    **********


    

    
    (Release ID: 1611497) Visitor Counter : 7
    
    
      Read this release in: Kannada , English , Hindi , Marathi , Assamese , Bengali , Punjabi , Gujarati , Tamil , Telugu