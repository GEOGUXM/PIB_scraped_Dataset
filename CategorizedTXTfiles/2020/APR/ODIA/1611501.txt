      ନୀତି ଆୟୋଗ

      ଭାରତ ସରକାରଙ୍କ ଦ୍ୱାରା ନୀତି ଆୟୋଗ ସିଇଓଙ୍କ ଅଧ୍ୟକ୍ଷତାରେ ଗଠିତ ହେଲା କ୍ଷମତାପ୍ରାପ୍ତ ଗୋଷ୍ଠୀ
      Posted On: 05 APR 2020 10:06AM by PIB Bhubaneshwar


    ଦେଶରେ ଦେଖା ଦେଇଥିବା କୋଭିଡ଼-19 ମହାମାରୀ ମୁକାବିଲା ସଂପର୍କୀତ କାର୍ଯ୍ୟାନୁଷ୍ଠାନ ସକାଶେ ଘରୋଇ ସଂସ୍ଥା , ଏନଜିଓ ଏବଂ ଆନ୍ତର୍ଜାତିକ ସଂଗଠନମାନଙ୍କ ମଧ୍ୟରେ ସମନ୍ୱୟ ରକ୍ଷା କରିବ କ୍ଷମତାପ୍ରାପ୍ତ ଗୋଷ୍ଠୀ- 6 (Empowered Group # 6 )


    1. ସରକାରୀ ଆଦେଶନାମା ସଂଖ୍ୟା. 40-3/2020/ ଡିଏମ-ଆଇ (ଏ) ତାରିଖ 29/04/2020 ଦିନ ସରକାର କରୋନା ମହାମାରୀ ସଂକ୍ରାନ୍ତ ସମସ୍ୟାର ଚିହ୍ନଟ , ଏହାର ସଫଳ ସମାଧାନ ପନ୍ଥା ଓ କାର୍ଯ୍ୟଯୋଜନା ପ୍ରସ୍ତୁତ କରିବା ନିମନ୍ତେ କ୍ଷମତାପ୍ରାପ୍ତ ଗୋଷ୍ଠୀ-6 ଗଠନ କରିଛନ୍ତି ଏବଂ ଏଥିରେ ହିତାଧିକାରୀମାନଙ୍କ ନିମ୍ନୋକ୍ତ ତିନିଗୋଟି ଗୋଷ୍ଠୀ ରହିଛି-


    କ) ମିଳିତ ଜାତିସଂଘ ପରିସରଭୁକ୍ତ ବିଭିନ୍ନ ଏଜେନ୍ସି , ବିଶ୍ୱ ବ୍ୟାଙ୍କ୍‌ , ଏସୀୟ ଉନ୍ନୟନ ବ୍ୟାଙ୍କ


    ଖ) ସିଭିଲ ସୋସାଇଟି ସଂଗଠନ ଏବଂ ଅନ୍ୟାନ୍ୟ ବିକାଶ କାର୍ଯ୍ୟକ୍ରମ ସହଭାଗୀ


    ଗ) ଶିଳ୍ପ ସଂଘ- ସିଆଇଆଇ , ଫିକି , ଆସୋଚାମ୍‌ , ନାସକମ୍‌


    ଏହି ନବ ଗଠିତ କ୍ଷମତାପ୍ରାପ୍ତ କମିଟି ନୀତି ଆୟୋଗର ସିଇଓ ଶ୍ରୀ ଅମିତାଭ କାନ୍ତଙ୍କ ଅଧ୍ୟକ୍ଷତାରେ କାର୍ଯ୍ୟକରିବ ସେଥିରେ ପିଏସଏ ଡକ୍ଟର ବିଜୟ ରାଘବନ୍‌ ; କମଲ କିଶୋର (ଏନଡ଼ିଏମଏର ସଦସ୍ୟ) ; ସନ୍ଦୀପ ମୋହନ ଭଟ୍ଟନାଗର (ସିବିଆଇସି , ସଦସ୍ୟ) ; ଅନୀଲ ମଲିକ (ଏଏସ , ସ୍ୱରାଷ୍ଟ୍ର ବ୍ୟାପାର ମନ୍ତ୍ରଣାଳୟ) ; ବିକ୍ରମ ଦୁରାଇସ୍ୱାମୀ (ଏଏସ , ବୈଦେଶିକ ବ୍ୟାପାର ମନ୍ତ୍ରଣାଳୟ) ; ପି ହରିଶ (ଏଏସ , ବୈଦେଶକ ବ୍ୟାପାର ମନ୍ତ୍ରଣାଳୟ) ; ଗୋପାଲ ୱାଘଲେ (ଯୁଗ୍ମ ସଚିବ , ସ୍ୱରାଷ୍ଟ୍ର ବ୍ୟାପାର ମନ୍ତ୍ରଣାଳୟ) ; ଐଶ୍ୱର୍ଯ୍ୟା ସିଂହ (ଡ଼େପୁଟୀ ସେକ୍ରେଟାରୀ , ପିଏମଓ) ; ଟିନା ସୋନୀ (ଡ଼େପୁଟୀ ସେକ୍ରେଟାରୀ , କ୍ୟାବିନେଟ୍‌ ସଚିବାଳୟ) ରହିଛନ୍ତି ଏବଂ କ୍ଷମତାପ୍ରାପ୍ତ ଗୋଷ୍ଠୀ-6ର ସମସ୍ତ ପ୍ରକାରର ପ୍ରଶାସନିକ କାର୍ଯ୍ୟ ସଂଯୁକ୍ତ ସମାଦାର (ଉପଦେଷ୍ଟା , ଏସଡ଼ିଜି , ନୀତି ଆୟୋଗ)ଙ୍କ ଦ୍ୱାରା ସଂପାଦିତ ହେବ ।


    2. ମାର୍ଚ୍ଚ 30 ତାରିଖ ଠାରୁ ଏପ୍ରିଲ 3 ତାରିଖ ପର୍ଯ୍ୟନ୍ତ ଏହି କ୍ଷମତାପ୍ରାପ୍ତ ଗୋଷ୍ଠୀର ଛଅଟି ବୈଠକ ଶିଳ୍ପ ସଂଘ , ଆଇଓ ଏବଂ ସିଏସଓମାନଙ୍କ ସହ ଅନୁଷ୍ଠିତ ହୋଇଯାଇଛି । ସେମାନଙ୍କର ଆର୍ଥିକ ଅନୁଦାନ , ଆଗାମୀ ସପ୍ତାହମାନଙ୍କରେ ସେମାନଙ୍କର କାର୍ଯ୍ୟ ଯୋଜନା ଏବଂ ସେମାନେ ସାମ୍ନା କରୁଥିବା ବିଭିନ୍ନ ପ୍ରସଙ୍ଗ ତଥା ସରକାରଙ୍କ ଠାରୁ ସେମାନେ କି ପ୍ରକାର ସହଯୋଗ ଆଶା କରନ୍ତି , ସେ ସଂପର୍କରେ ଆଲୋଚନା ହୋଇଥିଲା । ସମସ୍ତ ତିନୋଟି ଯାକ ଗୋଷ୍ଠୀ ସକାରାତ୍ମକ ଭାବେ କେଉଁ କେଉଁ କ୍ଷେତ୍ରରେ ସେମାନେ ସରକାରଙ୍କ ଠାରୁ କି ପ୍ରକାର ସହଯୋଗ କାମନା କରନ୍ତି ସେ ସଂପର୍କରେ ସୂଚୀତ କରିଥିଲେ । ସରକାର ଏହା ଉପରେ ଏବେ କାର୍ଯ୍ୟରତ ଅଛନ୍ତି । ଏହି କ୍ଷମତାପ୍ରାପ୍ତ ଗୋଷ୍ଠୀ ଏବେ ଅନ୍ୟାନ୍ୟ ଇଜିମାନଙ୍କ ସହ ସଂପର୍କରେ ଅଛନ୍ତି ଯାହା ଫଳରେ କି ତ୍ୱରିତ ତଥା ସଫଳତାର ସହ ସହଯୋଗ ଭିତ୍ତିରେ ଯେକୌଣସି ପରିସ୍ଥିତିର ମୁକାବିଲା କରାଯାଇପାରିବ । କ୍ଷମତାପ୍ରାପ୍ତ ଗୋଷ୍ଠୀ-6ର ସମସ୍ତ ଛଅଟି ଯାକ ବୈଠକରେ ଆଲୋଚିତ ପ୍ରସଙ୍ଗର ବିବରଣୀ ଜାରି କରାଯାଇଛି ।


    3. ଆନ୍ତର୍ଜାତିକ ସଂଗଠନ - ଏହି କ୍ଷମତାପ୍ରାପ୍ତ ଗୋଷ୍ଠୀ-6 ଭାରତରେ ଅବସ୍ଥାପିତ ମିଳିତ ଜାତିସଂଘର ଆବାସିକ ସଂଯୋଜକ ତଥା ବିଶ୍ୱ ସ୍ୱାସ୍ଥ୍ୟ ସଂଗଠନ , ୟୁନିସେଫ୍‌ , ୟୁଏନଏଫପିଏ , ୟୁଏନଡ଼ିପି , ଆଏଲଓ , ମିଳିତ ଜାତିସଂଘ ମହିଳା , ୟୁଏନ- ହାବିଟାଟ , ଏଫଏଓ , ବିଶ୍ୱ ବ୍ୟାଙ୍କ୍‌ ଏବଂ ଏସୀୟ ବିକାଶ ବ୍ୟାଙ୍କର କଣ୍ଟ୍ରି ମୁଖ୍ୟମାନଙ୍କ ସହ ବିସ୍ତୃତ ଆଲୋଚନା କରିଛନ୍ତି । ଏଭଳି ଆନ୍ତର୍ଜାତିକ ସଂଗଠନମାନଙ୍କ ସହ ଆଲୋଚନା ଫଳରେ ସେମାନେ କରୋନା ମହାମାରୀ ସଂପର୍କୀତ ମନିଟରିଂ ତଥା ସର୍ଭେଲାନ୍ସ ବ୍ୟବସ୍ଥା ସଂପର୍କୀତ ବୈଷୟିକ ସହାୟତା , ସ୍ୱାସ୍ଥ୍ୟ ଓ ପୁଷ୍ଟି ସାଧନ ସେବାକୁ ସୁଦୃଢ଼ କରିବା , କ୍ଷମତା ବୃଦ୍ଧି , ଆର୍ଥିକ ସମ୍ପତ୍ତି ଜନିତ ସହଯୋଗ ଏବଂ ଅତି ଜଟିଳ ଉପକରଣ ଜନିତ ସହାୟତା ଯୋଗାଇ ଦେବାକୁ ସହମତ ହୋଇଛନ୍ତି । ମିଳିତ ଜାତିସଂଘ ଭାରତରେ ଏକ ଯୁଗ୍ମ କାର୍ଯ୍ୟକ୍ରମ ରେସପନ୍ସ ଯୋଜନା ଗଠନ କରିଛି ଏବଂ ନୀତି ଆୟୋଗକୁ ତାହା ପ୍ରଦାନ କରିଛି ଯେଉଁଥିରେ ସେମାନେ ବିଭିନ୍ନ ରାଜ୍ୟରେ ଏବଂ ବିଭିନ୍ନ ସେକ୍ଟରରେ ଯେଉଁସବୁ କାର୍ଯ୍ୟ କରୁଛନ୍ତି ଓ କି ପ୍ରକାର ସେବା ଯୋଗାଇ ଦେଉଛନ୍ତି ତାହାର ବିସ୍ତୃତ ବିବରଣୀ ରହିଛି । ଏହିସବୁ କାର୍ଯ୍ୟକ୍ରମରେ ମିଳିତ ଜାତିସଂଘର ବିଭିନ୍ନ ଏଜେନ୍ସି କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ ଓ ରାଜ୍ୟ ସରକାରମାନଙ୍କୁ ସହଭାଗୀ ଭାବେ ଗ୍ରହଣ କରିଛି ।


    4. ସିଭିଲ ସୋସାଇଟି ସଂଗଠନ ଓ ବିକାଶ ସହଯୋଗୀ


    କ) ଦେଶର ବିଭିନ୍ନ ଭାଗରେ ଏବଂ ନାନାଦି କ୍ଷେତ୍ରରେ କାର୍ଯ୍ୟ କରୁଥିବା ପ୍ରମୁଖ 40ଟି ସିଭିଲ ସୋସାଇଟି ସଂଗଠନ ଏବଂ ସ୍ୱେଚ୍ଛାସେବୀ ସଂଗଠନମାନଙ୍କ ସହ କ୍ଷମତାପ୍ରାପ୍ତ ଗୋଷ୍ଠୀ-6 ବିସ୍ତୃତ ବିଚାରବିମର୍ଷ କରିଛନ୍ତି । ଏହି ଆଲୋଚନା ବେଳେ ସିଭିଲ ସୋସାଇଟି ସଂଗଠନମାନେ ସମ୍ମୁଖୀନ ହେଉଥିବା ଅନେକ ଚାଲେଞ୍ଜ ଓ ଅନ୍ୟାନ୍ୟ ପ୍ରସଙ୍ଗ ଉତ୍ଥାପନ କରିଥିଲେ ଯାହାକୁ କ୍ଷମତାପ୍ରାପ୍ତ ଗୋଷ୍ଠ-6 ସମାଧାନ କରିଛନ୍ତି । ଏଭଳି ସଂକଟର ଘଡ଼ିରେ ଦେଶର ବିଭିନ୍ନ କ୍ଷେତ୍ରରେ ସେମାନେ ଯେଭଳି ସୁଚାରୁରୂପେ ସେମାନଙ୍କର ସେବା କର୍ତ୍ତବ୍ୟ ସଂପାଦନ କରିପାରିବେ ସେଥିପ୍ରତି ଧ୍ୟାନ ଦିଆଯାଇଛି ।


    ଖ) ନୀତି ଆୟୋଗ ସିଇଓ ଇତି ମଧ୍ୟରେ ନୀତି ଆୟୋଗର ଦର୍ପଣ ପୋର୍ଟାଲରେ ପଞ୍ଜିକୃତ ପ୍ରାୟ 92 , 000 ଏନଜିଓ/ସିଏସଓଙ୍କୁ ପତ୍ର ଲେଖି ନିବେଦନ କରିଛନ୍ତି ଯେ ସେମାନେ ଦେଶର କରୋନା ହଟସ୍ପଟକୁ ଚିହ୍ନଟ କରିବାରେ ସହଯୋଗର ହାତ ବଢ଼ାନ୍ତୁ ଏବଂ ବୟୋବୃଦ୍ଧ , ଭିନ୍ନକ୍ଷମ , ଶିଶୁ , ଟ୍ରାନ୍ସଜେଣ୍ଡର ବ୍ୟକ୍ତି ଓ ଅନ୍ୟାନ୍ୟ ଆପଦାଗ୍ରସ୍ତ ଗୋଷ୍ଠୀଙ୍କୁ ସେବା ପ୍ରଦାନ ଲାଗି ସ୍ୱେଚ୍ଛାସେବୀ ଯୋଗାଇ ଦିଅନ୍ତୁ । ସେମାନେ କରୋନା ମହାମାରୀର ପ୍ରତିକାର , ସାମାଜିକ ଦୂରତା ରକ୍ଷା , ଏକାନ୍ତବାସ ଓ ସାମାଜିକ ଅନ୍ଧବିଶ୍ୱାସ ଭଳି ଚିନ୍ତାଧାରାକୁ ଲୋକମାନଙ୍କ ମନରୁ ଦୂର କରିବା ଦିଗରେ ମଧ୍ୟ ସହଯୋଗ କରନ୍ତୁ । ଏଥିସହ ବାସହୀନମାନଙ୍କୁ ଆଶ୍ରୟ ପ୍ରଦାନ , ଦିନ ମଜୁରିଆ , ସହରାଞ୍ଚଳର ଗରିବ ପରିବାରଙ୍କ ଆବଶ୍ୟକ ସାହାଯ୍ୟ କରନ୍ତୁ ଏବଂ ଦେଶାନ୍ତରରେ ଥିବା ଲୋକମାନଙ୍କ ପାଇଁ ଗୋଷ୍ଠୀ ରନ୍ଧନଶାଳାମାନ ବସାଇ ଖାଦ୍ୟ ଓ ଅନ୍ୟାନ୍ୟ ସେବା ଯୋଗାଇ ଦିଅନ୍ତୁ ।


    ଗ) ଅଧିକନ୍ତୁ , ନୀତି ଆୟୋଗର ସିଇଓ ସମସ୍ତ ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରର ମୁଖ୍ୟ ଶାସନ ସଚିବମାନଙ୍କୁ ପତ୍ର ଲେଖି ପରାମର୍ଶ ଦେଇଛନ୍ତିଯେ ସେମାନେ ଜିଲ୍ଲା ସ୍ତରରେ ସ୍ଥାନୀୟ ପ୍ରଶାସନକୁ ଏନଜିଓ ଏବଂ ସିଏସଓମାନଙ୍କ ଦ୍ୱାରା ଉପଲବ୍ଧ କରାଯାଉଥିବା ଶାରୀରିକ ଓ ମାନବ ସମ୍ବଳକୁ ଉପଯୁକ୍ତ ଉପଯୋଗ କରିବା ନିମନ୍ତେ ନିର୍ଦ୍ଦେଶ ଦିଅନ୍ତୁ ।


    5. ଶିଳ୍ପ ସଂଗଠନ- ସିଆଇଆଇ , ଫିକି , ଆସୋଚାମ୍‌ , ନାସକମ୍‌ ଏବଂ ଶିଳ୍ପସଂସ୍ଥାମାନଙ୍କ ପ୍ରତିନିଧି


    କ) କମିଟି ଘରୋଇ ଏବଂ ଷ୍ଟାର୍ଟ ଅପମାନଙ୍କ ମଧ୍ୟରେ ଏକ କ୍ରସ୍‌ ସେକ୍ଟୋରାଲ୍‌ ଆଲୋଚନା ଆରମ୍ଭ କରାଇଛି ଯାହା ଫଳରେ ସେମାନଙ୍କ ମଧ୍ୟରେ ସହଯୋଗର ବାତାବରଣ ସୃଷ୍ଟି ହୋଇପାରିବ ଓ ସେମାନେ ସ୍ୱାସ୍ଥ୍ୟ ଉପକରଣ ଓ ପିପିଇ ଉତ୍ପାଦନ କରିପାରିବେ । ଅଭିନବ ସ୍ୱାସ୍ଥ୍ୟସେବା ସମାଧାନ କ୍ଷେତ୍ରରେ କାର୍ଯ୍ୟରତ 8ଟି ଷ୍ଟାର୍ଟ ଅପ୍‌ , ସିଆଇଆଇର 12ଟି ବଡ଼ ଶିଳ୍ପ ନେତୃତ୍ୱ , ଫିକି ଶିଳ୍ପ ପାର୍ଟନରଙ୍କ 6 ଜଣ ସିଇଓ , ନାସକମ୍‌ର ବଡ଼ ବଡ଼ 14ଟି ପ୍ରଯୁକ୍ତିଭିତ୍ତିକ କମ୍ପାନୀର ସିଇଓ ଏଭଳି ଆଲୋଚନାରେ ଅଂଶଗ୍ରହଣ କରିବା ସହ ପିପିଇମାନଙ୍କ ଆବଶ୍ୟକତାର ଆକଳନ , ଭେଣ୍ଟିଲେଟର ଓ ଅନ୍ୟାନ୍ୟ ମେଡ଼ିକାଲ ଉପକରଣ , ରେଟ୍ରୋଫିଟିଂ ଘରୋଇ ଉତ୍ପାଦନ ଧାରା ଯାହାକି ଆବଶ୍ୟକତାକୁ ପୂରଣ କରିପାରିବ , ଯୋଗାଣ ଚେନ୍‌ ପରିଚାଳନା ପ୍ରସଙ୍ଗ , ଅଭିନବ ପ୍ରଯୁକ୍ତି ଆଧାରିତ ସମାଧାନ ପନ୍ଥା ସ୍ଥିର କରିବା , ସାର୍ଟିଫିକେସନ , ଜିଏସଟି , ବିଭିନ୍ନ ଉପକରଣ ଉପରେ ଆମଦାନି ଶୁଳ୍କ , ଆହରଣ , ତାଲିମ ପ୍ରସଙ୍ଗ ତଥା ଲକ ଡାଉନ ପରବର୍ତ୍ତୀ ଅପରେଟିଂ ବିଧି ସଂପର୍କରେ ବିସ୍ତୃତ ଭାବ ବିନିମୟ କରିଛନ୍ତି ।


    ଖ) ଷ୍ଟାର୍ଟ ଅପ୍‌ ଯଥା , ଏଜିଭିଏ , ଆୟୋଡ଼ିଜାଇନ୍‌ ଇନୋଭେସନ୍‌ ଲାବ୍‌ , କାଇଆନାଟ୍‌ , ଏଆଇଡ୍ରୋନା ମ୍ୟାପସ୍‌ , ଏମଫାଇନ୍‌ , ମାଇକ୍ରୋଗୋ , ଷ୍ଟାକ୍ୟୁ ଆଦି ଏବେ ଅଭିନବ ଭେଣ୍ଟିଲେଟର ଡ଼ିଜାଇନ ପ୍ରସ୍ତୁତି , ଟେଷ୍ଟିଂ ଉପକରଣ ଓ ସମାଧାନ ପନ୍ଥା ଟ୍ରାକିଂ କାର୍ଯ୍ୟରେ ନିୟୋଜିତ ଅଛନ୍ତି । ସେମାନଙ୍କୁ ପୃଥକ୍‌ ଭାବେ ଯୋଗାଯୋଗ କରାଯାଇ ସେମାନଙ୍କର ଉତ୍ପାଦନ ମାତ୍ରା ଓ ସହଯୋଗର ସମ୍ଭାବନା ସଂପର୍କରେ ମଧ୍ୟ ଆଲୋଚନା କରାଯାଇଛି ।


    ଗ) ଜନସାଧାରଣଙ୍କ ପାଇଁ ଉଦ୍ଦିଷ୍ଟ କାର୍ଯ୍ୟ , ଜନହିତକର କାର୍ଯ୍ୟକ୍ରମ , ସିଏସଆର ଯାହାକି ଏଭଳି ଶିଳ୍ପ ସଂସ୍ଥାମାନେ କରିଆସୁଛନ୍ତି ସେ ସଂପର୍କରେ ସେମାନଙ୍କର ପ୍ରତିନିଧିମାନେ ବିସ୍ତୃତ ଭାବେ ସୂଚୀତ କରିଥିଲେ । ସେଥିରେ ସ୍ଥାନୀୟ ପ୍ରଶାସନ ସହିତ ମିଲି ଫ୍ୟାକ୍ଟ୍ରି ରନ୍ଧନଶାଳାରେ ମାଗଣା ଖାଦ୍ୟ ରନ୍ଧନ ଓ ବିତରଣ ; କାରଖାନା ହସପିଟାଲ/ ପରିସର/ ଅତିଥି ଭବନକୁ କ୍ୱାରେଣ୍ଟାଇନ୍‌ ଓ ଅନ୍ୟାନ୍ୟ ଆଶ୍ରୟସ୍ଥଳୀ ଭାବେ ଉପଯୋଗ କରିବା ସକାଶେ ଉପଲବ୍ଧ କରାଇବା ଆଦି ସାମିଲ ।


    ଘ) ଶିଳ୍ପ ପ୍ରତିନିଧି ଏବଂ କ୍ଷମତାପ୍ରାପ୍ତ ଗୋଷ୍ଠୀ-6 ଏହି ସମସ୍ତ ପ୍ରସଙ୍ଗ ଉପରେ ବିସ୍ତୃତ ଆଲୋଚନା କରିବା ସହ ସ୍ୱାସ୍ଥ୍ୟସେବା କାର୍ଯ୍ୟକ୍ରମ , ଭେଣ୍ଟିଲେଟର ଉତ୍ପାଦନ ଓ ଆହରଣ , ପିପିଇ , ଟେଷ୍ଟିଂ କିଟ୍‌ , ଅନ୍ୟ କ୍ଷମତାପ୍ରାପ୍ତ ଗୋଷ୍ଠୀଙ୍କ ସହ ସହଯୋଗ ସ୍ଥାପନ କ୍ଷେତ୍ରରେ ଥିବା ଅନେକ ଜଟିଳ ପ୍ରସଙ୍ଗ , ଓ ଚାଲେଞ୍ଜର ସମାଧାନ ସକାଶେ ସଂକଳ୍ପ ଗ୍ରହଣ କରିଛନ୍ତି । ଏହା ବ୍ୟତୀତ ରିଲିଫ ଓ ପୁନର୍ବାସ ଓ ସୂଚନା ପ୍ରସାରଣ କାର୍ଯ୍ୟକୁ ତ୍ୱରାନ୍ୱିତ କରିବା ଲାଗି ମଧ୍ୟ ଉପାୟମାନ ସ୍ଥିର କରିଛନ୍ତି ।


    ଙ) କ୍ଷମତାପ୍ରାପ୍ତ ଗୋଷ୍ଠୀ-6 ସମସ୍ତ ସହଭାଗୀମାନଙ୍କୁ ବିଭିନ୍ନ ସ୍ୱାସ୍ଥ୍ୟସେବା ଜନିତ ସିଦ୍ଧାନ୍ତ ସଂପର୍କରେ ସୂଚୀତ କରିଥିଲେ । ସେଥି ମଧ୍ୟରେ ପିପିଇ ଏବଂ ଭେଣ୍ଟିଲେଟର ଆହରଣ , ବୈଦେଶିକ ବ୍ୟାପାର ମନ୍ତ୍ରଣାଳୟର ଭୂମିକା , ସମସ୍ତ ରାଜ୍ୟର ସିଭିଲ ସୋସାଇଟିମାନଙ୍କ ସହ ଯୋଗାଯୋଗ କରିବା , 92 , 000 ସିଏସଓଙ୍କୁ ପତ୍ର ଲେଖିବା , ପ୍ରତ୍ୟେକ ସହଭାଗୀଙ୍କୁ ପରସ୍ପର ସହ ସଂପର୍କ ସ୍ଥାପନର ବାତାବରଣ ଓ ସୁଯୋଗ ସୃଷ୍ଟି କରିବା , ଘରୋଇ ସେକ୍ଟର ଏଭଳି ସମନ୍ୱୟ ରେସପନ୍ସ କ୍ଷେତ୍ରରେ ସମ୍ମୁଖୀନ ହେଉଥିବା ଅନ୍ତରାୟକୁ ତୁରନ୍ତ ସମାଧାନ କରିବା ଅନ୍ୟତମ । ଅଧିକନ୍ତୁ , କେତେକ ନିର୍ଦ୍ଦିଷ୍ଟ ପ୍ରସଙ୍ଗ ଉପରେ ସମସ୍ତଙ୍କ ମଧ୍ୟରେ ସମନ୍ୱୟ ସୃଷ୍ଟି କରାଯାଇଛି ଯଦ୍ୱାରା ଶିଳ୍ପସଂସ୍ଥାମାନେ ଅନ୍ୟାନ୍ୟ କ୍ଷମତାପ୍ରାପ୍ତ ଗୋଷ୍ଠୀଙ୍କ ସହ ଆହରଣ (ଇଜି-3) , ଲଜିଷ୍ଟିକ୍ସ (ଇଜି-5) ଏବଂ ଅନ୍ୟାନ୍ୟ କ୍ଷମତାପ୍ରାପ୍ତ ଗୋଷ୍ଠୀଙ୍କ ସହ ସଂପର୍କ ସ୍ଥାପନ କରିପାରିବେ ।


    **********


    

    
    (Release ID: 1611501) Visitor Counter : 20
    
    
      Read this release in: English , Marathi , Hindi , Assamese , Bengali , Punjabi , Gujarati , Tamil , Telugu , Kannada , Malayalam