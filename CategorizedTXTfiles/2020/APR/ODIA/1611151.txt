      ଶକ୍ତି ମନ୍ତ୍ରଣାଳୟ

      ଏପ୍ରିଲ 5 ରାତି 9ଟାରେ ସାମୁହିକ ଭାବେ ଲାଇଟ ବନ୍ଦ କରାଯିବା ସମୟରେ ଗ୍ରିଡର ସ୍ଥିରତା ଦିଗରେ ଯଥେଷ୍ଟ ବ୍ୟବସ୍ଥା ଓ ପୂର୍ବପ୍ରସ୍ତୁତି କରାଯାଇଛି
      Posted On: 04 APR 2020 3:56PM by PIB Bhubaneshwar


    ଏପ୍ରିଲ 5 ତାରିଖ ରାତି 9:00 ଟାରୁ 9:09 ପର୍ଯ୍ୟନ୍ତ ସ୍ଵେଚ୍ଛାକୃତ ଭାବେ ନିଜ ଘର ଲାଇଟ ବନ୍ଦ କରିବା ଲାଗି ଦେଶବାସୀଙ୍କୁ ପ୍ରଧାନମନ୍ତ୍ରୀ ନିବେଦନ କରିଛନ୍ତି । କେତେକ କ୍ଷେତ୍ରରେ ଆଶଙ୍କା କରାଯାଉଛି ଯେ ଏହାଦ୍ଵାରା ବିଦ୍ୟୁତ ଗ୍ରୀଡରେ ଅସ୍ଥିରତା ଏବଂ ଭୋଲଟେଜ ହ୍ରାସବୃଦ୍ଧି ଯୋଗୁ ବୈଦ୍ୟୁତିକ ଉପକରଣ ଖରାପ ହୋଇଯିବ । ମାତ୍ର ଏପରି ଆଶଙ୍କା ଅମୂଳକ । ଭାରତୀୟ ବୈଦ୍ୟୁତିକ ଗ୍ରୀଡ ଅତ୍ୟନ୍ତ ସୁଦୃଢ଼ ତଥା ସ୍ଥିର । ବିଦ୍ୟୁତ ଚାହିଦା ହ୍ରାସ ଏବଂ ବୃଦ୍ଧି ଲାଗି ଯଥେଷ୍ଟ ବ୍ୟବସ୍ଥା ଏବଂ ପୂର୍ବପ୍ରସ୍ତୁତି କରାଯାଇଛି । ନିମ୍ନୋକ୍ତ ବିଷୟ ପ୍ରତି ଧ୍ୟାନ ନିଆଯାଇପାରେ:


    ପ୍ରଧାନମନ୍ତ୍ରୀ କେବଳ ଜନସାଧାରଣଙ୍କୁ ସେମାନଙ୍କର ଘରର ଲାଇଟ ଏପ୍ରିଲ 5 ତାରିଖ ରାତି 9ଟାଠାରୁ 9ଟା 9 ମିନିଟ ପର୍ଯ୍ୟନ୍ତ ବନ୍ଦ କରିବା ଲାଗି ନିବେଦନ କରିଛନ୍ତି । ଷ୍ଟ୍ରିଟ ଲାଇଟ କିମ୍ବା କମ୍ପ୍ୟୁଟର, ଟିଭି, ଫ୍ୟାନ, ରେଫ୍ରିଜରେଟର ଏବଂ ଏସି ଭଳି ଘରେ ଥିବା ଅନ୍ୟ ବୈଦ୍ୟୁତିକ ଉପକରଣ ବନ୍ଦ କରିବା ଲାଗି କୁହାଯାଇନାହିଁ । କେବଳ ଲାଇଟଗୁଡ଼ିକୁ ସୁଇଚ ଅଫ କରାଯିବ । ଡାକ୍ତରଖାନା, ସାର୍ବଜନୀନ ସଂସ୍ଥାନ, ପୌରପାଳିକା ସେବା କାର୍ଯ୍ୟାଳୟ, ଅଫିସ, ପୋଲିସ ଷ୍ଟେସନ, ଉତ୍ପାଦନ କାରଖାନା ଆଦି ଜରୁରି ସେବା ପ୍ରତିଷ୍ଠାନରେ ଲାଇଟ ଜଳିବ । ପ୍ରଧାନମନ୍ତ୍ରୀ କେବଳ ନିଜ ଘର ଲାଇଟ ବନ୍ଦ କରିବା ପାଇଁ ଜନସାଧାରଣଙ୍କୁ ନିବେଦନ କରିଛନ୍ତି ।


    ଜନସାଧାରଣଙ୍କ ସୁରକ୍ଷା ଦୃଷ୍ଟିରୁ ଷ୍ଟ୍ରିଟ ଲାଇଟ ଜଳାଇ ରଖିବାକୁ ସ୍ଥାନୀୟ ପ୍ରଶାସନକୁ ପରାମର୍ଶ ଦିଆଯାଉଛି।


    ************


    

    
    (Release ID: 1611151) Visitor Counter : 16
    
    
      Read this release in: Assamese , Hindi , Marathi , Punjabi , Gujarati , Telugu , Bengali , English , Urdu , Tamil , Kannada , Malayalam