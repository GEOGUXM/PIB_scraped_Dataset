      ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವಾಲಯ

      ಕೇಂದ್ರ ಎಚ್.ಆರ್.ಡಿ. ಸಚಿವರಿಂದ ಎಲ್ಲಾ ರಾಜ್ಯಗಳ ಶಿಕ್ಷಣ ಸಚಿವರು ಮತ್ತು ಶಿಕ್ಷಣ ಕಾರ್ಯದರ್ಶಿಗಳ ಜೊತೆ ಸಂವಾದ
      Posted On: 28 APR 2020 6:22PM by PIB Bengaluru


    ಕೇಂದ್ರ ಎಚ್ . ಆರ್ . ಡಿ . ಸಚಿವರಿಂದ ಹೊಸದಿಲ್ಲಿಯಲ್ಲಿ ವೀಡಿಯೋ ಕಾನ್ಫರೆನ್ಸ್ ಮೂಲಕ ಎಲ್ಲಾ ರಾಜ್ಯಗಳ ಶಿಕ್ಷಣ ಸಚಿವರು ಮತ್ತು ಶಿಕ್ಷಣ ಕಾರ್ಯದರ್ಶಿಗಳ ಜೊತೆ ಸಂವಾದ
    ಕೋವಿಡ್ - 19 ಪರಿಸ್ಥಿತಿ ಹಿನ್ನೆಲೆಯಲ್ಲಿ ಎಂ . ಡಿ . ಎಂ . ಯೋಜನೆ ಅಡಿಯಲ್ಲಿ ಅಡುಗೆ ವೆಚ್ಚಕ್ಕಾಗಿ ವಾರ್ಷಿಕ ಮಂಜೂರಾತಿಯಲ್ಲಿ 10.99 % ಹೆಚ್ಚಳ ಮಾಡಿ 8100 ಕೋ . ರೂ . ಘೋಷಿಸಿದ ಶ್ರೀ ರಮೇಶ್ ಪೋಖ್ರಿಯಾಲ್ ’ ನಿಶಾಂಕ್ ’


    ಕೇಂದ್ರ ಎಚ್ . ಆರ್ . ಡಿ . ಸಚಿವರಾದ ಶ್ರೀ ರಮೇಶ್ ಪೋಖ್ರಿಯಾಲ್ ’ ನಿಶಾಂಕ್ ’ ಅವರು ಎಚ್ . ಆರ್ . ಡಿ . ಸಹಾಯಕ ಸಚಿವರಾದ ಶ್ರೀ ಸಂಜಯ ಧೋತ್ರೆ ಅವರ ಜೊತೆಗೂಡಿ ಎಲ್ಲಾ ರಾಜ್ಯಗಳ ಶಿಕ್ಷಣ ಸಚಿವರು ಮತ್ತು ಶಿಕ್ಷಣ ಕಾರ್ಯದರ್ಶಿಗಳ ಜೊತೆ ವೀಡಿಯೋ ಕಾನ್ಫರೆನ್ಸ್ ಮೂಲಕ ಸಂವಾದ ನಡೆಸಿದರು . 22 ರಾಜ್ಯಗಳ ಶಿಕ್ಷಣ ಸಚಿವರು ಮತ್ತು 14 ರಾಜ್ಯಗಳು ಹಾಗು ಕೇಂದ್ರಾಡಳಿತ ಪ್ರದೇಶಗಳ ಕಾರ್ಯದರ್ಶಿಗಳು ಇದರಲ್ಲಿ ಪಾಲ್ಗೊಂಡಿದ್ದರು . ಶಾಲಾ ಶಿಕ್ಷಣ ಮತ್ತು ಸಾಕ್ಷರತೆ ಇಲಾಖೆ ಕಾರ್ಯದರ್ಶಿ ಶ್ರೀಮತಿ ಅನಿತಾ ಕಾರ್ವಾಲ್ ಮತ್ತು ಸಚಿವಾಲಯದ ಹಿರಿಯ ಅಧಿಕಾರಿಗಳು ಭಾಗವಹಿಸಿದ್ದರು .


    ಸಭೆಯನ್ನುದ್ದೇಶಿಸಿ ಮಾತನಾಡಿದ ಕೇಂದ್ರ ಸಚಿವರು ಕೋವಿಡ್ - 19 ರ ಈಗಿನ ಪರಿಸ್ಥಿತಿ ದುರದೃಷ್ಟಕರ , ಆದರೆ ಇದು ಜಾಣ್ಮೆಯಿಂದ ಕಾರ್ಯಾಚರಿಸಿ , ವಿದ್ಯಾರ್ಥಿಗಳ ಸುರಕ್ಷೆ ಮತ್ತು ಶೈಕ್ಷಣಿಕ ಕಲ್ಯಾಣವನ್ನು ಖಾತ್ರಿಪಡಿಸಿ ಪರಿಸ್ಥಿತಿಯನ್ನು ಹೊಸ ಪ್ರಯೋಗಗಳನ್ನು ಮಾಡುವ ಮೂಲಕ ಅವಕಾಶವಾಗಿ ಪರಿವರ್ತಿಸಲು ಸಕಾಲ ಎಂದರು . ತಿಂಗಳ ’ ಮನ್ ಕಿ ಬಾತ್ ’ ಕಾರ್ಯಕ್ರಮದಲ್ಲಿ ನಮ್ಮ ಪ್ರಧಾನ ಮಂತ್ರಿಗಳು ನೊವೆಲ್ ಕೊರೊನಾವೈರಸ್ ವಿರುದ್ದ ಭಾರತದ ಸಮರವು ಜನತಾ ಚಾಲಿತ ಮತ್ತು ಇದರಲ್ಲಿ ಪ್ರತಿಯೊಬ್ಬ ನಾಗರಿಕರೂ ಅವರ ಪಾತ್ರವನ್ನು ನಿರ್ವಹಿಸುತ್ತಿದ್ದಾರೆ ಎಂದು ಹೇಳಿದ್ದನ್ನು ಸಚಿವರು ಪ್ರಸ್ತಾಪಿಸಿದರು . ಅದು ವ್ಯಾಪಾರೋದ್ಯಮ ಇರಲಿ , ಕಚೇರಿಗಳಿರಲಿ , ಶಿಕ್ಷಣ ಸಂಸ್ಥೆಗಳಿರಲಿ , ಅಥವಾ ವೈದ್ಯಕೀಯ ವಲಯ ಇರಲಿ ಪ್ರತಿಯೊಬ್ಬರೂ ಕೊರೊನಾ ಬಳಿಕದ ವಿಶ್ವದಲ್ಲಿ ಬದಲಾವಣೆಗಳನ್ನು ಅಳವಡಿಸಿಕೊಳ್ಳುತ್ತಾರೆ ಎಂದರಲ್ಲದೆ ನಾವೆಲ್ಲರೂ ಒಟ್ಟಾಗಿ ಈ ರೋಗವನ್ನು ಮತ್ತು ಪರಿಸ್ಥಿತಿಯನ್ನು ನಿಭಾಯಿಸಲು ಸಮರ್ಥರಾಗುವ ವಿಶ್ವಾಸವನ್ನು ವ್ಯಕ್ತಪಡಿಸಿದರು .


    ನಮ್ಮ ಇಡೀ ಪ್ರಯತ್ನಗಳು 33 ಕೋಟಿ ವಿದ್ಯಾರ್ಥಿಗಳು ಯಾವುದೇ ತೊಂದರೆಗಳನ್ನು ಅನುಭವಿಸದೆ ಅವರ ಶಿಕ್ಷಣವನ್ನು ಮುಂದುವರೆಸಬೇಕು ಎಂಬುದಾಗಿದೆ . ಇದಕ್ಕಾಗಿ ಆನ್ ಲೈನ್ ಶಿಕ್ಷಣ ವೇದಿಕೆಗಳಾದ ದೀಕ್ಷಾ , ಸ್ವಯಂ , ಸ್ವಯಂ ಪ್ರಭಾ , ವಿದ್ಯಾದಾನ್ 2.0, ಇ - ಪಾಠಶಾಲಾ , ದೂರದರ್ಶನದ ಶಿಕ್ಷಣ ಟಿ . ವಿ . ವಾಹಿನಿಗಳು , ದಿಶಾ ಟಿ . ವಿ . , ಟಾಟಾ ಸ್ಕೈ , ಜಿಯೋ , ಏರ್ಟೆಲ್ ಡಿ . ಟಿ . ಎಚ್ . ಇತ್ಯಾದಿಗಳನ್ನು ಬಲಪಡಿಸಲು ವಿವಿಧ ಪ್ರಯತ್ನಗಳು ನಡೆಯುತ್ತಿವೆ . ಎಂದು ಶ್ರೀ ಪೋಖ್ರಿಯಾಲ್ ಹೇಳಿದರು . ಇದರ ಜೊತೆಗೆ ಪರ್ಯಾಯ ಶೈಕ್ಷಣಿಕ ಕ್ಯಾಲೆಂಡರ್ ಕೂಡಾ ಎನ್ . ಸಿ . ಇ . ಆರ್ . ಟಿ . ಯಿಂದ ಬಿಡುಗಡೆಯಾಗಿದ್ದು , ರಾಜ್ಯಗಳು ಅಲ್ಲಿಯ ಸ್ಥಳೀಯ ಪರಿಸ್ಥಿತಿಗೆ ಅನುಗುಣವಾಗಿ ಇದನ್ನು ಅಳವಡಿಸಿಕೊಳ್ಳಬಹುದಾಗಿದೆ . ಇದರ ಜೊತೆಗೆ ನಾವು ಶಾಲೆಗಳನ್ನು ಆರಂಭಿಸುವ ಸಂದರ್ಭದಲ್ಲಿ ಸುರಕ್ಷಾ ಮಾರ್ಗದರ್ಶಿಗಳನ್ನು ಕೂಡಾ ತಯಾರಿಸಬೇಕಾಗಿದೆ ಎಂದರು .


    ವಿದ್ಯಾರ್ಥಿಗಳ ಆರೋಗ್ಯ ಕುರಿತಂತೆ ಪ್ರಸ್ತಾಪಿಸಿದ ಕೇಂದ್ರ ಸಚಿವರು ಲಾಕ್ ಡೌನ್ ನಿಂದಾಗಿ ಮಕ್ಕಳಿಗೆ ಸಾಕಷ್ಟು ಪೋಷಕಾಂಶಯುಕ್ತ ಆಹಾರ ಲಭಿಸುವಂತೆ ಮಾಡಲು ಮಧ್ಯಾಹ್ನದ ಊಟ ಯೋಜನೆ ಅಡಿಯಲ್ಲಿ ಪಡಿತರವನ್ನು ಒದಗಿಸಲಾಗುತ್ತಿದೆ ಎಂದರು . ಶಾಲೆಗಳಿಗೆ ಬೇಸಿಗೆ ರಜೆ ಅವಧಿಯಲ್ಲಿ ಮಧ್ಯಾಹ್ನದೂಟ ಒದಗಿಸಲು ಅನುಮೋದನೆ ನೀಡಲಾಗುತ್ತಿರುವ ವಿಷಯವನ್ನು ಪ್ರಕಟಿಸಿದ ಸಚಿವರು ಇದಕ್ಕಾಗಿ 1,600 ಕೋ . ರೂ . ಹೆಚ್ಚುವರಿ ವೆಚ್ಚವನ್ನು ಭರಿಸಲಾಗುವುದು ಎಂದೂ ತಿಳಿಸಿದರು . ಇದರ ಜೊತೆಗೆ ಮಧ್ಯಾಹ್ನದ ಊಟ ಯೋಜನೆ ಅಡಿಯಲ್ಲಿ ಮೊದಲ ತ್ರೈಮಾಸಿಕಕ್ಕಾಗಿ ತಾತ್ಕಾಲಿಕ ಅನುದಾನ 2,500 ಕೋ . ರೂ . ಗಳನ್ನು ನೀಡಲಾಗುವುದೆಂದರು .


    ಕೋವಿಡ್ - 19 ರ ಹಿನ್ನೆಲೆಯಲ್ಲಿ ಮಧ್ಯಾಹ್ನದ ಊಟ ಯೋಜನೆಯನ್ನು ಸಂಯೋಜಿಸಲು ಅಡುಗೆ ವೆಚ್ಚಕ್ಕಾಗಿ ವಾರ್ಷಿಕ ಕೇಂದ್ರೀಯ ಮಂಜೂರಾತಿ ( ಬೇಳೆ ಕಾಳುಗಳ ಖರೀದಿ , ತರಕಾರಿ , ಎಣ್ಣೆ , ಸಾಂಬಾರು ಪದಾರ್ಥಗಳು ಮತ್ತು ಇಂಧನ ) ಯನ್ನು ಮಧ್ಯಾಹ್ನದ ಊಟ ಯೋಜನೆ ಅಡಿಯಲ್ಲಿ 7,300 ಕೋ . ರೂ . ಗಳಿಂದ 8,100 ಕೋ . ರೂ . ಗಳಿಗೆ ಹೆಚ್ಚಿಸಲಾಗಿದೆ . ( 10.99% ಹೆಚ್ಚಳ )


    ಸಮಗ್ರ ಶಿಕ್ಷಾ ಅಡಿಯಲ್ಲಿ ಮಾನದಂಡಗಳ ಸಡಿಲಿಕೆ ಅನ್ವಯ ಭಾರತ ಸರಕಾರವು ಹಿಂದಿನ ವರ್ಷದ ಉಳಿಕೆ ಮೊತ್ತವಾದ 6,200 ಕೋ . ರೂ . ಗಳನ್ನು ಖರ್ಚು ಮಾಡಲು ರಾಜ್ಯಗಳಿಗೆ ಅವಕಾಶ ಮಾಡಿಕೊಟ್ಟಿದೆ ಮತ್ತು ತಾತ್ಕಾಲಿಕ ಅನುದಾನವಾದ 4450 ಕೋ . ರೂ . ಗಳನ್ನು ಮೊದಲ ತ್ರೈಮಾಸಿಕಕ್ಕೆ ಒದಗಿಸಲಾಗುತ್ತಿದೆ ಎಂದೂ ಶ್ರೀ ಪೋಖ್ರಿಯಾಲ್ ತಿಳಿಸಿದರು . ಸಮಗ್ರ ಶಿಕ್ಷಾ ಅಡಿಯಲ್ಲಿ ಬಿಡುಗಡೆಯಾದ ಮೊತ್ತವನ್ನು ತಕ್ಷಣ ರಾಜ್ಯ ಅನುಷ್ಟಾನ ಸಮಿತಿಗೆ ವರ್ಗಾಯಿಸುವಂತೆ , ಆ ಮೂಲಕ ಆ ಮೊತ್ತವನ್ನು ಸಮರ್ಪಕವಾಗಿ ಬಳಕೆಯಾಗುವಂತೆ ಖಾತ್ರಿಪಡಿಸುವಂತೆ ಹೇಳಿದ ಸಚಿವರು ಇದರಿಂದ ಮುಂದಿನ ಕಂತಿನ ಬಿಡುಗಡೆಗೆ ಅನುಕೂಲವಾಗುತ್ತದೆ ಎಂದರು .


    ಸಭೆಯಲ್ಲಿ ಸಚಿವರು ಅಂಗಡಿಗಳಲ್ಲಿ ಪಠ್ಯಪುಸ್ತಕಗಳ ಲಭ್ಯತೆಯ ಕುರಿತು ಎಚ್ . ಆರ್ . ಡಿ . ಸಚಿವಾಲಯದ ಕೋರಿಕೆ ಮೇರೆಗೆ ಗೃಹ ವ್ಯವಹಾರಗಳ ಸಚಿವಾಲಯವು ಲಾಕ್ ಡೌನ್ ನಿಯಮಗಳಲ್ಲಿ ಸಡಿಲಿಕೆ ಮಾಡಿ ವಿದ್ಯಾರ್ಥಿಗಳು ಅವರ ಅಧ್ಯಯನ ಮುಂದುವರೆಸಲು ಪುಸ್ತಕಗಳನ್ನು ಪಡೆಯಲು ಅನುಕೂಲವಾಗುವಂತೆ ಮಾಡಿದೆ ಎಂದು ತಿಳಿಸಿದರು .


    ಕೇಂದ್ರೀಯ ವಿದ್ಯಾಲಯಗಳು , ಮತ್ತು ನವೋದಯ ವಿದ್ಯಾಲಯಗಳು ಮಂಜೂರಾಗಿರುವ , ಆದರೆ ಭೂಮಿಯ ಕೊರತೆಯಿಂದ ಇನ್ನೂ ಆರಂಭಗೊಳ್ಳದಿರುವ ಅಥವಾ ಕಡಿಮೆ ಸಾಮರ್ಥ್ಯದಲ್ಲಿ ಕಾರ್ಯನಿರ್ವಹಿಸುತ್ತಿರುವ ವಿದ್ಯಾಲಯಗಳಿದ್ದಲ್ಲಿ , ರಾಜ್ಯಗಳು ತಕ್ಷಣವೇ ಭೂಮಿಯನ್ನು ವರ್ಗಾಯಿಸಿ ಆಯಾ ರಾಜ್ಯಗಳ ವಿದ್ಯಾರ್ಥಿಗಳಿಗೆ ಅದರ ಪ್ರಯೋಜನ ಸಿಗುವಂತೆ ಮಾಡುವಂತಾಗ ಬೇಕು ಎಂದೂ ಶ್ರೀ ಪೋಖ್ರಿಯಾಲ್ ರಾಜ್ಯಗಳಿಗೆ ತಿಳಿಸಿದರು .


    ಸಚಿವರು ಎಲ್ಲಾ ರಾಜ್ಯಗಳಿಗೂ ಬೋರ್ಡ್ ಪರೀಕ್ಷೆಗಳ ಉತ್ತರ ಪ್ತರಿಕೆಗಳ ಮೌಲ್ಯಮಾಪನ ಪ್ರಕ್ರಿಯೆಯನ್ನು ಆರಂಭಿಸುವಂತೆ ಮನವಿ ಮಾಡಿದರು ಮತ್ತು ಅವರವರ ರಾಜ್ಯಗಳಲ್ಲಿ ಸಿ . ಬಿ . ಎಸ್ . ಇ . ಉತ್ತರ ಪತ್ರಿಕೆಗಳ ಮೌಲ್ಯಮಾಪನಕ್ಕೆ ಅನುಕೂಲ ಮಾಡಿಕೊಡುವಂತೆಯೂ ಕೋರಿದರು .


    ರಾಜ್ಯಗಳ ಸಚಿವರು ಮತ್ತು ಅಧಿಕಾರಿಗಳು ಮಾಡಿದ ಎಲ್ಲಾ ಸಲಹೆಗಳನ್ನು ಮತ್ತು ಸಮಸ್ಯೆಗಳನ್ನು ಶ್ರೀ ಪೋಖ್ರಿಯಾಲ್ ಅವರು ಗಮನವಿಟ್ಟು ಆಲಿಸಿದರು . ವಿದ್ಯಾರ್ಥಿಗಳ ಶೈಕ್ಷಣಿಕ ಕಲ್ಯಾಣವನ್ನು ಖಾತ್ರಿಗೊಳಿಸಲು ಮಾನವ ಸಂಪನ್ಮೂಲ ಅಭಿವೃದ್ದಿ ಸಚಿವಾಲಯ ನೀಡಿದ ನೆರವಿಗೆ ಮತ್ತು ಆ ನಿಟ್ಟಿನಲ್ಲಿ ಮಾಡಲಾದ ಪ್ರಯತ್ನಗಳಿಗೆ ರಾಜ್ಯಗಳು ಮೆಚ್ಚುಗೆ ವ್ಯಕ್ತಪಡಿಸಿದವು . ಶಿಕ್ಷಣ ಕ್ಷೇತ್ರದಲ್ಲಿ ರಾಜ್ಯಗಳು ಮಾಡಿರುವ ಶ್ಲಾಘನೀಯ ಕೆಲಸಗಳಿಗಾಗಿ ಕೇಂದ್ರ ಸಚಿವರು ಎಲ್ಲಾ ರಾಜ್ಯಗಳ ಸಚಿವರು ಮತ್ತು ಅಧಿಕಾರಿಗಳಿಗೆ ಕೃತಜ್ಞತೆ ಸಲ್ಲಿಸಿದರು . ಮತ್ತು ಈ ಕಠಿಣ ಸಂದರ್ಭದಲ್ಲಿ ಸಚಿವಾಲಯವು ಎಲ್ಲಾ ಸಹಕಾರವನ್ನು ನೀಡುತ್ತದೆ ಹಾಗು ಎಲ್ಲರೂ ಜೊತೆಯಾಗಿ ಈ ಸಮಸ್ಯೆಯನ್ನು ಎದುರಿಸೋಣ ಎಂ ದು ಹೇಳಿದರು .


    ***

    
    
    (Release ID: 1620858) Visitor Counter : 14
    
    
      Read this release in: English , Urdu , Hindi , Marathi , Assamese , Bengali , Punjabi , Gujarati , Odia , Tamil , Telugu