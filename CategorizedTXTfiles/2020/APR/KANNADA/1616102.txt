      PIB Headquarters

      ಯಶೋಗಾಥೆ - ಮಂಡ್ಯ ಜಿಲ್ಲೆಯಲ್ಲಿ ಕೃಷಿ ಚಟುವಟಿಕೆ ಅವ್ಯಾಹತ
      Posted On: 19 APR 2020 6:02PM by PIB Bengaluru


    ಮಂಡ್ಯ ಜಿಲ್ಲೆ , ವ್ಯವಸಾಯ ಚಟುವಟಿಕೆಗಳಲ್ಲಿ ಕರ್ನಾಟಕ ರಾಜ್ಯದಲ್ಲೇ ಮುಂಚೂಣಿಯಲ್ಲಿರುವ ಜಿಲ್ಲೆ. ಇದರ ಒಟ್ಟು 4,98,244 ಹೆಕ್ಟೇರ್ ಭೌಗೋಳಿಕ ಪ್ರದೇಶದಲ್ಲಿ ಸರಿಸುಮಾರು ಅರ್ಧದಷ್ಟು ಭಾಗ ಬೇಸಾಯ ಪ್ರದೇಶವಾಗಿದೆ. ಇದರ ಸುಮಾರು ಅರ್ಧದಷ್ಟು ಭಾಗಕ್ಕೆ ಕೆ.ಆರ್.ಸಾಗರ ಮತ್ತು ಹೇಮಾವತಿ ಅಣೆಕಟ್ಟೆಗಳಿಂದ ನೀರು ಸರಬರಾಜಾದರೆ , ಉಳಿದ ಭಾಗ ಮಳೆ , ಭಾವಿ , ಕೆರೆಕಟ್ಟೆ , ಅಂತರ್ಜಲವನ್ನಾಧರಿಸಿವೆ. ಜಿಲ್ಲೆಯ 7 ತಾಲೂಕುಗಳಾದ ಮಂಡ್ಯ , ಪಾಂಡವಪುರ , ಮದ್ದೂರು , ಮಳವಳ್ಳಿ , ಶ್ರೀರಂಗಪಟ್ಟಣ , ನಾಗಮಂಗಲ ಮತತು ಕೃಷ್ಣರಾಜ ಪೇಟೆ ಗಳಲ್ಲಿ ಭತ್ತ ಮತ್ತು ಕಬ್ಬು ಮುಖ್ಯ ಬೆಳೆಯದರೂ , ದ್ವಿದಳಧಾನ್ಯಗಳು , ಎಣ್ಣೆಕಾಳುಗಳು , ತೆಂಗು , ತರಕಾರಿ ಮತ್ತು ಹಣ್ಣು ಮತ್ತು ಹೂವನ್ನೂ ಬೆಳೆಯಲಾಗುತ್ತದೆ.


    ಇಂತಹ ಜಿಲ್ಲೆಯಲ್ಲಿ ಕೊರೋನಾ ಮಹಾಮಾರಿಯ ಒಳಸುಳಿಗೆ ಹೆದರಿ ನಮ್ಮ ರೈತಬಾಂಧವರು ಹೊರಗೆ ಬರುವುದಿಲ್ಲ , ಕೃಷಿ ಕಾರ್ಯಗಳನ್ನು ಕೈಗೆತ್ತಿಕೊಳ್ಳುವುದಿಲ್ಲ ಎಂದು ಯಾರೂ ಭಾವಿಸಬಾರದು. ಉತ್ತುವ ಬಿತ್ತುವ ಕಾರ್ಯಗಳು ಈಗಾಗಲೇ ಆರಂಭಗೊಂಡುಬಿಟ್ಟಿವೆ. ಭತ್ತವನ್ನಂತೂ ನಾಟಿಮಾಡಿಯೂ ಆಗಿದೆ. ಆರಂಭಿಕ ಕೆಲಸಗಳಿಗೆ ಕಿಸಾನ್ ಸಮ್ಮಾನ ಯೋಜನೆಯಡಿ ಕೇಂದ್ರ ಸರ್ಕಾರ ಮುಂಡಗವಾಗಿ ಕೊಟ್ಟಿರುವ 2000/ ರೂಪಾಯಿಗಳನ್ನು ರೈತರು ಸಂತೋಷದಿಂದ ಬಳಸಿಕೊಳ್ಳುತ್ತಿದ್ದಾರೆ. ಶ್ರೀರಂಗಪಟ್ಟಣ ತಾಲೂಕಿನ ಅರಕೆರೆಯ ರೈತ ಸಿದ್ದೇಗೌಡರು ಪ್ರಧಾನಮಂತ್ರಿಯವರಿಗೆ ಕೃತಜ್ಞತೆ ಹೇಳುವುದು ಏನೆಂದರೆ: “ ಆ ಪುಣ್ಯಾತ್ಮ ಶ್ರೀ ನರೇಂದ್ರ ಮೋದಿಯವರು ಕೊರೋನಾ ಸಂಕಷ್ಟದಲ್ಲಿ ಸಿಲುಕಿರುವ ಈ ಹೊತ್ತಿನಲ್ಲಿ ಕೃಷಿಕರಿಗೆ ಕಿಸಾನ್ ಸಮ್ಮಾನ್ ಯೋಜನೆಯಡಿ ಎರಡು ಸಾವಿರ ರೂಪಾಯಿಗಳನ್ನು ಮುಂಗಡವಾಗಿ ನೀಡಿ ಉಪಕಾರ ಮಾಡಿದ್ದಾರೆ. ಇದರಿಂದ ಈ ಮುಂಗಾರಿನ ಆರಂಭಿಕ ಬೇಸಾಯವನ್ನು ಕೈಗೆತ್ತಿಕೊಂಡಿರುವುದೇ ಅಲ್ಲದೆ ಸ್ವಲ್ಪ ಪ್ರಮಾಣದಲ್ಲಿ ನನಗೆ ಅಗತ್ಯವಾದ ಔಷಧಗಳನ್ನು ಕೊಂಡುಕೊಳ್ಳಲೂ ಅನುಕೂಲವಾಗಿದೆ ”


    ಇದಲ್ಲದೆ , ಇದೇ ಯೋಜನೆಯಡಿಯಲ್ಲಿ ಪಡೆದ ಹಣದಿಂದ ಇನ್ನು ಹಲವು ರೈತರು ರೈತ ಸಂಪರ್ಕ ಕೇಂದ್ರಗಳಿಂದ ಬೇಕಾದ ಬಿತ್ತನೆ ಬೀಜ , ರಸಗೊಬ್ಬರ ಖರೀದಿಸುತ್ತಿದ್ದಾರೆ. ಕೆ ಆರ್ ಪೇಟೆ ತಾಲೂಕಿನ ಅಕ್ಕಿಹೆಬ್ಬಾಳಿನ ರೈತ ಸಂಪರ್ಕ ಕೇದ್ರಕ್ಕೆ ಸುತ್ತಮುತ್ತಲ ಹಳ್ಳಿಗಳಿಂದ ಬಂದಿರುವ ರೈತರು ಮುಖಕ್ಕೆ ಬಟ್ಟೆಯ ಮುಸುಕು ಧರಿಸಿ , ಸಾಮಾಜಿಕ ಅಂತರ ಕಾಪಾಡಿಕೊಂಡು ಸರ್ಕಾರ ಕೊಡಮಾಡಿದ ಹಣದಿಂದ ಖರೀದಿ ಕಾರ್ಯ ನಡೆಸಿರುವುದು ಕಾಣಬಂದಿದೆ.


    ಮತ್ತೊಂದೆಡೆ , ಕೊರೊನಾ ಹಿನ್ನೆಲೆಯಲ್ಲಿ ಲಾಕ್ ಡೌನ್ ಆಗಿರುವುದರ ಪರಿಣಾಮ ಸಾರಿಗೆ ವ್ಯವಸ್ಥೆ ಇರದೆ ಎಷ್ಟೋ ರೈತರು ಬ್ಯಾಂಕುಗಳಿಗೆ ಹೋಗಿ ತಮ್ಮ ಪಾಲಿಗೆ ಬಂದಿರುವ ಕೃಷಿ ಸಮ್ಮಾನ್ ಯೋಜನೆಯ ಮುಂಗಡ ಹಣವನ್ನು ತರುವುದೂ ಸಾಧ್ಯವಾಗಿಲ್ಲ. ಆದರೂ , ಸರ್ಕಾರ ತಮ್ಮ ಖಾತೆಗೆ ಹಣ ಹಾಕಿಯೇ ಇರುತ್ತದೆ ಎನ್ನುವ ದೃಢ ವಿಶ್ವಾಸದಿಂದ ಕಬ್ಬು ಕಟಾವು ಮಾಡಿಸುತ್ತಿರುವ ದೃಶ್ಯವೂ ಮಂಡ್ಯ ಜಿಲ್ಲೆಯ ಕೆಲ ಪ್ರದೇಶದಲ್ಲಿ ಕಾಣಬಂದಿತು. ಮಂಡ್ಯ ತಾಲೂಕಿನ ಕೃಷಿಕ ಶ್ರೀ ಉಮಾಪತಿಯವರ ಪ್ರಕಾರ “ ನನಗೆ ಕೇಂದ್ರ ಸರ್ಕಾರದ ಮೇಲೆ ನಂಬಿಕೆಯಿದೆ. ನನ್ನ ಪಾಲಿನ ಹಣವನ್ನು ನನ್ನ ಖಾತೆಗೆ ವರ್ಗಾವಣೆ ಮಾಡಿಯೇ ಇರುತ್ತಾರೆ. ಕಟಾವು ಕೆಲಸದಿಂದ ಬಿಡುವು ಮಾಡಿಕೊಂಡು , ಓಡಾಡಲು ಸೌಲಭ್ಯ ಸಿಕ್ಕ ಮೇಲೆ ಬ್ಯಾಂಕಿಗೆ ಹೋಗಿ ಆ ಹಣ ತಂದುಕೊಳ್ಳುತ್ತೇನೆ” ಎಂದು ತಿಳಿಸುತ್ತಾರೆ.


    “ ರಾಜ್ಯಗಳಳಿಯಲಿ , ರಾಜ್ಯಗಳುದಿಸಲಿ , ಹಾರಲಿ ಗದ್ದುಗೆ ಮುಕುಟಗಳು, ಮುತ್ತಿಗೆ ಹಾಕಲಿ ಸೈನಿಕರೆಲ್ಲ ಬಿತ್ತುಳುವುದನವ ಬಿಡುವುದೇ ಇಲ್ಲ” ಎಂದು ರಾಷ್ಟ್ರಕವಿ ಕುವೆಂಪುವಾಣಿಯನ್ನು ಉದಹರಿಸುವ ಪ್ರಗತಿಪರ ರೈತ ಮಹಿಳೆ ನಂದಿನಿ ಜಯರಾಮ್ “ ನಮ್ಮ ನಾಡಿನ ಮಣ್ಣಿ ನ ಮಕ್ಕಳು ಈಗಾಗಲೇ ಆರಂಭಕ್ಕೆ ಕೈಹಾಕಿದ್ದಾರೆ. ವಿಶ್ವದಲ್ಲಿ ಎಂತಹ ಅನಾಹುತವೇ ಸಂಭವಿಸಿದರೂ ಅವರು ತಮ್ಮ ಕೆಲಸವನ್ನು ನಿಲ್ಲಿಸುವುದೇ ಇಲ್ಲ. ಹಾಗೆ ದೇಶದ ಆಹಾರ ಭದ್ರತಾ ವ್ಯವಸ್ಥೆಗೆ ತನ್ನ ಅಮೂಲ್ಯ ಕಾಣಿಕೆ ನೀಡುವ ರೈತನ ಬದುಕನ್ನು ಭದ್ರಗೊಳಿಸುವ ಮಾರುಕಟ್ಟೆ ವ್ಯವಸ್ಥೆ ಅವನು ಬೆಳೆದ ಬೆಳೆಗೆ ಸಿಗುವಂತೆ ನೋಡಿಕೊಳ್ಳಬೇಕು ” ಎಂದು ಅಭಿಪ್ರಾಯ ಪಡುತ್ತಾರೆ.


    ಏನೇ ಇರಲಿ, “ಮಂಡ್ಯ ಜಿಲ್ಲೆಯಲ್ಲಿ ಕೃಷಿ ಚಟುವಟಿಕೆ ಮುಂದುವರೆಸಿಕೊಂಡು ಹೋಗಲು ಜಿಲ್ಲೆಯ ಕೃಷಿ ಇಲಾಖೆ ಎಲ್ಲಾ ಸವಲತ್ತುಗಳನ್ನೂ ಒದಗಿಸುತ್ತಿದೆ. ಕೊರೋನಾ ಇರಲಿ, ಏನೇ ಬರಲಿ ಮಂಡ್ಯ ರೈತರ ಕೃಷಿ ಚಟುವಟಿಕೆ ಅವ್ಯಾಹತವಾಗಿ ನಡೆಯುವುದಕ್ಕೆ ಅವರು ತೋರುವ ಉತ್ಸಾಹದ ಜೊತೆಗೆ ನಮ್ಮ ಇಲಾಖೆಯ ಬೆಂಬಲವೂ ಇದೆ. ” ಎಂದು ಜಿಲ್ಲಾ ಕೃಷಿ ಇಲಾಖೆಯ ಜಂಟಿ ನಿರ್ದೇಶಕರಾದ ಶ್ರೀ ಚಂದ್ರಶೇಖರ್ ಹೇಳುತ್ತಾರೆ.


    ಒಟ್ಟಾರೆಯಾಗಿ , ರಾಜ್ಯದ ಅನ್ನದ ಬಟ್ಟಲು ಎನಿಸಿಕೊಳ್ಳುವ , ಸಕ್ಕರೆಯ ನಾಡು ಮಂಡ್ಯ ಜಿಲ್ಲೆಯಲ್ಲಿ ಪ್ರಸಕ್ತ ಸಾಲಿನ ಮುಂಗಾರು ಹಂಗಾಮಿನ ಬೇಸಾಯ ಚಟುವಟಿಕೆಗಳು ಹುರುಪಿನಿಂದ ಸಾಗಿದೆ. ಜೊತೆಗೆ ಅವ್ಯಾಹತವಾಗಿ ಕೂಡ ಸಾಗುತ್ತಿರುವುದು ಆಶಾದಾಯಕ ಬೆಳವಣಿಗೆ.


    ***

    
    
    (Release ID: 1616102) Visitor Counter : 54