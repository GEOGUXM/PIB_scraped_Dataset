      PIB Headquarters

      ಯಶೋಗಾಥೆ - ಕೊರೋನಾ ಬಾಧೆಯ ನಡುವೆಯೂ ಕಟ್ಟಡ ಕಾಮಗಾರಿಗೆ ತೊಡಗಿದ ಮೈಸೂರು ಜಿಲ್ಲೆ
      Posted On: 24 APR 2020 8:09PM by PIB Bengaluru


    ಗ್ರಾಮೀಣ ಭಾಗದ ಜನರ ಜೀವನೋಪಾಯಕ್ಕೆ ಭದ್ರತೆ ಹೆಚ್ಚಿಸುವ ನಿಟ್ಟಿನಲ್ಲಿ ನೂರು ದಿನಗಳ ಕೂಲಿ ಸಹಿತ ಕೆಲಸ ಒದಗಿಸುವ ಗುರಿ ಹೊಂದಿದೆ - ಮಹಾತ್ಮ ಗಾಂಧಿ ರಾಷ್ಟ್ರೀಯ ಗ್ರಾಮೀಣ ಉದ್ಯೋಗ ಖಾತ್ರಿ ಕಾಯ್ದೆ ( ನರೇಗಾ ). ಒಂದು ಕುಟುಂಬದ ವಯಸ್ಕ ಸದಸ್ಯರು ಸ್ವಯಂ ಪ್ರೇರಿತರಾಗಿ ಮುಂದೆ ಬಂದರೆ ಅಂತಹವರಿಗೆ ಆರ್ಥಿಕ ವರ್ಷವೊಂದಕ್ಕೆ ನೂರು ದಿನಗಳ ಉದ್ಯೋಗ ನೀಡುವ ಖಾತ್ರಿ ಯೋಜನೆ ಇದಾಗಿದೆ .


    ಆದರೆ ಇತ್ತೀಚಿನ ಕೊರೋನಾ ಕಾಯಿಲೆ ವಿರುದ್ಧದ ಹೋರಾಟದ ಕ್ರಮವಾಗಿ ಲಾಕ್ ‍ ಡೌನ್ ವಿಧಿಸಿದ್ದರ ಕಾರಣ ಎಲ್ಲಾ ಅಸಂಘಟಿತ ಕಾರ್ಮಿಕರೂ ಕೆಲಸ ಸ್ಥಗಿತಗೊಳಿಸಿದ್ದರ ಹಾಗೆ ಈ ಯೋಜನೆಯಡಿ ಬರುವ ಕಾರ್ಮಿಕರಿಗೂ ಕೆಲಸ ಇಲ್ಲವಾಗಿತ್ತು . ಆದರೆ ಇದೀಗ ರಾಜ್ಯದಲ್ಲಿ ಲಾಕ್ ‍ ಡೌನ್ ಸ್ವಲ್ಪ ಮಟ್ಟಿಗೆ ಸಡಿಲಗೊಳ್ಳುತ್ತಿರುವ ಹಿನ್ನೆಲೆಯಲ್ಲಿ ಮೈಸೂರು ಜಿಲ್ಲೆಯಲ್ಲಿ ವಿವಿಧ ಬಗೆಯ ನರೇಗ ಕಾಮಗಾರಿಗಳಿಗೆ ಮರುಚಾಲನೆ ಸಿಕ್ಕಂತಾಗಿದೆ . ಕೆಲಸಗಾರರು ಮನೆಯಿಂದ ಹೊರಗೆ ಬಂದು ಕೆಲಸ ಕೈಗೆತ್ತಿಕೊಳ್ಳುತ್ತಿದ್ದಾರೆ . ಆದರೆ , ನಿಶ್ಚಯವಾಗಿಯೂ ಅವರು ಮಾಸ್ಕ್ ಧರಿಸುವುದು , ಅಂತರ ಕಾಪಾಡಿಕೊಳ್ಳಬೇಕೆಂಬ ನಿಯಮವನ್ನು ಅಗತ್ಯವಾಗಿ ಪಾಲಿಸುತ್ತಿದ್ದಾರೆ .


    ಹೆಗ್ಗಡದೇವನ ಕೋಟೆ ತಾಲೂಕಿನ ಮಾದಾಪುರ ಗ್ರಾಮದಲ್ಲಿ ಈ ಯೋಜನೆಯಡಿಯಲ್ಲಿ ಕೊಟ್ಟಿಗೆ ನಿರ್ಮಾಣದ ಕಾಮಗಾರಿ ಭರದಿಂದ ಸಾಗಿದೆ . ಈ ಕೆಲಸ ಮಾಡಿಸುತ್ತಿರುವ ಶ್ರೀ ರಾಘವೇಂದ್ರ , “ ಕೆಲಸಗಾರರಿಗೆ ನಿಗದಿತ ವೇತನವನ್ನು ಕೊಡಮಾಡುತ್ತಿದ್ದು , ಇದೊಂದು ವೈಯಕ್ತಿಕ ಕೊಟ್ಟಿಗೆ ನಿರ್ಮಾಣ ಕಾಮಗಾರಿಯಾಗಿದೆ . ಇದಕ್ಕೆ ಜಿಲ್ಲಾ ಹಾಗೂ ತಾಲೂಕು ಪಂಚಾಯತಿಗಳ ಪ್ರೋತ್ಸಾಹವಿದ್ದು , ಅಧಿಕಾರಿಗಳ ಸೂಚನೆಯಂತೆ ಕೆಲಸ ಮಾಡಿಸುತ್ತಿರುವುದಾಗಿ ತಿಳಿಸಲಾಗುತ್ತಿದೆ . ಕೊರೋನಾ ವಾತಾವರಣದ ನಡುವೆ ದುಡಿಮೆಯಿಲ್ಲದೆ ಕಷ್ಟಪಡುತ್ತಿರುವ ಕಾರ್ಮಿಕರ ಬದುಕಿಗೆ ಇದರಿಂದ ಸ್ವಲ್ಪ ನಿರಾಳತೆ ದೊರೆತಂತಾಗಿದೆ ”. ಎಂದಿದ್ದಾರೆ . ಅಸಂಘಟಿತ ಕೆಲಸಗಾರರಿಗೆ ಇಂತಹ ಸುಭದ್ರತೆ ಒದಗಿಸುವ ಯೋಜನೆ ನೀಡಿರುವ ಸರ್ಕಾರಕ್ಕೆ ಅವರು ಕೃತಜ್ಞತೆ ಸಲ್ಲಿಸಿದ್ದಾ ರೆ.


    ಅದೇ ರೀತಿ , ಹುಣಸೂರು ತಾಲೂಕಿನಲ್ಲೂ ಕಾಮಗಾರಿ ಕೆಲಸ ಚುರುಕುಗೊಂಡಿದೆ . ಇಲ್ಲಿ ಕೆರೆಯಲ್ಲಿ ಹೂಳೆತ್ತುವ ಮತ್ತು ಕೆರೆ ಅಭಿವೃದ್ಧಿ ಕೆಲಸ ಚಾಲ್ತಿಯಲ್ಲಿದೆ . ಹುಣಸೂರಿನ ಉಯಿಗೊಂಡನಹಳ್ಳಿಯಲ್ಲಿ ಶ್ರೀ ಗಿರೀಶ್ , ಕಾರ್ಯನಿರ್ವಾಹಕ ಅಧಿಕಾರಿ , ತಾಲೂಕು ಪಂಚಾಯತಿ ಇವರ ನೇತೃತ್ವದಲ್ಲಿ ಕೆಲಸ ನಡೆಯುತ್ತಿದೆ . ಕಾರ್ಮಿಕರಿಗೆ , ತಮ್ಮ ಆರೋಗ್ಯ ಸುಸ್ಥಿತಿಯಲ್ಲಿದ್ದು ಕೊರೋನಾ ಕಾಯಿಲೆಯ ಯಾವ ಲಕ್ಷಣಗಳೂ ತಮಗಿಲ್ಲ ಎಂದು ಹೇಳುವ ಪ್ರತಿಜ್ಞೆಯನ್ನು ಶ್ರೀ ಲೋಕೇಶ್ , ಸಹಾಯಕ ನಿರ್ದೇಶಕರು ಬೋಧಿಸಿದರು .


    ಇತ್ತ , ಹೆಗ್ಗಡದೇವನ ಕೋಟೆ ತಾಲೂಕಿನ ಪಡುಕೋಟೆಯಲ್ಲಿಯೂ ಗ್ರಾಮೀಣ ಉದ್ಯೋಗ ಖಾತ್ರಿಯಡಿಯಲ್ಲಿ ಕಾಮಗಾರಿಗಳು ಪ್ರಾರಂಭವಾಗಿದೆ , ಇಲ್ಲಿ ಸಹಾಯಕ ಅಭಿಯಂತರ ಶ್ರೀ ಅವಿನಾಶ್ ಅವರ ಮೇಲುಸ್ತುವಾರಿಯಲ್ಲಿ ರಸ್ತೆ ನಿರ್ಮಾಣ ಕಾಮಗಾರಿಗೆ ಕಾರ್ಮಿಕರು ತೊಡಗಿದ್ದಾರೆ . ಕೆಲಸಕ್ಕೆ ತೊಡಗುವ ಮುನ್ನ ಕಾರ್ಮಿಕರು ತಮ್ಮ ಆರೋಗ್ಯದಲ್ಲಿ ಏರುಪೇರಾಗಿ ಕೊರೋನಾ ರೋಗದ ಲಕ್ಷಣಗಳು ಕಂಡುಬಂದಲ್ಲಿ ಕೂಡಲೆ ಅದನ್ನು ಅಧಿಕಾರಿಗಳಿಗೆ ತಿಳಿಯಪಡಿಸುವುದಾಗಿ ಪ್ರತಿಜ್ಞೆ ಸ್ವೀಕರಿಸಿದರು .


    “ ಮೈಸೂರು ಜಿಲ್ಲೆಯಲ್ಲಿ ಕೊರೋನಾ ಸೋಂಕಿನ ಬಾಧೆಯಿರದ ಪ್ರದೇಶಗಳಲ್ಲಿ ಗ್ರಾಮೀಣ ಉದ್ಯೋಗ ಖಾತ್ರಿ ಯೋಜನೆಯಡಿಯಲ್ಲಿ ಕೆಲಸಗಳನ್ನು ಕೈಗೆತ್ತಿಕೊಳ್ಳಲಾಗುತ್ತಿದ್ದು ಜನಜೀವನವನ್ನು ಸ್ಥಿರತೆಯೆಡೆಗೆ ಕೊಂಡೊಯ್ಯಲಾಗುತ್ತಿದೆ “ ಎಂದು ಜಿಲ್ಲಾ ಪಂಚಾಯತಿಯ ಉಪ ಕಾರ್ಯದರ್ಶಿ ಡಾ : ಕೃಷ್ಣರಾಜು ಹೇಳಿದ್ದಾರೆ . “ ಹೀಗೆ ಕೆಲಸಕ್ಕೆ ಬರುವ ಜನರಿಗೆ ಕೊರೋನಾ ಕಾಯಿಲೆಯ ಬಗ್ಗೆ ಸಾಕಷ್ಟು ಜಾಗೃತಿ ಮೂಡಿಸಲಾಗಿದೆ , ಕೆಲಸದ ಸ್ಥಳದಲ್ಲಿ ಅಂತರ ಕಾಪಾಡಿಕೊಳ್ಳುವುದು , ಮಾಸ್ಕ್ ಧರಿಸುವುದು , ಸಾಬೂನು ಬಳಸಿ ಕೈತೊಳೆಯುವುದು , ಕೊರೋನಾದ ಲಕ್ಷಣಗಳನ್ನು ಸ್ವಯಂ ಪತ್ತೆ ಮಾಡಿಕೊಳ್ಳುವ ವಿಧಾನಗಳನ್ನು ತಿಳಿಸಿಕೊಟ್ಟಿದ್ದೇವೆ ’ ಎಂದು ಹೇಳಿದ್ದಾರೆ .


    ಕೋವಿಡ್ 19 ರ ಕೆಂಪು ವಲಯವೆನಿಸಿಕೊಂಡಿರುವ ಮೈಸೂರಿನಲ್ಲಿ ಮಹಾತ್ಮಾ ಗಾಂಧಿ ರಾಷ್ಟ್ರೀಯ ಗ್ರಾಮೀಣ ಉದ್ಯೋಗ ಖಾತ್ರಿ ಯೋಜನೆಯಡಿ ಕೆಲಸಕಾರ್ಯಗಳು ಪುನರಾರಂಭಗೊಂಡಿರುವುದು ಒಂದು ಆಶಾದಾಯಕ ಬೆಳವಣಿಗೆಯಾಗಿದೆ .


    ***

    
    
    (Release ID: 1618051) Visitor Counter : 38