      ಕೃಷಿ ಸಚಿವಾಲಯ

      ಕನಿಷ್ಟ ಬೆಂಬಲ ಬೆಲೆ ನೀಡಿ ರೈತರಿಂದ ನೇರವಾಗಿ ದ್ವಿದಳ ಧಾನ್ಯಗಳು ಮತ್ತು ಎಣ್ಣೆ ಕಾಳುಗಳ ಖರೀದಿ
      Posted On: 18 APR 2020 6:03PM by PIB Bengaluru


    ಕನಿಷ್ಟ ಬೆಂಬಲ ಬೆಲೆ ನೀಡಿ ರೈತರಿಂದ ನೇರವಾಗಿ ದ್ವಿದಳ ಧಾನ್ಯಗಳು ಮತ್ತು ಎಣ್ಣೆ ಕಾಳುಗಳ ಖರೀದಿ


    ಕೇಂದ್ರದ ನೋಡಲ್ ಎಜನ್ಸಿಗಳಾದ ನಾಫೆಡ್ ಮತ್ತು ಎಫ್ ಸಿ ಐ ಮೂಲಕ ರೈತರಿಗೆ ಉತ್ತಮ ಆದಾಯವನ್ನು ನೀಡುವುದನ್ನು ಖಚಿತಪಡಿಸುವ ಕುರಿತು ಭಾರತ ಸರ್ಕಾರ ಪ್ರಯತ್ನಿಸುತ್ತಿದೆ . 2020-21 ರ ಹಿಂಗಾರು ಋತುವಿನಲ್ಲಿ ಹಲವಾರು ರಾಜ್ಯಗಳ ರೈತರಿಂದ ಕನಿಷ್ಠ ಬೆಂಬಲ ಬೆಲೆ ( ಎಂ ಎಸ್ ಪಿ ) ನೀಡಿ ಅಧಿಸೂಚಿತ ಸರಕುಗಳ ಖರೀದಿ ಕಾರ್ಯ ಆರಂಭವಾಗಿದೆ . ಲಾಕ್ ಡೌನ್ ಸಮಯದಲ್ಲಿ ರೈತರಿಗೆ ಸಕಾಲದಲ್ಲಿ ಮಾರುಕಟ್ಟೆ ಬೆಂಬಲವನ್ನು ನೀಡಲಾಗುತ್ತಿದೆ . ಕೋವಿಡ್ -19 ಹರಡುವಿಕೆ ನಿರ್ವಹಣೆಗೆ ನೀಡಲಾದ ಮಾರ್ಗಸೂಚಿಗಳನ್ನು ಗಮನದಲ್ಲಿಟ್ಟುಕೊಂಡು ಹೆಚ್ಚಿನ ಸಂಖ್ಯೆಯ ರೈತರಿಗೆ ಸೇವೆ ಒದಗಿಸಲಾಗುತ್ತಿದೆ .


    2020-21 ರ ಹಿಂಗಾರು ಋತುವಿನಲ್ಲಿ ಬೆಂಬಲ ಬೆಲೆ ಯೋಜನೆ ( ಪಿ ಎಸ್ ಎಸ್ ) ಅಡಿ ಬೆಂಬಲ ಬೆಲೆ ನೀಡಿ ದ್ವಿದಳ ಧಾನ್ಯಗಳು ಮತ್ತು ಎಣ್ಣೆ ಕಾಳುಗಳ ಖರೀದಿ ಕಾರ್ಯ ಪ್ರಸ್ತುತ ಕರ್ನಾಟಕ , ಆಂಧ್ರಪ್ರದೇಶ , ತೆಲಂಗಾಣ , ರಾಜಸ್ಥಾನ , ಮಹಾರಾಷ್ಟ್ರ , ಉತ್ತರ ಪ್ರದೇಶ ಮತ್ತು ಹರಿಯಾಣದಲ್ಲಿ ಜಾರಿಯಲ್ಲಿದೆ . 16 ಏಪ್ರೀಲ್ 2020 ರಂದು ರೂ 784.77 ಕೋಟಿ ಮೌಲ್ಯದ 1,33,987.65 ಮೆಟ್ರಿಕ್ ಟನ್ ದ್ವಿದಳ ಧಾನ್ಯಗಳು ಮತ್ತು 29,264.17 ಮೆಟ್ರಿಕ್ ಟನ್ ಎಣ್ಣೆ ಕಾಳುಗಳನ್ನು ನಾಫೆಡ್ / ಎಫ್ ಸಿ ಐ ಮೂಲಕ ಖರೀದಿಸಲಾಗಿದೆ ಮತ್ತು ಇದರಿಂದ 1,14,338 ರೈತರು ಲಾಭ ಪಡೆದಿದ್ದಾರೆ . ಲಾಕ್ ಡೌನ್ ಅವಧಿಯಲ್ಲಿ ಪಿ ಎಸ್ ಎಸ್ ಯೋಜನೆಯಡಿ 97,337.35 ಮೆಟ್ರಿಕ್ ಟನ್ ನಷ್ಟು ಹಿಂಗಾರು ಹಂಗಾಮಿನ ದ್ವಿದಳ ಧಾನ್ಯಗಳು ಮತ್ತು ಎಣ್ಣೆ ಕಾಳುಗಳನ್ನು ಖರೀದಿ ಮಾಡಲಾಗಿದೆ .


    ದ್ವಿದಳ ಧಾನ್ಗಳ ದಾಸ್ತಾನು ಕಾಯ್ದಿರಿಸಲು ಧಾನ್ಯಗಳ ಬೆಲೆ ಸ್ಥಿರೀಕರಣ ನಿಧಿ ( ಪಿ ಎಸ್ ಎಫ್ ) ಅಡಿ ನಾಫೆಡ್ ಮೂಲಕ ಬೆಂಬಲ ಬೆಲೆ ನೀಡಿ ರೈತರಿಂದ ತೊಗರಿಯನ್ನು ಖರೀದಿಸಲಾಗುತ್ತಿದೆ . ಮಹಾರಾಷ್ಟ್ರ , ತಮಿಳುನಾಡು , ಗುಜರಾತ್ ಆಂಧ್ರಪ್ರದೇಶದಲ್ಲಿ , ತೆಲಂಗಾಣ ಹಾಗೂ ಕರ್ನಾಟಕ ರಾಜ್ಯಗಳಲ್ಲಿ ಪಿ ಎಸ್ ಎಸ್ / ಪಿ ಎಸ್ ಎಫ್ ಅಡಿ 2019-20 ರ ಮುಂಗಾರು ಹಂಗಾಮಿನಲ್ಲಿ ತೊಗರಿ ಖರೀದಿ ಪ್ರಗತಿಯಲ್ಲಿದೆ . 2019-20 ರ ಮುಂಗಾರು ಮಾರುಕಟ್ಟೆ ಹಂಗಾಮಿನಲ್ಲಿ ಒಟ್ಟು ತೊಗರಿ ಬೆಳೆ ಸಂಗ್ರಹ 5,32,849 ಮೆಟ್ರಿಕ್ ಟನ್ ಇದರಲ್ಲಿ 29,328.62 ಮೆಟ್ರಿಕ್ ಟನ್ ನಷ್ಟು ಲಾಕ್ ಡೌನ್ ಅವಧಿಯಲ್ಲಿ ಸಂಗ್ರಹಿಸಲಾಗಿದೆ .


    ಲಾಕ್ ಡೌನ್ ಘೋಷಣೆಯಾದ ನಂತರ ರಾಜಸ್ಥಾನದಲ್ಲಿ ಕೋಟಾ ವಿಭಾಗದಲ್ಲಿ ದ್ವಿದಳ ಧಾನ್ಯಗಳು ಮತ್ತು ಎಣ್ಣೆ ಕಾಳುಗಳ ಖರೀದಿ ಸ್ಥಗಿತಗೊಂಡಿದೆ . 15-04-2020 ರಿಂದ ಕೋಟಾ ವಿಭಾಗದ 54 ಕೇಂದ್ರಗಳು ಕಾರ್ಯನಿರ್ವಹಿಸಲಾರಂಭಿಸಿವೆ ಮತ್ತು ಮುಂಬರುವ ದಿನಗಳಲ್ಲಿ ಹೆಚ್ಚಿನ ಸಂಖ್ಯೆಯ ಖರೀದಿ ಕೇಂದ್ರಗಳ ಕಾರ್ಯಾರಂಭ ಮಾಡಲಾಗುವುದು . 2020 ರ ಮೇ ಮೊದಲ ವಾರದಿಂದ ರಾಜಸ್ಥಾನದ ಇನ್ನುಳಿದ ವಿಭಾಗಗಳಲ್ಲಿ ಖರೀದಿಯನ್ನು ಪ್ರಸ್ತಾಪಿಸಲಾಗಿದೆ . ಖರೀದಿ ಕೇಂದ್ರಗಳಿಗೆ ದಿನಕ್ಕೆ ಅತಿ ಹೆಚ್ಚು 10 ಜನ ರೈತರನ್ನು ಕರೆಸಲಾಗುವುದು ಮತ್ತು ಅದರಂತೆ ರೈತರಿಗೆ ಮಾಹಿತಿ ನೀಡಲಾಗುವುದು .


    15-04-2020 ರಿಂದ ಹರಿಯಾಣದ 163 ಕೇಂದ್ರಗಳಲ್ಲಿ ಸಾಸಿವೆ ಮತ್ತು ಕಡಲೆ ಖರೀದಿ ಆರಂಭಿಸಲಾಗಿತ್ತು . ಸಾಮಾಜಿಕ ಅಂತರವನ್ನು ಕಾಯ್ದುಕೊಳ್ಳಲು ಪ್ರತಿದಿನ ನಿಯಮಿತ ರೈತರನ್ನು ಕರೆಯಲಾಗುತ್ತಿದೆ . ಮೊದಲ 2 ದಿನಗಳಲ್ಲಿ 10,111 ರೈತರಿಂದ ಸುಮಾರು 27,276.77 ಮೆಟ್ರಿಕ್ ಟನ್ ಸಾಸಿವೆಯನ್ನು ಖರೀದಿಸಲಾಗಿದೆ .


    ಮಧ್ಯಪ್ರದೇಶದಲ್ಲಿ ಕಡಲೆ , ಮಸೂರ್ ಮತ್ತು ಮಧ್ಯಪ್ರದೇಶದಲ್ಲಿ ಸಾಸಿವೆ ಖರೀದಿಗೆ ಸಿದ್ಧತೆ ಮಾಡಿಕೊಳ್ಳಲಾಗಿದೆ ಮತ್ತು ಖರೀದಿ ಕೇಂದ್ರಗಳಿಗೆ ತಮ್ಮ ಉತ್ಪನ್ನವನ್ನು ತರುವಂತೆ ರೈತರಿಗೆ ಮಾಹಿತಿ ನೀಡಲಾಗಿದೆ .


    ***

    
    
    (Release ID: 1616033) Visitor Counter : 30
    
    
      Read this release in: English , Hindi , Marathi , Bengali , Assamese , Manipuri , Punjabi , Gujarati , Tamil , Telugu