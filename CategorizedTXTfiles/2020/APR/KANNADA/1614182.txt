      PIB Headquarters

      ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ್ ಪ್ಯಾಕೇಜ್ ಫಲಾನುಭವಿಗಳ ಪ್ರಶಂಶೆ
      Posted On: 13 APR 2020 11:49PM by PIB Bengaluru


    ಕೇಂದ್ರ ಹಣಕಾಸು ಮತ್ತು ಕಾರ್ಪೊರೇಟ್ ವ್ಯವಹಾರಗಳ ಸಚಿವೆ ಶ್ರೀಮತಿ ನಿರ್ಮಲಾ ಸೀತಾರಾಮನ್ ಅವರು ಪ್ರಕಟಿಸಿದ್ದಂತೆ , 32 ಕೋಟಿಗೂ ಅಧಿಕ ಮಂದಿ ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ್ ಪ್ಯಾಕೇಜ್ ಅಡಿ 29,352 ಕೋಟಿ ರೂ.ಗಳ ಹಣಕಾಸಿನ ನೆರವನ್ನು ಸ್ವೀಕರಿಸಿದ್ದಾರೆ. ಲಾಕ್ ಡೌನ್ ನಿಂದ ತೊಂದರೆಗೀಡಾಗುವ ಬಡಜನರನ್ನು ರಕ್ಷಿಸಲು 2020ರ ಮಾರ್ಚ್ 26ರಂದು ಸಚಿವರು ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ ಯೋಜನೆಯಡಿ 1.70 ಲಕ್ಷ ಕೋಟಿ ರೂ.ಗಳ ಪರಿಹಾರ ಪ್ಯಾಕೇಜ್ ಅನ್ನು ಪ್ರಕಟಿಸಿದ್ದರು.


    ಈ ಪರಿಹಾರ ಪ್ಯಾಕೇಜ್ ನಲ್ಲಿ ಕೋವಿಡ್- 19 ಸಾಂಕ್ರಾಮಿಕದಿಂದ ಸಂಕಷ್ಟಕ್ಕೆ ಸಿಲುಕಿರುವ ಬಡಜನರಿಗೆ ಸಹಾಯ ಮಾಡುವ ಗುರಿ ಹೊಂದಲಾಗಿತ್ತು ಮತ್ತು ಅದರಲ್ಲಿ ಹಲವು ಅಂಶಗಳು ಸೇರ್ಪಡೆಗೊಂಡಿದ್ದವು. ಅದರ ಕೆಲವು ಅಂಶಗಳೆಂದರೆ ಪ್ರಧಾನಮಂತ್ರಿಗಳ ಗರೀಬ್ ಕಲ್ಯಾಣ ಯೋಜನೆ ಜಾರಿಯ ಮೂಲಕ ಬಡವರಿಗೆ ಆಹಾರಧಾನ್ಯ ಮತ್ತು ಬೇಳೆಕಾಳು ಲಭ್ಯವಾಗುವುದನ್ನು ಖಾತ್ರಿಪಡಿಸುವುದು, ಪಿಎಂ ಕಿಸಾನ್ ಯೋಜನೆಯಡಿ 2,000 ರೂ. ನಗದು ವರ್ಗಾವಣೆ ಮಾಡುವುದು ಮತ್ತು ಉಚಿತ ಅಡುಗೆ ಅನಿಲ ವಿತರಣೆ ಇತ್ಯಾದಿ.


    ಇಂತಹ ಸಂಕಷ್ಟದ ಸಮಯದಲ್ಲಿ ಸರ್ಕಾರ ಪಿಎಂ ಗರೀಬ್ ಕಲ್ಯಾಣ್ ಯೋಜನೆ ಅಡಿಯಲ್ಲಿ 5.29 ಕೋಟಿ ಫಲಾನುಭವಿಗಳಿಗೆ ಉಚಿತ ಪಡಿತರ ಆಹಾರ ಧಾನ್ಯವನ್ನು ವಿತರಣೆ ಮಾಡಿದೆ ಮತ್ತು 97.8 ಲಕ್ಷ ಉಜ್ವಲ ಫಲಾನುಭವಿಗಳಿಗೆ ಉಚಿತವಾಗಿ ಸಿಲಿಂಡರ್ ಗಳನ್ನು ಪೂರೈಸಲಾಗಿದೆ. ಪಿಎಂ ಕಿಸಾನ್ ಯೋಜನೆ ಅಡಿಯಲ್ಲಿ 7.47 ಕೋಟಿ ರೈತರ ಖಾತೆಗಳಿಗೆ ಮೊದಲ ಕಂತಿನ ಹಣ ತಲಾ 2,000 ರೂ.ನಂತೆ ಒಟ್ಟು 14,946 ಕೋಟಿ ರೂ.ಗಳು ವರ್ಗಾವಣೆಯಾಗಿದೆ.


    ಪಿಎಂ ಗರೀಬ್ ಕಲ್ಯಾಣ್ ಯೋಜನೆ ಅಡಿ ಪರಿಹಾರ ಪ್ಯಾಕೇಜ್ ಅನ್ನು ಯಶಸ್ವಿಯಾಗಿ ಅನುಷ್ಠಾನಗೊಳಿಸಿರುವುದಕ್ಕೆ ಹಲವು ಫಲಾನುಭವಿಗಳು ಮೆಚ್ಚುಗೆ ವ್ಯಕ್ತಪಡಿಸಿದ್ದಾರೆ. ಭರವಸೆ ನೀಡಿದ್ದಂತೆ ಜನ ಧನ್ ಖಾತೆದಾರರಿಗೆ ಸಕಾಲದಲ್ಲಿ ಆರ್ಥಿಕ ನೆರವು ದೊರೆತಿದೆ. ಇದರಿಂದ ಕೋವಿಡ್- 19ನಿಂದಾಗಿ ಲಾಕ್ ಡೌನ್ ಆಗಿರುವ ಸಮಯದಲ್ಲಿ ಹೆಚ್ಚಿನ ಅನುಕೂಲವಾಗಿದೆ.


    ಹಲವು ಫಲಾನುಭವಿಗಳು ನಾನಾ ಮಾಧ್ಯಮಗಳ ಮೂಲಕ ತಮ್ಮ ಅನುಭವಗಳನ್ನು ಹಂಚಿಕೊಂಡು ಸಕಾಲದಲ್ಲಿ ಪರಿಹಾರ ಪ್ಯಾಕೇಜ್ ವಿತರಣೆಯಾಗಿದ್ದಕ್ಕೆ ಪ್ರಶಂಸೆ ವ್ಯಕ್ತಪಡಿಸಿದ್ದಾರೆ.


    ವಿಜಯಪುರದ ಶ್ರೀಮತಿ ಗೀತಾ , ಸರ್ಕಾರ ಮತ್ತು ಗೌರವಾನ್ವಿತ ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಈ ಸಂಕಷ್ಟದ ಕಾಲದಲ್ಲಿ ನೆರವು ನೀಡಿರುವುದಕ್ಕೆ ಮೆಚ್ಚುಗೆ ವ್ಯಕ್ತಪಡಿಸಿದರು. ಆಕೆ ತನ್ನ ಜನ ಧನ್ ಖಾತೆಗೆ 500 ರೂ.ಅನ್ನು ಸ್ವೀಕರಿಸಿದ್ದಾರೆ. ಅದು ಲಾಕ್ ಡೌನ್ ವೇಳೆ ಆಕೆ ಮತ್ತು ಆಕೆಯ ಕುಟುಂಬಕ್ಕೆ ನೆರವಾಗಿದೆ.


    ಅದೇ ರೀತಿ ಅಮದಳ್ಳಿ(ಉತ್ತರ ಕನ್ನಡ ಜಿಲ್ಲೆ , ಕಾರವಾರ ಬ್ಲಾಕ್)ಯ ಶ್ರೀ ಪಾಂಡುರಂಗ ಗೌಡ, ಪಿಎಂ ಗರೀಬ್ ಕಲ್ಯಾಣ್ ಪ್ಯಾಕೇಜ್ ಅಡಿ, ಪಿಎಂ ಕಿಸಾನ್ ಯೋಜನೆಯ ಮೊದಲ ಕಂತಿನ ಹಣ 2,000 ರೂ. ಸ್ವೀಕರಿಸಿದ್ದಾರೆ. ಅವರು ಇಂತಹ ಕಷ್ಟದ ಸಮಯದಲ್ಲಿ ಸರ್ಕಾರದ ಈ ಪ್ರಯತ್ನದಿಂದ ಮಧ್ಯಮ ವರ್ಗದ ರೈತರಿಗೆ ತುಂಬಾ ಅನುಕೂಲಕಾರಿಯಾಗಿದೆ ಎಂದು ಮೆಚ್ಚುಗೆ ಸೂಚಿಸಿದರು.


    ಅದರಂತೆ ಪಿಎಂ ಗರೀಬ್ ಕಲ್ಯಾಣ್ ಯೋಜನೆ ಜಾರಿಯ ಹಲವು ಯಶೋಗಾಥೆಗಳು ವಸ್ತುಸ್ಥಿತಿ ವರದಿಯಲ್ಲಿ ಅನಾವರಣಗೊಂಡಿವೆ.


    https://twitter.com/PIBBengaluru/status/1249664887275401216?s=19


    https://twitter.com/PIBBengaluru/status/1249636041713057792?s=19


    ***

    
    
    (Release ID: 1614182) Visitor Counter : 117