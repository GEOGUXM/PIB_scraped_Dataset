      ವಿಜ್ಞಾನ ಮತ್ತು ತಂತ್ರಜ್ಞಾನ ಸಚಿವಾಲಯ

      ನೋವೆಲ್ ಕೊರೊನಾ ವೈರಾಣು ಗಮನದಲ್ಲಿಟ್ಟುಕೊಂಡು ನಿಷ್ಕ್ರೀಯ ವೈರಾಣು ಲಸಿಕೆ
      Posted On: 16 APR 2020 6:45PM by PIB Bengaluru


    ನೋವೆಲ್ ಕೊರೊನಾ ವೈರಾಣು ಗಮನದಲ್ಲಿಟ್ಟುಕೊಂಡು ನಿಷ್ಕ್ರೀಯ ವೈರಾಣು ಲಸಿಕೆ


    ಜೀವಕೋಶೀಯ ಮತ್ತು ಅಣುಸಂಬಂಧಿ ಜೀವವಿಜ್ಞಾನ ಕೇಂದ್ರ ( ಸಿಸಿಎಂಬಿ ) ಸಂಶೋಧಕರು ಮಹಾಮಾರಿ ನೊವೆಲ್ ಕೊರೊನಾ ವೈರಾಣುವಿಗಾಗಿ ನಿಷ್ಕ್ರೀಯ ವೈರಾಣು ಲಸಿಕೆ ಅಭಿವೃದ್ಧಿಪಡಿಸುತ್ತಿದ್ದಾರೆ . ನಿಷ್ಕ್ರೀಯ ವೈರಾಣು ಲಸಿಕೆಗಳು ಸರಳ ಉತ್ಪಾದನೆ ಮತ್ತು ಸುರಕ್ಷತೆಗೆ ಹೆಸರುವಾಸಿಯಾಗಿವೆ . ಈ ವೈರಾಣುವಿನ ಪ್ರಗತಿ ಮತ್ತು ಮಾರಣಾಂತಿಕ ಪರಿಣಾಮಗಳನ್ನು ತಡೆಯಲು ಲಸಿಕೆ ಹಾಕುವುದು ಅತ್ಯಂತ ಪರಿಣಾಮಕಾರಿ ಮತ್ತು ಖಚಿತವಾದ ಮಾರ್ಗವಾಗಿದೆ ಎಂದು ಭಾವಿಸಲಾಗಿದೆ . ವಿಶ್ವಾದ್ಯಂತದ ಹಲವಾರು ಸಂಸ್ಥೆಗಳು ಲಸಿಕೆಯನ್ನು ಕಂಡುಹಿಡಿಯುವ ಕಾರ್ಯದಲ್ಲಿ ತೊಡಗಿವೆ ಮತ್ತು ವಿಶ್ವ ಆರೋಗ್ಯ ಸಂಸ್ಥೆ ( ಡಬ್ಲ್ಯು ಹೆಚ್ ಒ ) ಅಭಿವೃದ್ಧಿಪಡಿಸುತ್ತಿರುವ 42 ಕ್ಕೂ ಹೆಚ್ಚು ಭರವಸೆಯ ಸಂಸ್ಥೆಗಳನ್ನು ಪಟ್ಟಿ ಮಾಡಿದೆ .


    ದೊಡ್ಡ ಸಂಖ್ಯೆಯಲ್ಲಿ ಸಕ್ರೀಯ ವೈರಾಣು ಅಭಿವೃದ್ಧಿ ಮಾಡಲಾಗುತ್ತದೆ ಮತ್ತು ನಂತರ ಅವನ್ನು ಶಾಖ ಅಥವಾ ರಾಸಾಯನಿಕ ಬಳಸಿ ನಾಶಪಡಿಸಲಾಗುತ್ತದೆ . ರೋಗಕಾರಕವನ್ನು ನಾಶಪಡಿಸಲಾಗಿದ್ದರೂ ಅಥವಾ ಅದರ ಸಂತಾನೋತ್ಪತ್ತಿ ಸಾಮರ್ಥ್ಯ ಕಳೆದುಕೊಳ್ಳುವಂತೆ ಮಾಡಿದ್ದರೂ ವೈರಾಣುವಿನ ವಿವಿಧ ಭಾಗಗಳು ಹಾಗೇ ಇರುತ್ತವೆ . ಉದಾಹರಣೆಗೆ ಅದು ಜೀವಕೋಶವನ್ನು ಪ್ರವೇಶಿಸುವ ಸ್ಪೈಕ್ ಪ್ರೋಟೀನ್ . ಪ್ರತಿರೋಧಕ ವ್ಯವಸ್ಥೆಯಿಂದ ಗುರುತಿಸಲ್ಪಟ್ಟ ಪ್ರತಿಜನಕವನ್ನು ( ಅದರ ರಾಸಾಯನಿಕ ರಚನೆಯನ್ನು ) ದುರ್ಬಲಗೊಳಿಸದೇ ಬಿಡಲಾಗಿರುತ್ತದೆ . ಈ ಮೃತ ಸೂಕ್ಷ್ಮಾಣುಜೀವಿ ದೇಹವನ್ನು ಪ್ರವೇಶಿಸಿದಾಗ , ರೋಗಕಾರಕವು ಮೃತ ಸ್ಥಿತಿಯಲ್ಲಿದೆ ಎಂದು ಅರಿಯದೇ ವೈರಾಣುವಿನಲ್ಲಿರುವ ಸಕ್ರೀಯ ಭಾಗಗಳಿಗಾಗಿ ದೇಹದ ರೋಗ ನಿರೋಧಕ ಶಕ್ತಿ ಪ್ರತಿಕ್ರಿಯಿಸಿ ಪ್ರತಿರೋಧಕಗಳನ್ನು ಉತ್ಪಾದಿಸುತ್ತದೆ . ಇದೇ ರೀತಿ ಪೋಲಿಯೊ ಮತ್ತು ರೇಬೀಸ್ ಲಸಿಕೆಗಳನ್ನೂ ತಯಾರಿಸಲಾಗಿತ್ತು


    ವೈರಾಣು ಮೃತ ಸ್ಥಿತಿಯಲ್ಲಿರುವುದರಿಂದ ಅದು ಪುನರುತ್ಪತ್ತಿ ಮಾಡುವುದಾಗಲಿ ಅಥವಾ ಯಾವುದೇ ಸಾಮಾನ್ಯ ರೋಗಕ್ಕೂ ಇದು ಕಾರಣವಾಗದು . ಹೀಗೆ , ಇದು ಕಡಿಮೆ ರೋಗ ನಿರೋಧಕ ಶಕ್ತಿ ಹೊಂದಿದವರು ಅಂದರೆ ವೃದ್ಧರು ಮತ್ತು ರಿಗೂ ನೀಡುವುದು ಸುರಕ್ಷಿತ ಮತ್ತು ಬೇರಾವುದೇ ರೋಗದಿಂದ ನರಳುತ್ತಿರುವವರಿಗೆ ನೀಡುವುದೂ ಸುರಕ್ಷಿತವಾಗಿದೆ .


    ಇಂಡಿಯಾ ಸೈನ್ಸ್ ವೈರ್ ಜೊತೆಗೆ ಮಾತನಾಡುತ್ತಾ ಸಿಸಿಎಂಬಿ ನಿರ್ದೇಶಕರಾದ ಡಾ . ರಾಕೇಶ್ ಮಿಶ್ರಾ “ ನಾವು ಬೃಹತ್ ಪ್ರಮಾಣದಲ್ಲಿ ವೈರಾಣು ಉತ್ಪತ್ತಿ ಮಾಡಿ ಅವನ್ನು ನಿಷ್ಕ್ರಿಯಗೊಳಿಸಿದರೆ ಅದು ಜನರಿಗೆ ನೀಡಬಲ್ಲ ಲಸಿಕೆಗೆ ಮೂಲವಸ್ತುವಾಗುತ್ತದೆ . ಈಗ ವೈರಾಣು ಸಕ್ರೀಯವಾಗಿರುವುದಿಲ್ಲ ಆದರೆ ಮಾನವ ದೇಹ ವೈರಾಣು ಪ್ರೊಟೀನ್ ಗಳನ್ನು ಗುರುತಿಸಿ ಅದರ ವಿರುದ್ಧ ಪ್ರತಿಕಾಯಗಳನ್ನು ಸಿದ್ಧಪಡಿಸಲಾರಂಭಿಸುತ್ತದೆ . ಆದ್ದರಿಂದ ಇದು ನಿಷ್ಕ್ರೀಯ ವೈರಾಣು ಲಸಿಕೆಯಂತೆ ಕಾರ್ಯನಿರ್ವಹಿಸುತ್ತದೆ .” ಎಂದು ಹೇಳಿದರು . ಒಮ್ಮೆ ವೈರಾಣುವಿನ ಕೋಶ ಬೆಳವಣಿಗೆ ಆಧಾರಿತ ಉತ್ಪಾದನೆ ಪೂರ್ತಿಯಾದ ನಂತರ , ಅದನ್ನು ಉದ್ಯಮ ಪಾಲುದಾರರಿಗೆ ನೀಡಲಾಗುವುದು ಎಂದು ಹೇಳಿದರು .


    ಮಾನವ ದೇಹದ ಹೊರಗೆ ವೈರಾಣು ಅಭಿವೃದ್ಧಿಪಡಿಸುವುದೇ ಮಹತ್ವದ ತಾಂತ್ರಿಕ ಸವಾಲಾಗಿದೆ . ನೊವೆಲ್ ಕೊರೊನಾ ವೈರಾಣು ಮಾನವ ಕೋಶಗಳಲ್ಲಿ ಅದರಲ್ಲೂ ವಿಶೇಷವಾಗಿ ಎಸಿಇ 2 ಗ್ರಾಹಕಗಳನ್ನು ಹೊಂದಿರುವ ಜೀವಕೋಶಗಳಲ್ಲಿ ಜೀವಂತವಾಗಿ ವಿಕಸನಗೊಳ್ಳುವುದರಿಂದ ಮಾನವನ ದೇಹದ ಹೊರಗೆ ವೈರಾಣು ಅಭಿವೃದ್ಧಿಗೆ ಸೂಕ್ತ ಸೆಲ್ ಲೈನ್ ಮೂಲವನ್ನು ಗುರುತಿಸುವುದು ಈ ತಂತ್ರಜ್ಞಾನಕ್ಕೆ ಪ್ರಮುಖವಾದದ್ದಾಗಿದೆ . ಪೆಟ್ರಿ ಡಿಶ್ ನಲ್ಲಿ ಬೆಳೆದಿರುವ ಆಫ್ರಿಕಾದ ಗ್ರೀನ್ ಮಂಕಿ ( ಹಸಿರು ಕೋತಿ ) ಯ ಎಪಿಥಿಲಿಯಲ್ ಸೆಲ್ ಲೈನ್ ಅನ್ನು ಕೃತಕ ಸಂಸ್ಕರಣೆಗೆ ಮತ್ತು ಈ ಮಾರಣಾಂತಿಕ ವೈರಾಣು ಅಭಿವೃದ್ಧಿಗೆ ಸಿಸಿಎಂಬಿ ಬಳಸುತ್ತಿದೆ . ಕೊರೊನಾ ವೈರಾಣು ಸೋಂಕು ಹರಡಲು , ಅಭಿವೃದ್ಧಿ ಹೊಂದಲು ಮತ್ತು ಸಂಖ್ಯೆ ಹೆಚ್ಚಳಕ್ಕೆ ಸೂಕ್ತವಾದುದನ್ನು ಹುಡುಕಲು ಮತ್ತಷ್ಟು ಸೆಲ್ ಲೈನ್ ಗಳನ್ನು ಪರಿಶೋಧಿಸಲಾಗುತ್ತಿದೆ . ಈ ಜೀವಕೋಶಗಳನ್ನು ಗಮನಿಸಲಾಗುತ್ತಿದ್ದು ಯಾವುದೇ ಬದಲಾವಣೆ ಅಂದರೆ ಜೀವಕೋಶಗಳು ಸಾಯುವುದು ಮತ್ತು ವೈರಸ್ ಬಿಡುಗಡೆ ಮಾಡುವುದೂ ಸೇರಿದಂತೆ ಬದಲಾವಣೆ ಕಂಡುಬಂದರೆ ಈ ಸಂಸ್ಕರಣೆ ಪಾಸಿಟಿವ್ ಎಂದರ್ಥ . “ ನಾವು ಜೀವಕೋಶಗಳ ಸಂಸ್ಕರಣೆ ಮಾಡುತ್ತಿದ್ದೇವೆ , ಅದು ವೈರಾಣುವಿಗೆ ಆಶ್ರಯ ನೀಡುತ್ತದೆ . ಇದರಿಂದ ನಾವು ಇನ್ – ವಿಟ್ರೊ ಸಿಸ್ಟೆಮ್ ಅನ್ನು ಸೃಷ್ಟಿಸಬಹುದು ಮತ್ತು ಅದರ ಸಾಮರ್ಥ್ಯವನ್ನು ಪರಿಶೀಲಿಸಬಹದು .” ಎಂದು ಡಾ ಮಿಶ್ರಾ ಹೇಳಿದ್ದಾರೆ . ಕೋಶ ಸಂಸ್ಕರಣೆಯಲ್ಲಿ ನೊವೆಲ್ ಕೊರೊನಾ ವೈರಾಣುವನ್ನು ಅಭಿವೃದ್ಧಿಪಡಿಸಿ . ನಿಷ್ಕ್ರಿಯಗೊಳಿಸಲಾಗುವುದು , ಮತ್ತು ಲಸಿಕೆಯನ್ನು ತಯಾರಿಸಲಾಗುವುದು .


    ನೊವೆಲ್ ಕೊರೊನಾ ವೈರಾಣುವಿಗಾಗಿ ಸೂಕ್ತವಾದ ಜೀವಕೋಶ ಸಂಸ್ಕರಣೆಯನ್ನು ಪತ್ತೆ ಹಚ್ಚುವುದು ಔಷಧಿಗಳ ಅಭಿವೃದ್ಧಿಯಲ್ಲೂ ಸಹಾಯ ಮಾಡುತ್ತದೆ . ಒಮ್ಮೆ ವೈರಾಣು ಜೀವಕೋಶಕ್ಕೆ ಸೋಂಕು ತಗುಲಿಸಿದಾಗ ಸಂಭಾವ್ಯ ಔಷಧಿ ಪರೀಕ್ಷಾರ್ಥಿಯನ್ನು ಇದಕ್ಕಾಗಿ ಪರೀಕ್ಷಿಸಬಹುದು .


    “ ನಾವು ವೈರಾಣುವಿನಿಂದ ಹೊಸ ಜೀವಕೋಶಕ್ಕೆ ಸೋಕು ತಗುಲಿಸಿದರೆ 2-3 ದಿನಗಳ ನಂತರ ಜೀವಕೋಶ ಸಾವನ್ನಪ್ಪುತ್ತದೆ ಮತ್ತು ಸಾಕಷ್ಟು ವೈರಾಣುಗಳು ಉತ್ಪತ್ತಿಯಾಗುತ್ತವೆ . ಆದಾಗ್ಯೂ , ನೀವು ಸೂಕ್ತ ಔಷಧಿಯನ್ನು ನೀಡಿ ನಿಗಾವಹಿಸಿದರೆ ಜೀವಕೋಶ ಸಾಯುವುದಿಲ್ಲ ಮತ್ತು ಔಷಧಿ ಪರಿಣಾಮಕಾರಿಯಾಗಿದ್ದಲ್ಲಿ ವೈರಾಣುಗಳ ಸಂಖ್ಯೆ ಹೆಚ್ಚುವುದನ್ನು ಕೂಡಾ ತಡೆಗಟ್ಟಬಹುದು ”, ಎಂದು ಅವರು ವಿವರಿಸಿದರು . ಹೀಗೆ ಒಂದು ನಿರ್ದಿಷ್ಟ ಔಷಧಿ ಆಂಟಿ ವೈರಲ್ ಆಗಿ ಪರಿಣಾಮಕಾರಿಯಾಗಿದೆಯೇ ಎಂದು ಪರೀಕ್ಷಿಸಬಹುದು .


    ಇದಲ್ಲದೆ , ಸಿಸಿಎಂಬಿ ಮಾದರಿಗಳನ್ನು ಸಹ ಸಂಗ್ರಹಿಸುತ್ತದೆ ಮತ್ತು ಹೆಚ್ಚಿನ ಸಂಖ್ಯೆಯಲ್ಲಿ ವೈರಾಣು ಸೋಂಕು ಶಂಕಿತರನ್ನು ಪರೀಕ್ಷಿಸಲು ತಮ್ಮ ಸೌಲಭ್ಯಗಳನ್ನು ಬಳಸಿಕೊಳ್ಳುತ್ತಿದೆ .


    ****

    
    
    (Release ID: 1615322) Visitor Counter : 30
    
    
      Read this release in: English , Urdu , Marathi , Hindi , Assamese , Bengali , Gujarati , Tamil , Telugu