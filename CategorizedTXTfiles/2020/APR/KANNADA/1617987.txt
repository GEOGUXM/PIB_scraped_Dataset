      ಪ್ರಧಾನ ಮಂತ್ರಿಯವರ ಕಛೇರಿ

      ಆತ್ಮಾವಲಂಬಿಯಾಗಿ ಮತ್ತು ಸ್ವಾವಲಂಬಿಯಾಗಿ ಎನ್ನುವುದು ಕೊರೊನಾ ಸಾಂಕ್ರಾಮಿಕ ಕಲಿಸಿದ ಅತಿದೊಡ್ಡ ಪಾಠ: ಪ್ರಧಾನಿ
      Posted On: 24 APR 2020 2:57PM by PIB Bengaluru


    ಆತ್ಮಾವಲಂಬಿಯಾಗಿ ಮತ್ತು ಸ್ವಾವಲಂಬಿಯಾಗಿ ಎನ್ನುವುದು ಕೊರೊನಾ ಸಾಂಕ್ರಾಮಿಕ ಕಲಿಸಿದ ಅತಿದೊಡ್ಡ ಪಾಠ : ಪ್ರಧಾನಿ


    ಕೋವಿಡ್ -19 ವಿರುದ್ಧದ ಹೋರಾಟದಲ್ಲ ' ದೋ ಗಜ್ ದೂರಿ ' ಎಂಬುದು ಗ್ರಾಮೀಣ ಭಾರತದ ಮಂತ್ರವಾಗಿದೆ ಎಂದು ಪ್ರಧಾನಿ ಹೇಳಿಕೆ


    ಇ - ಗ್ರಾಮ್ ಸ್ವರಾಜ್ಯ ಆ್ಯಪ್ ಮತ್ತು ಸ್ವಾಮಿತ್ವ ಯೋಜನೆಗೆ ಪ್ರಧಾನಿ ಚಾಲನೆ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ರಾಷ್ಟ್ರೀಯ ಪಂಚಾಯ್ತಿ ರಾಜ್ ದಿನ 2020 ರ ಸಂದರ್ಭದಲ್ಲಿ ವಿಡಿಯೋ ಕಾನ್ಫರೆನ್ಸಿಂಗ್ ಮೂಲಕ ದೇಶಾದ್ಯಂತದ ಸರಪಂಚರೊಂದಿಗೆ ಸಂವಾದ ನಡೆಸಿದರು . ಇದೇ ಸಂದರ್ಭದಲ್ಲಿ ಅವರು ಏಕೀಕೃತ ಇ ಗ್ರಾಮ ಸ್ವರಾಜ್ ಪೋರ್ಟಲ್ ಮತ್ತು ಮೊಬೈಲ್ ಆ್ಯಪ್ ಹಾಗೂ ಸ್ವಾಮಿತ್ವ ಯೋಜನೆಯನ್ನು ಉದ್ಘಾಟಿಸಿದರು .


    ಇ – ಗ್ರಾಮ ಸ್ವರಾಜ್ ಆ್ಯಪ್ , ಗ್ರಾಮಪಂಚಾಯ್ತಿಗಳ ಅಭಿವೃದ್ಧಿ ಯೋಜನೆ ತಯಾರಿಸಲು ಮತ್ತು ಜಾರಿಗೊಳಿಸಲು ನೆರವಾಗಲಿದೆ . ಈ ಪೋರ್ಟಲ್ ಸಕಾಲಿಕ ನಿಗಾ ಮತ್ತು ಹೊಣೆಗಾರಿಕೆಯನ್ನು ಖಾತ್ರಿಪಡಿಸುತ್ತದೆ . ಈ ಪೋರ್ಟಲ್ ಗ್ರಾಮ ಪಂಚಾಯ್ತಿಯ ಮಟ್ಟದ ಡಿಜಿಟಲೀಕರಣದಲ್ಲಿ ಪ್ರಮುಖ ಹೆಜ್ಜೆಯಾಗಿದೆ .


    ಆರು ರಾಜ್ಯಗಳಲ್ಲಿ ಪ್ರಾಯೋಗಿಕವಾಗಿ ಆರಂಭಿಸಲಾಗಿರುವ ಸ್ವಾಮಿತ್ವ ಯೋಜನೆ , ಡ್ರೋನ್ ‌ ಗಳು ಮತ್ತು ಇತ್ತೀಚಿನ ಸಮೀಕ್ಷಾ ವಿಧಾನಗಳನ್ನು ಬಳಸಿಕೊಂಡು ಗ್ರಾಮೀಣ ಜನವಸತಿ ಭೂಮಿಯ ನಕ್ಷೆ ತಯಾರಿಸಲು ನೆರವಾಗುತ್ತದೆ . ಈ ಯೋಜನೆ ಯೋಜನೆ , ಆದಾಯ ಸಂಗ್ರಹಣೆಯನ್ನು ಮುಖ್ಯವಾಹಿನಿಗೆ ತರುವುದನ್ನು ಖಚಿತಪಡಿಸಲಿದ್ದು , ಗ್ರಾಮೀಣ ಪ್ರದೇಶಗಳಲ್ಲಿ ಆಸ್ತಿಯ ಮೇಲಿನ ಹಕ್ಕಿಗೆ ಸ್ಪಷ್ಟತೆ ಒದಗಿಸುತ್ತದೆ . ಇದು ಮಾಲೀಕರುಗಳಿಗೆ ಹಣಕಾಸು ಸಂಸ್ಥೆಗಳಲ್ಲಿ ಸಾಲಕ್ಕೆ ಅರ್ಜಿ ಸಲ್ಲಿಸಲು ಅವಕಾಶ ಕಲ್ಪಿಸುತ್ತದೆ . ಆಸ್ತಿಗೆ ಸಂಬಂಧಿಸಿದ ವಿವಾದಗಳನ್ನು ಈ ಯೋಜನೆಯ ಮೂಲಕ ಹಂಚಿಕೆ ಮಾಡಲಾಗುವ ಒಡೆತನದ ಪತ್ರಗಳ ಮೂಲಕವೂ ಇತ್ಯರ್ಥಪಡಿಸಲಾಗುತ್ತದೆ .


    ದೇಶಾದ್ಯಂತದ ಸರಪಂಚರನ್ನುದ್ದೇಶಿಸಿ ಮಾತನಾಡಿದ ಪ್ರಧಾನಮಂತ್ರಿಯವರು , ಕೊರೊನಾ ಸಾಂಕ್ರಾಮಿಕವು ಜನರ ಕಾರ್ಯ ವಿಧಾನವನ್ನೇ ಬದಲಾಯಿಸಿದ್ದು , ಉತ್ತಮ ಪಾಠವನ್ನೂ ಕಲಿಸಿದೆ ಎಂದರು . ಪ್ರತಿಯೊಬ್ಬರೂ ಸದಾ ಸ್ವವಲಂಬಿಗಳಾಗಿರಬೇಕು ಎಂಬುದನ್ನು ಇದು ಕಲಿಸಿದೆ ಎಂದರು .


    “ ಮಹಾಮಾರಿ ನಮ್ಮ ಮುಂದೆ ಹೊಸ ಸವಾಲುಗಳನ್ನು ಮತ್ತು ಸಮಸ್ಯೆಗಳನ್ನು ಇಟ್ಟಿದೆ , ಇದನ್ನು ನಾವು ಊಹಿಸಿಕೊಂಡಿರಲೂ ಇಲ್ಲ , ಈಗ ಇದು ನಾವು ಆತ್ವಾವಲಂಬಿಗಳಾಗಬೇಕು ಮತ್ತು ಸ್ವಾವಲಂಬಿಗಳಾಗಬೇಕು ಎಂಬ ಬಲವಾದ ಸಂದೇಶದ ಉತ್ತಮ ಪಾಠವನ್ನು ನಮಗೆ ಕಲಿಸಿದೆ ಎಂದರು . ನಾವು ಸಮಸ್ಯೆಯ ಪರಿಹಾರಕ್ಕಾಗಿ ದೇಶದ ಹೊರಗೆ ನೋಡಬಾರದು ಎಂಬುದನ್ನೂ ಕಲಿಸಿದೆ ಎಂದರು . ಇದು ನಾವು ಕಲಿತ ಅತಿ ದೊಡ್ಡ ಪಾಠ ಎಂದರು .”


    ಗ್ರಾಮಪಂಚಾಯ್ತಿಗಳನ್ನು ಮತ್ತಷ್ಟು ಬಲಪಡಿಸಲು ಗ್ರಾಮಗಳಿಗೆ ಸ್ವಾವಲಂಬನೆ ನೀಡಲು ತಮ್ಮ ಸರ್ಕಾರ ಶ್ರಮಿಸುತ್ತಿದೆ ಎಂದು ಶ್ರೀ ನರೇಂದ್ರ ಮೋದಿ ಹೇಳಿದರು .


    “ ಕಳೆದ ಐದು ವರ್ಷಗಳಲ್ಲಿ ಸುಮಾರು 1.25 ಲಕ್ಷ ಪಂಚಾಯ್ತಿಗಳನ್ನು ಬ್ರಾಡ್ ಬ್ಯಾಂಡ್ ಮೂಲಕ ಸಂಪರ್ಕಿಸಲಾಗಿದೆ , ಇದು ಹಿಂದೆ ಕೇವಲ 100 ಮಾತ್ರ ಇತ್ತು ಎಂದರು . ಅದೇ ರೀತಿ , ಸಮಾನ ಸೇವಾ ಕೇಂದ್ರಗಳ ಸಂಖ್ಯೆಯೂ 3 ಲಕ್ಷ ದಾಟಿದೆ ”, ಎಂದು ಹೇಳಿದರು .


    ಭಾರತದಲ್ಲಿಯೇ ಮೊಬೈಲ್ ಫೋನ್ ತಯಾರಿಕೆ ಆರಂಭಿಸಿದ ತರುವಾಯ , ಸ್ಮಾರ್ಟ್ ಫೋನ್ ಗಳ ದರದಲ್ಲಿ ಇಳಿಕೆಯಾಗಿದೆ ಮತ್ತು ಕಡಿಮೆ ದರದ ಸ್ಮಾರ್ಟ್ ಫೋನ್ ಗಳು ಪ್ರತಿಯೊಂದು ಗ್ರಾಮವನ್ನೂ ತಲುಪಿದೆ ಹಾಗೂ ಗ್ರಾಮೀಣ ಮಟ್ಟದಲ್ಲೂ ಡಿಜಿಟಲ್ ಮೂಲಸೌಕರ್ಯ ಬಲವರ್ಧನೆ ಮಾಡಿದೆ ಎಂದರು .


    ಪಂಚಾಯತಿಗಳ ಪ್ರಗತಿ ದೇಶ ಮತ್ತು ಪ್ರಜಾಪ್ರಭುತ್ವದ ಅಭಿವೃದ್ಧಿಯನ್ನು ಖಾತ್ರಿಪಡಿಸುತ್ತದೆ ” ಎಂದೂ ಪ್ರಧಾನಮಂತ್ರಿ ತಿಳಿಸಿದರು .


    ಗ್ರಾಮಪಂಚಾಯ್ತಿಗಳ ಪ್ರತಿನಿಧಿಗಳು ಮತ್ತು ಪ್ರಧಾನಮಂತ್ರಿಯವರೊಂದಿಗೆ ನೇರ ಮಾತುಕತೆಗೆ ಇಂದು ಈ ಸಂದರ್ಭ ಅವಕಾಶ ಮಾಡಿಕೊಟ್ಟಿತ್ತು .


    ಸರಪಂಚರೊಂದಿಗೆ ನಡೆದ ಸಂವಾದದ ವೇಳೆ ಪ್ರಧಾನಮಂತ್ರಿಯವರು , ಸಾಮಾಜಿಕ ಅಂತರ ಕಾಯ್ದುಕೊಳ್ಳುವುದನ್ನು ವಿವರಿಸಲು ‘ ದೋ ಗಜ್ ದೂರಿ ’ ಎಂಬ ಮಂತ್ರ ನೀಡಿರುವುದಕ್ಕಾಗಿ ಅಭಿನಂದಿಸಿದರು .


    " ದೋ ಗಜ್ ದೇಹ್ ಕಿ ದೂರಿ " ಎಂಬ ಗ್ರಾಮೀಣ ಭಾರತದ ಘೋಷಣೆ ಜನರ ಬುದ್ಧಿವಂತಿಕೆಯನ್ನು ತೋರುತ್ತದೆ ಎಂದರು . ಘೋಷಣೆಗೆ ಅವರು ಮೆಚ್ಚುಗೆ ವ್ಯಕ್ತಪಡಿಸಿ , ಇದು ಜನರಿಗೆ ಸಾಮಾಜಿಕ ಅಂತರ ಕಾಯ್ದುಕೊಳ್ಳಲು ನೆರವಾಗುತ್ತದೆ ಎಂದರು .


    ಸೀಮಿತ ಸಂಪನ್ಮೂಲಗಳ ಹೊರತಾಗಿಯೂ , ಭಾರತವು ಸವಾಲನ್ನು ಸಕ್ರಿಯವಾಗಿ ತೆಗೆದುಕೊಂಡಿದೆ ಮತ್ತು ಹೊಸ ಚೈತನ್ಯ ಮತ್ತು ಹೊಸ ಮಾರ್ಗಗಳೊಂದಿಗೆ ಮುಂದುವರಿಯುವ ಸಂಕಲ್ಪವನ್ನು ತೋರಿಸಿದೆ ಎಂದು ಪ್ರಧಾನಿ ಹೇಳಿದರು .


    “ ಗ್ರಾಮಗಳ ಸಂಘಟಿತ ಶಕ್ತಿ ದೇಶಕ್ಕೆ ಮುಂದೆ ಸಾಗಲು ಶಕ್ತಿ ನೀಡಿದೆ ” ಎಂದರು .


    ಈ ಪ್ರಯತ್ನಗಳ ನಡುವೆಯೂ , ಯಾವುದೇ ಒಬ್ಬ ವ್ಯಕ್ತಿಯ ನಿರ್ಲಕ್ಷ್ಯ ಇಡೀ ಗ್ರಾಮಕ್ಕೇ ಅಪಾಯ ತರುತ್ತದೆ ಎಂಬುದನ್ನು ನಾವು ನೆನಪಿನಲ್ಲಿಟ್ಟುಕೊಳ್ಳಬೇಕು . ಹೀಗಾಗಿ ವಿನಾಯಿತಿಗೆ ಅವಕಾಶ ಇರಬಾರದು ಎಂದರು .


    ಗ್ರಾಮಗಳಲ್ಲಿ ಸ್ವಚ್ಛತಾ ಅಭಿಯಾನ ನಡೆಸಲು ಮನವಿ ಮಾಡಿದ ಪ್ರಧಾನಮಂತ್ರಿಯವರು , ಗ್ರಾಮದ ಹಿರಿಯರು , ದಿವ್ಯಾಂಗದವರು ಮತ್ತು ಇತರ ಅಗತ್ಯ ಇರುವವರ ಬಗ್ಗೆ ಕಾಳಜಿ ವಹಿಸಲು ಮತ್ತು ದಿಗ್ಬಂಧನ , ಸಾಮಾಜಿಕ ಅಂತರ ಮತ್ತು ಮಾಸ್ಕ್ ನಿಂದ ಮುಖ ಮುಚ್ಚಿಕೊಳ್ಳುವುದನ್ನು ಖಾತ್ರಿ ಪಡಿಸಲು ತಿಳಿಸಿದರು .


    ಕೋವಿಡ್ -19 ರ ವಿವಿಧ ಆಯಾಮಗಳ ಕುರಿತಂತೆ ಗ್ರಾಮದ ಎಲ್ಲ ಕುಟುಂಬಗಳಿಗೂ ಮಾಹಿತಿ ಒದಗಿಸಲು ಸರಪಂಚರಿಗೆ ಆಗ್ರಹಿಸಿದರು .


    ಆರೋಗ್ಯ ಸೇತು ಆ್ಯಪ್ ಡೌನ್ ಲೋಡ್ ಮಾಡಿಕೊಳ್ಳುವಂತೆ ಮನವಿ ಮಾಡಿದ ಅವರು , ಗ್ರಾಮದ ಪ್ರತಿಯೊಬ್ಬರೂ ಆ ಆ್ಯಪ್ ಡೌನ್ ಲೋಡ್ ಮಾಡಿಕೊಂಡಿದ್ದಾರೆ ಎಂಬುದನ್ನು ಖಚಿತಪಡಿಸಿಕೊಳ್ಳುವಂತೆ ಪಂಚಾಯ್ತಿಯ ಪ್ರತಿನಿಧಿಗಳಿಗೆ ತಿಳಿಸಿದರು .


    ಗ್ರಾಮಗಳ ಬಡ ಜನರಿಗೆ ಉತ್ತಮ ಆರೋಗ್ಯ ಸೇವೆ ಖಾತ್ರಿಪಡಿಸಲು ಗಂಭೀರ ಪ್ರಯತ್ನಗಳು ನಡೆದಿವೆ ಎಂದು ಪ್ರಧಾನಮಂತ್ರಿಯವರು ತಿಳಿಸಿದರು . ಆಯುಷ್ಮಾನ್ ಭಾರತ ಯೋಜನೆ ಗ್ರಾಮೀಣ ಬಡಜನರಿಗೆ ದೊಡ್ಡ ಪರಿಹಾರವಾಗಿ ಹೊರಹೊಮ್ಮಿದ್ದು , ಈ ಯೋಜನೆಯಡಿ 1 ಕೋಟಿಗೂ ಹೆಚ್ಚು ಹೋಗಿಗಳು ಚಿಕಿತ್ಸೆ ಪಡೆದಿದ್ದಾರೆ ಎಂದು ತಿಳಿಸಿದರು .


    ಗ್ರಾಮೀಣ ಉತ್ಪನ್ನಗಳಿಗೆ ಉತ್ತಮ ದರ ದೊರಕಿಸಲು ಇ - ನಾಮ್ , ಜಿಇಎಂ ಪೋರ್ಟಲ್ ನಂಥ ಡಿಜಿಟಲ್ ವೇದಿಕೆಗಳ ಬಳಕೆಗೆ ಅವರು ಆಗ್ರಹಿಸಿದರು .


    ಜಮ್ಮು ಕಾಶ್ಮೀರ , ಕರ್ನಾಟಕ , ಬಿಹಾರ , ಉತ್ತರ ಪ್ರದೇಶ , ಮಹಾರಾಷ್ಟ್ರ , ಪಂಜಾಬ್ ಮತ್ತು ಅಸ್ಸಾಂನ ಪರಪಂಚರೊಂದಿಗೆ ಪ್ರಧಾನಮಂತ್ರಿ ಸಂವಾದ ನಡೆಸಿದರು .


    ಗ್ರಾಮ ಸ್ವರಾಜ್ಯಕ್ಕೆ ಮಹಾತ್ಮಾ ಗಾಂಧಿ ಅವರ ಸ್ವರಾಜ್ ಕಲ್ಪನೆ ಆಧಾರ ಎಂದು ಅವರು ಸ್ಮರಿಸಿದರು . ಶಾಸ್ತ್ರಗಳನ್ನು ಉಲ್ಲೇಖಿಸಿದ ಅವರು , ಎಲ್ಲ ಶಕ್ತಿಯ ಮೂಲವೂ ಏಕತೆ ಆಗಿದೆ ಎಂದರು .


    ಪಂಚಾಯತ್ ರಾಜ್ ದಿನದ ಸಂದರ್ಭದಲ್ಲಿ ಮತ್ತು ಕೊರೊನಾ ನಿಗ್ರಹಕ್ಕಾಗಿ ಸಂಘಟಿತರ ಪ್ರಯತ್ನ , ಏಕತೆ ಮತ್ತು ಸಂಕಲ್ಪದಿಂದ ಶ್ರಮಿಸುತ್ತಿರುವ ಸರಪಂಚರಿಗೆ ಪ್ರಧಾನಮಂತ್ರಿ ಶುಭ ಕೋರಿದರು .


    ***

    
    
    (Release ID: 1617987) Visitor Counter : 59
    
    
      Read this release in: English , Urdu , Hindi , Marathi , Manipuri , Assamese , Bengali , Punjabi , Gujarati , Odia , Tamil , Telugu , Malayalam