      ಹಣಕಾಸು ಸಚಿವಾಲಯ

      ಐಎಂಎಫ್ ನ ಅಂತಾರಾಷ್ಟ್ರೀಯ ಹಣಕಾಸು ಮತ್ತು ಆರ್ಥಿ ಸಮಿತಿ (ಐಎಂಎಫ್ ಸಿ) ಸಭೆಯಲ್ಲಿ ವಿಡಿಯೋ ಕಾನ್ಫರೆನ್ಸ್ ಮೂಲಕ ಭಾಗಿಯಾದ ಶ್ರೀಮತಿ ನಿರ್ಮಲಾ ಸೀತಾರಾಮನ್
      Posted On: 16 APR 2020 7:40PM by PIB Bengaluru


    ಐಎಂಎಫ್ ನ ಅಂತಾರಾಷ್ಟ್ರೀಯ ಹಣಕಾಸು ಮತ್ತು ಆರ್ಥಿ ಸಮಿತಿ ( ಐಎಂಎಫ್ ಸಿ ) ಸಭೆಯಲ್ಲಿ ವಿಡಿಯೋ ಕಾನ್ಫರೆನ್ಸ್ ಮೂಲಕ ಭಾಗಿಯಾದ ಶ್ರೀಮತಿ ನಿರ್ಮಲಾ ಸೀತಾರಾಮನ್


    ಕೇಂದ್ರ ಹಣಕಾಸು ಮತ್ತು ಕಾರ್ಪೊರೇಟ್ ವ್ಯವಹಾರಗಳ ಸಚಿವೆ ಶ್ರೀಮತಿ ನಿರ್ಮಲಾ ಸೀತಾರಾಮನ್ ಇಂದು ವಿಡಿಯೋ ಕಾನ್ಫರೆನ್ಸ್ ಮೂಲಕ ಅಂತಾರಾಷ್ಟ್ರೀಯ ಹಣಕಾಸು ನಿಧಿ - ಐಎಂಎಫ್ ನ ಸಚಿವರ ಮಟ್ಟದ ಸಮಿತಿ ಅಂತಾರಾಷ್ಟ್ರೀಯ ಹಣಕಾಸು ಮತ್ತು ಆರ್ಥಿಕ ಸಮಿತಿಯ ಸಭೆಯಲ್ಲಿ ವಿಡಿಯೋ ಕಾನ್ಫರೆನ್ಸ್ ಮೂಲಕ ಭಾಗವಹಿಸಿದ್ದರು .


    ಈ ಸಭೆಯಲ್ಲಿ “ ಅಪರೂಪದ ಸಂದರ್ಭ - ಅಸಾಧಾರಣ ಕ್ರಿಯೆ ’ ಶೀರ್ಷಿಕೆಯಡಿ ಐಎಂಎಫ್ ವ್ಯವಸ್ಥಾಪಕ ನಿರ್ದೇಶಕರ ಜಾಗತಿಕ ನೀತಿ ವಿಷಯ ಆಧರಿಸಿದಂತೆ ಸಭೆಯಲ್ಲಿ ಚರ್ಚೆಗಳು ನಡೆದವು . ಐಎಂಎಫ್ ಸಿಯ ಸದಸ್ಯರು ಕೋವಿಡ್ - 19 ಎದುರಿಸಲು ಸದಸ್ಯ ರಾಷ್ಟ್ರಗಳು ಕೈಗೊಂಡಿರುವ ಕ್ರಮಗಳು ಮತ್ತು ಕ್ರಿಯೆಗಳ ಬಗ್ಗೆ ಸಮಿತಿಗೆ ವಿವರ ನೀಡಿದರು ಮತ್ತು ಜಾಗತಿಕ ಮಟ್ಟದಲ್ಲಿ ಎದುರಾಗಿರುವ ನಗದು ಕೊರತೆ ಮತ್ತು ಸದಸ್ಯರ ಹಣಕಾಸು ಅಗತ್ಯತೆಗಳನ್ನು ಎದುರಿಸಲು ಐಎಂಎಫ್ ನ ಬಿಕ್ಕಟ್ಟು ಪ್ರತಿಸ್ಪಂದನಾ ಪ್ಯಾಕೇಜ್ ಕುರಿತಂತೆ ಚರ್ಚಿಸಲಾಯಿತು .


    ಸಭೆಯಲ್ಲಿ ಮಧ್ಯಪ್ರವೇಶಿಸಿ ಮಾತನಾಡಿದ ಶ್ರೀಮತಿ ಸೀತಾರಾಮನ್ , ಆರೋಗ್ಯ ತುರ್ತು ಪರಿಸ್ಥಿತಿಯನ್ನು ಎದುರಿಸಲು ಭಾರತ ಕೈಗೊಂಡಿರುವ ಹಲವು ಕ್ರಮಗಳು ಮತ್ತು ಬಿಕ್ಕಟ್ಟಿನಿಂದ ಆಗಿರುವ ಪರಿಣಾಮಗಳನ್ನು ತಗ್ಗಿಸಲು ಕೈಗೊಂಡಿರುವ ಕ್ರಮಗಳ ಚಿತ್ರಣವನ್ನು ನೀಡಿದರು . ಈ ನಿಟ್ಟಿನಲ್ಲಿ ಅವರು ಭಾರತ ಸರ್ಕಾರ ಆರೋಗ್ಯ ರಕ್ಷಣಾ ಬಲವರ್ಧನೆಗೆ 2 ಬಿಲಿಯನ್ ಡಾಲರ್ ( 15,000 ಕೋಟಿ ರೂ .) ಹಂಚಿಕೆ ಮಾಡಿರುವುದನ್ನು ಉಲ್ಲೇಖಿಸಿದರು . ಅಲ್ಲದೆ ಬಡವರು ಹಾಗೂ ದುರ್ಬಲ ವರ್ಗದವರನ್ನು ಸಂಕಷ್ಟದಿಂದ ಪಾರು ಮಾಡಲು ಸಾಮಾಜಿಕ ಬೆಂಬಲ ಕ್ರಮಗಳ ಯೋಜನೆಯಲ್ಲಿ 23 ಬಿಲಿಯನ್ ಡಾಲರ್ ( 1.70 ಲಕ್ಷ ಕೋಟಿ ರೂ .) ಪ್ಯಾಕೇಜ್ ಅನ್ನು ಪ್ರಕಟಿಸಿರುವುದು , ಈ ನಿಟ್ಟಿನಲ್ಲಿ ಸಾಂಸ್ಥಿಕ ಮತ್ತು ನಿಯಂತ್ರಣ ಕ್ರಮವನ್ನು ಕೈಗೊಂಡಿರುವುದು , ಆರ್ ಬಿಐನ ಹಣಕಾಸು ನೀತಿ ಸಡಿಲಗೊಳಿಸಿರುವುದು ಮತ್ತು ಸಾಲಗಳ ಮರುಪಾವತಿ ಕಂತಿಗೆ ಮೂರು ತಿಂಗಳು ಮುಂದೂಡಿಕೆಗೆ ಅವಕಾಶ ನೀಡಿರುವ ಕ್ರಮಗಳನ್ನು ವಿವರಿಸಿದರು . ಅಲ್ಲದೆ ಹಣಕಾಸು ಸಚಿವರು ಜಾಗತಿಕ ಸಮುದಾಯದ ಜವಾಬ್ದಾರಿಯುತ ರಾಷ್ಟ್ರವಾಗಿ ಭಾರತ ಇತರೆ ರಾಷ್ಟ್ರಗಳಿಗೆ ಗಂಭೀರ ಅಗತ್ಯ ಔಷಧಗಳನ್ನು ಒದಗಿಸುವ ಮೂಲಕ ತನ್ನ ಪಾತ್ರವನ್ನು ನಿರ್ವಹಿಸಿದೆ ಎಂದು ಐಎಂಎಫ್ ಸಿಗೆ ವಿವರಿಸಿದರು . ಕೋವಿಡ್ - 19 ಎದುರಿಸಲು ಸಾರ್ಕ್ ರಾಷ್ಟ್ರಗಳಿಗೆ ನೆರವಾಗಲು ಕೋವಿಡ್ - 19 ತುರ್ತು ನಿಧಿಯನ್ನು ಸ್ಥಾಪಿಸುವ ನಿರ್ಧಾರವನ್ನು ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು , ಸಾರ್ಕ್ ನಾಯಕರ ವಿಡಿಯೋ ಕಾನ್ಫರೆನ್ಸ್ ನಲ್ಲಿ ಕೈಗೊಂಡಿದ್ದರು ಎಂದು ಅವರು ಉಲ್ಲೇಖಿಸಿದರು .


    ಕೋವಿಡ್ - 19 ಬಿಕ್ಕಟ್ಟಿನ ಸಂದರ್ಭದಲ್ಲಿ ಐಎಂಎಫ್ ನ ಸದಸ್ಯ ರಾಷ್ಟ್ರಗಳಿಗೆ ಬೆಂಬಲ ನೀಡುವ ಕುರಿತಂತೆ ಶ್ರೀಮತಿ ನಿರ್ಮಲಾ ಸೀತಾರಾಮನ್ ಐಎಂಎಫ್ ಹಣಕಾಸು ವ್ಯವಸ್ಥೆ ಮತ್ತು ಅಂತಾರಾಷ್ಟ್ರೀಯ ಹಣಕಾಸಿನಲ್ಲಿ ಸ್ಥಿರತೆ ಕಾಯ್ದುಕೊಳ್ಳುವಲ್ಲಿ ಸದಾ ಮಹತ್ವದ ಪಾತ್ರವನ್ನು ವಹಿಸುತ್ತಾ ಬಂದಿದೆ . ಜಾಗತಿಕ ಹಣಕಾಸು ವಿನ್ಯಾಸ ರೂಪಿಸುವಲ್ಲಿ ಅದು ತನ್ನ ಮಹತ್ವದ ಪಾತ್ರವನ್ನು ಮುಂದುವರಿಸಬೇಕು ಎಂದರು .


    ಐಎಂಎಫ್ ಸಿ ವರ್ಷಕ್ಕೆ ಎರಡು ಬಾರಿ ಸಭೆ ನಡೆಸಲಿದೆ . ಒಂದು ಅಕ್ಟೋಬರ್ ತಿಂಗಳಲ್ಲಿ ನಿಧಿ ಬ್ಯಾಂಕುಗಳ ವಾರ್ಷಿಕ ಸಮಾವೇಶದ ವೇಳೆ , ಮತ್ತೊಂದು ಏಪ್ರಿಲ್ ನ ವಸಂತ ಋತುವಿನ ಸಮಯದಲ್ಲಿ ನಡೆಸಲಿದೆ . ಸಮಿತಿ ಜಾಗತಿಕ ಆರ್ಥಿಕತೆಗೆ ತೊಂದರೆಯಾಗುವಂತಹ ಸಾಮಾನ್ಯ ಅಂಶಗಳ ಬಗ್ಗೆ ಚರ್ಚಿಸಲಿದೆ ಮತ್ತು ಐಎಂಎಫ್ ಯಾವ ದಿಕ್ಕಿನಲ್ಲಿ ಕಾರ್ಯ ನಿರ್ವಹಿಸಬೇಕು ಎಂಬ ಬಗ್ಗೆ ಸಲಹೆ ನೀಡಲಿದೆ . ಈ ವರ್ಷ ಕೋವಿಡ್ - 19 ಹಿನ್ನೆಲೆಯಲ್ಲಿ ವಿಡಿಯೋ ಕಾನ್ಫರೆನ್ಸ್ ಮೂಲಕ ಸಭೆಯನ್ನು ನಡೆಸಲಾಯಿತು .


    ***

    
    
    (Release ID: 1615290) Visitor Counter : 18
    
    
      Read this release in: English , Urdu , Marathi , Hindi , Assamese , Bengali , Punjabi , Gujarati , Tamil , Telugu