      ಚುನಾವಣಾ ಆಯೋಗ

      COVID-19 ಹಿನ್ನೆಲೆಯಲ್ಲಿ ರಾಜ್ಯಸಭಾ ಚುನಾವಣೆಯನ್ನು ಮತ್ತೆ ಮುಂದೂಡಿದ ಚುನಾವಣಾ ಆಯೋಗ
      Posted On: 03 APR 2020 8:23PM by PIB Bengaluru


    COVID-19 ಹಿನ್ನೆಲೆಯಲ್ಲಿ ರಾಜ್ಯಸಭಾ ಚುನಾವಣೆಯನ್ನು ಮತ್ತೆ ಮುಂದೂಡಿದ ಚುನಾವಣಾ ಆಯೋಗ


    ಹೊಸ ದಿನಾಂಕವನ್ನು ನಂತರ ಘೋಷಿಸಲಾಗುವುದು


    ಸಾರ್ವಜನಿಕ ಆರೋಗ್ಯ ತುರ್ತು ಪರಿಸ್ಥಿತಿಯ ಪ್ರಸ್ತುತ ಅನಿರೀಕ್ಷಿತ ಸನ್ನಿವೇಶವನ್ನು ಗಮನದಲ್ಲಿಟ್ಟುಕೊಂಡು , ಭಾರತದ ಚುನಾವಣಾ ಆಯೋಗವು ಭಾರತದ ಸಂವಿಧಾನದ 324 ನೇ ಪರಿಚ್ಛೇದದ ಅಡಿಯಲ್ಲಿ ತನ್ನ ಅಧಿಕಾರವನ್ನು ಬಳಸಿ , ಜನಪ್ರತಿನಿಧಿ ಕಾಯ್ದೆ 1951 ರ ಸೆಕ್ಷನ್ 153 ರಡಿ ಅವಧಿ ಮೀರಿರುವ ಏಳು ರಾಜ್ಯಗಳ 18 ರಾಜ್ಯಸಭೆ ಸ್ಥಾನಗಳ ಚುನಾವಣೆಯನ್ನು ಮತ್ತೆ ಮುಂದೂಡಿದೆ.


    25.02.2020 ಮತ್ತು ಮಾರ್ಚ್ 6, 2020 ರ ಅಧಿಸೂಚನೆಯಲ್ಲಿ , 17 ರಾಜ್ಯಗಳಿಂದ ರಾಜ್ಯಸಭೆಯ 55 ಸ್ಥಾನಗಳನ್ನು ಭರ್ತಿ ಮಾಡಲು ಭಾರತದ ಚುನಾವಣಾ ಆಯೋಗವು ಚುನಾವಣೆಗಳನ್ನು ಘೋಷಿಸಿತ್ತು. . ನಾಮಪತ್ರ ವಾಪಸಾತಿಯ ಕೊನೆಯ ದಿನಾಂಕವಾದ 18.03.2020 ರಂದು ಆಯಾ ಚುನಾವಣಾ ಅಧಿಕಾರಿಗಳು 10 ರಾಜ್ಯಗಳಿಂದ 37 ಸ್ಥಾನಗಳನ್ನು ಅವಿರೋಧ ಆಯ್ಕೆ ಎಂದು ಘೋಷಿಸಿದರು . ನಂತರ ಸಂಬಂಧಪಟ್ಟ ಚುನಾವಣಾ ಅಧಿಕಾರಿಗಳಿಂದ ಬಂದ ವರದಿಗಳ ಪ್ರಕಾರ , ಆಂಧ್ರಪ್ರದೇಶ , ಗುಜರಾತ್ , ಜಾರ್ಖಂಡ್ , ಮಧ್ಯಪ್ರದೇಶ , ಮಣಿಪುರ , ಮೇಘಾಲಯ ಮತ್ತು ರಾಜಸ್ಥಾನ ರಾಜ್ಯಗಳಿಂದ 18 ಸ್ಥಾನಗಳಿಗೆ ದ್ವೈವಾರ್ಷಿಕ ಚುನಾವಣೆ 26.03.2020 ರಂದು ನಡೆಯಬೇಕಿತ್ತು ಮತ್ತು ಚುನಾವಣಾ ಪ್ರಕ್ರಿಯೆ 30 ಮಾರ್ಚ್ 2020 ರೊಳಗೆ ಪೂರ್ಣಗೊಳ್ಳಬೇಕಿತ್ತು .


    ಉಳಿದ 18 ಸ್ಥಾನಗಳ ಅವಧಿಯ ಸಿಂಧುತ್ವ ಹೀಗಿದೆ :


    ಎ . 09.04.2020


    i. ಆಂಧ್ರಪ್ರದೇಶ - 04


    ii. ಜಾರ್ಖಂಡ್ - 02


    iii. ಮಧ್ಯಪ್ರದೇಶ - 03


    iv. ಮಣಿಪುರ - 01


    v. ರಾಜಸ್ಥಾನ್ - 03


    vi. ಗುಜರಾತ್ - 04


    17


    ಬಿ . 12.04.2020


    i. ​​​​ ಮೇಘಾಲಯ - 01


    ಒಟ್ಟು – 18


    COVID-19 ರಿಂದಾಗಿ ಉದ್ಭವಿಸಿರುವ ಅನಿರೀಕ್ಷಿತ ಸಾರ್ವಜನಿಕ ಆರೋಗ್ಯ ತುರ್ತುಸ್ಥಿತಿ ಮತ್ತು ಜನಪ್ರತಿನಿಧಿ ಕಾಯ್ದೆ 1951 ರ ಸೆಕ್ಷನ್ 153 ಅನ್ನು ಗಮನದಲ್ಲಿಟ್ಟುಕೊಂಡು ಮತದಾನದ ದಿನದಂದು ಮತದಾನದ ಅಧಿಕಾರಿಗಳು , ರಾಜಕೀಯ ಪಕ್ಷಗಳ ಏಜೆಂಟರು , ಅಧಿಕಾರಿಗಳು ಮತ್ತು ಆಯಾ ಶಾಸಕಾಂಗ ಸಭೆಗಳ ಸದಸ್ಯರ ಚಲನೆ ಮತ್ತು ಒಟ್ಟುಗೂಡಿಸುವಿಕೆಯನ್ನು ಒಳಗೊಂಡಿರುವುದರಿಂದ , ಸಾರ್ವಜನಿಕ ಸುರಕ್ಷತೆಯನ್ನು ಅಪಾಯಕ್ಕೆ ತಳ್ಳಬಹುದು ಮತ್ತು ಸಾರ್ವಜನಿಕ ಆರೋಗ್ಯ ಅಪಾಯವನ್ನುಸೃಷ್ಟಿಸಬಹುದು ಎಂದು ಪರಿಗಣಿಸಿ 24.03.2020 ರ ಅಧಿಸೂಚನೆಯಲ್ಲಿ ಭಾರತದ ಚುನಾವಣಾ ಆಯೋಗವು ಮತದಾನದ ದಿನಾಂಕವನ್ನು ಮುಂದೂಡುವುದು ಸೇರಿದಂತೆ ಚುನಾವಣೆ ಪ್ರಕ್ರಿಯೆ ಪೂರ್ಣಗೊಳ್ಳುವ ಅವಧಿಯನ್ನು ವಿಸ್ತರಿಸಿತ್ತು .


    ಆಯೋಗವು ಈಗ ಎಲ್ಲಾ ಸಂಗತಿಗಳು ಮತ್ತು ಸನ್ನಿವೇಶಗಳನ್ನು ಗಮನದಲ್ಲಿಟ್ಟುಕೊಂಡು ಸದ್ಯದ ಪರಿಸ್ಥಿತಿಯನ್ನು ಮತ್ತಷ್ಟು ಪರಿಶೀಲಿಸಿದೆ. ಸಾರ್ವಜನಿಕ ಸುರಕ್ಷತೆಯ ನಿರ್ವಹಣೆ ಮತ್ತು ಆರೋಗ್ಯದ ಅಪಾಯವನ್ನು ತಪ್ಪಿಸಲು ಪ್ರಸ್ತುತ ಸನ್ನಿವೇಶದಲ್ಲಿ ಚುನಾವಣಾ ಪ್ರಕ್ರಿಯೆಯನ್ನು ಮುಂದುವರಿಸುವುದು ಕಾರ್ಯಸಾಧುವಲ್ಲ ಎಂದು ತೀರ್ಮಾನಿಸಿದೆ .


    ಆಯಾ ಚುನಾವಣಾ ಅಧಿಕಾರಿಗಳಿಂದ ಈಗಾಗಲೇ ಪ್ರಕಟವಾಗಿರುವ ಅಭ್ಯರ್ಥಿಗಳ ಪಟ್ಟಿಯು ಈ ಅಧಿಸೂಚನೆಗಳ ಪ್ರಕಾರ ಮಾನ್ಯವಾಗಿರುತ್ತದೆ. ಈ ದ್ವೈವಾರ್ಷಿಕ ಚುನಾವಣೆಗಳಿಗೆ ಮತದಾನ ಮತ್ತು ಮತ ಎಣಿಕೆಯ ಹೊಸ ದಿನಾಂಕವನ್ನು ಪರಿಸ್ಥಿತಿಯನ್ನು ಪರಿಶೀಲಿಸಿದ ನಂತರ ಸೂಕ್ತ ಸಮಯದಲ್ಲಿ ತಿಳಿಸಲಾಗುವುದು .

    
    
    (Release ID: 1610883) Visitor Counter : 26
    
    
      Read this release in: English , Hindi , Assamese , Bengali , Gujarati , Tamil , Telugu