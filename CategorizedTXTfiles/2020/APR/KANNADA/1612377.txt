      ರೈಲ್ವೇ ಸಚಿವಾಲಯ

      ಕೋವಿಡ್-19 ಸವಾಲು ಎದುರಿಸಲು ಭಾರತೀಯ ರೈಲ್ವೆಯಿಂದ 2500ಕ್ಕೂ ಅಧಿಕ ವೈದ್ಯರು ಮತ್ತು 35,000 ಅರೆ ವೈದ್ಯಕೀಯ ಸಿಬ್ಬಂದಿ ನಿಯೋಜನೆ
      Posted On: 08 APR 2020 5:34PM by PIB Bengaluru


    ಕೋವಿಡ್ -19 ಸವಾಲು ಎದುರಿಸಲು ಭಾರತೀಯ ರೈಲ್ವೆಯಿಂದ 2500 ಕ್ಕೂ ಅಧಿಕ ವೈದ್ಯರು ಮತ್ತು 35,000 ಅರೆ ವೈದ್ಯಕೀಯ ಸಿಬ್ಬಂದಿ ನಿಯೋಜನೆ


    ಹಲವು ವಲಯಗಳಲ್ಲಿ ತಾತ್ಕಾಲಿಕವಾಗಿ ಹೆಚ್ಚಿನ ವೈದ್ಯರು ಮತ್ತು ಅರೆ ವೈದ್ಯಕೀಯ ಸಿಬ್ಬಂದಿ ನೇಮಕ


    ಕೋವಿಡ್ -19 ರೋಗಿಗಳ ಚಿಕಿತ್ಸೆಗಾಗಿ 17 ನಿರ್ದಿಷ್ಟ ಆಸ್ಪತ್ರೆಗಳು ಮತ್ತು 33 ರೈಲ್ವೆ ಆಸ್ಪತ್ರೆಗಳ ಬ್ಲಾಕ್ ನಲ್ಲಿ ಸುಮಾರು 5,000 ಹಾಸಿಗೆಗಳು ತುರ್ತು ಚಿಕಿತ್ಸೆಗೆ ಸಿದ್ಧ
    
    ಭಾರತೀಯ ರೈಲ್ವೆಯಿಂದ ಕೋವಿಡ್ -19 ಗೆ ಕ್ವಾರಂಟೈನ್ ಮತ್ತು ಐಸೋಲೇಶನ್ ಸೌಕರ್ಯಕ್ಕಾಗಿ ಸುಮಾರು 5000 ಕೋಚ್ ಗಳ ಪರಿವರ್ತನೆ ; 3250 ಕೋಚ್ ಗಳ ಪರಿವರ್ತನೆ ಪೂರ್ಣ

    ಕೋಚ್ ಫ್ಯಾಕ್ಟರಿಗಳು , ರೈಲ್ವೆ ಕಾರ್ಯಾಗಾರಗಳು , ಕೋಚಿಂಗ್ ಡಿಪೋಗಳು ಮತ್ತು ಆಸ್ಪತ್ರೆಗಳು ಪಿಪಿಇ , ಸ್ಯಾನಿಟೈಸರ್ , ಮಾಸ್ಕ್ ಮತ್ತಿತರ ಸ್ಥಳೀಯ ಅಗತ್ಯತೆಗೆ ಪಿಪಿಇಗಳ ಉತ್ಪಾದನೆ ಮೂಲಕ ರಾಷ್ಟ್ರೀಯ ಪ್ರಯತ್ನಗಳಿಗೆ ಪೂರಕ ಕ್ರಮ


    ಕೋವಿಡ್ -19 ವಿರುದ್ಧದ ಹೋರಾಟವನ್ನು ಸುಸ್ಥಿರವಾಗಿಡಲು ಭಾರತೀಯ ರೈಲ್ವೆ , ಭಾರತ ಸರ್ಕಾರ ಕೈಗೊಂಡಿರುವ ಎಲ್ಲಾ ಆರೋಗ್ಯ ರಕ್ಷಣಾ ಪ್ರಯತ್ನಗಳಿಗೆ ತಾನೂ ಸಹ ಪೂರಕವಾಗಿ ಹಲವು ಕ್ರಮಗಳನ್ನು ಕೈಗೊಳ್ಳುತ್ತಿದೆ . ಕೋವಿಡ್ -19 ಎದುರಿಸಲು ಹಾಲಿ ಇರುವ ರೈಲ್ವೆ ಆಸ್ಪತ್ರೆಗಳನ್ನು ಸಜ್ಜುಗೊಳಿಸುವುದೂ ಸೇರಿದಂತೆ ನಾನಾ ಆಯಾಮದ ಕ್ರಮಗಳನ್ನು ಕೈಗೊಂಡಿದೆ . ತುರ್ತು ಸಂದರ್ಭಗಳನ್ನು ಎದುರಿಸಲು ಆಸ್ಪತ್ರೆಗಳಲ್ಲಿ ಹಾಸಿಗೆಗಳನ್ನು ಸಿದ್ಧವಾಗಿಟ್ಟಿರುವುದು , ಹೆಚ್ಚುವರಿ ವೈದ್ಯರು ಮತ್ತು ಅರೆ ವೈದ್ಯಕೀಯ ಸಿಬ್ಬಂದಿ ನೇಮಕ , ಪ್ರಯಾಣಿಕರ ರೈಲುಗಳನ್ನು ಐಸೋಲೇಶನ್ ಕೋಚ್ ಗಳಾಗಿ ಪರಿವರ್ತಿಸುವುದು , ವೈದ್ಯಕೀಯ ಉಪಕರಣಗಳನ್ನು ಲಭ್ಯವಾಗುವಂತೆ ಮಾಡುವುದು , ಪಿಪಿಇ ಮತ್ತು ವೆಂಟಿಲೇಟರ್ ಗಳನ್ನು ಸ್ವತಃ ಉತ್ಪಾದಿಸುವುದು ಮತ್ತಿತರ ಕ್ರಮಗಳನ್ನು ಕೈಗೊಂಡಿದೆ .


    ರೈಲ್ವೆಯ ಆರೋಗ್ಯ ಇಲಾಖೆ ಸನ್ನದ್ಧವಾಗಿದ್ದು , ಅದು ಕೋವಿಡ್ -19 ವಿರುದ್ಧದ ಹೋರಾಟದಲ್ಲಿ ಭಾರತ ಸರ್ಕಾರ ಕೈಗೊಂಡಿರುವ ಎಲ್ಲಾ ಆರೋಗ್ಯ ರಕ್ಷಣಾ ಪ್ರಯತ್ನಗಳಿಗೆ ಪೂರಕ ಕ್ರಮಗಳನ್ನು ಕೈಗೊಳ್ಳುತ್ತಿದೆ . ರೈಲ್ವೆ 586 ಸರಣಿ ಆರೋಗ್ಯ ಘಟಕಗಳನ್ನು ಹೊಂದಿದೆ , ಅದು 45 ಉಪ ವಿಭಾಗೀಯ ಆಸ್ಪತ್ರೆಗಳು , 56 ವಿಭಾಗೀಯ ಆಸ್ಪತ್ರೆಗಳು , 8 ಉತ್ಪಾದನಾ ಘಟಕಗಳ ಆಸ್ಪತ್ರೆಗಳು 16 ವಲಯ ಆಸ್ಪತ್ರೆಗಳನ್ನು ದೇಶಾದ್ಯಂತ ಹೊಂದಿದೆ . ಇವುಗಳಲ್ಲಿ ಮಹತ್ವದ ಭಾಗವನ್ನು ಕೊರೊನಾ ವಿರುದ್ಧದ ಹೋರಾಟಕ್ಕೆ ಮೀಸಲಿಡಲಾಗಿದೆ .


    ಒಟ್ಟು 2546 ವೈದ್ಯರ ಹುದ್ದೆಗಳೂ ಮತ್ತು 35153 ಅರೆ ವೈದ್ಯಕೀಯ ಸಿಬ್ಬಂದಿ , ನರ್ಸಿಂಗ್ ಸಿಬ್ಬಂದಿ , ಫಾರ್ಮಸಿಸ್ ಮತ್ತು ಇತರೆ ಸಿಬ್ಬಂದಿ ಸೇರಿ ರೈಲ್ವೆ , ಕೋವಿಡ್ -19 ವಿರುದ್ಧದ ಯಾವುದೇ ಸವಾಲನ್ನು ಎದುರಿಸಲು ಸನ್ನದ್ಧವಾಗಿದೆ . ಹೊಸ ಯೋಜನೆಯಲ್ಲಿ ರೈಲ್ವೆಯ ಎಲ್ಲಾ ಆರೋಗ್ಯ ಸೇವೆಗಳು , ದೇಶಾದ್ಯಂತ ಎಲ್ಲಾ ಕೇಂದ್ರ ಸರ್ಕಾರಿ ನೌಕರರಿಗೆ ಲಭ್ಯವಾಗಲಿದೆ . ಇದರಲ್ಲಿ ಪ್ರಾಥಮಿಕ , ದ್ವಿತೀಯ ಹಾಗೂ ಮೂರನೇ ಹಂತದ ಆರೋಗ್ಯ ರಕ್ಷಣಾ ಸೇವೆಗಳು ಸಹ ಸೇರಿವೆ .


    ಕೋವಿಡ್ -19 ವಿರುದ್ಧ ಹೋರಾಡಲು ಭಾರತೀಯ ರೈಲ್ವೆ ಈ ಕೆಳಗಿನ ಕ್ರಮಗಳನ್ನು ಕೈಗೊಂಡಿದೆ :

     1. ಕೋಚ್ ಗಳನ್ನು ಕ್ವಾರಂಟೈನ್ ಮತ್ತು ಐಸೋಲೇಶನ್ ಸೌಕರ್ಯಗಳಾಗಿ ಪರಿವರ್ತಿಸುವ ಸೇವೆ : ಭಾರತೀಯ ರೈಲ್ವೆ ಕೋವಿಡ್ -19 ವಿರುದ್ಧ 80000 ಹಾಸಿಗೆಗಳಿಗೆ ಕ್ವಾರಂಟೈನ್ ಮತ್ತು ಐಸೋಲೇಶನ್ ಸೌಕರ್ಯಗಳಿಗಾಗಿ ದೇಶಾದ್ಯಂತ ಸುಮಾರು 5000 ರೈಲು ಕೋಚ್ ಗಳನ್ನು ಪರಿವರ್ತಿಸುತ್ತಿದೆ . ವಲಯ ರೈಲ್ವೆಗಳಲ್ಲಿ ಸಮರೋಪಾದಿಯಲ್ಲಿ ಈ ಕೆಲಸ ಆರಂಭವಾಗಿದೆ . ಈಗಾಗಲೇ 3250 ಕೋಚ್ ಗಳನ್ನು ಪರಿವರ್ತಿಸಲಾಗಿದೆ .
     2. ಕೋವಿಡ್ -19 ರೋಗಿಗಳ ಚಿಕಿತ್ಸೆಗಾಗಿ 5000 ಹಾಸಿಗೆ ಸಿದ್ಧ : ಭಾರತೀಯ ರೈಲ್ವೆಯ 17 ಮೀಸಲಾದ ಆಸ್ಪತ್ರೆಗಳು ಮತ್ತು 33 ಆಸ್ಪತ್ರೆ ಬ್ಲಾಕ್ ಗಳಲ್ಲಿ ಕೋವಿಡ್ -19 ರೋಗಿಗಳಿಗೆ ಚಿಕಿತ್ಸೆ ನೀಡಲು ಸುಮಾರು 5,000 ಹಾಸಿಗೆಗಳನ್ನು ಗುರುತಿಸಲಾಗಿದೆ . ಈ ಆಸ್ಪತ್ರೆಗಳು ಮತ್ತು ಬ್ಲಾಕ್ ಗಳನ್ನು ಸರ್ವ ಸನ್ನದ್ಧಗೊಳಿಸಲಾಗಿದೆ .
     3. 11,000 ಕ್ವಾರಂಟೈನ್ ಹಾಸಿಗೆ : ಕೋವಿಡ್ -19 ವಿರುದ್ಧ ಭಾರತೀಯ ರೈಲ್ವೆ , ದೇಶಾದ್ಯಂತ ತನ್ನ ಸೌಕರ್ಯಗಳಲ್ಲಿ 11,000 ಕ್ವಾರಂಟೈನ್ ಹಾಸಿಗೆಗಳನ್ನು ಲಭ್ಯವಾಗುವಂತೆ ಮಾಡಿದೆ .
     4. ವೈದ್ಯಕೀಯ ಸಾಮಗ್ರಿ - ವೆಂಟಿಲೇಟರ್ ಮತ್ತು ಪಿಪಿಇಗಳ ಲಭ್ಯತೆ : ಕೋವಿಡ್ -19 ವಿರುದ್ಧ ಹೋರಾಟಕ್ಕೆ ವೆಂಟಿಲೇಟರ್ ಸೇರಿದಂತೆ ವೈಯಕ್ತಿಕ ರಕ್ಷಣಾ ಉಪಕರಣಗಳು ( ಪಿಪಿಇ ) ಅತ್ಯಂತ ಅವಶ್ಯಕವಿದ್ದು , ಅವುಗಳು ಸಾಕಷ್ಟು ಸಂಖ್ಯೆಯಲ್ಲಿ ಲಭ್ಯವಿರುವಂತೆ ನೋಡಿಕೊಳ್ಳಲಾಗಿದೆ . ಕೋವಿಡ್ -19 ಎದುರಿಸಲು ಅಗತ್ಯವಾದ ವೆಂಟಿಲೇಟರ್ , ಪಿಪಿಇ ಮತ್ತು ವೈದ್ಯಕೀಯ ಉಪಕರಣಗಳನ್ನು ಖರೀದಿಸಲು ವಲಯ ರೈಲ್ವೆ ಮತ್ತು ಉತ್ಪಾದನಾ ಘಟಕಗಳಲ್ಲಿ ಕ್ರಮ ಕೈಗೊಳ್ಳಲಾಗಿದೆ .
     5. ರೈಲ್ವೆ ತಾನೇ ಸ್ವತಃ ವೈಯಕ್ತಿಕ ರಕ್ಷಣಾ ಉಪಕರಣ ( ಪಿಪಿಇ ) ಉತ್ಪಾದನೆಯಲ್ಲಿ ತೊಡಗಿದೆ ಎಂಬುದು ಇಲ್ಲಿ ಉಲ್ಲೇಖಾರ್ಹ . ಸುಮಾರು 1000 ಪಿಪಿಇಗಳನ್ನು ಪ್ರತಿ ದಿನ ಉತ್ಪಾದಿಸಲಾಗುತ್ತಿದ್ದು , ಆ ಪ್ರಮಾಣವನ್ನು ಮತ್ತಷ್ಟು ಹೆಚ್ಚಿಸಲಾಗುವುದು .
     6. ಎಲ್ಲ ಕೇಂದ್ರ ಸರ್ಕಾರಿ ನೌಕರರಿಗೆ ರೈಲ್ವೆ ಆರೋಗ್ಯ ಸೇವೆಗಳು ಲಭ್ಯ : ಎಲ್ಲ ಕೇಂದ್ರ ಸರ್ಕಾರಿ ನೌಕರರು ತಮ್ಮ ಗುರುತಿನ ಚೀಟಿಯನ್ನು ತೋರಿಸಿ , ದೇಶಾದ್ಯಂತ ಇರುವ ಎಲ್ಲ ರೈಲ್ವೆ ಆಸ್ಪತ್ರೆಗಳು / ಆರೋಗ್ಯ ಕೇಂದ್ರಗಳಲ್ಲಿ ಆರೋಗ್ಯ ಸೇವೆಗಳನ್ನು ಪಡೆದುಕೊಳ್ಳಬಹುದಾಗಿದೆ .

    ****


    

    
    (Release ID: 1612377) Visitor Counter : 23
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Gujarati , Odia , Tamil , Telugu , Malayalam
    
    
    

   
   
   
   
   
   
6.