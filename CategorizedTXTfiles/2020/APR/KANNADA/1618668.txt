      ಪ್ರಧಾನ ಮಂತ್ರಿಯವರ ಕಛೇರಿ

      ಕೋವಿಡ್ -19 ನಿಯಂತ್ರಣ ಮುಂದಿನ ಯೋಜನೆಗಳ ಕುರಿತು ಪ್ರಧಾನ ಮಂತ್ರಿ ನರೇಂದ್ರ ಮೋದಿ, ರಾಜ್ಯದ ಮುಖ್ಯಮಂತ್ರಿಗಳೊಂದಿಗೆ ಸಂವಾದ
      Posted On: 27 APR 2020 1:48PM by PIB Bengaluru


    ಕೋವಿಡ್ -19 ನಿಯಂತ್ರಣ ಮುಂದಿನ ಯೋಜನೆಗಳ ಕುರಿತು


    ಪ್ರಧಾನ ಮಂತ್ರಿ ನರೇಂದ್ರ ಮೋದಿ , ರಾಜ್ಯದ ಮುಖ್ಯಮಂತ್ರಿಗಳೊಂದಿಗೆ ಸಂವಾದ


    ಲಾಕ್ ಡೌನ್ ನಿಂದ ಧನಾತ್ಮಕ ಫಲಶ್ರುತಿ , ಕಳೆದ ಒಂದೂವರೆ ತಿಂಗಳಿಂದ ಸಾವಿರಾರು ಜನರ ಜೀವ ಉಳಿಸುವಲ್ಲಿ ದೇಶ ಶಕ್ತವಾಗಿದೆ : ಪ್ರಧಾನಿ


    ನಮ್ಮ ಗುರಿ ತ್ವರಿತ ಸ್ಪಂದನೆಯಾಗಿರಬೇಕು , ‘ ಎರಡು ಗಜ ದೂರ ’ ಮಂತ್ರ ಪಾಲಿಸಬೇಕು : ಪ್ರಧಾನಿ


    ರಾಜ್ಯಗಳ ಪ್ರಯತ್ನಗಳು ಕೆಂಪು ವಲಯಗಳನ್ನು ಕಿತ್ತಳೆ ಬಣ್ಣದ್ದಾಗಿಯೂ ನಂತರ ಅದನ್ನು ಹಸಿರು ವಲಯಗಳನ್ನಾಗಿ ಪರಿವರ್ತಿಸುವತ್ತ ನಿರ್ದೇಶಿತವಾಗಿರಬೇಕು ಎಂದು ಪ್ರಧಾನಿ ಹೇಳಿಕೆ
    
    ನಾವು ಧೈರ್ಯವಾಗಿರಬೇಕು ಮತ್ತು ಶ್ರೀಸಾಮಾನ್ಯರ ಬದುಕು ಹಸನಾಗುವ ಸುಧಾರಣೆಗಳನ್ನು ತರಬೇಕು : ಪ್ರಧಾನಿ
    
    ಕೋವಿಡ್ -19 ವಿರುದ್ಧದ ಹೋರಾಟದೊಂದಿಗೆ ನಾವು , ಆರ್ಥಿಕ ಅಭಿವೃದ್ಧಿಗೆ ಪ್ರಾಮುಖ್ಯತೆ ನೀಡಬೇಕು : ಪ್ರಧಾನಿ
    
    ಕೊರೊನಾ ವೈರಾಣುವಿನ ಪರಿಣಾಮ ಮುಂಬರುವ ತಿಂಗಳುಗಳಲ್ಲಿ ಗೋಚರಿಸಲಿದೆ ,


    ಮಾಸ್ಕ್ ಮತ್ತು ಮುಖ ಕವಚಗಳು ನಮ್ಮ ಬದುಕಿನ ಭಾಗವಾಗಲಿವೆ : ಪ್ರಧಾನಿ


    ಪ್ರತಿಕ್ರಿಯೆ ನೀಡಿದ ಮುಖ್ಯಮಂತ್ರಿಗಳಿಂದ , ಆರ್ಥಿಕ ಸವಾಲುಗಳನ್ನು ಎದುರಿಸಲು ಮತ್ತು ಆರೋಗ್ಯ ಮೂಲಸೌಕರ್ಯಗಳನ್ನು ಹೆಚ್ಚಿಸುವ ಕ್ರಮಗಳ ಕುರಿತಂತೆ ಸಲಹೆ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಇಂದು ಕೊರೊನಾ ಮಹಾಮಾರಿಯಿಂದ ಎದುರಾಗಿರುವ ಸಮಸ್ಯೆ ಮತ್ತು ಮುಂದಿನ ಯೋಜನೆಗಳ ಕುರಿತಂತೆ ರಾಜ್ಯಗಳ ಮುಖ್ಯಮಂತ್ರಿಗಳೊಂದಿಗೆ ವಿಡಿಯೋ ಸಂವಾದ ನಡೆಸಿದರು . ಇದು ಮುಖ್ಯಮಂತ್ರಿಗಳೊಂದಿಗೆ ಪ್ರಧಾನಿ ನಡೆಸಿದ ನಾಲ್ಕನೇ ಇಂಥ ಸಂವಾದವಾಗಿದೆ , ಈ ಹಿಂದೆ ಮಾರ್ಚ್ 20, ಏಪ್ರಿಲ್ 2 ಮತ್ತು ಏಪ್ರಿಲ್ 11 ರಂದು ಸಂವಾದ ನಡೆಸಿದ್ದರು .


    ಲಾಕ್ ಡೌನ್ ಧನಾತ್ಮಕ ಫಲಶ್ರುತಿ ನೀಡುತ್ತಿದ್ದು , ಕಳೆದ ಒಂದೂವರೆ ತಿಂಗಳುಗಳಲ್ಲಿ ದೇಶ ಸಾವಿರಾರು ಜನರ ಪ್ರಾಣ ಉಳಿಸುವಲ್ಲಿ ಶಕ್ತವಾಗಿದೆ ಎಂದರು . ಭಾರತದ ಜನಸಂಖ್ಯೆ ಹಲವು ರಾಷ್ಟ್ರಗಳ ಒಟ್ಟು ಜನಸಂಖ್ಯೆಗೆ ಸಮನಾಗಿದೆ ಎಂದು ಪ್ರಧಾನಿ ಹೇಳಿದರು . ಹಲವು ರಾಷ್ಟ್ರಗಳ ಸ್ಥಿತಿ ಮತ್ತು ಭಾರತದ ಸ್ಥಿತಿ ಮಾರ್ಚ್ ತಿಂಗಳಲ್ಲೇ ಒಂದೇ ರೀತಿಯಲ್ಲಿತ್ತು . ಆದರೆ , ಸಕಾಲಿಕ ಕ್ರಮಗಳಿಂದಾಗಿ ಭಾರತ ಹಲವು ಜನರನ್ನು ರಕ್ಷಿಸಲು ಶಕ್ತವಾಯಿತು ಎಂದರು . ಈ ವೈರಾಣುವಿನ ಅಪಾಯ ನಮ್ಮ ಊಹೆಗೂ ಮೀರಿದ್ದಾಗಿದ್ದು , ನಿರಂತರ ನಿಗಾ ಪರಮೋಚ್ಛ ಪ್ರಾಮುಖ್ಯವಾಗಿದೆ ಎಂದರು .


    ದೇಶ ಈವರೆಗೆ ಎರಡು ಲಾಕ್ ಡೌನ್ ಗಳನ್ನು ನೋಡಿದೆ ಎಂದ ಪ್ರಧಾನಿ , ಕೆಲವು ವಿಚಾರಗಳಲ್ಲಿ ಎರಡೂ ಭಿನ್ನವಾಗಿದ್ದವು , ನಾವು ಈಗ ಮುಂದಿನ ಮಾರ್ಗೋಪಾಯಗಳ ಬಗ್ಗೆ ಚಿಂತಿಸಬೇಕಿದೆ ಎಂದರು . ತಜ್ಞರ ರೀತ್ಯ , ಕೊರೊನಾ ವೈರಾಣುವಿನ ಪರಿಣಾಮ ಮುಂಬರುವ ತಿಂಗಳುಗಳಲ್ಲಿಯೂ ಗೋಚರಿಸಲಿದೆ ಎಂದರು . ಎರಡು ಗಜ ದೂರವಿರಿ ಎಂಬ ಮಂತ್ರವನ್ನು ಪುನರುಚ್ಚರಿಸಿದ ಪ್ರಧಾನಿ , ಮಾಸ್ಕ್ ಗಳು ಮತ್ತು ಮುಖ ಕವಚಗಳು ಮುಂದಿನ ದಿನಗಳಲ್ಲಿ ನಮ್ಮ ಬದುಕಿನ ಭಾಗವಾಗಲಿವೆ ಎಂದರು . ಈ ಸನ್ನಿವೇಶದಲ್ಲಿ ಎಲ್ಲರ ಗುರಿಯೂ ತ್ವರಿತ ಸ್ಪಂದನೆಯಾಗಿರಬೇಕು ಎಂದರು . ಅನೇಕ ಜನರು ತಮಗೆ ಕೆಮ್ಮು ಮತ್ತು ಶೀತ ಅಥವಾ ರೋಗಲಕ್ಷಣಗಳಿದೆಯೇ ಎಂಬುದನ್ನು ಸ್ವಯಂ ಘೋಷಿಸಿಕೊಳ್ಳುತ್ತಿದ್ದಾರೆ , ಇದು ಸ್ವಾಗತಾರ್ಹ ಕ್ರಮ ಎಂದರು .


    ನಾವು ಕೋವಿಡ್ 19 ವಿರುದ್ಧ ಹೋರಾಡುವುದನ್ನು ಮುಂದುವರಿಸುತ್ತಲೇ ಆರ್ಥಿಕತೆಗೂ ಮಹತ್ವ ನೀಡಬೇಕು ಎಂದು ಪ್ರಧಾನಿ ಪ್ರತಿಪಾದಿಸಿದರು . ಎಷ್ಟು ಸಾಧ್ಯವೋ ಅಷ್ಟು ತಂತ್ರಜ್ಞಾನ ಬಳಸಬೇಕು ಎಂದು ಪ್ರತಿಪಾದಿಸಿದ ಅವರು , ಸುಧಾರಣಾ ಕ್ರಮಗಳನ್ನು ತೆಗೆದುಕೊಳ್ಳಲೂ ಸಮಯ ವಿನಿಯೋಗಿಸುವಂತೆ ತಿಳಿಸಿದರು . ದೇಶ ಕೋವಿಡ್ -19 ವಿರುದ್ಧ ನಡೆಸುತ್ತಿರುವ ಹೋರಾಟದಲ್ಲಿ ಹೆಚ್ಚು ಜನರು ಆರೋಗ್ಯ ಸೇತು ಆಪ್ ಡೌನ್ ಲೋಡ್ ಮಾಡಿಕೊಳ್ಳುವುದನ್ನು ಖಾತ್ರಿಪಡಿಸಿಕೊಳ್ಳಬೇಕಾದ ಮಹತ್ವವನ್ನು ಅವರು ಪ್ರತಿಪಾದಿಸಿದರು . “ ನಾವು ಧೈರ್ಯವಾಗಿರಬೇಕು ಮತ್ತು ಶ್ರೀಸಾಮಾನ್ಯರ ಬದುಕು ಮುಟ್ಟುವಂಥ ಸುಧಾರಣೆ ತರಬೇಕು ” ಎಂದು ಹೇಳಿದರು . ಸಾಂಕ್ರಾಮಿಕ ರೋಗಗಳ ವಿರುದ್ಧ ಹೋರಾಡಲು ಮತ್ತು ಸಂಶೋಧನೆ ಮತ್ತು ನಾವೀನ್ಯತೆಯನ್ನು ಬಲಪಡಿಸುವ ಮಾರ್ಗಗಳನ್ನು ರೂಪಿಸುವಲ್ಲಿ ವಿಶ್ವವಿದ್ಯಾಲಯಗಳಿಗೆ ಸಂಬಂಧಿಸಿದ ಜನರನ್ನು ಸಂಯೋಜಿಸಬಹುದು ಎಂದೂ ಅವರು ಸಲಹೆ ನೀಡಿದರು .


    ಕೆಂಪು ವಲಯಗಳಲ್ಲಿ ಅಂದರೆ ಹಾಸ್ಟ್ ಸ್ಪಾಟ್ ಗಳಲ್ಲಿ ರಾಜ್ಯಗಳು ಮಾರ್ಗಸೂಚಿಗಳನ್ನು ಕಟ್ಟುನಿಟ್ಟಾಗಿ ಜಾರಿ ಮಾಡಬೇಕು ಎಂದು ಅವರು ಒತ್ತಿ ಹೇಳಿದರು . ರಾಜ್ಯಗಳ ಪ್ರಯತ್ನಗಳು ಕೆಂಪು ವಲಯಗಳನ್ನು ಕಿತ್ತಳೆ ಬಣ್ಣದ ವಲಯಗಳಾಗಿ ಮತ್ತು ನಂತರ ಅದನ್ನು ಹಸಿರು ವಲಯಗಳಾಗಿ ಪರಿವರ್ತಿಸುವ ನಿಟ್ಟಿನಲ್ಲಿರಬೇಕು ಎಂದರು .


    ಕಡಲಾಚೆ ಇರುವ ಭಾರತೀಯರನ್ನು ಮರಳಿ ಕರೆತರುವ ವಿಷಯಕ್ಕೆ ಸಂಬಂಧಿಸಿದಂತೆ ಮಾತನಾಡಿದ ಪ್ರಧಾನಿ , ಅಲ್ಲಿರುವವರು ಅನಾನುಕೂಲಕ್ಕೆ ಒಳಗಾಗಬಾರದು ಮತ್ತು ಅವರ ಕುಟುಂಬದವರೂ ಸಹ ಯಾವುದೇ ಅಪಾಯಕ್ಕೆ ಒಳಗಾಗಬಾರದು ಎಂಬ ಅಂಶವನ್ನು ಗಮನದಲ್ಲಿಟ್ಟುಕೊಂಡು ಈ ಕಾರ್ಯ ಮಾಡಬೇಕಾಗಿದೆ ಎಂದು ಹೇಳಿದರು . ಹವಾಮಾನ ಬದಲಾವಣೆ – ಬೇಸಿಗೆಯ ದಗೆ ಮತ್ತು ಮುಂಗಾರು ಆಗಮನ - ಮತ್ತು ಈ ಋತುಗಳಲ್ಲಿ ಬರಬಹುದಾದ ಕಾಯಿಲೆಗಳನ್ನು ಗಮನದಲ್ಲಿಟ್ಟುಕೊಂಡು , ಮುಂದಿನ ಕಾರ್ಯತಂತ್ರ ರೂಪಿಸುವಂತೆ ಮುಖ್ಯಮಂತ್ರಿಗಳಿಗೆ ಆಗ್ರಹಿಸಿದರು .


    ಗರಿಷ್ಠ ಜೀವಗಳನ್ನು ಉಳಿಸಲು ಗರಿಷ್ಠ ಮಟ್ಟದಲ್ಲಿ ಲಾಕ್ ಡೌನ್ ಜಾರಿ ಮಾಡುವಂತೆ ಕೇಂದ್ರ ಗೃಹ ಸಚಿವರು ಪುನರುಚ್ಚರಿಸಿದರು .


    ಮುಖ್ಯಮಂತ್ರಿಗಳು ಸಂಕಷ್ಟದ ಸಮಯದಲ್ಲಿ ಪ್ರಧಾನಮಂತ್ರಿಯವರ ನಾಯಕತ್ವವನ್ನು ಶ್ಲಾಘಿಸಿದರು ಮತ್ತು ವೈರಾಣು ನಿಗ್ರಹಕ್ಕಾಗಿ ತಾವುಗಳು ಕೈಗೊಂಡಿರುವ ಕ್ರಮಗಳ ಕುರಿತಂತೆ ಒತ್ತಿ ಹೇಳಿದರು . ಅಂತಾರಾಷ್ಟ್ರೀಯ ಗಡಿಯಲ್ಲಿ ತೀಕ್ಷಣ ಕಣ್ಗಾವಲು ಇಡುವ ಮತ್ತು ಆರ್ಥಿಕ ಸವಾಲುಗಳನ್ನು ಎದುರಿಸುವ ಹಾಗೂ ಆರೋಗ್ಯ ಮೂಲಸೌಕರ್ಯವನ್ನು ಮತ್ತಷ್ಟು ಹೆಚ್ಚಿಸುವ ಕುರಿತಂತೆಯೂ ಅವರು ಮಾತನಾಡಿದರು . ನಾಯಕರು , ಕೋವಿಡ್ -19 ವಿರುದ್ಧದ ಹೋರಾಟದಲ್ಲಿ ಪೊಲೀಸ್ ಪಡೆ ಮತ್ತು ವೈದ್ಯಕೀಯ ಸಿಬ್ಬಂದಿಯ ಅಸಾಧಾರಣ ಕಾರ್ಯಕ್ಕಾಗಿ ತಮ್ಮ ಕೃತಜ್ಞತೆ ಅರ್ಪಿಸಿದರು .


    ***

    
    
    (Release ID: 1618668) Visitor Counter : 36
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Gujarati , Odia , Tamil , Telugu , Malayalam