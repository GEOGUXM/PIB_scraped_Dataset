      ಉಪರಾಷ್ಟ್ರಪತಿಗಳ ಕಾರ್ಯಾಲಯ

      ಲಾಕ್ ಡೌನ್ ನಂತರದಲ್ಲಿ ಆರ್ಥಿಕತೆಗಿಂತ ಆರೋಗ್ಯದ ಕಾಳಜಿ ಆದ್ಯತೆಯಾಗಬೇಕು: ಉಪ ರಾಷ್ಟ್ರಪತಿ
      Posted On: 07 APR 2020 12:04PM by PIB Bengaluru


    ಲಾಕ್ ಡೌನ್ ನಂತರದಲ್ಲಿ ಆರ್ಥಿಕತೆಗಿಂತ ಆರೋಗ್ಯದ ಕಾಳಜಿ ಆದ್ಯತೆಯಾಗಬೇಕು : ಉಪ ರಾಷ್ಟ್ರಪತಿ


    ಲಾಕ್ ಡೌನ್ ಕೊನೆಗೊಳಿಸುವ ನಿರ್ಧಾರ ತೆಗೆದುಕೊಳ್ಳಲು ಲಾಕ್ ಡೌನ್ ನ ಮೂರನೇ ವಾರ ನಿರ್ಣಾಯಕವಾದ್ದು : ಉಪ ರಾಷ್ಟ್ರಪತಿ


    ಕಷ್ಟಗಳು ಮುಂದುವರಿದರೂ ಜನರು ನಾಯಕತ್ವದ ನಿರ್ಧಾರಕ್ಕೆ ಸಹಕರಿಸಬೇಕು : ಉಪ ರಾಷ್ಟ್ರಪತಿ


    ತಾಯ್ನಾಡಿನ ಆಧ್ಯಾತ್ಮಿಕ ಆಯಾಮದಿಂದಾಗಿ ಭಾರತೀಯರ ಪ್ರತಿಕ್ರಿಯೆ ಇದುವರೆಗೆ ಉತ್ತಮವಾಗಿದೆ : ಉಪ ರಾಷ್ಟ್ರಪತಿ


    ತಬ್ಲಿಘಿ ಜಮಾತ್ ತಪ್ಪಿಸಬಹುದಾಗಿದ್ದ ಪ್ರಕರಣ : ಉಪ ರಾಷ್ಟ್ರಪತಿ


    ಜಾಗತಿಕ ಸಮುದಾಯವು ಕೊರೊನಾ ಬಿಕ್ಕಟ್ಟಿನಿಂದ ಸೂಕ್ತ ಪಾಠಗಳನ್ನು ಕಲಿಯಬೇಕು : ಶ್ರೀ ವೆಂಕಯ್ಯನಾಯ್ಡು


    ಕೊರೊನಾ ವೈರಸ್ ಬಿಕ್ಕಟ್ಟಿನ ಹಿನ್ನೆಲೆಯಲ್ಲಿ 3 ವಾರಗಳ ರಾಷ್ಟ್ರವ್ಯಾಪಿ ಲಾಕ್ ‌ ಡೌನ್ ಮುಕ್ತಾಯದ ಬಗ್ಗೆ ಚರ್ಚಿಸುತ್ತಿರುವಾಗ ಏಪ್ರಿಲ್ 14 ರ ನಂತರ ದೇಶದ ಆರ್ಥಿಕತೆಯ ಸ್ಥಿರೀಕರಣಕ್ಕಿಂತ ಜನರ ಆರೋಗ್ಯದ ಬಗ್ಗೆ ಹೆಚ್ಚು ಕಾಳಜಿ ವಹಿಸಬೇಕು ಎಂದು ಉಪ ರಾಷ್ಟ್ರಪತಿ ಶ್ರೀ ಎಂ ವೆಂಕಯ್ಯ ನಾಯ್ಡು ಒತ್ತಾಯಿಸಿದ್ದಾರೆ .


    ಲಾಕ್ ‌ ಡೌನ್ ಗೆ ಇಂದು ಎರಡು ವಾರಗಳು ಪೂರ್ಣಗೊಂಡಿರುವ ಸಂದರ್ಭದಲ್ಲಿ , ಮುಂದಿನ ದಾರಿಯ ಬಗ್ಗೆ ಅವರು ಮಾಡಿರುವ ಮೌಲ್ಯಮಾಪನದಲ್ಲಿ , ಮಾರ್ಚ್ 25 ರಿಂದ ಜಾರಿಯಲ್ಲಿರುವ ರಾಷ್ಟ್ರವ್ಯಾಪಿ ಲಾಕ್ ‌ ಡೌನ್ ನಿಂದ ನಿರ್ಗಮಿಸುವ ಬಗ್ಗೆ ಮುಂದಿನ ವಾರ ನಿರ್ಣಾಯಕವಾದ್ದು ಎಂದು ಶ್ರೀ ನಾಯ್ಡು ಅಭಿಪ್ರಾಯಪಟ್ಟರು . ವೈರಸ್ ಸೋಂಕಿನ ಹರಡುವಿಕೆಯ ವ್ಯಾಪ್ತಿ ಮತ್ತು ಪ್ರಮಾಣಕ್ಕೆ ಸಂಬಂಧಿಸಿದ ಅಂಕಿಅಂಶಗಳು ಲಾಕ್ ‌ ಡೌನ್ ನಿರ್ಗಮನ ತಂತ್ರದ ಮೇಲೆ ಪರಿಣಾಮ ಬೀರುತ್ತದೆ ಎಂದು ಅವರು ಹೇಳಿದರು .


    ಲಾಕ್ ‌ ಡೌನ್ ನಿರ್ಗಮನ ಕಾರ್ಯತಂತ್ರದ ಬಗ್ಗೆ ಪ್ರಧಾನಿ ಮತ್ತು ಮುಖ್ಯಮಂತ್ರಿಗಳ ನಡುವಿನ ಸಮಾಲೋಚನೆಗಳನ್ನು ಉಲ್ಲೇಖಿಸಿದ ಶ್ರೀ ನಾಯ್ಡು , ಏಪ್ರಿಲ್ 14 ರ ನಂತರ ಕೈಗೊಳ್ಳುವ ನಿರ್ಧಾರಗಳು ಏನೇ ಇದ್ದರೂ , ಕಷ್ಟಗಳು ಮುಂದುವರೆದರೂ ಸಹ ಇದುವರೆಗೆ ಪ್ರದರ್ಶಿಸಲಾದ ಮನೋಭಾವದೊಂದಿಗೆ ಸಹಕರಿಸುವಂತೆ ಜನತೆಯನ್ನು ಕೋರಿದರು . ಸರಬರಾಜು ಸರಪಳಿಗಳ ಸುಗಮ ಕಾರ್ಯನಿರ್ವಹಣೆ ಮತ್ತು ದುರ್ಬಲ ವರ್ಗಗಳಿಗೆ ಸಾಕಷ್ಟು ಪರಿಹಾರ ಮತ್ತು ಬೆಂಬಲವನ್ನು ಸರ್ಕಾರಗಳು ಖಚಿತಪಡಿಸುತ್ತವೆ ಎಂದು ತಾವು ನಿರೀಕ್ಷಿಸಿರುವುದಾಗಿ ಅವರು ಹೇಳಿದರು .


    ಮಾರ್ಚ್ 22 ರಂದು ಜನತಾ ಕರ್ಫ್ಯೂ , ಮಾರ್ಚ್ 25 ರಿಂದ ರಾಷ್ಟ್ರವ್ಯಾಪಿ ಲಾಕ್ ‌ ಡೌನ್ ಮತ್ತು ಏಪ್ರಿಲ್ 5 ರಂದು ಮೋಂಬತ್ತಿಗಳನ್ನು ಬೆಳಗಿಸುವುದರ ಬಗ್ಗೆ ಜನರ ತೀವ್ರ ಪ್ರತಿಕ್ರಿಯೆಯನ್ನು ಸ್ಮರಿಸಿದ ಅವರು , ಇದು ಭಾರತೀಯ ನೀತಿಯ ತಿರುಳನ್ನು ರೂಪಿಸುವ ಆಧ್ಯಾತ್ಮಿಕತೆಯ ಸದ್ಗುಣವನ್ನು ಸೂಚಿಸುತ್ತದೆ ಎಂದು ಹೇಳಿದರು . ಆಧ್ಯಾತ್ಮಿಕ ಮೋಕ್ಷವು ಸ್ವಾರ್ಥವನ್ನು ನಾಶಪಡಿಸುವುದು ಮತ್ತು ಎಲ್ಲರ ಒಳಿತಿಗಾಗಿ ಶ್ರಮಿಸುವುದು ಮತ್ತು ದೇಶದ ಜನರು ಬಿಕ್ಕಟ್ಟಿನ ಈ ಸಮಯದಲ್ಲಿ ಅಪಾರವಾಗಿ ಈ ಮೌಲ್ಯವನ್ನು ಪ್ರದರ್ಶಿಸಿದ್ದಾರೆ ಮತ್ತು ಅಂತಹ ಮನೋಭಾವವು ಸವಾಲನ್ನು ಗೆಲ್ಲಲು . ನಮಗೆ ಸಹಾಯ ಮಾಡುತ್ತದೆ ಎಂದು ಶ್ರೀ ನಾಯ್ಡು ವಿವರಿಸಿದರು .


    ರಾಷ್ಟ್ರ ರಾಜಧಾನಿಯ ತಬ್ಲಿಘಿ ಜಮಾತ್ ಸಭೆಯನ್ನು ಪ್ರಸ್ತಾಪಿಸಿದ ಅವರು , ಕೊರೊನಾವೈರಸ್ ಹರಡುವಿಕೆಯನ್ನು ನಿಗ್ರಹಿಸುತ್ತಿರುವ ಪ್ರಯತ್ನಗಳು ಫಲ ನೀಡುತ್ತಿರುವಾಗ ಅದೊಂದು ತಪ್ಪಿಸಬಹುದಾಗಿದ್ದ ಅಸಂಗತ ಪ್ರಕರಣ ಮತ್ತು ಇತರರಿಗೆ ಕಣ್ಣು ತೆರೆಸುವ ಘಟನೆಯಾಗಿದೆ ಎಂದು ಶ್ರೀ ನಾಯ್ಡು ಹೇಳಿದರು .


    ಸಂಸ್ಥೆಗಳು , ಮೂಲಸೌಕರ್ಯ , ಮಾಹಿತಿ ಹಂಚಿಕೆ , ಜಾಗತಿಕ ಸಹಕಾರ ಮತ್ತು ವೈಯಕ್ತಿಕ ಕ್ರಿಯೆಗಳ ಪರಿಣಾಮಕಾರಿತ್ವಕ್ಕೆ ಸಂಬಂಧಿಸಿದ ಅಸಮರ್ಪಕತೆಗಳನ್ನು ಪರಿಹರಿಸುವ ಮೂಲಕ ಮುಂದಿನ ಸನ್ನಿಹಿತ ಸವಾಲನ್ನು ಎದುರಿಸಲು ಪ್ರಸ್ತುತ ಬಿಕ್ಕಟ್ಟಿನಿಂದ ಸೂಕ್ತ ಪಾಠಗಳನ್ನು ಕಲಿಯಬೇಕು ಎಂದು ಉಪ ರಾಷ್ಟ್ರಪತಿಯವರು ಒತ್ತಾಯಿಸಿದರು .


    ಎರಡು ವಾರಗಳ ಲಾಕ್ ‌ ಡೌನ್ ಮತ್ತು ಮುಂದಿನ ದಾರಿ ಕುರಿತು ಉಪ ರಾಷ್ಟ್ರಪತಿ ಶ್ರೀ ಎಂ . ವೆಂಕಯ್ಯ ನಾಯ್ಡು ಅವರ ಹೇಳಿಕೆ ಹೀಗಿದೆ :


    " ಮಾರ್ಚ್ 25 ರಿಂದ ಜಾರಿಗೆ ಬಂದಿರುವ ರಾಷ್ಟ್ರವ್ಯಾಪಿ ಲಾಕ್ ‌ ಡೌನ್ ಇಂದಿಗೆ ಎರಡು ವಾರಗಳನ್ನು ಪೂರ್ಣಗೊಳಿಸಿದೆ . ಕೊರೊನಾವೈರಸ್ ಸಾಂಕ್ರಾಮಿಕದಿಂದ ಉಂಟಾಗಿರುವ ಬಿಕ್ಕಟ್ಟು ಶಮನಕ್ಕೆ ಪ್ರಸ್ತುತ ನಡೆಯುತ್ತಿರುವ ಪ್ರಯತ್ನಗಳ ಮಧ್ಯೆ ನನ್ನ ಅಭಿಪ್ರಾಯ ಮತ್ತು ಕಾಳಜಿಗಳೊಂದಿಗೆ ಜನರು ಮತ್ತು ದೇಶದ ನಾಯಕತ್ವವನ್ನು ತಲುಪುವುದು ಸೂಕ್ತವೆಂದು ನಾನು ಭಾವಿಸಿದ್ದೇನೆ .


    ಪ್ರಧಾನ ಮಂತ್ರಿ ಮತ್ತು ಮುಖ್ಯಮಂತ್ರಿಗಳು ಸೇರಿದಂತೆ ನಾಯಕತ್ವವು ಲಾಕ್ ‌ ಡೌನ್ ನಿಂದ ನಿರ್ಗಮಿಸುವ ಕುರಿತು ಸಮಾಲೋಚನೆಗಳನ್ನು ಪ್ರಾರಂಭಿಸಿದ್ದಕ್ಕೆ ನನಗೆ ಸಂತೋಷವಾಗಿದೆ . ದೇಶದ ವಿವಿಧ ಭಾಗಗಳಲ್ಲಿ ಈ ಕೊಲೆಗಡುಕ ವೈರಸ್ ಹರಡುವಿಕೆಯ ಪ್ರಮಾಣ ಮತ್ತು ವ್ಯಾಪ್ತಿಯ ಹಿನ್ನೆಲೆಯಲ್ಲಿ ಅವರು ಸಾಧ್ಯವಾದಷ್ಟು ಉತ್ತಮ ಪರಿಹಾರವನ್ನೇ ಸೂಚಿಸುತ್ತಾರೆ ಎಂದು ನನಗೆ ಖಚಿತವಾಗಿದೆ . ಜನರ ಆರೋಗ್ಯದ ಪರಿಗಣನೆಗಳು ಮತ್ತು ನಮ್ಮ ಆರ್ಥಿಕತೆಯ ಸ್ಥಿರೀಕರಣದ ನಡುವೆ ಚರ್ಚೆಯಾಗುತ್ತಿರುವಾಗ , ಆರ್ಥಿಕತೆಗಿಂತ ಜನರ ಆರೋಗ್ಯವೇ ಆದ್ಯತೆ ಪಡೆಯಬೇಕು . ನನ್ನ ದೃಷ್ಟಿಯಲ್ಲಿ , ಆರ್ಥಿಕತೆಯು ಮತ್ತೊಂದು ದಿನದವರೆಗೆ ಕಾಯಬಹುದು , ಆದರೆ ಆರೋಗ್ಯದ ವಿಷಯದಲ್ಲಿ ಇದು ಸಾಧ್ಯವಿಲ್ಲ .


    ಅಂತಿಮವಾಗಿ ನಾಯಕತ್ವ ತೆಗೆದುಕೊಳ್ಳುವ ಯಾವುದೇ ನಿರ್ಧಾರಕ್ಕೆ ಬದ್ಧರಾಗಿರಬೇಕು ಮತ್ತು ಏಪ್ರಿಲ್ 14 ರಿಂದಾಚೆಗೂ ಕಷ್ಟಗಳು ಮುಂದುವರೆದರೂ ಸಹ ಈಗ ನಡೆಯುತ್ತಿರುವ ರಾಷ್ಟ್ರೀಯ ಪ್ರಯತ್ನದಲ್ಲಿ ಅದೇ ಮನೋಭಾವದಿಂದ ಸಹಕರಿಸಬೇಕೆಂದು ನಾನು ಜನರಿಗೆ ಮನವಿ ಮಾಡುತ್ತೇನೆ . ಅಗತ್ಯ ಸರಕುಗಳ ಪೂರೈಕೆಯ ಸುಗಮ ಕಾರ್ಯನಿರ್ವಹಣೆ ಮತ್ತು ಬಡ ಮತ್ತು ದುರ್ಬಲ ವರ್ಗದವರಿಗೆ ಅಗತ್ಯವಾದ ಪರಿಹಾರ ಮತ್ತು ಬೆಂಬಲವನ್ನು ಸರ್ಕಾರಗಳು ಖಚಿತಪಡಿಸುತ್ತವೆ ಎಂದು ನನಗೆ ಖಾತ್ರಿಯಿದೆ . ವೈರಸ್ ಹರಡುವಿಕೆಗೆ ಸಂಬಂಧಿಸಿದ ದತ್ತಾಂಶದಿಂದ ನಿರ್ಗಮನ ಕಾರ್ಯತಂತ್ರವನ್ನು ರೂಪಿಸಲು ಮುಂದಿನ ಒಂದು ವಾರದ ಲಾಕ್ ಡೌನ್ ಬಹಳ ನಿರ್ಣಾಯಕವಾಗಿದೆ ಮತ್ತು ಮುಂದಿನ ವಾರದಲ್ಲಿ ಅದರ ಗತಿಯು ತೆಗೆದುಕೊಳ್ಳುವ ನಿರ್ಧಾರದ ಮೇಲೆ ಪರಿಣಾಮ ಬೀರುತ್ತದೆ .


    ಎಲ್ಲರ ಹಿತದೃಷ್ಟಿಯಿಂದ ಒಟ್ಟಾಗಿ ಸವಾಲನ್ನು ಎದುರಿಸಲು ನಮ್ಮ ದೇಶದ ಜನರು ಇಲ್ಲಿಯವರೆಗೆ ಆಧ್ಯಾತ್ಮಿಕತೆಯ ನಿಜವಾದ ಮನೋಭಾವದಲ್ಲಿ ಹೆಚ್ಚಿನ ದೃಢ ನಿಶ್ಚಯವನ್ನು ಪ್ರದರ್ಶಿಸಿದ್ದಾರೆ . ಆಧ್ಯಾತ್ಮಿಕತೆಯು ಒಬ್ಬರ ಸ್ವಂತ ಹಿತಾಸಕ್ತಿಗಳನ್ನು ನಾಶಪಡಿಸುವುದು ಮತ್ತು ಎಲ್ಲರ ಒಳಿತಿಗಾಗಿ ಮಾನವಕುಲದ ಸಾರ್ವತ್ರಿಕತೆಯ ತತ್ವವಾಗಿದೆ . ಇದು ಭಾರತೀಯ ನೀತಿಯ ತಿರುಳಾಗಿದೆ . ಮಾರ್ಚ್ 22 ರಂದು ಜನತಾ ಕರ್ಫ್ಯೂಗೆ ನಮ್ಮ ದೇಶದ ಜನರು ನೀಡಿದ ಸ್ವಯಂಪ್ರೇರಿತ ಪ್ರತಿಕ್ರಿಯೆ , ಮಾರ್ಚ್ 25 ರಿಂದ ರಾಷ್ಟ್ರವ್ಯಾಪಿ ಲಾಕ್ ‌ ಡೌನ್ ಮತ್ತು ಏಪ್ರಿಲ್ 5 ರಂದು ಇತರರೊಂದಿಗೆ ಐಕಮತ್ಯದಲ್ಲಿ ಮೇಣದ ಬತ್ತಿಗಳು ಮತ್ತು ದೀಪಗಳನ್ನು ಬೆಳಗಿಸಿದ್ದು ಸ್ಪಷ್ಟವಾಗಿ ಈ ಪ್ರಬುದ್ಧ ಆಧ್ಯಾತ್ಮಿಕ ಮನೋಭಾವದ ಲಕ್ಷಣವಾಗಿದೆ . ಅಂತಹ ಸ್ಪಷ್ಟ ಮನೋಭಾವವು ಅದೃಶ್ಯ ವೈರಸ್ ವಿರುದ್ಧ ಜಯಗಳಿಸಲು ನಮ್ಮನ್ನು ಕರೆದೊಯ್ಯುತ್ತದೆ ಎಂದು ನನಗೆ ವಿಶ್ವಾಸವಿದೆ . ಇದಕ್ಕಾಗಿ ನಾನು ಜನರನ್ನು ಪ್ರಾಮಾಣಿಕವಾಗಿ ಅಭಿನಂದಿಸುತ್ತೇನೆ .


    ಕೊರೊನಾವೈರಸ್ ಹರಡುವುದನ್ನು ತಡೆಗಟ್ಟುವಲ್ಲಿ ಯಶಸ್ಸಿನ ಸಂಕೇತಗಳನ್ನು ತೋರಿಸುವ ನಮ್ಮ ಸಾಮೂಹಿಕ ಪ್ರಯತ್ನಗಳ ಮಧ್ಯೆ , ತಬ್ಲಿಘಿ ಜಮಾತ್ ಸಭೆಯು ಬಂದಿತು , ಈ ಸಭೆಯು ಹೊಸ ಸೋಂಕಿತ ಪ್ರಕರಣಗಳ ಸ್ವರೂಪವನ್ನು ಬದಲಾಯಿಸಿತು . ಈ ಸಭೆಯಲ್ಲಿ ಭಾಗವಹಿಸಿದವರ ಪ್ರಮಾಣ ಮತ್ತು ಅದರ ದ್ವಿಗುಣ ಪರಿಣಾಮವು ನಮ್ಮ ನಿರೀಕ್ಷೆಗಳನ್ನು ಹುಸಿಗೊಳಿಸಿದೆ . ಈ ತಪ್ಪಿಸಬಹುದಾಗಿದ್ದ ಪ್ರಕರಣವು ವೈರಸ್ ಹರಡುವಿಕೆಯ ನಿಗ್ರಹಕ್ಕಿದ್ದ ಸಾಮಾಜಿಕ ಮತ್ತು ದೈಹಿಕ ಅಂತರದ ನಿಯಮಗಳನ್ನು ಉಲ್ಲಂಘಿಸಿತು . ಈ ತಪ್ಪಿಸಬಹುದಾಗಿದ್ದ ಅಸಂಗತ ಪ್ರಕರಣವು ಇತರರಿಗೆ ಕಣ್ಣು ತೆರೆಸುವಂತಾಗಬೇಕು .


    ಹಲವಾರು ಅಭಿವೃದ್ಧಿ ಹೊಂದಿದ ದೇಶಗಳು ಕೊರೊನಾವೈರಸ್ ಅನ್ನು ನಿಭಾಯಿಸಲು ಇನ್ನೂ ಹೆಣಗಾಡುತ್ತಿರುವಾಗ , ಜಾಗತಿಕ ಸಮುದಾಯವು ಪ್ರಸ್ತುತ ಬಿಕ್ಕಟ್ಟಿನಿಂದ ಸೂಕ್ತ ಪಾಠಗಳನ್ನು ಕಲಿಯಬೇಕಾಗಿದೆ . ಭವಿಷ್ಯದ ಸವಾಲನ್ನು ಪರಿಣಾಮಕಾರಿಯಾಗಿ ಎದುರಿಸಲು ಸಂಸ್ಥೆಗಳು , ಮೂಲಸೌಕರ್ಯ , ಮಾಹಿತಿ ಹಂಚಿಕೆ , ಆಂತರಿಕ ಸಹಕಾರ ಮತ್ತು ವೈಯಕ್ತಿಕ ಕ್ರಮಗಳಿಗೆ ಸಂಬಂಧಿಸಿದಂತೆ ನ್ಯೂನತೆಗಳನ್ನು ಸರಿಪಡಿಸಬೇಕಾಗಿದೆ .


    ವೈರಸ್ ವಿರುದ್ಧದ ಹೋರಾಟದ ಅವಧಿಯು ಸದ್ಯಕ್ಕೆ ಅನಿಶ್ಚಿತವಾಗಿರಬಹುದು . ಆದರೆ ಕೊನೆಯಲ್ಲಿ ನಾವು ಜಯಗಳಿಸುತ್ತೇವೆ . ಪ್ರಪಂಚದಾದ್ಯಂತದ ಜನರ ಆರೋಗ್ಯ ಮತ್ತು ಸಂಪತ್ತಿನ ವೆಚ್ಚವನ್ನು ಕಡಿಮೆ ಮಾಡುವುದರಲ್ಲಿ ಬುದ್ಧಿವಂತಿಕೆ ಇರುತ್ತದೆ . ಭಾರತವು ಹಾಗೆ ಮಾಡುವ ಮನೋಭಾವವನ್ನು ತೋರಿಸಿದೆ ಮತ್ತು ಇದನ್ನು ಕೊನೆಯವರೆಗೂ ಉಳಿಸಿಕೊಳ್ಳುವ ಅವಶ್ಯಕತೆಯಿದೆ . ಉತ್ತಮ ನಾಳೆಗಾಗಿ ಸ್ವಲ್ಪ ಕಾಲ ಕಷ್ಟಗಳೊಂದಿಗೆ ಬದುಕೋಣ .”


    ***

    
    
    (Release ID: 1611953) Visitor Counter : 73
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Gujarati , Odia , Tamil , Telugu , Malayalam