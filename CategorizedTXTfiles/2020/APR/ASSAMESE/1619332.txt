      তথ্য আৰু সম্প্ৰচাৰ মন্ত্ৰালয়

      লকডাউনৰ এই জটিল সময়তো তথ্য বিতৰণৰ ক্ষেত্ৰত মিডিয়াৰ ভুমিকা প্ৰসংশনীয়। - এল আৰ বিশ্বনাথ
      
      সাংবাদিকৰ প্ৰশিক্ষণে ক’ভিড-১৯ সন্দৰ্ভত সাংবাদিকসকলক সজাগ কৰি তুলিব। - সমূদ্ৰ গুপ্ত কাশ্যপ
      
      ক’ভিড-১৯ সন্দৰ্ভত সংবাদ মাধ্যমক সজাগ কৰিবলৈ গুৱাহাটীত ৱেবিনাৰৰ আয়োজন পিআইবি আৰু ইউনিচেফৰ
      Posted On: 29 APR 2020 4:54PM by PIB Guwahati


    “ লকডাউনৰ এই জটিল সময়তো তথ্য বিতৰণৰ ক্ষেত্ৰত মিডিয়াৰ ভুমিকা প্ৰসংশনীয়।” - আজি গুৱাহাটীত আয়োজিত এক ৱেবিনাৰত অংশগ্ৰহণ কৰি এইবুলি কয় তথ্য আৰু সম্প্ৰচাৰ মন্ত্ৰালয়ৰ উত্তৰ-পূৱ মণ্ডলৰ সঞ্চালক প্ৰধান এল আৰ বিশ্বনাথে। আজি প্ৰেছ ইনফৰ্মেশ্যন ব্যুৰ’ গুৱাহাটীয়ে ইউনিচেফ , গুৱাহাটীৰ সহযোগত এক গুৰুত্বপূৰ্ণ ৱেবিনাৰৰ আয়োজন কৰে। এই ৱেবিনাৰতেই শ্ৰী বিশ্বনাথে কয় যে ভাৰত চৰকাৰে দক্ষতাৰে দেশত ক’ভিড-১৯ ৰ সুব্যৱস্থাপনা কৰিবলৈ সক্ষম হৈছে। এই মহামাৰীৰ সংক্ৰমণ ৰোধৰ বাবে চৰকাৰে সকলোধৰণৰ ব্যৱস্থা গ্ৰহণ কৰিছে আৰু অভাৱী তথা দৰিদ্ৰ লোকসকলক যাৱতীয় সাহায্য প্ৰদান কৰিছে বুলিও তেওঁ মন্তব্য কৰে ।


    উত্তৰ-পূৱৰ জ্যেষ্ঠ সাংবাদিক সমূদ্ৰ গুপ্ত কাশ্যপে এই ৱেবিনাৰত অংশগ্ৰহণকাৰী আন সাংবাদিকসকলক সম্বোধন কৰি কয় , “ সংবাদ মাধ্যমে ক’ভিড-১৯ সংক্ৰান্তীয় ঘটনা সম্বন্ধে সঠিক তথ্যৰ আধাৰত খবৰ বিতৰণ কৰা উচিত। ” তেওঁ লগতে কয় যে এই সংকটকালীন সময়ছোৱাত বাতৰি সংগ্ৰহ কৰোতে সাংবাদিকসকলে নিজেও যথেষ্ট সাৱধানতা অৱলম্বন কৰা উচিত। সংশ্লিষ্ট বিষয়ত প্ৰতিবেদন যুগুত কৰোতে সংবাদ মাধ্যমে সদায়েই বিভাগীয় সূত্ৰ অনুসৰণ কৰিব লাগে আৰু কোনো আনুষ্ঠানিক সূত্ৰৰ বাহিৰৰ তথ্য পৰিৱেশন কৰাৰ পৰা বিৰত থাকিব লাগে।


    উল্লেখ্য যে আজি প্ৰেছ ইনফৰ্মেশ্যন ব্যুৰ’ গুৱাহাটীয়ে আয়োজন কৰা এই ৱেবিনাৰত অসমৰ ১৫ খন জিলাৰ সাংবাদিকে অংশগ্ৰহণ কৰে , লগতে সংবাদ মাধ্যম তথা ইউনিচেফৰো বিশেষজ্ঞ লোকে এই ৱেবিনাৰত অংশগ্ৰহণ কৰে। সমল ব্যক্তিসকলে স্বাস্থ্য , শিশু সুৰক্ষা , যুক্তিসংগত সাংবাদিকতা , ক্ষেত্ৰভিত্তিক সাংবাদিকতাত শিশু সংক্ৰান্তীয় বিষয় আৰু সুৰক্ষা পৰামৰ্শাৱলী সন্দৰ্ভত ভাষণ আগবঢ়ায়। সমগ্ৰ ৰাজ্যৰ ২৫ গৰাকী সাংবাদিকে আজিৰ এই ভিডিঅ’ কনফাৰেন্সত অংশগ্ৰহণ কৰে।


    এই ৱেবিনাৰত অংশগ্ৰহণ কৰি ইউনিচেফ অসমৰ ক্ষেত্ৰ কাৰ্যালয়ৰ মূৰব্বী ড. মধুলিকা জনাথনে কয় , “ অন্যান্য প্ৰতিষ্ঠানবোৰৰ ভিতৰত সংবাদ মাধ্যমৰ দায়বদ্ধতা যথেষ্ট স্পৰ্শকাতৰ। ই সমাজত সজাগতা বৃদ্ধি , উৰা বাতৰি খণ্ডন আদিৰ ক্ষেত্ৰত গুৰুত্বপূৰ্ণ ভুমিকা পালন কৰে। বিশেষকৈ যুক্তিসংগত বাতৰিৰ উপস্থাপনেৰে এনে ভুমিকা পালন কৰে সাংবাদিকসকলে।”


    ইফালে ৱেবিনাৰত অংশগ্ৰহণ কৰি জ্যেষ্ঠ সাংবাদিক মৃণাল তালুকদাৰে কয় যে প্ৰব্ৰজন আৰু চাকৰি হেৰুওৱাৰ দৰে বিষয়ত অতি গুৰুত্বসহকাৰে আৰু সংবেদনশীলতাৰে বাতৰি পৰিৱেশন কৰা উচিত। তেওঁ লগতে কয় যে মানৱীয় বিষয় আৰু সাফল্য জড়িত থকা বাতৰিবোৰক অগ্ৰাধিকাৰ দিব লাগে। প্ৰতিগৰাকী সাংবাদিকক মানসিক সমৰ্থন আগবঢ়োৱাৰ ওপৰতো তেওঁ গুৰুত্ব আৰোপ কৰে আৰু অইন ক্ষেত্ৰৰ দৰেকৈ সাংবাদিকতা ক্ষেত্ৰতো ই অতিকৈ জৰুৰী বুলি তেওঁ উল্লেখ কৰে।


    অনুষ্ঠানত আৰঅ’বি গুৱাহাটীৰ উপ-সঞ্চালক ড. আহমেদ মুয়ীন ফাৰুকী আৰু প্ৰেছ ইনফৰ্মেশ্যন ব্যুৰ’ৰ মিডিয়া আৰু কমিউনিকেশ্যন বিষয়া গোপজিৎ দাসো উপস্থিত থাকে।


    *****************

    
    
    (Release ID: 1619332) Visitor Counter : 13
    
    
      Read this release in: English