      বিজ্ঞান আৰু প্ৰযুক্তি মন্ত্ৰালয়

      ক’ভিড-১৯ৰ সংক্ৰমণ ৰোধৰ লগতে প্ৰভাৱশালী ৰূপত ৰোগবিধ মষিমূৰ কৰিব পৰা উপায় উদ্ভাৱনৰ বাবে ‘চিএছআইআৰ’-ৰ বিজ্ঞানীলৈ আহ্বান ড০ হৰ্ষ বৰ্দ্ধনৰ
      
      ‘প’লিও নিৰ্মূলকৰণৰ বাবে যেনেকৈ বংশানুক্ৰমিক তত্ব বিশ্লেষণৰ প্ৰয়োজন হৈছিল ক’ভিড-১৯ৰ উপাচাৰ বিচাৰিবলৈকো একে পন্থাইহে সহায় কৰিব’
      
      এতিয়া যুদ্ধৰ সময়, সেয়ে যুদ্ধ শেষ হোৱাৰ আগতেই সমাধান সূত্ৰ উলিয়াব পৰা গৱেষণাত ব্ৰতী হ’ব লাগিব : ড০ হৰ্ষ বৰ্দ্ধন
      
      ক’ভিড-১৯য়ে দেশৰ আত্মনিৰ্ভৰশীলতা, থলুৱাৰ দক্ষতা বৃদ্ধিৰে স্বাস্থ্য সুৰক্ষাৰ বাবে প্ৰয়োজনীয় জটিল উপকৰণ আদি বিকাশৰ সম্ভাৱনা সৃষ্টিতো সহায় কৰিব : ড০ হৰ্ষ বৰ্দ্ধন
      Posted On: 12 APR 2020 7:17PM by PIB Guwahati


    দেশত অব্যাহত থকা ক ’ ৰোনাভাইৰাছৰ সন্ত্ৰাস ৰোধৰ বাবে ‘ চিএছআইআৰ ’ আৰু ইয়াৰ সৈতে সংলগ্ন থকা ৩৮টা পৰীক্ষাগাৰে গ্ৰহণ কৰা বিভিন্ন পদক্ষেপসমূহৰ সন্দৰ্ভত আজি কেন্দ্ৰীয় ‘ বিজ্ঞান আৰু প্ৰযুক্তি দপ্তৰ ’ ৰ মন্ত্ৰী ড০ হৰ্ষ বৰ্দ্ধনে ভিডিঅ ’ কনফাৰেন্সিং ব্যৱস্থাৰে পৰ্যালোচনা কৰে। আজিৰ আলোচনাত ‘ চিএছআইআৰ ’ -ৰ মহা নিৰ্দেশক ড০ শেখৰ চি মাণ্ডেই অংশ গ্ৰহণ কৰে।


    আলোচনা কালত মহা নিৰ্দেশকগৰাকীয়ে কয় যে , ক ’ ভিড-১৯ সম্পৰ্কীয় কাম-কাজ পৰিচালনা কৰাৰ বাবে ‘ চিএছআইআৰ ’ -য়ে এটা ‘ বিশেষ কৌশল নিৰূপণ গোট ’ (ক ’ ৰ ষ্টেটেজী গ্ৰুপ) গঠন কৰিছে। সেইদৰে , ক ’ ভিড-১৯ সম্পৰ্কীয় বিশ্লেষণৰ ক্ষেত্ৰত পাঁচোটা বিশেষ ক্ৰম চিনাক্ত কৰি সেই মৰ্মে কাম-কাজ আগবঢ়াই থকা হৈছে। এইকেইটাৰ ভিতৰত আছে : ডিজিটেল আৰু অনুজৈৱিক নিৰীক্ষণ ; দ্ৰুত আৰু অৰ্থনৈতিক বিশ্লেষণ ; নতুন ঔষধ-ঔষধৰ পুনৰ-ব্যৱহাৰ আৰু আনুষংগিক উত্পাদন সম্পৰ্কীয় প্ৰক্ৰিয়া ; হাস্পটালৰ সহায়কাৰী উপকৰণ আৰু ব্যক্তিগত সুৰক্ষা উপকৰণ(পিপিই) আৰু যোগান শৃংখল আৰু যোগান-সহযোগিতা ব্যৱস্থাপনা। ইফালে দেশৰ এই সংকটৰ মুহূৰ্তত ‘ চিএছআইআৰ ’ -ৰ ১৫টা পৰীক্ষাগাৰে প্ৰধান উদ্যোগসমূহৰ লগতে ৰাজহুৱা খণ্ডৰ প্ৰতিষ্ঠান, ‘ ক্ষুদ্ৰ-লঘূ আৰু মজলীয়া উদ্যোগ ’ সমূহৰ উপৰি অন্যান্য চৰকাৰী বিভাগসমূহৰ সৈতে ঘনিষ্ঠভাবে কাম কৰি আছে।


    ক ’ ভিড-১৯ সম্পৰ্কত ‘ চিএছআইআৰ ’ -ৰ কাৰ্য-বিৱৰণি শুনাৰ পিছত ড০ হৰ্ষ বৰ্দ্ধনে চৰকাৰে গ্ৰহণ কৰা পদক্ষেপসমূহৰ সবিশেষ দাঙি ধৰে।


    আলোচনা কালত ড০ হৰ্ষ বৰ্দ্ধনে ক ’ভিড-১৯ৰ সংক্ৰমণ ৰোধৰ লগতে প্ৰভাৱশালী ৰূপত ৰোগবিধ মষিমূৰ কৰিব পৰা উপায় উদ্ভাৱনৰ বাবে ‘চিএছআইআৰ’-ৰ বিজ্ঞানীসকললৈ আহ্বান জনায়।


    প্ৰসংগক্ৰমে তেওঁ, প ’ লিও নিৰ্মূলকৰণৰ বাবে যেনেকৈ বংশানুক্ৰমিক তত্ব বিশ্লেষণৰ প্ৰয়োজন হৈছিল ক ’ভিড-১৯ৰ উপাচাৰ বিচাৰিবলৈকো একে পন্থাইহে সহায় কৰিব বুলি তাত্পৰ্যপূৰ্ণ মন্তব্য কৰে।


    তেওঁ দেশৰ বিজ্ঞানীসমাজক উদ্দেশি কয় যে, ‘ এতিয়া যুদ্ধৰ সময়, সেয়ে যুদ্ধ শেষ হোৱাৰ আগতেই সমাধান সূত্ৰ উলিয়াব পৰা গৱেষণাত ব্ৰতী হ ’ব লাগিব’ ।


    ক ’ভিড-১৯য়ে সকলোকে সন্ত্ৰাসিত কৰিছে যদিও পৰোক্ষ ভাবে ই দেশৰ আত্মনিৰ্ভৰশীলতা, থলুৱাৰ দক্ষতা বৃদ্ধিৰে স্বাস্থ্য সুৰক্ষাৰ বাবে প্ৰয়োজনীয় জটিল উপকৰণ আদি বিকাশৰ সম্ভাৱনাও সৃষ্টি কৰাত সহায় কৰিব বুলি মন্তব্য কৰে।


    *****


    KGS/(DST-CSIR) /KB

    
    
    (Release ID: 1614019) Visitor Counter : 11
    
    
      Read this release in: English , Urdu , Marathi , Hindi , Bengali , Manipuri , Punjabi , Gujarati , Tamil , Telugu , Kannada