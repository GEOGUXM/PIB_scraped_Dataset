      சுகாதாரம் மற்றும் குடும்ப நலத்துறை அமைச்சகம்

      கோவிட்-19 தொற்று தற்போதைய நிலவரம் மற்றும் மேலாண்மைக்கான நடவடிக்கைகள் : அமைச்சரவை குழு ஆய்வு
      Posted On: 09 APR 2020 5:54PM by PIB Chennai


    கோவிட் -19 தொற்று குறித்த அமைச்சரவைக் குழுவின் உயர்மட்டக் கூட்டம் புதுதில்லி நிர்மான் பவனில் இன்று மத்திய சுகாதாரம் மற்றும் குடும்ப நல அமைச்சர் டாக்டர் ஹர்ஷ் வர்தன் தலைமையில் நடைபெற்றது . இதில் , விமான போக்குவரத்து அமைச்சர் திரு . ஹர்தீப் எஸ் பூரி , வெளியுறவுத்துறை அமைச்சர் டாக்டர் எஸ் ஜெய்சங்கர் , உள்துறை இணை அமைச்சர் திரு . நித்தியானந்த ராய் , கப்பல் மற்றும் ரசாயனம் , உரங்கள் துறை இணை அமைச்சர் திரு . மன்சுக் மாண்டவியா , சுகாதாரம் மற்றும் குடும்ப நலத்துறை இணை அமைச்சர் திரு அஷ்வினி குமார் சௌபே ஆகியோருடன் நித்தி ஆயோக் உறுப்பினர் ( சுகாதாரம் ) டாக்டர் வினோத் கே . பால் , முப்படைகளின் தலைமைத் தளபதி திரு பிபின் ராவத் ஆகியோர் பங்கேற்றனர் .


    கோவிட் -19 தொற்று கட்டுப்படுத்துதல் மற்றும் நிர்வாகம் குறித்து அமைச்சரவை குழு விரிவாக ஆலோசனை செய்தது . இதுவரை எடுக்கப்பட்டுள்ள நடவடிக்கைகள் , தடுப்புத் திட்டமாக உள்ள சமூக இடைவெளி நடவடிக்கைகளின் தற்போதைய நிலவரம் , கோவிட் -19 தொற்று பரவலை தடுக்க மத்திய மற்றும் மாநில அரசுகள் எடுத்த கடுமையான நடவடிக்கைகள் குறித்தும் அமைச்சரவைக் குழு விவாதித்தது . கோவிட் -19 தொற்றைக் கட்டுப்படுத்த அனைத்து மாவட்டங்களும் அவசர கால நடவடிக்கைகளை திட்டமிட்டு , பலப்படுத்துமாறு கேட்டுக் கொள்ளப்பட்டு இருப்பதாக அமைச்சரவை குழுவிற்கு தெரிவிக்கப்பட்டது . கோவிட் -19 தொற்று பரவலைத் தடுக்க பிரத்யேக மருத்துவமனைகளை அமைக்க போதுமான வளங்களை ஒதுக்குவது , தனிநபர் பாதுகாப்பு உபகரணங்கள் , வென்டிலேட்டர்கள் மற்றும் இதர அத்தியாவசிய கருவிகளைக் கொண்டு மருத்துவ நிறுவனங்களை பலப்படுத்துவது போன்ற மாநிலங்களின் திறனை வலுப்படுத்த எடுக்கப்பட்டு வரும் பல்வேறு இதர நடவடிக்கைகள் குறித்தும் விரிவாக விவாதிக்கப்பட்டது . ஏற்கனவே வகுத்துள்ள வழிமுறைகளின் படி கோவிட் -19 தொற்றுக்கான மையங்கள் / மருத்துவமனைகளை அமைக்க மாநிலங்கள் கேட்டுக் கொள்ளப் பட்டுள்ளன .


    இந்த சுகாதார அவசர காலத்தில் முன்னணியில் நிற்பவர்களும் , நம்மை கோவிட் -19 தொற்றிடம் இருந்து காப்பாற்ற பாடுபடுவர்களுமான மருத்துவர்களையும் , இதர மருத்துவ பணியாளர்களையும் புறக்கணிக்க வேண்டாம் என்று அமைச்சரவைக் குழுவின் தலைவரும் மத்திய சுகாதார அமைச்சருமான டாக்டர் ஹர்ஷ் வர்தன் அனைவரையும் மீண்டும் ஒருமுறை கேட்டுக் கொண்டார் . நாம் அனைவரும் வதந்திகளையும் , ஒப்புதல் இல்லாத தகவல்களையும் பரப்பாமல் இருக்க வேண்டும் என்று அவர் மேலும் கூறினார் .


    எந்த வகையான முகக் கவசத்தை யார் அணியவேண்டும் என்பதைப் பற்றியும் , தனிநபர் பாதுகாப்பு உபகரணத்தை யார் உபயோகிக்க வேண்டும் என்பதற்கான விரிவான அறிவுறுத்தல்களும் வழிகாட்டுதல்களும் அமைச்சகத்தின் வலைதளத்தில் பதிவிடப் பட்டுள்ளதாக டாக்டர் ஹர்ஷ் வர்தன் தெரிவித்தார் . இதைப்பற்றிய விழிப்புணர்வு , தகவல் , அது பற்றிய கல்வி அறிவு மற்றும் தொடர்பு , பிரசாரங்கள் மூலம் செய்யப் படுவதாகவும் அவர் தெரிவித்தார் .


    ***

    
    
    (Release ID: 1612716) Visitor Counter : 22
    
    
      Read this release in: English , Gujarati , Urdu , Marathi , Hindi , Assamese , Manipuri , Bengali , Punjabi , Telugu , Kannada