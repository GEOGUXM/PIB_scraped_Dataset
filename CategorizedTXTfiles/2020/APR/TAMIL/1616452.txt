      உள்துறை அமைச்சகம்

      நிலைமையை ஆராய்ந்து, திறமையாகப் போரிட்டு கொவிட்-19 பரவலைத் தடுப்பதற்கு மாநில முயற்சிகளை மேம்படுத்த 6 அமைச்சரவைக் குழுக்களை மத்திய அரசு அமைத்தது
      Posted On: 20 APR 2020 1:47PM by PIB Chennai


    மேற்குவங்கம் , மகாராஷ்டிராவுக்கு தலா இரண்டு , மத்திய பிரதேசம் , ராஜஸ்தானுக்கு தலா ஒன்று என ஆறு அமைச்சரவைக் குழுக்களை (IMCT) மத்திய அரசு அமைத்துள்ளது . பொது மக்களின் நலனைக் கருத்தில் கொண்டு , நிலைமையை அந்தந்தப் பகுதிகளிலேயே கண்டு ஆராய்ந்து , மாநில அரசுகளுக்குத் தேவையான வழிகாட்டுதல்களை அளித்து , மத்திய அரசுக்கு தங்களின் அறிக்கையை அளிக்குமாறு ஆறு அமைச்சரவைக் குழுக்கள் (IMCT) அமைக்கப்பட்டுள்ளன .


    இந்தூர் ( மத்தியப்பிரதேசம் ), மும்பை மற்றும் புனே ( மகாராஷ்டிரா ), ஜெய்ப்பூர் ( ராஜஸ்தான் ) மற்றும் மேற்கு வங்கத்தில் உள்ள ஹவுரா , மேதினிப்பூர் கிழக்கு , 24 பர்கனாஸ் வடக்கு , டார்ஜீலிங் கலிம்பொங்க் மற்றும் ஜல்பாய்குரி ஆகிய இடங்களில் நிலைமை மோசமாக உள்ளது . வழிகாட்டுதல்களின் படி பொது முடக்கக் கட்டுப்பாடுகளை அமல்படுத்துவது தொடர்பான புகார்கள் , அத்தியாவசியப் பொருள்களின் விநியோகம் , தனி நபர் இடைவெளி , சுகாதார உள்கட்டமைப்பின் தயார்நிலை , சுகாதாரப் பணியாளர்களின் பாதுகாப்பு , மற்றும் தொழிலாளர்கள் , ஏழை மக்களுக்கான நிவாரண முகாம்களின் நிலை ஆகியவற்றின் மீது அமைச்சரவைக் குழுக்கள் கவனம் செலுத்தும் .


    ஆபத்து அதிகமாக உள்ள மாவட்டங்கள் , ஆபத்து அதிகமாகிக் கொண்டிருக்கும் இடங்கள் அல்லது அதிக பாதிப்புகள் உள்ள இடங்களில் விதிமீறல்கள் நடக்க அனுமதிக்கப்பட்டு , கட்டுப்பாட்டு நடவடிக்கைகள் எடுக்கப்படாமல் இருந்தால் , அது அந்த மாவட்டங்களிலும் நாட்டின் பிற பகுதிகளிலும் உள்ள மக்களுக்கு மோசமான சுகாதார ஆபத்தில் போய் முடியும் என்பதை கவனத்தில் கொள்ளலாம் . முக்கிய அபாயகரமான மாவட்டங்களில் அத்தகைய செயல்கள் நடப்பதை ஆய்வு செய்து , இந்த இடங்களில் நிலைமை மோசமாக இருப்பதை அறிந்த பிறகு , தன்னுடைய நிபுணத்துவத்தை அங்கே பயன்படுத்தவேண்டுமென்பது மத்திய அரசுக்கு தெளிவானது .


    பேரிடர் மேலாண்மை சட்டம் 2005 இன் 35(1), 35(2)(a), 35(2)(e) மற்றும் 35(2)(i) பிரிவுகளின் கீழ் தனக்குள்ள அதிகாரங்களைப் பயன்படுத்தி இந்தக் குழுக்களை மத்திய அரசு அமைத்தது . பொது முடக்கத்தின் கடுமையான அமலாக்கம் மற்றும் இதர நடவடிக்கைகள் குறித்து பொது முடக்க நடவடிக்கைகளின் உத்தரவுகளிலும் , விதிமுறைகள் / ஒருங்கிணைந்த திருத்திய விதிமுறைகளிலும் மீண்டும் மீண்டும் கூறப்பட்டிருந்தது ; மாநில அரசுகளும் யூனியன் பிரதேசங்களும் விதிமுறைகளில் இருப்பதை விட கண்டிப்பான நடவடிக்கைகளை அமல்படுத்தலாமே தவிர பேரிடர் மேலாண்மைச் சட்டம் , 2005 இன் கீழ் வெளியிடப்பட்டிருந்த விதிமுறைகளை அவர்கள் நீர்த்துப் போக செய்யக்கூடாது என்று அறிவுறுத்தப்பட்டிருந்தது .


    ரிட் மனு ( சிவில் ) எண் 468/ 2020 இன் மீதான தனது உத்தரவில் மாண்புமிகு உச்ச நீதிமன்றம் இவ்வாறு கூறியிருந்தது : " இந்த நாட்டின் அனைத்து மாநில அரசுகளும் , பொது அலுவலர்களும் மற்றும் மக்களும் , மத்திய அரசு பொது நன்மை கருதி வெளியிட்ட அறிவிக்கைகளையும் , உத்தரவுகளையும் முழுமையாகக் கடைப்பிடிப்பார்கள் என நாங்கள் நம்புகிறோம் , எதிர்பார்க்கிறோம் ." உச்ச நீதிமன்றத்தின் வழிகாட்டுதலாக எடுத்துக்கொள்ளப்பட வேண்டிய இந்த அவதானிப்பு குறித்து அனைத்து மாநில / யூனியன் பிரதேச அரசுகளுக்கு தெரியப்படுத்தப்பட்டது .


    மேற்கண்ட அமைச்சரவைக் குழுக்கள் , பேரிடர் மேலாண்மைச் சட்டம் , 2005 இன் கீழ் வெளியிடப்பட்டிருந்த விதிமுறைகளின் படி பொது முடக்கக் கட்டுப்பாடுகளை அமல்படுத்துவது மற்றும் பின்பற்றுவது தொடர்பான தங்களின் மதிப்பீட்டின் மீது கவனம் செலுத்தும் ; மேலும் , அத்தியாவசியப் பொருள்களின் விநியோகம் , மக்கள் வீடுகளை விட்டு வெளியே செல்லும் போது கடைப்பிடிக்கப்படும் தனி நபர் இடைவெளி , சுகாதார உள்கட்டமைப்பின் தயார்நிலை மற்றும் மாவட்டத்தின் மாதிரிப் புள்ளிவிவரங்கள் , சுகாதாரப் பணியாளர்களின் பாதுகாப்பு , பரிசோதனைக் கருவிகள் , தனிநபர் பாதுகாப்பு உபகரணங்கள் , முகக்கவசங்கள் மற்றும் இதர பாதுகாப்பு உபகரணங்களின் இருப்பு மற்றும் தொழிலாளர்கள் , ஏழை மக்களுக்கான நிவாரண முகாம்களின் நிலை ஆகியவற்றின் மீதும் அவை கவனம் செலுத்தும் .


    அமைச்சரவைக் குழுக்கள் தங்கள் பயணங்களை விரைவில் தொடங்கும் .


    ******

    
    
    (Release ID: 1616452) Visitor Counter : 20
    
    
      Read this release in: Punjabi , English , Urdu , Hindi , Marathi , Assamese , Manipuri , Bengali , Gujarati , Odia , Telugu , Kannada , Malayalam