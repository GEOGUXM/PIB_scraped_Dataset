      आरोग्य आणि कुटुंब कल्याण मंत्रालय

      डॉ हर्ष वर्धन यांनी झज्जर एम्सला दिली भेट; कोविड-19 वर मात करण्यासाठीच्या सज्जतेचा घेतला आढावा
      Posted On: 05 APR 2020 6:07PM by PIB Mumbai


      नवी दिल्ली , 5 एप्रिल 2020


      केंद्रीय आरोग्य आणि कुटुंब कल्याण मंत्री डॉ हर्ष वर्धन यांनी आज झज्जर इथल्या , अखिल भारतीय आयुर्विज्ञान संस्थेला , एम्सला भेट दिली आणि कोविड- 19 वर मात करण्यासाठीच्या सज्जतेचा आढावा घेतला.


      झज्जर एम्स हे कोविड- 19 साठी समर्पित रुग्णालय म्हणून काम करेल असे त्यांनी सांगितले. यामध्ये 300 खाटांचा विलगीकरण कक्ष राहणार आहे. त्यामुळे प्रगत वैद्यकीय मदतीची गरज असणाऱ्या रुग्णांकडे , तातडीने लक्ष पुरवणे सुनिश्चित होणार आहे. या भेटीदरम्यान मंत्र्यांनी , रूग्णालयातील विविध सुविधांचा , विश्राम सदनाचा आणि निवासी डॉक्टर आणि इतर आरोग्य कर्मचाऱ्याच्या निवासांची पाहणी केली. यावेळी त्यांनी व्हिडीओ कॉलद्वारे काही कोविड- 19 रुग्णांची विचारपूस केली. या रूग्णालयातल्या सुविधांबाबत त्यांनी या रुग्णांकडून प्रतिसादही विचारला , यामुळे आवश्यक त्या सुधारणा करणे शक्य होईल.


      डिजिटल प्लॅटफॉर्म आणि व्हिडिओ किंवा व्हाइस कॉल द्वारे कोविड- 19 चे रुग्ण आणि संशयित रुग्णांवर अहोरात्र देखरेख सुनिश्चित करण्याबद्दल डॉ हर्ष वर्धन यांनी या एम्सची प्रशंसा केली. गेल्या काही दिवसात , दिल्ली एम्स , एलएनजेपी , सफदरजंग आणि आता झज्जर एम्सला आपण भेट देऊन कोविड- 19 वर मात करण्यासाठीच्या तयारीचा आढावा घेतला.कसोटीच्या या काळात आपल्या या आरोग्य योद्यांचे उच्च मनोधैर्य वाखाणण्याजोगे असल्याचे ते म्हणाले.या महामारीशी मुकाबला करण्यासाठीची या रुग्णालयांच्या तयारीबाबत त्यांनी समाधान व्यक्त केले.कोविड- 19 विरुद्धच्या लढ्यात आघाडीवर असलेल्या डॉक्टर , परिचारिका आणि इतर आरोग्य कर्मचाऱ्यांची निष्ठा , कठोर परिश्रम आणि बांधिलकीची त्यांनी प्रशंसा केली.


      डॉक्टर आणि आरोग्य कर्मचाऱ्यांनी कोणतीही भीती न बाळगता काम करावे शासन त्यांच्या पाठीशी उभे आहे , अशा शब्दात त्यांनी या वर्गाला आश्वस्त केले.


      देशात , कोविड- 19 चा संसर्ग रोखणे , यासंदर्भातले व्यवस्थापन याबाबत उच्चस्तरीय देखरेख ठेवली जात आहे. राज्यांच्या सहकार्याने विविध पावले उचलण्यात येत आहेत.


      संबंधित विभागांचे वरिष्ठ अधिकारी , राज्ये आणि केंद्र शासित प्रदेश यांच्या समवेत , पंतप्रधान नियमित आढावा घेऊन लक्ष पुरवत आहेत , असे ते म्हणाले.


      जनतेने लॉक डाऊनचे काटेकोर पालन करावे असे सांगून लॉक डाऊन आणि सोशल डीस्टन्सिग यांचा संयोग हीच कोविड- 19 विरोधातली प्रभावी सामाजिक लस असल्याचे ते म्हणाले.


      देशात येत्या काळात आवश्यकता वाढल्यास त्याची पूर्तता करण्याच्या दृष्टीने , पीपीई , एन 95, आणि व्हेंटीलेटर यासाठी पुरेशी मागणी नोंदवल्याचे त्यांनी सांगितले.


      देशाच्या ऐक्याचे दर्शन घडवण्यासाठी आणि देशाला कोविडच्या अंधकारातून तेजाकडे नेण्यासाठी , पंतप्रधानांनी आवाहन केल्याप्रमाणे जनतेने आज रात्री 9 वाजता दीप प्रज्वलित करावे , असे आवाहन त्यांनी केले.


      U.Ujgare/N.Chitale/P.Kor

    
    
    (Release ID: 1611460) Visitor Counter : 24
    
    
      Read this release in: Tamil , English , Urdu , Hindi , Assamese , Punjabi , Gujarati , Telugu , Kannada