      विज्ञान आणि तंत्रज्ञान मंत्रालय

      राष्ट्रीय वैज्ञानिक आणि औद्योगिक संशोधन मंडळाच्या हैदराबाद येथील पेशी आणि रेणुजीवशास्त्र प्रयोगशाळेचा कोविड-19 विरोधी लढ्यात विविधस्तरीय सहभाग
      Posted On: 12 APR 2020 3:54PM by PIB Mumbai


    नवी दिल्ली , 12 एप्रिल 2020


    सीएसआयआर अर्थात राष्ट्रीय वैज्ञानिक आणि औद्योगिक संशोधन मंडळाच्या हैदराबाद येथील सीसीएमबी अर्थात पेशी आणि रेणुजीवशास्त्र प्रयोगशाळेने कोविड -19 विरोधी लढ्यात उल्लेखनीय सहभाग नोंदवत विविध पातळ्यांवर काम सुरु केले आहे. त्यापैकी महत्त्वाचे उपक्रम खाली दिले आहेत:


    रुग्णांच्या नमुन्यांची तपासणी


    सीसीएमबी हे कोविड -19 संसर्ग निश्चितीसाठीचे अधिकृत चाचणी केंद्र आहे. सध्या तेलंगणा राज्याच्या 33 जिल्ह्यांमधील सरकारी रुग्णालयांमधून SARS-CoV- 2 या विषाणूचा संसर्ग शोधण्यासाठीची चाचणी करण्यासाठी रुग्णांचे नमुने या केंद्राकडे पाठविले जात आहेत. या केंद्रात प्रतिदिन सुमारे 350 नमुने तपासले जातात.


    कोविड -19 च्या संदिग्ध रुग्णांचे नमुने तपासण्याच्या पद्धतीचे प्रशिक्षण


    सीसीएमबी ने पाच सरकारी रुग्णालयांमध्ये कार्यरत डॉक्टर्स , तंत्रज्ञ कर्मचारी आणि विद्यार्थ्यांना कोविड -19 विषाणू संसर्गाचा संशय असलेल्या रुग्णांच्या नमुन्यांची तपासणी करण्याबाबतचे विशेष प्रशिक्षण दिले आहे. या सर्व प्रशिक्षित कर्मचारी वर्गाला त्यांच्या संबंधित रुग्णालयांमध्ये कोविड-१९ चे नमुने तपासण्याचे काम देण्यात आले आहे. सीएसआयआर- सीसीएमबीने रुग्णांचे नमुने तपासताना घेण्याच्या काळजीचे प्रशिक्षण देणारे व्हिडिओ सुद्धा तयार केले आहेत. त्यासाठी director@ccmb.res.in येथे संपर्क साधता येईल.


    SARS-CoV- 2 या विषाणूच्या गुणसूत्रांच्या रचनेचा शोध


    सीएसआयआर प्रयोगशाळेतील संशोधक कोरोना विषाणूंच्या गुणसूत्रांची रचना शोधण्यासाठी प्रयत्न करीत आहे तर सीसीएमबीतील शास्त्रज्ञ SARS-CoV- 2 विषाणूंच्या गुणसूत्रांच्या रचनेचा शोध लावण्यासाठी अत्याधुनिक तंत्रज्ञानावर आधारित प्रयोग करीत आहेत.


    वापरात असलेली तसेच नवीन औषधे यांच्या परिणामकारकतेच्या तपासणीसाठी SARS-CoV- 2 विषाणूंची प्रयोगशाळेत जोपासना


    वापरात असलेल्या तसेच नव्याने शोधलेल्या औषधांचा विषाणूंवर होणारा परिणाम तपासण्यासाठी विषाणूंच्या नमुन्याची अनुपलब्धता हा शास्त्रीय संशोधन आणि विकास कार्यात मोठा अडथळा आहे. यावर मात करण्यासाठी सीएसआयआर- सीसीएमबीने SARS-CoV- 2 विषाणूची प्रयोगशाळेत जोपासना करण्यासाठीची यंत्रणा उभारली आहे.सर्वात महत्त्वाचे म्हणजे , सीसीएमबीने सध्याच्या कोरोना विषाणू प्रादुर्भावाच्या पार्श्वभूमीवर प्रत्येकाने घ्यावयाच्या काळजीबाबत आणि सावधानतेच्या उपायांबाबत जनजागृती करणारे स्थानिक भाषेतील संदेश समाज माध्यमांवरून मोठ्या प्रमाणावर प्रसारित करण्यास सुरुवात केली आहे.


    कोरोना नमुन्यांची चाचणी


    आरटी-पीसीआर


    U.Ujgare/ S.Chitnis/P.Malandkar


    

    
    (Release ID: 1613599) Visitor Counter : 18
    
    
      Read this release in: Punjabi , English , Urdu , Hindi , Assamese , Bengali , Gujarati , Tamil , Telugu , Kannada