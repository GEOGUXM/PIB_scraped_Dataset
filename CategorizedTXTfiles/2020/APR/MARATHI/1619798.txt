      गृह मंत्रालय

      ट्रक आणि मालवाहू गाड्यांची मुक्त वाहतूक सुनिश्चित होण्याची खबरदारी घेण्याचे गृहमंत्रालयाचे राज्ये/केंद्रशासित प्रदेशांना निर्देश, देशात वस्तू आणि सेवांच्या पुरवठ्याची देशव्यापी साखळी अखंड राखण्यावर भर
      
      आंतरराज्य सीमांवरून वाहतूक करताना वेगवेगळ्या परवान्यांचा आग्रह न धरण्यासंबंधी स्थानिक अधिकरणांमध्ये जागृती करण्यात यावी- गृहमंत्रालय

      Posted On: 30 APR 2020 9:45PM by PIB Mumbai

    नवी दिल्ली , 30 एप्रिल 2020


    देशातील विविध भागांत आंतरराज्य सीमांवर ट्रकच्या वाहतुकीला अडथळे येतात , ती मुक्तपणे होऊ शकत नाही , व स्थानिक अधिकरणे वेगवेगळ्या परवान्यांचा आग्रह धरतात , अशा तक्रारी येत आहेत.


    लॉकडाउनसंबंधी सुधारित एकत्रित मार्गदर्शक सूचनांनुसार , ट्रक आणि मालवाहू गाड्यांच्या प्रवासासाठी वेगवेगळ्या परवान्यांची गरज नाही , हे स्पष्ट करण्यात आले होते , असे केंद्रीय गृहमंत्रालयाने राज्ये व केंद्रशासित प्रदेशांना आज पुन्हा सांगितले. यांत रिकाम्या ट्रक्स वगैरेंचाही समावेश होता , असेही मंत्रालयाने स्पष्ट केले आहे.


    लॉकडाउन काळात अत्यावश्यक वस्तू व सेवांचा देशभर अव्याहत पुरवठा सुरु राहण्यासाठी अशी मुक्त वाहतूक आवश्यक ठरते , हे या संदेशात अधोरेखित करण्यात आले आहे.


    15.04.2020 रोजी केंद्रीय गृह मंत्रालयाने कोविड-19 चा सामना करण्यासाठी घेतलेल्या लॉकडाउनविषयी एकत्रित सुधारित मार्गदर्शक सूचना जारी केल्या होत्या.


    ( https://www.mha.gov.in/sites/default/files/MHA%20order%20dt%2015.04.2020%2C%20with%20Revised%20Consolidated%20Guidelines_compressed%20%283%29.pdf ).


    या एकत्रित सूचनांमध्ये असा स्पष्ट उल्लेख आहे की , सर्व प्रकारची मालवाहतूक मुक्तपणे करण्याची परवानगी असली पाहिजे.


    या मार्गदर्शक सूचनांचे पालन करण्यासाठी , जिल्हा प्राधिकरणे व क्षेत्रीय संस्था यांना या आदेशांविषयी जागृत करण्याचे निर्देश गृहमंत्रालयाने सर्व राज्यांना व केंद्रशासित प्रदेशांना दिले आहेत. प्रत्यक्ष क्षेत्रात खालच्या स्तरापर्यंत याविषयीची संपूर्ण माहिती नि:संदिग्धपणे पोहोचल्यास , मालवाहतूक कोणत्याही अडथळ्याविना करता येईल , असेही मंत्रालयाने म्हटले आहे.


    राज्ये व केंद्रशासित प्रदेशांना पाठविलेला अधिकृत संदेश पाहण्यासाठी येथे क्लिक करा.


    G.Chippalkatti/J.Waishampayan/ P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1619798) Visitor Counter : 19
    
    
      Read this release in: Punjabi , English , Urdu , Hindi , Bengali , Assamese , Gujarati , Odia , Tamil , Telugu , Kannada , Malayalam