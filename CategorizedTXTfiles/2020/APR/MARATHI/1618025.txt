      आरोग्य आणि कुटुंब कल्याण मंत्रालय

      कोविड-19 बाबत केलेल्या उपाययोजनांची चर्चा करण्यासाठी डॉ हर्षवर्धन यांच्या अध्यक्षतेखाली सर्व राज्ये/केंद्रशासित प्रदेशांच्या आरोग्यमंत्र्यांची व्हिडीओ कॉन्फरन्सच्या माध्यमातून बैठक
      
      आपला शत्रू कुठे आहे, हे आपल्याला कळले असून योग्य, श्रेणीबद्ध आणि सुनियोजित प्रतिसादाद्वारे आपण शत्रूवर मात करु

      Posted On: 24 APR 2020 10:05PM by PIB Mumbai

    नवी दिल्ली , 24 एप्रिल 2020


    कोविड-19 च्या लढ्यात आपापले राज्य आणि केंद्रशासित प्रदेशात परिस्थिती नियंत्रणात ठेवून कोरोनाचे व्यवस्थापन करण्यात यशस्वी ठरल्याबद्दल मी आपल्या सर्वांचे अभिनंदन करतो ” , असे केंद्रीय आरोग्यमंत्री हर्षवर्धन यांनी म्हंटले आहे. कोविडविरुध्दच्या लढ्याचे व्यवस्थापन आणि सर्व राज्यांमधील स्थितीचा आढावा घेण्यासाठी आज त्यांनी सर्व राज्ये/केंद्रशासित प्रदेशांच्या आरोग्यमंत्र्यांची व्हिडीओ कॉन्फरन्सच्या माध्यमातून बैठक घेतली , त्यावेळी ते बोलत होते. या बैठकीत वैद्यकीय शिक्षणमंत्री आणि आरोग्य सचिव देखील सहभागी झाले होते. महाराष्ट्रासह सर्व राज्यांचे आरोग्य मंत्री , आरोग्य सचिव यात सहभागी झाले होते.


    कोविड-19 विरुध्द आपण सुरु केलेल्या या लढ्याला आता साडेतीन महिन्यांपेक्षा अधिक काळ उलटून गेला आहे. कोविडच्या संसर्गाचा प्रतिबंध , कन्टेनमेंट आणि व्यवस्थापन कर्मचार्यांच्या समन्वयातून सर्वोच्च पातळीवर आढावा घेतला जात आहे , असे त्यांनी सांगितले. “ देशातील कोविडचा मृत्यूदर 3 टक्के असून रुग्ण बरे होण्याचा दर 20 टक्क्यांहून अधिक आहे. आपण आता देशव्यापी निरीक्षण मोहीम राबवत असून आपला शत्रू नेमका कुठे लपून बसला आहे , हे आपल्याला कळले आहे. आता सुनियोजित , श्रेणीबद्ध आणि योग्य प्रतिसाद देऊन आपण या शत्रूवर मात करु शकू ” , असा विश्वास त्यांनी व्यक्त केला.


    आम्ही राज्यांमधल्या परिस्थितीचा आढावा घेण्यासाठी राज्यात पथके पाठवली होती , कोविड-19 वर मात करण्याच्या प्रयत्नात आम्ही दररोज राज्यांना मदत करत आहोत , असेही त्यांनी सांगितले. अंटीबॉडी चाचण्यांविषयी बोलतांना ते म्हणाले की या चाचणीचे निकाल वेगवेगळ्या ठिकाणी वेगवेगळे येत आहेत , त्यामुळे त्यावर अवलंबून राहता येणार नाही. त्याशिवाय , जागतिक आरोग्य संघटनेनेही त्याच्या अचूकतेविषयी काहीही स्पष्ट केलेले नाही. ICMR त्याच्या क्षमतेविषयी स्वतः तपासणी करत असून लवकरच या संदर्भात ते नवी मार्गदर्शक तत्वे घेऊन पुढे येतील , असेही ते म्हणाले.


    संसर्गजन्य आजार नियंत्रण कायदा 1897अंतर्गत डॉक्टरांच्या सुरक्षेसाठी सरकारने जारी केलेल्या अध्यादेशाला राष्ट्रपतींनी मंजुरी दिली आहे. या अध्यादेशाविषयी माहिती देताना , ते म्हणाले , कोविड-19 या जागतिक संसर्गजन्य आजाराबाबतची सद्यस्थिती बघता , संसर्गजन्य आजार नियंत्रण कायदा , 1897 मध्ये दुरुस्ती करणारा अध्यादेश जारी करण्यात आला आहे. संसर्गजन्य आजार(कायदा) अध्यादेश असे नाव असलेल्या या अध्यादेशानुसार , “ कोणत्याही व्यक्तीने आरोग्य सेवा कर्मचाऱ्याबाबत कुठलेही हिसंक कृत्य करु नये तसेच या आजाराच्या काळात , आरोग्ययंत्रणांमधील संपत्तीची नासधूस करु नये. ” अशा हिंसक कारवाया अथवा डॉक्टरांवरील हल्ले दखलपात्र आणि अजामीनपात्र गुन्हे ठरतील , अशी दुरुस्ती या कायद्यात करण्यात आली आहे. अशा हिंसक कारवाया करणारे किंवा त्यासाठी प्रवृत्त करणाऱ्या गुन्हेगारांना तीन ते पाच वर्षापर्यंतची शिक्षा आणि 50 हजार ते 2 लाख रुपयांपर्यंतचा दंड केला जाऊ शकतो. कोणत्याही कर्मचाऱ्यांवर गंभीर हल्ला केला तर सहा महिन्यांपासून ते सात वर्षांपर्यंतची शिक्षा आणि 1 लाख रुपयांपासून ते 5 लाख रुपयांपर्यंतचा दंड आकाराला जाऊ शकतो. त्याशिवाय , या प्रकरणी , हल्ला करणाऱ्याने रुग्णालयाचे आणि कर्मचाऱ्यांचे केलेले नुकसान भरुन देण्यासाठी , नुकसानाच्या रकमेच्या दुप्पट रक्कम द्यावी लागेल ”


    त्यांनी असेही सांगितले की , केंद्र सरकारने कोविड -19 च्या लढ्यात सेवा देणाऱ्या सर्व कर्मचाऱ्यांना 50 लाख रुपयांच्या आयुर्विम्याचे संरक्षण दिले आहे. यावेळी आरोग्यमंत्र्यांनी PPE सूट आणि N- 95 मास्क , चाचण्या किट्स , औषधे आणि व्हेंटीलेटर्स ची सर्व राज्यात किती गरज आहे , याचा आढावा घेतला. या सर्व महत्वाच्या वस्तूंचा कोणत्याही राज्यात तुटवडा भासणार नाही , याची काळजी केंद्र सरकार घेईल , अशी ग्वाही त्यांनी दिली. PPE सूट आणि N- 95 मास्क आधी आपल्याला आयात करावे लागत , मात्र , आता आपल्याकडे यासाठी 100 उत्पादन केंद्रे असून आपणच गरजेइतके उत्पादन करण्यास सक्षम झालो आहोत , असे त्यांनी सांगितले. सर्व राज्यांनी आपापल्या राज्यातल्या उपाययोजना एकमेकांना सांगाव्यात , अशी सूचनाही त्यांनी केली.


    डॉ हर्षवर्धन यांनी यावेळी कोविड समर्पित रूग्णालयांचाही आढावा घेतला. देशातील प्रत्येक जिल्ह्यात कोविड समर्पित रूग्णालय उभारणे आवश्यक आहे , असे ते म्हणाले.


    कोविड -19 व्यतिरिक्त इतर आजार असलेल्या रुग्णांच्या उपचारांकडे दुर्लक्ष करु नये , असेही त्यांनी सर्व आरोग्यमंत्र्यांना सांगितले. गंभीर आजार असलेल्या रूग्णांना आणि गर्भवती महिलांना सातत्याने उपचारांची गरज असते , हे लक्षात घेऊन त्यांच्या उपचारांची पूर्ण काळजी घेतली जावी , असे त्यांनी सांगितले. सर्व राज्ये/केंद्रशासित प्रदेशांनी रक्तदानासाठी जनतेला प्रोत्साहन देत , राज्यात पुरेसा रक्तसाठा असेल याची काळजी घ्यावी , अशी सूचना त्यांनी केली. तसेच , मलेरिया , डेंग्यू आणि क्षयरोगासारख्या आजारांची काळजी घ्यावी , असे ते म्हणाले.


    जनतेपर्यंत आरोग्यसेतू ॲप ची माहिती पोचवावी आणि जास्तीत जास्त लोकांना त्याच्या वापरासंबंधी माहिती द्यावी , असेही हर्षवर्धन म्हणाले.


    कोविड-19 च्या या लढ्यात , सामाजिक अंतर आणि वैयक्तिक स्वच्छता अत्यंत महत्वाची असून त्याबद्दल सातत्याने जनजागृती करणे गरजेचे आहे , असेही त्यांनी सांगितले. सर्व आरोग्यमंत्र्यांनी त्यांच्या राज्यातील परिस्थिती आणि उपाययोजनांकडे स्वतः लक्ष द्यावे , असे आवाहन त्यांनी केले. आपण लॉकडाऊनचे पूर्णपणे पालन करायला हवे , असेही ते म्हणाले. कोणत्याही राज्याने लॉकडाऊन च्या नियमात शिथिलता आणू नये , संपूर्ण गांभीर्याने त्याचे पालन करावे , असे आवाहन त्यांनी केले.


    आपला देश या आजाराशी अत्यंत सक्षमतेने लढा देत असून सर्व राज्यांनी आपले मनोबल कायम ठेवावे. ही लढाई आपण सगळे एकत्रित होऊन जिंकणार असल्याच्या आत्मविश्वासाने , काम करावे , असा सल्ला त्यांनी दिला. यावेळी आरोग्य सचिव प्रीती सुदान आणि इतर अधिकारी उपस्थित होते.


    G.Chippalkatti/R.Aghor/ P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1618025) Visitor Counter : 24
    
    
      Read this release in: Punjabi , English , Urdu , Hindi , Assamese , Bengali , Gujarati , Odia , Tamil , Telugu , Kannada