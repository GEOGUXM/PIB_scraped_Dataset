      पंतप्रधान कार्यालय

      पंतप्रधान नरेंद्र मोदी आणि दक्षिण अफ्रिकेचे अध्यक्ष यांच्यामध्ये दूरध्वनीवरून चर्चा
      Posted On: 17 APR 2020 10:05PM by PIB Mumbai


      नवी दिल्ली , 17 एप्रिल 2020


      पंतप्रधान नरेंद्र मोदी यांनी आज दक्षिण अफ्रिकेचे अध्यक्ष सिरील रामाफोसा यांच्याबरोबर दूरध्वनीवरून चर्चा केली.


      उभय नेत्यांनी यावेळी कोविड- 19 या जागतिक महामारीच्या पार्श्‍वभूमीवर देशांतर्गत , प्रादेशिक आणि जागतिक स्तरावर निर्माण झालेल्या आव्हानाविषयी आपआपली मते व्यक्त केली. या आजाराचा प्रसार रोखण्यासाठी दोन्ही देशात कोणती पावले उचलण्यात येत आहेत , तसेच लोकांच्या आरोग्याच्या रक्षणासाठी त्याचबरोबर आर्थिक दुष्परिणाम कमीतकमी व्हावेत , यासाठी सरकार करत असलेल्या उपाय योजनांची चर्चा केली.


      सध्याच्या कठीण परिस्थितीचा सामना करण्यासाठी दक्षिण अफ्रिकेला आवश्यक असलेल्या औषधांचा पुरवठा करण्यासाठी भारताच्यावतीने सर्वतोपरी मदत करण्यात येईल , असे आश्वासन पंतप्रधान मोदी यांनी योवळी दिले.


      कोविड- 19 महामारीचा प्रसार संपूर्ण खंडामध्ये झाला आहे. अशा संकटाच्या काळात अफ्रिकन संघाचे अध्यक्ष म्हणून राष्ट्राध्यक्ष रामाफोसा पुढाकार घेवून अतिशय कार्यक्षमतेने समन्वयकाची भूमिका पार पाडत आहेत , याबद्दल पंतप्रधानांनी त्यांचे कौतुक केले.


      भारत आणि दक्षिण अफ्रिका यांच्यामध्ये शतकांपासून जुने मैत्रीचे दृढ नाते आहे. यामुळे दोन्ही देशांतल्या माणसां-माणसांमध्ये ऋणानुबंध जुळले आहेत. हे लक्षात घेवून या कोरोनाविरुद्धच्या लढाईमध्ये अफ्रिकेच्या प्रयत्नांना भारताकडून पूर्ण सहकार्य मिळेल , असे आश्वासनही पंतप्रधान यांनी यावेळी दिले.


      B.Gokhale/S.Bedekar/P.Kor

    
    
    (Release ID: 1615534) Visitor Counter : 22
    
    
      Read this release in: Punjabi , English , Urdu , Hindi , Bengali , Manipuri , Assamese , Gujarati , Odia , Tamil , Telugu , Kannada , Malayalam