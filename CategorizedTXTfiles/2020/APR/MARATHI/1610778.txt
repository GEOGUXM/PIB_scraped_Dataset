      विज्ञान आणि तंत्रज्ञान मंत्रालय

      कोविड -19 शी लढण्यासाठी विज्ञान तंत्रज्ञान विभागाद्वारे मुंबईच्या आय.आय.टी.मध्ये ‘जलद प्रतिसाद केंद्र’ स्थापन
      Posted On: 03 APR 2020 5:35PM by PIB Mumbai


    नवी दिल्ली , 3 एप्रिल 2020


    कोविड - 19 शी दोन हात करण्यासाठी भारत सरकारच्या DST अर्थात विज्ञान तंत्रज्ञान विभागाने 56 कोटी रुपये खर्चून मुंबईत IIT अर्थात भारतीय तंत्रज्ञान संस्थेच्या आवारात ' सेंटर फॉर ऑगमेंटिंग वॉर विथ कोविड -19 हेल्थ क्रायसिस - अर्थात CAWACH ( इंग्रजी लघुरूप -कवच ) या केंद्राची स्थापना केली आहे. ' कोविड - 19 या आरोग्यविषयक संकटाशी युद्ध करण्यात साथ देण्याचे ' काम हे केंद्र करणार असून , कोविड- 19 मुळे उद्भवणाऱ्या आव्हानांचा सामना करण्यासाठी अभिनव कल्पना लढविणाऱ्या स्टार्टअप उद्योगांचा शोध , मूल्यमापन व त्यांना पाठबळ देण्याचे काम याद्वारे केले जाणार आहे. विज्ञान तंत्रज्ञान विभागाच्या पाठबळावर चालणारी , IIT मधील SINE म्हणजेच ' अभिनवता आणि उद्योजकता संस्था ' ही ' कवच ' ची प्रचालन संस्था म्हणून काम करेल.


    कोविड - 19 ने जगभरात थैमान घातला असुन , या आपत्तीशी लढा देण्याच्या भारताच्या प्रयत्नांना वेग देण्यात DST चा सिंहाचा वाटा आहे.


    देशात आरोग्यविषयक आणीबाणीची परिस्थिती निर्माण झाली असता , विविध संशोधन संस्था व प्रयोगशाळांमध्ये या रोगावर तोडगा शोधण्याचे प्रयत्न हाती घेण्यात आले आहेत. कोविड - 19 ची पुढे आणखी वाढ होऊ नये यासाठी केंद्र आणि राज्य सरकारांनी या प्रयत्नांना जोड देण्यासाठी व त्यांना आवश्यक संसाधने उपलब्ध करून देण्यासाठी तातडीची पावले उचलली आहेत.


    कोविड - 19 च्या नियंत्रणासाठी व्हेंटीलेटर्स , निदान व उपचार प्रणाली , माहिती प्रणाली अशा प्रकारच्या उपायांमध्ये अभिनव मार्ग तयार करणाऱ्या संशोधन व विकास प्रयत्नांना पाठबळ देण्याचे काम आता DST करत आहे.


    अशा कामी त्या-त्या उत्पादनांची व्यापारी तत्त्वावर जलद निर्मिती व विविध भौगोलिक प्रदेशांत ती उत्पादने पोहोचविण्यासाठीचे प्रयत्न याकरिता स्टार्टअप उद्योगांना पाठबळ दिले जात आहे.


    येत्या 6 महिन्यात अशी अभिनव उत्पादने बाजारात आणू शकणाऱ्या सक्षम स्टार्टअप उद्योगांना आर्थिक मदत आणि निधी उपलब्धता देण्याचे ' कवच ' चे धोरण आहे.


    नवीन प्रकारचे , स्वस्त , सुरक्षित आणि परिणामकारक असे व्हेंटीलेटर्स , श्वसन-सहायक यंत्रणा , व्यक्तिगत सुरक्षा सामग्री , तसेच , सॅनिटायझर्स , जंतुनाशक औषधे , निदान प्रणाली इत्यादींचे नवे पर्याय शोधणारे ५० नवोन्मेषी आणि स्टार्टअप उद्योग ' कवच ' द्वारे हेरले जातील.


    कोविड - 19 वर उपाय शोधणाऱ्या व सदर उत्पादनांच्या चाचण्यांपासून ती बाजारात उतरवेपर्यंतची कामे करणाऱ्या देशभरच्या संस्थांच्या नेट्वर्कशी यामुळे संपर्क साधता येईल.


    " DST चा ' कवच ' कार्यक्रम , कोविड - 19 ने ठेवलेल्या निरनिराळ्या आव्हानांना तोंड देण्यासाठीची तरुणाईची ऊर्जा , बुद्धिमत्ता , अभिनव क्लृप्त्या लढविणाऱ्या तंत्रज्ञान विषयक उदयोन्मुख कंपन्या आणि स्टार्टअप यांना एकत्र आणू शकेल. आणि त्यांच्या प्रयत्नांना वेग देण्यावर त्याचा भर असेल" , असे मत , DST चे सचिव प्रा.आशुतोष शर्मा यांनी मांडले.


    या लढ्यात देशातील संसाधने एकमेकांशी जोडण्याच्या आणि देशाची गरज ओळखून निष्ठेने काम करणाऱ्या संस्था , संशोधक , तज्ज्ञ , उद्योजक , नवोन्मेषी आणि स्टार्टअप अशा सर्वांसोबत एकत्रित प्रयत्न करण्याच्या कामी DST आघाडीवर आहे.


    { अधिक माहितीसाठी कृपया येथे संपर्क साधावा-:


    टीबीआय. संपर्क-: श्रीम.पोयनी भट्ट , मुख्य अधिकारी ,


    सोसायटी फॉर इनोव्हेशन अँड आंत्रप्रेन्युअरशिप , (SINE)


    भारतीय तंत्रज्ञान संस्था-बॉम्बे ( IIT- मुंबई)


    दूरध्वनी : +91 22 25767072


    इ-मेल-: poyni.bhatt@sineiitb.org


    संकेतस्थळ -: www.sineiitb.org


    DST संपर्क -: डॉ.अनिता गुप्ता , शास्त्रज्ञ Scientist-G


    विज्ञान तंत्रज्ञान विभाग


    भ्रमणध्वनी -: +91-9811828996


    इ-मेल -: anigupta@nic.in}


    B.Gokhale/J.Waishampayan/P.Malandkar

    
    
    (Release ID: 1610778) Visitor Counter : 36
    
    
      Read this release in: Assamese , English , Hindi , Bengali , Punjabi , Gujarati , Odia , Tamil , Telugu , Kannada