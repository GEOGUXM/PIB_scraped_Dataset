      माहिती आणि प्रसारण मंत्रालय

      भिवंडीतील यंत्रमाग क्षेत्रातील कामगारांना कोरडा शिधा व अन्न पुरविण्यात येत आहे
      Posted On: 21 APR 2020 7:04PM by PIB Mumbai


    मुंबई , 21 एप्रिल 2020


    एका प्रमुख हिंदी वृत्तवाहिनीने चालविलेल्या वृत्तानुसार , मुंबईच्या उत्तरेला भिवंडी शहरात जवळपास 6 लाख स्थलांतरित मजूर आहेत. मात्र , यंत्रमाग बंद झाल्यानंतर त्यांना रोजगार व परिणामी उत्पन्न नसल्याने , अन्नाच्या शोधात त्यांना रस्तोरस्ती फिरावे लागत आहे. या स्थलांतरित मजुरांचा पोलिसांकडून छळ होत असल्याचेही वृत्त सदर वाहिनीने चालविले.


    हे वृत्त महाराष्ट्र शासनाच्या सहकार , पणन व वस्त्र विभागाने ठाणे आयुक्तालयाच्या नजरेस आणून दिले.


    2011 च्या जनगणनेनुसार भिवंडीची लोकसंख्या 7,09,665 इतकी आहे. तर तेथील सध्याची अंदाजित लोकसंख्या सुमारे 8.20 लाख इतकी असेल. त्यामुळे , तेथे 6 लाख स्थलांतरित मजूर असण्याचा अंदाज अतिशयोक्तीपूर्ण असल्याचे जिल्हाधिकारी ठाणे यांनी जिल्हा माहिती कार्यालयामार्फत कळविले आहे. सहाय्यक आयुक्त (मजूर) नोंदी , यांनी दिलेल्या माहितीनुसार भिवंडीमध्ये माग व अन्य क्षेत्रात मिळून 2.60 लाख मजूर काम करतात.


    भिवंडीमध्ये पिवळ्या शिधापत्रिकाधारकांची संख्या 6.0 लाख असून , मोफत किंवा अनुदानित दराने अन्नधान्य मिळण्यास ते पात्र आहेत. प्रधानमंत्री गरीब कल्याण अन्न योजनेअंतर्गत , प्रत्येक व्यक्तीला 5 किलोग्रॅम तांदूळ आणि प्रत्येक कुटुंबाला 1 किलोग्रॅम तूर/चणाडाळ विनामूल्य पुरविण्यात येत आहे.


    याखेरीज , असेही कळविण्यात येत आहे की , 150 पेक्षा अधिक अशासकीय संस्था व देणगीदारांच्या मदतीने भिवंडी महानगरपालिका शहरी भागातील 39 स्वयंपाकघरे व ग्रामीण भागातील 17 केंद्रांमधून दररोज 78 , 000 पेक्षा जास्त अन्नपाकिटांचे वितरण शहरी भागात आणि 20 , 000 पेक्षा जास्त अन्नपाकिटांचे वितरण ग्रामीण भागात करीत आहे.


    R.Tidke / J.Waishampayan /P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1616795) Visitor Counter : 10
    
    
      Read this release in: English