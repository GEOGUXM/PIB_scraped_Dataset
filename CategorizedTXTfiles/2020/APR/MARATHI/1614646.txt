      गृह मंत्रालय

      कोरोना व्हायरस साथीचा प्रादुर्भाव रोखण्यासाठी केंद्रीय गृह मंत्रालयातर्फे एकत्रित सुधारित मार्गदर्शक सूचना जारी
      Posted On: 15 APR 2020 1:27PM by PIB Mumbai


    नवी दिल्ली , 15 एप्रिल 2020


    देशात कोविड - 19 साथीचा प्रादुर्भाव रोखण्यासाठी केंद्रीय गृह मंत्रालयाने जारी केलेल्या एकत्रित सुधारित मार्गदर्शक सूचना 3 मे पर्यंत लागू राहतील , असा आदेश , भारत सरकारने 14 एप्रिल , 2020 रोजी जारी केला आहे.


    भारत सरकारने जारी केलेल्या या आदेशाच्या अनुषंगाने देशात कोरोनाव्हायरसचा प्रादुर्भाव रोखण्यासाठी केंद्रीय गृह मंत्रालयाने भारत सरकारची सर्व मंत्रालये/ विभाग , राज्ये आणि केंद्रशासित प्रदेशांसाठी एकत्रित सुधारित मार्गदर्शक सूचना जारी केल्या आहेत. कोविड - 19 व्यवस्थापनासाठीचे राष्ट्रीय निर्देश ; कार्यालये , कामाच्या जागा , कारखाने आणि आस्थापनांमध्ये सामाजिक अंतर राखण्यासाठीची प्रमाणित प्रक्रिया आणि लॉकडाऊन काळात निर्देशांचे उल्लंघन करण्याच्या गुन्ह्याबद्दल आपत्ती व्यवस्थापन अधिनियम 2005 आणि भारतीय दंड संहिता 1860 च्या संबंधित कलमान्वये दंडाची तरतूद , या बाबीही या मार्गदर्शक सूचनांद्वारे विहित करण्यात आल्या आहेत .


    लोकांची गैरसोय कमी करण्याच्या दृष्टीने निवडक अतिरिक्त बाबींना परवानगी देण्यात येणार असून त्या 20 एप्रिल 2020 पासून अनुज्ञेय राहतील. मात्र लॉकडाऊनच्या काळात पालन करायच्या मार्गदर्शक सूचनांना अनुसरून राज्ये/केंद्रशासित प्रदेश/जिल्हा प्रशासनातर्फे या अतिरिक्त बाबींना परवानगी दिली जाईल. या सवलती देताना कार्यालये , कामाच्या जागा , कारखाने आणि आस्थापनांमध्ये सामाजिक अंतर राखण्यासाठी तसेच संबंधित क्षेत्रात आवश्यक अशा बाबींची खबरदारी घेतली जाईल , याची खातरजमा राज्ये/केंद्रशासित प्रदेश/जिल्हा प्रशासनाने केली पाहिजे.


    राज्य सरकारे /केंद्रशासित प्रदेश/जिल्हा प्रशासनाने कंटेनमेंट झोन म्हणून सिमांकित केलेल्या क्षेत्राला या एकत्रित सुधारित मार्गदर्शक सूचना लागू राहणार नाहीत. कंटेनमेंट झोन मध्ये एखादे नवे क्षेत्र समाविष्ट झाल्यास , ते क्षेत्र कंटेनमेंट झोनमध्ये समाविष्ट होण्यापूर्वी त्या क्षेत्राला परवानगी असणाऱ्या बाबी रद्द होतील , मात्र भारत सरकारच्या आरोग्य आणि कुटुंब कल्याण मंत्रालयाच्या मार्गदर्शक सूचनांनुसार परवानगी असलेल्या बाबी अनुज्ञेय राहतील.


    भारत सरकारची सर्व मंत्रालये/विभाग आणि राज्य सरकारे / केंद्रशासित प्रदेशांतील प्रशासनाने , सोबत जोडलेल्या एकत्रित सुधारित मार्गदर्शक सूचनांची काटेकोर अंमलबजावणी करावी , असे निर्देश केंद्रीय गृह मंत्रालयाने दिले आहेत.


    एकत्रित सुधारित मार्गदर्शक सूचनांसाठी येथे क्लिक करा.


    राज्य आणि केंद्रशासित प्रदेशांना केंद्रीय गृह मंत्रालयाने जारी केलेले पत्र पाहण्यासाठी येथे क्लिक करा


    U.Ujgare/M.Pange/P.Malandkar


    

    
    (Release ID: 1614646) Visitor Counter : 83
    
    
      Read this release in: Punjabi , English , Urdu , Hindi , Bengali , Manipuri , Gujarati , Odia , Tamil , Telugu , Kannada , Malayalam