      প্রধানমন্ত্রীগী লোইশঙ

      লৈবাক মীয়ামদা পীবা প্রধান মন্ত্রীগী পাউজেল
      Posted On: 03 APR 2020 9:22AM by PIB Imphal


    ঐগী নুংশিজরবা ইরৈবাকচাশিং ,


    কোরোনা লাইচৎকী মায়োক্তা লৈবাক শিনবা থুংনা চৎথরিবা লোকদাউন অসি ঙসি নুমিৎ ৯নি শুরে । মসিদা অদোম পুম্নমক্না লৌবীরিবা থৌদাং অমসুং থক্সি - খাসি অনিমক্কী থৌওং অসি হায়নীংঙাই লৈতবা মওংদনি ।


    লৈঙাকলোই , থৌশিল্লোই অমসুং মীয়াম্না পুন্না ফিভম অসিবু নীংথিজনা লাকশিন্নবা অঙম্বা থাক্তা হোৎনরি । অদোম্না মতৌ অসুম্না , মার্চ ২২দা নোংমাইজিং নুমিৎতা কোরোনাগী মায়োক্তা লান্থেংনখিবা পুম্নমক্কী মফমদা থাগৎপা ফোংদোকচরি , মখোয় অদু লৈবাক পুম্নমক্কীদমক ফিদমনীংঙাইগী মশক অমা ওইরবনি ।


    মীয়ামগী কর্ফ্যুবু ওইরো , কাংশি খিংবা , খুবাক খুবা নত্ত্রগা পুখম থিনবগী থৌরম্বু ওইরো , মখোয়না অসিগুম্বা শিংনবগী মতম অসিদা লৈবাক অসিদা অপুনবগী পাঙ্গল অদু উৎথোকখি । মসিদগী লৈবাক অসিনা অমত্তা ওইনা পুন্সিন্দুনা কোরোনাগী মায়োক্তা লান্থেংনবগী ৱাখল্লোন অদু উৎথোক্লে । হৌজিক লোকদাউনগী মতমদা , লৈবাক্কী , অদোম পুম্নমক্কী অসিগুম্বা অপুনবগী লিচৎ অসি উবা ফংলি ।


    মরূপশা , ঙসি মীওই করোর কয়া মাগী মাগী ময়ুমদা লৈরিবা অসিদা , কনাগুম্বা অমা হেক্তনা মথন্তনা করি তৌবা ঙমগনি হায়না খল্লমগনি । কনাগুম্বা খরদি , অসুক চাউখ্রবা লানফম অসি মথন্তনা করম্না মায়োক্নবা ঙমগনি হায়নসু খল্লমগনি । কয়া মরুম অমনা ৱাফম অসি মপুক্নীংদা খল্লমগনি মদুদি নুমিৎ কয়ানি মতৌ অসুম্না লেনখিগদগে ।


    মরূপশা , তশেংনা মসি লোকদাউনগী মতম অদুনি , ঐখোয় ইশা ইশাগী য়ুমদা তশেংনা লৈরিবনি , অদুবু ঐখোয় কনা অমত্তা নাইতোম তাদ্রি । লৈবাক মচা করোর ১৩০গী অপুনবগী পাঙ্গল অদু মীপুম খুদিংমক্কা লোইনরি , মীপুম খুদিংমক পাঙ্গলনি । মতম মতমগী ওইনা লৈবাক মীয়ামগী অপুনবা পাঙ্গল অসিগী থৌনা , মসিগী চীংলেম্বা অমসুং মতিক - মঙাল অসি শিজিন্নবা মথৌ তাই ।


    মরূপশা , ঐখোয়গী লৈবাক অসিদদি লৈবাক মীয়াম অসি লাইগী মশক্নি হায়না লৌনৈ । মরম অসিনা লৈবাক অসিনা অসুক চাউখ্রবা লান শোক্নরিবা মতম অসিদা , অসিগুম্বা লানফম অসিদা মীয়ামগী মশক ওইরবা অচৌবা থৌনা অসি হন্না হন্না শাফোংগদবনি । অসিগুম্বা শাফোং অসিনা , ঐখোয়দা পুক্নীংগী পাঙ্গল পী , পান্দম পী , মদুবু ফংননবগী থৌনা হাপ্পী , ঐখোয়গী লম্বী ময়েক হেন্না শেংহল্লি ।


    মরূপশা , কোরোনা লাইচৎনা শন্দোরক্লিবা অমম্বা অসিগী মরক্তা , ঐখোয় লেপ্তনা মঙালগী মাইকৈদা চংশিনগদবনি । কোরোনাগী অকিবা অসিনা খ্বাইদগী হেন্না শোকহল্লবা , ঐখোয়গী লাইরবা ইচিল - ইনাওশিংবু নীংবা কাইবগী মাইকৈদগী অনৌবা অশা অমগী মাইকৈদা পুগদবনি । অসিগুম্বা কোরোনাগী তমথিবা অসিদগী পোক্লক্লিবা অমম্বা অমদি তং তাদবা অসি লোইশিন্দুনা ঐখোয় মঙাল অমসুং তংদু লৈতাবা অসিগী মাইকৈদা চংশিনগদবনি । অমম্বতনা থল্লবা কোরোনাগী খুদোংথিবা অসিবু মাইথিবা পীনবগীদমক , ঐখোয় মশেক মঙাল অসি মাইকৈ মরিদা শন্দোক্কদবনি ।


    অমসুং মরম অসিনা , এপ্রিল ৫দা , ঐখোয় পুম্নমক অমত্তা ওইদুনা , কোরোনাগী খুদোংথিবা অসিগী অমম্বা অদুবু শিংনগনি , মসিবু মঙালগী মতিক - মথৌনা খঙহনগনি । এপ্রিল ৫ অসিদা ঐখোয় , ইরৈবাকচা করোর ১৩০গী থৌনা অদু উৎথোক্কনি ।


    এপ্রিল ৫দা , নোংমাইজিং নুমিৎকী নুমিদাং পুং ৯ তাবা মতমদা ঐ অদোমগী মিনিৎ ৯ খক পামজৈ । পুক্নীং চংনা তাবীয়ু , এপ্রিল ৫দা নুমিদাংগী পুং ৯দা , য়ুমগী মৈ ( লাইৎ ) খুদিংমক মুথৎতুনা , য়ুমগী থোংজিন্দা নত্ত্রগা দলান মথক্তা লেপতুনা , মিনিৎ ৯ মোম্বতী , মৈরা , তোর্চ নত্ত্রগা মোবাইলগী ফ্লাশলাইৎ থানবীয়ু ।


    ঐ অমুক্কা হায়জরি , মোম্বতী , মৈরা , তোর্চ নত্ত্রগা মোবাইলগী ফ্লাশলাইৎ , এপ্রিল ৫দা , নুমিদাংগী পুং ৯ তাবা মতমদা , মিনিৎ ৯ ফাওবদং থানবীয়ু । অমসুং মতম অদুদা করিগুম্বা য়ুমগী মৈ ( লাইৎ ) খুদিংমক মুথৎলবা , মাইকৈ মরিদা মীওই খুদিংমক্না মৈরা অমমম থাল্লবদি , মঙালগী অদুগুম্বা পাঙ্গল অদু খঙবা ঙমগনি , মসিদা অমত্তা ঙাইরবা পান্দম ঐখোয় পুম্নমক লান্থেংনরি হায়বদু ফোংদোক্কনি । মঙাল অদুদা , অদুগুম্বা মৈঙাল অদুদা , অদুগুম্বা মশেক অদুদা , ঐখোয়গী পুক্নীংদা ৱাশক অসি লৌসি মদুদি ঐখোয় ইথন্তা নত্তে , কনা অমত্তা নাইতোম তাদে । ইরৈবাকচা করোর ১৩০ , ৱাশক অমখক্কী লিপুন্না পুল্লি ।


    মরূপশা , ঐ মসিমগা থৌনিজরি মদুদি , থৌরম অসিগী মনুংদা কনা অমত্তনা , মফম অমত্তদা পুন্না খক লৈমিন্নরোইদবনি । লম্বীদা , লৈরক্তা নত্ত্রগা লৈকাইদা চৎপীরোইদবনি , অদোমগী য়ুমগী থোংজিন , দলান খক্তদগী মসি তৌবীগদবনি । সোসিয়েল দিস্তেন্সিংগী ‘ লক্ষমন রেখা ’ লানবীরোইদবনি । সোসিয়েল দিস্তেন্সিং অসি ফিভম অমত্তদা থুগাইবীরোইদবনি । কোরোনাগী চেন থুগাইনবা মসি অমত্তা ঙাইরবা শিদ - হিদাক্নি ।


    মরম অদুনা , এপ্রিল ৫গী নুমিদাং পুং ৯দা , মিৎকুপ খরা ইথন্তা ফম্বীদুনা , ইমা ভারতীবু নীংশিংবীয়ু , ইরৈচা করোর ১৩০গী মাইথোং অদুবু লাকশিনবীয়ু , ইরৈচা করোর ১৩০গী অপুনবা , মদুগী পাঙ্গল অদুবু ফাওবীয়ু । মসিনা ঐখোয়বু , খুদোংথিবগী পুংজা অসিগা মায়োক্ননবগী থৌনা পীগনি অমসুং মাই পাকপগী থাজবসু ফংহনগনি । ঐখোয়গী মফম অসিদা মসি হায়নৈ -


    উৎসাহ বলৱান আর্য়


    ন অস্তি উৎসাহ পরম বলম |


    স উৎসাহস্য লোকেষু ,


    নকিনচিৎ অপি দুলর্ভম ||


    হায়বদি , ঐখোয়গী থৌনা , ঐখোয়গী স্পিরিৎতগী হেনবা ফোর্স মালেম অসিদা অমমুক লৈতে। অসিগুম্বা থৌনা অসিদগী ঐখোয়না ফংবা ঙমলোইদবা মালেম অসিদা করিগুম্বা অমত্তা লৈতে। লাকপীরো , ঐখোয় পুন্সিল্লসি অমসুং পুন্না কোরোনা ভাইরস মাইথিবা পীরসি অমসুং ভারত অসি মাই পাকহল্লসি।


    হন্না হন্না থাগৎচরি !!

    
    
    (Release ID: 1610570) Visitor Counter : 13
    
    
      Read this release in: English , Urdu , Marathi , Hindi , Bengali , Assamese , Punjabi , Gujarati , Odia , Tamil , Telugu , Kannada , Malayalam