      ગૃહ મંત્રાલય

      જો કંપનીમાં કર્મચારી કોવિડ-19 પોઝિટીવ આવે તો કંપનીના CEO કાયદેસર જવાબદાર ગણાશે તેવી ઔદ્યોગિક સંગઠનોની ખોટી આશંકાઓ અંગે ગૃહ મંત્રાલયની સ્પષ્ટતા
      
      ચેપગ્રસ્ત ઝોનની બહાર આવેલા ઉદ્યોગોને ચલાવવા માટે 15.04.2020ના રોજ પહેલાંથી જ મંજૂરી આપી દીધી હોવાથી સત્તાધીશો પાસેથી અલગ/ નવી મંજૂરીની જરૂર નથી

      Posted On: 23 APR 2020 8:47PM by PIB Ahmedabad

    કોવિડ -19 સામે લડવા માટે સંકલિત સુધારેલી માર્ગદર્શિકા અંતર્ગત હોટસ્પોટ / ચેપગ્રસ્ત ઝોનમાં ન આવતા હોય તેવા ચોક્કસ વિસ્તારોમાં ઔદ્યોગિક પ્રવૃત્તિઓને પ્રતિબંધોમાંથી મુક્તિ માટે કેન્દ્રીય ગૃહ મંત્રાલયે (MHA) 15.042020 ના રોજ આદેશ આપ્યો છે .


    ( https://www.mha.gov.in/sites/default/files/MHA%20order%20dt%2015.04.2020%2C%20with%20Revised%20Consolidated%20Guidelines_compressed%20%283%29.pdf )


    આ માર્ગદર્શિકા સાથે , કોવિડ -19 ના વ્યવસ્થાપન માટેના રાષ્ટ્રીય નિર્દેશો અને સામાજિક અંતર તેમજ સ્વચ્છતાના માપદંડો માટે આદર્શ પરિચાલન પ્રક્રિયા (SOP) નું અનુપાલન ઓફિસો , કાર્યસ્થળો , ફેક્ટરીઓ અને અન્ય સંસ્થાઓએ કરવાનું રહેશે તેવું પણ નિર્દિષ્ટ કરવામાં આવ્યું છે . કાર્યસ્થળો અને ઔદ્યોગિક તેમજ વ્યાપારિક સંસ્થાઓએ આ માર્ગદર્શિકાઓનું તેમજ આરોગ્ય અને પરિવાર કલ્યાણ મંત્રાલય (MoHFW) દ્વારા સૂચવવામાં આવેલા આદર્શ આરોગ્ય પ્રોટોકોલનું પાલન કરવાનું રહેશે .


    માર્ગદર્શિકાઓના ખોટા અર્થઘટનના આધારે ઉત્પાદન સુવિધાઓ ધરાવતી અમુક કંપનીઓ દ્વારા મીડિયામાં કેટલીક આશંકાઓ વ્યક્ત કરવામાં આવી છે . તેમાંથી કેટલીક નીચે દર્શાવ્યા અનુસાર છે :

      * જો કોઇ ફેકટરીમાં કર્મચારીનો કોવિડ -19 નો પોઝિટીવ રીપોર્ટ આવે તો સરકાર દ્વારા CEO ને જેલમાં ધકેલવા સહિત કાયદાકીય કાર્યવાહી કરવામાં આવશે .
      * આવી સ્થિતિમાં , ફેક્ટરી પરિસરને 3 મહિના સુધી સીલ કરી દેવામાં આવશે .
      * જો આવશ્યક માપદંડોનું પાલન નહીં કરવામાં આવે તો , ફેક્ટરી 2 દિવસ સુધી બંધ કરવામાં આવી શકે છે અને સંપૂર્ણ અનુપાલન પછી ફરી શરૂ કરવાની મંજૂરી આપવામાં આવશે .

    આ બાબતે સ્પષ્ટતા કરવામાં આવી છે કે , સંકલિત સુધારી માર્ગદર્શિકામાં આવી કોઇ જ જોગવાઇ નથી અને તેના કારણે આવી ખોટી આશંકાઓ પાયાવિહોણી છે .


    વધુમાં એ પણ સ્પષ્ટતા કરવામાં આવે છે કે , 15.04.2020 ના રોજ સંકલિત સુધારેલી માર્ગદર્શિકામાં જે પ્રવૃત્તિઓને મંજૂરી આપવામાં આવી છે તે તમામ અગાઉ 24.03.2020 ના રોજ મંજૂરી આપવામાં આવેલી તમામ પ્રવૃત્તિઓ સાથે ભેળવી દેવામાં આવી છે ( પરિશિષ્ટમાં મંજૂરી આપવામાં આવી હોય તે સહિત ), તેમજ કેટલીક ચોક્કસ નવી પ્રવૃત્તિઓને પણ મંજૂરી આપવામાં આવી છે . આથી , અગાઉથી મંજૂરી આપવામાં આવેલી કોઇપણ પ્રવૃત્તિઓ જો ચેપગ્રસ્ત ઝોનમાં ન આવતી હોય તો સંકલિત સુધારેલી માર્ગદર્શિકાના કારણે મંજૂરી રદ નથી થતી .


    આથી , ચેપગ્રસ્ત ઝોનની બહાર કેટલીક પ્રવૃત્તિઓના પરિચાલન માટે 15.04.2020 ના રોજ પહેલાંથી જ મંજૂરી આપી દીધી હોવાથી સત્તાધીશો પાસેથી અલગ / નવી મંજૂરી લેવાની જરૂર નથી . અહીં ભારપૂર્વક કહેવામાં આવે છે કે , આ તમામ પરિચાલન સામાજિક અંતર માટેના SOP ના ચુસ્તપાલનને આધિન રહેશે અને લૉકડાઉનના સમય દરમિયાન મંજૂરી આપવામાં આવેલી પ્રવૃત્તિઓ ફરી શરૂ કરવા માટે નવું લાઇસન્સ અથવા કાનૂની મંજૂરી લેવાની જરૂર નથી .


    ગૃહ મંત્રાલય દ્વારા તમામ રાજ્યો / કેન્દ્ર શાસિત પ્રદેશોને સંદેશાવ્યવહારમાં વિનંતી કરવામાં આવી છે કે , ઔદ્યોગિક ક્ષેત્રની સંસ્થાઓ અને ફિલ્ડ ઓફિસોને લૉકડાઉનના માપદંડો અંગે માહિતગાર કરવામાં આવે જે આ મહામારીનો ફેલાવો રોકવા માટે અનુસરવા જરૂરી છે . એવા પણ નિર્દેશ આપવામાં આવ્યા છે કે , કોઇપણ ઉત્પાદન / વ્યાપારિક સંસ્થાઓના મેનેજમેન્ટની પજવણી માટે આનો દૂરુપયોગ ન થવો જોઇએ .


    રાજ્યો સાથે સત્તાવાર સંદેશાવ્યવહાર જોવા માટે અહીં ક્લિક કરો


    GP/DS


    

    
    (Release ID: 1617669) Visitor Counter : 65
    
    
      Read this release in: English , Urdu , Marathi , Hindi , Punjabi , Odia , Tamil , Telugu , Kannada , Malayalam
    
    
    

*