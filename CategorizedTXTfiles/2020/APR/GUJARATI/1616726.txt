      આવાસ અને ગરીબી ઉન્મૂલન મંત્રાલય

      પૂણેની મોબાઇલ એપ ‘સંયમ’ હોમ ક્વૉરેન્ટાઇન લોકો પર નજર રાખે છે
      Posted On: 21 APR 2020 3:56PM by PIB Ahmedabad


    હોમ ક્વૉરેન્ટાઇન કરવામાં આવેલા લોકો પર અસરકારક રીતે નજર રાખી શકાય અને તેઓ વાસ્તવમાં ઘરમાં જ રહે છે તે જાણી શકાય તે માટે , પૂણે મ્યુનિસિપલ કોર્પોરેશન દ્વારા સ્માર્ટ સિટી મિશન (SCM) અંતર્ગત સંયમ (Saiyam) નામની એક મોબાઇલ એપ્લિકેશન તૈયાર કરવામાં આવી છે .


    શહેરના વહિવટીતંત્રએ ટેકનોલોજીના સહયોગથી વહીવટી પગલાં લીધા છે જેથી હોમ ક્વૉરેન્ટાઇમ લોકો પર સતત દેખરેખ રાખી શકાય . શહેરના વહીવટીતંત્રએ પાંચ ઝોન માટે સમર્પિત ટીમોની નિયુક્તિ કરી છે જેઓ હોમ ક્વૉરેન્ટાઇન કરવામાં આવેલા લોકોનું દૈનિક ધોરણે ફોલોઅપ લેશે . આ ટીમો તાજેતરમાં આંતરરાષ્ટ્રીય પ્રવાસેથી કોણ પરત ફર્યું છે અને કોવિડ -19 ની સારવાર પછી કોને રજા આપવામાં આવી છે તે તમામ બાબતોની તપાસ કરશે . તદઅનુસાર , આ ટીમ હોમ ક્વૉરેન્ટાઇન કરવામાં આવેલા લોકો પાસેથી તેમના સ્વાસ્થ્યની સ્થિતિ અંગે અપડેટ્સ મેળવશે અને તેમના સંપર્કમાં આવેલા લોકોની વિગતો પણ જાણશે . હોમ ક્વૉરેન્ટાઇનનો સિક્કો ધરાવતા લોકોને અલગ ભોજન , પથારી , વાસણો , કપડા , વૉશરૂમની વ્યવસ્થા કરી આપવામાં આવી છે કે નહીં તેની પણ આ ટીમ ચકાસણી કરશે .


    આ ટીમો એ પણ તપાસ કરશે કે , જેમને હોમ ક્વૉરેન્ટાઇન કરવામાં આવ્યા છે તેમણે સંયમ મોબાઇલ એપ્લિકેશન ડાઉનલોડ કરી છે કે નહીં . આ મોબાઇલ એપ્લિકેશનમાં GPS ટ્રેકિંગ હોવાથી જ્યારે પણ ક્વૉરેન્ટાઇન કરેલી વ્યક્તિ તેમનું ઘર છોડશે ત્યારે તુરંત શહેરના વહીવટીતંત્ર અને સ્થાનિક વૉર્ડ અથવા સ્થાનિક પોલીસને આ માહિતી આપતો એલર્ટ મેસેજ પહોંચશે અને બાદમાં તેઓ આ પરિવારની મુલાકાત લેશે .


    હોમ ક્વૉરેન્ટાઇન કરવામાં આવેલા તમામ લોકોને આ એપ ડાઉનલોડ કરીને ઇન્સ્ટોલ કરવાનો આદેશ આપવામાં આવ્યો છે . આ ઓળખી કાઢવામાં આવેલા લોકોને સલાહ આપવામાં આવી છે કે , તેઓ હોમ ક્વૉરેન્ટાઇનના સમયગાળા દરમિયાન GPS સુવિધા તેમના ઉપકરણમાં હંમેશા ચાલુ રાખે અને મોબાઇલ ઉપકરણ 24 કલાક ચાલુ હોવું જોઇએ . નાગરિકોની હિલચાલ પર કેન્દ્રીય ધોરણે વાસ્તવિક સમયમાં એક મોનિટરિંગ સેલ મારફતે દેખરેખ રાખવામાં આવે છે અને તેમને લાલ , પીળા અથવા લીલા રંગમાં ચિહ્નિત કરવામાં આવે છે . લાલ રંગ સૂચવે છે કે , વ્યક્તિ લાંબા સમય સુધી બહાર ફરી છે ; પીળો રંગ સૂચવે છે કે , વ્યક્તિ મર્યાદિત પ્રમાણમાં હિલચાલમાં છે અને લીલો રંગ સૂચવે છે કે , વ્યક્તિ તેના ઘરની અદર જ રહે છે .


    GP/DS

    
    
    (Release ID: 1616726) Visitor Counter : 38
    
    
      Read this release in: English , Urdu , Hindi , Marathi , Assamese , Manipuri , Punjabi , Tamil , Telugu