      PIB Headquarters

      લૉકડાઉનમાં ખેતીની સાથે-સાથે પાટે ચડી રહેલી બજારવ્યવસ્થા
      
      કેન્દ્ર સરકારના આદેશના પગલે ગુજરાતમાં ધીમે-ધીમે ખૂલી રહ્યાં છે માર્કેટીંગ યાર્ડ
      
      રવિ સીઝન દરમિયાન બજાર મળી રહેતાં ખેડૂતોમાં રાહત અને ખૂશીની લાગણી
      
      Posted On: 20 APR 2020 1:03PM by PIB Ahmedabad


    કોરોના મહામારીને પગલે લદાયેલા લૉકડાઉનમાં જીવનજરૂરી ચીજવસ્તુઓનો પુરવઠો અવિરત જળવાયેલો રહે , એ માટે કેન્દ્ર સરકારે અસંખ્ય પગલાં લીધા છે . એમાંય જે આખા સમાજને પોષે છે , એવો જગતનો તાત આ કપરા સમયમાં પણ પોતાની ખેત પ્રવૃત્તિઓ ચાલુ રાખી શકે , એણે વાવેલો પાક નિષ્ફળ ન જાય , લણણી , વેચાણ વગેરે પ્રવૄત્તિઓ સરળતાથી કરી શકે એ માટે ખેડૂતોને ખેતી , બગાયત અને પશુપાલનની પ્રવૃત્તિઓ ચાલુ રાખવાની કેન્દ્ર સરકારે છૂટ આપી છે અને રાજ્ય સરકારોને આ માટે તમામ પગલાં લેવાનો આદેશ કર્યો છે .


    આ આદેશના પગલે હાલ રવિ સીઝન ચાલતી હોવાથી ગુજરાતમાં ખેડૂતો ખૂશી અને રાહત્ની લાગણી અનુભવી રહ્યા છે . ખેડૂતોએ તૈયાર કરેલો પાક , તેઓ સરળતાથી સારા ભાવે વેચી શકે એ માટે લૉકડાઉનના પ્રથમ તબક્કામાં બંધ કરાયેલ માર્કેટીંગ યાર્ડ ધીમે-ધીમે શરૂ થઇ રહ્યા છે .


    બનાસકાંઠા જિલ્લાના કાંકરેજ તાલુકાના વેપારી મથક થરા ખાતે આવેલ માર્કેટીંગ યાર્ડ લૉકડાઉનમાં સરકારના માર્ગદર્શન મુજબ બંધ કરાયેલ હતું પરંતુ ખેડૂતોના હિતમાં પ્રધાનમંત્રી સાથેના રાજ્ય સરકારના પરામર્શથી પુનઃ કાર્યરત કરવામાં આવતા જગતના તાતને રાહત મળી છે . માર્કેટીંગ યાર્ડમાં આવતા જતા દરેક સરકારના નીતિ નિયમોનું પાલન કરી રહ્યા છે તથા સોશિયલ ડિસ્ટન્સીંગ જાળવી રહ્યા છે . યાર્ડની અંદર આવતા તમામ વાહનો , ખેડૂતો , વેપારીઓ અને મજૂરોને માર્કેટીંગ યાર્ડના દરવાજે લગાવેલ સેનેટાઇઝર ટનલમાંથી પસાર થઈને પ્રવેશ અપાય છે , જેથી કોરોનાનો ચેપ ટાળી શકાય . આ ઉપરાંત યાર્ડમાં આવનાર ખેડૂતોને મોઢા પર માસ્ક અથવા રૂમાલ બાંધીને જ પ્રવેશ આપવામાં આવી રહ્યો છે . યાર્ડમાં કામ કરતા લોકો દ્વારા હાથમાં મોજા પહેરીને હરાજી કરાઈ રહી છે .


    (થરા માર્કેટીંગ યાર્ડમાં વેપારી દિનશભાઈ ઠક્કર માલ ખરીદવા માટે આવ્યાં છે)


    માલ ખરીદવા આવેલા વેપારી દિનેશભાઇ ઠક્કરે પીઆઇબીના પ્રતિનિધિને જણાવ્યું કે “ અહીં આવતા વેપારીઓ અને ખેડૂતો સાથે સેનેટાઇઝર રાખે છે અને વારંવાર એનો ઉપયોગ કરી પોતાની જાતને અને અન્યોને રક્ષે છે .”


    (બનાસકાંઠાના ખેડૂત પરશોત્તમભાઈ દેસાઈ)


    બનાસકાંઠાના ખેડૂત પરસોત્તમ દેસાઈએ જણાવ્યું કે , “ પ્રધાનમંત્રીએ અમારા જેવા ખેડૂતોની ચિંતા કરી , ફરી માર્કેટયાર્ડ શરૂ કરાવ્યું તે બદલ એમનો ખૂબ ખૂબ આભાર .”


    ( બનાસકાંઠાના ખેડૂત કરસનભાઈ પટેલ)


    અન્ય એક ખેડૂત કરસનભાઇ પટેલે જણાવ્યું કે ખેડૂતોને યાર્ડમાં સેમ્પલ લઈને આવવાની અને ભાવો નક્કી કરી ગામડેથી માલનું લોડિંગ કરી માલનું વેચાણ કરવાની પણ છૂટ અપાઈ છે , આ ઉપરાંત પકવેલ જીરું , વરિયાળી , અનાજ , કઠોળ , તેલીબિયાના વારા નક્કી કરવામાં આવ્યા છે , જેથી સોશિયલ ડિસ્ટન્સીંગ પણ જળવાય છે અને પોષણક્ષમ ભાવો પણ ખેડૂતોને મળે છે . માર્કેટીંગ યાર્ડના ચેરમેન અણદાભાઇ પટેલે જણાવ્યું હતું કે ખેડૂતોના હિતમાં પ્રધાનમંત્રી સાથે પરામર્શ બાદ રાજ્ય સરકારની સૂચનાથી થરા માર્કેટીંગ યાર્ડ પુનઃ કાર્યરત થતાં કાંકરેજ તાલુકાના 114 ગામના તથા જિલ્લાના અન્ય ખેડૂતોને આનો લાભ મળી શકશે . શરૂઆતના બે દિવસમાં યાર્ડ્માં એરંડાની 1657, જીરું 322 અને ઘઉંની 877 બોરીની આવક થઇ છે , જેમાં દિવસો જતાં સતત વધારો થઇ રહ્યો હોવાનું પણ એમણે જણાવ્યું હતું .


    DK/SD/RP

    
    
    (Release ID: 1616304) Visitor Counter : 70