      સંરક્ષણ મંત્રાલય

      કોવિડ-19 લોકડાઉન છતાં બોર્ડર રોડ ઓર્ગેનાઇઝેશને રોહતાંગ પાસને ત્રણ અઠવાડિયા વહેલો ખોલ્યો
      Posted On: 25 APR 2020 7:30PM by PIB Ahmedabad


    બોર્ડર રોડ્સ ઓર્ગેનાઇઝેશન ( બીઆરઓ ) એ રાહતાંગ પાસ ( દરિયાની સપાટીથી 13,500 ફીટની ઊંચાઈ પર સ્થિત ) પરથી બરફ દૂર કરીને આજે એને ટ્રાફિકની અવરજવર માટે ખુલ્લો મૂક્યો હતો . હિમાચલ પ્રદેશનાં લાહોલ અને સ્પિતિ જિલ્લાને દેશનાં બાકીના વિસ્તારો સાથે જોડતો આ ધોરી નસ સમાન માર્ગ છે . આ માર્ગ ગયા વર્ષે 18 મેના રોજ ખુલ્યો હતો .


    હિમાચલ પ્રદેશની સરકારે લણણી શરૂ કરીને ખેડૂતોને તેમના પાકનું વળતર મળે એ માટે અને આવશ્યક ચીજવસ્તુઓના પુરવઠા માટે ઝડપથી બરફ દૂર કરવા બીઆરઓને આ કામ કરવાની વિનંતી કરી હતી , જેથી કોવિડ -19 ના પગલે લાહોલ ઘાટીમાં રાહત સામગ્રી પણ ઝડપથી પહોંચે .


    બીઆરઓએ મનાલી અને ખોકસર એમ બંને તરફથી હાઇ - ટેક મશીનરીનો ઉપયોગ કર્યો હતો . રહાલા ફોલો , બિયાસ નાલા અને રાની નાલા પર હિમપાત કે બરફનું તોફાન , અતિ ઠંડું થીજવી દે એવું તાપમાન અને હિમસ્ખલન સતત થવાથી કામગીરીમાં વિલંબ થયો હતો , પણ બરફ દૂર કરતી ટીમોએ કોવિડ -19 સાથે સંબંધિત તમામ સાવચેતી રાખીને રાતદિવસ સતત કામગીરી કરી હતી , જેથી લાહોલ ઘાટીના રહેવાસીનો રાહત મળે .


    આજે આવશ્યક ચીજવસ્તુઓના પુરવઠા અને અંદાજે 150 ખેડૂતોને લઈને વાહનોના પ્રથમ કાફલાએ લાહોલ ઘાટી તરફ આગેકૂચ કરી હતી , જેને બીઆરઓએ માર્ગદર્શન આપ્યું હતું . આ રીતે ચાલુ વર્ષે રોહતાંદ પાસ સત્તાવાર રીતે ખુલ્લો થયો છે . ગયા વર્ષની સરખામણીમાં રોહતાંગ પાસ ટ્રાફિક માટે ત્રણ અઠવાડિયા વહેલો ખુલ્યો છે , જેનાથી સ્થાનિક લોકોને રાહત મળી છે . એનાથી કેન્દ્ર અને રાજ્ય સરકારને સ્થાનિક લોકો માટે અતિ જરૂરી રાહત સામગ્રી અને તબીબી પુરવઠો પહોંચાડવાની સુવિધા મળશે . ઉપરાંત જિલ્લાના અર્થતંત્રની કરોડરજ્જુ સમાન કૃષિલક્ષી કામગીરી હવે શરૂ થઈ શકશે .


    દર વર્ષે આ પાસને ખોલવા બરફને દૂર કરવાની કામગીરી હાથ ધરવામાં આવે છે , કારણ કે નવેમ્બરની મધ્યથી મેની મધ્ય સુધી પાસ પર હિમવર્ષા થતી રહે છે . આ પાસ 12 ડિસેમ્બર , 2019 સુધી ખુલ્લો રાખવામાં આવે છે . પછી શિયાળા દરમિયાન સંપૂર્ણ ઘાટી કોઈ પણ બાહ્ય લોજિસ્ટિક્સ / સપ્લાય માટે હવાઈ માર્ગ પર આધારિત રહે છે .


    દરમિયાન કોવિડ -19 સામે સરકારનાં પ્રયાસો વધારવા બોર્ડર રોડ્સ ઓર્ગેનાઇઝેશનનાં તમામ કર્મચારીઓએ સંયુક્તપણે પીએમ કેર્સ ફંડમાં એક કરોડ રૂપિયાનું પ્રદાન કર્યું છે , જે એક દિવસના પગારથી વધારે છે .


    GP/DS

    
    
    (Release ID: 1618297) Visitor Counter : 19
    
    
      Read this release in: English , Urdu , Hindi , Assamese , Manipuri , Bengali , Punjabi , Tamil , Telugu