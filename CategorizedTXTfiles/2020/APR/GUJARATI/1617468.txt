      કોલસા મંત્રાલય

      કોલ ઇન્ડિયા લિમિટેડ ચાલુ નાણાકીય વર્ષમાં 710 MT કોલસાનું ઉત્પાદન કરશેઃ શ્રી પ્રહલાદ જોશી
      Posted On: 23 APR 2020 2:30PM by PIB Ahmedabad


    કોલ ઇન્ડિયા લિમિટેડ ( સીઆઈએલ ) 710 મિલિયન ટન ( એમટી ) કોલસાનું ઉત્પાદન કરશે અને કંપનીનો કોલસો ઉઠાવવાનો લક્ષ્યાંક ચાલુ નાણાકીય વર્ષ માટે 710 એમટી પણ જળવાઈ રહેશે . જ્યારે કેન્દ્રીય કોલસા અને ખાણ મંત્રી શ્રી પ્રહલાદ જોશીએ સરકાર સંચાલિત કંપની માટે આ લક્ષ્યાંકો નિર્ધારિત કર્યા છે , ત્યારે 22 એપ્રિલ , 2020 ના રોજ વીડિયો કોન્ફરન્સ દ્વારા એની કામગીરીની સમીક્ષા કરી હતી .


    શ્રી પ્રહલાદ જોશીએ કહ્યું હતું કે , “ કોરોનાવાયરસ લોકડાઉન પછી કોલસાની માગમાં વધારો જોવા મળશે એટલે મેં સીઆઈએલને ચાલુ નાણાકીય વર્ષ 2020-21 પછી ઉત્પાદન અને ઓફટેકનો લક્ષ્યાંક જાળવી રાખવાની સૂચના આપી છે . વળી આ લક્ષ્યાંક કંપનીએ વર્ષ 2023-24 સુધીમાં 1 અબજ ટન કોલસાનું ઉત્પાદન કરવાના લક્ષ્યાંકને સુસંગત છે . ”


    કેન્દ્રીય કોલસા અને ખાણ મંત્રીએ આખું વર્ષ કોલસાના ઉત્પાદનમાં સાતત્યતા પર ભાર મૂક્યો હતો તથા સીઆઇએલના મેનેજમેન્ટને તમામ જરૂરી તૈયારીઓ કરવાની સૂચના આપી હતી , જેથી ચોમાસાની સિઝન દરમિયાન પણ ઉત્પાદનમાં કોઈ ફરક ન પડે . તેમણે સીઆઇએલની ઓથોરિટીઝને તમામ ગ્રાહકોને ગુણવત્તાયુક્ત કોલસો પૂરો પાડવા અને આખું વર્ષ વીજ પ્લાન્ટ પર પર્યાપ્ત કોલસો ઉપલબ્ધ રહે એ સુનિશ્ચિત કરવા જણાવ્યું હતું .


    નાણાકીય વર્ષ 2020-21 માટે કંપનીના ઓવર બર્ડન ( ઓબી ) દૂર કરવાનો લક્ષ્યાંક બેઠકમાં 1580 મિલિયન ક્યુબિક મીટર નિર્ધારિત કરવામાં આવ્યો હતો , જે 1 બીટીની યોજનાને સુસંગત છે . ઓબી દૂર કરવાનો સંબંધ કોલસાના પડને ખાણકામ માટે તૈયાર કરવા ઉપરની માટી દૂર કરવા સાથે છે .


    શ્રી પ્રહલાદ જોશીએ ઉમેર્યું હતું કે , “ મને ગર્વ છે કે કોરોના રોગચાળા વચ્ચે પણ લાઇટ ચાલુ રાખવા આપણા કોલ વોરિયર્સ રાતદિવસ કામ કરી રહ્યાં છે . મને આશા છે કે , સીઆઈએલ સમયસર કે અગાઉ ફાળવવામાં આવેલા તમામ લક્ષ્યાંકો હાંસલ કરશે . સરકાર આ લક્ષ્યાંકો હાંસલ થાય એ માટે શક્ય તમામ પ્રકારનો સાથસહકાર આપશે . ”


    મંત્રીએ સીઆઈએલના મેનેજમેન્ટને અત્યારે પોતાની માગ પૂર્ણ કરવા કોલસાની આયાત કરતી કંપનીઓનો સંપર્ક કરવા જણાવ્યું હતું અને આયાતી કોલસાનો વિકલ્પ બનવા વિસ્તૃત યોજના બનાવવાની સલાહ આપી હતી .


    GP/DS

    
    
    (Release ID: 1617468) Visitor Counter : 30
    
    
      Read this release in: Tamil , English , Urdu , Hindi , Assamese , Manipuri , Punjabi , Telugu , Kannada