      સ્વાસ્થ્ય અને પરિવાર કલ્યાણ મંત્રાલય

      કોવિડ-19 અપડેટ્સ
      Posted On: 28 APR 2020 6:32PM by PIB Ahmedabad


    ક્રમબદ્ધ , સક્રીયતાપૂર્ણ અને પૂર્વ - અસરકારક પ્રતિક્રિયા વ્યૂહનીતિ સાથે ભારત સરકાર તેમજ રાજ્યો / કેન્દ્ર શાસિત પ્રદેશો દ્વારા કોવિડ -19 મહામારીના નિરાકરણ , નિયંત્રણ અને વ્યવસ્થાપન માટે વિવિધ પગલાં લેવામાં આવી રહ્યાં છે . આ તમામ પગલાં પર નિયમિત ધોરણે સર્વોચ્ચ સ્તરે દેખરેખ રાખવામાં આવે છે .


    કેન્દ્રીય આરોગ્ય અને પરિવાર કલ્યાણ મંત્રી ડૉ . હર્ષવર્ધને આજે બાયો ટેકનોલોજી વિભાગ અને તેની 18 સ્વાયત્ત સંસ્થાઓ અને PSU દ્વારા કરવામાં આવેલા સંશોધન કાર્ય અંગે વિભાગના નિદેશકો / વડાઓ સાથે વીડિયો કોન્ફરન્સથી સમીક્ષા બેઠક યોજી હતી . તેમણે એન્ટીબોડી નિદાન કીટ્સ , વાસ્તવિક સમયમાં PCR આધારિત નિદાન કીટ્સ અને કોવિડ -19 માટે રસી ‘ મેક ઇન ઇન્ડિયા ’ હેઠળ તૈયાર કરવાની કામગીરીને વેગ આપવા માટે નિર્દેશો આપ્યા હતા .


    કેન્દ્રીય આરોગ્ય મંત્રીએ દિલ્હીના LG, દિલ્હીના આરોગ્ય મંત્રી શ્રી સત્યેન્દ્ર જૈન , MCD આયુક્તો , DM અને દિલ્હીના તમામ જિલ્લાના DCP, કેન્દ્ર / રાજ્ય તેમજ જિલ્લા સર્વેલન્સ અધિકારીઓ અને સરકારી હોસ્પિટલોના વડાઓ સાથે વીડિયો કોન્ફરન્સના માધ્યમથી દિલ્હીમાં કોવિડ -19 સર્વેલન્સની સ્થિતિની પણ સમીક્ષા કરી હતી . શ્રી રાજેશ ભૂષણ OSD (MoHFW), ડૉ . રાજીવ ગર્ગ , DGHS (MoHFW) અને ડૉ . એસ . કે . સિંહ , ડાયરેક્ટર (NCDC) પણ આ સમીક્ષા બેઠકમાં ઉપસ્થિત રહ્યા હતા .


    આરોગ્ય અને પરિવાર કલ્યાણ મંત્રાલયે અતિ ઓછા લક્ષણો ધરાવતા / લક્ષણો પહેલાંની સ્થિતિ ધરાવતા દર્દીઓને હોમ ક્વૉરેન્ટાઇન રાખવા અંગેની માર્ગદર્શિકા પણ બહાર પાડી છે . જે દર્દીઓ પાસે તમના ઘરે સેલ્ફ - આઇસોલેશન માટે પૂરતી સુવિધાઓ હોય તેમને ઘરે આઇસોલેશનનો વિકલ્પ આપવામાં આવશે . આ માર્ગદર્શિકાઓ કોવિડ -19 ના શંકાસ્પદ / પુષ્ટિ થયેલા દર્દીઓના યોગ્ય વ્યવસ્થાપન માટે 07 એપ્રિલ 2020 ના રોજ MoHFW દ્વારા બહાર પાડવામાં આવેલી માર્ગદર્શિકા ઉપરાંત છે . આ માર્ગદર્શિકાઓ આપેલ લિંક પરથી મેળવી શકાય છે .


    https://www.mohfw.gov.in/pdf/GuidelinesforHomeIsolationofverymildpresymptomaticCOVID19cases.pdf


    કોવિડ -19 ના દર્દીઓને પ્લાઝ્મા થેરાપી આપવા સંબંધે , ICMR દ્વારા પહેલાંથી જ સ્પષ્ટતા કરવામાં આવી છે કે , કોવિડ -19 માટે પ્લાઝ્મા થેરાપી સહિત કોઇ જ ચોક્કસ સારવાર પદ્ધતિ નથી . આ એવી ઘણી થેરાપીમાંથી જ એક છે જેનો અગાઉ પણ પ્રયોગ કરવામાં આવ્યો હતો . જોકે , અત્યાર સુધી આ થેરાપી સચોટ સારવાર તરીકે સહાય કરતી હોવાના કોઇ પૂરાવા નથી . ICMR દ્વારા આ થેરાપીની અસરકારકતાનું મૂલ્યાંકન કરવા માટે રાષ્ટ્રીય અભ્યાસ શરૂ કરવામાં આવ્યો છે . જોકે , અહીં સ્પષ્ટતા કરવી જરૂરી છે કે , ICMR દ્વારા આ અભ્યાસ પૂર્ણ કરવામાં ન આવે અને નક્કર વૈજ્ઞાનિક પૂરવો મળે નહીં ત્યાં સુધી , આનો ઉપયોગ સંશોધન અથવા પ્રયોગાત્મક હેતુ સિવાય કરવો જોઇએ નહીં . ખરેખર તો , પ્લાઝ્મા થેરાપીનો ઉપયોગ કરવામાં જીવનું જોખમ ઉભું થવાની પણ શક્યતા રહે છે . ICMR દ્વારા પહેલાંથી જ અભ્યાસ સિવાય પ્લાઝ્મા થેરાપીના ઉપયોગ અંગે માર્ગદર્શિકા બહાર પાડવામાં આવી છે .


    આજદિન સુધીની સ્થિતિ અનુસાર , દેશમાં 17 જિલ્લા એવા છે જ્યાં છેલ્લા 28 દિવસથી કોરોનાનો કોઇ નવો કેસ નોંધાયો નથી . ગઇકાલ સુધીમાં આ જિલ્લાઓની સંખ્યામાં 1 નો વધારો થયો છે ( બે નવા જિલ્લા ઉમેરવામાં આવ્યા છે જ્યારે એક દૂર કરવામાં આવ્યો છે ). આ યાદીમાં કાલીમપોંગ ( પશ્ચિમ બંગાળ ) અને વાયનાડ ( કેરળ ) નો ઉમેરો કરવામાં આવ્યો છે જ્યારે લાખી સરાઇ ( બિહાર ) જિલ્લાને આ યાદીમાં દૂર કરવામાં આવ્યો છે .


    દેશમાં અત્યાર સુધીમાં 6,868 દર્દીઓ સાજા થઇ ગયા છે જે 23.3% નો રિકવરી દર દર્શાવે છે . અત્યાર સુધીમાં દેશમાં કોવિડ -19 ના પુષ્ટિ થયેલા પોઝિટીવ કેસોની કુલ સંખ્યા 29,435 થઇ છે .


    કોવિડ -19 સંબંધિત ટેકનિકલ પ્રશ્નો , માર્ગદર્શિકાઓ અને સલાહસૂચનો અંગે પ્રમાણભૂત માહિતી માટે કૃપા કરીને આ વેબસાઇટની નિયમિત મુલાકાત લો : https://www.mohfw.gov.in/ .


    કોવિડ -19 સંબંધિત કોઇપણ ટેકનિકલ પ્રશ્નો technicalquery.covid19@gov.in પર અને અન્ય પ્રશ્નો ncov2019@gov.in પર ઇમેલ પણ કરી શકો છો .


    જો કોવિડ -19 સંબંધિત કોઇપણ પ્રશ્ન હોય તો , કૃપા કરીને આરોગ્ય અને પરિવાર કલ્યાણ મંત્રાલયના હેલ્પલાઇન નંબર : +91-11-23978046 અથવા 1075 ( ટૉલ ફ્રી ) પર કૉલ કરો . કોવિડ -19 અંગે રાજ્યો / કેન્દ્ર શાસિત પ્રદેશોના હેલ્પલાઇન નંબરોની યાદી https://www.mohfw.gov.in/pdf/coronvavirushelplinenumber.pdf પર ઉપલબ્ધ છે .


    GP/DS

    
    
    (Release ID: 1619053) Visitor Counter : 59
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Odia , Tamil , Telugu , Kannada , Malayalam