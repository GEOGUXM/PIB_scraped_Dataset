      સૂક્ષ્મ, લઘુ અને મધ્યમ ઉદ્યોગ મંત્રાલય

      શ્રી નીતિન ગડકરીએ વિદેશી ભારતીય વિદ્યાર્થીઓને કોવિડ-19 મહામારીને તકમાં રૂપાંતરિત કરવા માટે મહત્વની ભૂમિકા ભજવવા કહ્યું
      
      સમગ્ર દેશમાં આયોજન કરવામાં આવેલા નવા ધોરીમાર્ગો રસ્તાની બાજુમાં સંખ્યાબંધ સુવિધાઓ અને બસ પોર્ટ સાથે રોકાણની ઉત્કૃષ્ટ તકો પૂરી પાડે છે: શ્રી નીતિન ગડકરી
      
      શ્રી ગડકરીએ અત્યાર સુધીમાં વેબિનાર, વીડિયો કોન્ફરન્સ અને સોશિયલ મીડિયાના માધ્યમથી 1.3 કરોડથી વધુ લોકો સુધી પહોંચીને લોકોનું મનોબળ વધાર્યું અને કોવિડ-19ને નિયંત્રણમાં લેવા માટે સરકારના પ્રયાસો વિશે માહિતી આપી
      Posted On: 26 APR 2020 10:46PM by PIB Ahmedabad


    કેન્દ્રીય માર્ગ પરિવહન અને ધોરીમાર્ગ તેમજ MSME મંત્રી શ્રી નીતિન ગડકરીએ છેલ્લા કેટલાક દિવસથી વેબિનાર , વીડિયો કોન્ફરન્સ અને અન્ય સોશિયલ મીડિયા માધ્યમોથી સમાજના વિવિધ વર્ગો અને ક્ષેત્રોના લોકો સાથે વ્યાપકપણે સંપર્ક કરવાની કવાયત હાથ ધરી છે . આના પરિણામે અત્યાર સુધીમાં તેમણે 1.3 કરોડથી વધુ લોકો સાથે સંદેશાવ્યવહાર સ્થાપિત કર્યો છે .


    આ જ શ્રેણીના ભાગરૂપે , વૈશ્વિક મહામારીને ભારતીય પ્રતિક્રિયા : ભારતનો રોડમેપ થીમ અંતર્ગત યુકે , કેનેડા , સિંગાપોર અને અન્ય યુરોપીયન દેશો તેમજ ઓસ્ટ્રેલિયા સહિત વિવિધ દેશોમાં અભ્યાસ અર્થે ગયેલા વિદેશી ભારતીય વિદ્યાર્થીઓ સાથે વાર્તાલાપ કર્યો હતો . વિદ્યાર્થીઓને સંબોધતા તેમણે કહ્યું કે , ભારત માટે અમારા મનમાં ઘડાયેલો માર્ગ સ્પષ્ટપણે સકારાત્મક છે અને આ પ્રતિકૂળતાને તકમાં રૂપાંતરિત કરવાના નક્કર પ્રયાસો કરી રહ્યા છીએ . સાથે સાથે , અમે વિવિધ પ્રવૃત્તિઓ ફરી શરૂ કરવા માટે આગળ વધી રહ્યા છીએ ત્યારે , આપણે સૌ જાણીએ છીએ કે , કોવિડ -19 વાયરસનો ફેલાવો રોકવા માટે આરોગ્ય પ્રોટોકોલ સંબંધિત તમામ સાચવેતીઓ અનુસરવી જરૂરી છે . આપણા ઉદ્યોગો – મોટા , મધ્યમ અને નાના તેમજ માઇક્રો આ તમામે માસ્ક , સેનિટાઇઝરનો ઉપયોગ અને સામાજિક અંતરના માપદંડોનું પાલન કરવાનું સુનિશ્ચિત કરવા ઉપરાંત તેમના વ્યાવસાયિક પરિચાલનમાં ધરમૂળથી પરિવર્તન લાવવું પડશે , શ્રમિકો માટે સામાજિક અંતર જાળવીને ભોજન અને આશ્રયની વ્યવસ્થા કરવી પડશે , આયાતનો વિકલ્પ શોધવા માટે પ્રયાસો કરવા પડશે , મુખ્ય શહેરોથી દૂર નવા વિસ્તારોમાં વ્યવસાય અને ઉદ્યોગો શરૂ કરવા પડશે જેથી મેટ્રો શહેરોમાં ગીચતા ઘટાડી શકાય . તેમણે ઉમેર્યું હતું કે , ભારતમાં કંપનીઓએ સંયુક્ત સાહસો ઉભા કરવા માટે વૈશ્વિક કંપનીઓ સાથે નવી ભાગીદારી માટે તેમને આકર્ષવાની જરૂર છે . શ્રી ગડકરીએ જણાવ્યું હતું કે , આપણા પ્રયાસો માત્ર ભારતની માંગને પહોંચી વળવા પૂરતા ન હોવા જોઇએ પરંતુ વૈશ્વિક બજારોને પણ પહોંચી વળવા માટે હોવા જોઇએ કારણ કે , સંખ્યાબંધ કંપનીઓ ચીનમાંથી ભારતમાં સ્થળાંતરીત થવાની સંભાવનાઓ ચકાસી રહી છે . વિદેશમાં ભણતા યુવાન વિદ્યાર્થીઓને તેમણે કહ્યું કે , તેઓ આ લક્ષ્યમાં ઘણું મોટું યોગદાન આપે કારણ કે , ભારતમાં યુવાનો માટે સ્પર્ધાનો માહોલ છે અને દુનિયાને આગળ વધારી રહ્યાં છે .


    શ્રી ગડકરીએ ઉલ્લેખ કર્યો હતો કે , 22 ગ્રીન એક્સપ્રેસ ધોરીમાર્ગોનો વિકાસ થઇ રહ્યો છે અને નવા દિલ્હી - મુંબઇ એક્સપ્રેસ - વેનું કામ ચાલી રહ્યું છે . આના પરિણામે ઔદ્યોગિક ક્લસ્ટરો , ઔદ્યોગિક પાર્કો , લોજિસ્ટિક પાર્કો વગેરેમાં ઉદ્યોગો માટે ભાવિ રોકાણની તકોનું સર્જન થયું છે . તેમણે કહ્યું કે , અંદાજે 2000 રસ્તાની બાજુએ ઉપલબ્ધ સુવિધાઓ આ ધોરીમાર્ગો પર વિકાસવવામાં આવશે અને દેશમાં 2000 બસ પોર્ટ ઉભા કરવાની પણ યોજના છે .


    શ્રી નીતિન ગડકરીએ ભારતની વિકાસગાથામાં સહભાગી થવા અને સંશોધન , નાવીન્યતા , વ્યવસ્થાપન , ચિકિત્સા , ઉચ્ચ અભ્યાસ વગેરે બહુવિધ ક્ષેત્રોમાં નવી તકોનો લાભ લેવા માટે વિદેશમાં વસતા યુવાન તેજસ્વી વિદ્યાર્થીઓ અને ભારતીય મૂળના વૈજ્ઞાનિકોને આમંત્રિત કર્યા હતા . અલગ અલગ દેશોની 43 યુનિવર્સિટીના વિદેશમાં વસતા વિદ્યાર્થીઓ સાથે આજે વીડિયો કોન્ફરન્સથી વાર્તાલાપ કરતી વખતે તેમણે સૌને ખાતરી આપી હતી કે , PPP હોય કે પછી સંયુક્ત સાહસ , વિવિધ પ્રકારના માધ્યમોમાં આવા સાહસો માટે સરકાર અત્યંત સહાયક છે .


    શ્રી ગડકરીએ અંદાજે 8000 વ્યાવસાયિક અગ્રણીઓ , ઉદ્યોગપતિઓ , ઉદ્યોગ સાહસિકો સાથે અત્યાર સુધીમાં ચર્ચા કરીને તેમના પ્રશ્નો સાંભળ્યા છે અને નાણાં , વાણિજ્ય અને ઉદ્યોગ , રેલવે , શ્રમ અને રોજગાર વગેરે સહિત સંબંધિત વિવિધ મંત્રાલયો તેમજ વિભાગો સુધી તેમની સમસ્યાઓ પહોંચાડી છે .


    મંત્રીશ્રીએ જણાવ્યું હતું કે , તેમનું મંત્રાલય સાહસો શરૂ કરવા માટે 3 મહિનામાં જરૂરી માન્યતાઓ મેળવવા માટે મદદરૂપ થશે . તેમણે કહ્યું કે , ઇન્ફ્રાસ્ટ્રક્ચર વિકાસને તેમજ ગ્રામીણ , આદિજાતિ અને કૃષિ ક્ષેત્ર / વિસ્તારોના વિકાસ માટે ઘણો મોટો વેગ આપવામાં આવી રહ્યો છે . મંત્રીશ્રીએ ટાંક્યું હતું કે , તમામ હિતધારકોએ સાથે મળીને કામ કરવું પડશે અને વિશ્વાસ વ્યક્ત કર્યો હતો કે , કોરોના વાયરસ સામેની લડાઇ આપણે જીતીશું અને આર્થિક મોરચે પણ લડાઇમાં આપણે વિજયી થઇશું .


    શ્રી નીતિન ગડકરીએ વિવિધ દેશોમાં આવેલી 43 યુનિવર્સિટીમાં ભણતા વિદેશી વિદ્યાર્થીઓ તેમજ NASA માં ભારતીય મૂળના વૈજ્ઞાનિકો સાથે ચર્ચા કરી હતી . FICCI, SME, CREDAI મુંબઇ , ક્લબ ઓફ ઇન્ડિયાના CEO, AIPMA, ભારતીય શિક્ષણ મંડળ , યંગ પ્રેસિડેન્ટ્સ ઓર્ગેનાઇઝેશન , મહારાષ્ટ્ર આર્થિક વિકાસ પરિષદ , ASSOCHAM, PHD ચેમ્બર ઓફ કોમર્સ , ભારત ચેમ્બર ઓફ કોમર્સ વગેરે સહિત વિવિધ સંગઠનોના સભ્યો અને પ્રતિનિધિઓએ શ્રી ગડકરી સાથે અગાઉ યોજાયેલા ચર્ચા સત્રોમાં ભાગ લીધો છે .


    GP/DS


    

    
    (Release ID: 1618605) Visitor Counter : 25
    
    
      Read this release in: English , Urdu , Marathi , Hindi , Bengali , Punjabi , Tamil , Telugu , Kannada