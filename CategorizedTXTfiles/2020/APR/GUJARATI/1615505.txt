      સંરક્ષણ મંત્રાલય

      કોવિડ-19 સામેની લડાઇ માટે PPE અને અન્ય ચીજોના ઉત્પાદન અંગે વેબિનાર યોજાયો
      Posted On: 17 APR 2020 7:13PM by PIB Ahmedabad


    કોવિડ -19 સામેની લડાઇ માટે સરકારી અને બિન સરકારી બંને ક્ષેત્રોમાં વધતી માંગને ધ્યાનમાં રાખીને સ્થાનિક ઉદ્યોગોએ તેમની ઉત્પાદન ક્ષમતા વધારવાની જરૂર છે . આ સંદર્ભે સોસાયટી ઓફ ઇન્ડિયન ડિફેન્સ મેન્યુફેક્ચરર્સ ( SDIM ) દ્વારા DRDO ના સહયોગથી આજે એક વેબિનારનું આયોજન કરવામાં આવ્યું હતું . સંરક્ષણ સંશોધન વિભાગ (DD R&D) ના સચિવ અને સંરક્ષણ સંશોધન અને વિકાસ સંગઠન (DRDO) ના ચેરમેન ડૉ . જી . સતીષ રેડ્ડીના નેતૃત્વમાં આ વેબિનાર યોજાયો હતો અને અન્ય હિતધારકો તેમાં ઉપસ્થિત રહ્યા હતા .


    ડૉ . રેડ્ડીએ સંપૂર્ણ સત્રમાં સંબોધન કર્યું હતું અને આ મહામારી સામેની લડાઇમાં રાષ્ટ્રીય હિતમાં સહકાર આપવા માટે કોવિડ -19 સંબંધિત તબીબી ઉપકરણોના ઉત્પાદનો તૈયાર કરવા ઉદ્યોગ જગત આગળ આવ્યું તે પ્રયાસોની પ્રશંસા કરી હતી . તેમણે PPE માટે DRDO ની ડિઝાઇન વિશે માહિતી આપી હતી અને ખાતરી આપી હતી કે , આ અંગેની સંપૂર્ણ માહિતી જે ઉદ્યોગો ઇચ્છશે તેમને આપવામાં આવશે . તેમણે વધુમાં ઉલ્લેખ કર્યો હતો કે , PPE ના કાપડનો ફરી ઉપયોગ કરી શકાય તે માટે R&D પ્રયાસો હાલમાં ચાલી રહ્યા છે . વેન્ટિલેટર્સ , ઓક્સિજન સિલિન્ડર , ગોગલ્સ , પરીક્ષણ કીટ્સ , સ્વેબ્સ અને વાયરલ ટ્રાન્સપોર્ટ મીડિયમ (VTM) ના મહત્વપૂર્ણ ઘટકોના સ્વદેશમાં ઉત્પાદન માટે પણ ગંભીરતાથી પ્રયાસો ચાલી રહ્યા છે .


    DD R&D ના સચિવે જણાવ્યું હતું કે , DRDO હાલમાં અંદાજે 15-20 ઉત્પાદનો તૈયાર કરી રહ્યું છે . તેમણે UV સેનિટાઇઝેશન બોક્સ , હાથમાં રાખી શકાય તેવા UV ઉપકરણો , COVSACK ( કોવિડ નમૂના એકત્રીકરણ કિઓક્સ ), પગથી સંચાલિત ફ્યુમિગેશન ઉપકરણ , સ્પર્શમુક્ત સેનિટાઇઝર અને કોવિડ -19 સામે રક્ષણ માટે ફેસ શિલ્ડ જેવા તાજેતરમાં તૈયાર કરાયેલા ઉત્પાદનો વિશે માહિતી આપી હતી .


    આ સત્ર દરમિયાન ઉદ્યોગ દ્વારા કેટલાક પ્રશ્નો પૂછવામાં આવ્યા હતા જેમાં સામગ્રી , સ્રોત , પરીક્ષણ , સીલન્ટ્સ અને DRDO દ્વારા તૈયાર કરાયેલા નવા ઉત્પાદનો વિશે પ્રશ્નો હતા . આ તમામ પ્રશ્નોના જવાબ DRDO ની પેનલ , દક્ષિણ ભારત ટેક્સટાઇલ સંશોધન સંગઠન (SITRA) અને અન્ય સંગઠનોના નિષ્ણાતોએ આપ્યા હતા . આ ઉપકરણોના ઉત્પાદન માટે તમામ ટેકનિકલ વિગતો DRDO પાસેથી વિનામૂલ્યે ઉદ્યોગોને ઉપલબ્ધ કરાવવામાં આવી છે .


    તેમણે આશા વ્યક્ત કરી હતી કે , વેબિનારમાં ભાગ લેનારા તમામ સહભાગીઓને પૂર્ણ સફળતા મળશે અને ખાતરી આપી હતી કે , DRDO અને ઉદ્યોગો વચ્ચેની ટેકનિકલ ભાગીદારી કટોકટીના આ સમયમાં વધુ મજબૂત થશે .


    GP/DS

    
    
    (Release ID: 1615505) Visitor Counter : 30
    
    
      Read this release in: English , Urdu , Marathi , Hindi , Assamese , Manipuri , Bengali , Punjabi , Tamil , Telugu , Kannada