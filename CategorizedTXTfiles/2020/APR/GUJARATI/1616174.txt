      સ્વાસ્થ્ય અને પરિવાર કલ્યાણ મંત્રાલય

      કોવિડ-19 પર અપડેટ્સ
      Posted On: 19 APR 2020 5:37PM by PIB Ahmedabad


    દેશમાં કોવિડ -19 મહામારીના નિરાકરણ , નિયંત્રણ અને વ્યવસ્થાપન માટે ભારત સરકાર તેમજ રાજ્યો / કેન્દ્ર શાસિત પ્રદેશો દ્વારા વિવિધ પગલાં લેવામાં આવ્યા છે . આ તમામ પગલાં પર નિયમિત ધોરણે સર્વોચ્ચ સ્તરે દેખરેખ રાખવામાં આવે છે .


    દવાઓના પરીક્ષણ અને રસી સંબંધિત વિજ્ઞાનના મોરચે કામ કરવા માટે ઉચ્ચ સ્તરીય ટાસ્ક ફોર્સની રચના કરવામાં આવી છે . આ ટાસ્ક ફોર્સના સહ - અધ્યક્ષ નીતિ આયોગના સભ્ય ( આરોગ્ય ) અને આદરણીય પ્રધાનમંત્રીના અગ્ર વૈજ્ઞાનિક સચિવ છે . આ ઉપરાંત , અન્ય સભ્યોમાં AYUSH, ICMR, વિજ્ઞાન અને ટેકનોલોજી વિભાગ , બાયોટેકનોલોજી , કાઉન્સિલ ઓફ સાયન્ટિફિક એન્ડ ઇન્ડસ્ટ્રીયલ રીસર્ચ (CSIR), DRDO, આરોગ્ય સેવા મહા નિયામક (DGHS) અને ડ્રગ કંટ્રોલર જનરલ ઓફ ઇન્ડિયા (DCGI) ના પ્રતિનિધિઓ છે . આ ટાસ્ક ફોર્સ તમામ મંત્રાલયો દ્વારા રસી વિકસાવવા સંબંધિત કાર્યોમાં કરવામાં આવેલા કામમાં વેગ લાવશે . આનાથી , શૈક્ષણિક અને સંશોધન સંસ્થાઓ દ્વારા કરવામાં આવેલા આંતરરાષ્ટ્રીય પ્રયાસો મારફતે સંશોધન કાર્ય હાથ ધરવામાં પણ વધુ વેગ લાવવાનું શક્ય બનશે . તેમજ , રસી વિકસાવવા માટે બાયોટેકનોલોજી વિભાગને નોડલ એજન્સી તરીકે નિયુક્ત કરવામાં આવ્યો છે . તેમના પ્રયાસો રસી વિકસાવવા માટે માર્ગો ઓળખવા પર કેન્દ્રિત રહેશે . ટાસ્ક ફોર્સ દ્વારા , સરકાર વધુમાં , રસી વિકસાવવા માટે રાષ્ટ્રીય અને આંતરરાષ્ટ્રીય પ્રયાસોની પ્રગતિ કરવા અને તેના પર દેખરેખ રાખવાની સુવિધા પૂરી પાડી શકશે . આ ટાસ્ક ફોર્સ એવા ‘ તબીબી સમૂહો ’ પર ધ્યાન કેન્દ્રિત કરશે જે બીમારી અને તેના વ્યવસ્થાપનને બહેતર સમજવા માટે લાંબાગાળાના લોકોના ફોલોઅપ પર ધ્યાન કેન્દ્રિત કરશે .


    20 એપ્રિલ 2020 થી , બિન - ચેપગ્રસ્ત વિસ્તારોમાં પ્રતિબંધો હળવા કરવામાં આવશે પરંતુ , હોટસ્પોટ જિલ્લાઓમાં ચેપગ્રસ્ત વિસ્તારોને કોઇપણ પ્રકારની રાહત આપવામાં આવશે નહીં . રાજ્ય / કેન્દ્ર શાસિત પ્રદેશો સ્થાનિક જરૂરિયાતને અનુલક્ષીને વધારાના પગલાં લાગુ કરી શકે છે . આરોગ્ય મંત્રાલયની માર્ગદર્શિકા અનુસાર ચેપગ્રસ્ત ઝોન નીચે ઉલ્લેખ કર્યા અનુસાર છે :

      * હોટસ્પોટ્સ એટલે એવા વિસ્તારો કે જ્યાં મોટી સંખ્યામાં કોવિડ -19 ના દર્દીઓ છે અથવા જ્યાં નોંધપાત્ર પ્રમાણમાં ફેલાવો થયો હોય તેવા ક્લસ્ટર .
      * એવા વિસ્તારો કે જ્યાં વધુ કેસો છે અથવા જ્યાં કેસો બમણા થવાનો દર 4 દિવસ કરતા ઓછો છે .

    હોટસ્પોટ્સમાં , બીમારીનો ફેલાવો નિયંત્રણમાં લાવવા માટે સ્થાનિક વહીવટીતંત્ર ચેપગ્રસ્ત ઝોન અને બફર ઝોનનું સીમાંકન કરે છે .


    ચેપગ્રસ્ત ઝોનમાં , સખત પરિમિતિ નિયંત્રણમાં આવશ્યક સેવાઓ સિવાય કોઇપણ પ્રકારની પ્રવૃત્તિને મંજૂરી આપવામાં આવતી નથી . જ્યાં પસંદગીની રાહતો આપવામાં આવી છે તેવી જગ્યાઓ માટે , રાજ્ય / કેન્દ્ર શાસિત પ્રદેશ / જિલ્લા વહીવટીતંત્રએ ફરજિયાત સુનિશ્ચિત કરવું જરૂરી છે કે , ત્યાં વર્તમાન લૉકડાઉનના માપદંડોનું ચુસ્ત પાલન થાય અને ઓફિસો , કાર્યસ્થળો , ફેક્ટરીઓ અને સંસ્થાઓમાં SOP અનુસાર સામાજિક અંતર સંબંધિત પ્રારંભિક પગલાં લેવામાં આવે .


    આ બદલાતો માપદંડ હોવાથી જો કેટલીક જગ્યાએ કેસ આવે તો , તે સ્થળ પણ રેડ ઝોન અને ચેપગ્રસ્ત ઝોનનો ભાગ બની શકે છે . ચેપગ્રસ્ત ઝોન માટે , તેઓ લૉકડાઉનના પગલાંનો ચુસ્ત અમલ કરી શકે છે જેથી તે તબક્કાવાર સામાન્ય સ્થિતિમાં આવે . રાહત આપવામાં આવી હોય તે વિસ્તારોએ સામાજિક અંતરના તમામ SOP નું પાલન કરવાનું રહેશે જેથી તમામ પ્રારંભિક પગલાં લેવાયા હોવાનું સુનિશ્ચિત થઇ શકે .


    કુલ મળીને , કેન્દ્ર અને રાજ્ય સ્તરે 2144 કોવિડ -19 સમર્પિત હોસ્પિટલ ઓળખી કાઢવામાં આવી છે જેમાં 755 સમર્પિત કોવિડ હોસ્પિટલ અને 1389 સમર્પિત કોવિડ આરોગ્ય કેન્દ્ર (DCHC) છે .


    દેશમાં કોવિડ -19 ના કુલ 15,712 કેસોની પુષ્ટિ થઇ છે . અત્યાર સુધીમાં 2231 એટલે કે કુલ કેસમાં 14.19% દર્દીઓ સાજા થયા છે / સાજા થયા પછી હોસ્પિટલમાંથી રજા આપવામાં આવી છે .


    માહે ( પુડુચેરી ) અને કોડગ્ગુ ( કર્ણાટક ) માં છેલ્લા 28 દિવસમાં કોઇ જ નવા કેસ નોંધાયા નથી . હવે 23 રાજ્ય / કેન્દ્ર શાસિત પ્રદેશોમાં 54 એવા જિલ્લા છે જ્યાં છેલ્લા 14 દિવસમાં કોઇ નવા કેસ નોંધાયા નથી . અગાઉની યાદી ઉપરાંત , 10 નવા જિલ્લાનો ઉમેરો થયો છે . આ જિલ્લા : ગયા અને સરન ( બિહાર ); બરેલી ( ઉત્તરપ્રદેશ ); ફતેહગઢ સાહિબ અને રૂપનગર ( પંજાબ ); ભીવંડી , હિસાર , ફતેહાબાદ ( હરિયાણા ); ચાચર અને લખીમપૂર ( આસામ ) છે .


    કોવિડ -19 સંબંધિત ટેકનિકલ પ્રશ્નો , માર્ગદર્શિકાઓ અને સલાહસૂચનો અંગે પ્રમાણભૂત માહિતી માટે કૃપા કરીને આ વેબસાઇટની નિયમિત મુલાકાત લો : https://www.mohfw.gov.in/ .


    કોવિડ -19 સંબંધિત કોઇપણ ટેકનિકલ પ્રશ્નો technicalquery.covid19@gov.in પર અને અન્ય પ્રશ્નો ncov2019@gov.in પર ઇમેલ પણ કરી શકો છો .


    જો કોવિડ -19 સંબંધિત કોઇપણ પ્રશ્ન હોય તો , કૃપા કરીને આરોગ્ય અને પરિવાર કલ્યાણ મંત્રાલયના હેલ્પલાઇન નંબર : +91-11-23978046 અથવા 1075 ( ટૉલ ફ્રી ) પર કૉલ કરો . કોવિડ -19 અંગે રાજ્યો / કેન્દ્ર શાસિત પ્રદેશોના હેલ્પલાઇન નંબરોની યાદી https://www.mohfw.gov.in/pdf/coronvavirushelplinenumber.pdf પર ઉપલબ્ધ છે .


    GP/DS

    
    
    (Release ID: 1616174) Visitor Counter : 48
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Tamil , Telugu , Kannada , Malayalam
    
    
    

*