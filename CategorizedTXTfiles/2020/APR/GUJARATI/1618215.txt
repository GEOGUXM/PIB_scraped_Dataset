      પ્રવાસન મંત્રાલય

      પ્રવાસન મંત્રાલય દ્વારા "દેખો અપના દેશ" સિરિઝના 8મા વેબીનારનું
      "પૂર્વોત્તર ભારત- વિશિષ્ઠ ગામડાંનો અનુભવ કરો" વિષયે આયોજન
      
      વેબીનારે લોકોમાં સારી રૂચિ પેદા કરી કારણ કે ઘણાં દેશોના લોકો વેબીનારમાં સામેલ થયા હતા
      Posted On: 25 APR 2020 2:27PM by PIB Ahmedabad


    ભારત સરકારના પ્રવાસન મંત્રાલયે " દેખો અપના દેશ " સિરિઝ હેઠળ વિવિધ વેબીનાર સિરીઝ યોજવાની પરંપરા ચાલુ રાખીને સંખ્યાબંધ વેબીનારનુ આયોજન કર્યુ છે . આ સિરીઝનો તેમનો 8 મો વેબીનાર " પૂર્વોત્તર ભારત - વિશિષ્ઠ ગામડાંનો અનુભવ કરો " વિષયે તા . 24 એપ્રિલ , 2020 ના રોજ રજૂ કરવામાં આવ્યો હતો . આ વેબીનારમાં આસામ અને મેઘાલયનાં ઓછાં જાણીતાં ગામડાં ઉપર ધ્યાન કેન્દ્રિત કરવામાં આવ્યુ હતું .


    પૂર્વોત્તર ભારતએ ઉત્કૃષ્ટ સૌંદર્યની ભૂમિ છે , જે હરિયાળા પ્રદેશો આસમાની જળાશયો , અદ્દભૂત શાંતિ , અવિરત વિપુલતા , અને મન મોહી લે તેવા સ્થાનિક લોકોની પણ ભૂમિ છે . અહીં ભિન્ન પ્રકારે છવાયેલા ભૌગોલિક સૌંદર્યની અને તેની વિશેષ રચના તથા તેની ભિન્ન પ્રકારનાં વનસ્પતિ , જળ , પશુ પંખી વૈવિધ્ય , લોકોનો ઈતિહાસ તથા તેની વિવિધ સ્થાનિક પ્રજાતિઓ અને તેમનો સમૃધ્ધ વારસો અને જીવન શૈલી , તેમના તહેવારો અને કલા , કસબ વગેરે અહીં ગાળેલી રજાઓ અજાયબ ભૂમિનો પરિચય કરાવે છે , જેને વારંવાર , નવેસરથી વધુને વધુ ફંફોસવાનું ગમે તેમ છે . પૂર્વોત્તર નુ અજાયબ વૈવિધ્ય તેને દરેક સિઝનમાં રજા ગાળવા માટે ઉત્તમ સ્થાન બનાવે છે .


    આ વેબીનારની રજૂઆત કોયેલી ટુર્સ એન્ડ ટ્રાવેલ્સ ( પ્રા .) લિ . ના સીઈઓ , અરિજીત પુરકાયસ્થ અને લેન્ડ્સકેપ સફારીના ચીફ ઓપરેટીંગ ઓફિસર ડો . શ્રેયા બાર્બરાએ કરી હતી .


    વેબીનારનો આસામ અને મેઘાલયનાં નીચે દર્શાવેલાં ગામોની વિશિષ્ઠ બાબતોનો સમાવેશ થાય છે .


    આસામનાં ગામો :


    સુઆલકુચી - ગૌહાતીથી 35 કિ . મી . દૂર બ્રહ્મપુત્રા નદીના ઉત્તર કાંઠે આવેલુ સુઆલકાચી અએ કામરૂપ જીલ્લામાં આવેલો તાલુકો છે . એને દુનિયાનુ સૌથી મોટા વણાટકામ કરતા ગામ તરીકે ઓળખવામાં વે છે . અહીંના 75 ટકા પરિવારો ગોલ્ડન મુગાથી માંઢીને આઈવરી વ્હાઈટ પેટ સુધીનાં રેશમના કાપડના ઉત્કૃષ્ટ વણાટ માટે જાણીતાં છે . અહીંનુ એરી અથવા તો એન્ડી સિલ્ક તેના વણાટના સદીઓ જૂના વારસાને કારણે જાણીતુ છે . લોકો અહીંયાં અહિંસાના અભિગમમાં માને છે . રેશમ ઉછેરમાં રેશમનના કીડાને માર્યા વગર રેશમ મેળવવામાં આવે છે . ઈકો – ફ્રેન્ડલી પર્યાવરણ જાળવવા માટેનું આ એક ઉમદા કદમ છે .


    રનથલી – રનથલી એ નોગોન જીલ્લાનું ઘણું નાનુ ગામ છે . આ ગામ હાથ બનાવટના ઝવેરાત માટે જાણીતુ છે . આ ઝવેરાતમાં મોટોભાગે આ વિસ્તારના ખજાના સમાન વનસ્પતિ અને પશુ પંખીની ડિઝાઈન કરવામાં આવેલી હોય છે . આસામના ઝવેરાતની પરંપરાગત ડિઝાઈન ખૂબ જ સરળ હોય છે અને એમાં ચમકતા લાલ કિંમતી પત્થરો , રૂબી અથવા મીનાથી સુશોભન કરવામાં આવ્યુ હોય છે .


    હાજો – હાજો ગૌહત્તી શહેરથી 25 કિ . મી . દૂર આવેલુ છે અને તે હિંદુ , બૌધ્ધ અને મુસ્લીમોના પવિત્ર ધામ તરીકે જાણીતુ છે . અહીનું પૌરાણિક હયગ્રીવા માધવ મંદીર તથા પ્રસિધ્ધ પોવા મક્કા અહીં આવેલી છે . એવી માન્યતા છે કે ભગવાન બુધ્ધ હયગ્રીવા માધવ મંદિરમાં નિર્વાણ પામ્યા હતા . આ મંદિર પાસે એક સરોવર આવેલુ છે , જેને કાળા ને સફેદ કાચબા માટે સલામત સ્વર્ગ સમાન ગણવામાં આવે છે . કોઈ કાચબાને જરાક પણ નુકશાન કરતુ નથી . કારણ કે તેમને ભગવાન વિષ્ણુના અવતાર સમાન ગણવામાં આવે છે .


    દાદારા – આસામમાં જે નામની વિસરતી પ્રજાતિનું પક્ષી ગણવામાં આવે છે , તે હરગ્રીલા અહીં લોકો વચ્ચે વસવાટ કરતુ હોય છે . દાદારા તેમનુ વિશેષ ઘર છે . દુનિયામાં આ પ્રકારનાં માત્ર 1500 પક્ષીઓ જ બચેલાં છે . આ ગામ તેમના માટે સલામત ભૂમિ છે . અહી તેમની 500 પક્ષીની વસતિ છે . અહી તેમના માળાની મોટી વસાહત આવેલી છે . આ પક્ષીઓની પ્રજાતિને જાળવી રાખવા માટે ઝૂંબેશ ચલાવનાર શ્રીમતી પૂર્ણીમા દેવી બારમાનને ગરીન ઓસ્કાર એવાર્ડ એનાયત કરવામાં આવ્યો હતો .


    સારથબેરી - અહીંનો બેલ મેટલ ઉદ્યોગ એ વાંસ કલા પછીનો આસામનો બીજા નબરનો સૌથી મોટો હસ્તકલા ઉદ્યોગ છે . બેલ મેટલ એ ત્રાંબા અને કલાઈ મિશ્રીત ધાતુ છે અને આ ધાતુનુ કામ કરનાર કસબીઓને ‘ કહાર ’ અથવા ‘ ઓરજા ’ તરીકે ઓળખવામાં આવે છે .


    આસામના નીચાણવાળા પ્રદેશનો નાલબારી વિસ્તાર - એક સમાન કડીથી જોડાયેલાં આ ગામડાંના સમૂહ સામુદાયિક રીતે જાતિગત સમુદાય પ્રમાણે રોજગારી મેળવે છે . તેને આસામની પ્રસિધ્ધ જાપીનુ ઉત્પાદન મથક ગણવામાં આવે છે . અહીં શંકુ આકારનુ એક હાટ ભરાય છે . આ સ્થળ અગાઉ ખેત પેદાશોને તડકાથી બચાવવા માટે ઉપયોગમાં લેવામાં આવતુ હતું . હાલમાં રંગબેરંગી સુશોભન ધરાવતા આ વિસ્તારને આસામના સાંસ્કૃતિક પ્રતિક તરીકે ઓળખવામાં આવે છે .


    બાંસબારી – ગૌહત્તીથી 140 કિ . મી . દૂર ભૂતાનની સરહદે પર્વતીય પ્રદેશમાં આવેલુ બાંસબારી યુનેસ્કોના કુદરતી વર્લ્ડ હેરિટેજ સ્થળમાં સમાવેશ પામે છે . અહીંના અનેક વનસ્પતિ અને પશુ પંખીના નિવાસ સ્થાન સમાન મનસ નેશનલ પાર્ક ખૂબ જાણીતો છે અહીં ઘણી દુર્લભ અને બચી ગયેલી વન્ય પ્રજાતિઓ જોવા મળે છે .


    આસામના ટી બંગલોઝ – વિવિધ જાતિઓનો તથા આદિવાસીઓનો સમુદાય ધરાવતું આ સ્થળ અહિંના ચા ઉદ્યોગમાં રોકાયેલા કામદારોને કારણે જાણીતું છે . ચા ઉદ્યોગ આસામનો સૌથી મોટો ઉદ્યોગ છે . અહિંના ચાના વિવિધ બગીચાઓએ પ્રવાસીઓ માટે પોતાના દ્વાર ખોલી દીધા છે અને લોકો અહિંયા બ્રિટીશ કાળના ચાના બગીચાના સૌંદર્યનો અનુભવ કરે છે .


    મઝૌલી – મઝૌલીને દુનિયાના સૌથી મોટા નદીઓના ટાપુ તરીકે ઓળખવામાં આવે છે . આ ટાપુ બ્રહ્મપુત્રા નદીની મધ્યે આવેલો છે . મઝૌલી એ આસામની નીઓ - વૈષ્ણવાઈટ સંસ્કૃતિનું મથક છે , જેનો પ્રારંભ આશરે 15 મી સદીમાં પ્રસિધ્ધ આસામી સંત શ્રીમંતા શંકરાદેવ અને તેમના શિષ્ય માધવ દેવ દ્વારા કરવામાં આવ્યો હતો . આ સ્થળને આસામીઝ સંસ્કૃતિના પારણાં સમાન ગણવામાં આવે છે .


    નામફાકે ગામ – આ ગામ સુંદર ટાઈ - ફાકે ગામ તરીકે પણ જાણીતું છે . અહિંયા આસામની અત્યંત સન્માનનિય અને સૌથી જૂના બૌધ્ધ મઠ આવેલા છે . અહિંનો બૌધ્ધ સમુદાય મૂળ થાઈલેન્ડનો છે અને તે થાઈ ભાષા જેવી જ ભાષા બોલે છે અને થાઈ પ્રજાતિઓના રિવાજ અને પરંપરાઓનું હજુ પણ પાલન કરે છે . આ સમુદાય આસામમાં 18 મી સદીમાં આવ્યો હોવાનું માનવામાં આવે છે .


    મેઘાલયનાં ગામો – ‘ વાદળોની ભૂમિ ’ તરીકે ઓળખાતું આ સ્થળ શાંત , તાજગીપૂર્ણ પર્વતોના રાજ્ય તરીકે જાણીતું છે . એક બીજાને છેદીને ઉપર બહાર નિકળતી અહિંની પર્વતમાળા , ઊંડા કોતરો અને ખીણ પ્રદેશો નાટ્યાત્મક ચિત્રનું સર્જન કરે છે . આ રાજ્યમાં ઓર્કિડ ( શતાવરી ) ની 300 થી વધુ પ્રજાતિઓ જોવા મળે છે . આ રાજ્ય પ્રાણી સૃષ્ટિથી પણ સમૃધ્ધ છે . ભારતના પ્રવાસનના નકશામાં મેઘાલય તથા તેના સુંદર સ્થળોનો કોઈ અલગ પરિચય આપવાની જરૂર નથી .


    મોફલંગ – આ સુંદર ખીણ પ્રદેશ તેના વન વિસ્તારને કારણે જાણીતો છે . તે કુદરતના પોતાના મ્યુઝિયમ સમાન છે અને અનોખી વનસ્પતિ સૃષ્ટિનો અહિં જે ખજાનો જોવા મળે છે તેવો દુનિયાના કોઈ ભાગમાં ઉપલબ્ધ નથી . અહિંની સ્થાનિક ખાસી જાતિ વૃક્ષોને ખૂબ જ પવિત્ર ગણે છે અને તેમની માવજત કરે છે . આ ખાસી જાતિ વન્ય સુરક્ષાનો 500 વર્ષ જૂનો ઈતિહાસ ધરાવે છે . ડેવિડ સ્કોસ્ટ ટ્રેઈલ તરીકેનો વિસ્તાર અહિંયા ટ્રેકીંગ ઝોન તરીકે જાણીતો છે અને મેઘાલયની નયનરમ્ય ભૂમિ વચ્ચેથી પસાર થતા ઝરણાંઓ , ખડકો , જંગલ અને સ્થાનિક ગામડાંઓ અદ્દભૂત સૌંદર્યનું દર્શન કરાવે છે .


    કોંગથોંગ – આ ગામને વ્હિસલીંગ વિલેજ તરીકે ઓળખવામાં આવે છે . અહિંયા દરેક ગામનું નામ એવું હોય છે કે જેનો ઉચ્ચાર વ્હિસલ વડે થઈ શકે છે . જ્યાર કોઈ બાળક જન્મે છે ત્યારે માતા તેનું નામ વ્હિસલથી ઉચ્ચાર થઈ શકે તેવું નામ આપે છે . આ પરંપરા અહિંયા યુગોથી જાણીતી છે .


    જાકરેમ – શિલોંગ - માયકરવાટ માર્ગ ઉપર શિલોંગથી 64 કી . મી . દૂર આવેલું આ સ્થળ ગંધકના ગરમ પાણીના ઝરાને કારણે જાણીતું છે . આ ઝરાંનું પાણી તબીબી ગુણધર્મો ધરાવે છે . જાકરેમ હવે સક્ષમ હેલ્થ રિસોર્ટ તરીકે વિકસ્યું છે અને તે રાફ્ટીંગ , હાઈકીંગ અને સાયક્લીંગ જેવી તેની સાહસિક પ્રવૃત્તિઓ માટે પણ જાણીતું છે .


    નોન્ગરીયાટ – આ ગામ જીવંત રૂટ બ્રીજને કારણે જાણીતું છે . અહિંનો પૂલ મોટા જાડા મૂળિયાથી બનેલો છે , જેની ઉપરથી સેંકડો લોકો એક સાથે પસાર થઈ શકે છે . આ બ્રીજ ખૂબ જ ઉપયોગી છે અને તે 500 થી 600 વર્ષ જૂનો હોવાનું માનવામાં આવે છે . આ ડબલ ડેકર જીવંત રૂટ બ્રીજ તમામ રૂટ બ્રીજમાં સૌથી મોટો ગણવામાં આવે છે અને અહિંયા સર્જાતું મેઘ ધનુષ સુંદર ધોધના પ્રદેશ અદ્દભૂત સૌંદર્ય દર્શાવે છે .


    શોનોનપડેંગ - મેઘાલયની જૈનિશિયા પર્વતમાળા વચ્ચે આવેલું આ સુંદર ગામ તેની પવિત્ર ઉમંગો નદીના કારણે જાણીતું છે . આ ઉમંગો નદી તેના સુંદર અને સ્વચ્છ પાણીને કાણે જાણીતી છે . અહિંનું પાણી એટલું ચોખ્ખું છે કે ખૂબ ઉંચીથે પણ તળિયા સુધી જોઈ શકાય છે . તેમાં હોડી ચાલે ત્યારે હોડી હવામાં તરતી હોય તેવો આભાસ થાય છે .


    જોવાઈ – જૈનિશિયા પર્વતિય જીલ્લામાં આવેલું આ સ્થળ તેના કુદરતી સૌંદર્યને કારણે જાણીતું છે અને આ વિસ્તાર તેની પગદંડીઓને કારણે પણ જાણીતો છે . તેની ત્રણેય બાજુએ મિંતડુ નદી આવેલી છે . અહિંનો શિયાળો ખૂબ જ ઠંડો હોય છે તથા ઉનાળો અત્યંત ખુશનુમા હોય છે . આ સૌંદર્ય ખાસી અને જૈનિશિયા પર્વતમાળાની સાથે સાથે સળંગ જોવા મળે છે . અહિંયા નાર્ટીંગ બજારની આસપાસ નાના મોટા રંગીન પત્થરો મળી આવે છે . અહિંનું દુર્ગા મંદિર પૂજાના સ્થળ તરીકે જાણીતું છે . અહિંનો કરંગ સૂરી ધોધ આ જીલ્લામાં સૌથી સુંદર ધોધ તરીકે વખણાય છે .


    પ્રવાસન મંત્રાલયે ભારતના વિવિધ શહેરો અને પ્રદેશ વેબીનાર મારફતે દર્શાવવાનો પ્રયાસ હાથ ધર્યો છે . આ વેબીનાર યુ ટ્યુબ ચેનલ ઉપર ઈન્ક્રેડીબલ ઈન્ડિયા અને મંત્રાલયની વેબસાઈટ www.incredibleindia.org અને www.tourism.gov.in ઉપર પણ ઉપલબ્ધ છે . " પૂર્વોત્તર ભારત - વિશિષ્ઠ ગામડાંનો અનુભવ કરો " વિષયે યોજાયેલ આ વેબીનારમાં 3,654 લોકો સામેલ થયા હતા અને તેમાં નીચેના દેશોમાંથી પણ લોકોએ ભાગ લીધો હતોઃ


     1. અફઘાનિસ્તાન 2. કેનેડા 3. ફ્રાન્સ , 4. જર્મની 5. પાકિસ્તાન , 6. સિંગાપુર , 7. સ્પેન , 8. થાઈલેન્ડ , 9. યુનાઈટેડ કીંગડમ અને 10. યુનાઈટેડ સ્ટેટ ઓફ અમેરિકા ( યુએસએ ).


    GP/DS

    
    
    (Release ID: 1618215) Visitor Counter : 34
    
    
      Read this release in: Assamese , Tamil , English , Urdu , Hindi , Manipuri , Bengali , Punjabi , Telugu
    
    
    

1.