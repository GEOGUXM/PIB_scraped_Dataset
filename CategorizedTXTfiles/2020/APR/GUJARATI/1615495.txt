      સ્વાસ્થ્ય અને પરિવાર કલ્યાણ મંત્રાલય

      GOMએ કોવિડ-19ની વર્તમાન સ્થિતિ અને વ્યવસ્થાપન માટે કામગીરીની સમીક્ષા કરી
      
      ઉકેલની સમયસર ઉપલબ્ધતા ચાવીરૂપ છેઃ GOM
      
      ડૉ. હર્ષવર્ધને કોવિડ-19 સાથે સંબંધિત હેલ્થકેર પડકારોને પૂર્ણ કરવા તાત્કાલિક ઉકેલ પ્રદાન કરવા પર ભાર મૂક્યો; ઉત્પાદનમાં ગુણવત્તાયુક્ત અને પ્રમાણભૂત ધારાધોરણો જાળવવા પર ધ્યાન કેન્દ્રિત કર્યું
      Posted On: 17 APR 2020 5:30PM by PIB Ahmedabad


    આજે નિર્માણભવનમાં કેન્દ્રીય આરોગ્ય અને પરિવાર કલ્યાણ મંત્રી ડૉ . હર્ષવર્ધનની અધ્યક્ષતામાં કોવિડ -19 પર મંત્રીઓનાં જૂથ ( જીઓએમ ) ની 12 મી બેઠક યોજાઈ હતી . આ બેઠકમાં નાગરિક ઉડ્ડયનમંત્રી શ્રી હરદીપ એસ પુરી , વિદેશમંત્રી શ્રી એસ જયશંકર , રાજ્ય કક્ષાનાં કેન્દ્રીય ગૃહમંત્રી શ્રી નિત્યાનંદ રાય , રાજ્ય કક્ષાનાં કેન્દ્રીય જહાજ તથા રસાયણ અને ખાતર મંત્રી શ્રી મનસુખ માંડવિયા અને રાજ્ય કક્ષાનાં કેન્દ્રીય આરોગ્ય અને પરિવાર કલ્યાણ મંત્રી શ્રી અશ્વિની કુમાર ચૌબે , નીતિ આયોગનાં સભ્ય ( આરોગ્ય ) ડૉ . વિનોદ કે પૉલ અને ચીફ ઓફ ડિફેન્સ સ્ટાફ શ્રી બિપિન રાવત ઉપસ્થિત હતાં .


    મંત્રીઓના જૂથ ( જીઓએમ ) એ કોવિડ -19 ના નિયંત્રણ અને વ્યવસ્થાપન પર વિસ્તૃત ચર્ચા કરી હતી . જીઓએમએ અત્યાર સુધી હાથ ધરવામાં આવેલી કામગીરી , નિવારણાત્મક વ્યૂહરચના તરીકે સોશિયલ ડિસ્ટન્સિંગની વર્તમાન સ્થિતિ તથા કોવિડ -19 ના પ્રસારને નિયંત્રણમાં રાખવા કેન્દ્ર તેમજ રાજ્ય સરકારો દ્વારા લેવામાં આવેલા કડક પગલાં વિશે પણ ચર્ચા થઈ હતી . જીઓએમને જાણકારી આપવામાં આવી હતી કે , તમામ જિલ્લાઓને કોવિડ -19 નો સામનો કરવા તેમની કટોકટીની યોજના તૈયાર કરવા અને મજબૂત થવા કહેવાયું છે . રાજ્યની ક્ષમતા વધારવા અન્ય કેટલાંક પગલાઓમાં સમર્પિત કોવિડ -19 સેન્ટર / હોસ્પિટલો ઊભી કરવી , પીપીઇ , વેન્ટિલેટર્સ અને અન્ય આવશ્યક ઉપકરણ વગેરે સાથે તબીબી સંસ્થાઓને સજ્જ કરવા જેવા પગલાં સામેલ છે . રાજ્યોને માર્ગદર્શિકા મુજબ કોવિડ -19 કેન્દ્રો / હોસ્પિટલોની ઓળખ કરવા પણ જણાવવામાં આવ્યું છે .


    જીઓએમને જાણકારી આપવામાં આવી હતી કે , અત્યાર સુધી મૃત્યુદર આશરે 3 ટકા છે , ત્યારે રિકવરી દર આશરે 12 ટકા છે , જે અન્ય મોટા ભાગનાં દેશોની સરખામણીમાં સારો છે તથા દેશમાં ક્લસ્ટર મેનેજમેન્ટ અને નિયંત્રણની વ્યૂહરચનાની સાથે લોકડાઉનની સકારાત્મક અસર તરીકે લઈ શકાશે . જીઓએમએ હોટસ્પોટ અને ક્લસ્ટમર મેનેજમેન્ટ માટે વ્યૂહરચના સાથે દેશભરમાં ટેસ્ટિંગ કિટની ઉપલબ્ધતા અને ટેસ્ટિંગ કરવાની વ્યૂહરચનાની પણ સમીક્ષા કરી હતી . જીઓએમને જાણકારી આપવામાં આવી હતી કે , 170 જિલ્લાઓને રેડ ઝોન ( હોટસ્પોટ ) તરીકે મૂકવામાં આવ્યાં છે , જેમાંથી 123 માં મોટા પાયે રોગચાળો ફેલાયો છે અને 47 જિલ્લાઓમાં ક્લસ્ટર્સ સાથે રોગચાળો છે . ક્લસ્ટર્સ સાથે 207 નોન - હોટસ્પોટ જિલ્લાઓ છે અને 353 જિલ્લાઓને ગ્રીન ઝોન જાહેર કરવામાં આવ્યાં છે , જેમાં એક પણ કેસ નથી . જો છેલ્લાં 14 દિવસમાં એક પણ કેસ નવો નોંધાયો ન હોય , તો પછી રેડ ઝોન જિલ્લાને ઓરેન્જ ઝોન તરીકે જાહેર કરવામાં આવશે અને પછી 14 દિવસમાં એક પણ કેસ નહીં નોંધાય તો તેને ગ્રીન ઝોન જાહેર કરવામાં આવશે .


    જીઓએમને ભરતીની સામે પીપીઈ , માસ્ક , વેન્ટિલેટર , દવાઓ અને અન્ય આવશ્યક ઉપકરણની પર્યાપ્તતા અને ઉપલબ્ધતા વિશે જાણકારી આપવામાં આવી હતી . જીઓએમને એવું પણ જણાવવામાં આવ્યું હતું કે , પીપીઇના ઉત્પાદન માટે સ્થાનિક ઉત્પાદકોની ઓળખ કરવામાં આવી છે અને ઓર્ડર્સ આપવામાં આવ્યાં છે . ઉપરાંત વેન્ટિલેટર્સ માટેનાં ઓર્ડર પણ આપવામાં આવ્યાં છે . જીઓએમને કોવિડ -19 માટે હાલ પરીક્ષણ કરતી સરકારી અને ખાનગી પ્રયોગશાળાઓની સંખ્યા તથા આ પ્રયોગાશાળાઓના નેટવર્ક દ્વારા દરરોજ હાથ ધરવામાં આવતા પરીક્ષણોની સંખ્યા વિશે ટૂંકમાં માહિતી આપવામાં આવી હતી .


    વિજ્ઞાન અને ટેકનોલોજી વિભાગ ( ડીએસટી ), બાયોટેકનોલોજી વિભાગ ( ડીબીટી ) અને વૈજ્ઞાનિક અને ઔદ્યોગિક સંશોધન પરિષદ ( સીએસઆઇઆર ) એ જીઓએમ સમક્ષ કોવિડ -19 માટે નિદાન , દવાઓ અને રસીના વિકાસ પર વિસ્તૃત રજૂઆત પણ કરી હતી તેમજ એવી જાણકારી પણ આપી હતી કે , તેઓ આઇસીએમઆર અને આરોગ્ય અને પરિવાર કલ્યાણ મંત્રાલય સાથે કોવિડ -19 ના ઉકેલ શોધવા અને વ્યવસ્થાપનને ટેકો આપવા ખભેખભો મિલાવીને કામ કરી રહ્યાં છે . કેન્દ્રીય આરોગ્ય મંત્રાલયે તાજેતરમાં સીએસઆઇઆરના ડીજી ડો . શેખર સી માંડે અને સીએસઆઇઆરની અન્ય પ્રયોગશાળાઓનાં ડાયરેક્ટર્સ સાથે વીડિયો કોન્ફરન્સનાં માધ્યમથી સમીક્ષા બેઠક યોજી હતી , જેમાં સીએસઆઇઆર અને એની સાથે સંલગ્ન 38 પ્રયોગશાળાએ લીધેલા પગલાં વિશે જાણકારી મેળવવામાં આવી હતી . જીઓએમએ અભિપ્રાય વ્યક્ત કર્યો હતો કે , ઉકેલની સમયસર ઉપલબ્ધતા ચાવીરૂપ છે .


    જીઓએમના અધ્યક્ષ અને કેન્દ્રીય આરોગ્ય મંત્રી ડૉ . હર્ષવર્ધને સૂચના આપી હતી કે , પીપીઇ , માસ્ક , વેન્ટિલેટર અને અન્ય ઇક્વિપમેન્ટના ઉત્પાદનમાં ગુણવત્તા અને ધારાધોરણો સાથે કોઈ પણ પ્રકારનું સમાધાન ન કરવું જોઈએ . તેમણે એવું સૂચન પણ કર્યું હતું કે , જ્યારે પીપીઇ , માસ્ક અને વેન્ટિલેટરનું ઉત્પાદન કરવામાં આવે , ત્યારે ગુણવત્તાનાં ધારાધોરણો / આચારસંહિતા સાથે કોઈ પણ પ્રકારનું સમાધાન કરવામાં આવશે , તો ઉત્પાદકો સામે કડક કામગીરી હાથ ધરી શકાશે .


    ડૉ . હર્ષવર્ધને ભારપૂર્વક જણાવ્યું હતું કે , કઈ વ્યક્તિએ કયા પ્રકારનો માસ્ક પહેરવો જોઈએ અને કઈ વ્યક્તિએ પીપીઇનો ઉપયોગ કરવો જોઈએ એ અંગે વિગતવાર સલાહ અને માર્ગદર્શિકા મંત્રાલયની વેબસાઇટ પર મૂકવી જોઈએ તથા આ સંબંધમાં આઇસીઇ અભિયાનો દ્વારા જાગૃતિ લાવવાની પ્રક્રિયા હાથ ધરવામાં આવી છે . તેમણે ઉમેર્યું હતું કે , સોશિયલ ડિસ્ટન્સિંગ અને આઇસોલેશન કોવિડ -19 સામે સૌથી અસરકારક ઉપાયો છે તેમજ લોકડાઉનના સમયગાળા દરમિયાન તેમણે દરેકને અંગત સ્વચ્છતા જાળવવા અને શ્વાસોશ્વાસની આચારસંહિતાને અનુસરવા અપીલ કરી હતી .


    આ બેઠકમાં શ્રીમતી પ્રીતી સુદાન , સચિવ ( એચએફડબલ્યુ ), શ્રી રવિ કપૂર , સચિવ ( ટેક્સટાઇલ ), શ્રી પ્રદીપ સિંઘ ખરોલા , સચિવ ( નાગરિક ઉડ્ડયન ), શ્રી પી ડી વાઘેલા , સચિવ ( ફાર્માસ્યુટિકલ્સ ), ડો . રેણુ સ્વરૂપ , સચિવ , બાયો - ટેકનોલોજી , પ્રોફેસર આશુતોષ શર્મા , સચિવ , વિજ્ઞાન અને ટેકનોલોજી , ડો . શેખર સી માંડે , ડાયરેક્ટર જનરલ , સીએસઆઇઆર અને સચિવ , ડીએસઆઇઆર , શ્રી સંજીવ કુમાર , વિશેષ સચિવ ( આરોગ્ય ), શ્રી અનિલ મલિક , અધિક સચિવ ( ગૃહ મંત્રાલય ), શ્રી આનંદ સ્વરૂપ , ડીજી , આઇટીબીપી , ડો . રાજીવ ગર્ગ , ડીજીએચએસ , ડો . રામન આર ગંગાખેડકર , રોગચાળો અને ચેપી રોગોના વડા , આઇસીએમઆર અને શ્રી લાલ અગ્રવાલ , સંયુક્ત સચિવ ( એમઓએચએફડબલ્યુ ) ની સાથે સેના , આઇટીબીપી , ફાર્મા , ડીજીસીએ અને ટેકસ્ટાઇલ મંત્રાલયોમાંથી અધિકારો પણ હાજર હતા .


    કોવિડ -19 પર સંબંધિત કોઈ પણ પ્રકારની પૂછપરછ માટે કૃપા કરીને આરોગ્ય અને પરિવાર કલ્યાણ મંત્રાલયનાં હેલ્પલાઇન નંબર પર કોલ કરોઃ +91-11-23978046 અથવા 1075 ( ટોલમુક્ત ). કોવિડ -19 પર રાજ્ય / કેન્દ્રશાસિત પ્રદેશોના હેલ્પલાઇન નંબરોની યાદી અહીં પણ ઉપલબ્ધ છે https://www.mohfw.gov.in/pdf/coronvavirushelplinenumber.pdf .


    GP/DS

    
    
    (Release ID: 1615495) Visitor Counter : 18
    
    
      Read this release in: English , Urdu , Marathi , Hindi , Assamese , Bengali , Punjabi , Odia , Tamil , Telugu , Kannada , Malayalam