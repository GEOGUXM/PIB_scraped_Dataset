      સૂક્ષ્મ, લઘુ અને મધ્યમ ઉદ્યોગ મંત્રાલય

      શ્રી નીતિન ગડકરીએ ફૂટવેર ઉદ્યોગનાં પ્રતિનિધિઓને શક્ય તમામ સાથસહકારની ખાતરી આપી
      Posted On: 18 APR 2020 6:09PM by PIB Ahmedabad


    કેન્દ્રીય માર્ગ પરિવહન અને રાજમાર્ગ મંત્રી , તેમજ સૂક્ષ્મ , લઘુ અને મધ્યમ ઉદ્યોગ મંત્રી શ્રી નીતિન ગડકરીએ કોવિડ -19 ના પ્રસારને નિયંત્રણમાં રાખવા સરકારે રાષ્ટ્રીય સ્તરે લાદેલા લોકાડાઉનને કારણે ફૂટવેર ઉદ્યોગ સામે ઊભા થયેલા પડકારો ઝીલવા સરકાર શક્ય તમામ મદદ કરશે એવી ખાતરી ઉદ્યોગને આપી હતી . તેમણે નાગપુરમાંથી વીડિયો કોન્ફરન્સિંગ દ્વારા ભારતીય ફૂટવેર ઉદ્યોગ સંઘના પ્રતિનિધિઓ સાથે ચર્ચા કરી હતી . શ્રી ગડકરીએ કહ્યું હતું કે , સરકારે છેલ્લાં 10 દિવસમાં આવકવેરા વિભાગ પાસેથી રિફંડ પેટે ગઇકાલે એમએસએમઈને રૂ . 5204 કરોડનું ભંડોળ આપ્યું છે , જેનાથી આ ક્ષેત્રને મોટા પાયે મદદ મળશે .


    ગડકરીએ ઉદ્યોગને આયાતના વિકલ્પ પર કામ કરવા અને હાલનાં પડકારને નિકાસ માટેની તક તરીકે ઉપયોગ કરવા અપીલ કરી હતી .


    આ બેઠક દરમિયાન ફૂટવેર ઉદ્યોગનાં પ્રતિનિધિઓએ કાર્યકારી મૂડી , લોજિસ્ટિક્સની ઊણપ , કાચા માલની અનુપલબ્ધતા , કામ કરવાની શરતો , વ્યવસાયિક કામગીરી ચાલુ રાખવામાં મુશ્કેલીઓ અને કોવિડ -19 વચ્ચે ફૂટવેરની માગ પર થયેલી અસર વિશે રજૂઆતો કરી હતી તેમજ સરકાર સમક્ષ આ ક્ષેત્રને જીવંત રાખવા માટે જરૂરી સાથસહકાર આપવાની વિનંતી કરી હતી .


    ઉપરાંત આ બેઠકમાં એ બાબત પર પણ ધ્યાન દોરવામાં આવ્યું હતું કે , લોકડાઉન પછી પણ ઉત્પાદન તબક્કાવાર શરૂ થશે અને સંપૂર્ણ ક્ષમતાએ પહોંચવામાં થોડા મહિના લાગશે , જે કાચા માલના ભરાવાની સમસ્યા તરફ દોરી જશે . ચીનમાંથી ફૂટવેર ઉદ્યોગ માટે કાચા માલની આયાત અટકાવવાની વિનંતી કરવામાં આવી હતી , જેથી કાચા માલનો સ્ટોક વધી ન જાય .


    શ્રી ગડકરીએ ઉલ્લેખ કર્યો હતો કે , સૌપ્રથમ અને મહત્ત્વપૂર્ણ બાબત એ છે કે , જ્યારે સરકારે ચોક્કસ ઔદ્યોગિક ક્ષેત્રોને કામગીરી શરૂ કરવાની મંજૂરી આપી છે , ત્યારે ઉદ્યોગોએ કોવિડ -19 ના પ્રસારને અટકાવવા માટે પર્યાપ્ત નિવારણાત્મક પગલાં લીધા છે એવી સુનિશ્ચિતતા કરવાની જરૂર છે . તેમણે પીપીઇ ( માસ્ક , સેનિટાઇઝર , ગ્લોવ્સ વગેરે ) ના વપરાશ પર ભાર મૂક્યો હતો અને વ્યાવસાયિક કામગીરીઓ ફરી શરૂ કરવા દરમિયાન સોશિયલ ડિસ્ટન્સિંગનું પાલન કરવાની સલાહ આપી હતી .


    શ્રી ગડકરીએ ખાતરી આપી હતી કે , તેઓ નાણાં મંત્રાલય અને વાણિજ્ય મંત્રાલય સમક્ષ ફૂટવેર ઉદ્યોગનાં ક્ષેત્રને તાત્કાલિક રાહત આપવા પ્રસ્તુત મુદ્દાઓ રજૂ કરશે . શ્રી ગડકરીએ એવું પણ જણાવ્યું હતું કે , જ્યારે લોકડાઉન પછી વ્યાવસાયિક કામગીરી ફરી શરૂ થાય , ત્યારે ફૂટવેર ઉદ્યોગે સકારાત્મક અભિગમ અપનાવવો જોઈએ અને કોવિડ -19 કટોકટીમાંથી ઊભી થયેલા પડકારને તકમાં ફેરવવા ખભેખભો મિલાવીને કામ કરવું પડશે .


    GP/DS


    

    
    (Release ID: 1615863) Visitor Counter : 31
    
    
      Read this release in: English , Urdu , Marathi , Hindi , Assamese , Manipuri , Punjabi , Tamil , Telugu , Kannada