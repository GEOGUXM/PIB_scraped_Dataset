      ભારે ઉદ્યોગ અને જાહેર એકમ મંત્રાલય

      ઓટોમોબાઇલ ક્ષેત્રના માંધાતાઓએ કોવિડ મહામારીનો સામનો કરવામાં પ્રધાનમંત્રીના નેતૃત્વની પ્રશંસા કરી
      
      આ ક્ષેત્રને ફરી બેઠું કરવા, રોજગારી અને સંસાધનોમાં ગતિશીલતા લાવવા સંબંધે ગહન ચર્ચા થઇ: શ્રી પ્રકાશ જાવડેકર

      Posted On: 30 APR 2020 4:32PM by PIB Ahmedabad

    ભારે ઉદ્યોગો અને જાહેર સાહસોના કેન્દ્રીય મંત્રી શ્રી પ્રકાશ જાવડેકરે આજે ભારતીય ઓટોમોબાઇલ ઉદ્યોગોના પસંદગીના CEO ના સમૂહ સાથે બેઠક યોજી ભારતીય ઓટોમોબાઇલ ક્ષેત્ર પર કોવિડ -19 ની સંભવિત અસરો વિશે જાણકારી મેળવી હતી અને આ વિપરિત અસરોને ઘટાડવા માટે જરૂરી નીતિગત હસ્તક્ષેપો વિશે ઉદ્યોગના અગ્રણીઓ પાસેથી સૂચનો સાંભળ્યા હતા .


    વીડિયો કોન્ફરન્સના માધ્યમથી યોજાયેલી આ બેઠકમાં આ ક્ષેત્રને બેઠું કરવાથી માંડીને રોજગારી અને સંસાધનોમાં ગતિશીલતા લાવવા જેવા સંખ્યાબંધ મુદ્દાઓ પર ચર્ચા થઇ હતી . કેન્દ્રીય મંત્રીએ જણાવ્યું હતું કે , આ ચર્ચામાં માત્ર માંગણીઓ જ રજૂ કરવામાં ન હોતી આવી પરંતુ ખૂબ નક્કર સૂચનો પણ મળ્યા હતા .


    શ્રી જાવડેકરે જણાવ્યું કે , કામદારો ફરી કામે જોડાય તે પહેલા બેચ અનુસાર પરીક્ષણ , ઑનલાઇન નોંધણી , ત્યારબાદ વેચાણ કેન્દ્રોનું સેનિટાઇઝેશન , બે કામદારો વચ્ચે ભૌતિક વિભાજકની વ્યવસ્થા સહિત સંખ્યાબંધ ખૂબ સારા સૂચનો આ બેઠકમાં મળ્યા હતા .


    આ ઉદ્યોગના અગ્રણીઓ દ્વારા સમગ્ર ઓટોમોટિવ ઉદ્યોગ મૂલ્ય સાંકળ ફરી શરૂ કરવા સંબંધિત કેટલાક સૂચનો સાથે મુખ્ય મુદ્દા પર પ્રકાશ પાડવામાં આવ્યો હતો ; ડીલરશીપને સહાય ; રોજગારી સહાયના હસ્તક્ષેપ ; માંગમાં વૃદ્ધિ અને આર્થિક સહાય માટે જરૂરિયાતના સંદર્ભમાં મુદ્દાઓ રજૂ કરવામાં આવ્યા હતા .


    કેન્દ્રીય મંત્રીએ આ ઉદ્યોગને ખાતરી આપી હતી કે , તેઓ તમામ સૂચનો અને તેમની માંગણી અંગે સંબંધિત મંત્રાલયો જેમકે , પરિવહન મંત્રાલય , વાણિજ્ય મંત્રાલય , નાણાં મંત્રાલય અને અન્ય સંબંધિત મંત્રાલય સાથે ચર્ચા કરશે .


    આ ઉદ્યોગના માંધાતાઓએ કોવિડ મહામારીનો સામનો કરવા માટે પ્રધાનમંત્રીના નેતૃત્વની પ્રશંસા કરી હતી . ભારે ઉદ્યોગ મંત્રીએ ભારપૂર્વક જણાવ્યું હતું કે , “ ભારતે કોવિડના વ્યવસ્થાપનમાં ખરેખર ખૂબ સારું કામ કર્યું છે અને આપણે સંખ્યાબંધ લોકોના અમૂલ્ય જીવનને બચાવી શક્યા છીએ , હવે આપણે આજીવિકા બાબતે વધુ નક્કર પગલાં લેવાના છે .”


    ભારે ઉદ્યોગ અને જાહેર સાહસો રાજ્યમંત્રી શ્રી અર્જૂન મેઘવાલ અને ભારે ઉદ્યોગ સચિવ શ્રી અરૂણ ગોયલ પણ આ ચર્ચામાં સહભાગી બન્યા હતા .


    આ બેઠકમાં OEM અને ઓટો કોમ્પોનન્ટ ક્ષેત્ર એમ બંને તરફથી પ્રેઝન્ટેશન રજૂ કરવામાં આવ્યા હતા . SIAM ના પ્રમુખ શ્રી રાજન વઢેરા , ACMA ના પ્રમુખ શ્રી દીપક જૈને આ ઉદ્યોગની ટીમમાં સહ - નેતૃત્વ કર્યું હતું . આ બેઠકમાં ભાગ લેનારા અન્ય વરિષ્ઠ CEO માં શ્રી આર . સી . ભાર્ગવ , શ્રી પવન મુંજાલ , શ્રી વિક્રમ કિર્લોસ્કર અને ડૉ . પવન ગોયંકા પણ હતા .


    GP/DS

    
    
    (Release ID: 1619599) Visitor Counter : 31
    
    
      Read this release in: English , Urdu , Hindi , Assamese , Bengali , Punjabi , Odia , Tamil , Telugu , Kannada , Malayalam , Malayalam