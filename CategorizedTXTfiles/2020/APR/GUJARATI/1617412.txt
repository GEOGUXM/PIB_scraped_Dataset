      PIB Headquarters

      દેશમાં માસ્કની જરૂરીયાતને પહોંચી વળવા ભારતીય પોસ્ટની ગુજરાતની ટીમ દ્વારા 13 હજારથી વધુ માસ્ક તૈયાર કરવામાં આવ્યા, સપ્તાહના અંત સુધીમાં વધુ 9 હજાર માસ્ક તૈયાર થશે
      
      સુરેન્દ્રનગરના પોસ્ટમેન દેવજીભાઈ સોલંકીએ એકલા હાથે 2015 માસ્ક તૈયાર કર્યા
      
      ગુજરાત સહિત સમગ્ર દેશમાં પોસ્ટ વિભાગ દ્વારા થઇ રહેલી કામગીરીની કેન્દ્રીય સંચાર રાજ્ય મંત્રી શ્રી સંજય ધોત્રેએ વીડિયો કોન્ફરન્સ દ્વારા સમીક્ષા કરી
      Posted On: 23 APR 2020 1:59PM by PIB Ahmedabad


    ભારતમાં 130 કરોડની વસ્તી છે. જો પરિસ્થિતિ અંકુશ બહાર જાય તો માસ્કની સંભવિત અછતની શક્યતાને આપણા આદરણીય પ્રધાનમંત્રી ખૂબ જ યોગ્ય રીતે સમજ્યા છે. જો માસ્કની વાત હોય તો દરેક પાસે પૂરતા પ્રમાણમાં માસ્ક હોવા જ જોઇએ તેવા તેમના અનુરોધ પર ગુજરાતની ભારતીય પોસ્ટની ટીમ સક્રીય થઇ અને માસ્ક તૈયાર કરવામાં તેમના કર્મચારીઓએ ખૂબ જ મોટું યોગદાન આપ્યું. અત્યાર સુધીમાં 13,260 માસ્ક ગુજરાતમાં ભારતીય પોસ્ટની ટીમ દ્વારા તૈયાર કરી દેવામાં આવ્યા છે અને પોસ્ટ વિભાગના તમામ કર્મચારીઓમાં તેનું વિતરણ કરવામાં આવ્યું છે. અન્ય 9000 માસ્કનું ઉત્પાદન ચાલી રહ્યું છે અને આ સપ્તાહના અંત સુધીમાં તે પૂર્ણ થવાની સંભાવના છે.


    એ જાણીને ખુશી થાય છે, આ માસ્ક માત્ર પોસ્ટ વિભાગના કર્મચારીઓએ જ નથી તૈયાર કર્યા પરંતુ તેમના જીવનસાથી અને સંતાનોએ પણ તેમના ઘરે માસ્ક બનાવવામાં શ્રમદાન આપ્યું છે. અમદાવાદથી માંડીને આદિવાસી વિસ્તારો અને સાબરકાંઠા, વલસાડ, કચ્છ વગેરે અંતરિયાળ વિસ્તારોમાં પણ ગ્રામીણ ડાક સેવકોએ તેમના ઓફિસના કલાકો ઉપરાંત પણ કામ કરીને માસ્ક તૈયાર કર્યા છે, ગુજરાતમાં પોસ્ટ વિભાગના તમામ કર્મચારીને માસ્ક પૂરા પાડવામાં આવ્યા છે. જોકે, આ પ્રયાસો હજુ પણ ચાલુ જ રહેશે અને વધારાના તૈયાર કરવામાં આવેલા માસ્કનું વિતરણ આરોગ્ય અને સફાઇ કર્મચારીઓ, પોલીસ જવાનો, ઝુંપડપટ્ટી વિસ્તારમાં રહેતા ગરીબ લોકો વગેરેમાં કરવામાં આવશે.


    સુરેન્દ્રનગર જિલ્લાના સાયલા S.O., મઢાડ BOના પોસ્ટમેન દેવજીભાઇ સોલંકીએ એકલા હાથે 2015 માસ્ક તૈયાર કર્યા છે અને સુરેન્દ્રનગર ડિવિઝનમાં પોસ્ટ વિભાગના કર્મચારીઓ, મ્યુનિસિપાલિટીના સફાઇ કર્મચારીઓમાં તેનું વિતરણ કર્યું છે. અહીં આ ખાસ ઉલ્લેખ એટલા માટે કર્યો છે, કારણ કે દેવજીભાઈએ આમાં કોઇની મદદ નથી લીધી અને માસ્કના કાપડ માટે પણ પોતે જ પૈસા ચૂકવ્યા છે.


    આ ઉપરાંત, ગુજરાત પોસ્ટલ સર્કલે ગુજરાતમાં અને દેશના અન્ય ભાગોમાં દવાઓનો પૂરવઠો પહોંચાડવા માટે 28 માર્ચ 2020ના રોજ ગુજરાત ચેપ્ટરના ઇન્ડિયન ડ્રગ મેડિકલ એસોસિએશન સાથે સમજૂતી કરી છે. આ સમજૂતી પછી, B2B (બિઝનેસ ટુ બિઝનેસ) ધોરણે 9000 કિલો દવાના જથ્થાની ડિલિવરી કરવામાં આવી છે. આટલું જ નહીં, ગ્રાહકોની વ્યક્તિગત જરૂરિયાતોને પણ ધ્યાનમાં લેવામાં આવી છે અને 15000 કિલોથી વધુ સ્પીડ પોસ્ટ પાર્સલોનું બિઝનેસ ટુ બિઝનેસ અને કસ્ટમર ટુ કસ્ટમર ધોરણે બુકિંગ થઇ ગયું છે. લૉકડાઉન પછી, ડૉક્ટરો દ્વારા ટેલિ- કન્સલ્ટેશનમાં વધારો થયો છે. આથી, ડૉક્ટરો ગુજરાતના વિવિધ વિસ્તારોમાં સ્પીડ પોસ્ટના માધ્યમથી તેમના દર્દીઓને દવાઓ મોકલી રહ્યા છે, દવાઓની સમયસર ડિલિવરી માટે ભારતીય પોસ્ટ દ્વારા ઉત્તમ સેવા અપાઈ રહી છે. કચ્છ ડિવિઝનમાં થેલેસેમિયાના એક દર્દીને દવાનું પેકેટ પૂણેથી પ્રાપ્ત કરીને સમયસર પહોંચાડવામાં આવ્યું હતું. ગુજરાતમાં દવાઓની ડિલિવરી સંબંધિત હિલચાલ પર દેખરેખ રાખવા માટે એક વિશેષ ટીમ તૈયાર કરવામાં આવી છે જે તમામ અવરોધો દૂર કરે છે અને કોઇપણ સમસ્યા વગર લાભાર્થી સુધી સમયસર દવા પહોંચાડવાનું સુનિશ્ચિત કરે છે.


    કેન્દ્રીય સંચાર રાજ્ય મંત્રી શ્રી સંજય ધોત્રેએ 22 એપ્રિલના રોજ એક વીડિયો કોન્ફરન્સનું આયોજન કર્યું હતું, તેમા દરેક રાજ્યના પોસ્ટ વિભાગના અધિકારીઓ જોડાયા હતા. મંત્રીશ્રીએ સમગ્ર દેશના પોસ્ટ વિભાગ દ્વારા થઈ રહેલી કામગીરીની સમીક્ષા કરી હતી, તેમણે ટ્વીટ કરી જણાવ્યું હતું કે, પોસ્ટ વિભાગ દ્વારા માસ્ક, પીપીઈ, વેન્ટીલેટર, ટેસ્ટીંગ કીટ, દવાઓ સહિત જરૂરી વસ્તુઓની ઘર સુધી ડિલવરી થઈ રહી છે, જે ખરેખર ભારતની કોરોના સામેની લડાઈમાં મહત્વની સાબિત થશે.


    SD/RP

    
    
    (Release ID: 1617412) Visitor Counter : 37