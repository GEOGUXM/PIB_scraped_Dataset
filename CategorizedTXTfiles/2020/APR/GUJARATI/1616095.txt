      ગૃહ મંત્રાલય

      કેન્દ્રીય ગૃહમંત્રીએ કોરોના મહામારી અંગે 20 એપ્રિલથી આપવામાં આવનારી છૂટછાટ સંબંધે રાજ્યો સાથે મહત્વપૂર્ણ મુદ્દા પર ચર્ચા કરીને સ્થિતિને નિયંત્રણમાં રાખવા માટે નિર્દેશો આપ્યા
      Posted On: 19 APR 2020 4:59PM by PIB Ahmedabad


    કેન્દ્રીય ગૃહમંત્રી શ્રી અમિત શાહે , કોરોના મહામારી અંગે ગૃહ મંત્રાલયના અધિકારીઓ સાથે ગઇકાલે સમીક્ષા બેઠક યોજી હતી . તેમણે 20 એપ્રિલથી આપવામાં આવનારી છુટછાટો સંબંધે રાજ્યો સાથે મહત્વપૂર્ણ મુદ્દાઓ પર ચર્ચા કરીને સ્થિતિને નિયંત્રણમાં રાખવા માટે નિર્દેશ આપ્યા હતા .


    ગૃહમંત્રીએ કહ્યું હતું કે , પ્રધાનમંત્રી શ્રી નરેન્દ્ર મોદીના નેતૃત્વમાં ભારત હજુ પણ કોરોના સામેની લડાઇ લડી રહ્યું છે , આથી લૉકડાઉન પ્રતિબંધોની સાથે સમય સમયે આપવામાં આવેલા દિશાનિર્દેશોનું નિષ્ઠાપૂર્વક પાલન કરવું જરૂરી છે .


    સમીક્ષા દરમિયાન ગૃહમંત્રીના નિર્દેશાનુસર એવા વિસ્તારો જે હોટસ્પોટ / ક્લસ્ટર્સ / ચેપગ્રસ્ત ઝોનમાં નથી આવતા અને જ્યાં કેટલીક ગતિવિધિઓની મંજૂરી આપી શકાય તેમ છે , ત્યાં સાવચેતી રાખવી અને એ પણ સુનિશ્ચિત કરવું જરૂરી છે કે , આ મુક્તિ માત્ર વાસ્તવિક પરિસ્થિતિઓનું યોગ્ય મૂલ્યાંકન કર્યા પછી જ આપવામાં આવે .


    ગ્રામીણ અર્થતંત્રને વેગ આપવા માટે ગ્રામીણ વિસ્તારોમાં કેટલીક આર્થિક ગતિવિધિઓની મંજૂરી આપવામાં આવી છે . તદઅનુસાર , જિલ્લા અધિકારીઓને ઉદ્યોગો - સમૂહોના સહયોગથી , રાજ્યની અંદર શ્રમિકોને તેમના કાર્યસ્થળે સ્થાનાંતરિક કરવાની વ્યવસ્થા કરવી જોઇએ . મોદી સરકાર માને છે કે , આનાથી આર્થિક ગતિવિધિઓને વેગ મળશે તેમજ શ્રમિકોને રોજગારીની તકો પણ પ્રાપ્ત થશે .


    તેવી જ રીતે , મોટા ઔદ્યોગિક એકમોના પરિસરના સંચાલન પર રાજ્યો દ્વારા વિશેષ ધ્યાન આપવામાં આવે . ખાસ કરીને એવા એકમોના સંચાલન પર ધ્યાન આપવામાં આવે જ્યાં શ્રમિકોને પરિસરમાં જ રાખવાની વ્યવસ્થા હોય . તેનાથી આર્થિક ગતિવિધિઓને વેગ મળશે અને શ્રમિકોને રોજગારી પ્રદાન કરવામાં પણ મદદ મળશે . આ વિષમ પરિસ્થિતિમાં મોદી સરકાર દેશના તમામ લોકોના હિતોના રક્ષણ માટે પ્રતિબદ્ધ છે . ગૃહમંત્રીએ જણાવ્યું હતું કે , ઉદ્યોગોની સાથે સાથે કૃષિ અને મનરેગા ગતિવિધિઓના માધ્યમથી પણ શ્રમિકોને રોજગાર આપવાની સંભાવનાઓ પર કામ કરવું પડશે .


    તેવી જ રીતે , જે શ્રમિકો રાહત શિબિરોમાં રહે છે , તેમના માટે ઉપલબ્ધ સુવિધાઓ , જેમ કે ભોજનની ગુણવત્તા , વગેરે પર વધુ ધ્યાન આપવું જોઇએ . અત્યારે પરિસ્થિતિઓ પડકારજનક છે સમજી શકાય છે , પરંતુ આ મુદ્દાનો ઉકેલ પણ લાવી શકાય છે .


    ગૃહમંત્રીએ જણાવ્યું હતું કે , રાજ્યોએ એ પણ સુનિશ્ચિત કરવું જરૂરી છે કે , હવે જ્યારે તબીબી ટીમોના માધ્યમથી સામુદાયિક પરીક્ષણો કરવામાં આવી રહ્યા છે , તેવી સ્થિતિમાં તબીબી ટીમોને યોગ્ય રક્ષણ આપવું જોઇએ . એવી જ રીતે , જો સામુદાયિક પરીક્ષણ માટે જતા પહેલાં , સમુદાયના જવાબદાર નેતાઓને સામેલ કરીને શાંતિ સમિતિઓને સક્રીય કરવામાં આવે તો કામ સૂપેરે પાર પડી શકે છે . આ પ્રકારના પ્રયાસોથી કોવિડ -19 ના પરીક્ષણ , સારવાર અને અન્ય સંબંધિત પરિબળો અંગે લોકોને જાગૃત કરીને તેમનામાં ફેલાયેલા ભય અને ભ્રમણાઓ દૂર કરવામાં મદદ મળશે .


    એ પણ સુનિશ્ચિત કરવાના નિર્દેશો આપવામાં આવ્યા હતા કે , દિશાનિર્દેશોનું પાલન થઇ રહ્યું હોવાની દેખરેખ રાખવા માટે ગ્રામીણ વિસ્તારોમાં પેટ્રોલિંગ કરવું જોઇએ . જિલ્લાધિકારી દેખરેખ માટે પોલીસ , પંચાયત અધિકારીઓ , મહેસુલ અધિકારીઓ વગેરેની મદદ લઇ શકે છે .


    GP/DS


    

    
    (Release ID: 1616095) Visitor Counter : 161
    
    
      Read this release in: Marathi , English , Urdu , Hindi , Assamese , Manipuri , Bengali , Punjabi , Odia , Tamil , Telugu , Kannada , Malayalam