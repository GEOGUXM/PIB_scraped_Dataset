      ગ્રાહક બાબતો, ખાદ્ય અને જાહેર વિતરણ મંત્રાલય

      ‘સેન્ટ્રલ પૂલ’ હેઠળ ઘઉંની ખરીદીના કામકાજે વેગ પકડ્યો
      
      આ મોસમ માટે 400 LMTનું લક્ષ્ય હાંસલ થવાની શક્યતા
      
      FCIએ લૉકડાઉન દરમિયાન 2000થી વધુ ટ્રેનો દોડાવીને માલવહન કર્યું
      
      દેશભરમાં 2087 ટ્રેનોમાં અંદાજે 58.44 લાખ MT ખાદ્યાન્નનો જથ્થો પહોંચાડવામાં આવ્યો
      Posted On: 27 APR 2020 7:36PM by PIB Ahmedabad


    દેશમાં ઘઉંનું ઉત્પાદન કરતા તમામ મુખ્ય રાજ્યોમાં ઘઉંની ખરીદીની કામગીરી ખૂબ જ ઝડપથી આગળ વધી રહી છે . 26.04.2020 સુધીમાં સેન્ટ્રલ પૂલ મે કુલ 88.61 લાખ મેટ્રિક ટન (LMT) ઘઉંના જથ્થાની ખરીદી થઇ ચુકી છે . આમાં સૌથી વધુ યોગદાન 48.27 LMT સાથે પંજાબનું છે જ્યારે 19.07 LMT સાથે હરિયાણા બીજા ક્રમે છે . ખરીદીની વર્તમાન ઝડપને ધ્યાનમાં રાખતા , આ મોસમમાં 400 LMT ની ખરીદીનું લક્ષ્ય હાંસલ થઇ જાય તેવી સંભાવના છે . કોવિડ -19 વાયરસના ફેલાવાના કારણે ઉભા થયેલા વર્તમાન જોખમને ધ્યાનમાં રાખતા , તમામ બજારોમાં સામાજિક અંતર માટે જરૂરી સાવચેતીના પગલાંનું ચુસ્ત પાલન કરીને ખરીદીની પ્રક્રિયા ચાલી રહી છે . ખેડૂતો કોઇપણ પ્રકારે તણાવ કે મુશ્કેલની સ્થિતિમાં મૂકાય નહીં તે સુનિશ્ચિત કરવા માટે શક્ય હોય તેવા તમામ પ્રયાસો કરવામાં આવી રહ્યા છે . સિલક જથ્થો ધરાવતા પ્રદેશોમાંથી માંગ હોય તેવા પ્રદેશોમાં ખાદ્યાન્નના પૂરતા જથ્થાની રવાગની એકધારી ચાલુ રાખવા માટે , ફુડ કોર્પોરેશન ઓફ ઇન્ડિયા (FCI) એ લૉકડાઉનના સમયમાં અત્યાર સુધીમાં 2000 થી વધુ ટ્રેનોમાં ખાદ્યાન્નનો જથ્થો દેશભરમાં પહોંચાડી દીધો છે . ભારત સરકારની વિવિધ યોજનાઓ અંતર્ગત ખાદ્યાન્નના જથ્થાની જરૂરિયાતને પહોંચી વળવા માટે 27.04.2020 સુધીમાં કુલ 2087 ટ્રેનોમાં અંદાજે 58.44 LMT ખાદ્યાન્નના જથ્થાને રવાના કરી દેવામાં આવ્યો છે . સંખ્યાબંધ વપરાશકર્તા રાજ્યોમાં મુખ્ય અનલોડિંગ કેન્દ્રોમાંથી ઘણી જગ્યાઓને ચેપગ્રસ્ત ઝોન અને હોટસ્પોટ જાહેર કરવાથી ગંભીર અવરોધો આવી રહ્યા હોવા છતાં , આ સમયમાં 1909 રેકમાં 53.47 LMT જથ્થાનું અનલોડિંગ પણ થઇ ગયું છે .


    કેન્દ્ર અને રાજ્ય સરકારો દ્વારા લૉકડાઉનના પ્રતિબંધોમાં તબક્કાવાર છુટછાટ આપવામાં આવશે તેમ તેમ આગામી દિવસોમાં અનલોડિંગની કામગીરી વધુ વેગ પકડશે . પ્રધાનમંત્રી ગરીબ કલ્યાણ અન્ન યોજના (PMGKAY) અંતર્ગત ત્રણ મહિના ( એપ્રિલથી જૂન 2020) સુધી વ્યક્તિદીઠ 5 કિલો ખાદ્યન્ન વિનામૂલ્યે આપવા માટેનો જથ્થો ઉપાડવાનું કામ હાલમાં સારી રીતે ચાલી રહ્યું છે અને કેન્દ્ર શાસિત પ્રદેશ લદ્દાખ તેમજ લક્ષદ્વીપે પહેલાંથી જ 3 મહિનાનો ક્વોટાનો જથ્થો ઉપાડી લીધો છે . અન્ય 7 રાજ્યો જૂન મહિનાના ક્વોટાનો જથ્થો ઉપાડી રહ્યા છે જ્યારે 20 રાજ્યોએ મે મહિનાના ક્વોટાનો જથ્થો ઉપાડી લીધો છે . 8 રાજ્યો અત્યારે એપ્રિલ મહિનાના ક્વોટાનો જથ્થો ઉપાડી રહ્યા છે જેઓ મહિનાના અંત સુધીમાં આ કામ પૂરું કરશે તેવી અપેક્ષા છે . FCI એ તમામ રાજ્યોમાં જરૂરિયાતોને પહોંચી વળવા માટે પૂરતા જથ્થાની વ્યવસ્થા કરી છે . પશ્ચિમ બંગાળમાં ત્રણ મહિના માટે વધારાની ફાળવણી અંદાજે 9 લાખ મેટ્રિક ટન હોવાથી , રાજ્યના વિવિધ ભાગોમાં 227 ટ્રેનોમાં માલ લોડ કરીને ચોખાનો જથ્થો પહોંચાડવાની યોજના તૈયાર કરી દેવામાં આવી છે . આ જથ્થો ચાર રાજ્યો એટલે કે તેલંગાણા , આંધ્રપ્રદેશ , છત્તીસગઢ અને ઓડિશામાંથી એક સાથે પશ્ચિમ બંગાળમાં રવાના કરવામાં આવશે જેથી ટુંક સમયમાં જ રાજ્યમાં ખાદ્યાન્નનો પૂરતો જથ્થો ઉપલબ્ધ થઇ શકે .


    GP/DS


    

    
    (Release ID: 1618787) Visitor Counter : 28
    
    
      Read this release in: English , Urdu , Marathi , Hindi , Bengali , Assamese , Manipuri , Punjabi , Odia , Tamil , Telugu , Kannada