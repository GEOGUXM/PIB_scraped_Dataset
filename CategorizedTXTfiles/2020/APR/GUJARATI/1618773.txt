      સ્વાસ્થ્ય અને પરિવાર કલ્યાણ મંત્રાલય

      કોવિડ-19 અપડેટ્સ
      Posted On: 27 APR 2020 6:25PM by PIB Ahmedabad


    આદરણીય પ્રધાનમંત્રી શ્રી નરેન્દ્ર મોદીએ આજે વીડિયો કોન્ફરન્સના માધ્યમથી તમામ રાજ્યોના મુખ્યમંત્રીઓ સાથે વાતચીત કરી હતી . તેમણે સૂચન કર્યું હતું કે , વાયરસના સંક્રમણની સાંકળ તુટવી જોઇએ , ખાસ કરીને જે જિલ્લાઓ રેડ અને ઓરેન્જ ઝોનમા છે ત્યાં સંક્રમણની સાંકળ તુટવી અત્યંત જરૂરી છે . તેમણે રાજ્યો / કેન્દ્ર શાસિત પ્રદેશો માટે હોટસ્પોટ્સ એટલે કે રેડ ઝોન વિસ્તારોમાં માર્ગદર્શિકાઓના ચુસ્ત પાલનના મહત્વ પર પણ પ્રકાશ પાડ્યો હતો . તેમણે કહ્યું હતું કે , રાજ્યો / કેન્દ્ર શાસિત પ્રદેશોના પ્રયાસો રેડ ઝોનને ઓરેન્જ ઝોનમાં અને તે પછી ગ્રીન ઝોનમાં પરિવર્તિત કરવાની દિશામાં કેન્દ્રિત હોવા જોઇએ . તેમણે કહ્યું કે , કોરોના વાયરસ બીમારી અને આરોગ્ય સુવિધા પ્રત્યે સહેજ પણ ભેદભાવની લાગણી કોઇનામાં ન હોવી જોઇએ અને કોવિડ -19 ઉપરાંત અન્ય આરોગ્ય સેવાઓ પૂરી પાડવી પણ જરૂરી છે . તેમણે વધુમાં કહ્યું હતું કે , પરંપરાગત તબીબી તંત્રની કામગીરી ચાલુ રહેવી જોઇએ .


    દેશમાં 16 જિલ્લા એવા છે જ્યાં અગાઉ કેસ નોંધાયા હતા અને હવે છેલ્લા 28 દિવસમાં ત્યાં કોઇ કેસ નોંધાયો નથી . આ યાદીમાં 3 નવા જિલ્લા ઉમેરવામાં આવ્યા છે (24 એપ્રિલથી ):

      * મહારાષ્ટ્રમાં ગોંડિયા
      * કર્ણાટકમાં દેવનગરી
      * બિહારમાં લાખી સરાઇ

    2 જિલ્લા એવા છે જ્યાં છેલ્લા 28 દિવસથી કોઇ કેસ નહોતા નોંધાયા પરંતુ હવે ત્યાં નવા કેસ નોંધાયા છે . આ જિલ્લા ઉત્તરપ્રદેશમાં પીલિભિત અને પંજાબમાં શહીદ ભગતસિંહ નગર છે . વધુમાં કુલ 85 જિલ્લા (25 રાજ્ય / કેન્દ્ર શાસિત પ્રદેશમાં ) એવા છે જ્યાં છેલ્લા 14 દિવસમાં કોઇ જ નવા કેસ નોંધાયા નથી .


    આજે પત્રકારોને સંબોધતી વખતે , ભારત સરકારના સશક્ત સમૂહ -5 (EG-5) દ્વારા કોવિડ -19 મહામારીના ઉપદ્રવના કારણે ઉભા થયેલા પડકારો અને તેના ફેલાવાને નિયંત્રણમાં લેવા માટેના પગલાં માટે આવશ્યક ચીજોની પૂરવઠા સાંકળ અને લોજિસ્ટિક્સને લગતી વ્યવસ્થાઓ અંગે માહિતી આપવામાં આવી હતી .


    મીડિયા સાથે વાત કરતી વખતે , પીવાલાયક પાણી અને સફાઇ વિભાગના સચિવ અને EG-5 ના ગવર્નર શ્રી પમેશ્વરન ઐયરે ચાર મહત્વપૂર્ણ ક્ષેત્રો એટલે કે , કૃષિ , ઉત્પાદન , લોજિસ્ટિક્સ અને ખાદ્ય સામગ્રી સામે આવી રહેલા પડકારોને ઉકેલવા માટે સરકાર દ્વારા લેવામાં આવેલા પગલાંઓની માહિતી આપી હતી . તેમણે કહ્યું હતું કે , ખાદ્યચીજો અને દવાઓની હેરફેર કરતી ટ્રકોની સંખ્યાની ટકાવારી 30 માર્ચે 46% હતી તે 25 એપ્રિલે વધીને 76% થઇ ગઇ . આ સમયગાળામાં જ , રેલવે રેકની હેરફેરની ટકાવારી 67% હતી તે વધીને 76% થઇ ગઇ છે . બંદરો પર ટ્રાફિકના સંચાલનની ટકાવારી 70% થી વધીને 87% થઇ છે અને આ સમયમાં જ , કાર્યરત મુખ્ય મંડી ( બજારો ) ની સંખ્યા 61% થી વધીને 79% થઇ છે . 1.5 કરોડથી વધુ લોકોને દરરોજ સરકારી એજન્સીઓ , NGO અને ઉદ્યોગો દ્વારા રાંધેલું ભોજન પૂરું પાડવામાં આવે છે .


    EG-5 ની ભૂમિકા વિશે તેમણે કહ્યું હતું કે , સરકાર આવશ્યક ચીજોના પૂરવઠાની સાંકળમાં આવતા અવરોધો દૂર કરવા માટે નીતિઓ અને અમલીકરણમાં હળવા કરવા પર , પાયાના સ્તરે ચોક્કસ અવરોધો દૂર કરવા પર અને પૂરવઠા કામગીરીમાં જોડાયેલા યોદ્ધાઓ દ્વારા અનુસરવામાં આવતા શ્રેષ્ઠ આચરણ અને મહત્વપૂર્ણ આંકડાઓના ટ્રેકિંગ પર ધ્યાન આપી રહી છે . તેમણે કહ્યું કે , આ માટે , તેઓ વિવિધ વિભાગો , ગૃહ મંત્રાલય અને ખાદ્ય , ફાર્મા , ટ્રાન્સપોર્ટરો , જથ્થાબંધ વેપારીઓ , છુટક વિક્રેતાઓ અને મંડી સહિત ઉદ્યોગજગતના અન્ય મુખ્ય હિતધારકો સાથે સંકલન કરે છે .


    દેશમાં અત્યાર સુધીમાં 6,184 દર્દીઓ સાજા થઇ ગયા છે જે 22.17% નો રિકવરી દર દર્શાવે છે . ગઇકાલથી અત્યાર સુધીમાં નવા 1396 કેસ પોઝિટીવ નોંધાતા દેશમાં કોવિડ -19 ના પુષ્ટિ થયેલા પોઝિટીવ કેસોની કુલ સંખ્યા 27,892 થઇ છે . છેલ્લા 24 કલાકમાં ભારતમાં 48 દર્દીના મૃત્યુ થયા હોવાથી અત્યાર સુધીમાં ભારતમાં કોવિડ -19 ના કારણે 872 દર્દીના મૃત્યુ થયા છે .


    કોવિડ -19 સંબંધિત ટેકનિકલ પ્રશ્નો , માર્ગદર્શિકાઓ અને સલાહસૂચનો અંગે પ્રમાણભૂત માહિતી માટે કૃપા કરીને આ વેબસાઇટની નિયમિત મુલાકાત લો : https://www.mohfw.gov.in/ .


    કોવિડ -19 સંબંધિત કોઇપણ ટેકનિકલ પ્રશ્નો technicalquery.covid19@gov.in પર અને અન્ય પ્રશ્નો ncov2019@gov.in પર ઇમેલ પણ કરી શકો છો .


    જો કોવિડ -19 સંબંધિત કોઇપણ પ્રશ્ન હોય તો , કૃપા કરીને આરોગ્ય અને પરિવાર કલ્યાણ મંત્રાલયના હેલ્પલાઇન નંબર : +91-11-23978046 અથવા 1075 ( ટૉલ ફ્રી ) પર કૉલ કરો . કોવિડ -19 અંગે રાજ્યો / કેન્દ્ર શાસિત પ્રદેશોના હેલ્પલાઇન નંબરોની યાદી https://www.mohfw.gov.in/pdf/coronvavirushelplinenumber.pdf પર ઉપલબ્ધ છે .


    GP/DS

    
    
    (Release ID: 1618773) Visitor Counter : 54
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Odia , Tamil , Telugu , Kannada , Malayalam
    
    
    

*