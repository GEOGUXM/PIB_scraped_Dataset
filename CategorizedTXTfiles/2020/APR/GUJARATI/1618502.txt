      પ્રધાનમંત્રીનું કાર્યાલય

      પ્રધાનમંત્રીએ ‘મન કી બાત 2.0’ના 11મા એપિસોડનું સંબોધન કર્યું
      
      ભારતની કોરોના સામેની લડાઈ જનઆંદોલન છેઃ પ્રધાનમંત્રી
      
      પ્રધાનમંત્રીએ થૂંકવાની આદતમાંથી મુક્ત થવા અપીલ કરી
      Posted On: 26 APR 2020 4:49PM by PIB Ahmedabad


    ‘ મન કી બાત 2.0 ’ ના 11 મા એપિસોડનું સંબોધન કરતા પ્રધાનમંત્રી શ્રી નરેન્દ્ર મોદીએ જણાવ્યું હતું કે , ભારતની કોરોના સામેની લડાઈ જનઆંદોલન છે અને લોકોની સાથે સરકાર અને વહીવટીતંત્ર પણ રોગચાળા સામે લડત ચલાવી રહ્યું છે . તેમણે કહ્યું હતું કે , દેશનો દરેક અને તમામ નાગરિક આ લડાઈમાં સૈનિક છે અને નાગરિકો આ લડાઈમાં મોખરે છે . તેમણે લોકોનાં એ સંકલ્પની પ્રશંસા કરી હતી કે , કેવી રીતે દરેક અને તમામ સ્થળે લોકો એકબીજાની મદદ કરવા આગળ આવી રહ્યાં છે .


    પ્રધાનમંત્રીએ જણાવ્યું હતું કે , જરૂરિયાત મંદો માટે ભોજનની વ્યવસ્થા કરવી , અનાજનો પુરવઠો પૂરો પાડવો , લોકડાઉનનાં નિયમોનું પાલન કરવું , હોસ્પિટલોમાં વ્યવસ્થાઓથી લઈને તબીબી ઉપકરણોનું સ્વદેશી ધોરણે ઉત્પાદન કરવું – સંપૂર્ણ દેશ એકસાથે આગેકૂચ કરી રહ્યો છે . તેમણે લોકોને વધુ પડતા વિશ્વાસમાં ન રહેવાની અપીલ કરી હતી . તેમણે કહ્યું હતું કે , તમારે એવું ન માનવું જોઈએ કે તમારા શહેર , ગામ , શેરી કે ઓફિસ સુધી કોરોના પહોંચ્યો નથી , તો હવે નહીં પહોંચે . તેમણે ‘ દો ગઝ દૂરી હૈ જરૂરી ’ ને મંત્ર બનાવવા પર ભાર મૂક્યો હતો . તેમણે જણાવ્યું હતું કે , લોકોએ બે ગજનું અંતર જાળવવું જોઈએ અને પોતે સ્વસ્થ રહેવું જોઈએ . તેમણે ચેતવણી આપી હતી કે , વધુ પડતા ઉત્સાહમાં સ્થાનિક સ્તરે બેદરકારી દાખવવી ન જોઈએ અને લોકોએ હંમેશા સતર્ક રહેવું જોઈએ .


    પ્રધાનમંત્રીએ કહ્યું હતું કે , કાર્યશૈલી , જીવનશૈલી અને લોકોની રોજિંદી આદતોમાં ઘણા સકારાત્મક ફેરફારો આવી રહ્યાં છે . આપણી આસપાસ માસ્ક પહેરવાની અને ચહેરો ઢાંકવાની અસર દેખાઈ રહી છે . તેમણે જણાવ્યું હતું કે , કોરોનાના કારણે બદલાતી પરિસ્થિતિમાં માસ્ક લોકોનાં જીવનનો ભાગ બની ગયા છે . તેમણે જણાવ્યું હતું કે , હવે માસ્ક સભ્ય સમાજનું અભિન્ન અંગ બની જશે . જો લોકો પોતાને અને અન્ય લોકોને રોગથી મુક્ત કરવા ઇચ્છતાં હોય , તો તેમણે માસ્ક ધારણ કરવો પડશે . તેમણે લોકોને ચહેરો ઢાંકવા ગમ્ચા અને હાથરૂમાલનો ઉપયોગ કરવાનું સૂચન પણ કર્યું હતું .


    પ્રધાનમંત્રીએ કહ્યું હતું કે , સમાજમાં અન્ય એક બાબતને લઈને જાગૃતિ અને સમજણ આવી છે કે , જાહેરમાં થૂંકવાથી આરોગ્યને કેટલું નુકસાન થઈ શકે છે . તેમણે કહ્યું હતું કે , લોકો કોઈ પણ જગ્યાએ થૂંકે છે એ ખરાબ આદત છે તથા આ સ્વચ્છતા અને આરોગ્ય એમ બંને માટે ગંભીર પડકાર છે . તેમણે લોકોને થૂંકવાની આદતમાંથી મુક્ત થવા અપીલ કરી હતી . તેમણે એવું પણ જણાવ્યું હતું કે , એનાથી મૂળભૂત સ્વચ્છતાના ધોરણો સુધરવાની સાથે કોરોના ઇન્ફેક્શનના પ્રસારને અટકાવવામાં પણ મદદ મળશે .


    પ્રધાનમંત્રીએ કહ્યું હતું કે , કટોકટી દરમિયાન દેશવાસીઓના સંકલ્પથી ભારતમાં નવા પરિવર્તનની શરૂઆત થઈ છે . તેમણે કહ્યું હતું કે , દેશમાં વ્યવસાયો , ઓફિસો , શૈક્ષણિક સંસ્થાઓ અને તબીબી ક્ષેત્ર ઝડપથી કામગીરીમાં નવા પરિવર્તનો તરફ આગળ વધી રહ્યાં છે . દરરોજ બદલાતી સ્થિતિનો સામનો કરવા ટેકનોલોજીના મોરચે દેશમાં દરેક ઇનોવેટર એક યા બીજા સમાધાનો રજૂ કરે છે .


    પ્રધાનમંત્રીએ કહ્યું હતું કે , કેન્દ્ર , રાજ્ય સરકારો , દરેક અને તમામ વિભાગ તથા સંસ્થાઓ સંપૂર્ણ ક્ષમતાઓએ રાહત આપવા માટે ઝડપથી સંકલન સ્થાપિત કર્યું છે . ઉડ્ડયન ક્ષેત્રમાં કામ કરતાં લોકો , રેલવે કર્મચારીઓ દેશવાસીઓની સમસ્યાઓને દૂર કરવા માટે રાતદિવસ કામ કરી રહ્યાં છે . તેમણે વિશેષ અભિયાન લાઇફલાઇન ઉડાનથી દેશનાં દરેક ખૂણામાં દવાઓ અતિ ટૂંકા સમયગાળામાં કેવી રીતે પહોંચે છે એનો ઉલ્લેખ કર્યો હતો . ત્રણ લાખ કિલોમીટરની ઉડાન ભરનાર લાઇફલાઇન ઉડાન દેશનાં અંતરિયાળ વિસ્તારોમાં લોકો માટે તબીબી સાધનસામગ્રી પૂરી પાડે છે .


    પ્રધાનમંત્રીએ જણાવ્યું હતું કે , રેલવે લોકડાઉન દરમિયાન સતત દોડતી રહી છે , જેથી દેશભરમાં સામાન્ય નાગરિકને આવશ્યક ચીજવસ્તુઓની ખેંચ ન પડે . ભારતીય રેલવેએ 60 રુટો પર 100 થી વધારે પાર્સલ ટ્રેનો દોડાવી છે . શ્રી મોદીએ કહ્યું હતું કે , પોસ્ટલ વિભાગના કર્મચારીઓએ તબીબી સાધનસામગ્રી સુનિશ્ચિત કરવામાં મહત્ત્વપૂર્ણ ભૂમિકા અદા કરી છે . તેમણે જણાવ્યું હતું કે , ખરાં અર્થમાં આ તમામ લોકો કોરોના વોરિયર્સ છે . સરકારની જરૂરિયાતમંદ અને ગરીબોને મદદ કરવાની પ્રતિબદ્ધતા પર ભાર મૂકીને પ્રધાનમંત્રીએ કહ્યું હતું કે , પ્રધાનમંત્રી ગરીબ કલ્યાણ પેકેજના ભાગરૂપે નાણાં ગરીબોના ખાતામાં હસ્તાંતરિત કરવામાં આવ્યાં છે . ત્રણ મહિના માટે નિઃશુલ્ક ગેસ સિલિન્ડર અને અનાજ જેવી સુવિધાઓ ગરીબોને આપવામાં આવે છે . તેમણે વિવિધ સરકારી વિભાગોના પ્રયાસો અને બેંકિંગ ક્ષેત્રનાં કર્મચારીઓને ખભેખભો મિલાવીને કામ કરવાની ભાવનાને બિરદાવી હતી .


    પ્રધાનમંત્રીએ આ રોગચાળા સામે લડવામાં રાજ્ય સરકારોની સક્રિય ભૂમિકાની પ્રશંસા પણ કરી હતી . તેમણે કહ્યું હતું કે , સ્થાનિક વહીવટીતંત્રો અને રાજ્ય સરકારોએ ઉઠાવેલી જવાબદારીઓ કોરોના સામે લડવામાં મહત્ત્વપૂર્ણ છે . તેમણે જણાવ્યું હતું કે , તેમની મહેનત પ્રશંસનીય છે . દેશભરમાં તબીબી સેવાઓ અદા કરતા લોકો માટે સન્માન પ્રકટ કરીને પ્રધાનમંત્રીએ કહ્યું હતું કે , ડૉક્ટરો , નર્સો , પેરા - મેડિકલ સ્ટાફ , સામુદાયિક સ્વાસ્થ્ય કાર્યકર્તાઓ ભારતને કોરોનામુક્ત કરવા માટે રાતદિવસ ફરજ બજાવી રહ્યાં છે . તેમણે કહ્યું હતું કે , આપણે એ સુનિશ્ચિત કરવાની જરૂર છે કે , તેમની સલામતી જળવાઈ રહે અને તાજેતરમાં આ દિશામાં એક પગલાં તરીકે એક વટહુકમ જાહેર થયો છે . આ વટહુકમ કોરોના વોરિયર્સને હેરાન કરતાં કે ઇજા કરતાં કે હિંસક ઘટનાઓમાં સંકળાયેલા લોકો સામે કડક પગલાંની જોગવાઈ પૂરી પાડે છે .


    ઘરકામ કરતાં લોકો , આપણી વિવિધ જરૂરિયાતો પૂર્ણ કરતાં સામાન્ય કામદારો અથવા નજીકની દુકાનોમાં અંગત કામ કરતાં લોકો , આવશ્યક સેવાઓની ડિલિવરી કરતાં લોકો , બજારમાં કામ કરતાં મજૂરો , નજીકમાં ઓટો રિક્ષા ડ્રાઇવરોનું ઉદાહરણ આપીને શ્રી મોદીએ કહ્યું હતું કે , આજે લોકોને અહેસાસ થાય છે કે , તેમના વિના જીવન કેટલું મુશ્કેલ છે . તેમણે કહ્યું હતું કે , લોકો આ સાથીદારોને યાદ કરવાની સાથે તેમની જરૂરિયાતો પૂર્ણ કરવામાં મદદ કરી રહ્યાં છે . એટલું જ નહીં સોશિયલ મીડિયામાં સન્માન સાથે તેમના વિશે લખી રહ્યાં છે . પ્રધાનમંત્રીએ જણાવ્યું હતું કે , સામાન્ય લોકો ડૉક્ટરો , સફાઈ કામદારો અને આ જ પ્રકારની સેવા કરતાં અન્ય વ્યક્તિઓ તથા પોલીસ કર્મચારીઓને નવી દ્રષ્ટિ સાથે જોઈ રહ્યાં છે . તેમણે કહ્યું હતું કે , અત્યારે પોલીસ કર્મચારીઓ સુનિશ્ચિત કરે છે કે , ગરીબો અને જરૂરિયાતમંદોને ભોજન અને દવાઓ મળે . તેમણે ઉમેર્યું હતું કે , અત્યારે સામાન્ય લોકો પોલીસ સાથે સંવેદનાના સૂર સાથે જોડાઈ રહ્યાં છે .


    શ્રી મોદીએ જણાવ્યું હતું કે , સરકાર covidwarriors.gov.in ડિજિટલ પ્લેટફોર્મ ઊભું કર્યું છે . આ પ્લેટફોર્મ મારફતે નાગરિક સમાજ અને સ્થાનિક વહીવટીતંત્રના પ્રતિનિધિઓ , સામાજિક સંસ્થાઓના સ્વયંસેવકો એકબીજા સાથે જોડાયા છે . તેમણે અતિ ટૂંકા ગાળામાં ડૉક્ટરો , નર્સો , આશા - એએનએમ વર્કર્સ , એનસીસી અને એનએસએસ કેડેટ્સ , અલગ - અલગ ક્ષેત્રોનાં વ્યાવસાયિકો સહિત 1.25 કરોડ લોકો આ પોર્ટલ પર સામેલ થયા છે એની પ્રશંસા કરી હતી . આ કોવિડ વોરિયર્સ કટોકટી વ્યવસ્થાપન યોજનાઓ તૈયાર કરવામાં અને એનો અમલ કરવામાં સ્થાનિક સ્તરે મદદરૂપ થયા છે . તેમણે લોકોને કોવિડ વોરિયર બનવા અને દેશની સેવા કરવા covidwarriors.gov.in પર જોડાવા અપીલ કરી હતી .


    પ્રધાનમંત્રીએ સૂચવ્યું હતું કે , કટોકટી દરમિયાન ભારતે પોતાના માનવતાવાદી અભિગમ અને જવાબદારી સાથે દુનિયાભરમાં જરૂરિયાતમંદોને તબીબી પુરવઠો પૂરો પાડ્યો છે . તેમણે કહ્યું હતું કે , દુનિયાભરના લોકો ભારતના આયુર્વેદ અને યોગના મહત્ત્વ તથા રોગપ્રતિકારક ક્ષમતામાં વધારવામાં એની ભૂમિકા પર વિશેષ ધ્યાન આપી રહ્યાં છે . શ્રી મોદીએ આયુષ મંત્રાલયે રોગપ્રતિકારક ક્ષમતા વધારવા માટે કોરોના સાથે સંબંધિત આચારસંહિતાનું પાલન કરવા લોકોને વિનંતી કરી હતી . તેમણે ઉમેર્યું હતું કે , આયુષ મંત્રાલયે હૂંફાળું પાણી , ઉકાળો અને અન્ય માર્ગદર્શિકાઓ જાહેર કરી છે , જે લોકો માટે અતિ ઉપયોગી પુરવાર થશે . શ્રી મોદીએ કહ્યું હતું કે , આ આપણી કમનસીબી છે કે , આપણે હંમેશા આપણી ક્ષમતા અને ભવ્ય પરંપરાઓની અવગણના કરીએ છીએ . તેમણે યુવા પેઢી માટે વૈજ્ઞાનિક ભાષામાં આપણા પરંપરાગત સિદ્ધાંતોનો પ્રસાર કરવા પુરાવા આધારિત સંશોધન પર ભાર મૂક્યો હતો . તેમણે જણાવ્યું હતું કે , જે દુનિયાએ આનંદ સાથે યોગનો સ્વીકાર કર્યો છે , એ દુનિયા આયુર્વેદના સદીઓ જૂના સિદ્ધાંતોનો પણ સ્વીકાર કરશે .


    પ્રધાનમંત્રીએ અખાત્રીજના પવિત્ર દિવસે નાગરિકોને પર્યાવરણ , જંગલ , નદીઓ અને સંપૂર્ણ પારસ્થિતિક તંત્રનું જતન કરવા વિશે વિચારવા અપીલ કરી હતી . પ્રધાનમંત્રીએ ઉમેર્યું હતું કે , જો લોકો નવીનીકરણ ઊર્જા સાથેનો પુરવઠો જળવાઈ રહે એવું ઇચ્છતાં હોય , તો તેમણે સૌપ્રથમ પૃથ્વીને હંમેશા સમૃદ્ધ રહે એવી સુનિશ્ચિતતા કરવી પડશે . શ્રી મોદીએ જણાવ્યું હતું કે , અખાત્રીજનો તહેવાર કટોકટી દરમિયાન દાનની ભાવનાને મજબૂત કરવાનો પ્રસંગ પણ છે . પ્રધાનમંત્રીએ યાદ કર્યું હતું કે , જૈન ધર્મના પ્રથમ તીર્થંકર ઋષભદેવના જીવનમાં આ મહત્ત્વપૂર્ણ દિવસ છે અને આ ભગવાન બસવેશ્વરની જન્મજયંતિ પણ છે . તેમણે કહ્યું હતું કે , પવિત્ર રમઝાન મહિનાની શરૂઆત થઈ ગઈ છે અને લોકોએ અગાઉ કરતાં વધારે બંદગી કરવી જોઈએ , જેથી ઇદ અગાઉ દુનિયાને કોરોનામાંથી મુક્તિ મળે અને ઉત્સાહ સાથે ઇદની ઉજવણી લોકો કરી શકે .


    શ્રી મોદીએ લોકોને રમઝાન દરમિયાન સ્થાનિક વહીવટીતંત્રની માર્ગદર્શિકાનું પાલન કરવા અપીલ કરી હતી , કારણ કે આ શેરીઓ , બજારો અને મોહલ્લા કે કોલોનીઓમાં શારીરિક અંતર જાળવવાના નિયમોનું પાલન કરવું અતિ મહત્ત્વપૂર્ણ છે . તેમણે દો ગજ દૂર વિશે અને ઘરોની બહાર ન નીકળવા અંગે લોકોને જાગૃતિ લાવનાર તમામ સામુદાયિક આગેવાનોનો આભાર માન્યો હતો . પ્રધાનમંત્રીએ કહ્યું હતું કે , કોરોનાએ ભારત સહિત દુનિયાભરમાં તહેવારોની ઉજવણીની રીત બદલી નાંખી છે અને એનાથી તેમનો દ્રષ્ટિકોણ પણ બદલાયો છે .


    GP/DS

    
    
    (Release ID: 1618502) Visitor Counter : 108
    
    
      Read this release in: Marathi , Assamese , Punjabi , Kannada , English , Urdu , Hindi , Manipuri , Odia , Tamil , Telugu , Malayalam