      પ્રધાનમંત્રીનું કાર્યાલય

      કોવિડ-19ના યુગમાં જીવન
      Posted On: 19 APR 2020 6:32PM by PIB Ahmedabad


    પ્રધાનમંત્રી શ્રી નરેન્દ્ર મોદીએ લિન્ક્ડઇન પર યુવાનો અને વ્યાવસાયિકોને રસ પડે એવા વિચારો અંગે વિસ્તાર પૂર્વક વાત કરી હતી .


    લિન્ક્ડઇન પર પ્રધાનમંત્રી શ્રી નરેન્દ્ર મોદીના વિચારોનો મૂળ પાઠ નીચે મુજબ છે .


    “ ચાલુ સદીની ત્રીજા દાયકાના શરૂઆત ચઢાવઉતાર સાથે થઈ છે . આ શરૂઆત જટિલ છે . કોવિડ -19 એની સાથે અનેક પરિવર્તનો કે વિક્ષેપો લઈને આવ્યો છે . કોરોનાવાયરસે વ્યાવસાયિક જીવનના પાસાઓમાં નોંધપાત્ર ફેરફાર કર્યો છે . અત્યારે ઘર નવી ઓફિસ બની ગયું છે . ઇન્ટરનેટ નવી મીટિંગ રૂમ બની ગયું છે . સાથીદારો સાથે ઓફિસમાં બ્રેક લેવો કામચલાઉ ધોરણે ઇતિહાસ બની ગયો છે .


    મેં પણ આ પરિવર્તનોનો સ્વીકાર કર્યો છે . મોટા ભાગની બેઠકોમાં , સાથી મંત્રીઓ સાથે હોય , અધિકારીઓ સાથે હોય અને દુનિયાના નેતાઓ સાથે હોય , અત્યારે વીડિયો કોન્ફરન્સિંગ મારફતે થાય છે . વિવિધ ભાગીદારો પાસેથી વાસ્તવિક પ્રતિભાવો મેળવવા સમાજનાં કેટલાંક વર્ગો સાથે વીડિયો કોન્ફરન્સ મીટિંગો થાય છે . બિનસરકારી સંસ્થાઓ , નાગરિક સમાજનાં જૂથો અને સામુદાયિક સંસ્થાઓ સાથે વિસ્તૃત આદાનપ્રદાન થયું હતું . રેડિયો જોકીઓ સાથે પણ ચર્ચા થઈ હતી .


    આ ઉપરાંત હું દરરોજ અનેક ફોન કોલ કરું છું , સમાજનાં વિવિધ વર્ગો પાસેથી પ્રતિભાવ મેળવું છું .


    તમે જુઓ છે કે , હાલની કટોકટીનાં સમયમાં પોતાનું કાર્ય ચાલુ રાખવા લોકોએ નવીનવી રીતો શોધી છે . આપણા ફિલ્મ સિતારાઓએ ઘરે રહેવાનો પ્રસ્તુત સંદેશ આપવા માટે થોડા રચનાત્મક વીડિયો બનાવ્યાં છે . આપણા ગાયકો ઓનલાઇન કોન્સર્ટ કરી રહ્યાં છે . ચેસના ખેલાડીઓ ડિજિટલ માધ્યમો થકી ચેસ રમી રહ્યાં છે અને એના દ્વારા કોવિડ -19 સામે લડવામાં પ્રદાન કરી રહ્યાં છે . ઇનોવેટિવ લાગે છે !


    કાર્યસ્થળમાં ડિજિટલ માધ્યમોની પ્રાધાન્યતા વધી ગઈ છે . અને શા માટે નહીં ?


    છેવટે ટેકનોલોજીનું સૌથી પરિવર્તન કરતું પાસું ગરીબોનાં જીવનને સ્પર્શી ગયું છે . આ ટેકનોલોજી છે , જેણે અમલદારીશાહીમાં પરિવર્તનનો પવન ફૂંક્યો છે , વચેટિયાઓને દૂર કર્યા છે અને કલ્યાણકારક પગલાઓનો વેગ આપ્યો છે .


    ચાલો હું તમને એક ઉદાહરણ આપું . જ્યારે અમને વર્ષ 2014 માં જનસેવા કરવાની તક મળી હતી , ત્યારે અમે ભારતીયોને , ખાસ કરીને ગરીબોને તેમના જન ધન ખાતા , આધાર અને મોબાઇલ નંબર સાથે જોડવાની શરૂઆત કરી હતી .


    આ સરળ જોડાણથી ભ્રષ્ટાચાર અટકવાની સાથે સરકારને એક બટન ક્લિક કરીને નાણાં હસ્તાંતરિત કરવા સક્ષમ બનાવી છે . આ એક બટનનાં ક્લિક સાથે ફાઇલ પર એકથી વધારે સ્તર દૂર થયા છે અને અઠવાડિયાઓનો વિલંબ દૂર કર્યો છે .


    ભારત કદાચ દુનિયામાં આ પ્રકારની સૌથી મોટી માળખાગત સુવિધા ધરાવે છે . આ માળખાગત સુવિધાથી આપણને ગરીબો અને જરૂરિયાતમંદોના બેંક ખાતામાં નાણાં સીધા અને તાત્કાલિક જમા કરવામાં મદદ મળી છે , કોવિડ -19 સ્થિતિ દરમિયાન કરોડો પરિવારોને ફાયદો થયો છે .


    એનો અન્ય એક લાભ શિક્ષણ ક્ષેત્રને મળ્યો છે . આ ક્ષેત્રમાં ઘણા ઉત્કૃષ્ટ વ્યાવસાયિકો ઇનોવેશન કરી રહ્યાં છે . આ ક્ષેત્રમાં ટેકનોલોજીનો ઉપયોગ કરવાથી એમને અનેક લાભ થયા છે . ભારત સરકારે દિક્ષા પોર્ટલ જેવા પ્રયાસો પણ હાથ ધર્યા છે , જે શિક્ષકોને મદદરૂપ થાય છે અને ઇ - લર્નિંગને પ્રોત્સાહન આપે છે .


    વળી સ્વયંમ છે , જેનો ઉદ્દેશ શિક્ષણની સુલભતા , સમાનતા અને ગુણવત્તામાં વધારો કરવાનો છે . ઘણી ભાષાઓમાં ઉપલબ્ધ ઇ - પાઠશાલા વિવિધ ઇ - બુક અને આ પ્રકારની શૈક્ષણિક સામગ્રીની સુલભતાને સક્ષમ બનાવે છે .


    અત્યારે દુનિયા નવા બિઝનેસ મોડલ અપનાવી રહી છે .


    પોતાના નવીન ઉત્સાહ માટે યુવાન રાષ્ટ્ર તરીકે પ્રસિદ્ધ ભારત નવી કાર્યશૈલી પ્રદાન કરવામાં નેતૃત્વ લઈ શકે છે .


    હું નીચેની ખાસિયતો કે સ્વરો આ નવી બિઝનેસ અને કાર્યશૈલીને નવેસરથી પરિભાષિત કરશે એવું માનું છું .


    હું એમને સ્વરો – નવા નિયમોનો સ્વર – અંગ્રેજી ભાષામાં સ્વરો જેવા હોવાથી – કહું છું , આ કોવિડ પછીની દુનિયામાં કોઈ પણ બિઝનેસ મોડલના આવશ્યક ઘટકો બની જશે .


    ઉપલબ્ધતા :


    અત્યારે એવા વ્યવસાય અને જીવનશૈલીની પદ્ધતિઓનો વિચાર કરવાની જરૂર છે , જે સ્વીકારવામાં સરળ હોય .


    એની પાછળનો આશય આ કટોકટીના સમયમાં પણ આપણી ઓફિસો , વ્યવસાયો અને વેપારવાણિજ્યને ઝડપથી જાળવી રાખી શકાય એવો છે અને સાથે સાથે જાનહાનિ પણ ન થવી જોઈએ એ સુનિશ્ચિત કરવું પડશે .


    ડિજિટલ પેમેન્ટનો સ્વીકાર કરવો સ્વીકાર્યતાનું ઉત્તમ ઉદાહરણ છે . નાની અને મોટી દુકાનોના માલિકોએ ડિજિટલ માધ્યમોમાં રોકાણ કરવું જોઈએ , જે વેપારવાણિજ્યને જોડી રાખે , ખાસ કરીને કટોકટીનાં સમયમાં . ભારતમાં ડિજિટલ વ્યવહારોમાં પ્રોત્સાહનજનક વધારો જોવા મળે છે .


    અન્ય એક ઉદાહરણ ટેલીમેડિસિન છે . આપણે ક્લિનિક કે હોસ્પિટલમાં ગયા વિના કેટલીક ચર્ચાવિચારણા કરી રહ્યાં છીએ . એક વાર ફરી યાદ અપાવું , આ સકારાત્મક નિશાની છે . આખી દુનિયામાં ટેલીમેડિસિનનો વ્યાપ વધારવામાં મદદરૂપ થાય એવા બિઝનેસ મોડલનો વિચાર કરી શકીએ ?


    કાર્યદક્ષતા :


    કદાચ અત્યારે જ એવો સમય છે , જેમાં આપણે જેને કાર્યદક્ષતા કહીએ છીએ એના પર નવેસરથી વિચાર કરીએ . કાર્યદક્ષતા કે કાર્યક્ષમતાનો સંબંધ આપણે ઓફિસમાં કેટલો સમય પસાર કરી શકીએ એની સાથે નથી .


    આપણે એવા મોડલનો વિચાર કરવો જોઈએ , જેમાં પ્રયાસો કરતાં ઉત્પાદકતા અને કાર્યદક્ષતા વધારે મળે . એટલે ચોક્કસ સમયમર્યાદામાં સંપૂર્ણ કામગીરી પર ભાર મૂકવો પડશે .


    સર્વસમાવેશકતા :


    ચાલો આપણે એવું બિઝનેસ મોડલ વિકસાવીએ , જેમાં આપણી પૃથ્વી પર સૌથી વધુ વંચિત સમુદાય ગરીબો માટેની કાળજી સંકળાયેલી હોય .


    આપણે આબોહવામાં પરિવર્તનનો સામનો કરવામાં મોટી પ્રગતિ કરીએ . ધરતી માતાએ આપણને એની ભવ્યતા દર્શાવી છે , જ્યારે માનવીય પ્રવૃત્તિ ધીમી પડે છે , ત્યારે ધરતી માતા કેટલી ઝડપથી ફૂલીફાલી શકે છે એ દર્શાવ્યું છે . ભવિષ્યમાં વિકસતી ટેકનોલોજીઓ અને અભ્યાસમાં આ મહત્ત્વપૂર્ણ બાબત છે , જેનાથી આપણી પૃથ્વીને નુકસાનકારક અસરમાં ઘટાડો થશે . ઓછા સંસાધનો સાથે વધારે કામગીરી કરો .


    કોવિડ -19 એ ઓછા ખર્ચ અને વ્યાપક રીતે આરોગ્યલક્ષી સોલ્યુશનો પર કામ કરવાની જરૂરિયાતને સૂચવી છે . આપણે સ્વાસ્થ્ય અને માનવજાતની સુખાકારીને સુનિશ્ચિત કરવાના આંતરરાષ્ટ્રીય પ્રયાસો માટે માર્ગદર્શક બની શકીએ .


    આપણે એવા ઇનોવેશનમાં રોકાણ કરવું જોઈએ , જેથી આપણા ખેડૂતોને માહિતી , મશીનરી અને બજારો સુલભ થાય , પછી ભલે સ્થિતિસંજોગો ગમે એવા હોય . એમાં આપણા નાગરિકોને આવશ્યક ચીજવસ્તુઓ સુલભ થવી જોઈએ .


    તક :


    દરેક પડકાર એક તક લઈને આવી છે . કોવિડ -19 પણ એનાથી અલગ નથી . ચાલો આપણે હવે વિકસશે એવી નવી તકો / વૃદ્ધિનાં ક્ષેત્રોનો વિચાર કરીએ અને એનું મૂલ્યાંકન કરીએ .


    હરિફો જેટલી ક્ષમતા હાંસલ કરવાનો વિચાર કરવાને બદલે ભારતે કોવિડ પછીની દુનિયામાં આગળ રહેવું પડશે . ચાલો આપણે વિચારીએ કે આપણા લોકો , આપણી કુશળતાઓ , આપણી મુખ્ય ક્ષમતાઓ આ માટે કેવી રીતે ઉપયોગી થઈ શકશે .


    સર્વહિતવાદ :


    કોવિડ -19 હુમલો કરતા અગાઉ જાતિ , વંશ , ધર્મ , રંગ , જ્ઞાતિ , ભાષા કે સરહદ જોતો નથી . ત્યારબાદ આપણી પ્રતિક્રિયા અને આચરણને એકતા અને ભાઈચાર માટે પ્રધાનતા આપવી જોઈએ . આપણે એમા એકસાથે છીએ .


    ઇતિહાસની અગાઉની ક્ષણોમાં દેશો કે સમાજો એકબીજાની આમનેસામને હતા . એનાથી વિપરીત અત્યારે બધા એકસાથે એકસમાન પડકારનો સામનો કરી રહ્યાં છીએ . આપણું ભવિષ્ય આપણી એકતામાં અને એકબીજાની સ્વીકાર્યક્ષમતાનું હશે .


    ભારતમાંથી આગામી મોટા વિચારોને આંતરરાષ્ટ્રીય સ્તરે પ્રાસંગિકતા અને ઉપયોગ કરવા માટેની ઉચિતતા પ્રાપ્ત થવી જોઈએ . આ વિચારોમાં ભારતની સાથે સંપૂર્ણ માનવજાત માટે સકારાત્મક પરિવર્તન કરવાની ક્ષમતા હોવી જોઈએ .


    અગાઉ લોજિસ્ટિક્સને ભૌતિક માળખાની દ્રષ્ટિએ જોવામાં આવતું હતું – રોડ , વેરહાઉસ , પોર્ટ . પણ અત્યારે લોજિસ્ટિક્સ નિષ્ણાતો તેમના પોતાનાં ઘરોમાંથી આંતરરાષ્ટ્રીય સ્તરની પુરવઠા સાંકળને નિયંત્રિત કરી શકે છે .


    ભૌતિક અને વર્ચ્યુઅલ લોજિસ્ટિક્સના સુભગ સમન્વય સાથે ભારત જટિલ આધુનિક બહુરાષ્ટ્રીય સપ્લાય ચેઇનનું આંતરરાષ્ટ્રીય હાર્દ બની શકે છે , ખાસ કરીને કોવિડ -19 પછીની દુનિયામાં . ચાલો આપણે આ કટોકટી કે પડકારને સફળતાપૂર્વક ઝીલી લઈએ અને આ તકને ઝડપી લઈએ .


    હું તમને બધાને આ વિશે વિચારવા અને એમાં પ્રદાન કરવા અપીલ કરું છું .


    BYOD ( બ્રિંગ - યોગ - ઑન - ડિવાઇઝ ) થી WFH ( વર્ક - ફ્રોમ - હોમ ) માં વ્યાવસાયિક અને અંગત જીવનને સંતુલન કરવાનાં નવા પડકારો છે . કોઈ પણ સ્થિતિ હોય , ફિટનેસ અને કસરત માટે સમય ફાળવો . શારીરિક અને માનસિક સુખાકારીને સુધારવાના માધ્યમ તરીકે યોગને અજમાવો .


    ભારતની પરંપરાગત ચિકિત્સા વ્યવસ્થા શરીરને ફિટ જાળવવામાં મદદરૂપ થવા માટે જાણીતી છે . આયુષ મંત્રાલય એક આચારસંહિતા ધરાવે છે , જે સ્વસ્થ રહેવા માટે મદદરૂપ થશે . એના પર પણ એક નજર નાંખો .


    છેલ્લે અને મહત્ત્વપૂર્ણ બાબત , કૃપા કરીને આરોગ્ય સેતુ મોબાઇલ એપ ડાઉનલોડ કરો . આ ભવિષ્યલક્ષી એપ છે , જે કોવિડ -19 ના સંભવિત પ્રસારને નિયંત્રણમાં લેવા મદદરૂપ થવા ટેકનોલોજીનો ઉપયોગ કરે છે . આ એપ જેટલી વધારે ડાઉનલોડ થશે , એટલી અસરકારકતા વધશે .


    તમારા પ્રતિભાવો મેળવવાની રાહ જોઈશે . ”


    GP/DS

    
    
    (Release ID: 1616185) Visitor Counter : 109
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Odia , Tamil , Telugu , Kannada , Malayalam