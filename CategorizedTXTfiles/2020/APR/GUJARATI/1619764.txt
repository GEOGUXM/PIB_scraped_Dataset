      સ્વાસ્થ્ય અને પરિવાર કલ્યાણ મંત્રાલય

      કોવિડ-19 અપડેટ્સ
      Posted On: 30 APR 2020 5:37PM by PIB Ahmedabad


    ક્રમબદ્ધ , સક્રીયતાપૂર્ણ અને પૂર્વ - અસરકારક પ્રતિક્રિયા વ્યૂહનીતિ સાથે ભારત સરકાર તેમજ રાજ્યો / કેન્દ્ર શાસિત પ્રદેશો દ્વારા કોવિડ -19 મહામારીના નિરાકરણ , નિયંત્રણ અને વ્યવસ્થાપન માટે વિવિધ પગલાં લેવામાં આવી રહ્યાં છે . આ તમામ પગલાં પર નિયમિત ધોરણે સર્વોચ્ચ સ્તરે દેખરેખ રાખવામાં આવે છે .


    તમામ રાજ્યો / કેન્દ્રશાસિત પ્રદેશોમાં બિન - કોવિડ આરોગ્ય સેવાઓ સુનિશ્ચિત થાય તે હેતુથી કેન્દ્રીય આરોગ્ય અને પરિવાર કલ્યાણ મંત્રી શ્રી હર્ષવર્ધને તમામ રાજ્યો / કેન્દ્ર શાસિત પ્રદેશોને પત્ર લખ્યો છે અને થેલેસેમિયા , હિમોફેલિયા અને સિકલ સેલ એનેમિયા જેવા લોહીની બિમારી ધરાવતાં લોકો માટે રક્તદાનથી માંડીને તેમને લોહી ચઢાવવાની સુધીની સેવાઓ સુનિશ્ચિત થાય તે માટે નિર્દેશો આપવામાં આવ્યાં છે . વધુમાં રાજ્યોને તમામ આરોગ્ય સેવાઓ , ખાસ કરીને ખાનગી ક્ષેત્રની સેવાઓ કાર્યરત રાખવા ખાતરી કરવા જણાવવામાં આવ્યું છે , જેથી આવી મહત્ત્વપૂર્ણ સેવાઓની જરૂરિયાત ધરાવતાં દર્દીઓને કોઇપણ પ્રકારની મુશ્કેલીઓનો સામનો કરવો ન પડે . વધુમાં રાજ્યોને જાણકારી આપવામાં આવી છે કે મંત્રાલયના ધ્યાન ઉપર આવ્યું છે કે ખાનગી ક્ષેત્રની કેટલીક હોસ્પિટલો અત્યંત આવશ્યક સેવાઓ જેવી કે ડાયાલિસિસ , લોહી ચઢાવવું , કીમોથેરાપી અને વિવિધ સંસ્થાકીય સેવાઓ પૂરી પાડવામાં દર્દીઓને આનાકાની કરી રહી છે , જે સ્વીકાર્ય નથી . રાજ્યો / કેન્દ્ર શાસિત પ્રદેશોને સલાહ આપવામાં આવી છે કે ગૃહ બાબતોના મંત્રાલય દ્વારા તારીખ 15 મી એપ્રિલ , 2020 ના રોજ બહાર પાડવામાં આવેલા દિશા - નિર્દેશો અનુસાર લૉકડાઉનના સમયગાળા દરમિયાન તમામ આરોગ્ય સેવાઓ કાર્યરત રહેવી જોઇએ . આ સેવાઓ પૂરી પાડનારની અવર - જવર માટે સુવિધા પૂરી પાડવામાં આવે , ખાસ કરીને તેમના માટે જેઓ ખાનગી ક્ષેત્રમાં કામ કરી રહ્યાં છે . આરોગ્ય અને પરિવાર કલ્યાણ મંત્રાલયે 7 મી એપ્રિલ , 2020 ના રોજ ડાયાલિસિસ માટે માનક કાર્યવાહી પ્રક્રિયા (SOP) ધરાવતી વિગતવાર માર્ગદર્શિકાની સાથે સાથે રક્તદાન અને લોહી ચઢાવવા અંગે 9 મી એપ્રિલ , 2020 ના રોજ માર્ગદર્શિકા પણ બહાર પાડી હતી , જે https://www.mohfw.gov.in/ ઉપર ઉપલબ્ધ છે .


    કોવિડ -19 મહામારી દરમિયાન આવશ્યક આરોગ્ય સેવાઓ પૂરી પાડી શકાય તે માટે આરોગ્ય અને પરિવાર કલ્યાણ મંત્રાલય દ્વારા 20 મી એપ્રિલ , 2020 ના રોજ માર્ગદર્શિકા બહાર પડાઇ હતી . તેમાં પ્રજોત્પતિ અને બાળ આરોગ્ય (RCH), રોગપ્રતિકારકતા , ટીબી , રક્તપિત અને કૃમિ - જન્ય રોગો જેવા ચેપી રોગો અને કેન્સર અને ડાયાલિસિસ જેવા બિન - ચેપી રોગોનો સમાવેશ થાય છે .


    રાજ્યો / કેન્દ્ર શાસિત પ્રદેશોને 17 મી એપ્રિલ , 2020 ના રોજ ICMR દ્વારા બહાર પડાયેલા કોવિડ -19 ના ટેસ્ટિંગ સંબંધિત દિશા - નિર્દેશોનું પાલન કરવા અંગે પણ સલાહ આપવામાં આવી છે . આરોગ્યસંભાળ સેવા પ્રદાતાઓની અંદર આ પ્રોટોકોલનું વ્યાપક પ્રસારણ કરવું જોઇએ અને કોવિડ -19 નું ટેસ્ટિંગ આ પ્રોટોકોલ અનુસાર જ થવું જોઇએ . આરોગ્ય સંભાળ સેવા પૂરી પાડનારાઓએ વ્યક્તિગત સુરક્ષા માટે જરૂરી સાવધાનીઓ રાખવી જોઇએ અને આરોગ્ય મંત્રાલયે 24 મી માર્ચ , 2020 ના રોજ બહાર પાડેલી માર્ગદર્શિકા અનુસાર સમજદારીપૂર્વક PPE નો ઉપયોગ કરવો જોઇએ . જાહેર અને ખાનગી આરોગ્ય સંભાળ સંસ્થાઓમાં આવેલા આરોગ્ય સંભાળ કેન્દ્રોમાં સંક્રમણ નિવારણ અને નિયંત્રણ માટેની માર્ગદર્શિકાનો પણ વ્યાપક ફલાવો કરવો જોઇએ .


    આરોગ્ય અને પરિવાર કલ્યાણ મંત્રાલયે 20 મી એપ્રિલ 2020 ના રોજ બિન - કોવિડ આરોગ્ય કેન્દ્રમાં કોવિડ -19 નો શંકાસ્પદ અથવા પોઝિટિવ કેસ જણાઇ આવે તો હાથ ધરવાના પગલાંઓ સંબંધિત માર્ગદર્શિકા પણ પ્રસિદ્ધ કરી છે .


    રાજ્યો / કેન્દ્ર શાસિત પ્રદેશોને એવી પણ સલાહ આપવામાં આવી હતી કે ખાસ કરીને પરીક્ષણના આગ્રહના કારણે અતિ મહત્વની સેવાઓનો ઇનકાર ન કરવામાં આવે તે સુનિશ્ચિત કરવા માટે તેઓ ફરિયાદોનું ઝડપી નિવારણ કરે . આરોગ્ય સંભાળ સમુદાય સાથે પરાપર્શ દ્વારા યોગ્ય પગલાં લેવા જોઇએ જેથી તેમની અનિશ્ચિતતા ઘટે અને ક્લિનિક્સ તેમજ હોસ્પિટલોની કામગીરી બરાબર ચાલતી રહે .


    દેશમાં અત્યાર સુધીમાં 8,324 દર્દીઓ સાજા થઇ ગયા છે જે 25.19% નો રિકવરી દર દર્શાવે છે . અત્યાર સુધીમાં દેશમાં કોવિડ -19 ના પુષ્ટિ થયેલા પોઝિટીવ કેસોની કુલ સંખ્યા 33,050 થઇ છે . ગઇકાલ સુધીમાં ભારતમાં કોવિડ -19 ના નવા 1718 કેસો પોઝિટીવ મળ્યા હોવાની પુષ્ટિ થઇ છે .


    અત્યાર સુધીમાં થયેલા મૃત્યુના આંકડાઓનું વિશ્લેષણ કરીએ તો જાણવા મળ્યું છે કે , કેસોમાં મૃત્યુદર 3.2% છે જેમાંથી 65% પુરુષો અને 35% મહિલાઓ છે . ઉંમર અનુસાર વર્ગીકરણ જોઇએ તો , મૃત્યુ પામનારાઓમાં 45 વર્ષથી ઓછી ઉંમરના 14%, 45 થી 60 વર્ષથી વચ્ચેની ઉંમરના 34.8%, 60 વર્ષથી વધુ ઉંમરના 51.2% દર્દીઓ છે . તેમાં પણ 60-75 વર્ષની ઉંમરના 42%, 75 થી વધુ વર્ષની ઉંમરના 9.2% દર્દીઓ હતા અને તેમાંથી 78% દર્દીને સાથે અન્ય કોઇ બીમારી હોવાનું જાણવા મળ્યું છે .


    દેશમાં કેસોની સંખ્યા બમણી થવાના આંકડાનું વિશ્લેષણ દર્શાવે છે કે , કેસ બમણા થવાની રાષ્ટ્રીય સરેરાશ હાલમાં 11 દિવસ છે જે લૉકડાઉન પહેલાં 3.4 દિવસ હતી .


    કેસ બમણા થવાનો દર રાષ્ટ્રીય સરેરાશ કરતા વધુ હોય તેવા રાજ્યો / કેન્દ્ર શાસિત પ્રદેશોની વિગતો નીચે દર્શાવ્યા અનુસાર છે :


    11 થી 20 દિવસની વચ્ચે કેસ બમણા થવાનો દર હોય તેવા રાજ્યો / કેન્દ્ર શાસિત પ્રદેશોમાં દિલ્હી , ઉત્તરપ્રદેશ , જમ્મુ અને કાશ્મીર , ઓડિશા , રાજસ્થાન , તામિલનાડુ અને પંજાબ છે . 20 થી 40 દિવસ વચ્ચે કેસ બમણા થવાનો દર હોય તેમાં કર્ણાટક , લદ્દાખ , હરિયાણા , ઉત્તરાખંડ અને કેરળ આવે છે . ઉપરાંત , આસામ , તેલંગાણા , છત્તીસગઢ અને હિમાચલ પ્રદેશ એવા રાજ્ય / કેન્દ્ર શાસિત પ્રદેશો છે જ્યાં કેસ બમણા થવાનો દર 40 દિવસથી વધુ છે .


    કોવિડ -19 સંબંધિત ટેકનિકલ પ્રશ્નો , માર્ગદર્શિકાઓ અને સલાહસૂચનો અંગે પ્રમાણભૂત માહિતી માટે કૃપા કરીને આ વેબસાઇટની નિયમિત મુલાકાત લો : https://www.mohfw.gov.in/ .


    કોવિડ -19 સંબંધિત કોઇપણ ટેકનિકલ પ્રશ્નો technicalquery.covid19@gov.in પર અને અન્ય પ્રશ્નો ncov2019@gov.in પર ઇમેલ પણ કરી શકો છો .


    જો કોવિડ -19 સંબંધિત કોઇપણ પ્રશ્ન હોય તો , કૃપા કરીને આરોગ્ય અને પરિવાર કલ્યાણ મંત્રાલયના હેલ્પલાઇન નંબર : +91-11-23978046 અથવા 1075 ( ટૉલ ફ્રી ) પર કૉલ કરો . કોવિડ -19 અંગે રાજ્યો / કેન્દ્ર શાસિત પ્રદેશોના હેલ્પલાઇન નંબરોની યાદી https://www.mohfw.gov.in/pdf/coronvavirushelplinenumber.pdf પર ઉપલબ્ધ છે .


    GP/DS


    

    
    (Release ID: 1619764) Visitor Counter : 48
    
    
      Read this release in: English , Urdu , Hindi , Marathi , Assamese , Bengali , Punjabi , Odia , Tamil , Telugu , Kannada , Malayalam