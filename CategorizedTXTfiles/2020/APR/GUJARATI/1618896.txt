      PIB Headquarters

      કન્ટેઇન્મેન્ટ સિવાયના વિસ્તારોમાં બાંધકામ અને સંબંધિત કામ શરૂ થતા લોકોમાં ખુશી
      
      કેન્દ્રીય ગૃહ મંત્રાલયની માર્ગદર્શિકા અનુસાર દેશના બિન-સંક્રમિત વિસ્તારોમાં જરૂરી સાવચેતી સાથે કામકાજ શરૂ
      
      સુરતના કિમમાં રેલવે ફાટક પર ઓવરબ્રિજનું કામ શરૂ થતા પ્રવાસી શ્રમિકોએ આનંદની લાગણી વ્યક્તિ કરી
      Posted On: 28 APR 2020 1:55PM by PIB Ahmedabad


    14 એપ્રિલ, 2020ના રોજ પ્રધાનમંત્રી શ્રી નરેન્દ્ર મોદીએ પોતાના રાષ્ટ્રજોગ સંબોધનમાં બિન-સંક્રમિત વિસ્તારોમાં 20 એપ્રિલ પછી શરતોને આધિન અમુક કામગીરીઓ શરૂ કરવાની વાત જણાવી હતી, ત્યારબાદ કેન્દ્રીય ગૃહ મંત્રાલય દ્વારા ગાઇડલાઇન્સ બહાર પાડવામાં આવી હતી અને દેશના ઘણા વિસ્તારોમાં લોકડાઉનમાં આંશિક છુટ આપવામાં આવી હતી.


    કેન્દ્ર સરકારની એડવાઈઝરીને ધ્યાનમાં રાખીને ગુજરાત સરકારે પણ બિન-સંક્રમિત વિસ્તારોમાં શરતી છુટ આપી હતી જેથી આર્થિક ગતિવિધીને પણ થોડો વેગ મળે અને લોકોમાં ભયની લાગણી ઓછી કરી શકાય, પ્રવાસી શ્રમિકોને કામ મળે તો તેમનું જીવન થાળે પડી શકે. જેમાં સુરત જિલ્લાના કિમના રેલવે ફાટક પર બંધ પડેલું ઓવર બ્રિજ નિર્માણ કાર્ય ફરી શરૂ થતા પરપ્રાંતના શ્રમિકોએ રાહતનો શ્વાસ લીધો હતો.


    (રાકેશ શર્મા ફોરમેન , કિમ ઓવરબ્રિજ)


    મુળ ઝારખંડના કિમ ઓવરબ્રિજના નિર્માણ કાર્યમાં ફોરમેન તરીકે કામ કરી રહેલા રાકેશ શર્માએ પીઆઈબીના પ્રતિનિધિ સાથે વાત કરતા ખુશી વ્યક્ત કરી હતી અને જણાવ્યું હતું કે , “સોશિયલ ડિસટેન્સીંગ, માસ્ક પહેરવા જેવી બાબતોનું ધ્યાન રાખી અમારૂ કામ-કાજ શરૂ થઇ ગયું છે, અમારા માટે આનંદની વાત છે ”


    (કેયુર કુમાર , શ્રમિક , કિમ ઓવરબ્રિજ)


    જ્યારે શ્રમિક કેયુર કુમારે જણાવ્યું હતું કે, “ લોકડાઉનની જાહેરાત થઈ તો અમે તો વતન જવા તૈયાર થઈ ગયા હતા, પણ સાહેબ લોકોએ અમને સમજાવ્યા, અમારો પગાર ચાલુ રાખ્યો, જમવાની વ્યવસ્થા કરી આપી અને હવે કામ પણ શરૂ થઈ ગયું તો અમારૂ જીવન સામાન્ય થઈ રહ્યું છે, સરકારે કામકાજ શરૂ કરવાની પરવાનગી આપી તો હવે સારુ લાગે છે. ”


    કલેકટરની પરવાનગી સાથે કિમ રેલવે ફાટક પરના ઓવરબ્રિજનું નિર્માણ કાર્ય શરૂ થતા પ્રવાસી શ્રમિકો આનંદથી કામે લાગી ગયા છે, કોરોનાવાયરસના સંકટ વચ્ચે એમનુ જીવન હવે ધીમે-ધીમે સામાન્ય બની રહ્યું છે.


    SD/RP

    
    
    (Release ID: 1618896) Visitor Counter : 38