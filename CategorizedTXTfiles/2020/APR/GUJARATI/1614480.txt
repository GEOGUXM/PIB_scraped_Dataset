      વિદ્યુત મંત્રાલય

      પાવરગ્રિડે કોવિડ-19 મહામારી સામે લડવા સીએસઆર પ્રવૃત્તિઓ હાથ ધરી
      Posted On: 14 APR 2020 5:10PM by PIB Ahmedabad


    કોવિડ- 19 મહામારી મોટી ચિંતાનું કારણ બની છે. સમગ્ર દેશમાં લોકડાઉન છે , ત્યારે વીજ મંત્રાલયના નેજા હેઠળની જાહેર ક્ષેત્રની કંપની પાવરગ્રિડે ચોવીસેય કલાક - 24x7 અવિરત વીજળીનું પ્રસારણ સુનિશ્ચિત કરવાની સાથે સાથે ભારતમાં મહામારીનો માર ઝીલી રહેલાઓની મદદ માટે માનવતાવાદી રાહત પ્રવૃત્તિઓ પણ સક્રિયપણે શરૂ કરી છે.


    એક જવાબદાર કોર્પોરેટ નાગરિક તરીકે પાવરગ્રિડ કોવિડ- 19 મહામારી સંબંધિત સીએસઆર પ્રવૃત્તિઓ હાથ ધરનારી સૌપ્રથમ કંપનીઓમાં સ્થાન ધરાવે છે. કંપનીએ પીએમ કેર્સ ફંડમાં રૂા. 200 કરોડનું યોગદાન આપ્યું છે. ઉપરાંત , પાવરગ્રિડના તમામ કર્મચારીઓએ પીએમ કેર્સ ફંડમાં પોતાનો એક દિવસનો પગાર અનુદાન પેટે આપ્યો છે.


    પીએમ કેર્સ ફંડમાં નાણાંકીય યોગદાન આપવાની સાથે સાથે જાહેર ક્ષેત્રની આ કંપનીએ તેના કરાર હેઠળના કર્મચારીઓ , શ્રમિકો અને તેના સબ-સ્ટેશન અને ટ્રાન્સમિશન લાઈનની ઓફિસોની આસપાસના વિસ્તારોમાં રહેતા જરૂરતમંદોને ફૂડ પેકેટ્સ / કરિયાણું પણ વહેંચ્યું હતું. આ આવશ્યક ચીજવસ્તુઓ ઉપરાંત કંપનીએ માસ્ક્સ , સેનિટાઈઝર્સ અને સાબુ પણ વહેંચ્યાં હતાં. અત્યાર સુધીમાં દેશભરમાં 200 થી વધુ સ્થળોએ આશરે 81,000 લાભાર્થીઓને રૂા. 4.27 કરોડના રાશન / ખાદ્ય ચીજો અપાઈ છે.
    પાવરગ્રિડે હોસ્પિટલોને વેન્ટિલેટર્સ ખરીદવા , તબીબી સવલતો વધુ મજબૂત બનાવવાં તેમજ આ મહામારીના વ્યવસ્થાપન માટે માળખાકીય સુવિધાઓ ઊભી કરવા માટે પણ મદદ કરી છે. દેશભરની વિવિધ હોસ્પિટલોને કોવિડ- 19 સામેની લડતમાં સાથ આપવા માટે કંપનીએ પીપીઈ કિટ્સ , વેન્ટિલેટર્સ અને હોસ્પિટલનાં અન્ય ઉપકરણો વહેંચ્યાં છે.


    આ ઉપરાંત , દેશનાં વિવિધ સ્થળોએ આવેલી પાવરગ્રિડની ઓફિસોમાં ફરજ બજાવતા કર્મચારીઓની ટુકડીઓ આ મહામારી દરમ્યાન સોશિયલ ડિસ્ટન્સિંગના મહત્ત્વ વિશે તેમજ સોશિયલ ડિસ્ટન્સિંગ જાળવવાથી આ જીવલેણ બીમારીનું પ્રસરણ કેવી રીતે અટકી શકે છે , તે અંગે લોકોને સજાગ કરી રહી છે.


    RP


    ******

    
    
    (Release ID: 1614480) Visitor Counter : 15
    
    
      Read this release in: Punjabi , English , Urdu , Hindi , Manipuri , Bengali , Tamil , Telugu , Kannada