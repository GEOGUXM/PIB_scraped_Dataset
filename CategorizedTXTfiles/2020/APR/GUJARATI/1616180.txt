      સંચાર અને સુચના પ્રૌદ્યોગિકી મંત્રાલય

      ઉનામાં કેન્સરથી પીડિત બાળકીને ભારતીય પોસ્ટ દ્વારા તાત્કાલિક દવાઓ પહોંચાડવામાં આવી
      Posted On: 19 APR 2020 6:16PM by PIB Ahmedabad


    હિમાચલ પ્રદેશના ઉનામાં કેન્સરથી પીડિત 8 વર્ષની બાળકીને ભારતીય પોસ્ટ દ્વારા તાત્કાલિક દવાઓ પહોંચાડવામાં આવી છે . ઉનામાં તેની ઘણી નિયમિત દવાઓ ખરીદવી શક્ય નહોતી અને તેને આ દવાઓ દિલ્હીથી કુરિયરમાં મેળવવી જરૂરી હતી . આ માટે શાલીની નામની આ બાળકીના પરિવારે દિલ્હીમાં રહેતા તેમના એક મિત્રનો સંપર્ક કર્યો અને દિલ્હીમાંથી આ દવાઓ ખરીદીને ઉના પહોંચાડવાની વ્યવસ્થા કરવા માટે વિનંતી કરી હતી . લૉકડાઉનના કારણે માલસામાનની હેરફેરમાં આવેલા અવરોધોના કારણે , તેમના પારિવારિક મિત્રએ કેન્દ્રીય સંદેશાવ્યવહાર , કાયદો અને ન્યાય તેમજ ઇલેક્ટ્રોનિક્સ અને આઇટી મંત્રી રવિશંકર પ્રસાદને આ અંગે મદદ માટે વિનંતી કરી હતી .


    કોવિડ -19 નો ફેલાવો નિયંત્રણમાં લાવવા માટે તાજેતરમાં અચાનક લૉકડાઉનનો અમલ કરવામાં આવ્યો હોવાથી , શાલીનીનો દવાનો જથ્થો ખતમ થઇ રહ્યો હતો અને તેની પાસે માત્ર 19 એપ્રિલ 2020 સુધીની જ દવાઓ રહી હતી .


    કેન્દ્રીય મંત્રી રવિ પ્રસાદે , તાત્કાલિક ભારતીય પોસ્ટનો સંપર્ક કરીને તેમને શક્ય હોય તેવી તમામ લોજિસ્ટિકલ મદદ કરવાના નિર્દેશો આપ્યા હતા જેથી 19 એપ્રિલ પહેલાં ઉનામાં શાલીનીને દવા પહોંચી શકે . ભારતીય પોસ્ટના દિલ્હી , હરિયાણા , પંજાબ અને હિમાચલ પ્રદેશ સર્કલ દ્વારા એકબીજા સાથે ખુબ સારી રીતે સંકલિત પ્રયાસો કરીને સમયસર આ દવા પહોંચાડવામાં આવી હતી . લૉકડાઉનના કારણે અવરોધો હોવાથી , ભારતીય પોસ્ટના પંજાબ સર્કલ દ્વારા પોસ્ટલ વાનની મદદથી વિશેષ વ્યવસ્થા કરવામાં આવી હતી જે સીધી જ ઉના શાલીનીના ઘરે પહોંચી હતી અને 19 એપ્રિલ 2020 ના રોજ સવારમાં તેને દવાની ડિલિવરી કરી હતી .


    ભારતીય પોસ્ટનો પોસ્ટમેન 19 એપ્રિલ 2020 ના રોજ બપોરે 12 વાગ્યા પહેલાં જ શાલીનીના ઘરે પહોંચ્યો હતો અને દવાઓની ડિલિવરી કરી હતી . શાલીનીના માતાએ પોતાના ઘરે આ દવાઓ મેળવી હતી અને તેમની પુત્રીને બચાવવા માટે ભારતીય પોસ્ટે કરેલા આ પ્રયાસો બદલ હૃદયપૂર્વક આભાર વ્યક્ત કર્યો હતો .


    આ દવાઓની ડિલિવરી સમયસર થઇ હોવાનું જાણ્યા પછી , સંદેશાવ્યવહાર મંત્રીએ ટ્વીટ કરીને ખુશી વ્યક્ત કરી હતી કે , ભારતીય પોસ્ટ સૌથી જરૂરિયાતના સમયે પોતાના લોકોની મદદ માટે તેમની અપેક્ષાઓમાં ખરું સાબિત થયું છે . તેમણે શાલીનીના સારા સ્વાસ્થ્ય અને ખુશીઓ માટે પણ શુભેચ્છા વ્યક્ત કરી હતી .


    ઉલ્લેખનીય છે કે , મંત્રી રવિ શંકર પ્રસાદે દવાઓ , કોવિડ -19 સંબંધિત સામાન અને અન્ય આવશ્યક ચીજવસ્તુઓની સમયસર ડિલિવરી માટે પોસ્ટ વિભાગને નિર્દેશો આપ્યા છે .


    GP/DS

    
    
    (Release ID: 1616180) Visitor Counter : 34
    
    
      Read this release in: English , Urdu , Hindi , Assamese , Bengali , Punjabi , Tamil , Telugu , Kannada