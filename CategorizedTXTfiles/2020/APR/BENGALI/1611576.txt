      পর্যটনমন্ত্রক

      ভারতে আটকে পড়ার বিষয়ে পোর্টালে প্রথম ৫ দিনে ৭৬৯ জন বিদেশী পর্যটকের নাম নথিভুক্তকরণ
      Posted On: 06 APR 2020 11:59AM by PIB Kolkata


    নতুনদিল্লি, ৬ এপ্রিল, ২০২০


    

    কেন্দ্রীয় পর্যটন মন্ত্রক, কোভিড–১৯ মহামারীর কারণে দেশজুড়ে প্রতিরোধমূলক নিয়ন্ত্রণ ব্যবস্থা অর্থাৎ লকডাউন কার্যকর হওয়ার পর দেশের বিভিন্ন প্রান্তে আটকে থাকা বিদেশী পর্যটকদের চিহ্নিত করে তাদের সাহায্য করার লক্ষ্যে ৩১ মার্চ www.strandedinindia.com এই ওয়েবসাইটটির সূচনা করে। প্রথম ৫ দিনে দেশের নানা প্রান্তে আটকে থাকা ৭৬৯ জন বিদেশী পর্যটক এই পোর্টালে তাঁদের নাম নথিভু্ক্ত করেছেন।


    
    এই আটকে থাকা বিদেশী পর্যটকদের সাহায্য করার জন্য প্রতিটি রাজ্য সরকার এবং কেন্দ্রশাসিত অঞ্চলের প্রশাসন একজন নোডাল অফিসার নিয়োগ করেছে। পর্যটন মন্ত্রকের ৫টি আঞ্চলিক কার্যালয়, এই নোডাল অফিসারদের সঙ্গে সমন্বয় রেখে চলেছে। এই কার্যালয়গুলি আটকে থাকা বিদেশীদের ভিসা সংক্রান্ত সমস্যার সমাধানের জন্য অভিবাসন দপ্তর এবং এফ.আর.আর.ও-র সঙ্গে যোগাযোগ রেখে চলেছে। এই সমস্ত পর্যটকদের নিজ নিজ দেশে ফেরত পাঠানোর জন্য মন্ত্রক, সংশ্লিষ্ট দেশগুলির দূতাবাসের সঙ্গে সমন্বয় বজায় রাখছে। এছাড়া বিদেশমন্ত্রক এবংস্বরাষ্ট্রমন্ত্রকও একাজে সাহায্য করছে।


    
    আটকে থাকা বিদেশীরা এই ওয়েব পোর্টালে তাঁদের ইমেল এবং টেলিফোন নম্বর দিয়েছেন। এরফলে মন্ত্রক, সহজেই এদের সঙ্গে চিকিৎসা, খাদ্য এবং থাকার জায়গার ব্যাপারে খোঁজ-খবর নিচ্ছে। মার্কিন এক নাগরিক যিনি বিহারের সুপৌলে আটকে ছিলেন, তিনি এই পোর্টালের মাধ্যমে যখন জানান যে, তার ছেলের দিল্লিতে একটি অস্ত্রোপচার (সার্জারি) হয়েছে, তখন রাজ্য এবং কেন্দ্র, ঐ মহিলাকে দিল্লিতে পৌঁছে দেবার ব্যবস্থা করেছে।


    
    কোস্টারিকার ২ জন নাগরিক, চিকিৎসার জন্য চেন্নাইয়ে এসেছিলেন। লকডাউনের ফলে তাঁরা চিন্তিত হয়ে পোর্টালে যোগাযোগ করেন। রাজ্য সরকার এবং কোস্টারিকার দূতাবাসের সঙ্গে সমন্বয় সাধনের মাধ্যমে প্রয়োজনীয় ব্যবস্থা নেওয়ার পর তারা এখন আতঙ্ক মুক্ত।


    
    আমেদাবাদে, অষ্ট্রেলিয়ার একটি পরিবার আটকে ছিলো। ঐ পরিবারের একজন সদস্য মৃগী রোগী। তার ঔষুধ শেষ হয়ে যাওয়ার বিষয়টি তিনি পোর্টালে জানালে জেলার কালেক্টরেট সেই ঔষুধের ব্যবস্থা করে দেয়।


    
    এই ঘটনাগুলির মারফত এটা স্পষ্ট যে, সঙ্কটের যে কোনো সময় এই পোর্টাল, বিদেশী পর্যটকদের সাহায্য করবে। আমাদের দেশে আসা বিদেশী অতিথিদের সবরকমের স্বাচ্ছন্দ্য দিতে সরকার দায়বদ্ধ। “অতিথি দেবঃ ভব” এই মন্ত্রে ভারত অতুলনীয় হয়ে উঠেছে।


    

    CG/CB/SFS

    
    
    (Release ID: 1611576) Visitor Counter : 19
    
    
      Read this release in: Assamese , Kannada , Tamil , English , Urdu , Hindi , Marathi , Punjabi , Gujarati , Odia , Telugu , Malayalam