      মানবসম্পদবিকাশমন্ত্রক

      কোভিড-১৯ এর বিরুদ্ধে লড়াই চালাতে স্যানিটাইজার ও মাস্ক বিতরণ করছে মৌলানা আবুল কালাম আজাদ ইউনিভার্সিটি অফ টেকনোলজি (ম্যাকাউট)
      
      দরিদ্র মানুষদের কাছে রোজ খাবার পৌঁছে দিতে চলছে কমিউনিটি কিচেন

      Posted On: 22 APR 2020 10:04PM by PIB Kolkata

    কোলকাতা, ২২ এপ্রিল, ২০২০


    কোভিড-১৯ এর বিরুদ্ধে জোড়দার লড়াইয়ের সঙ্কল্পে স্যানিটাইজার ও মাস্ক বিতরণ করছে পশ্চিমবঙ্গের প্রযুক্তি বিশ্ববিদ্যালয় মৌলানা আবুল কালাম আজাদ ইউনিভার্সিটি অফ টেকনোলজি (ম্যাকাউট)। বিশ্ব স্বাস্থ্য সংস্থার, হু এর নির্দেশিকা হুবহু মেনে বিশ্ববিদ্যালয়ের জৈব প্রযুক্তি গবেষণাগারে তৈরি হচ্ছে প্রচুর পরিমানে হ্যান্ড স্যানিটাইজার। উপাচার্য অধ্যাপক ডঃ সৈকত মৈত্রের তত্ত্বাবধানে চলছে এই বিশাল কর্মযজ্ঞ। বিশ্ববিদ্যালয়ের হরিণঘাটা এবং সল্টলেক ক্যাম্পাসে যুদ্ধকালীন তৎপরতায় চলছে স্যানিটাইজার তৈরির কাজ। প্রতিষ্ঠানের সহকারি রেজিস্ট্রার অনুপ কুমার মুখার্জী জানিয়েছেন প্রতিদিন ১৫০০ বোতল স্যানিটাইজার তৈরি হচ্ছে এবং তা কল্যানীর যে এন এম হাসপাতাল, জাগুলিয়া হাসপাতাল, হরিণঘাটা পুরসভা, বি ডি ও অফিস এবং পুলিশ কর্মচারীদের মধ্যে বিলি করা হচ্ছে। যে সমস্ত পুলিশ কর্মী ট্রাফিক ব্যবস্থা সামলাচ্ছেন তারা যাতে পর্যাপ্ত পরিমানে স্যানিটাইজার পান সেদিকটা দেখা হচ্ছে। এছাড়াও ট্রাক ড্রাইভার, বাস ড্রাইভার এবং ঝুঁকিপূর্ণ কাজে যুক্ত ব্যক্তিরা যাতে স্যানিটাইজার পান সেদিকে বিশেষ নজর দেওয়া হচ্ছে। সাধারণ মানুষকেও দেওয়া হচ্ছে। এদিন পর্যন্ত ম্যাকাউট ১৭ হাজার বোতল স্যানিটাইজার বণ্টন করেছে। ডঃ সোমদত্তা চক্রবর্তী, ডঃ পি. এন দত্ত এবং ডঃ রীনা রানী রায় ও তাঁর টিমের সদস্যরা এই রাসায়নিক তৈরিতে যুক্ত ছিলেন বর্তমানে হাউস কিপিং ও নিরাপত্তা রক্ষীদের প্রশিক্ষণ দিয়ে তাদের কাজে লাগান হচ্ছে। আর তাদের কাজের উপর নজর রাখছেন বিশ্ববিদ্যালয়ের ফ্যাকাল্টিরা।


    স্যানিটাইজার ছাড়াও ম্যাকাউটের ওয়ার্কশপে তৈরি ৪০০ মাস্ক প্রতিদিন সাধারণ মানুষের মধ্যে বন্টন করা হচ্ছে। রাজ্য সরকারকে বিনামূল্যে ৮০০০ মাস্ক সরবরাহ করা হয়েছে। প্রতিদিন ৫০০ মাস্ক তৈরি করা হচ্ছে। যে সস্মস্ত দর্জি লকডাউনের ফলে কাজ হারিয়েছেন তাদের মধ্যে কয়েকজনকে মাস্ক বানানোর কাজে নিয়োগ করা হয়েছে। সুতির কাপড়ের তৈরি এই মাস্ক সহজে ধুয়ে ব্যবহার করা যায়।


    ম্যাকাউট তাদের হরিণঘাটা ক্যাম্পাসে কমিউনিটি কিচেন শুরু করেছে। এই কিচেনের খাবার রোজ পৌঁছে যাচ্ছে ৭০০ দরিদ্র পরিবারের কাছে। এখন পর্যন্ত তারা ১১ হাজার ফুড প্যাকেট বিলি করেছে। জনসেবায় নিবেদিত ম্যাকাউটের টিম রোজ গিয়ে খাবার পৌঁছে দিয়ে আসছে অভুক্ত দরিদ্র মানুষ গুলোর কাছে।


    SDG

    
    
    (Release ID: 1617324) Visitor Counter : 5