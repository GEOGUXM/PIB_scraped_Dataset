      নতুনওপুনর্নবীকরণযোগ্যজ্বালানিমন্ত্রক

      নতুন ও পুনর্নবীকরণযোগ্য শক্তি মন্ত্রক দেশে পুনর্নবীকরণযোগ্য সরঞ্জাম উৎপাদন ইউনিট গড়ে তোলার ওপর জোর দিচ্ছে
      Posted On: 18 APR 2020 10:55AM by PIB Kolkata


    নয়াদিল্লি, ১৮ এপ্রিল, ২০২০


    

    কেন্দ্রীয় নতুন ও পুনর্নবীকরণযোগ্য শক্তি মন্ত্রক দেশীয় ও আন্তর্জাতিক চাহিদা মেটাতে দেশে পুনর্নবীকরণযোগ্য সরঞ্জাম উৎপাদনের জন্য নতুন উৎপাদন ইউনিট গড়ে তুলতে প্রয়োজনীয় পদক্ষেপ গ্রহণ করেছে। এই উদ্দেশ্যে মন্ত্রক বিভিন্ন রাজ্য সরকার ও বন্দর কর্তৃপক্ষগুলিকে এ ধরনের সরঞ্জাম উৎপাদন ইউনিট গড়ে তোলার জন্য ৫০-৫০০ একর পর্যন্ত জমি চিহ্নিতকরণের জন্য চিঠি দিয়েছে। তুতিকোরিন বন্দর কর্তৃপক্ষ এবং মধ্যপ্রদেশ ও ওডিশা সরকার ইতিমধ্যেই এ ধরনের সরঞ্জাম উৎপাদন ইউনিট গড়ে তোলার ব্যাপারে গভীর আগ্রহ দেখিয়েছে।


    
    মন্ত্রকের সচিব শ্রী অনন্ত কুমার পুনর্নবীকরণযোগ্য সরঞ্জাম উৎপাদক সংস্থাগুলির সঙ্গে গত সপ্তাহে বৈঠক করেছেন। এছাড়াও, মন্ত্রকের পক্ষ থেকে বিভিন্ন দেশের বাণিজ্য কমিশনার বা প্রতিনিধিদের সঙ্গে যোগাযোগ রেখে ভারতে পুনর্নবীকরণযোগ্য শক্তি ক্ষেত্রে যে সুযোগ সৃষ্টি হয়েছে, তার সুবিধা গ্রহণে আমন্ত্রণ জানানো হয়েছে। চলতি সপ্তাহের গোড়ায় ইন্দো-মার্কিন কৌশলগত অংশীদারিত্ব ফোরামের বৈঠকে মন্ত্রকের সচিব পুনর্নবীকরণযোগ্য শক্তি ক্ষেত্রে সহযোগিতা ও মার্কিন সংস্থাগুলির কাছ থেকে বিনিয়োগের আহ্বান জানিয়েছেন।


    
    পুনর্নীকরণযোগ্য শক্তি ক্ষেত্রের সরঞ্জাম উৎপাদনকারী ইউনিটগুলিতে সিলিকন অ্যান্ড ওয়েফার, সোলার সেল ও মডিউল, উইন্ড ইক্যুইপমেন্ট ও সহায়ক সরঞ্জাম তৈরি করা হবে। বর্তমানে দেশে ১০ গিগাওয়াট বায়ুশক্তি উৎপাদনকারী সরঞ্জাম তৈরি হয়ে থাকে। সোলার সেল ও মডিউলের ক্ষেত্রে ভারত প্রায় ৮৫ শতাংশ যন্ত্রপাতি আমদানি করে থাকে। এই বিষয়টিকে বিবেচনায় রেখেই দেশীয় উৎপাদন ক্ষেত্রকে আরও উৎসাহ দিতে কেন্দ্রীয় সরকার সোলার সেল ও মডিউল আমদানির ওপর মৌলিক সীমাশুল্ক আরোপ করার কথা ঘোষণা করেছে। এছাড়াও মন্ত্রক পুনর্নবীকরণযোগ্য শক্তি ক্ষেত্রে প্রকল্পের নক্শা রচনা, উৎপাদন ইউনিট পরিচালনা এবং রক্ষণা-বেক্ষণের মতো পরিষেবার রপ্তানি বাড়াতে বিশেষ উদ্যোগ গ্রহণ করছে।


    

    CG/BD/SB

    
    
    (Release ID: 1615914) Visitor Counter : 11
    
    
      Read this release in: English , Urdu , Hindi , Marathi , Punjabi , Gujarati , Tamil , Telugu , Kannada