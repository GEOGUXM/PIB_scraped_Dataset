      স্বরাষ্ট্র মন্ত্রক

      কোভিড – ১৯ মহামারীর সংক্রমণ রোধে পরিস্থিতি পর্যালোচনার পর পশ্চিমবঙ্গে সফররত আন্তঃমন্ত্রক দলের রাজ্যের মুখ্যসচিবকে লেখা চিঠি
      Posted On: 22 APR 2020 10:29PM by PIB Kolkata


    কলকাতা, ২২ এপ্রিল, ২০২০


    

    কোভিড – ১৯ মোকাবিলায় এলাকায় গিয়ে পরিস্থিতির পর্যালোচনা করে পশ্চিমবঙ্গকে প্রয়োজনীয় নির্দেশ দেবার জন্য কেন্দ্রীয় সরকারের দুটি আন্তঃমন্ত্রক কেন্দ্রীয় দল (ইন্টার মিনিস্টেরিয়াল সেন্ট্রাল টিম – আইএমসিটি) সোমবার ( ২০ তারিখ ) রাজ্যে এসেছে। যে দলটি কলকাতা, হাওড়া, পূর্ব মেদিনীপুর এবং উত্তর ২৪ পরগণা জেলা সফর করেছে, তারা রাজ্যের মুখ্যসচিব শ্রী রাজীব সিনহাকে কিছু তথ্য জানতে চেয়ে একটি চিঠি পাঠিয়েছেন।


    
    এই দলটির নেতৃত্ব দিচ্ছেন, কেন্দ্রের একজন অতিরিক্ত সচিব শ্রী অপূর্ব চন্দ্র। তিনি রাজ্যের মুখ্যসচিব শ্রী রাজীব সিনহাকে লেখা এক চিঠিতে জানান, তাঁরা কোভিড – ১৯ এর মোকাবিলার প্রস্তুতি নিয়ে সর্বশেষ পরিস্থিতির বিষয়ে জানতে চান। দলের সদস্যরা কয়েকটি হাসপাতাল, কোয়ারান্টাইন সেন্টার, হটস্পট এবং বাজার এলাকায় সফর করতে আগ্রহী।


    
    এই সফরের সময় স্বাস্থ্য মন্ত্রক, স্থানীয় প্রশাসন সহ অন্যান্য মন্ত্রকের সংশ্লিষ্ট আধিকারিকরা সঙ্গে থাকলে দলের সদস্যদের সুবিধে হবে বলে ঐ চিঠিতে উল্লেখ করা হয়েছে। শ্রী চন্দ্র আরো জানিয়েছেন, এই ধরণের জায়গাগুলি সফরের সময় তাঁদের জন্য যেন পিপিই-র ব্যবস্থা করা থাকে।


    
    এই দলটির সফরের মূল উদ্দেশ্যগুলি যাতে বাস্তবায়িত হয়, সেবিষয়ে তারা মুখ্যসচিবকে উদ্যোগী হতে অনুরোধ জানিয়েছেন। কলকাতায় যে ৫টি হটস্পট ঘোষিত এলাকায় দলটি সফর করতে চান, সেগুলি হল – ৩ নম্বর ওয়ার্ডের বেলগাছিয়া বস্তি, ৪৩ নম্বর ওয়ার্ডের বড়বাজার, ৪৯ নম্বর ওয়ার্ডের বৌবাজার, ৫৮ নম্বর ওয়ার্ডের ট্যাংরা ও ধাপা এবং গার্ডেনরীচ থানার ১৩৪ ও ১৩৭ নম্বর ওয়ার্ড। কলকাতার এমআর বাঙ্গুর হাসপাতাল এবং বেলেঘাটা আইডি হাসপাতালে সফরের পাশাপাশি বেলেঘাটা বাজার, বড়তলার হাতিবাগান বাজার, গার্ডেনরীচের ধানক্ষেতী বাজার এবং তিলজলার কোহিনূর বাজারও তাঁরা যাবেন।
    হাওড়া জেলার শালকিয়া, পিএম বস্তী, চওড়া বস্তি এবং পিলখানা, এই ৪টি হটস্পট এলাকা সফরের পাশাপাশি দলটি সত্যবালা আইডি হাসপাতাল, গোলাবাড়ির আইএলএস হাসপাতাল, ডুমুরজলা স্টেডিয়ামের কোয়ারান্টাইন সেন্টার, ধূলাগড় পাইকারী বাজার এবং উলুবেড়িয়া বাজার সফর করবেন।


    
    উত্তর ২৪ পরগণার বিরাটির ১৯ এবং ২৪ নম্বর ওয়ার্ড এবং দক্ষিণ দমদম পুরসভার দক্ষিণদাড়ি, ২৩ ও ২৫ নম্বর ওয়ার্ডের হটস্পট এলাকাগুলিও দলের সদস্যরা ঘুরে দেখবেন। এছাড়া সল্টলেকের আমরি হাসপাতাল, বারাসতের জিএনআরসি নার্সিংহোম, নিউটাউনের চিত্তরঞ্জন ক্যান্সার রিসার্চ হাসপাতালের কোয়ারান্টাইন এবং হজ হাউসের কোয়ারান্টাইন কেন্দ্র সফর করার কথা আছে।


    
    পূর্ব মেদিনীপুরের হলদিয়া, তমলুকের শহীদ মাতঙ্গিনী গ্রাম পঞ্চায়েত, এগরা পুরসভার ১ নম্বর ওয়ার্ডের হটস্পট এলাকাগুলির পাশাপাশি এই দলটি পাঁশকুড়ার বড়মা কোভিড স্পেশাল হাসপাতাল, তমলুক জেলা হাসপাতাল, হলদিয়া এসডি হাসপাতাল এবং হলদিয়া লজিস্টিকে কোয়ারান্টাইন সেন্টারটি ঘুরে দেখবে।
    
    আগেই জানানো হয়েছে এই দলের সদস্যরা সফরকে ফলপ্রসূ করে তুলতে রাজ্যের সমর্থন এবং মুখ্যসচিবের কাছ থেকে সময় চেয়েছিলেন। এই সফরের মূল উদ্দেশ্য স্থানীয় এলাকায় নির্দেশিকা মেনে লকডাউন কতটা কার্যকর হচ্ছে, ব্যক্তিগত সুরক্ষা সরঞ্জাম (পিপিই) সহ অত্যাবশক পণ্য সরবরাহ, শারীরিক দূরত্ব বজায় রাখা, স্বাস্থ্য পরিকাঠামো, শ্রমিক ও দরিদ্র মানুষগুলির জন্য ত্রাণ শিবিরগুলির অবস্থা পর্যালোচনা করা।


    
    ২০ তারিখ সন্ধ্যে ৬টায় মুখ্যসচিব তাদের লকডাউনের ব্যবস্থাপনা সম্পর্কে জানান। মঙ্গলবার, ২১ তারিখ বেলা ১১টার সময় নবান্নে আবারও আসার কথা থাকলেও দলের পক্ষে সেখানে যাওয়া সম্ভব হয় নি। ওই সময় লকডাউনের বিষয়ে স্বাস্থ্য মন্ত্রকের পক্ষ থেকে বিস্তারিতভাবে জানানোর কথা ছিল। মুখ্যসচিব, বিএসএফ-এর অতিথিশালায় দলের সদস্যদের সঙ্গে পরে দেখা করেন। এর পর পুলিশের একজন এসিপি পদমর্যাদার আধিকারিক, আইএমসিটি-কে নিয়ে কলকাতা শহরের বিভিন্ন এলাকায় লকডাউন কেমন করে চলছে, তা ১ ঘন্টা ধরে দেখান।


    
    যেহেতু রাজ্য সরকার, এই দলটিকে পূর্ণ সহযোগিতার সিদ্ধান্ত নিয়েছে, তাই তাঁরা অনুরোধ করেছেন, স্বাস্থ্যমন্ত্রক, যে বিষয়গুলি তাদের জানাবে, তার মধ্যে যেন নিম্নলিখিত বিষয়গুলি থাকেঃ-


    
    ক) রাজ্যে যথেষ্ট পরিমাণে নমুনার পরীক্ষা হচ্ছে কিনা।
    খ) রাজ্যে নমুনার পরীক্ষা করার যে ব্যবস্থা রয়েছে, তা পুরোমাত্রায় ব্যবহৃত হচ্ছে কিনা।
    গ) যেভাবে নমুনা পরীক্ষা করা হচ্ছে, সেটি নির্দিষ্ট নিয়ম মেনে করা হচ্ছে কিনা ।
    ঘ) ব্যক্তিগত সুরক্ষা সরঞ্জাম (পিপিই) এবং মাস্কের মতন সুরক্ষা সামগ্রী পর্যাপ্ত আছে কিনা এবং কোভিডে সংক্রমিত রোগীদের যে সব হাসপাতালে চিকিৎসা হচ্ছে ও যে সব হাসপাতালে কোভিড আক্রান্ত রোগীদের চিকিৎসা হচ্ছে না, দুই ধরণের জায়গাতেই স্বাস্থ্যকর্মীদের সুরক্ষা সামগ্রী কতটা বন্টন করা হচ্ছে।
    ঙ) অক্সিজেন বেড, আইসিইউ বেড, অক্সিজেন সরবরাহ এবং ভেন্টিলেটর কতটা রয়েছে।
    চ) হটস্পট এবং সংক্রমিত এলাকায় কতগুলি পর্যবেক্ষক দল রয়েছে এবং প্রতিদিন কতজনকে সমীক্ষা করা হচ্ছে।
    ছ) এই চারটি জেলায় কোভিড স্বাস্থ্যকেন্দ্র ও হাসপাতালগুলির ব্যবস্থাপনা।
    জ) স্বাস্থ্যকর্মীদের কোভিড আক্রান্তের খবর এবং সংশ্লিষ্ট হাসপাতালগুলিতে তাদের সুরক্ষার ব্যবস্থাপনা।
    ঝ) কোভিড সংক্রমিত রোগী মারা গেলে, রাজ্যস্তরে ডাক্তারদের যে কমিটি রয়েছে, তারা কি পদ্ধতি অবলম্বন করে মৃত্যুর কারণ জানায়।


    
    বিভিন্ন কোয়ারান্টাইন সেন্টারে থাকা মানুষদের জন্য কি কি ব্যবস্থা নেওয়া হয়েছে, ত্রাণ শিবিরগুলিতে অত্যাবশক পণ্য সরবরাহ কিভাবে হচ্ছে এবং ২০ এপ্রিলে সংশোধিত নির্দেশাবলীর পর শারীরিক দূরত্ব কিভাবে বজায় রাখা হচ্ছে, সেগুলির বিষয়ে দলের সদস্যরা জানতে আগ্রহী। লকডাউন ব্যবস্থা কার্যকর করার সময় রাজ্য সরকার, কি কি সমস্যার সম্মুখীন হচ্ছে, রাজ্যে কত টেস্টিং কিট আছে, আইএমসিটি সেবিষয়েও জানতে চায়।

    

    CG/CB/SFS

    
    
    (Release ID: 1617330) Visitor Counter : 8