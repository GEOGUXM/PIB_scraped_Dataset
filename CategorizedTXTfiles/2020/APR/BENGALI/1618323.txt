      প্রতিরক্ষামন্ত্রক

      বর্ডার রোডস অর্গানাইজেশন কোভিড-১৯ জনিত লকডাউন সত্ত্বেও রোহতাং পাস তিন সপ্তাহ আগে খুলে দিয়েছে
      Posted On: 25 APR 2020 7:30PM by PIB Kolkata


    নতুন দিল্লি, ২৫ এপ্রিল ২০২০


    

    
    লকডাউনের মধ্যে তিন সপ্তাহ আগে বর্ডার রোডস অর্গানাইজেশন (বিআরও) আজ রোহতাং পাসের (সমুদ্রপৃষ্ঠ থেকে ১৩,৫০০ ফুট উঁচু) বরফ পরিষ্কারের পরে খুলে দিয়েছে। এটি হিমাচল প্রদেশের লাহুল এবং স্পিতি জেলার সঙ্গে দেশের অন্যান্য অঞ্চলের প্রধান সংযোগকারী রাস্তা। গতবছর ১৮ মে রোহতাং পাস খুলে দেওয়া হয়।
    
    হিমাচল প্রদেশ সরকার কোভিড-১৯ -এর পরিপ্রেক্ষিতে লাহুল উপত্যকায় চাষাবাদ শুরু করা ও কৃষকদের যাতায়াতের জন্য এবং অত্যাবশ্যকীয় পণ্য সরবরাহ করার পাশাপাশি ত্রাণ সামগ্রী বিতরণের জন্য বরফ পরিষ্কার করার কাজ ত্বরান্বিত করতে বিআরও-এর কাছে প্রস্তাব পাঠায়।
    
    বিআরও মানালি এবং খোকসর উভয় দিকেই অত্যাধুনিক যন্ত্রপাতির সাহায্যে কাজ শুরু করে, রাহালা ফল, বিয়াস নালা এবং রানী নালায় শীতল তাপমাত্রা, তুষারপাত এবং তুষারঝড়ে কাজে বিলম্ব হলেও বিআরও-র দলগুলি লাহুল উপত্যকার বাসিন্দাদের ত্রাণ সরবরাহের জন্য কোভিড-১৯ জনিত সবরকম সতর্কতা অবলম্বন করে দিনরাত নিরলসভাবে কাজ করে গেছে।
    
    বিআরও-র তত্ত্বাবধানে রোহতআং পাসে প্রায় ১৫০ জন কৃষক এবং অত্যাবশ্যকীয় পণ্য সরবরাহকারী যানবাহনের প্রথম কনভয় আজ আনুষ্ঠানিকভাবে লাহুল উপত্যকায় যাত্রা করে। আগের বছরের তুলনায় রোহতাং পাস তিন সপ্তাহ আগে খুলে যাওয়ার সংবাদে স্থানীয় জনগণ স্বস্তি পেয়েছেন। এটি কেন্দ্র এবং রাজ্য সরকারগুলিকে স্থানীয় জনগণের কাছে প্রয়োজনীয় ত্রাণ সামগ্রী এবং চিকিৎসা পরিষেবা পৌঁছে দিতে সহায়তা করবে। এছাড়াও, কৃষিকাজ যা এই জেলার মেরুদণ্ড, বলে বিবেচিত হয় তা পুনরায় শুরু হতে পারে বলে আশা করা যাচ্ছে।
    
    রাস্তাটি খোলার জন্য বরফ পরিষ্কারের কাজ প্রতিবছর করা হয় কারণ এই পথটি প্রায় ছয় মাস ধরে অর্থাৎ নভেম্বরের মাঝামাঝি থেকে মে মাসের মাঝামাঝি সময় পর্যন্ত তুষারে আবদ্ধ থাকে। এটি গতবছর ১২ ডিসেম্বর পর্যন্ত খোলা ছিল। সম্পূর্ণ উপত্যকা শীতের সময় যে কোনও সরবরাহের জন্য বিমান বাহিনীর উপর নির্ভরশীল।
    
    উল্লেখ্য, কোভিড-১৯ এর বিরুদ্ধে সরকারের প্রচেষ্টাকে সমর্থন করতে সীমান্ত সড়ক সংস্থা বিআরও-র সকল কর্মী সম্মিলিতভাবে এক দিনের বেতন এক কোটি টাকা প্রধানমন্ত্রীর কেয়ার ফান্ডে দান করেছেন।

    

    CG/TG

    
    
    (Release ID: 1618323) Visitor Counter : 5
    
    
      Read this release in: English , Urdu , Hindi , Assamese , Manipuri , Punjabi , Gujarati , Tamil , Telugu