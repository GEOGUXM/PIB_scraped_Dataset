      স্বাস্থ্যওপরিবারকল্যাণমন্ত্রক

      ডঃ হর্ষ বর্ধন এইমস্ ট্রমা সেন্টারের প্রস্তুতি খতিয়ে দেখলেন
      Posted On: 26 APR 2020 7:24PM by PIB Kolkata


    নয়াদিল্লি, ২৬ এপ্রিল, ২০২০


    

    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন কোভিড-১৯ মোকাবিলায় যাবতীয় প্রস্তুতি খতিয়ে দেখতে আজ নতুন দিল্লির অল ইন্ডিয়া ইন্সটিটিউট অফ মেডিকেল সায়েন্সেসের জয় প্রকাশ নারায়ণ অ্যাপেক্স ট্রমা সেন্টার ঘুরে দেখেন এবং সেখানকার চিকিৎসা পরিষেবা সম্পর্কে খোঁজখবর নেন।


    
    ডঃ হর্ষ বর্ধন জানান, এইমস্ – এর এই ট্রমা কেয়ার সেন্টারটি কোভিড-১৯ আক্রান্ত রোগীদের চিকিৎসার উপযোগী করে তোলা হয়েছে এবং এখানে ২৫০ শয্যার আইসোলেশন ওয়ার্ড রয়েছে। এই ট্রমা কেয়ার সেন্টার পরিদর্শনের সময় তিনি সেখানকার আপৎকালীণ ওয়ার্ড, প্রাইভেট ওয়ার্ড, আইসিইউ প্রভৃতি পরিষেবা ঘুরে দেখেন। এই হাসপাতালের শৌচাগারগুলিতে স্বাস্থ্যবিধি মেনে চলা হচ্ছে কিনা, সে ব্যাপারেও তিনি খোঁজখবর নেন। ট্রমা কেয়ার সেন্টার পরিদর্শনকালে ডঃ হর্ষ বর্ধন কয়েকজন রোগীর সঙ্গে মোবাইল ফোন থেকে ভিডিও কলে সাক্ষাৎ করেন রোগীদের কাছ থেকে তিনি পরিষেবার ব্যাপারে মতামত জানতে চান, যাতে অবিলম্বে মানোন্নয়নের প্রয়োজনীয় ব্যবস্থা নেওয়া যায়।


    
    এই ট্রমা কেয়ার সেন্টারের কাজকর্মে সন্তোষ প্রকাশ করে ডঃ হর্ষ বর্ধন নিশ্চিতভাবে করোনা আক্রান্ত রোগী এবং সন্দেহজনক লক্ষণ নিয়ে ভর্তি হওয়া রোগীদের সম্পূর্ণ চিকিৎসা পরিষেবা সুনিশ্চিত করার প্রশংসা করেন।


    
    দেশে কোভিড-১৯ মহামারীজনিত পরিস্থিতি সম্পর্কে ডঃ হর্ষ বর্ধন জানান, দেশে কোভিড রোগীদের মৃত্যু হার এখন ৩.১ শতাংশ এবং বিশ্ব জুড়ে এই হার ৭ শতাংশ। দেশে এখনও পর্যন্ত ৫ হাজার ৯১৩ জন আক্রান্ত ব্যক্তি সুস্থ হয়ে উঠেছেন এবং সুস্থতার হার ২২ শতাংশ। বিশ্বে অন্যান্য দেশের তুলনায় ভারতে আক্রান্তদের সংখ্যা দ্বিগুণ হওয়ার হার শুরুর দিকে তিন দিন থাকলেও এক সপ্তাহ পর তা বেড়ে হয় ৯ দিন ৩ ঘন্টা এবং দু’সপ্তাহ পর আক্রান্তের সংখ্যা দ্বিগুণ হতে সময় নেয় ১৪ দিন। এখনও পর্যন্ত ২৮৩টি জেলা থেকে কোভিড আক্রান্তের কোনও খবর নেই। গত ৭ দিনে ৬৪টি জেলা থেকে আক্রান্তের কোনও খবর আসেনি। এমনকি, বিগত ২১ দিনে ৩৩টি জেলা এবং গত ২৮ দিনে আরও ১৮টি জেলা থেকে নতুন করে আক্রান্তের কোনও খবর নেই।


    
    দেশে চিকিৎসা সামগ্রী ও সুযোগ-সুবিধা প্রসঙ্গে ডঃ হর্ষ বর্ধন জানান, রাজ্যস্তরে পর্যাপ্ত সংখ্যায় পিপিই কিট সরবরাহের ব্যবস্থা হয়েছে এবং প্রায় ১০৬টি সংস্থা এ ধরনের কিট উৎপাদন করছে। এছাড়াও, এন-৯৫ মাস্ক উৎপাদনের কাজে ১০টি সংস্থা যুক্ত রয়েছে। সরকারি প্রয়াস এবং একাধিক গবেষণা প্রতিষ্ঠানের উদ্যোগে দেশীয় প্রযুক্তিতে ভেন্টিলেটর উৎপাদন শুরু হয়েছে। ইতিমধ্যেই ৯টি সংস্থাকে ৫৯ হাজারেরও বেশি ভেন্টিলেটর সরবরাহের বরাত দেওয়া হয়েছে।


    

    CG/BD/SB

    
    
    (Release ID: 1618705) Visitor Counter : 13
    
    
      Read this release in: English , Urdu , Marathi , Hindi , Assamese , Punjabi , Gujarati , Tamil , Telugu , Kannada