      অসামরিকবিমানপরিবহণমন্ত্রক

      কোভিড-১৯ লকডাউন চলাকালীন লাইফলাইন উড়ানের মাধ্যমে সারাদেশে ৬৮৪ টনেরও বেশি অত্যাবশ্যকীয় চিকিৎসা সরঞ্জাম পরিবহন করা হয়েছে
      Posted On: 26 APR 2020 7:32PM by PIB Kolkata


    নতুন দিল্লি, ২৬ এপ্রিল ২০২০


    

    কোভিড-১৯ এর বিরুদ্ধে ভারতের লড়াই-এর অঙ্গ হিসেবে দেশের প্রত্যন্ত অঞ্চলে অত্যাবশ্যকীয় চিকিৎসা সরঞ্জাম পরিবহণের জন্য অসামরিক বিমান পরিবহন মন্ত্রক ‘লাইফলাইন উড়ান’ চলাচল করছে। এয়ার ইন্ডিয়া, অ্যালায়েন্স এয়ার, আইএএফ এবং বেসরকারী বিমান সংস্থা লাইফলাইন উড়ানের অধীনে ৩৮৩টি উড়ান চলাচল করেছে। এর মধ্যে এয়ার ইন্ডিয়া এবং অ্যালায়েন্স এয়ারের ২২৩টি বিমান চলাচল করেছে। এপর্যন্ত ৬৮৪.০৮ টন পণ্য সরবরাহ করা হয়েছে। আজ অবধি লাইফলাইন উড়ানের মাধ্যমে ৩,৭৬,৯৫২ কিলোমিটারের বেশি পথ পাড়ি দেওয়া সম্ভবপর হয়েছে।
    
    ২৫ এপ্রিল, ২০২০ অবধি পবন হান্স ৬,৮৮৮ কিলোমিটার দূরত্ব পাড়ি দিয়ে ১.৯৯ টন পণ্য পরিবহন করেছে। পবন হান্স লিমিটেড সহ হেলিকপ্টার পরিষেবাগুলি বিশেষ করে জম্মু কাশ্মীর, লাদাখ, দ্বীপপুঞ্জ এবং উত্তর-পূর্ব অঞ্চলে জীবনদায়ী চিকিৎসা সরঞ্জাম এবং রোগীদের পরিবহন করতে কাজে লাগানো হচ্ছে। এয়ার ইন্ডিয়া এবং আই এ এফ যৌথভাবে জম্মু কাশ্মীর, উত্তরপুর্বাঞ্চল এবং দ্বীপাঞ্চলে পণ্য পরিষেবার জন্য ব্যবহৃত হচ্ছে।
    
    আন্তর্দেশীয় পণ্য পরিবহনের জন্য স্পাইসজেট, ব্লু ডার্ট এবং ইন্ডিগোর বিমান বাণিজ্যিক ভিত্তিতে চলাচল করছে। ২০২০-র ২৪শে মার্চ থেকে ২৫শে এপ্রিল পর্যন্ত স্পাইসজেট ৫৭৯টি উড়ানের মাধ্যমে ১০,১২,৫৮৬ কিলোমিটার পথ পাড়ি দিয়ে ৪২৪৬ টন পণ্য পরিবহন করেছে। এর মধ্যে ২০৮টি আন্তর্জাতিক উড়ান। ব্লু ডার্ট ২৪শে মার্চ থেকে ২৫শে এপ্রিল পর্যন্ত ২০৭ টি উড়ানের মাধ্যমে ২,১৯,৯৭৮ কিলোমিটার দূরত্ব অতিক্রম করে ৩,৩৯৯ টন পণ্য পরিবহন করেছে। এর মধ্যে ৯ টি আন্তর্জাতিক উড়ান। ইন্ডিগো ২০২০-র ৩ রা থেকে ২৫শে এপ্রিলের মধ্যে ৭২,২২২ কিলোমিটার দূরত্ব অতিক্রম করে ৪৮ টি বিমানে প্রায় ১৬৭ টন পণ্য পরিবহন করেছে। এর মধ্যে ১৫টি আন্তর্জাতিক উড়ান রয়েছে। এর মধ্যে সরকারের জন্য বিনামূল্যে চিকিৎসা সরঞ্জাম সরবরাহ অন্তর্ভুক্ত রয়েছে। ভিস্তারা ২০২০-র ১৯ থেকে ২৫ শে এপ্রিলের মধ্যে ১২টি বিমানে, ১৬,৯৯২ কিমি দূরত্ব অতিক্রম করে প্রায় ৮২ টন পণ্য পরিবহন করেছে।
    
    আন্তর্জাতিক ক্ষেত্রে ওষুধ, চিকিৎসা সরঞ্জাম এবং কোভিড-১৯ এর ত্রাণ সামগ্রী পরিবহনের জন্য পূর্ব এশিয়ার সাথে একটি কার্গো এয়ার ব্রিজ স্থাপন করা হয়েছে। ২০২০ সালের ২৫ শে এপ্রিল পর্যন্ত এয়ার ইন্ডিয়া ৫৫৪ টন চিকিৎসা সরঞ্জাম পরিবহন করেছে।
    
    এর পাশাপাশি, ব্লু ডার্ট ২০২০-র ১৪ এপ্রিল থেকে ২৫ এপ্রিল পর্যন্ত গুয়াংজাউ থেকে প্রায় ৯০ টন চিকিৎসা সরঞ্জাম পরিবহন করেছে। ব্লু ডার্ট ২০২০-র ২৫ শে এপ্রিল সাংহাই থেকে ৫ টন চিকিৎসা সরঞ্জাম পরিবহন করেছে। স্পাইসজেট ২০২০-র ২৫ শে এপ্রিল পর্যন্ত সাংহাই থেকে ১২৪ টন, হংকং এবং সিঙ্গাপুর থেকে ২৫ শে এপ্রিল ২০২০ পর্যন্ত ১৩ টন চিকিৎসা সরঞ্জাম পরিবহন করেছে।

    

    CG/TG

    
    
    (Release ID: 1618536) Visitor Counter : 6
    
    
      Read this release in: English , Urdu , Hindi , Assamese , Manipuri , Punjabi , Gujarati , Odia , Tamil , Telugu , Kannada