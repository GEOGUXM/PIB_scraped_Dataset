      প্রধানমন্ত্রীরদপ্তর

      প্রধানমন্ত্রীর রাজনৈতিক দলের নেতৃবৃন্দের সঙ্গে বৈঠক
      
      প্রত্যেকের জীবনরক্ষাই সরকারের কাছে অগ্রাধিকারের বিষয়ঃ প্রধানমন্ত্রী

      Posted On: 08 APR 2020 3:33PM by PIB Kolkata

    নতুনদিল্লি, ৮ এপ্রিল, ২০২০


    

    প্রধানমন্ত্রী নরেন্দ্র মোদী আজ ভিডিও কনফারেন্সিং-এর মাধ্যমে সংসদের বিভিন্ন রাজনৈতিক দলের নেতৃবৃন্দের সঙ্গে বৈঠক করেছেন।


    
    প্রধানমন্ত্রী বলেন, বর্তমানে সারা বিশ্ব কোভিড–১৯ এর ভয়াবহ চ্যালেঞ্জের সম্মুখীন। বর্তমান পরিস্থিতিতে মানব জাতির ইতিহাস পরিবর্তিত হচ্ছে এবং আমাদের এর মোকাবিলা করতে হবে। এই মহামারীর বিরুদ্ধে যুদ্ধে কেন্দ্রের সঙ্গে সব রাজ্য সরকারগুলি একসঙ্গে কাজ করায় তিনি প্রশংসা করেন। এই যুদ্ধে সমস্ত রাজনৈতিক দলের একজোট হওয়ার মাধ্যমে দেশে গঠনমূলক এবং ইতিবাচক রাজনীতির প্রতিফলন হয়েছে বলে তিনি মত প্রকাশ করেন। সামাজিক ব্যবধান, জনতা কারফিউ অথবা প্রতিরোধমূলক নিয়ন্ত্রণ ব্যবস্থা সব ক্ষেত্রেই যে শৃঙ্খলাপরায়ণতা, দায়বদ্ধতা এবং অঙ্গীকারের ভাবনা নজরে এসেছে, তিনি তারও প্রশংসা করেন।


    
    প্রধানমন্ত্রী, বর্তমান পরিস্থিতিকে জরুরী অবস্থার সঙ্গে তুলনা করে বলেন, এই পরিস্থিতিতে সম্পদের অপ্রতুলতা নজরে আসছে, কিন্তু বিশ্বের মধ্যে যে ক’টি দেশ, এই ভাইরাসকে নিয়ন্ত্রণ করতে সক্ষম হচ্ছে ভারত, তার মধ্যে অন্যতম। তিনি বলেন, প্রতিনিয়ত পরিস্থিতি বদলাচ্ছে, এবং সকলকে সবসময় সতর্ক থাকতে হবে।


    
    প্রধানমন্ত্রী বলেন, বর্তমান সময় দেশ “সামাজিক জরুরী অবস্থা”-র মধ্যে রয়েছে। দেশ কিছু কঠোর সিদ্ধান্ত নিয়েছে এবং ভবিষ্যৎ-এ আরো সতর্ক থাকতে হবে। তিনি বলেন বেশ কিছু রাজ্য সরকার, জেলা প্রশাসন এবং বিশেষজ্ঞরা এই প্রতিরোধমূলক নিয়ন্ত্রণ ব্যবস্থা বা লকডাউন বাড়াতে বলেছে।


    
    প্রধানমন্ত্রী বলেন, পরিবর্তিত পরিস্থিতিতে দেশকে একই সঙ্গে কর্মসংস্কৃতি এবং কাজের ধারার পরিবর্তন ঘটাতে হবে। তিনি বলেন, প্রতিটি মানুষের জীবন রক্ষা করাই সরকারের কাছে অগ্রাধিকারের বিষয়। তিনি আরো বলেন, কোভিড–১৯ এর কারণে দেশ যে জটিল আর্থিক সমস্যার সম্মুখীন হচ্ছে, তা অতিক্রম করতে সরকার অঙ্গীকারবদ্ধ।


    
    কেন্দ্রীয় সরকারের উচ্চপদস্থ আধিকারিকরা, পিএম গরীব কল্যাণ যোজনার আওতায় বন্টন সহ বিভিন্ন ক্ষেত্রে যে সমস্ত চ্যালেঞ্জ দেখা যাচ্ছে , সে বিষয় বিস্তারিতভাবে জানিয়েছেন।


    
    রাজনৈতিক দলের নেতৃবৃন্দ, এই বৈঠক ডাকার জন্য প্রধানমন্ত্রীকে ধন্যবাদ জানান। তাঁরা যথাযথ সময়ে সঠিক ব্যবস্থা নেওয়ায় তাঁর প্রশংসা করেন এবং বলেন, সংকটের এই সময়ে গোটা দেশ, একজোট হয়ে তাঁর সঙ্গে রয়েছে।


    
    স্বাস্থ্যকর্মীদের স্বাস্থ্য রক্ষা এবং মনোবল বৃদ্ধির কথা তাঁরা উল্লেখ করে। এছাড়া নমুনা পরীক্ষার সুবিধা বাড়ানো, ছোট ছোট রাজ্য এবং কেন্দ্রশাসিত রাজ্যগুলির চাহিদাপূরণ এবং অনাহার ও অপুষ্টি সমস্যার বিষয় নিয়ে তাঁরা আলোচনা করেন। এই মহামারীর বিরুদ্ধে যুদ্ধে দেশের বিভিন্ন ক্ষেত্রে ক্ষমতা বৃদ্ধির জন্য নেতৃবৃন্দ, আর্থিক এবং অন্যান্য নানা নীতির কথা উল্লেখ করেন। লকডাউন বাড়ানো এবং তা ক্রম পর্যায়ে প্রতাহার করার পরামর্শও তাঁরা দিয়েছেন।


    
    প্রধানমন্ত্রী, গঠনমূলক পরামর্শ এবং মতামত জানানোর জন্য নেতৃবৃন্দকে ধন্যবাদ জানান। এই যুদ্ধে সরকারকে সাহায্য করার বিষয়ে তাঁদের দায়বদ্ধতা, দেশের গণতান্ত্রিক কাঠামো এবং সহযোগিতামূলক ফেডেরালিজমের ভাবনাকে শক্তিশালী করেছে বলে তিনি মন্তব্য করেন।


    
    কেন্দ্রীয় সংসদ বিষয়ক মন্ত্রী শ্রী প্রহ্লাদ ভেঙ্কটেশ যোশী, কেন্দ্রের উচ্চপদস্থ আধিকারিকরা এবং রাজনৈতিক দলের নেতৃবৃন্দ, দেশের নানা প্রান্ত থেকে এই বৈঠকে যোগ দেন।


    

    CG/CB

    
    
    (Release ID: 1612284) Visitor Counter : 79
    
    
      Read this release in: English , Urdu , Marathi , Hindi , Manipuri , Assamese , Punjabi , Gujarati , Odia , Tamil , Telugu , Kannada , Malayalam