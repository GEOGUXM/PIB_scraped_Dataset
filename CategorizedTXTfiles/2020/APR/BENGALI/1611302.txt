      মানবসম্পদবিকাশমন্ত্রক

      কোভিড-১৯ সংক্রমণের প্রেক্ষিতে কেন্দ্রীয় বিশ্ববিদ্যালয়গুলির উপাচার্যদের সঙ্গে কেন্দ্রীয় মানবসম্পদ উন্নয়ন মন্ত্রীর বৈঠক
      Posted On: 04 APR 2020 9:39PM by PIB Kolkata


    নয়াদিল্লি, ০৪ এপ্রিল, ২০২০


    

    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ আজ ভিডিও কনফারেন্সের মাধ্যমে কেন্দ্রীয় বিশ্ববিদ্যালয়গুলির উপাচার্যদের সঙ্গে বৈঠক করেন। কোভিড-১৯ সংক্রমণের প্রেক্ষিতে বিশ্ববিদ্যালয় চত্বরে কি ধরনের সতর্কতামূলক ব্যবস্থা নেওয়া হয়েছে, তা খতিয়ে দেখাই ছিল এই বৈঠকের উদ্দেশ্য।


    
    উপাচার্যদের সঙ্গে আজকের বৈঠকে নিম্নলিখিত বিষয়গুলি নিয়ে আলোচনা হয়েছে –
    
    বিশ্ববিদ্যালয়ের ছাত্রাবাসগুলিতে থাকা ছাত্রছাত্রীদের পাশাপাশি, শিক্ষক ও অশিক্ষক কর্মীদের স্বাস্থ্যগত বিষয়ে ব্যবস্থা গ্রহণ।
    
    বিশ্ববিদ্যালয়গুলিতে সামাজিক দূরত্ব বজায় রাখা এবং আইসোলেশনের ব্যবস্থা করা।
    
    বিশ্ববিদ্যালয়গুলিতে সন্দেহজনক সংক্রমণের ঘটনাগুলির পরীক্ষার ব্যবস্থা করা।
    
    পড়ুয়াদের অধ্যয়ন চালিয়ে যেতে প্রয়োজনীয় ব্যবস্থা নেওয়া।
    
    ছাত্রছাত্রীদের মানসিক স্বাস্থ্যসংক্রান্ত চ্যালেঞ্জ মোকাবিলায় ব্যবস্থা নেওয়া।
    
    বিশ্ববিদ্যালয়ের সমস্ত শ্রেণীর কর্মচারীদের (স্থায়ী, অস্থায়ী এবং দৈনিক মজুরি-ভিত্তিক) বেতন সংক্রান্ত সমস্যার সমাধান করা।
    
    সোশ্যাল মিডিয়ার মাধ্যমে কোভিড-১৯ সংক্রান্ত উদ্যোগগুলি জনসমক্ষে প্রকাশ করা।
    
    কোভিড-১৯ সংক্রান্ত গবেষণাধর্মী কাজকর্ম চালিয়ে যাওয়া।
    
    মন্ত্রীর সঙ্গে উপাচার্যদের এই বৈঠকে বিশ্ববিদ্যালয়গুলির পক্ষ থেকে জটিল এই পরিস্থিতিতে যে কোনও সমস্যা মোকাবিলায় তাঁরা প্রস্তুত রয়েছে, সে সম্পর্কে অবহিত করা হয়। বিশ্ববিদ্যালয়ের ছাত্রাবাসগুলির পড়ুয়াদের খাবার ও মানসিক স্বাস্থ্যের বিষয়ে প্রয়োজনীয় ব্যবস্থা নেওয়া হচ্ছে বলেও জানানো হয়। বেনারস হিন্দু বিশ্ববিদ্যালয় এবং আলিগড় মুসলিম বিশ্ববিদ্যালয়ের ৪০টি শয্যাবিশিষ্ট আইসোলেশন কক্ষ গড়ে তোলা হয়েছে বলে জানানো হয়।


    
    ছাত্রছাত্রীদের অধ্যয়ন চালিয়ে যেতে ডিজিটাল পদ্ধতিতে পঠন-পাঠনের ব্যবস্থা চালিয়ে যাওয়ার ওপর গুরুত্ব দেওয়া হয়, যাতে শিক্ষাবর্ষে কোনও বিলম্ব না ঘটে।স্বয়ং এবংস্বয়মপ্রভা অ্যাপের মাধ্যমে ছাত্রছাত্রীদের ডিজিটাল অধ্যয়নে উৎসাহিত করতে উপাচার্যদের প্রয়োজনীয় ব্যবস্থা গ্রহণের নির্দেশ দেওয়া হয়।


    
    শ্রী নিশাঙ্ক পিএম-কেয়ার্স তহবিলে সমস্ত কেন্দ্রীয় বিশ্ববিদ্যালয়ের উপাচার্যদের স্বেচ্ছায় দান করার অনুরোধ জানান। সেই সঙ্গে, আগামীকাল ৫ তারিখ রাত্রি ৯টা থেকে ৯টা ৯ মিনিট পর্যন্ত বাড়ির বিদ্যুৎ বাতি নিভিয়ে রাখার যে আবেদন প্রধানমন্ত্রী করেছেন, তাতে সক্রিয়ভাবে সামিল হওয়ার জন্যও তিনি পড়ুয়াদের আহ্বান জানান।


    

    
    CG/BD/SB

    
    
    (Release ID: 1611302) Visitor Counter : 12
    
    
      Read this release in: English , Kannada , Hindi , Marathi , Assamese , Gujarati , Tamil , Telugu