      কৃষিমন্ত্রক

      সামাজিক দূরত্ব ও স্বাস্থ্যবিধি বজায় রেখে উত্তরবঙ্গের চা বাগিচাগুলিতে কাজ শুরু
      Posted On: 13 APR 2020 7:03PM by PIB Kolkata


    কলকাতা, ১৩ এপ্রিল, ২০২০


    কেন্দ্রের পরামর্শ অনুযায়ী সামাজিক দূরত্ব ও স্বাস্থ্যবিধি বজায় রেখে উত্তরবঙ্গের চা বাগিচাগুলিতে চা পাতা তোলা এবং নির্দিষ্ট দৈর্ঘ ছাড়িয়ে বেড়ে যাওয়া পাতাগুলিকে ছেটে দেওয়ার কাজ শুরু হয়েছে। টি বোর্ড ইন্ডিয়ার ডেপুটি চেয়ারম্যান শ্রী অরুন কুমার রায় জানিয়েছেন, সোমবার থেকেই তরাই, ডুয়ার্স এবং দার্জিলিং-এর চা বাগিচায় কাজ শুরু হয়েছে।


    কেন্দ্র ও রাজ্য সরকারের নির্দেশ অনুযায়ী চা বাগিচাগুলিকে যথাযথ স্বাস্থ্যবিধি মেনে কাজ করতে হবে। পর্যায়ক্রমে ১৫ থেকে ২৫ শতাংশ কর্মী এই কাজ করবেন। জেলা কতৃপক্ষ পুরো বিষয়টি তদারকি করবে। শ্রী রায় জানিয়েছেন, ২৫ শতাংশ কর্মী নিয়ম মেনে কাজ শুরু করেছেন।


    কেন্দ্রের ৩ এপ্রিলের প্রস্তাব অনুযায়ী স্বরাষ্ট্র মন্ত্রক সব রাজ্য ও কেন্দ্রশাসিত অঞ্চলগুলিকে এক নির্দেশিকা পাঠায়। এই নির্দেশিকা অনুযায়ী ফসল তোলা ও বোনার সময় হওয়ায় কোভিড-১৯ এর মোকাবিলায় অন্যান্য চাষ আবাদের মতন চা বাগিচাগুলিকে নিষেধাজ্ঞার বাইরে রাখার কথা বলা হয়। কৃষক ও কৃষিশ্রমিক, কৃষি পণ্য সংগ্রহ, কৃষিকাজে যুক্ত অন্যান্য ব্যক্তিরা এই কাজে বিশেষ ছাড় পাবেন। কোভিড-১৯ মহামারির বিষয়ে চা শ্রমিকরা চিন্তিত থাকায় মুখ্যমন্ত্রী শ্রীমতী মমতা ব্যানার্জি এই সিদ্ধান্ত গ্রহণে দ্বিধান্বিত ছিলেন। তবে বিভিন্ন শিল্পদ্যোগ, বণিক সভা এবং অতি ক্ষুদ্র ক্ষুদ্র ও মাঝারী শিল্পোদ্যোগগুলির প্রতিনিধিদের সঙ্গে আলোচনার পর চা বাগানগুলিতে কাজ করার বিষয়ে রাজ্য সরকার অনুমতি দেয়।


    টি বোর্ডের হিসেব অনুযায়ী দেশের ১৫৮৫টি চা বাগিচার মধ্যে ৩৮৭টি বাগিচা পশ্চিমবঙ্গে রয়েছে। এর মধ্যে ডুয়ার্সে রয়েছে ৩০০টি বাগান। রাজ্যে কর্মরত ৩ লক্ষ ৩৫ হাজার কর্মীর মধ্যে ২ লক্ষ ৫০হাজার জন স্থায়ী কর্মী। সারা দেশে বন্ধ ১১টি চা বাগানের মধ্যে আটটিই পশ্চিমবঙ্গের । করোনা রোধে প্রতিরোধ মূলক নিয়ন্ত্রণ ব্যবস্থা ঘোষণা করার পর মার্চের শেষ সপ্তাহে এই বাগিচাগুলিতে কাজ বন্ধ হয়ে যায়।


    SSS/CB

    
    
    (Release ID: 1614741) Visitor Counter : 3
    
    
      Read this release in: English