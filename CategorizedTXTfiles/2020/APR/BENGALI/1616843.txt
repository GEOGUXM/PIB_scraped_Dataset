      পেট্রোলিয়ামওপ্রাকৃতিকগ্যাসমন্ত্রক

      পশ্চিমবঙ্গে লকডাউন চলাকালীন জ্বালানি সরবরাহ অব্যাহত রাখতে নিরন্তর এল.পি.জি. সিলিন্ডার যোগানোর সব ব্যবস্থা নিয়েছে ইন্ডিয়ান অয়েল
      Posted On: 17 APR 2020 2:25PM by PIB Kolkata


    কলকাতা, ২১ এপ্রিল, ২০২০


    করোনা মহামারিতে যখন বিভিন্ন দেশের পাশাপাশি ভারতবর্ষ-ও আক্রান্ত তখন কেন্দ্রীয় পেট্রোলিয়াম ও প্রাকৃতিক গ্যাসের আওতায় থাকা ইন্ডিয়ান অয়েল পশ্চিমবঙ্গে নিরন্তর এল.পি.জি সিলিন্ডার ও অন্যান্য জ্বালানি সরবরাহের আশ্বাস দিয়েছে। একই সঙ্গে যে সব ব্যক্তি বাড়িতে বাড়িতে সিলিন্ডার সরবরাহ করেন এবং বিভিন্ন শোরুমে যে সব কর্মচারী অবিরত কাজ করে চলেছে, অথবা কোভিড-১৯-এ আক্রান্ত হয়ে কোন মেকানিক বা গোডাউনকর্মী মারা গিয়েছেন, তাঁদের পরিবারের সদস্যদের ৫ লক্ষ টাকা বাধ্যতামূলক ভাবে দেওয়া হবে ইন্ডিয়ান অয়েলের তরফে বলে ইন্ডিয়ান অয়েল কর্তৃপক্ষ জানিয়েছেন। প্রসঙ্গত, ইন্ডিয়ান অয়েল প্রত্যেক গাড়ি চালক এবং চুক্তি-ভিত্তিক কর্মচারীদের স্বাস্থ্য সুরক্ষায় বিশেষ ভাবে জোর দিয়েছে। সারা ভারত বটলিং প্ল্যান্টগুলি বিনামূল্যে হ্যান্ড স্যানিটাইজার, গ্লাভস এবং খাবার দাবারও দিচ্ছে। ইন্ডিয়ান অয়েলের পূর্বাঞ্চলের কর্পোরেট কমিউনিকেশন বিভাগের ডেপুটি জেনারেল ম্যানেজার শ্রী অরূপ দাস জানিয়েছেন, সাধারণ মানুষ এবং অর্থনৈতিক ভাবে নিম্নবিত্তের মানুষজনের সুবিধার্থে কেন্দ্রীয় সরকার ২০২০-র এপ্রিল থেকে জুন মাস পর্যন্ত উজ্জ্বলা যোজনার ভোক্তাদের বিনামূল্যে গ্যাস সিলিন্ডার ভরে দেওয়ার আশ্বাস দিয়েছে। এর ফলে, প্রধানমন্ত্রী উজ্জ্বলা যোজনার ভোক্তারা ১৪.২ কেজি এল.পি.জি. সিলিন্ডারগুলি আবার ভরে নিতে পারবেন বিনামূল্যে।


    এও সিদ্ধান্ত নেওয়া হয়েছে যে, পুনরায় গ্যাস ভর্তির যে দাম তা আগেভাগে দিয়ে দেওয়া হবে উজ্জ্বলা যোজনার ভোক্তাদের ব্যাঙ্ক অ্যাকাউন্টে, যাতে তারা বিনামূল্যে এল.পি.জি. সিলিন্ডার কিনতে পারেন। একজন ভোক্তা মাসে ১টি সিলিন্ডারই পেতে পারেন এবং নতুন সিলিন্ডার পেয়ে যাওয়ার ১৫ দিন পরে পরবর্তী সিলিন্ডারের জন্য বুক করতে পারবেন। বুকিং অবশ্যই নথিভুক্ত মোবাইল নম্বরের সাহায্যেই করা যাবে।


    শ্রী দাস আরও বলেন, কোভিড-১৯ ভারতবর্ষে হানা দেওয়ায় এল.পি.জি. গ্যাসের চাহিদা অনেকাংশে বেড়ে গেছে। এই চাহিদা পূরণ করার স্বার্থেই ইন্ডিয়ান অয়েল এল.পি.জি. উত্পাদন বাড়ানোর বিভিন্ন ব্যবস্থা নিয়েছে। এর পাশাপাশি, এল.পি.জি. বটলিং প্ল্যান্টে কাজকর্ম এবং এল.পি.জি. সিলিন্ডার সরবরাহ ব্যবস্থাকে পশ্চিমবঙ্গে আরও মসৃণ করা হয়েছে। লকডাউন ঘোষণার পরপরই কলকাতা, উত্তর ২৪ পরগণা ও দক্ষিণ ২৪ পরগণার বাজারে এল.পি.জি. সিলিন্ডারের চাহিদা ৫০ শতাংশ বেড়ে যায়। তবে, অতি দ্রুত এই পরিস্থিতি স্বাভাবিক হয়ে আসে এবং এল.পি.জি. গ্রাহকদের দেশে এল.পি.জি. সরবরাহ যে পর্যাপ্ত পরিমাণে রয়েছে সেই আশ্বাস দেওয়া হয়। এই কঠিন সময়ে এল.পি.জি. সিলিন্ডার সরবরাহ অব্যাহত রাখতে ইন্ডিয়ান অয়েলের এল.পি.জি. বটলিং প্ল্যান্ট (বজবজ, কল্যাণী, দুর্গাপুর, শিলিগুড়ি এবং মালদা) এবং ডিস্ট্রিবিউটরশিপ যারা নিয়েছেন তাঁদের স্থানীয় প্রশাসনের নির্দেশ মত কাজকর্ম চালানো এবং বিভিন্ন এলাকায় অত্যাবশ্যক পরিষেবা চালিয়ে যাওয়ার আর্জি জানানো হয়েছে। শ্রী দাসের মতে, একটি সিলিন্ডার ফুরিয়ে যাওয়ার পরপর গ্যাস বুক করার জন্য ছুটে না বেরিয়ে অনলাইন বুকিং ব্যবস্থার সাহায্যে ক্রেতারা এল.পি.জি. সিলিন্ডার বুক করতে পারবেন।


    পশ্চিমবঙ্গে ৯০৮৮৩২৪৩৬৫ এই নম্বরে ফোন করে সিলিন্ডার বুক করতে পারবেন ক্রেতারা অথবা যে কোন অ্যান্ড্রয়েড বা আই.ও.এস. ফোনের সাহায্যে ইন্ডিয়ান অয়েল ওয়ান অ্যাপের মাধ্যমে সিলিন্ডার বুক করতে পারবেন। শ্রী দাস আরও জানান, শুধুমাত্র এল.পি.জি. গ্যাসই নয়, পেট্রোল ও ডিজেল প্রাপ্তি সংক্রান্ত যে কোন সমস্যার নিরসন করতে পারবে ইন্ডিয়ান অয়েল। পশ্চিমবঙ্গের ইন্ডিয়ান অয়েলের সমস্ত কর্মী, চুক্তি ভিত্তিক কর্মচারী, গাড়িচালক এবং তাঁদের সহায়ক, ডিস্ট্রিবিউটর এবং তাদের কর্মচারী, ডিলার, ইন্ডিয়ান অয়েলের বিভিন্ন পাম্পে কর্মরত মানুষ এবং যে সব ব্যক্তি সিলিন্ডার সরবরাহ করছেন তারা যে কোন সমস্যা মোকাবিলার ক্ষমতা রাখেন। তাই গ্রাহক অযথা ঘাবড়াবেন না।


    শ্রী দাস বলেন, লকডাউনের প্রেক্ষিতে রাজ্যের প্রায় প্রত্যেক নাগরিকই এখন বাড়িতেই কাটাচ্ছেন। তবে, ইন্ডিয়ান অয়েলের খুচরো বিপণন কেন্দ্রগুলি ২৪ ঘন্টাই কাজ করে চলেছে যাতে যে কোন জ্বালানি রাজ্য এবং দেশের সর্বত্র যথা সময়ে পৌঁছে দেওয়া যায়। রাজ্যের বেশ কয়েকটি খুচরো বিপণন কেন্দ্র তাদের সামাজিক দায়বদ্ধতার কথা মাথায় রেখে জ্বালানি সরবরাহের পাশাপাশি, দরিদ্র মানুষজনের হাতে খাদ্যদ্রব্য এবং জীবন ধারনের জন্য প্রয়োজনীয় দ্রব্য তুলে দিচ্ছেন।


    রাজ্যের বিভিন্ন পেট্রোল পাম্পে জরুরী ভিত্তিতে গ্রাহকদের জ্বালানি চাহিদা পূরণ করার পাশাপাশি তাদের মৌলিক চাহিদাগুলিও মেটানোর চেষ্টা করছে। জাতীয় সড়কে থাকা বেশ কয়েকটি খুচরো বিপণন কেন্দ্র বিনামূল্যে পার্কিং ব্যবস্থা করে দেওয়ার পাশাপাশি আটকে পড়া ট্রাক চালকদের খাবার দাবার দিচ্ছে। একই সঙ্গে, বেশকিছু দরিদ্র মানুষজনদের তারা মুদিখানার জিনিসপত্র দিয়েও সাহায্য করেছে। অর্থাত্ অর্থনৈতিক ভাবে পিছিয়ে পড়া মানুষজনের কাছাকাছি পৌঁছে যাওয়ার অবিরাম প্রচেষ্টা চালিয়ে যাচ্ছে ইন্ডিয়ান অয়েলের খুচরো বিপণন কেন্দ্রগুলি। সাধারণ মানুষের আরও কাছাকাছি চলে এসেছে ইন্ডিয়ান অয়েল।


    SSS/AS

    
    
    (Release ID: 1616843) Visitor Counter : 1
    
    
      Read this release in: English