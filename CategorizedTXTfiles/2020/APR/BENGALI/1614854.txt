      উপ-রাষ্ট্রপতিরসচিবালয়

      কেন্দ্র ও রাজ্য সরকারকে লকডাউন চলাকালীন কৃষক ও কৃষিক্ষেত্রে একযোগে সর্বোচ্চ গুরুত্ব দেওয়ার কথা বললেন উপ-রাষ্ট্রপতি
      Posted On: 15 APR 2020 5:53PM by PIB Kolkata


    নতুন দিল্লি, ১৫ এপ্রিল,২০২০


    

    
    উপ-রাষ্ট্রপতি এম ভেঙ্কাইয়া নাইডু আজ কেন্দ্র ও রাজ্য সরকারগুলিকে লকডাউনের সময় কৃষক ও কৃষি ক্ষেত্রকে সর্বোচ্চ অগ্রাধিকার দেওয়ার জন্য বলেছেন। এই সময়ে কৃষিকাজ যাতে সুষ্ঠুভাবে পরিচালিত হয় তা দেখতে এবং কৃষিজ পণ্য পরিবহনের সুবিধার্থে সব ধরণের ব্যবস্থা গ্রহণের জন্য পরামর্শ দিয়েছেন।
    
    আজ উপ-রাষ্ট্রপতি ভবনে কেন্দ্রীয় কৃষিমন্ত্রী শ্রী নরেন্দ্র সিং তোমারের সাথে মতবিনিময়ের সময় শ্রী নাইডু কৃষিক্ষেত্রের স্বার্থে কৃষি মন্ত্রকের নেওয়া বিভিন্ন পদক্ষেপের প্রশংসা করেন। তিনি বলেন উৎপাদক এবং গ্রাহক ,উভয়েরই স্বার্থরক্ষার ব্যবস্থা নেওয়া হোক।
    
    শ্রী নাইডু বলেছেন “কৃষি ক্ষেত্রে উৎপাদকরা সংগঠিত নয় এবং প্রায়শই তাদের মতামত শোনা হয় না। সুতরাং, তাদের স্বার্থ রক্ষা করা সরকারের দায়িত্ব"। তিনি আরো বলেছেন, যদিও এটি মূলত রাজ্যগুলির কর্তব্য তবে কেন্দ্রের উচিত এই বিষয়ে সময়ে সময়ে তাদের নির্দেশিকা জারি করে সহায়তা করা।
    
    ফল এবং শাকসব্জির মতো পচনশীল কৃষি পণ্যের দিকে আরও নজর দেওয়ার আহ্বান জানিয়ে উপরাষ্ট্রপতি বলেন, এই পচনশীল পণ্যের সঞ্চয় ও বিপণনের বিষয়ে বিশেষ যত্ন নিতে হবে। যাতে সরাসরি কৃষকদের কাছ থেকে কৃষি পণ্য কেনা যায় এবং কোন ভাবেই মান্ডিতে মজুতদারি না করে রাখা হয় এ জন্য "এ পি এম সি "আইন টি যথাযথ ভাবে কার্যকর করার পরামর্শ দিয়েছেন। শ্রী নাইডু বলেছেন এর ফলে গ্রাহক বা ক্রেতারা পর্যাপ্ত পরিমাণে ফলমূল, শাকসবজি এবং অন্যান্য কৃষিপণ্য পাবেন।
    
    
    কৃষকের উৎপাদিত পণ্য সুষ্ঠুভাবে পরিবহন সুনিশ্চিত করার ওপর জোর দিয়ে উপ-রাষ্ট্রপতি বলেছেন কৃষি পণ্য পরিবহণের সময় যাতে কোনও বাধা না আসে তা কর্তৃপক্ষকে নিশ্চিত করতে হবে । চলতি ফসলের মরসুম প্রসঙ্গ তুলে ধরে তিনি কৃষি যন্ত্রপাতি ও সরঞ্জাম নিখরচায় পরিবহনের আহ্বান জানান।
    
    উপ রাষ্ট্রপতির সঙ্গে আলাপচারিতায় কেন্দ্রীয় কৃষিমন্ত্রী কৃষকদের স্বার্থ রক্ষায় গৃহীত পদক্ষেপের বিস্তারিত বর্ণনা দেন। শ্রী তোমার বলেন যে, কেন্দ্রীয় কৃষিমন্ত্রক এর জন্য রাজ্য / কেন্দ্রশাসিত অঞ্চলগুলির সাথে নিবিড় সমন্বয় রেখে কাজ করছে ।তিনি উপ-রাষ্ট্রপতিকে আশ্বাস দেন যে, সঙ্কটের এই সময়ে কৃষকদের সহায়তা করার জন্য সরকার প্রয়োজনীয় সকল পদক্ষেপ গ্রহণ করবে।


    

    CG/SS

    
    
    (Release ID: 1614854) Visitor Counter : 12
    
    
      Read this release in: English , Urdu , Hindi , Marathi , Assamese , Punjabi , Gujarati , Tamil , Telugu , Kannada , Malayalam