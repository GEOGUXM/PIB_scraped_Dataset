      কৃষিমন্ত্রক

      লকডাউন চলাকালীন খাদ্যশস্য ও পচনশীল কৃষিজ সামগ্রী সরবরাহে ‘কিষাণ রথ’ মোবাইল অ্যাপের সূচনা করলেন কৃষিমন্ত্রী শ্রী নরেন্দ্র সিং তোমর
      Posted On: 17 APR 2020 3:51PM by PIB Kolkata


    নয়াদিল্লি, ১৭ এপ্রিল, ২০২০


    

    কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর আজ কৃষি ভবনে কৃষক-বান্ধব মোবাইল অ্যাপ ‘কিষাণ রথ’ – এর সূচনা করেন। কৃষি ও উদ্যানজাত ফসলের সরবরাহের জন্য যানবাহনের অনুসন্ধানে ন্যাশনাল ইনফরম্যাটিকস সেন্টার(এনআইসি)এই অ্যাপটি তৈরি করেছে। এই অ্যাপের সাহায্যে কৃষি ও পচনশীল পণ্যের বিভিন্ন বাজার, কৃষক উৎপাদক সংগঠনের সংগ্রহ কেন্দ্র এবং মজুত ভান্ডারগুলিতে সরবরাহ করা সম্ভব হবে।


    
    এই উপলক্ষে কৃষি মন্ত্রী শ্রী তোমর বলেন, লকডাউন সত্ত্বেও কৃষি কাজ অব্যাহত থাকবে। প্রধানমন্ত্রী শ্রী নরেন্দ্র মোদীর নির্দেশের ভিত্তিতে কৃষি ক্ষেত্রকে বেশ কিছু সুবিধা ও ছাড় দেওয়া হয়েছে। ফসল কাটা ও বীজ বপণের সময় ‘কিষাণ রথ’ অ্যাপ কৃষক ও ব্যবসায়ীদের প্রথম পর্যায়ে কৃষিখামার থেকে বাজারে এবং দ্বিতীয় পর্বে বাজার থেকে বিভিন্ন রাজ্যে কৃষিজ পণ্য পরিবহণে সহায়ক হবে। দেশ যখন কোভিড-১৯ সঙ্কটের মধ্য দিয়ে যাচ্ছে, তখন এই মোবাইল অ্যাপ কৃষকদের অত্যন্ত সহায়ক হবে।


    
    কৃষিজ পণ্যের পরিবহণ ও যোগান সরবরাহ-শৃঙ্খলের এক গুরুত্বপূর্ণ পর্ব। লকডাউন চলাকালীন দেশে জটিল এই পরিস্থিতিতে ‘কিষাণ রথ’ মোবাইল অ্যাপ কৃষক, মজুত ভান্ডার, কৃষক উৎপাদন সংগঠন এবং কৃষি বাজারগুলির সঙ্গে সুষ্ঠু ও অবাধ সরবরাহ যোগসূত্র গড়ে তুলবে। একইভাবে, এই অ্যাপ আন্তঃরাজ্য এবং আন্তঃরাজ্য বিক্রেতাদের মধ্যেও যোগসূত্র গড়ে তুলে কৃষিজ পণ্যের সময় মতো সরবরাহ সুনিশ্চিত করে অপচয় কমাতে সাহায্য করবে। এর ফলে, কৃষিজ পণ্য, বিশেষ করে পচনশীল ফসলের ভালো দাম পেতে সহায়ক হবে। অনুষ্ঠানে বিভাগীয় দুই প্রতিমন্ত্রী শ্রী পুরুষোত্তম রুপালা ও শ্রী কৈলাশ চৌধুরী সহ বিভাগীয় সচিব শ্রী সঞ্জয় আগরওয়াল উপস্থিত ছিলেন।


    
    কৃষক, কৃষক উৎপাদক সংগঠন, ক্রেতা ও বিক্রেতাদের জন্য এই অ্যাপের পণ্য সরবরাহের ক্ষেত্রে পরিবহণের বিষয়টিতে গুরুত্ব দেওয়া হয়েছে, যাতে সংশ্লিষ্ট সবপক্ষের সুবিধার্থে সবধরনের কৃষিজ পণ্য সময় মতো বাজারে পৌঁছে দেওয়া যায়। একইভাবে, সংশ্লিষ্ট পক্ষগুলির মধ্যে যোগসূত্র গড়ে উঠলে তা পরিবহণ সংক্রান্ত বিষয়গুলির চূড়ান্তকরণেও সমঝোতায় পৌঁছতে সাহায্য করবে। এই ব্যবস্থার ফলে আন্তঃরাজ্য বাজার এবং আন্তঃরাজ্য কৃষিজ পণ্যের ব্যবসা আরও বৃদ্ধি পাবে বলেও শ্রী তোমর অভিমত প্রকাশ করেন। এই মোবাইল অ্যাপ-কে ‘কিষাণ কা আপনা বাহন’ হিসাবে বর্ণনা করে বলেন, কৃষিজ পণ্যের পরিবহণের ক্ষেত্রে এটি একটি গুরুত্বপূর্ণ মাইলফলক হয়ে উঠলো। প্রাথমিকভাবে অ্যান্ড্রয়েড ভার্সনে ৮টি আঞ্চলিক ভাষায় এই অ্যাপ ডাউনলোড করা যাবে।


    

    CG/BD/SB

    
    
    (Release ID: 1615519) Visitor Counter : 24
    
    
      Read this release in: Odia , English , Urdu , Hindi , Marathi , Assamese , Punjabi , Gujarati , Tamil , Telugu , Kannada , Malayalam