      বৈদ্যুতিন ও তথ্যপ্রযুক্তি মন্ত্রক

      শ্রী রবিশঙ্কর প্রসাদ কোভিড – ১৯ এর মোকাবিলায় সমস্ত রাজ্য এবং কেন্দ্রশাসিত অঞ্চলের উদ্যোগের প্রশংসা করেন
      Posted On: 28 APR 2020 9:30PM by PIB Kolkata


    নতুন দিল্লি, ২৮ এপ্রিল, ২০২০


    কেন্দ্রীয় বৈদ্যুতিন ও তথ্যপ্রযুক্তি মন্ত্রী, শ্রী রবিশঙ্কর প্রসাদ, মঙ্গলবার রাজ্যগুলির তথ্যপ্রযুক্তি মন্ত্রীদের সঙ্গে ভিডিও কনফারেন্সের মাধ্যমে একটি বৈঠক করেন। বৈঠকে, হরিয়ানা এবং সিকিমের মুখ্যমন্ত্রী, বিহার, উত্তরপ্রদেশ এবং কর্ণাটকের উপমুখ্যমন্ত্রী, অন্ধ্রপ্রদেশ, তেলেঙ্গানা, গুজরাট, কেরালা, মহারাষ্ট্র, পঞ্জাব, অসম, ওডিশা, গোয়া, নাগাল্যান্ড, মিজোরাম এবং মেঘালয়ের তথ্যপ্রযুক্তি মন্ত্রীরা যোগ দেন। সমস্ত রাজ্য এবং কেন্দ্রশাসিত অঞ্চলের তথ্যপ্রযুক্তি সচিবরা ছাড়াও কেন্দ্রীয় বৈদ্যুতিন ও তথ্যপ্রযুক্তি মন্ত্রক, ডাক ও টেলি যোগাযোগ দপ্তরের উচ্চপদস্থ আধিকারিকরাও এই বৈঠকে অংশগ্রহণ করেন।


    বৈঠকে, বৈদ্যুতিন ও তথ্যপ্রযুক্তি মন্ত্রক, আরোগ্য সেতু অ্যাপের বিষয়ে বিস্তারিতভাবে জানায়। এছাড়া, দেশজুড়ে ভিডিও কনফারেন্সের ব্যবস্থা, ই-অফিস, পাবলিক ফিন্যান্সিয়াল ম্যানেজমেন্ট সিস্টেম, গ্রামাঞ্চলে কমন সার্ভিস সেন্টার এবং সিড্যাকের ই-সঞ্জিবনী, টেলিমেডিসিন প্লাটফর্ম নিয়ে আলোচনা হয়।


    ডাক দপ্তরের সচিব জানান, দেশে ১ লক্ষ ৫৬ হাজার ডাকঘর থেকে ২ কোটি ৫০ লক্ষ সেভিংস ব্যাঙ্কের লেনদেন হয়েছে। যার মোট আর্থিক পরিমাণ ৩৮,০০০ কোটি টাকা। ডাক বিভাগ, ৪৩ লক্ষ চিঠিপত্র এবং ২৫০ টন নিত্যপ্রয়োজনীয় ওষুধ ও কোভিড কিট সরবরাহ করেছে।


    টেলিযোগাযোগ দপ্তর সূত্রে জানানো হয়েছে, লকডাউনের এই সময় টেলিপরিষেবা যেন নিরবিচ্ছিন্ন থাকে, তার জন্য প্রয়োজনীয় ব্যবস্থা নেওয়া হয়েছে। দপ্তর আরো জানিয়েছে, তারা কোভিড কোয়ারান্টাইন অ্যালার্ট সিস্টেম এবং সাবধান সিস্টেম চালু করেছে। জাতীয় ব্রডব্যান্ড মিশনকে বাস্তবায়িত করার লক্ষ্যে টেলিযোগাযোগ দপ্তর রাজ্যগুলির সাহায্য চেয়েছে।


    কোভিড – ১৯ এর সঙ্কটের এই সময়ে ভারতীয় ডাক, কমনসার্ভিস সেন্টার, টেলিকম দপ্তর এবং তথ্যপ্রযুক্তি মন্ত্রক যে পরিষেবা দিচ্ছে, সমস্ত রাজ্যগুলির তার প্রশংসা করেছে। রাজ্য এবং কেন্দ্রশাসিত অঞ্চলগুলি কোভিড – ১৯ এর মোকাবিলায় তাদের বিভিন্ন উদ্যোগের কথা জানিয়েছে।


    যোগাযোগ, বৈদ্যুতিন ও তথ্যপ্রযুক্তি দপ্তরের প্রতিমন্ত্রী, শ্রী সঞ্জয় ধোতরে জানান, গ্রামীণ এলাকায় ইন্টারনেট পরিষেবার মান বৃদ্ধি এখন অত্যন্ত গুরুত্বপূর্ণ বিষয়। কেন্দ্র, রাজ্য সরকার এবং বেসরকারী সংস্থাগুলি অংশীদারিত্বে গ্রামাঞ্চলে ডিজিটাল পরিষেবা বৃদ্ধি করতে হবে।


    শ্রী রবিশঙ্কর প্রসাদ, সমস্ত রাজ্য এবং কেন্দ্রশাসিত অঞ্চলগুলিকে কোভিড – ১৯ এর মোকাবিলায় গৃহীত পদক্ষপের প্রশংসা করেন। তিনি জানান, কেন্দ্র, টেলিযোগাযোগ দপ্তরের ‘ ওয়ার্ক ফম হোম ’ সংক্রান্ত নিয়মাবলী শিথিল করার সময়সীমা ৩০ এপ্রিল থেকে বাড়িয়ে ৩১ জুলাই পর্যন্ত করেছে। তিনি সমস্ত রাজ্যগুলিকে ভারত নেট কর্মসূচীকে বাস্তবায়িত করার জন্য প্রয়োজনীয় সমর্থনের অনুরোধ জানান। ভারত নেটের মাধ্যমে ডিজিটাল শিক্ষা ও স্বাস্থ্য পরিষেবা দেবার গুরুত্ব তিনি তুলে ধরেন। কোভিড – ১৯ এর ফলে এই সঙ্কটের মধ্যে বিভিন্ন ইতিবাচক উদ্যোগের বিষয়ে জানাতে তিনি একটি পোর্টাল তৈরির প্রস্তাব মন্ত্রককে দিয়েছেন। মন্ত্রী, রাজ্যগুলিকে অনুরোধ জানিয়েছেন, আরোগ্য সেতু অ্যাপের তথ্য যেন জেলাস্তর পর্যন্ত পৌঁছে দেওয়া হয়।


    বর্তমান এই পরিস্থিতিতে ইলেক্ট্রনিক্স সামগ্রী ভারতে তৈরি করার যে সুযোগ তৈরি হয়েছে, রাজ্যগুলিকে তা কাজে লাগাতে শ্রী প্রসাদ অনুরোধ করেন। প্রোডাকশন লিঙ্কড ইনসেন্টিভ ২.০, ইলেক্ট্রনিক্স ম্যানুফ্যাচারিং ক্লাস্টারস এবং স্কীম ফর প্রোমোশন অফ ম্যানুফ্যাচারিং অফ ইলেক্ট্রনিক্স কমপোনেন্টস এন্ড সেমিকনডাক্টরস (এসপিইসিএস) কার্যকর করার জন্য রাজ্যগুলিকে তিনি সক্রিয় হতে বলেন। কেন্দ্রের ৫০,০০০ কোটি টাকার এই প্রকল্পগুলির মাধ্যমে বৈদ্যুতিন যন্ত্রাংশ নির্মাণ শিল্পে বিনিয়োগ আসবে বলে তিনি জানান। মন্ত্রী কোভিড – ১৯ এর মোকাবিলায় কেন্দ্রের থেকে সবরকমের সাহায্যের আশ্বাস রাজ্যগুলিকে দেন।


    CG/CB/SFS

    
    
    (Release ID: 1619216) Visitor Counter : 5
    
    
      Read this release in: English , Urdu , Marathi , Hindi , Assamese , Punjabi , Gujarati , Tamil , Telugu