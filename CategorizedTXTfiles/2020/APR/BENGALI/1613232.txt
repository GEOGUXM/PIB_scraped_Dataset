      আয়ুষ

      কোভিড–১৯ সংকটে নিজের যত্ন নিতে রোগ-প্রতিরোধ ক্ষমতা বৃদ্ধির ওপর আয়ুষ মন্ত্রকের গুরুত্ব আরোপ
      Posted On: 10 APR 2020 9:38PM by PIB Kolkata


    নতুনদিল্লি, ১ ০ এপ্রিল, ২০২০


    

    আয়ুষ মন্ত্রক, পরীক্ষিত আয়ুর্বেদের ফলাফলের ওপর ভিত্তি করে রোগ- প্রতিরোধ বৃদ্ধি সংক্রান্ত একটি নির্দেশিকা জারি করেছে। এই নির্দেশিকাটি ৩১ মার্চ জারি করা হয়।


    
    কোভিড – ১৯ এর কারণে আজ গোটা মানবজাতি বিপদের সম্মুখীন। স্বাস্থ্য সুরক্ষায় দেহের স্বাভাবিক রোগ-প্রতিরোধ ক্ষমতা অত্যন্ত গুরুত্বপূর্ণ ভূমিকা নেয়। আমরা সবাই জানি, সুস্থ থাকার জন্য রোগকে প্রতিরোধ করাই সবথেকে ভালো উপায়। এই মুহুর্তে কোভিড -১৯ এর কোনো ঔষুধ নেই, তাই আমাদের রোগ - প্রতিরোধ ক্ষমতা বাড়ানোর বিষয়টিই ভাবতে হবে।


    
    আয়ুর্বেদ হল জীবনের বিজ্ঞান। প্রকৃতির নানা উপহারের মাধ্যমে সুস্থভাবে, আনন্দে বেঁচে থাকার পথ দেখায় আয়ুর্বেদ। দিনচর্যা অর্থাৎ প্রতিদিনের জীবনযাপন এবং ঋতুচর্যা অর্থাৎ প্রতিটি ঋতুতে জীবনযাপনের মাধ্যমে স্বাস্থ্যসম্মতভাবে বেঁচে থাকা যায়। আয়ুর্বেদ হল উদ্ভিদ ভিত্তিক বিজ্ঞান। আমরা প্রত্যেকে যদি সচেতনভাবে সকলের সঙ্গে সম্প্রীতি বজায় রেখে চলতে পারি, তাহলেই আমাদের রোগ-প্রতিরোধ ক্ষমতা বাড়বে।


    
    আয়ুষ মন্ত্রক, শ্বাসপ্রশ্বাস জনিত পরামর্শ সহ রোগ-প্রতিরোধ মূলক ব্যবস্থা এবং স্বাস্থ্যবিধি পালন করার ওপর গুরুত্ব আরোপ করেছে। বিভিন্ন আয়ুর্বেদিক সাহিত্য এবং বৈজ্ঞানিক প্রতিবেদনও এগুলিকে সমর্থন করেছে।


    
    আয়ুষ মন্ত্রালয়ের পরামর্শ অনুযায়ী সারা দিন গরম জল খান। প্রতিদিন কমপক্ষে ৩০ মিনিট যোগাসন, প্রণায়াম এবং ধ্যান করুন। হলুদ, জিরে, ধনে এবং রসুন রান্নার সময় ব্যবহার করুন।


    
    প্রতিদিন সকালে ১০ গ্রাম (১ চায়ের চামচ) চ্যাবনপ্রাশ খান, যাদের ডায়বেটিস রয়েছে, তাঁরা চিনি ছাড়া চ্যাবনপ্রাশ খান। হারবাল চা অথবা তুলসি, দারুচিনি, গোলমরিচ, শুকনো রসুন এবং মুনাক্কা মিশ্রিত কাথ তৈরি করে সেটি সেবন করুন। এই কাথে স্বাদ বাড়ানোর জন্য গুড় অথবা লেবুর রস দিতে পারেন। ১৫০ মিলিলিটার গরম দুধে আধ চামচ হলুদ গুঁড়ো মিশিয়ে দিনে ১ -২ বার পান করুন। নাকের ২টো ফুটোয় সকালে এবং সন্ধ্যাবেলা তিলের তেল বা নারকোল তেল বা ঘি দিন। ১ চা চামচ তিলের তেল বা নারকেল তেল মুখের মধ্যে দিয়ে কুলকুচি করুন। এরপর গরম জল দিয়ে মুখটা ধুয়ে নিন। এই প্রক্রিয়াটি দিনে ১ – ২ বার প্রতিদিন করুন।


    
    কারোর যদি শুকনো কাশি হয় অথবা গলা খুস খুস করে তাহলে পুদিনা পাতা বা জোয়ান, গরম জলে দিয়ে দিনে অন্তত পক্ষে একবার সেই বাষ্প নাক দিয়ে টানুন। কাশি বা গলা খুস খুস থেকে রেহাই পাওয়ার জন্য লবঙ্গ গুঁড়ো করে সেটি গুড় অথবা মধু দিয়ে দিনে ২ – ৩ বার খান। তবে যদি সমস্যার সমাধান না হয়, তবে দ্রুত চিকিৎসকের পরামর্শ নিন।


    
    আয়ুষ মন্ত্রক, প্রথাগত চিকিৎসার মাধ্যমে রোগ – প্রতিরোধ বাড়ানোর লক্ষ্যে রাজ্য সরকারগুলির সঙ্গে নানা উদ্যোগ গ্রহণ করেছে। কোভিড – ১৯ এর মোকাবিলায় এই উদ্যোগগুলি খুবই ফলপ্রসূ। মন্ত্রক, দেশের জেলাগুলিতে আপৎকালীন পরিকল্পনায় আয়ুষের মাধ্যমে চিকিৎসার প্রস্তাব পেশ করেছে।


    

    CG/CB/SFS

    
    
    (Release ID: 1613232) Visitor Counter : 466
    
    
      Read this release in: Telugu , English , Urdu , Hindi , Assamese , Punjabi , Gujarati , Tamil , Kannada