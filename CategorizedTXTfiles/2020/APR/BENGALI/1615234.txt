      সংখ্যালঘুবিষয়কমন্ত্রক

      মুক্তার আব্বাস নাকভির ৩০টির বেশি রাজ্য ওয়াকফ বোর্ডের পদস্থ আধিকারিকদের করোনা ভাইরাস মহামারীর কারণে পবিত্র রমজান মাসে কঠোর ভাবে লকডাউন, কারফিউ ও সামাজিক দূরত্ব মেনে চলার নির্দেশ
      Posted On: 16 APR 2020 2:03PM by PIB Kolkata


    নতুনদিল্লি, ১৬ এপ্রিল, ২০২০

    কেন্দ্রীয় সংখ্যালঘু বিষয়ক মন্ত্রী ও কেন্দ্রীয় ওয়াকফ পরিষদের চেয়ারম্যান শ্রী মুক্তার আব্বাস নাকভি আজ ভিডিও কনফারেন্সের মাধ্যমে বিভিন্ন রাজ্যের ৩০টির বেশি ওয়াকফ বোর্ডের পদস্থ আধিকারিকদের সঙ্গে বৈঠক করেন। করোনা মহামারীর প্রেক্ষিতে ২৪ এপ্রিল থেকে শুরু হওয়া রমজান মাসে সকলে যেন লকডাউন, কারফিউ ও সামাজিক দূরত্ব কঠোর ভাবে মেনে চলেন তিনি সেই নির্দেশও দেন।


    ধর্মীয় আচার অনুষ্ঠান এবং নামাজ আদায় যেন সকলে বাড়িতে থেকে করেন, শ্রী নাকভি সেই উদ্দেশে রাজ্য ওয়াকফ বোর্ডের সদস্যদের প্রয়োজনীয় সচেতনতা গড়ে তোলার নির্দেশ দেন।


    দেশজুড়ে সাত লক্ষের বেশি মসজিদ, ইদ্গা, ইমামবাড়া, দরগা এবং অন্যান্য ধর্মীয় ও সামাজিক সংগঠন রাজ্য ওয়াকফ বোর্ডগুলির নিয়ন্ত্রণে রয়েছে। কেন্দ্রীয় ওয়াকফ পরিষদ রাজ্যস্তরের বোর্ডগুলির নিয়ন্ত্রণে রয়েছে।


    বৈঠকে শ্রী নাকভি বলেন, যে সব স্বাস্থ্যকর্মী, নিরাপত্তা বাহিনীর সদস্য, প্রশাসনিক আধিকারিক, পয়ঃনিষ্কাষণ কর্মী করোনা ভাইরাস মহামারীর মধ্যে নিজেদের প্রাণের ঝুঁকি নিয়ে নাগরিকদের ভালোর জন্য কাজ করে চলেছেন, তাঁদের সঙ্গে সহযোগিতা করতে হবে।


    মন্ত্রী যে কোন ভুয়ো, উস্কানিমূলক, খবরের বিষয়ে সকলকে সচেতন থাকতে বলেন। তিনি বলেন, কোন বৈষম্য না করে প্রশাসন সকলের নিরাপত্তা ও কল্যাণের জন্য কাজ করে চলেছে। যে কোন গুজব, ভুল তথ্য ষড়যন্ত্রকে পরাজিত করে ঐক্যবদ্ধভাবে করোনার বিরুদ্ধে যুদ্ধে জয়লাভ করতে হবে।


    শ্রী নাকভি রাজ্য ওয়াকফ বোর্ডের আধিকারিকদের বলেন, কেন্দ্রীয় স্বরাষ্ট্র মন্ত্রক, রাজ্য সরকার ও কেন্দ্রীয় ওয়াকফ পরিষদের নিয়ম সকলে যেন মেনে চলেন তা সুনিশ্চিত করতে হবে। করোনা মহামারীর সঙ্কটে সব মন্দির, গুরুদোয়ারা, গির্জা সহ দেশের ধর্মীয় ও সামাজিক স্থানে সব ধরণের জমায়েত বন্ধ রয়েছে। একই ভাবে সব মসজিদ ও অন্যান্য মুসলিম ধর্মীয় স্থানে জমায়েতও বন্ধ রয়েছে। বিশ্বের বেশির ভাগ ইসলামিক রাষ্ট্রও রমজান মাসে মসজিদ ও যে কোন ধর্মীয় স্থানে জমায়েত নিষিদ্ধ করেছে।


    তিনি আরো জানান, জনসাধারণের সুরক্ষা ও কল্যাণে প্রধানমন্ত্রী শ্রী নরেন্দ্র মোদী রাজ্যগুলির সঙ্গে সহযোগিতার ভিত্তিতে কাজ করে চলেছেন। জনসাধারণের সহায়তায় দেশে করোনার বিরুদ্ধে লড়াই চলছে। আমাদের সকলকে সরকারী নির্দেশিকা অক্ষরে অক্ষরে পালন করতে হবে।


    ভিডিও কনফারেন্সের মাধ্যমে এই বৈঠকে উত্তর প্রদেশ ও বিহারের সিয়া ও সুন্নী ওয়াকফ বোর্ড ছাড়াও অন্ধ্রপ্রদেশ,দাদরা ও নগর হাভেলি, হরিয়ানা, কর্ণাটক, কেরালা, মধ্য প্রদেশ, পাঞ্জাব, পশ্চিমবঙ্গ, আন্দামান ও নিকোবর, আসাম, মণিপুর, রাজস্থান, তেলেঙ্গনা, দিল্লি, ছত্তিশগড়, গুজরাট, হিমাচলপ্রদেশ, জম্মু-কাশ্মীর, ঝাড়খন্ড, মহারাষ্ট্র, ওডিশা, পুডুচ্চেরি, তামিলনাডু, ত্রিপুরা রাজ্য ওয়য়াকফ বোর্ডের সদস্যরা যোগ দেন।


    CG/CB

    
    
    (Release ID: 1615234) Visitor Counter : 10
    
    
      Read this release in: English , Urdu , Marathi , Hindi , Assamese , Punjabi , Gujarati , Odia , Tamil , Telugu , Kannada , Malayalam