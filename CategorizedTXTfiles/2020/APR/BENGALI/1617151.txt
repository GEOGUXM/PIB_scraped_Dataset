      আদিবাসীবিষয়কমন্ত্রক

      কোভিড-১৯ জনিত পরিস্থিতির প্রেক্ষিতে ট্রাইফেডের কিছু উদ্যোগ
      Posted On: 22 APR 2020 2:50PM by PIB Kolkata


    নতুন দিল্লি, ২২ এপ্রিল, ২০২০


    

    কোভিড-১৯ মহামারীজনিত বর্তমান পরিস্থিতি দরিদ্র ও প্রান্তিক মানুষের পাশাপাশি, আদিবাসী মানুষজনের কাছে জীবন-জীবিকার ক্ষেত্রে গুরুতর সমস্যা সৃষ্টি করেছে। আদিবাসী মানুষরা বর্তমান পরিস্থিতিতে সবচেয়ে বেশি প্রভাবিত হচ্ছেন। একইসঙ্গে, বর্তমান সময় বনজ সামগ্রী সংগ্রহ ও মজুত করে রাখার ব্যস্ততম মরশুম হিসাবে বিবেচিত হয়। তাই, আদিবাসী মানুষের জীবন-জীবিকার ক্ষেত্রে বনজ সামগ্রীর গুরুত্বপূর্ণ ভূমিকা রয়েছে। কেন্দ্রীয় আদিবাসী মন্ত্রকের অধীন ট্রাইফেড লকডাউন চলাকালীন সময় উদ্ভূত সমস্যাগুলি মোকাবিলায় সক্রিয় পদক্ষেপ নিয়েছে। অভূতপূর্ব বর্তমান পরিস্থিতিতে ট্রাইফেড আদিবাসী মানুষের স্বার্থে অবিলম্বে মধ্য ও দীর্ঘ মেয়াদী কিছু উদ্যোগ গ্রহণ করেছে।


    
    কোভিড-১৯ লকডাউনের সময় আদিবাসী মানুষের স্বার্থ সুরক্ষায় গৃহীত এই পদক্ষেপগুলিকে তিন ভাগে বিভক্ত করা হয়েছে। এগুলি হ’ল – প্রচার ও সচেতনতা গড়ে তোলা, ব্যক্তিগত স্বাস্থ্য সুরক্ষা এবং নন-টিম্বার বনজ সামগ্রী সংগ্রহ।


    
    স্বল্প মেয়াদী পরিকল্পনার অঙ্গ হিসাবে সামাজিক দূরত্ব বজায় রাখতে সচেতনতা গড়ে তোলার জন্য বন ধন সামাজিক দূরী জাগ্রুকতা অভিযান চালু করা হয়েছে। এছাড়াও, বন ধন স্বনির্ভর গোষ্ঠীগুলিকে নিরাপদভাবে নিজেদের কাজকর্ম পরিচালনার জন্য মাস্ক ও হাইজিন সামগ্রী, যেমন – সাবান, জীবাণু নাশক উপকরণ প্রভৃতি দেওয়া হচ্ছে।


    
    আদিবাসী মানুষের জীবন-জীবিকা সুরক্ষার জন্য মধ্য ও দীর্ঘ মেয়াদী ব্যবস্থার অঙ্গ হিসাবে মন্ত্রক বনজ সামগ্রী সংগ্রহকারী কোটি কোটি আদিবাসী মানুষের ত্রাণ সহায়তার জন্য লকডাউনের দ্বিতীয় পর্বে নীতি-নির্দেশিকা অনুযায়ী যেসব ক্ষেত্রে ছাড় বা সুবিধার কথা ঘোষণা করা হচ্ছে, তাতে প্রয়োজনীয় সংশোধন করা হয়েছে। কেন্দ্রীয় স্বরাষ্ট্র মন্ত্রক গত ১৬ই এপ্রিল সংশোধিত নীতি-নির্দেশিকা জারি করে তপশিলি উপজাতি ও অন্যান্য অরণ্যবাসীদের স্বার্থে নন-টিম্বার শ্রেণীর ছোটখাট বনজ সামগ্রী সংগ্রহ ও তার প্রক্রিয়াকরণে অনুমতি দেওয়া হয়।


    
    আদিবাসী বিষয়ক মন্ত্রকের পক্ষ থেকে আদিবাসী মানুষের জীবনযাপনে সহায়তার জন্য ক্ষুদ্র বনজ সামগ্রীর ন্যূনতম সহায়ক মূল্য সংশোধনের ব্যাপারে ট্রাইফেড-কে প্রয়োজনীয় পদক্ষেপ নিতে বলা হয়েছে। মন্ত্রকের এই নির্দেশ অনুযায়ী, ট্রাইফেড গত ১৭ই এপ্রিল সমস্ত রাজ্যের প্রাইমারী মার্কেটগুলিতে সংগ্রহ কেন্দ্র স্থাপনের উদ্যোগ নিয়েছে। বনজ সামগ্রীর ন্যূনতম সহায়ক মূল্য আদিবাসী মানুষের কাছে পৌঁছে দেওয়াই এর উদ্দেশ্য।


    

    CG/BD/TG/SB

    
    
    (Release ID: 1617151) Visitor Counter : 15
    
    
      Read this release in: English , Urdu , Marathi , Hindi , Assamese , Manipuri , Gujarati , Tamil , Telugu