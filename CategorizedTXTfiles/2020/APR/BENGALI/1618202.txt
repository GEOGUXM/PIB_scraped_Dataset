      অর্থ কমিশন

      পঞ্চদশ অর্থ কমিশন তার উপদেষ্টা পরিষদের সঙ্গে বৈঠক করলো
      Posted On: 24 APR 2020 7:01PM by PIB Kolkata


    নয়াদিল্লি, ২৪ এপ্রিল, ২০২০


    

    পঞ্চদশ অর্থ কমিশন তার উপদেষ্টা পরিষদের সঙ্গে ২৩-২৪ এপ্রিল অনলাইনে বৈঠক করেন। এই বৈঠকে কমিশন যেসব সমস্যার সম্মুখীন হচ্ছে, তা নিয়ে আলোচনা হয়। ২০২০-২১ এর পঞ্চদশ অর্থ কমিশনের প্রতিবেদন জমা পড়ার পর উপদেষ্টা পরিষদের সঙ্গে এটি ছিল দ্বিতীয় বৈঠক।


    
    বৈঠকে উপদেষ্টা পরিষদের সদস্যরা ভারতীয় অর্থনীতিতে কোভিড মহামারী ও জাতীয় লকডাউনের প্রভাব নিয়ে আলোচনায় জানান যে, এর ফলে দেশীয় আর্থিক কর্মকান্ডে মন্থরতা দেখা যেতে পারে। সেই সঙ্গে এর প্রভাব পড়তে পারে আর্থিক প্রতিষ্ঠানগুলির নগদ সরবরাহের ওপর এবং বিশ্বব্যাপী চাহিদা হ্রাস পাওয়ায় ভারতীয় পণ্য সামগ্রীর রপ্তানী ক্ষতিগ্রস্ত হতে পারে। এই সমস্ত কারণগুলি বিশ্ব মন্দার অন্যতম কারণ হয়ে উঠতে পারে।পরিষদের সদস্যরা সকলেই সর্বসম্মতভাবে প্রস্তাব দেন যে, চলতি বছরের মার্চ মাসের আগে প্রকৃত জিডিপি-র বিকাশ হারের যে পূর্বাভাস দেওয়া হয়েছিল, তা পুনর্বিশ্লেষণের আশু প্রয়োজন রয়েছে। অর্থনীতি ওপর থেকে লকডাউনের প্রভাব উঠে যাওয়ার পর ধীরে ধীরে আর্থিক হাল ফেরার সম্ভাবনা রয়েছে। তবে তা নির্ভর করবে শ্রমিক বাহিনী কত দ্রুত কাজে ফিরছেন, নদগ অর্থ প্রবাহ সুষ্ঠুভাবে সম্পন্ন হছে কিনা এবং সামগ্রিক চাহিদা ব্যবস্থার ওপর। সেই হেতু, অর্থনীতির ওপর কোভিড-১৯ এর প্রভাব জানতে সময় লাগবে।


    
    পরিষদের সদস্যদের আরও অভিমত, স্বাভাবিক আর্থিক কর্মকান্ড বিঘ্নিত হওয়ায় কর ও অন্যান্য রাজস্ব সংগ্রহে ঘাটতি দেখা দিতে পারে। একইভাবে, আর্থিক ঘাটতি মেটাতেও সময় লাগবে।পরিষদের সদস্যরা জানিয়েছেন, কোভিড-১৯ সংক্রমণের আগে থেকেই ছোট মাপের শিল্প সংস্থাগুলিতে নগদ যোগানের অভাব রয়েছে। তাই এই সমস্যা নিরসনে এক উপযুক্ত সহায়ক ব্যবস্থা গ্রহণ প্রয়োজন। আর্থিক কর্মকান্ডে মন্থরতার ফলে ব্যাঙ্ক বহির্ভূত আর্থিক সংস্থাগুলি প্রভাবিত হয়েছে। আর্থিক ক্ষেত্রের অনুৎপাদক সম্পদের ওপর নির্ভরশীলতা কমিয়ে কিভাবে সম্পদের যোগান বাড়ানো যায়, তা নিয়ে উপযুক্ত কৌশল ঠিক করতে হবে। এ ব্যাপারে আর্থিক প্রতিষ্ঠানগুলির পর্যাপ্ত মূলধন সুনিশ্চিত করতে ভারতীয় রিজার্ভ ব্যাঙ্কের গুরুত্বপূর্ণ ভূমিকা নিতে হবে। একইভাবে, কেন্দ্র ও রাজ্য সরকারগুলির আর্থিক অবস্থার ওপর নজর দিতে হবে। অর্থ কমিশন ও তার উপদেষ্টা পরিষদ বিশ্বব্যাপী এবং অভ্যন্তরীণ পরিস্থিতির ওপর নিরন্তর নজর রেখে চলেছে। আজকের এই বৈঠকে পঞ্চদশ অর্থ কমিশনের চেয়ারম্যান শ্রী এন কে সিং ছাড়াও কমিশনের উচ্ছ পদস্থ আধিকারিক ও সদস্যরাও উপস্থিত ছিলেন।


    

    CG/BD/SB

    
    
    (Release ID: 1618202) Visitor Counter : 4
    
    
      Read this release in: Kannada , English , Hindi , Punjabi , Gujarati , Telugu , Urdu , Tamil