      রেলমন্ত্রক

      ভারতীয় রেল কোচ নির্মাণের কাজ পুনরায় শুরু করেছে
      Posted On: 25 APR 2020 4:23PM by PIB Kolkata


    নতুন দিল্লি, ২৫ এপ্রিল, ২০২০


    

    ভারতীয় রেলের উৎপাদন ইউনিটের অধীন 'কাপুরথালার রেল কোচ কারখানা' (আরসিএফ), দেশব্যাপী চলা লকডাউনের ২৮ দিন পরে গত ২৩শে এপ্রিল থেকে উৎপাদন প্রক্রিয়া আবার শুরু করেছে। কোভিড-১৯-এর বিরুদ্ধে নিরলস লড়াইয়ের মধ্যে স্বরাষ্ট্র মন্ত্রক এবং স্থানীয় প্রশাসনের প্রদত্ত সকল সুরক্ষা সতর্কতা এবং নির্দেশনা অনুসরণ করে কারখানাটি আবার চালু করা হয়েছে। আরসিএফ ক্যাম্পাস টাউনশিপের অভ্যন্তরে থাকা ৩ ,৭৪৪ জন কর্মচারীকে নিয়ে কাজ শুরু করার অনুমতি দেওয়া হয়েছে। স্বরাষ্ট্র মন্ত্রকের নির্দেশিকা পাওয়ার সাথে সাথেই এবং রাজ্য সরকারগুলির পরামর্শ অনুসারে, ভারতীয় রেলের অন্যান্য উৎপাদন ইউনিটেও এ ধরণের নির্মাণ কাজ আবার শুরু হবে।
    
    কোচ নির্মাণের জন্য প্রয়োজনীয় সম্পদের সীমাবদ্ধতা থাকা সত্ত্বেও 'কাপুরথালার রেল কোচ কারখানা' মাত্র দু দিনে দুটি কোচ প্রস্তুত করেছে। এর মধ্যে একটি এলএইচবি উচ্চ ক্ষমতার পার্সেল ভ্যান এবং অন্যটি লাগেজ কম জেনারেটর গাড়ি ।
    
    লকডাউনের পরে কর্তব্যে যোগদানকারী সকল কর্মচারীকে মাস্কস, স্যানিটাইজার বোতল এবং সাবান সহ একটি সুরক্ষা কিট দেওয়া হয়েছে। অনুমতিপ্রাপ্ত সমস্ত কর্মচারীদের কোচ তৈরির জন্য কারখানায় কাজে যোগ দেওয়ার জন্য আহ্বান জানানো হয়েছে। প্রশাসনিক অফিসগুলিতে সমস্ত কর্মকর্তা তাদের নিজ নিজ কার্যালয়ে কর্তব্যে ফিরে এসেছেন এবং ৩৩ শতাংশ কর্মচারীকে রোটেশন রোস্টারের ভিত্তিতে ডিউটিতে ডাকা হচ্ছে। ওয়ার্কশপ, অফিস এবং আবাসিক কমপ্লেক্সের মূল জায়গাগুলিতে কোভিড সচেতনতামূলক পোস্টার সহ সমস্ত সুরক্ষা নির্দেশাবলী প্রদর্শিত হয়েছে। সমস্ত কর্মীদের নিয়মিত সুরক্ষা নির্দেশিকা অনুসরণ করতে বলা হয়েছে। কর্মীদের জন্য পর্যাপ্ত সংখ্যক হাত ধোয়ার সাবান বিতরণ করা হয়েছে এবং ওয়াশ বেসিনের ব্যবস্থা করা হয়েছে।
    
    তিন শিফটে বিভিন্ন সময়ে কর্মীদের ডাকা হচ্ছে। তিনটি শিফটে কর্মীদের প্রবেশের সময়, মধ্যাহ্নভোজনের সময় এবং প্রস্থান সময়ের মধ্যে যথেষ্ট পার্থক্য রয়েছে। প্রবেশদ্বারগুলিতে বসানো দেহের তাপমাত্রা মাপার যন্ত্রের দ্বারা প্রতিটি কর্মচারীর স্ক্রিনিং করা হচ্ছে। আরসিএফ ক্যাম্পাসে প্রবেশকারী প্রতিটি যানবাহনকে প্রবেশপথের স্প্রে স্যানিটাইজার টানেলের মাধ্যমে স্যানিটাইজ করা হচ্ছে। সমস্ত কর্মচারী তাদের নিজ নিজ কাজের জায়গায় সামাজিক দূরত্ব বজায় রাখে এবং সমস্ত সুরক্ষা এবং স্বাস্থ্য নির্দেশিকা অনুসরণ করছেন। আরসিএফ ক্যাম্পাসে অবস্থিত লালা লাজপত রেল হাসপাতালে কোভিড সংক্রমণের লক্ষণযুক্ত রোগীদের চিকিৎসার জন্য আলাদা কাউন্টার এবং ওপিডি সেলের ব্যবস্থা করা হয়েছে।


    

    CG/SS

    
    
    (Release ID: 1618260) Visitor Counter : 12
    
    
      Read this release in: English , Urdu , Hindi , Marathi , Manipuri , Punjabi , Gujarati , Tamil , Telugu , Kannada