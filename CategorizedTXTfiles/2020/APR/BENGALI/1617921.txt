      স্বরাষ্ট্র মন্ত্রক

      কেন্দ্র, কোভিড – ১৯ মোকাবিলায় রাজ্যগুলিকে সহায়তা ও পরিস্থিতি পর্যালোচনার জন্য আন্তঃমন্ত্রক কেন্দ্রীয় দল গঠন করেছে
      Posted On: 24 APR 2020 5:10PM by PIB Kolkata


    নতুনদিল্লি, ২৪ এপ্রিল, ২০২০


    

    দেশের বেশ কিছু জেলায় লকডাউনের নিয়ম লঙ্ঘনের খবর মেলায় কোভিড – ১৯ এর সংক্রমণ এবং স্বাস্থ্য সঙ্কট বৃদ্ধি পাওয়ার আশঙ্কা দেখা দিয়েছে। এছাড়াও করোনা ভাইরাসের বিরুদ্ধে যারা সামনের সারিতে দাঁড়িয়ে যুদ্ধ করছেন, তাঁদের এবং পুলিশের ওপর হামলার ঘটনা, বাজারে শারীরিক দূরত্ব বজায় না রাখা এবং কোয়ারান্টাইন সেন্টার স্থাপন করতে বাধা দেবার খবরও পাওয়া যাচ্ছে।


    
    এই পরিস্থিতিতে কেন্দ্র, গুজরাটে ২টি, তেলেঙ্গানা, তামিলনাডু এবং মুম্বাই – পুণে ছাড়া মহারাষ্ট্রের বাকি অংশে একটি করে আন্তঃমন্ত্রক কেন্দ্রীয় দল (ইন্টার মিনিস্টেরিয়াল সেন্ট্রাল টিম – আইএমসিটি) পাঠাবে। এই দলগুলি এলাকায় গিয়ে পরিস্থিতির পর্যালোচনা করবে এবং বৃহত্তর জনস্বার্থে রাজ্যগুলিকে প্রয়োজনীয় নির্দেশ দেবে। দলটি পরে দিল্লিতে ফিরে গিয়ে কেন্দ্রের কাছে বিস্তারিত প্রতিবেদন জমা দেবে।


    
    গুজরাটের আমেদাবাদ এবং সুরাট, মহারাষ্ট্রের থানে, তেলেঙ্গানার হায়দ্রাবাদ এবং তামিলনাডুর চেন্নাইয়ে সংক্রমণের ঘটনা ক্রমশ বৃদ্ধি পাওয়ায়, এই জায়গাগুলি হটস্পট বলে চিহ্নিত হয়েছে। এই দলগুলি সংশ্লিষ্ট রাজ্যে গিয়ে পরিস্থিতি খতিয়ে দেখবে এবং এবিষয়ে নানা মতামত দেবে।


    
    ২০০৫ সালের বিপর্যয় মোকাবিলা আইন অনুসারে লকডাউন, যথাযথভাবে মেনে চলা, নিত্যপ্রয়োজনীয় সামগ্রীগুলির সরবরাহ বজায় রাখা, শারীরিক দূরত্ব বজায় রেখে বাড়ির বাইরে বেরোনো, স্বাস্থ্য পরিকাঠামো, জেলাগুলিতে নমুনা সংক্রান্ত পরিসংখ্যান, স্বাস্থ্যকর্মীদের সুরক্ষা, টেস্ট কিট, পিপিই, মাস্ক সহ অন্যান্য সুরক্ষা সামগ্রীর সহজলভ্যতা এবং শ্রমিক ও দরিদ্র মানুষদের জন্য শিবিরগুলির বিষয়ে আইএমসিটি পর্যালোচনা করবে। এই দলগুলি সংশ্লিষ্ট এলাকাতে খুব শীঘ্রই সফর করবেন।


    
    হটস্পট ঘোষিত জেলাগুলিতে অথবা যে সব জেলার হটস্পট হবার সম্ভাবনা রয়েছে, কিংবা যে সব অঞ্চলে ব্যাপকভাবে সংক্রমণ হতে পারে, সেই সব জায়গায় নিয়মভঙ্গ হলে সেখান থেকে বড় আকারের স্বাস্থ্যজনিত বিপর্যয় ঘটতে পারে। যার ফলে শুধুমাত্র সংশ্লিষ্ট জেলাগুলি নয় দেশেরও অন্যান্য অংশেও এর বিরূপ প্রভাব পড়বে। এইসব হটস্পট জেলাগুলির নিয়মভঙ্গের অভিযোগের বিষয়টিকে কেন্দ্র, অত্যন্ত গুরুত্ব সহকারে বিবেচনা করছে এবং প্রয়োজন হলে এক্ষেত্রে বিশেষজ্ঞদের মতামত নেওয়া হবে।

    

    ২০০৫ সালে বিপর্যয় ব্যবস্থাপনা আইনের ৩৫(১), ৩৫ (২) (এ), ৩৫ (২) (ই), ৩৫ (২) (আই) ধারাগুলি অনুসারে কেন্দ্র, এই দলগুলিকে গঠন করেছে। লকডাউনের ফলে নীতি – নির্দেশিকাগুলিকে পালন করার জন্য সমস্ত রাজ্য সরকার এবং কেন্দ্রশাসিত অঞ্চলকে নির্দেশ দেওয়া হয়েছে।
    
    এই প্রসঙ্গে উল্লেখযোগ্য ৩১শে মার্চ সুপ্রিমকোর্ট এক নির্দেশে জানিয়েছে, কেন্দ্রের সমস্ত নীতি – নির্দেশিকাগুলিকে রাজ্য সরকার, স্থানীয় প্রশাসন এবং দেশের নাগরিকদের যথাযথভাবে মেনে চলতেই হবে।
    
    এই দলটি খুব শীঘ্রই ওই সব অঞ্চলে যাবে।

    

    
    CG/CB/SFS

    
    
    (Release ID: 1617921) Visitor Counter : 13
    
    
      Read this release in: English , Urdu , Hindi , Marathi , Assamese , Punjabi , Gujarati , Odia , Tamil , Telugu , Kannada , Malayalam