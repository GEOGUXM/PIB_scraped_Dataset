      অর্থমন্ত্রক

      প্রধানমন্ত্রী গরীব কল্যাণ প্যাকেজের আওতায় নদীয়া জেলায় সমস্ত ব্যাঙ্ক শাখা থেকে অর্থ তোলার ক্ষেত্রে ৭৫ হাজারেরও বেশি লেনদেন
      Posted On: 14 APR 2020 7:56PM by PIB Kolkata

      কলকাতা, ১৪ এপ্রিল, ২০২০
      নদীয়া জেলায় প্রধানমন্ত্রী গরীব কল্যাণ প্যাকেজের আওতায় সুবিধাভোগীদের মধ্যে অর্থ তোলার ক্ষেত্রে ব্যাপক ব্যস্ততা লক্ষ্য করা গেছে। এই সুফলভোগীরা প্রধানমন্ত্রী জন ধন যোজনার আওতায় জিরো ব্যালেন্সে অ্যাকাউন্ট খুলেছিলেন। সুফলভোগীদের মধ্যে অধিকাংশই মহিলা, যাঁরা ব্যাঙ্কের বিভিন্ন শাখায় গিয়ে অথবা বিজনেস করেসপন্ডেন্টদের (বিসি) সঙ্গে যোগাযোগ করে প্রধানমন্ত্রী গরীব কল্যাণ প্যাকেজের আওতায় অর্থ সংগ্রহ করেছে। জেলার লিড ব্যাঙ্কের (ইউবিআই) ম্যানেজার শ্রী বিমল কুমার ভট্টাচার্য জানিয়েছেন, সমস্ত ব্যাঙ্ক শাখা এবং বিজনেস করেসপন্ডেন্টদের মাধ্যমে ৭৫ হাজারেরও বেশি লেনদেন হয়েছে।
      কোভিড-১৯ লকডাউন চলাকালীন সমাজের দুর্বলতর শ্রেণীর মানুষকে মৌলিক সুযোগ-সুবিধা পৌঁছে দিতে কেন্দ্রীয় অর্থমন্ত্রী শ্রীমতী নির্মলা সীতারমন গত মাসের শেষের দিকে প্রধানমন্ত্রী গরীব কল্যাণ প্যাকেজের আওতায় ১ লক্ষ ৭০ হাজার কোটি টাকা সহায়তার কথা ঘোষণা করেছিলেন। এই প্যাকেজের অঙ্গ হিসাবে সরকার বিনামূল্যে খাদ্যশস্য বিতরণ; মহিলা, প্রবীণ নাগরিক ও কৃষকদের নগদ হস্তান্তরের কথা ঘোষণা করা হয়। এখনও পর্যন্ত নগদ সুবিধা হস্তান্তর কর্মসূচির মাধ্যমে ৩২ কোটি ৩২ লক্ষ সুফলভোগীকে ২৯ হাজার ৩৫২ কোটি টাকা সহায়তা দেওয়া হয়েছে। এছাড়াও, কর্মচারী ভবিষ্যনিধি তহবিল সংগঠনকে ১ হাজার কোটি টাকা দেওয়া হয়েছে। উদ্দেশ্য, এই তহবিল সংগঠনের যে সমস্ত সদস্য মাসিক ১৫ হাজার টাকার কম বেতন পান, তাঁদের সহায়তা করা।
      নদীয়া জেলার বিভিন্ন ব্যাঙ্ক শাখা থেকে প্রাপ্ত তথ্যানুযায়ী, প্রধানমন্ত্রী গরীব কল্যাণ প্যাকেজের আর্থিক সুবিধা গ্রহণে সুফলভোগীদের মধ্যে ব্যাপক ব্যস্ততা লক্ষ্য করা গেছে। একই সঙ্গে, টাকা তোলার সময়ে সুফলভোগীরা সামাজিক দূরত্ব বজায় রাখার নীতি-নির্দেশিকাগুলিও যথাযথভাবে অনুসরণ করেছেন। এ সম্পর্কিত সরকারের নির্দেশিকাগুলিও পালন করেছেন।
      উল্লেখ করা যেতে পারে, জন ধন যোজনার ১৯ কোটি ৮৬ লক্ষ মহিলা অ্যাকাউন্টধারীর প্রত্যেকেই ৫০০ টাকা করে পেয়েছেন। এই খাতে সরকারের মোট খরচ হয়েছে ৯ হাজার ৯৩০ কোটি টাকা।
      SSS/BD/SB
    
    
    (Release ID: 1614742) Visitor Counter : 3
    
    
      Read this release in: English