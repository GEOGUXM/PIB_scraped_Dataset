      স্বাস্থ্যওপরিবারকল্যাণমন্ত্রক

      ডঃ হর্ষ বর্ধন ভিডিও কনফারেন্সের মাধ্যমে দিল্লির উপ-রাজ্যপাল, দিল্লির স্বাস্থ্য মন্ত্রী, বিভিন্ন মেডিকেল কলেজের সুপারিন্টেন্ডেন্ট এবং স্বাস্থ্য আধিকারিকদের সঙ্গে বৈঠক করেছেন
      Posted On: 17 APR 2020 8:54PM by PIB Kolkata


    নয়াদিল্লি, ১৭ এপ্রিল, ২০২০


    

    ডঃ হর্ষ বর্ধন ভিডিও কনফারেন্সের মাধ্যমে দিল্লির উপ-রাজ্যপাল, দিল্লির স্বাস্থ্য মন্ত্রী, বিভিন্ন মেডিকেল কলেজ ও হাসপাতালের সুপারিন্টেন্ডেন্ট এবং স্বাস্থ্য আধিকারিকদের সঙ্গে বৈঠকের সময় কোভিড-১৯ মোকাবিলায় সকলের প্রয়াসের জন্য অভিনন্দন জানান।


    
    ডঃ হর্ষ বর্ধন বলেন, কোভিড-১৯ নয়,কিন্তু অন্যান্য জটিল রোগে আক্রান্ত ব্যক্তিদের চিকিৎসা পরিষেবা দেওয়া হচ্ছে না বলে সোশ্যাল মিডিয়া এবং ফোনে তিনি অভিযোগ পাচ্ছেন। এই প্রেক্ষিতে ডঃ হর্ষ বর্ধন ঐ সমস্ত রোগীদের প্রয়োজনীয় চিকিৎসা পরিষেবা প্রদানে আরও গুরুত্ব দেওয়ার নির্দেশ দেন। কিছু কিছু ক্ষেত্রে একজন রোগীকে একাধিক হাসপাতালে চিকিৎসার জন্য যাওয়া-আসা করতে হয়েছে বলেও তাঁর কাছে খবর এসেছে। তিনি হাসপাতাল ও মেডিকেল কলেজগুলির সুপারিন্টেন্ডেন্টদের কোভিড-১৯ বহির্ভূত রোগীদের চিকিৎসার ব্যাপারে প্রয়োজনীয় ব্যবস্থা গ্রহণ করার নির্দেশ দেন। লকডাউন চলাকালীন যে সমস্ত রোগীর প্রকৃত পক্ষে প্রয়োজনীয় চিকিৎসা পরিষেবার প্রয়োজন, তাঁদের হাসপাতালে পৌঁছনোর পর যাতে কোনও সমস্যায় পড়তে না হয়, তা সুনিশ্চিত করারও নির্দেশ দেন কেন্দ্রীয় স্বাস্থ্য মন্ত্রী।


    
    ডঃ হর্ষ বর্ধন আরও বলেন, এইমস্ এবং সফদরজং হাসপাতালকে কোভিড-১৯ চিকিৎসার জন্য নির্দিষ্ট করা হয়েছে। এছাড়াও, আরও দুটি হাসপাতালকে কোভিড-১৯ চিকিৎসার উপযোগী করে তোলা হয়েছে।


    
    বর্তমান স্বাস্থ্য পরিচর্যা ব্যবস্থার ওপর অস্বাভাবিক চাহিদার বিষয়টিকে বিবেচনায় রেখে অত্যাবশ্যক স্বাস্থ্য পরিষেবা প্রদানের বিষয়টিকে সুনিশ্চিত করতে স্বাস্থ্য ও পরিবার কল্যাণ মন্ত্রক বিস্তারিত নীতি-নির্দেশিকা জারি করেছে। তিনি আরও জানান, কোভিড-১৯ বহির্ভূত রোগীদের টেলিফোন মারফৎ প্রয়োজনীয় স্বাস্থ্য পরামর্শ প্রদান করা যেতে পারে এবং আবশ্যক ওষুধপত্রগুলি বাড়িতে সরবরাহ করা যেতে পারে।


    
    ডঃ হর্ষ বর্ধন হাসপাতালের সংশ্লিষ্ট সবপক্ষকে কোভিড-১৯ বহির্ভূত রোগীদের চিকিৎসায় আরও বেশি যত্নবান এবং সংযম দেখানোর পরামর্শ দেন। তিনি হাসপাতালগুলিকে পর্যাপ্ত পরিমাণে রক্ত সঞ্চয় করে রাখার প্রয়োজনের ওপর গুরুত্ব দিয়ে যত বেশি সম্ভব রক্তদান শিবির আয়োজন করার পরামর্শ দেন। এই কাজে স্বেচ্ছাসেবী সংস্থা, ইন্ডিয়ান রেড ক্রস সোস্যাইটির সাহায্য নেওয়া যেতে পারে বলেও তিনি অভিমত প্রকাশ করেন। নিয়মিতভাবে যারা স্বেচ্ছায় রক্তদান করে থাকেন, তাদের সুবিধার্থে রক্ত সংগ্রহকারী দল পাঠানোর পরামর্শ দেন।


    

    CG/BD/SB

    
    
    (Release ID: 1615712) Visitor Counter : 16
    
    
      Read this release in: English , Urdu , Marathi , Hindi , Manipuri , Punjabi , Gujarati , Tamil , Telugu , Kannada