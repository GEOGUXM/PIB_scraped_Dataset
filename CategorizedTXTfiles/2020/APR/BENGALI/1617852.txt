      স্বাস্থ্যওপরিবারকল্যাণমন্ত্রক

      করোনা ভাইরাসের মত ঘাতক চ্যালেঞ্জের মোকাবিলায় ভারত পর্যাপ্ত শক্তি ও সম্পদ অর্জন করেছে
      Posted On: 23 APR 2020 9:10PM by PIB Kolkata


    নয়াদিল্লি, ২৩ এপ্রিল, ২০২০


    

    কোভিড-১৯ সংক্রমণের প্রেক্ষিতে উদ্ভূত চ্যালেঞ্জ মোকাবিলায় ভারত সক্রিয় ও সুপরিকল্পিত উদ্যোগ গ্রহণ করেছে। কোভিড-১৯ সংক্রমণ মোকাবিলায় গৃহীত ব্যবস্থা নিয়ে বিশ্ব স্বাস্থ্য সংস্থা (হু)-র সদস্য দেশগুলির স্বাস্থ্য মন্ত্রীদের সঙ্গে এক ভার্চ্যুয়াল আলোচনাসভায় অংশ নিয়ে কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন একথা বলেন।


    
    সভার শুরুতে ডঃ হর্ষ বর্ধন বলেন, কোভিড-১৯ সংক্রান্ত বর্তমান পরিস্থিতি সারা বিশ্বেই যথেষ্ট উদ্বেগজনক। এই প্রেক্ষিতে আক্রান্ত ও মৃতের সংখ্যা কমাতে বিশেষ ব্যবস্থা নেওয়া প্রয়োজন। বিশ্ব স্বাস্থ্য সংস্থার আধিকারিকদের প্রশংসা করে ডঃ হর্ষ বর্ধন বলেন, অত্যন্ত সঙ্কটজনক সময়ে এই বৈঠক অনুষ্ঠিত হচ্ছে এবং কোভিড-১৯ মহামারী চিরতরে দূর করতে সকলের একজোট হয়ে কাজ করা প্রয়োজন।


    
    ডঃ হর্ষ বর্ধন আরও বলেন, কোভিড-১৯ মোকাবিলায় ভারত অনেক আগে থেকেই সক্রিয় উদ্যোগ নিয়েছে এবং অন্যান্য দেশের তুলনায় কার্যকর পদক্ষেপ গ্রহণ করেছে। সরকারের গৃহীত পদক্ষেপগুলির কথা উল্লেখ করে ডঃ হর্ষ বর্ধন বলেন, সরকারি সংস্থাগুলির সম্ভাব্য আক্রান্ত ব্যক্তি বা রোগের বাহকদের খুঁজে বের করতে নিরন্তর কাজ করে চলেছে। কোভিড-১৯ পরিস্থিতির ফলে উদ্ভূত সঙ্কট সম্পর্কে ডঃ হর্ষ বর্ধন বলেন, দেশে কোভিড-১৯ মোকাবিলার গোড়ার দিকে পরীক্ষাগারের সংখ্যা ছিল একটি। এখন পুণের ন্যাশনাল ইন্সটিটিউট অফ ভাইরোলজি-র পাশাপাশি সরকারি ল্যাবের সংখ্যা বেড়ে দাঁড়িয়েছে ২৩০টি। এছাড়াও, বেসরকারি ল্যাবের সংখ্যা ৭৭। শীঘ্রই এই ধরনের ল্যাবের সংখ্যা বাড়িয়ে ৩০০ করা হবে। এমনকি, আগামী ৩১শে মে’র মধ্যে নমুনা পরীক্ষার হার দৈনিক হাজার থেকে বাড়িয়ে ১ লক্ষ করার পরিকল্পনা রয়েছে।


    
    কোভিড-১৯ চিকিৎসা প্রসঙ্গে ডঃ হর্ষ বর্ধন জানান, দেশে পৃথকভাবে ২ হাজার ৩৩টি চিকিৎসা পরিষেবা ব্যবস্থা গড়ে তোলা হয়েছে, যেখানে ১ লক্ষ ৯০ হাজারেরও বেশি আইসোলেশন বেড, ২৪ হাজারেরও বেশি আইসিইউ বেড এবং ১২ হাজারেরও বেশি ভেন্টিলেটর রয়েছে। গত তিন মাসে এই বিশাল কর্মযজ্ঞ সম্পূর্ণ হয়েছে বলেও তিনি জানান।


    
    সরকারের পক্ষ থেকে কোভিড-১৯ সম্পর্কে সচেতন করার জন্য আরোগ্য সেতু নামে যে মোবাইল অ্যাপ চালু করা হয়েছে, ৭ কোটি ২০ লক্ষেরও বেশি মানুষ এই অ্যাপ ডাউনলোড করেছেন।


    
    ভাষণের শেষে ডঃ হর্ষ বর্ধন প্রধানমন্ত্রী শ্রী নরেন্দ্র মোদীর সুদক্ষ নেতৃত্বের প্রশংসা করে বলেন, তিনি যথাসময়ে বিশেষজ্ঞদের প্রস্তাব ও পরামর্শ সাগ্রহে গ্রহণ করে কার্যকর করার চেষ্টা করেছেন। এর ফলশ্রুতি-স্বরূপ, ভারত অত্যন্ত দক্ষতার সঙ্গে কোভিড-১৯ পরিস্থিতির মোকাবিলা করছে। লকডাউনকে সফল করে তোলার জন্য ডঃ হর্ষ বর্ধন সাধারণ মানুষের সমর্থনের প্রশংসা করেন।


    

    CG/BD/SB

    
    
    (Release ID: 1617852) Visitor Counter : 7
    
    
      Read this release in: English , Urdu , Marathi , Hindi , Assamese , Punjabi , Gujarati , Tamil , Telugu , Kannada