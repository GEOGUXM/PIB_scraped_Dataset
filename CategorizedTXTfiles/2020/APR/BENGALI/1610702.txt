      প্রধানমন্ত্রীরদপ্তর

      প্রধানমন্ত্রী নরেন্দ্র মোদী আজ ক্রীড়াবিদদের সঙ্গে কথা বলেছেন
      
      কোভিড-১৯ সংক্রমণ মোকাবিলায়, প্রধানমন্ত্রী যে পাঁচটি মন্ত্রের ওপর বিশেষ জোর দেন, তা হলো 'সঙ্কল্প, সংযম, সক্রিয়তা, সম্মান এবং সহযোগ'
      
      প্রধানমন্ত্রী বলেন, ক্রীড়াবিদরা দেশের মুখ উজ্জ্বল করেছেন, বর্তমান পরিস্থিতিতে তাঁদের, জাতির মনোবল বাড়াতে এবং ইতিবাচক মনোভাব প্রসারে এক গুরুত্বপূর্ণ ভূমিকা পালন করতে হবে
      
      প্রধানমন্ত্রী নরেন্দ্র মোদীর এই উদ্যোগকে স্বাগত ও সাধুবাদ জানিয়ে, ক্রীড়াবিদরা দেশ জুড়ে সামাজিক দূরত্ব বাড়ানোর প্রয়োজনীয়তা সহ কঠিন এই পরিস্থিতি মোকাবিলায় ইতিবাচক বার্তা প্রচারে সব রকম সহযোগিতার আশ্বাস দিয়েছেন

      Posted On: 03 APR 2020 12:54PM by PIB Kolkata

    নতুন দিল্লি, ৩ এপ্রিল, ২০২০


    প্রধানমন্ত্রী নরেন্দ্র মোদী আজ ভিডিও কনফারেন্সের মাধ্যমে,দেশের বিশিষ্ট ক্রীড়াবিদদের সঙ্গে মত বিনিময় করেন।


    
    প্রধানমন্ত্রী বলেন কোভিড- ১৯ অতিমারী গোটা মানবজাতির ওপর বিরূপ প্রভাব বিস্তার করেছে। দ্বিতীয় বিশ্ব যুদ্ধের পর গোটা বিশ্ব যে ভয়ংকর পরিস্থিতির মুখোমুখি হয়েছিল বর্তমান পরিস্থিতিকে তার সঙ্গে তুলনা করা যায় বলে তিনি মন্তব্য করেন। এর জেরে অলিম্পিক গেমসও স্থগিত করা হয়েছে। এই অতিমারীর প্রেক্ষিতে বেশ কয়েকটি উল্লেখযোগ্য আন্তর্জাতিক ক্রীড়া প্রতিযোগিতা বাতিল বা স্থগিত করা হয়েছে। যার মধ্যে রয়েছে উইম্বলডন, পাশাপাশি ঘরোয়া ইন্ডিয়ান প্রিমিয়র লীগ ক্রিকেট ও স্থগিত রাখা হয়েছে।


    
    প্রধানমন্ত্রী দেশের ক্রীড়াবিদদের,খেলার মাঠে তাঁদের উল্লেখযোগ্য ভূমিকা পালনের ভূয়সী প্রশংসা করেন। তিনি বলেন তাঁদের খেলা বহু ক্ষেত্রে দেশকে মহিমান্বিত করেছে। বর্তমান পরিস্থিতিতে তাঁদের আরও উল্লেখযোগ্য ভূমিকা পালন করতে হবে। দেশ জুড়ে যে লকডাউন বিধিনিষেধ চলছে তা মেনে চলার বার্তা ক্রীড়াবিদদের দিতে হবে, পাশাপাশি জাতির মনোবল বৃদ্ধিতে এবং সামাজিক দূরত্ব বজায় রাখার বার্তা প্রচারে সক্রিয় ভূমিকা পালন করতে হবে।


    
    তিনি বিশেষ ভাবে উল্লেখ করেন যে, ক্রীড়া অনুশীলনে খেলোয়াড়দের যে প্রতিকূলতার মুখোমুখি হতে হয়,নিয়ম মেনে চলতে হয়, ইতিবাচক মনোভাব রাখতে হয় এবং আত্মবিশ্বাসী হতে হয়, সেই ধরনের মনোভাবই সংক্রমণ মোকাবিলার অন্যতম হাতিয়ার।


    
    প্রধানমন্ত্রী, ক্রীড়াবিদদের কাছে আবেদন জানান যে, তাঁরা যে বার্তা দেশবাসীর কাছে তুলে ধরবেন, তাতে যেন পাঁচটি বিষয়ের উল্লেখ থাকে:


    
    অতিমারীর বিরূদ্ধে লড়াইয়ের 'সঙ্কল্প', সামাজিক দূরত্ব বজায় রাখতে 'সংযম', ইতিবাচক মনোভাবের জন্য 'সক্রিয়তা', এই অতিমারী প্রতিরোধে যাঁরা সামনে থেকে লড়াই চালাচ্ছেন; যেমন চিকিৎসক সহ চিকিৎসা কর্মী এবং পুলিশ প্রশাসনের প্রতি 'সম্মান', এবং' সহযোগ' যা ব্যক্তিগত স্তরে হতে পারে বা জাতীয় স্তরে 'পি এম কেয়ার' এ দানের মাধ্যমেও করা যেতে পারে। শারীরিক ও মানসিক সুস্থতা বজায় রাখতে আয়ুশ মন্ত্রক যে নির্দেশিকা জারি করেছে তার গুরুত্ব তুলে ধরার আবেদন জানান প্রধানমন্ত্রী ।
    
    বিশিষ্ট ক্রীড়াবিদরা প্রধানমন্ত্রীর এই উদ্যোগকে স্বাগত জানিয়েছেন এবং প্রশংসা করেছেন। এই প্রতিকূল পরিস্থিতিতেস্বাস্থ্য ও পুলিশ কর্মীরা যে ভাবে সামনে থেকে লড়াই চালাচ্ছেন বলে প্রধানমন্ত্রী উল্লেখ করেছেন তাকেস্বাগত জানিয়ে তাঁরা বলেন, সমাজের এই সব মানুষদের সত্যিই সম্মান প্রাপ্য। ক্রীড়াবিদরা, নিয়মানুবর্তিতা, মানসিক শক্তি এবং সক্রিয়তা, প্রতিরোধ ক্ষমতা বৃদ্ধিতে সহায়ক বলে মন্তব্য করেন।
    
    প্রধানমন্ত্রী এই অতিমারীর বিরুদ্ধে যুদ্ধে জয় পেতে ক্রীড়াবিদদের সক্রিয় ভূমিকা পালন করতে আহ্বান জানান।


    
    ভারত রত্ন শ্রী শচিন তেন্ডুলকর,বি সি সি আই সভাপতি শ্রী সৌরভ গাঙ্গুলি, মহিলা হকি দলের অধিনায়ক কুমারী রানী রামপাল, সেরা ব্যাডমিন্টন খেলোয়াড় পি ভি সিন্ধু,কবাডি খেলোয়াড় হিমাচল প্রদেশের পুলিশের ডি এস পি শ্রী অজয় ঠাকুর, দৌড়বিদ হিমা দাস, প্যারা ক্রীড়াবিদ হাই জাম্পার শ্রী শারদ কুমার, টেনিস খেলোয়াড় কুমারী অঙ্কিতা রায়না, ক্রিকেটার শ্রী যুবরাজ সিং,পুরুষ ক্রিকেট দলের অধিনায়ক শ্রী বিরাট কোহলি সহ চল্লিশ জন বিশিষ্ট ক্রীড়াবিদ আজকের এই মত বিনিময় অনুষ্ঠানে অংশ নেন। কেন্দ্রীয় যুব কল্যান ও ক্রীড়া মন্ত্রী এবং মন্ত্রকের পদস্থ আধিকারিকরা এই অনুষ্ঠানে যোগ দেন।


    

    
    CG/PPM

    
    
    (Release ID: 1610702) Visitor Counter : 29
    
    
      Read this release in: Punjabi , English , Urdu , Marathi , Hindi , Manipuri , Assamese , Gujarati , Odia , Tamil , Telugu , Kannada , Malayalam