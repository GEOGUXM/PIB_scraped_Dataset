      কৃষিমন্ত্রক

      লকডাউনের মধ্যেই দেশ জুড়ে দ্রুতগতিতে মাঠ থেকে গম কাটার কাজ চলছে
      Posted On: 28 APR 2020 1:34PM by PIB Kolkata


    নয়াদিল্লি, ২৮ এপ্রিল, ২০২০


    

    লকডাউনের মধ্যেই দেশ জুড়ে মাঠ থেকে গম কাটার প্রক্রিয়া দ্রুতগতিতে চলছে। চলতি খরিফ মরশুমে ফসল কাটা সংক্রান্ত আদর্শ কর্মপরিচালন প্রণালী সম্পর্কে কৃষক ও শ্রমিকদের অবগত করা হচ্ছে। ইতিমধ্যেই কৃষি ও কৃষক কল্যাণ মন্ত্রকের পক্ষ থেকে আদর্শ কর্মপরিচালন প্রণালী কঠোরভাবে মেনে চলার জন্য রাজ্যগুলির কাছে পাঠানো হয়েছে যাতে কৃষক ও কৃষি শ্রমিকদের স্বাস্থ্য সুরক্ষা এবং করোনা ভাইরাসের সংক্রমণ প্রতিরোধ করা যায়।


    
    রাজ্যগুলির থেকে প্রাপ্ত হিসাব অনুযায়ী, মধ্যপ্রদেশে প্রায় ৯৮-৯৯ শতাংশ, রাজস্থানে ৯২-৯৫ শতাংশ, উত্তর প্রদেশে ৮৫-৮৮ শতাংশ, হরিয়ানায় ৫৫-৬০ শতাংশ, পাঞ্জাবে ৬০-৬৫ শতাংশ এবং অন্যান্য রাজ্যে প্রায় ৮৮ শতাংশ পর্যন্ত গম ঘরে তোলার প্রক্রিয়া শেষ হয়েছে। মূল্য সহায়তা কর্মসূচির আওতায় কৃষকদের কাছ থেকে ন্যূনতম সহায়ক মূল্যে ডালশস্য ও তৈলবীজ সংগ্রহ প্রক্রিয়া বিভিন্ন রাজ্যে চালু রয়েছে। অন্ধ্রপ্রদেশ, তেলেঙ্গানা, রাজস্থান, মহারাষ্ট্র ও উত্তর প্রদেশ – এই ৫টি রাজ্য থেকে ৭২ হাজার ৪১৫ মেট্রিক টনের বেশি ছোলা সংগ্রহ করা হয়েছে।


    
    তামিলনাডু, তেলেঙ্গানা, অন্ধ্রপ্রদেশ, মহারাষ্ট্র, কর্ণাটক, গুজরাট এবং ওডিশা – এই ৭টি রাজ্য থেকে ১ লক্ষ ২০ হাজার ২৩ মেট্রিক টনের বেশি অড়হর ডাল সংগ্রহ করা হয়েছে।


    
    এছাড়াও, রাজস্থান, উত্তর প্রদেশ ও হরিয়ানা – এই ৩টি রাজ্য থেকে ১ লক্ষ ৮৩ হাজার ৪০০ মেট্রিক টনের বেশি সরষে সংগ্রহ করা হয়েছে।


    
    এদিকে জাতীয় উদ্যান পালন পর্ষদ ৬১৮টি স্বীকৃত নার্সারির কাছ থেকে ফলমূল ও শাকসব্জি উৎপাদন সংক্রান্ত তথ্য সংগ্রহ করেছে। এই তথ্য কনফেডারেশন অফ ইন্ডিয়ান হটিকালচার, স্টেট হটিকালচার মিশন এবং রাজ্যস্তরীয় উদ্যান পালন কার্যালয়গুলিতে পাঠানো হয়েছে। উদ্যান পালকদের সুবিধার্থে আসন্ন চারাগাছ রোপণ মরশুমে পছন্দসই রোপণ সংক্রান্ত পরামর্শ দেওয়ার জন্য জাতীয় উদ্যান পালন পর্ষদের ওয়েবসাইটে বিভিন্ন তথ্য আপলোড করা হয়েছে।


    

    CG/BD/SB

    
    
    (Release ID: 1618965) Visitor Counter : 5
    
    
      Read this release in: English , Urdu , Hindi , Marathi , Manipuri , Assamese , Punjabi , Gujarati , Odia , Tamil , Telugu , Kannada , Malayalam