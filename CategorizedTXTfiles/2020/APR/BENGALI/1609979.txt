      রেলমন্ত্রক

      কোভিড-১৯ মোকাবিলায় জাতীয় স্তরের প্রয়াসের অংশীদার হতে ভারতীয় রেলের গৃহীত প্রস্তুতি পর্যালোচনা করে দেখলেন শ্রী পীযূষ গোয়েল
      Posted On: 01 APR 2020 6:22PM by PIB Kolkata


    নয়াদিল্লি, ০১ এপ্রিল, ২০২০


    

    রেলমন্ত্রী শ্রী পীযূষ গোয়েল মানবিকতার বিষয়টিকে বিবেচনায় রেখে আর্ত মানুষের কাছে খাদ্য ও অন্যান্য সহায়তা নিয়ে পৌঁছে যাওয়ার জন্য রেলের আধিকারিকদের নির্দেশ দিয়েছেন। রেলের সংস্থা আইআরসিটিসি এবং রেল সুরক্ষা বাহিনী (আরপিএফ) ইতিমধ্যেই আর্ত মানুষের কাছে বিনামূল্যে খাদ্য ও অন্যান্য সামগ্রী পৌঁছনোর কাজ শুরু করেছেন। রেলমন্ত্রী আরও জানান, রেলের প্রয়াসকে আরও প্রসারিত করতে হবে এবং রেল স্টেশন লাগোয়া এলাকাগুলি থেকে আরও দূরে পৌঁছে যেতে হবে। মানবিক সহায়তার এই প্রচেষ্টায় জেলা কর্তৃপক্ষ ও স্বেচ্ছাসেবী সংগঠনগুলির সঙ্গে একযোগে কাজ করা যেতে পারে। বর্তমান পরিস্থিতির প্রেক্ষিতে রেলের এই প্রস্তুতি পর্যালোচনা বৈঠকে রেল প্রতিমন্ত্রী শ্রী সুরেশ অঙ্গাদি, রেল বোর্ডের সদস্য এবং রেলের রাষ্ট্রায়ত্ত সংস্থাগুলির প্রধানরাও উপস্থিত ছিলেন।


    
    করোনা ভাইরাস মোকাবিলায় রেলের অসামান্য কাজের প্রশংসা করে শ্রী গোয়েল আশা প্রকাশ করেন, সমস্ত জোন যে কোনও ধরনের আপৎকালীন পরিস্থিতির মোকাবিলায় সম্পূর্ণ প্রস্তুত থাকবে। রেল বোর্ডের আধিকারিকরা জানান, প্রধানমন্ত্রীর আবেদনে সাড়া দিয়ে ‘পিএম কেয়ার্স’ তহবিলে ১৫১ কোটি টাকা দান করা হয়েছে।


    
    গুরুত্বপূর্ণ পণ্য সামগ্রী সরবরাহে রেলের বিশেষ পণ্যবাহী ট্রেনগুলির পরিষেবা পর্যালোচনা করে শ্রী গোয়েল আরও বেশি রুটে এই পরিষেবা প্রসারিত করার জন্য আধিকারিকদের নির্দেশ দেন। উদ্দেশ্য, আরও কম সময়ে দেশের প্রতিটি প্রান্তে ওষুধপত্র, অত্যাবশ্যকীয় সরঞ্জাম ও ভোজ্য সামগ্রী পৌঁছে দেওয়া যায়। শ্রী গোয়েল আরও বলেন, করোনা ভাইরাস মোকাবিলায় আরও কয়েক সপ্তাহ অত্যন্ত গুরুত্বপূর্ণ। তাই, সবপক্ষের আরও আন্তরিক প্রয়াস এই মহামারীর বিরুদ্ধে দেশের জয় সুনিশ্চিত করতে পারে। এক পরিসংখ্যান দিয়ে জানান, বিগত ১২ মাসে রেল দুর্ঘটনায় একজন যাত্রীরও প্রাণহানি হয়নি। এখন আমরা কোভিড-১৯ প্রভাব যাতে দেশে সবচেয়ে কম অনুভূত হয়, সেই লক্ষ্যে কাজ করছি।


    

    CG/BD/SB

    
    
    (Release ID: 1609979) Visitor Counter : 7
    
    
      Read this release in: English