      বস্ত্রমন্ত্রক

      কোভিড-১৯ রোগীদের চিকিৎসার জন্য স্বাস্থ্য কর্মীদের প্রয়োজনীয় কভারঅল উৎপাদন ক্ষমতা বেড়ে দৈনিক ১ লক্ষ হয়েছে; আজ পর্যন্ত মোট উৎপাদন প্রায় ১০ লক্ষ
      Posted On: 26 APR 2020 3:57PM by PIB Kolkata


    নয়াদিল্লি, ২৬ এপ্রিল, ২০২০


    

    কোভিড-১৯ রোগীদের চিকিৎসায় স্বাস্থ্য কর্মীদের প্রয়োজনীয় কভারঅল উৎপাদন ক্ষমতা দৈনিক বেড়ে হয়েছে ১ লক্ষেরও বেশি। কোভিড-১৯ প্রতিরোধে দেশে পার্সোনাল প্রোটেকশন ইক্যুইপমেন্ট সংক্রান্ত কভারঅল উৎপাদনে বেঙ্গালুরু গুরুত্বপূর্ণ হাব হয়ে উঠেছে। এই শহর থেকে দেশে মোট উৎপাদনের প্রায় ৫০ শতাংশ কভারঅল উৎপাদিত হচ্ছে। স্বাস্থ্য কর্মীদের জন্য সারা দেহ আচ্ছাদনের মতো সুরক্ষা সামগ্রী অত্যন্ত গুরুত্বপূর্ণ এবং এ ধরনের সামগ্রীর যথাযথ গুণমান বজায় রাখাও আবশ্যক। কেন্দ্রীয় স্বাস্থ্য ও পরিবার কল্যাণ মন্ত্রকের পক্ষ থেকে জারি করা কারিগরি বিশেষত্ব অনুযায়ী, বেসরকারি সংস্থা এইচএলএল লাইফ কেয়ার লিমিটেড হাসপাতাল ও স্বাস্থ্য কর্মীদের জন্য এ ধরনের সুরক্ষা সামগ্রী সংগ্রহের একমাত্র স্বীকৃত প্রতিষ্ঠান।


    
    বেঙ্গালুরুর পাশাপাশি, পিপিই সংক্রান্ত কভারঅল কলকাতা সহ তিরুপুর, চেন্নাই, কোয়াম্বাটোর, আমেদাবাদ, বরোদা, লুধিয়ানা, দিল্লি, নয়ডা ও গুরুগ্রামে তৈরি করা হচ্ছে। আজ পর্যন্ত এ ধরনের কভারঅল উৎপাদনের মোট সংখ্যা ১০ লক্ষেরও বেশি।


    
    গত জানুয়ারি মাসের শেষ সপ্তাহে বিশ্ব স্বাস্থ্য সংস্থার কারিগরি মান অনুযায়ী, যে ধরনের কভারঅল উৎপাদিত হয়, তার অধিকাংশই আমদানি হ’ত বিদেশ থেকে। কিন্তু যে কয়েকটি সংস্থা এ ধরনের সুরক্ষা সামগ্রী উৎপাদন করে, তাদের পক্ষ থেকে সরবরাহের ব্যাপারে অক্ষমতা প্রকাশের পর দেশেই এ ধরনের সামগ্রী উৎপাদন বৃদ্ধির ওপর জোর দেওয়া হয়।


    
    এখনও পর্যন্ত দেশে ৪টি পরীক্ষাগার রয়েছে, যাদের কাছে কোভিড-১৯ এর জন্য প্রয়োজনীয় বডি কভারঅলের গুণগতমান যাচাই ও সেগুলির স্বীকৃতিদানের অনুমতি রয়েছে। এই সংস্থাগুলি হ’ল – কোয়াম্বাটোরের সাউথ ইন্ডিয়া টেক্সটাইলস্ রিসার্চ অ্যাসোসিয়েশন, গোয়ালিয়রের প্রতিরক্ষা গবেষণা ও উন্নয়ন প্রতিষ্ঠান এবং অর্ডন্যান্স ফ্যাক্টরি বোর্ডের ২টি উৎপাদন ইউনিট।


    
    দেশে উৎপাদিত ব্যক্তিগত সুরক্ষা সামগ্রী পিপিই কিটগুলি চাহিদা অনুযায়ী রাজ্যগুলির কাছে পাঠানো হচ্ছে। স্বাস্থ্য ও পরিবার কল্যাণ মন্ত্রক সহ ফার্মাসিউটিক্যাল দপ্তর ও বস্ত্র মন্ত্রক এ ধরনের সুরক্ষা সামগ্রীর সরবরাহ-শৃঙ্খল অব্যাহত রাখতে, বাধা-বিপত্তি দূর করতে এবং প্রয়োজনীয় কাঁচামালের যোগান অব্যাহত রাখতে সংশ্লিষ্ট সকলের সঙ্গে নিরন্তর যোগাযোগ বজায় রেখে কাজ করে চলেছে।


    

    CG/BD/PPM/SB

    
    
    (Release ID: 1618437) Visitor Counter : 17
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Odia , Tamil , Telugu , Kannada