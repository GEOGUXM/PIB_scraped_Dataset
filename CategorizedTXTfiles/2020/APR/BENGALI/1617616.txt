      বিদ্যুৎমন্ত্রক

      কেন্দ্রীয় শক্তি মন্ত্রক বিভিন্ন রাজ্য ও কেন্দ্র শাসিত অঞ্চল প্রশাসনকে বিদ্যু্ৎ প্রকল্পের নির্মাণ কাজ শুরুর অনুমতিদানের নির্দেশ দিয়েছে। কোভিড-19 সংক্রমণের দরুন দেশজুড়ে যে লকডাউন চলছে তার বিধিনিষেধ মেনে এবং স্বাস্থ্য বিধি মেনে,পুর এলাকার বাইরে এই নির্মাণ কাজ করা যেতে পারে
      Posted On: 23 APR 2020 2:47PM by PIB Kolkata


    নতুন দিল্লি, ২৩ এপ্রিল, ২০২০


    কেন্দ্রীয় শক্তি মন্ত্রক বিভিন্ন রাজ্য সরকার এবং কেন্দ্র শাসিত অঞ্চলের প্রশাসনকে বিদ্যুৎ উৎপাদন কেন্দ্রগুলিতে নির্মাণ কাজ করতে দেওয়ার অনুমতি দেওয়ার জন্য নির্দেশ দিয়েছে। দেশজুড়ে কোভিড- ১৯ সংক্রমণের দরুন লকডাউনের বিধিনিষেধ মেনে এবং গত ১৫ই এপ্রিল কেন্দ্রীয় স্বরাষ্ট্র মন্ত্রকের জারি করা নির্দেশিকা মেনে,পুরসভা এলাকার বাইরে বিদ্যুৎ কেন্দ্রগুলিতে নির্মাণ কাজ চলতে পারে। নির্মাণ কাজ চলাকালীন প্রতিটি ক্ষেত্রে স্বাস্থ্যবিধি মেনে চলতে হবে বলে জানানো হয়েছে।


    
    রাজ্য,কেন্দ্র শাসিত অঞ্চল,জেলা শাসক, পুলিশ কর্তৃপক্ষ এবং পুরসভা গুলির সঙ্গে আলোচনা করে শক্তি মন্ত্রকের পক্ষ থেকে গত বিশে এপ্রিল প্রকাশিত এক বিবৃতিতে জানান হয়,গত ১৫ই এপ্রিল কেন্দ্রীয় স্বরাষ্ট্র মন্ত্রকের জারি করা নির্দেশ নম্বর ৪০-৩/২০২০-ডিএম-১(এ) এর প্যারা ১৬(১) অনুযায়ী গ্রামীন অঞ্চলে শিল্পক্ষেত্রে নির্মাণ কাজে ছাড় ঘোষনা করা হয়েছে। বিশে এপ্রিলের পর পুর নিগম এবং পুরসভা অঞ্চলের বাইরে গ্রামীন অঞ্চলে নির্মাণ কাজ করা যেতে পারে। তাপ বিদ্যুৎ এবং জলবিদ্যুৎ উৎপাদন কেন্দ্রে ইতিমধ্যেই শুরু হওয়া নির্মাণ কাজকেও এই বিধিনিষেধের বাইরে রাখা হয়েছে।


    
    গত ১৫ই এপ্রিল স্বরাষ্ট্র মন্ত্রকের নির্দেশিকার ৪০-৩/২০২০-ডিএম-১(এ),প্যারা ১২(৬) অনুযায়ী, নির্মাণ ক্ষেত্রে ব্যবহার হওয়া সব ধরনের সামগ্রী সরবরাহকে ছাড় দেওয়ার জন্য রাজ্য সরকার গুলিকে, শক্তি মন্ত্রক অনুরোধ জানিয়েছে।এই সরবরাহ আন্তরাজ্য বা অন্য রাজগুলি থেকেও হতে পারে বলে জানানো হয়েছে।


    
    এই নির্মাণ কাজ হবে কেন্দ্রীয় স্বরাষ্ট্র এবং স্বাস্থ্য ও পরিবার কল্যাণ মন্ত্রকের জারি করা বিধিনিষেধ গুলি মেনে। যার মধ্যে অন্যতম হলো সামাজিক দুরত্ব বজায় রাখা।পাশাপাশি সমস্ত স্বাস্থ্য বিধিনিষেধও মানতে হবে।


    
    শক্তি মন্ত্রকের পক্ষ থেকে মন্ত্রকের অধীনস্থ সব সংস্থার নির্দেশকদের, প্রকল্প আধিকারিকদের সুরক্ষা ব্যবস্থা নিশ্চিত করার জন্য নির্দেশ দেওয়া হয়েছে। কোভিড- ১৯ সংক্রমণ কালে নির্মাণ কাজে যুক্ত কর্মচারী ও শ্রমিকদের স্বাস্থ্য সুরক্ষা ব্যবস্থার জন্য প্রয়োজনীয় সামগ্রী নিশ্চিত করার কথা বলা হয়েছে।


    
    মন্ত্রকের পক্ষ থেকে রাজ্য সরকারগুলির মুখ্য সচিবদের লেখা এক নির্দেশিকায়,রাজ্যের অধীনস্থ শক্তিকেন্দ্র গুলিতে একই পদ্ধতি মেনে চলার কথা বলা হয়েছে। বেসরকারি বিদ্যুত কেন্দ্র গুলিও একই নির্দেশনামা মেনে চলবে বলে জানানো হয়েছে।


    

    CG/PPM

    
    
    (Release ID: 1617616) Visitor Counter : 16
    
    
      Read this release in: Assamese , English , Urdu , Hindi , Marathi , Punjabi , Gujarati , Odia , Tamil , Telugu , Kannada , Malayalam