      স্বরাষ্ট্র মন্ত্রক

      পশ্চিমবঙ্গে বিভিন্ন জায়গায় সফরের পর রাজ্যের কাছে কোভিড–১৯ মহামারীর সংক্রমণ রোধে কিছু ব্যবস্থা সম্পর্কে জানতে চেয়েছে আন্তঃমন্ত্রক কেন্দ্রীয় দল
      Posted On: 24 APR 2020 7:59PM by PIB Kolkata


    কলকাতা, ২৪ এপ্রিল, ২০২০


    

    পশ্চিমবঙ্গের বিভিন্ন এলাকা সফরের পর রাজ্যের কাছে কোভিড – ১৯ মহামারীর সংক্রমণ রোধে গৃহীত কিছু ব্যবস্থা সম্পর্কে জানতে চেয়েছে আন্তঃমন্ত্রক কেন্দ্রীয় দল ।দলটি বর্তমানে কলকাতায় রয়েছে এবং এর নেতৃত্বে রয়েছেন, কেন্দ্রের একজন অতিরিক্ত সচিব, শ্রী অপূর্ব চন্দ্র। মুখ্যসচিবকে লেখা দুটি চিঠিতে তিনি বলেছেন,আন্তঃমন্ত্রক কেন্দ্রীয় দল বা ইন্টার মিনিস্টেরিয়াল সেন্ট্রাল টিম (আইএমসিটি)-এর, কলকাতার সিএনসিআই এবং বাঙ্গুর হাসপাতালে ২৩ তারিখে গিয়ে বেশ কিছু অব্যবস্থা নজরে এসেছে। সিএনসিআই – তে অনেক রোগীর নমুনা পরীক্ষার ফলাফল বেশ কয়েকদিন ধরে জানা যায় নি। এদের মধ্যে ৪ জন ১৬ই এপ্রিল থেকে তাঁদের পরীক্ষার রিপোর্টের জানার জন্য অপেক্ষা করছেন। বাঙ্গুর হাসপাতালে যেখানে রোগীরা চিকিত্সা পরিষেবা পাওয়ার জন্য অপেক্ষা করেন, সেখানে সামাজিক দূরত্ব মেনে চলা হচ্ছে না। বিভিন্ন হাসপাতাল থেকে বাঙ্গুর হাসপাতালে তাদের পাঠানো হলেও তাঁরা তাদের রিপোর্ট নিয়ে যখন চলে যাচ্ছেন, তখন কোনো নজরদারীর ব্যবস্থা থাকছে না।


    
    বাঙ্গুর হাসপাতালে করোনায় সংক্রমিত ৩৫৪ জন রোগীর অবস্থা আশঙ্কাজনক হলেও সেখানে মাত্র ১২টি ভেন্টিলেটর রয়েছে। সোশ্যাল মিডিয়ায়, প্রকাশিত একটি খবরে দেখানো হয়েছিল, একটি ওয়ার্ডে দুটি মৃতদেহ রয়েছে। এবিষয়ে আইএমসিটি খোঁজ নিলে, তাদের জানানো হয়, কেউ মারা গেলে চিকিত্সক ৪ ঘন্টার আগে ঘোষণা করতে পারেন না, যে ঐ রোগী মৃত। তবে, কেন্দ্রীয় দলের কাছে এটি পরিষ্কার নয়, অন্য রোগীদের সামনে সেখানে কেন প্রকাশ্যে মৃতদেহ রাখা থাকবে। কেন্দ্রীয় দলটি জানতে চেয়েছে, হাসপাতালে মৃত্যু শংসাপত্র কতক্ষণে দেওয়া হয় এবং দেহ কখন মর্গে পাঠানো হয়।


    
    পশ্চিমবঙ্গ সরকার দাবি করছে, দেশের অন্যান্য রাজ্যের মতই এরাজ্যেও একইভাবে নমুনা পরীক্ষা করা হয়। তবে এই প্রসঙ্গে উল্লেখযোগ্য কেরালায় প্রথম কোভিড – ১৯ আক্রান্ত রোগীর সন্ধান পাওয়া গিয়েছিল ১০ জানুয়ারী। পশ্চিমবঙ্গে কোভিড – ১৯ এ সংক্রমিত প্রথম রোগীর সন্ধান মেলে ৮ মার্চ। প্রতিনিধি দলটি এই সময়ের মধ্যে যারা যারা বিদেশ থেকে এসেছেন, তাঁদের বিষয়ে বিস্তারিত তথ্য চেয়েছেন।


    
    রাজ্যে নমুনা পরীক্ষা প্রত্যহ গত ৪ দিনে ৪০০ থেকে বেড়ে ৯০০ য় পৌঁছেছে। আইএনসিটি, এদের মধ্যে কতজনের প্রথমবার নমুনা পরীক্ষা করা হয়েছে, সেবিষয়ে জানতে চেয়েছে।


    
    বিভিন্ন জেলায় ১ লক্ষ ২৫ হাজার থেকে ২ লক্ষ মানুষের প্রতিদিন পরীক্ষা করা হচ্ছে বলে পশ্চিমবঙ্গ সরকারের পক্ষ থেকে জানানো হয়েছে। এদের মধ্যে কতজনের দেহে কোভিড সংক্রমণ দেখা দিয়েছে, প্রতিনিধি দলটি সেই তথ্য জানতে চায়। এই দলের সদস্যদের স্বাস্থ্যদপ্তর জানিয়েছে, তারা তাদের সর্বোচ্চ প্রচেষ্টায় নমুনা পরীক্ষা করছে। আইএমসিটির মতে অন্য রাজ্যের নিরিখে এরাজ্যে সংক্রমণের মাত্রা সদ্য বৃদ্ধি পেতে শুরু করেছে। এই অবস্থায় রাজ্যে নমুনা পরীক্ষার ক্ষমতা বৃদ্ধির জন্য কি কি ব্যবস্থা নেওয়া হয়েছে, প্রতিনিধি দলটি সেবিষয়েও জানতে চেয়েছে। স্বাস্থ্য দপ্তর, এই দলকে জানিয়েছে, কোভিড সংক্রমিতদের চিকিৎসার জন্য নির্ধারিত হাসপাতালে ডাক্তার এবং স্বাস্থ্যকর্মীরা প্রত্যেকদিন নিজেদের পরীক্ষা নিজেরাই করতে পারেন। অন্য হাসপাতালগুলিতে এব্যাপারে কি পদক্ষেপ নেওয়া হয়েছে, আইএমসিটি, সেবিষয়েও জানতে চেয়েছে।


    
    কোভিড সংক্রমিতদের চিকিৎসা করার সময় কারোর মৃত্যু হলে রাজ্য সরকারের প্রকল্প অনুযায়ী সেই স্বাস্থ্যকর্মীর পরিবার ১০ লক্ষ টাকা ক্ষতিপূরণ পাবেন। কেন্দ্রেরও এরকম একটি প্রকল্প আছে, যেখানে মৃত স্বাস্থ্যকর্মীদের পরিবার ৫০ লক্ষ টাকা ক্ষতিপূরণ পেতে পারেন। আইএমসিটি-কে জানান হয়েছে, পশ্চিমবঙ্গের স্বাস্থ্যকর্মীরা তাঁদের ইচ্ছে অনুসারে কেন্দ্র অথবা রাজ্য সরকারে যে কোনো একটি প্রকল্প বেছে নিতে পারেন। কেন্দ্রীয় দলটি, রাজ্য সরকারের এসংক্রান্ত নির্দেশাবলী দেখতে চেয়েছেন।
    পশ্চিমবঙ্গে করোনা সংক্রমণে মৃত্যুর ঘোষণাটি রাজ্যস্তরে গঠিত চিকিৎসকদের একটি কমিটি করে থাকেন। আইএমসিটির সঙ্গে পশ্চিমবঙ্গ সরকারের এক আলোচনায় রাজ্যের স্বাস্থ্য দপ্তরের প্রধান সচিব ২৩ তারিখে এই কমিটি গঠনের যৌক্তিকতা সম্পর্কে জানান। তিনি বলেন, কোনো কোভিড সংক্রমিত রোগী, যদি পথ দুর্ঘটনায় মারা যান, তাহলে তাঁর মৃত্যুর কারণ কখনই কোভিড সংক্রমণ হতে পারে না। কেন্দ্রীয় দলের কাছে, এই যুক্তি খুব একটা গ্রহণযোগ্য বলে মনে হয় নি। তাঁরা এর জন্য কোভিড সংক্রমণে মৃত্যুর ঘোষণার দায়িত্ব যে কমিটির ওপর দেওয়া হয়েছে, সেই কমিটি গঠনের সরকারী নির্দেশিকাটি চেয়ে পাঠিয়েছেন। একই সঙ্গে যেসব কোভিড সংক্রমিত রোগীদের মৃত্যুর কারণ অন্য কিছু বলে কমিটি জানিয়েছে, সেই বিষয়ে বিস্তারিত তথ্যও কেন্দ্রীয় দল চেয়ে পাঠিয়েছে। এই কমিটি কত দিনে এসংক্রান্ত চূড়ান্ত সিদ্ধান্তে পৌঁছায়, অন্য অসুখের ক্ষেত্রেও পশ্চিমবঙ্গে এধরণের কমিটি রয়েছে কি না এবং আইসিএমআর-এর নীতি – নির্দেশিকা অথবা অন্য কোন চিকিৎসা সংক্রান্ত নীতি – নির্দেশিকা মেনে এই ধরণের কমিটিগুলি কাজ করে, সে সম্পর্কে বিস্তারিতভাবে জানতে চাওয়ার পাশাপাশি আইএমসিটি-র সদস্যরা ঐ কমিটির সদস্যদের সঙ্গে কথা বলতে চেয়েছেন।
    
    এই চিঠি দুটির কপি কেন্দ্রীয় স্বরাষ্ট্রসচিব শ্রী অজয় ভাল্লাকেও পাঠানো হয়েছে।


    

    CG/CB/SFS

    
    
    (Release ID: 1617953) Visitor Counter : 144
    
    
      Read this release in: English