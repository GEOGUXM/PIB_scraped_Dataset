      স্বরাষ্ট্র মন্ত্রক

      চিকিৎসক ও আই এম এ-র বর্ষীয়ান প্রতিনিধিদের সঙ্গে কেন্দ্রীয় স্বরাষ্ট্র মন্ত্রীর বৈঠকঃ কোভিড-১৯-এর বিরুদ্ধে যুদ্ধে তাঁদের নিরাপত্তার আশ্বাস
      
      স্বাস্থ্যকর্মীদের উপর হামলা নিন্দনীয়ঃ মোদী সরকার তাঁদের কল্যাণ ও নিরাপত্তার সব ব্যবস্থা করবেঃ শ্রী অমিত শাহ‌

      Posted On: 22 APR 2020 12:12PM by PIB Kolkata

    নতুনদিল্লি, ২২ এপ্রিল, ২০২০


    

    
    কেন্দ্রীয় স্বরাষ্ট্র মন্ত্রী শ্রী অমিত শাহ ও কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন আজ ভিডিও কনফারেন্সের মাধ্যমে নতুনদিল্লিতে চিকিৎসক ও আই এম এ-র বর্ষীয়ান আধিকারিকদের সঙ্গে বৈঠক করেন।
    
    কেন্দ্রীয় স্বরাষ্ট্র মন্ত্রী বৈঠকে সাধারণভাবে এবং করোনা ভাইরাসের বিরুদ্ধে যুদ্ধে চিকিৎসকদের ভূমিকার প্রশংসা করেন। এই যুদ্ধে চিকিৎসকরা নিঃস্বার্থভাবে কাজ করছেন বলে তিনি মন্তব্য করেন। কোভিড-১৯-এর মত মারণ ব্যাধি থেকে জনসাধারণকে নিরাপদ রাখার প্রয়াসে চিকিৎসকদের অবদানকে স্বরাষ্ট্রমন্ত্রী শ্রদ্ধা জানান।
    
    স্বাস্থ্যকর্মীদের করোনা ভাইরাসের বিরুদ্ধে যুদ্ধে সব রকম নিরাপত্তার আশ্বাস দিয়ে শ্রী শাহ‌ বলেন, মোদী সরকার তাঁদের কল্যাণ ও নিরাপত্তার সব রকমের ব্যবস্থা নিশ্চিত করবে।
    
    স্বাস্থ্যকর্মীদের উপর সাম্প্রতিক হামলার ঘটনাগুলির তিনি কঠোরভাষায় নিন্দা করেন এবং জানান, প্রধানমন্ত্রী চিকিৎসকদের স্বার্থ সংশ্লিষ্ট সব বিষয়ে নজর রেখে চলেছেন। ভবিষ্যতে যাতে এই ধরণের ঘটনা না ঘটে সেই লক্ষ্যে সব ব্যবস্থা নেওয়া হয়েছে। চিকিৎসকরা প্রতীকী প্রতিবাদের যে সিদ্ধান্ত নিয়েছেন, তা থেকে বিরত থাকতে শ্রী শাহ তাঁদের প্রতি আবেদন জানান, কারণ এটি জাতীয় এবং আন্তর্জাতিক স্বার্থের পরিপন্থী।
    
    উচ্চপর্যায়ের কেন্দ্রীয় নেতৃত্বের থেকে বিশেষত স্বরাষ্ট্র মন্ত্রী এবং স্বাস্থ্য ও পরিবার কল্যাণ মন্ত্রীর কাছ থেকে এই আশ্বাস পাওয়ার পর আইএমএ প্রস্তাবিত প্রতিবাদ থেকে সরে আসার সিদ্ধান্ত নিয়েছে। সংগঠন নিরবচ্ছিন্নভাবে কোভিড-১৯ এর বিরুদ্ধে তাদের যুদ্ধ জারী রাখবে বলেও জানিয়েছে।
    
    বৈঠকে কেন্দ্রীয় স্বরাষ্ট্র সচিব, স্বাস্থ্য সচিব, বর্ষীয়ান চিকিৎসক ও নীতি আয়োগের প্রতিনিধিরা উপস্থিত ছিলেন।


    

    CG/CB

    
    
    (Release ID: 1617081) Visitor Counter : 16
    
    
      Read this release in: English , Urdu , Hindi , Marathi , Manipuri , Assamese , Punjabi , Gujarati , Odia , Tamil , Telugu , Kannada , Malayalam