      কৃষিমন্ত্রক

      লকডাউনের সময়ে পচনশীল কৃষিজ পণ্যের আন্তঃরাজ্য চলাচলে সুবিধা প্রদানের জন্য সর্বভারতীয় কৃষি পরিবহণ কলসেন্টার নম্বরের সূচনা করলেন কৃষি মন্ত্রী শ্রী নরেন্দ্র সিং তোমর
      Posted On: 15 APR 2020 1:28PM by PIB Kolkata


    নয়াদিল্লি, ১৫ এপ্রিল, ২০২০


    

    কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর আজ কৃষি ভবনে এক অনুষ্ঠানে সর্বভারতীয় কৃষি পরিবহণ কলসেন্টারের উদ্বোধন করেন। কোভিড-১৯ মহামারীর প্রেক্ষিতে দেশ জুড়ে লকডাউনের সময়ে পচনশীল কৃষিজ পণ্যের আন্তঃরাজ্য চলাচলে সুবিধা করে দিতে এই কলসেন্টারের সুচনা করা হয়েছে। কলসেন্টারের নম্বর দুটি হ’ল – 18001804200 এবং 14488। দিবারাত্রি যে কোনও সময়ে মোবাইল বা ল্যান্ডলাইন ফোন থেকে এই নম্বর দুটিতে ফোন করা যেতে পারে।


    
    পচনশীল কৃষিজ পণ্য যেমন – ফলমূল ও শাকসব্জি, বীজ সহ সার ও কীটনাশকের মতো কৃষিকাজে ব্যবহৃত সামগ্রীর আন্তঃরাজ্য চলাচলে রাজ্যগুলির মধ্যে সমন্বয় গড়ে তুলতেই কৃষি ও কৃষক কল্যাণ দপ্তরের পক্ষ থেকে এই উদ্যোগ গ্রহণ করা হয়েছে।


    
    আন্তঃরাজ্য পণ্য চলাচলে যে কোনও ধরনের সমস্যার ব্যাপারে লরিচালক ও হেল্পাররা ছাড়াও ব্যবসায়ী, খুচরো বিক্রেতা, উৎপাদক সংগঠন এবং সংশ্লিষ্ট যে কোনও পক্ষই কলসেন্টারের নম্বর দুটিতে ফোন করতে পারেন। ফোন পাবার পর কলসেন্টারের কর্মীরা সংশ্লিষ্ট লরি ও যাতায়াতের বিবরণ সহ খুঁটিনাটি তথ্য সংশ্লিষ্ট রাজ্য সরকারের আধিকারিকদের কাছে পাঠিয়ে দেবেন।


    
    এই কলসেন্টারের উদ্বোধনী অনুষ্ঠানে শ্রী তোমরের পাশাপাশি, বিভাগীয় দুই প্রতিমন্ত্রী শ্রী পুরুষোত্তম রুপালা ও শ্রী কৈলাশ চৌধুরী সহ মন্ত্রকের সচিব শ্রী সঞ্জয় আগরওয়াল উপস্থিত ছিলেন।


    


    

    CG/BD/SB

    
    
    (Release ID: 1614717) Visitor Counter : 17
    
    
      Read this release in: Punjabi , English , Urdu , Hindi , Marathi , Assamese , Gujarati , Tamil , Telugu , Kannada , Malayalam