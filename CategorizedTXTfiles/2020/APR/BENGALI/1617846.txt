      যোগাযোগওতথ্যপ্রযুক্তিমন্ত্রক

      কোভিড-১৯ সঙ্কটের সময় মানুষের সেবার জন্য ডাকবিভাগকে তাঁদের নিরলস প্রয়াস অব্যাহত রাখতে বললেন শ্রী সঞ্জয় ধোত্রে
      Posted On: 24 APR 2020 12:19PM by PIB Kolkata


    নয়াদিল্লি, ২৪ এপ্রিল, ২০২০


    

    কেন্দ্রীয় যোগাযোগ প্রতিমন্ত্রী শ্রী সঞ্জয় ধোত্রে ভিডিও কনফারেন্সের মাধ্যমে ডাকবিভাগের বিভিন্ন উদ্যোগ পর্যালোচনা করেছেন। ডাকবিভাগের নানা কাজের প্রশংসা করে শ্রী ধোত্রে সামাজিক দূরত্ব বজায় রেখে দেশের সেবায় আরও ব্রতী হওয়ার আহ্বান জানান। শ্রী ধোত্রে বলেন, বিভিন্ন সরকারি দপ্তর ডাকবিভাগের পরিষেবা ব্যবস্থার সুবিধা গ্রহণ করতে পারে। তাই, দপ্তরের মধ্যে আরও সমন্বয় বাড়ানোর প্রয়োজন। আধার উপযোগী পেমেন্ট ব্যবস্থার কথা উল্লেখ করে মন্ত্রী বলেন, ডাকবিভাগকে আর্থিক পরিষেবা পৌঁছে দেওয়ার ক্ষেত্রে এ ধরনের পদ্ধতিকে গ্রাহকদের মধ্যে আরও বেশি জনপ্রিয় করে তুলতে হবে। সেই সঙ্গে, ডাক ডিভিশনগুলিকে গ্রাহকের বাড়িতে আর্থিক সুবিধা পৌঁছে দেওয়ার জন্য জেলাশাসক ও রাজ্য প্রশাসনের সঙ্গে সমন্বয় বৃদ্ধি করতে হবে।


    
    শ্রী ধোত্রে আরও জানান, কোভিড সংক্রামিত এলাকাগুলি বাদ দিয়ে দেশের বাকি অংশে অধিকাংশ ডাকঘর চালু রয়েছে। কোভিড-১৯ সংক্রান্ত অত্যাবশ্যক পরিষবা প্রদানে গুরুত্ব দেওয়া হচ্ছে। তিনি আরও জানান, লকডাউন চলাকালীন সময় গত ২০শে এপ্রিল পর্যন্ত ১ কোটি ৮০ লক্ষ ডাকঘর সেভিংস ব্যাঙ্ক লেনদেনের পরিমাণ ছিল ২৮ হাজার কোটি টাকা। এছাড়াও, ৪ লক্ষ ৩০ হাজার এটিএম লেনদেনে ১৩৫ কোটি টাকা তোলা হয়েছে। আধার-ভিত্তিক পেমেন্ট ব্যবস্থা, বিশেষ করে গ্রামাঞ্চলে বয়স্ক ব্যক্তি, দিব্যাঙ্গজন ও পেনশন-প্রাপকদের কাছে অত্যন্ত উপযোগী হয়েছে। এমনকি, ৫২ লক্ষ প্রত্যক্ষ সুবিধা হস্তান্তর ব্যবস্থায় ৪৮০ কোটি টাকা হস্তান্তরিত করা হয়েছে। লকডাউনের সময় ওষুধপত্র পাওয়ার ক্ষেত্রে কোনও ব্যক্তি যাতে সমস্যার সম্মুখীন না হন, তার জন্য ডাকবিভাগের সমস্ত কর্মীকে সংবেদনশীল হতে বলা হয়েছে। পশ্চিমবঙ্গ সহ আরও কয়েকটি রাজ্যে ডাক ইউনিটগুলি ইন্ডিয়ান ড্রাগ ম্যানুফ্যাকচারার্স অ্যাসোসিয়েশনের সঙ্গে চুক্তি স্বাক্ষর করেছে।


    
    হরিয়ানা সার্কেলের তথ্য প্রযুক্তি দল ডাক মিত্র অ্যাপ তৈরি করেছে। এই অ্যাপটিকে হরিয়ানা সরকারের পোর্টালের সঙ্গে জুড়ে দেওয়া হয়েছে। এর ফলে , মানুষকে তাঁদের সঞ্চিত অর্থ তোলার ক্ষেত্রে ব্যাঙ্কের পাশাপাশি, ডাকঘরের সুবিধা গ্রহণ করতে পারবেন। শ্রী ধোত্রে বিভকন্ন সার্কেল ও ডাকবিভাগের রাজ্য ডাক ইউনিটগুলিকে ডাক বিভাগের হেল্পলাইন নম্বরগুলি আরও বেশি প্রচারের জন্য নির্দেশ দিয়েছেন, যাতে সাধারণ মানুষ বিভিন্ন ডাক পরিষেবা সহজেই গ্রহণ করতে পারেন।


    

    CG/BD/SB

    
    
    (Release ID: 1617846) Visitor Counter : 11
    
    
      Read this release in: English , Urdu , Marathi , Hindi , Assamese , Manipuri , Punjabi , Gujarati , Tamil , Telugu , Kannada , Malayalam