      অর্থমন্ত্রক

      নিউ ডেভেলপমেন্ট ব্যাঙ্কের পরিচালন পর্ষদের পঞ্চম বার্ষিক বৈঠেকে ভিডিও কনফারেন্সের মাধ্যমে অংশ নিলেন শ্রীমতী নির্মলা সীতারমন
      Posted On: 20 APR 2020 9:20PM by PIB Kolkata


    নয়াদিল্লি, ২০ এপ্রিল, ২০২০


    

    কেন্দ্রীয় অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন আজ নতুন দিল্লি থেকে ভিডিও কনফারেন্সের মাধ্যমে নিউ ডেভেলপমেন্ট ব্যাঙ্কের পরিচালন পর্ষদের পঞ্চম বার্ষিক বৈঠকে যোগ দেন।


    
    উল্লেখ করা যেতে পারে, ২০১৪ সালে ব্রিকস্ দেশগুলি এই ব্যাঙ্কের প্রতিষ্ঠা করে। ব্রিকস্ দেশগুলির এই ধরনের ব্যাঙ্ক গড়ে তোলার উদ্দেশ্য হ’ল – ব্রিকস্ ও অন্যান্য উদীয়মান বাজার অর্থনীতিতে পরিকাঠামো ও সুস্থায়ী উন্নয়নমূলক প্রকল্পগুলির জন্য প্রয়োজনীয় সম্পদের সংস্থান করা। এছাড়াও, বিশ্বব্যাপী অগ্রগতি ও উন্নয়নের জন্য বহুপাক্ষিক ও আঞ্চলিক অর্থ সহায়তা প্রতিষ্ঠানগুলির বিভিন্ন প্রয়াসে পরিপূরক ভূমিকা পালন করা। এখনও পর্যন্ত এই ব্যাঙ্কের পক্ষ থেকে ৪ হাজার ১৮৩ মিলিয়ন মার্কিন ডলার মূল্যের ভারতের ১৪টি প্রকল্প অনুমোদিত হয়েছে।


    
    বৈঠকের প্রারম্ভিক ভাষণে শ্রীমতী সীতারমন বিশ্বের অন্যতম ভরসাযোগ্য আর্থিক প্রতিষ্ঠান হিসাবে নিজেকে প্রতিষ্ঠা করার জন্য নিউ ডেভেলপমেন্ট ব্যাঙ্কের প্রচেষ্টাগুলির প্রশংসা করেন। কোভিড-১৯ সংক্রান্ত বিষয়ে আলোচনার সময় শ্রীমতী সীতারমন ব্রিকস্ দেশগুলিকে অনতিবিলম্বে প্রায় ৫ বিলিয়ন মার্কিন ডলার অর্থ সহায়তা দেওয়ার প্রশংসা করে ভারতকেও ১ বিলিয়ন মার্কিন ডলার আপৎকালীন সহায়তা দেওয়ার জন্য ব্যাঙ্কের প্রতি কৃতজ্ঞতা প্রকাশ করেন। তিনি জানান, কোভিড-১৯ মোকাবিলায় প্রধানমন্ত্রী শ্রী নরেন্দ্র মোদীর উদ্যোগে ভারতে আপৎকালীন তহবিল গড়ে তোলা হয়েছে এবং এই মহামারী মোকাবিলায় বিভিন্ন দেশকে প্রয়োজনীয় ওষুধপত্র সরবরাহ করা হচ্ছে। সময় মতো প্রয়োজনীয় ওষুধ সরবরাহের জন্য ব্রাজিলের অর্থমন্ত্রী ভারতের প্রশংসা করেন।


    
    কোভিড-১৯ মোকাবিলায় ভারতে যে সমস্ত পদক্ষেপ গ্রহণ করা হয়েছে, সেই প্রসঙ্গ উল্লেখ করে শ্রীমতী সীতারমন জানান, স্বাস্থ্য পরিচর্যা ব্যবস্থাকে সুদৃঢ় করার জন্য ভারত সরকার ১৫ হাজার কোটি টাকা বরাদ্দ করেছে। দরিদ্র ও বঞ্চিত মানুষের কষ্ট দূর করতে ২৫ বিলিয়ন মার্কিন ডলার সামাজিক সহায়তার জন্য মঞ্জুর করা হয়েছে। এছাড়াও, কোভিড-১৯ মোকাবিলায় সম্মুখসমরে থাকা ২২ লক্ষ স্বাস্থ্য কর্মী সহ অন্যান্য ক্ষেত্রের কর্মীদের জন্য ৫০ লক্ষ টাকার জীবন বিমার আওতায় নিয়ে আসা হয়েছে।


    
    জি-২০ ফোরাম সহ অন্যান্য বহুপাক্ষিক উন্নয়ন ব্যাঙ্ক ও আন্তর্জাতিক অর্থ সহায়তা প্রতিষ্ঠানগুলিতে যোগদানের জন্য শ্রীমতী সীতারমন নিউ ডেভেলপমেন্ট ব্যাঙ্কের প্রয়াসগুলির প্রশংসা করেন। ব্রিকস্ দেশগুলির সুস্থায়ী উন্নয়নমূলক লক্ষ্য পূরণে উদ্ভাবনমূলক পন্থা-পদ্ধতি গ্রহণের জন্য শ্রীমতী সীতারমন ব্যাঙ্কের প্রতি আহ্বান জানান।

    

    CG/BD/SB

    
    
    (Release ID: 1616724) Visitor Counter : 3
    
    
      Read this release in: English , Urdu , Marathi , Hindi , Assamese , Manipuri , Punjabi , Gujarati , Tamil , Telugu , Kannada