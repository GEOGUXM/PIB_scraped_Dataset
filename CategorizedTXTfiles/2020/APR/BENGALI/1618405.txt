      তথ্যওসম্প্রচারমন্ত্রক

      করোনা সহায়তা যোজনার আওতায় সরকার ১ হাজার টাকা করে দিচ্ছে বলে হোয়াটসঅ্যাপ – এ ভুল খবর প্রচারিত হচ্ছে
      Posted On: 25 APR 2020 9:37PM by PIB Kolkata


    নয়াদিল্লি, ২৫ এপ্রিল, ২০২০


    

    প্রেস ইনফরমেশন ব্যুরোর ফ্যাক্টচেক ইউনিট আজ এক ট্যুইটে স্পষ্টভাবে জানিয়েছে, ভারত সরকার তথাকথিত করোনা সহায়তা প্রকল্পের আওতায় কোনও ব্যক্তিকেই ১ হাজার টাকা করে দিচ্ছে না। হোয়াটসঅ্যাপ –এ ব্যাপকভাবে ছড়িয়ে পড়া বার্তায় দাবি করা হয়েছে যে, সরকার করোনা সহায়তা প্রকল্প নামে একটি কর্মসূচি চালু করেছে এবং এই কর্মসূচির আওতায় প্রত্যেককে ১ হাজার টাকা করে দেওয়া হচ্ছে। হোয়াটসঅ্যাপের ঐ বার্তায় আরও বলা হয়েছে, এই আর্থিক সুবিধা নেওয়ার জন্য একটি লিঙ্ক-কে ক্লিক করে সাধারণ মানুষকে নিজেদের তথ্য দিতে হবে।


    
    পিআইবি-র ট্যুইটে স্পষ্টভাবে জানানো হয়েছে, ১ হাজার টাকা দেওয়ার যে দাবি করা হয়েছে এবং এজন্য যে লিঙ্ক রয়েছে, তা অসত্য এবং বিভ্রান্তিকর। সাধারণ মানুষকে ঐ লিঙ্ক ক্লিক করার ব্যাপারে সতর্ক করা হয়েছে। উল্লেখ করা হয়েছে যে, সোশ্যাল মিডিয়ায় ছড়িয়ে পড়া বিভ্রান্তিকর খবরের সত্যতা যাচাই এবং মাননীয় সুপ্রিম কোর্টের পর্যবেক্ষণের প্রেক্ষিতে সোশ্যাল মিডিয়ায় ভাইরাল হওয়া গুজবগুলির সত্যতা যাচাইয়ে একটি পৃথক ইউনিট গঠন করেছে। ট্যুইটারে পিআইবি-র ফ্যাক্টচেক অ্যাকাউন্টটি সোশ্যাল মিডিয়ায় ছড়িয়ে পড়া বিভিন্ন খবরের ওপর নিরন্তর নজরদারি চালাচ্ছে। সেই সঙ্গে, প্রচারিত খবরের বিষয়বস্তু বিশ্লেষণ করে তা গুজব কিনা, সে ব্যাপারে প্রকৃত তথ্য দিচ্ছে। এছাড়াও, পিআইবি-র আঞ্চলিক কার্যালয়গুলির ট্যুইটার হ্যান্ডেলেও বিভিন্ন বিষয়ের ওপর সরকারি খবর ও প্রকৃত তথ্য প্রচার করা হচ্ছে। সাধারণ মানুষের স্বার্থে পিআইবি-র ফ্যাক্টচেক ইউনিটের ট্যুইটার অ্যাকাউন্টে সোশ্যাল মিডিয়ায় ছড়িয়ে পড়া যে কোনও বিষয়ের সত্যতার জন্য পোস্ট করা যেতে পারে। ট্যুইটারের পাশাপাশি, অনলাইন এবং হোয়াটসঅ্যাপ নম্বরে (+91 8799711259) বা ই-মেল করেও যে কোনও খবরের সত্যতা যাচাই করা যেতে পারে। পিআইবি-র ওয়েবসাইটে এ সংক্রান্ত বিস্তারিত বিবরণ দেওয়া হয়েছে।


    

    
    CG/BD/SB

    
    
    (Release ID: 1618405) Visitor Counter : 14
    
    
      Read this release in: English , Urdu , Marathi , Hindi , Punjabi , Gujarati , Tamil , Telugu , Kannada