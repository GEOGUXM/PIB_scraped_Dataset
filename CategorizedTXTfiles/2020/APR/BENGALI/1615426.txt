      প্রতিরক্ষামন্ত্রক

      কোভিড-১৯ মোকাবিলায় সেনাবাহিনীর চিকিৎসা পরিষেবা বিভাগের কাজকর্ম পর্যালোচনা করেছেন প্রতিরক্ষা মন্ত্রী শ্রী রাজনাথ সিং
      Posted On: 17 APR 2020 3:04PM by PIB Kolkata


    নয়াদিল্লি, ১৭ এপ্রিল, ২০২০


    

    কোভিড-১৯ সংক্রমণ মোকাবিলায় প্রতিরক্ষা মন্ত্রী শ্রী রাজনাথ সিং আজ আর্মড ফোর্সেস মেডিকেল সার্ভিসেসের (এএফএমএসে) কার্যকলাপ এবং অসামরিক কর্তৃপক্ষকে তাদের সহায়তার বিষয়গুলি পর্যালোচনা করেন। সেনা চিকিৎসা পরিষেবা বিভাগের পদস্থ আধিকারিকরা সেনাকর্মীদের জন্য জারি করা পরামর্শের ব্যাপারে বিভিন্ন পদক্ষেপ গ্রহণ সম্পর্কে প্রতিরক্ষা মন্ত্রীকে অবহিত করেন। আধিকারিকরা আরও জানান, অসামরিক কর্তৃপক্ষগুলিকে কোয়ারেন্টাইনের সুবিধা, হাসপাতাল ও চিকিৎসা পরিষেবা পৌঁছে দেওয়া হচ্ছে।


    
    স্বাস্থ্য ও পরিবার কল্যাণ মন্ত্রকের পক্ষ থেকে পাওয়া অনুরোধের ভিত্তিতে অসামরিক ব্যক্তিদের জন্য কোয়ারেন্টাইনের সুবিধা গড়ে তোলা হয়েছে। বিদেশ থেকে ফিরিয়ে আনা ভারতীয়দের চিকিৎসার স্বার্থে ছ’টি সেনাঘাঁটিতে এই ব্যবস্থা গড়ে তোলা হয়েছে। গত পয়লা ফেব্রুয়ারি থেকে সেনাবাহিনীর কোয়েরেন্টাইন সেন্টারগুলিতে ১ হাজার ৭৩৮ জন চিকিৎসা পরিষেবা পেয়েছেন। আইসিএমআর – এর সহযোগিতায় ৬টি ভাইরাল টেস্টিং ল্যাবরেটরি গড়ে তোলা হয়েছে। সেনাবাহিনীর চিকিৎসা পরিষেবা বিভাগের মহানির্দেশক লেঃ জেঃ অনুপ ব্যানার্জী জানিয়েছেন, ফেস মাস্ক, স্যানিটাইজার, পার্সোনাল প্রোটেক্টিভ ইক্যুইপমেন্ট, ভেন্টিলেটর ইত্যাদির মতো অত্যাবশ্যক স্বাস্থ্য সামগ্রী সুষ্ঠুভাবে সংগ্রহ করা হচ্ছে। সেনাবাহিনীর চিকিৎসা বিভাগের কর্মীরা নতুন দিল্লির নারেলা কোয়ারেন্টাইন শিবিরে চিকিৎসা পরিষেবা দিচ্ছেন। এই শিবিরে সেনার ৬ জন চিকিৎসা আধিকারিক এবং ১৮ জন আধা-চিকিৎসা কর্মী রয়েছেন। ইতিমধ্যেই সেনাবাহিনীর চিকিৎসা বিভাগের ৫০টি হাসপাতালকে কোভিড চিকিৎসার জন্য নির্দিষ্ট করা হয়েছে। এই হাসপাতালগুলিতে ৯ হাজারেরও বেশি শয্যা রয়েছে। রাজ্য স্বাস্থ্য পরিচর্যার পরিপূরক হিসাবে এই হাসপাতালগুলি কাজ করছে।


    
    সশস্ত্রবাহিনীর চিকিৎসা পরিষেবা বিভাগের পক্ষ থেকে প্রাক্তন কর্মীদের স্বেচ্ছায় চিকিৎসা পরিষেবার কাজে যুক্ত হওয়ার জন্য অনুরোধ জানানো হয়েছে। সেনাবাহিনীর এই আবেদনে সাড়া দিয়ে ৪৩ জন প্রাক্তন চিকিৎসা আধিকারিক এবং ৯৯০ জন চিকিৎসা কর্মী স্বেচ্ছায় চিকিৎসার কাজে যুক্ত হয়েছেন।


    
    উল্লেখ করা যেতে পারে, পিসিআর মেশিন এবং ডায়াগনস্টিক কিট নিয়ে সেনা চিকিৎসা পরিষেবা বিভাগের ১৫ সদস্যের একটি দল কোভিড-১৯ মোকাবিলায় কুয়েত সরকারকে সাহায্য করতে সেদেশে গেছেন। সেনাবাহিনীর চিকিৎসা পরিষেবা বিভাগের বিভিন্ন প্রয়াসের প্রশংসা করে শ্রী সিং কোভিড-১৯ চ্যালেঞ্জ মোকাবিলায় অসামরিক কর্তৃপক্ষগুলিকে সম্ভাব্য সবরকম সহায়তা দেওয়ার জন্য আধিকারিকদের নির্দেশ দিয়েছেন।


    

    CG/BD/SB

    
    
    (Release ID: 1615426) Visitor Counter : 14
    
    
      Read this release in: English , Urdu , Hindi , Marathi , Assamese , Punjabi , Gujarati , Tamil , Telugu , Kannada