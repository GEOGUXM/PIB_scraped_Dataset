      কৃষিমন্ত্রক

      বাজারগুলিতে ভিড় এড়াতে ‘সরাসরি বিপণন’ সাহায্য করছে এবং লকডাউনের সময় কৃষিজ পণ্য সময় মতো বাজারে পৌঁছে দেওয়া সম্ভব হচ্ছে
      Posted On: 25 APR 2020 7:57PM by PIB Kolkata


    নয়াদিল্লি, ২৫ এপ্রিল, ২০২০


    

    কেন্দ্রীয় সরকার কৃষকদের সরাসরি বাজারজাত করার সুবিধা দেওয়ায় এবং ভালো লাভ পেতে সাহায্য করার জন্য সবরকম চেষ্টা চালাচ্ছে। একই সঙ্গে, কোভিড-১৯ মহামারীর প্রেক্ষিতে ভাইরাস সংক্রমণ প্রতিরোধে কৃষি বাজারগুলিতে সামাজিক দূরত্ব বজায় রাখা মেনে চলা হচ্ছে। কৃষক, কৃষক উৎপাদক সংগঠন এবং সমবায় সমিতিগুলিকে তাদের কৃষিজ পণ্য বড় মাপের পাইকারি বিক্রেতাদের কাছে বিক্রি করার সুবিধা করে দেওয়ার জন্য রাজ্যগুলিকেও কৃষকদের কাছে সরাসরি বিপণন কৌশল পদ্ধতি গ্রহণের জন্য অনুরোধ জানানো হয়েছে।


    
    কেন্দ্রীয় কৃষি মন্ত্রী শ্রী নরেন্দ্র সিং তোমর গত ১৬ই এপ্রিল সমস্ত রাজ্যের মুখ্যমন্ত্রীদের চিঠি দিয়ে সরাসরি বিপণনের প্রয়োজনীয়তার কথা পুনরায় স্মরণ করিয়ে দিয়েছেন। সেই সঙ্গে, তিনি কৃষক ও কৃষক উৎপাদক সংগঠন সহ সংশ্লিষ্ট সকলকে এই বিপণন কৌশল গ্রহণে উৎসাহিত করেছেন।


    
    জাতীয় ই-কৃষি বাজার ব্যবস্থার আওতায় আরও দুটি ক্ষেত্রকে অন্তর্ভুক্ত করার পর পাইকারি বাজারগুলিতে ভিড় এড়ানোর পাশাপাশি পর্যাপ্ত যোগান অব্যাহত রাখা সম্ভব হয়েছে। এই লক্ষ্যে কৃষক উৎপাদক সংগঠনগুলি ই-জাতীয় কৃষি বাজার পোর্টালে সরাসরি লেনদেন করতে পারবেন। সেই সঙ্গে, তাঁরা বিভিন্ন কৃষিজ পণ্যের বিবরণও পোর্টালে উল্লেখ করতে পারবে। দ্বিতীয় ব্যবস্থা হিসাবে ওয়্যার হাউস-ভিত্তিক বাণিজ্যিক লেনদেনের যে পদ্ধতি গ্রহণ করা হয়েছে, তার ফলে কৃষকরা নথিভুক্ত বড় সংস্হাগুলির কাছে নিজেদের উৎপাদিত পণ্য বিক্রয় করতে পারবেন। এর ফলে,কৃষকদের উৎপাদিত পণ্য বিক্রয়ের জন্য বাজারে বয়ে নিয়ে আসার প্রয়োজন পড়বে না।


    
    একাধিক রাজ্য পাইকারি লেনদেনে সমবায় সমিতি ও কৃষক উৎপাদক সংগঠনগুলিতে সামিল হওয়ার জন্য বিভিন্ন সুযোগ-সুবিধা দিচ্ছে। ইতিমধ্যেই কর্ণাটক, তামিলনাডু, উত্তর প্রদেশ ও রাজস্থানে এই ব্যবস্থা চালু হয়েছে। এছাড়াও, মধ্যপ্রদেশে বাজার এলাকার বাইরে ব্যক্তিগত কৃষিজ পণ্য সংগ্রহ কেন্দ্র স্থাপনে অনুমতি দেওয়া হয়েছে। প্রত্যক্ষ বিপণন ব্যবস্থা গ্রহণের ফলে রাজস্থানে লকডাউন চলাকালীন সময় কৃষিজ পণ্য সংগ্রহের জন্য বিভিন্ন ব্যক্তি ও সংস্হাকে ১ হাজার ১০০-রও বেশি লাইসেন্স দেওয়া হয়েছে। তামিলনাডু-তে বাজার মাশুল প্রত্যাহার করা হয়েছে এবং উত্তর প্রদেশে কৃষক ও বিক্রেতাদের সঙ্গে কৃষক উৎপাদক সংগঠনগুলির সরাসরি যোগসূত্র গড়ে তোলা হয়েছে। এছাড়াও, জোমাটো ফুড ডেলিভারী অ্যাপ কর্তৃপক্ষের সঙ্গে কৃষক উৎপাদক সংগঠনগুলির সরাসরি যোগসূত্র গড়ে তোলা হয়েছে, যাতে গ্রাহকের কাছে সময় মতো বিভিন্ন শাক-সব্জি পৌঁছে দেওয়া যায়।


    

    
    CG/BD/SB

    
    
    (Release ID: 1618413) Visitor Counter : 6
    
    
      Read this release in: Punjabi , Tamil , English , Assamese , Gujarati , Urdu , Hindi , Marathi , Telugu , Kannada