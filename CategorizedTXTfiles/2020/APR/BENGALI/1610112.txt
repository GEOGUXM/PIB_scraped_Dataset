      মানবসম্পদবিকাশমন্ত্রক

      কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল নিশাঙ্ক কোভিড-১৯ আবহে ভিডিও কনফারেন্সের মাধ্যমে দেশের ২৩টি আইআইটির ডিরেক্টরদের সঙ্গে শিক্ষা প্রতিষ্ঠানের প্রস্তুতি নিয়ে আলোচনা করেন
      
      শ্রী নিশাঙ্ক কোভিড-১৯ নিয়ে আরো বেশি গবেষণা করার জন্য নির্দেশ দেন

      Posted On: 01 APR 2020 10:11PM by PIB Kolkata

    নতুন দিল্লি, ১ এপ্রিল, ২০২০


    কেন্দ্রীয় মানবসম্পদ দপ্তরের মন্ত্রী শ্রী রমেশ পোখরিয়াল নিশাঙ্ক দেশের ২৩ টি আইআইটির ডিরেক্টরদের সঙ্গে নতুন দিল্লি থেকে ভিডিও কনফারেন্সের মাধ্যমে বৈঠক করেন। মন্ত্রী প্রতিটি শিক্ষা প্রতিষ্ঠানের ছাত্র, শিক্ষক ও তাদের পরিবার এবং প্রতিষ্ঠানের চুক্তিভিত্তিক কর্মীদের যথাযথ দেখভালের নির্দেশ দেন যাতে তাদের কোন অসুবিধা না হয়।

    
    শ্রী পোখরিয়াল শিক্ষাপ্রতিষ্ঠানগুলিতে বেশিরভাগ ছাত্রকে অনলাইনের মাধ্যমে পঠনপাঠনের নির্দেশ দেন। লকডাউন চলাকালীন ছাত্রদের মানসিক সমস্যা সমাধানে তিনি একটি হেল্পলাইন চালু করতে বলেন। প্রতিটি শিক্ষাপ্রতিষ্ঠানে মনস্তত্ত্ববিদদের সঙ্গে নিয়ে একটি টাক্সফোর্স গঠন করারও তিনি পরামর্শ দেন। শ্রী পোখরিয়াল জানান, শিক্ষাপ্রতিষ্ঠানগুলির কর্মচারীরা তাদের বেতন ও পেনশন এবং ছাত্ররা তাদের স্কলারশিপ যথাসময়ে হাতে পাবেন। সাময়িক, চুক্তিভিত্তিক এবং দৈনিক কর্মচারীদের যাতে কোনো অসুবিধা না হয় সেজন্য ৩০ এপ্রিল পর্যন্ত তাদের পুরো বেতন দেওয়া হবে বলে তিনি জানান।
    
    মন্ত্রী সমস্ত শিক্ষা প্রতিষ্ঠানগুলিকে 'পি এম কেয়ারস' ফান্ডে আর্থিক সাহায্য দেওয়ার জন্য আবেদন জানান। এর পাশাপাশি শিক্ষা প্রতিষ্ঠানগুলোকে কোভিড-১৯ নিয়ে আরো বেশি করে গবেষণা করার নির্দেশ দেন। একইসঙ্গে গবেষণার সাফল্য সামাজিক এবং অন্যান্য মাধ্যমে আরো বেশি প্রচারের নির্দেশ দেন।


    
    শ্রী পোখরিয়াল আইআইটি’র যেসব ছাত্র এখনও হোস্টেলে রয়েছেন তাদের দেখভালের দায়িত্ব দেন ডিরেক্টরদের। শিক্ষাপ্রতিষ্ঠানে যাতে সামাজিক দূরত্ব বজায় এবং খাবারদাবার ঠিকঠাক সরবরাহ করা হয় তার দিকে নজর দিতে বলেন। এর পাশাপাশি এইসব শিক্ষাপ্রতিষ্ঠানগুলিতে নতুন ক্যালেন্ডার তৈরি করতে বলেন যাতে ছাত্রদের গরমকালে এবং শীতকালে ইন্টার্নশিপের সময় নষ্ট না হয়। একইসঙ্গে বিভিন্ন কোম্পানির চাকরিতে নিয়োগের জন্য একটি নতুন টাস্কফোর্স গঠনেরও পরামর্শ দেন।


    
    আইআইটি ডিরেক্টররা কোভিড-১৯ নিয়ে গবেষণার বিভিন্ন দিক মন্ত্রীর কাছে তুলে ধরেন। তাঁরা জানান, কোভিড-১৯এর বিরুদ্ধে লড়তে প্রতিরোধমূলক মাস্ক, কম খরচে ভেন্টিলেটার, স্যানিটাইজার এবং কিটস তৈরিতে বড় ধরনের সাফল্য পেয়েছেন। মন্ত্রী তাদের প্রয়াসকে সাধুবাদ জানান এবং ভবিষ্যতে গবেষণায় যাবতীয় সাহায্যের আশ্বাস দেন।

    

    
    CG/SC

    
    
    (Release ID: 1610112) Visitor Counter : 7
    
    
      Read this release in: English