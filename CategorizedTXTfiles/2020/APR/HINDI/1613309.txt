      विज्ञान एवं प्रौद्योगिकी मंत्रालय

      एनआईपीईआर- गुवाहाटी ने कोविड-19 से मुकाबले के लिए नवाचार 3 डी उत्पादों का डिजाइन तैयार किया
      Posted On: 11 APR 2020 12:30PM by PIB Delhi


    राष्ट्रीय औषधीय शिक्षा एवं अनुसंधान संस्थान, गुवाहाटी के शोधकर्त्ताओं ने दो उत्पादों को प्रस्तुत किया है जो पूरी दुनिया में कोविड-19 संक्रमण की मौजूदा महामारी के खिलाफ लड़ाई में बड़ी मदद कर सकते हैं।


    पहला उत्पाद 3 डी प्रिंटेड हैंड्स-फ्री वस्तु/उपकरण है जिसका उपयोग दरवाजों, खिड़कियों, दराजों, रेफ्रिजरेटर को खोलने व बंद करने में लैपटॉप/डेस्कटॉप, व लिफ्ट के बटनों को दबाने में तथा स्विच को ऑन-ऑफ करने में किया जा सकता है।


    घरों, अस्पतालों, कारखानों, कंपनियों, संस्थानों, संगठनों और अन्य भवनों के दरवाजे, खिड़कियां, स्विच, लिफ्ट के बटन दराज के हैंडल, रेफ्रिजरेटर के हैंडल, लैपटॉप के की-बोर्ड कुछ ऐसी वस्तुएं हैं जहां की कीटाणुओं का संक्रमण सबसे अधिक होता है। वैश्विक महामारी कोरोना-19 की वर्तमान स्थिति में इन वस्तुओं के उपयोग से एक व्यक्ति से दूसरे व्यक्ति में कीटाणु के संचरण की संभावना बढ़ जाती है। यह संचरण नंगे हाथों द्वारा उपयोग किये जाने या दूषित सतह के कारण हो सकता है।


    शोधकर्त्ताओं ने पहले नंगे हाथों द्वारा वायरस फैलने तथा जोखिम का आकलन करने के लिए विभिन्न संसाधनों का विस्तृत विश्लेषण किया। इसके बाद शोधकर्त्ताओं ने 3 डी प्रिंटेड वस्तु के निर्माण के लिए डिजाइन तैयार किये।


    एनआईपीईआर-जी के निदेशक डॉ. यू.एस.एन. मूर्ति ने बताया कि उत्पाद का डिजाइन बनाना आसान था और इस कारण प्रोटोटाइप भी तेजी से विकसित हुआ। यह छोटा, उपयोगकर्त्ता के अनुकूल, न टूटनेवाला और साफ करने में आसान है। इसे किसी भी सेनेटाइजर या कीटाणुनाशक से साफ किया जा सकता है।


    दूसरा उत्पाद नोवेल कोरोनावायरस के फैलाव को नियंत्रित करने के लिए है। यह 3 डी प्रिंटेड सूक्ष्मजीवरोधी फेस-शिल्ड है। मुंह, आंख, नाक और शरीर के अन्य छिद्रों के माध्यम से वायरस के फैलने से संबंधित विषय के गहन अध्ययन के बाद इस उत्पाद का डिजाइन बनाया गया है।


    फेस-शिल्ड का भी डिजाइन तैयार करना आसान है। इस कारण इसका प्रोटोटाइप शीघ्र ही तैयार हो गया। यह किफायती है, इसे पहनना आसान है, इसकी रासायनिक स्थिरता अच्छी है, आसानी से टूट जाने वाला नहीं है और किसी भी सेनेटाइजर या अल्कोहल आधारित कीटाणुनाशक की मदद से इसे आसानी से साफ किया जा सकता है।


    डॉ. मूर्ति ने कहा किएनआईपीईआर-जी राष्ट्रीय महत्व का अग्रणी संस्थान है। कोरोनावायरस के मुकाबले के लिए देश को सहायता प्रदान करने हेतु संस्थान ने प्रोटोटाइप/उत्पाद विकास और तैनाती को शीघ्र मान्यता दी। एनआईपीईआर-जी उपयोगी योगदान सह समाधान प्रदान करने के लिए प्रतिबद्ध है।


    एएम / जेके / सीएल


    

    
    (Release ID: 1613309) Visitor Counter : 115
    
    
      Read this release in: English , Urdu , Marathi , Assamese , Bengali , Punjabi , Gujarati , Odia , Tamil , Telugu , Kannada