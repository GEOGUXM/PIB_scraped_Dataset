      सड़क परिवहन एवं राजमार्ग मंत्रालय

      श्री नितिन गडकरी ने प्रवासी भारतीय विद्यार्थियों से किया वार्तालाप, कोविड-19 महामारी को एक अवसर में बदलने के लिए बड़ी भूमिका निभाने का किया आह्वान
      
      देश भर में नए राजमार्गों से जुड़ी व्यापक सुविधाओं के विकास और बस पोर्टों को स्थापित करने की योजना से मिलेंगे उत्कृष्ट निवेश के अवसर
      
      श्री गडकरी कोविड-19 की रोकथाम और मनोबल बढ़ाने हेतु सरकार के प्रयासों की जानकारी देने के लिए वेबिनार, वीडियो कॉन्फ्रेंस और अन्य सोशल मीडिया प्लेटफार्मों के माध्यम से उद्यमियो और युवाओं सहित अब तक 1.3 करोड़ से अधिक लोगों से कर चुके हैं संप्रेषण
      Posted On: 26 APR 2020 9:52PM by PIB Delhi


      केंद्रीय सड़क परिवहन एवं राजमार्ग और एमएसएमई मंत्री श्री नितिन गडकरी ने पिछले कुछ दिनों में वेबिनार , वीडियो कॉन्फ्रेंस और अन्य सोशल मीडिया प्लेटफार्मों के माध्यम से समाज के विभिन्न वर्गों और क्षेत्रों के साथ व्यापक स्तर पर वार्तालाप किया है। इसके परिणामस्वरूप लगभग 1.30 करोड़ लोगों के साथ संप्रेषण किया गया है।


      इसी श्रृंखला में , उन्होंने विभिन्न देशों जैसे ब्रिटेन , कनाडा , सिंगापुर , अन्य यूरोपीय देशों और ऑस्ट्रेलिया में भारतीय प्रवासी छात्रों के साथ इंडिया रिस्पॉन्स टू ग्लोबल पैन्डेमिक: रोडमैप फॉर इंडिया विषय पर वार्तालाप किया। छात्रों को संबोधित करते हुए उन्होंने कहा कि भारत के लिए भविष्य का मार्ग स्पष्ट रूप से सकारात्मक है और इस प्रतिकूलता को एक अवसर में बदलने के लिए ठोस प्रयास किए जा रहे हैं। इसके साथ ही उन्होंने कहा कि जैसा कि हम विभिन्न गतिविधियों को पुनः प्रारंभ कर रहे हैं , ऐसे में हम सभी को कोविड - 19 वायरस को फैलने से रोकने के लिए स्वास्थ्य संबंधित सभी दिशा-निर्देशों का सावधानियों के साथ पालन करने की आवश्यकता है। हमारे सभी बड़े , मध्यम , छोटे या सूक्ष्म उद्योगों को भी अपने व्यवसाय संचालन के तरीकों में इस बदलाव को शामिल करना होगा जिसमें मास्क , सेनेटराइटर्स और सामाजिक दूरी को बनाए ऱखते हुए श्रमिकों के लिए भोजन और आश्रय की व्यवस्था को सुनिश्चित करना शामिल है। उन्होंने कहा कि बड़े शहरों से दूर नए क्षेत्रों में व्यापार और उद्योग को प्रारंभ करने और आयात प्रतिस्थापन को बढ़ाने की आवश्यकता है ताकि बड़े शहरों से भीड़ कम की जा सके। उन्होंने कहा कि कंपनियों को भारत में संयुक्त उपक्रमों को स्थापित करने के लिए वैश्विक फर्मों को आकर्षित करते हुए उनके साथ नई भागीदारी करने की आवश्यकता है। श्री गडकरी ने कहा कि हमें न केवल भारतीय मांग को बल्कि वैश्विक बाजार की मांग को भी पूरा करने का प्रयास करना होगा क्योंकि कई कंपनियां और देश चीन से दूरी बनाना चाहते हैं। उन्होंने विदेशों में पढ़ रहे युवा भारतीय छात्रों से इस लक्ष्य में बड़े पैमाने पर योगदान देने का आह्वान किया क्योंकि युवाओं के पास भारत को दुनिया भर में संपन्न और अग्रणी बनाने की क्षमता है।


      श्री गडकरी ने उल्लेख किया कि 22 हरित एक्सप्रेस राजमार्ग विकसित किए जा रहे हैं और दिल्ली-मुंबई एक्सप्रेसवे के नए राजमार्ग पर कार्य प्रारंभ हो गया है। इससे उद्योगों को भविष्य के औद्योगिक समूहों , औद्योगिक पार्कों , लॉजिस्टिक्स पार्कों आदि में निवेश करने का अवसर मिला है। उन्होंने कहा कि इन राजमार्गों से जुड़ी लगभग 2000 सुविधाओं का विकास किया जाएगा और उनकी देशभर में 2000 बस पोर्ट स्थापित करने की भी योजना है।


      श्री नितिन गडकरी ने विदेशों में भारतीय मूल के युवा प्रतिभाशाली छात्रों और वैज्ञानिकों को भारत की विकास गाथा और अनुसंधान , नवाचार , प्रबंधन , चिकित्सा , उच्च शिक्षा , आदि विभिन्न क्षेत्रों में नए अवसरों में शामिल होने का आमंत्रण दिया। वीडियो कॉन्फ्रेंसिंग के माध्यम से आज विभिन्न देशों के 43 विश्वविद्यालयों के प्रवासी भारतीय विद्यार्थियों से वार्तालाप करते हुए उन्होंने आश्वासन दिया कि सरकार इस तरह के उपक्रमों का चाहे वह सार्वजनिक-निजी साझेदारी हो या संयुक्त उपक्रम विभिन्न तरीकों से अत्यधिक समर्थन कर रही है।


      श्री गडकरी ने अब तक लगभग 8000 व्यापार प्रमुखों , उद्योगपतियों , उद्यमियों के साथ वार्तालाप करके उनके मुद्दों पर ध्यान देते हुए इन मामलों को वित्त , वाणिज्य और उद्योग , रेलवे , श्रम और रोजगार आदि संबंधित मंत्रालयों और विभागों को देखने को कहा है।


      श्री गडकरी ने कहा कि उनका मंत्रालय उपक्रमों के लिए 3 महीने में आवश्यक मंजूरी प्राप्त करने में मदद करेगा। उन्होंने कहा कि बुनियादी ढांचे के विकास और ग्रामीण , आदिवासी एवं कृषि क्षेत्रों के विकास के लिए व्यापक स्तर पर कार्य किया जा रहा है। मंत्री महोदय ने कहा कि इस दिशा में सभी हितधारकों को मिलकर काम करना होगा। श्री गडकरी ने विश्वास व्यक्त किया कि हम कोरोना के साथ-साथ आर्थिक मोर्चे पर भी इस लड़ाई में विजयी होंगे।


      श्री नितिन गडकरी ने नासा के भारतीय मूल के वैज्ञानिक के अलावा विभिन्न देशों के 43 विश्वविद्यालयों के प्रवासी भारतीय छात्रों के साथ वार्तालाप किया। इससे पूर्व श्री नितिन गडकरी के साथ बातचीत में शामिल होने वाले संगठनों के सदस्यों और प्रतिनिधियों में फिक्की , एसएमई , क्रेडाई मुंबई , एसएमई , सीईओ क्लब ऑफ इंडिया , एआईपीएमए , भारतीय शिक्षण मंडल , यंग प्रसीडेन्टस ऑर्गेनाइजेशन , महाराष्ट्र आर्थिक विकास परिषद , एसोचैम , पीएचडी चैंबर ऑफ कॉमर्स , भारत चैंबर ऑफ कॉमर्स आदि शामिल हैं।


      ***


      एएम / एसएस

    
    
    (Release ID: 1618934) Visitor Counter : 12
    
    
      Read this release in: English , Urdu , Assamese , Bengali , Manipuri , Punjabi , Telugu , Kannada