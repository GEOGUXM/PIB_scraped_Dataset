      स्‍वास्‍थ्‍य एवं परिवार कल्‍याण मंत्रालय

      कोविड-19 पर अपडेट
      Posted On: 24 APR 2020 5:32PM by PIB Delhi


    सतर्कतापूर्ण, सक्रिय और क्रमिक प्रतिक्रिया की नीति के तहत भारत सरकार कोविड-19 से बचाव, रोकथाम और प्रबंधन के लिए सभी राज्यों/संघ शासित क्षेत्रों के साथ मिलकर सामूहिक प्रयासों के जरिए अनेक कदम उठा रही है। इन कदमों की नियमित रूप से उच्चस्तरीय समीक्षा और निगरानी की जा रही है।


    प्रधानमंत्री श्री नरेंद्र मोदी ने आज एक वीडियो कॉन्फ्रेंस के माध्यम से देश भर के पंचायत सरपंचों के साथ संवाद किया। सरपंचों ने प्रधानमंत्री से लॉकडाउन के दौरान मिले अनुभवों को साझा किया और उसे बनाए रखने की दिशा में किए गए प्रयासों से अवगत कराया। प्रधानमंत्री ने कहा कि संकट के दौर में ही सच्चे सबक सीखे जा सकते हैं और वर्तमान समय ने हमें आत्म-निर्भरता का सबसे बड़ा पाठ बढ़ाया है। उन्होंने पंचायतों से अपना आधारभूत ढांचा मजबूत बनाने और ज्यादा सतर्कता के लिए कोरोना ट्रैकर ऐप “आरोग्य सेतु” डाउनलोड करने के लिए जागरूकता फैलाने का आह्वान किया।


    केन्द्रीय स्वास्थ्य एवं परिवार कल्याण मंत्री डॉ. हर्ष वर्धन ने आज सभी राज्यों के स्वास्थ्य मंत्रियों और स्वास्थ्य सचिवों के साथ वीडियो कॉन्फ्रेंस के माध्यम से कोविड-19 के प्रबंधन की दिशा में की जा रही तैयारियों और कदमों की समीक्षा की। उन्होंने अभी तक राज्यों द्वारा किए गए प्रयासों के लिए धन्यवाद किया और उनसे ऐसे जिलों पर ध्यान केन्द्रित करने का अनुरोध किया, जहां ज्यादा मामले सामने आ रहे हैं या मामले दोगुने होने की दर ज्यादा है और जहां मृत्यु के ज्यादा मामले सामने आ रहे हैं।


    डॉ. हर्ष वर्धन ने राज्यों से सर्विलांस, घर-घर बीमारी के पॉजिटिव मामलों की खोज, मामलों की त्वरित पहचान और उचित चिकित्सा प्रबंधन का अनुरोध किया, जिससे मरीजों का समय से उपचार और मृत्यु दर में कमी सुनिश्चित की जा सके। उन्होंने स्वास्थ्य मंत्रियों से चिकित्सकों और अन्य स्वास्थ्य कर्मचारियों के साथ ही कोविड-19 के मरीजों या उपचार के बाद ठीक हो चुके लोगों के साथ हो रहे दुर्व्यवहार और भेदभाव को रोकने के लिए उठाए जा रहे कदमों की व्यक्तिगत तौर पर समीक्षा करने का अनुरोध किया है।


    इससे पहले डॉ. हर्ष वर्धन ने एक वीडियो कॉन्फ्रेंस के माध्यम से विश्व स्वास्थ्य संगठन (डब्ल्यूएचओ) के सभी सदस्य देशों के स्वास्थ्य मंत्रियों के साथ भी संवाद किया और कोविड-19 के प्रबंधन में भारत की इस बीमारी से निपटने की दिशा में अब तक किए गए कार्यों को साझा किया। साथ ही केन्द्रीय मंत्री ने सामुदायिक जुड़ाव और रोकथाम के उपायों के दो सिद्धांतों पर आधारित भारत के प्रबंधन संबंधी प्रयासों को भी रेखांकित किया।


    आज तक देश के 15 ऐसे जिलों में पिछले 28 दिन से कोई मामला सामने नहीं आया है, जहां पहले मामले सामने आ चुके हैं। इस सूची में तीन नए जिलों के नाम भी जुड़ गए हैं जो इस प्रकार हैं- दुर्ग और राजनांदगांव (छत्तीसगढ़) और शिवपुरी (मध्य प्रदेश)।


    इसके अलावा 23 राज्यों/ संघ शासित क्षेत्रों के कुल 80 जिलों में पिछले 14 दिन से कोई नया मामला सामने नहीं आया है।


    ट्विटर हैंडिल @CovidIndiaSeva भी प्रशिक्षित विशेषज्ञों के द्वारा नागरिकों के सवालों के जवाबों के माध्यम से रियल टाइम आधार पर प्रमाणित स्वास्थ्य और सार्वजनिक जानकारी उपलब्ध कराकर सहायता कर रहा है।


    अभी तक 20.57 प्रतिशत की सुधार दर से 4,748 लोगों का उपचार किया जा चुका है। कल से अब तक 1,684 नए मामले दर्ज किए गए हैं। अभी तक देश में कोविड-19 के 23,077 पॉजिटिव मामले दर्ज किए जा चुके हैं, जिनमें से भारत में अभी तक 718 लोगों की मृत्यु हो चुकी है।


    कोविड-19 से संबंधित तकनीकी मामलों के बारे में सभी प्रकार की विश्‍वसनीय और अद्यतन जानकारी, दिशा-निर्देशों एवं परामर्शों के लिए कृपया नियमित रूप से https://www.mohfw.gov.in/ देखें।


    कोविड-19 से संबंधित तकनीकी प्रश्‍नों को technicalquery.covid19@gov.in और अन्य प्रश्‍नों को ncov2019@gov.in पर ई-मेल के माध्‍यम से भेजा जा सकता है।


    कोविड-19 के बारे में किसी भी प्रश्‍न के बारे में कृपया स्‍वास्‍थ्‍य एवं परिवार कल्‍याण मंत्रालय को हेल्‍पलाइन नम्‍बर : +91-11-23978046 या 1075 (टोल फ्री) पर सम्‍पर्क करें। कोविड-19 के बारे में राज्‍यों/संघ शासित प्रदेशों के हेल्‍पलाइन नम्‍बरों की सूची https://www.mohfw.gov.in/pdf/coronvavirushelplinenumber.pdf पर भी उपलब्‍ध है।


    *****


    एएम / एमपी/डीए

    
    
    (Release ID: 1617929) Visitor Counter : 147
    
    
      Read this release in: English , Urdu , Marathi , Assamese , Bengali , Punjabi , Punjabi , Gujarati , Odia , Tamil , Telugu , Kannada , Malayalam