      रसायन एवं उर्वरक मंत्रालय

      इफको कोविड महामारी से निपटने के प्रयासों में महत्वपूर्ण भूमिका निभा रहा है- गौड़ा
      Posted On: 24 APR 2020 6:12PM by PIB Delhi


    रसायन और उर्वरक मंत्रालय के तहत एक प्रमुख सहकारी उर्वरक कंपनी ' इंडियन फार्मर्स फर्टिलाइजर को-ऑपरेटिव लिमिटेड ' - इफको कोविड -19 महामारी से निपटने के प्रयासों में महत्वपूर्ण भूमिका निभा रही है।


    केंद्रीय रसायन और उर्वरक मंत्री , श्री डी वी सदानंद गौड़ा ने कोविड -19 से निपटने केप्रयासों में मदद के लिए इफको के प्रयासों की सराहना की है। कंपनी के अध्यक्ष एवं प्रबंध निदेशक डॉ . यू.एस. अवस्थी को लिखे पत्र में , उन्होंने कहा , “ कोविड -19 महामारी के प्रकोप के कारण दुनिया बहुत मुश्किल दौर से गुजर रही है। लोगों और विशेष रूप से समाज के गरीब और वंचित तबके की आजीविका पर इसका गहरा प्रभाव पड़ रहा है। यह महामारी पूरे विश्व में बड़े पैमाने पर कहर बरपा रही है। इस बीमारी से अकेले नहीं लड़ा जा सकता है। इसके लिए सामूहिक प्रयासों की आवश्यकता है। ”


    केंद्रीय मंत्री ने इफको की पीएम केयर्स में 25 करोड़ रुपये के योगदान की भी सराहना की और कहा “ मैं इससे अभिभूत हूं , निस्वार्थ भाव के साथ किए गए इस कार्य के लिए मैं इफको के प्रबंध निदेशक , प्रबंधन , कर्मचारियों और शेयरधारकों के प्रति आभार व्यक्त करना चाहता हूं। यह महामारी को हराने के हमारे सामूहिक संकल्प को मजबूत करने में बेहद मददगार होगा। ”


    इफको के प्रबंध निदेशक ने इस उत्साहवर्धन के लिए श्री गौड़ा का आभार व्यक्त किया है। उन्होंने कहा “ कोविड -19 के खिलाफ लड़ाई में इफको देश के साथ कंधे से कंधा मिलाकर खड़ा है। हम किसानों सहित पूरे ग्रामीण भारत को इस महामारी से बचाने के लिए संक्रमण के चेन को तोड़ने का हर संभव प्रयास कर रहे हैं। ”


    रसायन और उर्वरक मंत्रालय ने कहा है कि आगामी खरीफ सीजन के लिए कृषक समुदाय को पर्याप्त मात्रा में उर्वरक की आपूर्ति करने के लिए उर्वरक कंपनियां पूरी क्षमता के साथ काम कर रही हैं।


    ***


    एएम / एमएस / डीए

    
    
    (Release ID: 1617941) Visitor Counter : 177
    
    
      Read this release in: English , Urdu , Bengali , Assamese , Punjabi , Gujarati , Telugu , Kannada