      प्रधानमंत्री कार्यालय

      प्रधानमंत्री श्री नरेन्द्र मोदी और कोरिया गणराज्य के राष्ट्रपति के बीच टेलीफोन पर हुई बातचीत
      
      दोनों राजनेताओं ने ‘कोविड-19 महामारी’ से वैश्विक स्वास्थ्य प्रणालियों के समक्ष उत्पन्न चुनौतियों पर गहन चर्चा की
      
      दोनों राजनेताओं ने इस महामारी से निपटने के लिए अपने यहां उठाए गए विभिन्‍न कदमों के बारे में महत्‍वपूर्ण जानकारियां साझा कीं

      Posted On: 09 APR 2020 3:54PM by PIB Delhi

    प्रधानमंत्री श्री नरेन्द्र मोदी ने आज कोरिया गणराज्य के राष्ट्रपति महामहिम मून जे-इन के साथ टेलीफोन पर बातचीत की।


    प्रधानमंत्री श्री मोदी ने पिछले वर्ष कोरिया गणराज्य की अपनी यात्रा को गर्मजोशी से याद किया और दोनों देशों के बीच बड़ी तेजी से निरंतर प्रगाढ़ होते संबंधों पर संतोष व्यक्त किया।


    दोनों राजनेताओं ने ‘ कोविड -19 वैश्विक महामारी ’ और इस वजह से वैश्विक स्वास्थ्य प्रणालियों के समक्ष उत्पन्न चुनौतियों के साथ-साथ आर्थिक स्थिति पर भी गहन चर्चा की। इसके साथ ही दोनों राजनेताओं ने इस महामारी से निपटने के लिए अपने-अपने देशों में उठाए गए विभिन्‍न कदमों के बारे में महत्‍वपूर्ण जानकारियां साझा कीं।


    प्रधानमंत्री ने इस संकट से निपटने के लिए कोरिया गणराज्य द्वारा इस्‍तेमाल में लाए जा रहे ‘ प्रौद्योगिकी-आधारित उपायों ’ के लिए उसकी भूरि-भूरि प्रशंसा की। उधर , राष्ट्रपति मून जे-इन ने कहा कि भारतीय नेतृत्‍व ने जिस तरह से भारत की विशाल आबादी को एकजुटता का परिचय देते हुए इस महामारी से लड़ने के लिए प्रेरित किया है , वह अत्‍यंत प्रशंसनीय है।


    कोरिया के राष्ट्रपति ने भारत में कोरियाई नागरिकों को भारतीय अधिकारियों द्वारा दिए जा रहे व्‍यापक सहयोग के लिए प्रधानमंत्री श्री नरेन्द्र मोदी का धन्यवाद किया।


    प्रधानमंत्री ने भारतीय कंपनियों द्वारा हासिल कि ए जा रहे चिकित्सा उपकरणों की आपूर्ति और ढुलाई को सुविधाजनक बनाने के लिए कोरिया सरकार की सराहना की।


    दोनों राजनेताओं ने इस बात पर सहमति व्यक्त की कि उनके विशेषज्ञ एक-दूसरे से परामर्श करना और अपने-अपने अनुभवों को साझा करना निरंतर जारी रखेंगे । दरअसल , दोनों ही देशों के विशेषज्ञ ‘ कोविड - 19 ’ का कारगर इलाज ढूंढ़ने के लिए आवश्‍यक शोध कर रहे हैं।


    प्रधानमंत्री श्री नरेन्द्र मोदी ने कोरिया में नेशनल एसेम्बली के आगामी चुनाव के लिए राष्ट्रपति मून को अपनी शुभकामनाएं दीं।


    *****


    एएम/आरआरएस- 6469

    
    
    (Release ID: 1612533) Visitor Counter : 111
    
    
      Read this release in: Punjabi , English , Urdu , Marathi , Assamese , Bengali , Manipuri , Gujarati , Odia , Tamil , Telugu , Kannada , Malayalam