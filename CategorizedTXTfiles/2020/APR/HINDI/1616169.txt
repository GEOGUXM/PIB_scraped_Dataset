      रक्षा मंत्रालय

      सेना ने नरेला क्वारंटाइन केंद्र को दिया समर्थन
      Posted On: 19 APR 2020 7:37PM by PIB Delhi


    दिल्ली में कोविड संदिग्धों का प्रबंधन करने के लिए, दिल्ली का नरेला क्वारंटाइन सेंटर देश के सबसे बड़े केंद्रों में से एक है। इस केंद्र की स्थापना दिल्ली सरकार द्वारा मार्च 2020 के मध्य में की गई थी। शुरुआती दिनों में, इस केंद्र में मित्र देशों से आए हुए 250 विदेशी नागरिकों को रखा गया था, बाद में निजामुद्दीन मरकज के लगभग 1,000 से ज्यादा अतिरिक्त लोगों को यहां पर रखा गया।


    01 अप्रैल 2020 से, सेना के डॉक्टरों और नर्सिंग कर्मियों की एक टीम नरेला क्वारंटाइन केंद्र में नागरिक प्रशासन की सहायता कर रही है। 16 अप्रैल 2020 से, सेना ने सुबह 8:00 बजे से लेकर शाम 8:00 बजे तक इस सुविधा केंद्र के प्रबंधन की जिम्मेदारी संभाल ली है, जिससे दिल्ली सरकार के डॉक्टरों और चिकित्सा कर्मियों को राहत मिली है और उन्हें अब केवल रात में ही इस सुविधा केंद्र का प्रबंधन करना पड़ रहा है। सेना की टीम में 40 लोग शामिल हैं, जिनमें 6 चिकित्सा अधिकारियों के साथ-साथ 18 पैरामेडिकल स्टाफ शामिल हैं, जो स्वेच्छा से परिसर में रहकर काम कर रहे है।


    सेना की चिकित्सा टीम के पेशेवर व्यवहार ने वहां के निवासियों का दिल जीत लिया है और वे सेना की चिकित्सा टीम के साथ बहुत सहयोगात्मक और सकारात्मक व्यवहार कर रहे हैं, जिससे सभी चिकित्सा प्रक्रियाओं का संचालन सुचारू रूप से करना आसान हो गया है। वर्तमान में, इस सुविधा केंद्र में मरकज के 932 सदस्यों की देखभाल की जा रही है और उनमें से 367 लोगों के कोविड परीक्षण पॉजिटिव पाए गए हैं।


    इस पूरे सुविधा केंद्र को चलाने के लिए नागरिक प्रशासन के साथ बहुत अच्छा तालमेल रहा है। सेना पूरे निश्चय और दृढ़ संकल्प के साथ, हमारे देश के सभी नागरिकों को सुरक्षा प्रदान करने के लिए कोरोना महामारी के खिलाफ राष्ट्रीय प्रयासों में तहे दिल से योगदान करती रहेगी।


    ****


    एएम/एके/डीए-

    
    
    (Release ID: 1616169) Visitor Counter : 196
    
    
      Read this release in: English , Manipuri , Bengali , Assamese , Punjabi , Gujarati , Tamil , Telugu , Kannada