      शिक्षा मंत्रालय

      फिट इंडिया और सीबीएसई लॉकडाउन के दूसरे चरण में स्कूली विद्यार्थि‍यों के लिए पहली बार लाइव फिटनेस सत्रों का आयोजन करेंगे, आयुष मंत्रालय के दिशा-निर्देश साझा किए जाएंगे
      
      लाइव फिटनेस सत्र 15 अप्रैल 2020 से सुबह 9.30 बजे शुरू होंगे, फिट इंडिया अभियान और सीबीएसई के फेसबुक एवं इंस्टाग्राम हैंडल पर इन लाइव सत्रों से लाभान्वित हो सकते हैं विद्यार्थी
      
      लाइव फिटनेस सत्रों से देश भर के विद्यार्थी लॉकडाउन के दौरान पूरी तरह से फिट रहने में अपना समय व्‍यतीत कर सकेंगे: श्री पोखरियाल

      Posted On: 14 APR 2020 4:09PM by PIB Delhi

    फिट इंडिया द्वारा शुरू किए गए फिट इंडिया एक्टिव डे कार्यक्रम के तहत आयोजित लाइव फिटनेस सत्रों को मिली व्‍यापक सफलता के बाद भारत सरकार का प्रमुख फिटनेस अभियान फिर से फिटनेस सत्रों की एक नई श्रृंखला शुरू करने के लिए पूरी तरह से तैयार है। इस बार ये सत्र देश भर के स्कूली बच्चों के लिए केंद्रीय माध्यमिक शिक्षा बोर्ड (सीबीएसई) की साझेदारी में आयोजित किए जाएंगे। कार्यक्रम के दौरान आयुष मंत्रालय के स्वस्थ रहने संबंधी दिशा-निर्देशों को विद्यार्थि‍यों के साथ साझा किया जाएगा।


    अपनी तरह की इस अनूठी पहल के बारे में चर्चा करते हुए केंद्रीय मानव संसाधन विकास मंत्री श्री रमेश पोखरियाल ‘निशंक’ ने कहा, ‘सीबीएसई ने शुरुआत से ही फिट इंडिया अभियान का व्‍यापक समर्थन किया है। सीबीएसई के 13868 स्कूल अतीत में कई फिट इंडिया कार्यक्रमों में हिस्सा ले चुके हैं और सीबीएसई के 11682 स्कूल पहले ही फिट इंडिया फ्लैग प्राप्‍त कर चुके हैं। मुझे विश्वास है कि अब इस अनूठे प्रयास की बदौलत देश भर के विद्यार्थी न केवल लॉकडाउन के दौरान अपना समय सही जगह व्‍यतीत कर सकेंगे, बल्कि फिटनेस बनाए रखने और स्वस्थ जीवन जीने के लिए भी प्रेरित होंगे, जो हमारे प्रधानमंत्री श्री नरेन्‍द्र मोदी का विजन है।’


    केंद्रीय युवा कार्य एवं खेल मंत्री श्री किरेन रिजिजू का मानना है कि ऑनलाइन सत्र समय की मांग हैं। उन्होंने कहा, ‘इस समय घर पर रह रहे बच्चों का शारीरिक व्यायाम अत्‍यंत सीमित हो गया है। फिटनेस विशेषज्ञों की सहभागिता वाले ये सत्र यह सुनिश्चित करेंगे कि बच्चे घर पर भी फिटनेस का अभ्यास करें। इस समय यह सुनिश्चित करना भी आवश्‍यक है कि सभी लोग, विशेषकर बच्चे स्वस्थ बने रहें और उनकी रोग-प्रतिरोधक क्षमता भी काफी मजबूत हो। इन सत्रों के दौरान फिटनेस से संबंधित विषयों के अलावा रोग-प्रतिरोधक क्षमता बढ़ाने के लिए कुछ आसान उपायों पर अमल करने संबंधी आयुष मंत्रालय के दिशा-निर्देशों के बारे में भी चर्चा की जाएगी। मुझे यकीन है कि इन अत्‍यंत उपयोगी सत्रों से बच्चे और उनके माता-पिता भी काफी लाभान्वित होंगे।’


    कोविड-19 के कारण किए गए देशव्यापी लॉकडाउन को 3 मई तक बढ़ाने और सभी नागरिकों से रोग-प्रतिरोधक क्षमता बढ़ाने एवं स्वस्थ रहने के लिए प्रधानमंत्री द्वारा किए गए आह्वान को ध्‍यान में रखकर फिट इंडिया और सीबीएसई ने सभी स्कूली बच्चों की फिटनेस सुनिश्चित करने के लिए यह अनूठी पहल की है। फिटनेस से संबंधित विषयों पर सत्रों के आयोजन के अलावा इस अप्रत्‍याशित समय के दौरान रोग-प्रतिरोधक क्षमता बढ़ाने और स्वस्थ रहने के तरीकों पर आयुष मंत्रालय द्वारा प्रस्‍तुत किए गए दिशा-निर्देश भी विद्यार्थि‍यों के साथ साझा किए जाएंगे।


    लाइव फिटनेस सत्र 15 अप्रैल, 2020 से सुबह 9.30 बजे शुरू होंगे। विद्यार्थी बड़ी आसानी से फिट इंडिया अभियान और सीबीएसई के फेसबुक एवं इंस्टाग्राम हैंडल के जरिए इन लाइव सत्रों से लाभान्वित हो सकते हैं। सभी सत्र यूट्यूब पर भी उपलब्ध होंगे, ताकि छात्र अपनी सुविधा के अनुसार इन्‍हें देखकर लाभान्वित हो सकें।


    लाइव सत्र बच्चों की फिटनेस के सभी पहलुओं को कवर करेंगे जिनमें दैनिक व्‍यायाम से लेकर योग तक और पोषण से लेकर भावनात्मक दृढ़ता तक सभी शामिल हैं। प्रतिष्ठित फिटनेस विशेषज्ञ जैसे कि आलिया इमरान, पोषण विशेषज्ञ पूजा मखीजा, भावनात्मक वेलनेस विशेषज्ञ डॉ. जितेंद्र नागपाल, योग प्रोफेशनल हीना भीमानी और कई अन्य प्रोफेशनल भी इन सत्रों का अहम हिस्सा होंगे।


    लाइव स्ट्रीमिंग सीबीएसई के सोशल मीडिया हैंडल , गोकी ( GOQii) एप और शिल्पा शेट्टी एप पर भी उपलब्ध होगी।


    ****


    एएम/आरआरएस- 648 9

    
    
    (Release ID: 1614414) Visitor Counter : 169
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam