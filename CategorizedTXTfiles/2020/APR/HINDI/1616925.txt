      PIB Headquarters

      कोविड-19 पर पीआईबी का दैनिक बुलेटिन
      Posted On: 21 APR 2020 6:53PM by PIB Delhi


    (पिछले 24 घंटे में जारी कोविड- 19 से जुड़ी प्रेस विज्ञप्तियां , क्षेत्र अधिकारियों से प्राप्त जानकारियां और पीआईबी द्वारा जांचे गए तथ्य शामिल है)


    • देश में अब तक कोविड-19 के पुष्ट मामलों की संख्या 18,601 हो गई है, 3252 व्यक्तियों का उपचार किया जा चुका है/अस्पताल से छुट्टी दे दी गई है। मरने वालों की संख्या 590 हो गई है।


    • 23 राज्यों/संघशासित प्रदेशों के 61 और जिलों से पिछले 14 दिन से कोई नया मामला सामने नहीं आया है।


    • डॉ. हर्षवर्धन ने कोविड-19 के बारे में नागरिकों से संवाद के लिए एक संवादात्मक प्लेटफॉर्म ‘कोविड इंडिया सेवा’ लॉन्च किया है।


    • लॉकडाउन के दौरान पीएम-किसान योजना के अंतर्गत 8.89 करोड़ परिवारों को 17,793 करोड़ रुपये की राशि जारी की गई।


    • प्रधानमंत्री ने कोविड-19 को हराने में भारत की सफलता सुनिश्चित करने के सिविल सेवकों के प्रयासों की सराहना की।


    • नवीकरणीय ऊर्जा परियोजनाओं के लिए विस्तार की अवधि लॉकडाउन के बाद 30 दिन के लिए बढ़ाई गई।


    स्वास्थ्य एवं परिवार कल्याण मंत्रालय से प्राप्त अपडेट


    देश में अब कोविड-19 के पुष्ट मामलों की संख्या 18,601 हो गई हैं। सुधार के बाद 3,252 लोगों यानी 17.48 प्रतिशत लोगों को डिस्चार्ज कर दिया गया है। कोविड-19 से अभी तक देश में कुल 590 लोगों की मृत्यु हो चुकी है। अब 23 राज्यों/ संघ शासित क्षेत्रों के 61 ऐसे अतिरिक्त जिले हैं जहां पिछले 14 दिनों से कोई मामला सामने नहीं आया है। वैज्ञानिक और औद्योगिक अनुसंधान परिषद (सीएसआईआर) बेहद गंभीर कोविड-19 मरीजों में मृत्यु दर कम करने के लिए दवा के प्रभाव का मूल्यांकन करने के लिए अनियमित, दो भुजाओं, सक्रिय तुलनात्मक-नियंत्रित चिकित्सकीय परीक्षण शुरू करने जा रहा है। केन्द्रीय स्वास्थ्य एवं परिवार कल्याण मंत्री डॉ. हर्षवर्धन ने ब्लड बैंकों में रक्त की पर्याप्त उपलब्धता सुनिश्चित करने के लिए सभी राज्यों/संघ शासित क्षेत्रों के स्वास्थ्य विभागों को पत्र लिखा है।


    अधिक जानकारी के लिए पढ़ें -


    डॉ. हर्षवर्धन ने करोड़ों भारतीयों के साथ संवाद के लिए ‘कोविड इंडिया सेवा’ प्लेटफॉर्म लॉन्च किया


    इस पहल का उद्देश्य वास्तविक समय में पारदर्शी ई-गवर्नेंस डिलीवरी को सक्षम बनाना और विशेष रूप से कोविड-19 महामारी जैसी मौजूदा संकटपूर्ण परिस्थितियों में बड़ी तेजी से नागरिकों के अनगिनत प्रश्नों का जवाब देना है। इसके जरिए लोग @CovidIndiaSeva पर सवाल कर सकते हैं और उन्हें लगभग वास्तविक समय में जवाब मिल जाया करेगा। @CovidIndiaSeva पिछले छोर पर स्थित एक डैशबोर्ड से काम करता है जो बड़ी संख्या में ट्वीट की प्रोसेसिंग करने में मदद करता है, उन्हें समाधान योग्य नाम-पत्र में रूपांतरित करता है और फि‍र उन्हें वास्तविक समय में समाधान के लिए संबंधित प्राधिकारी को सौंप देता है।


    अधिक जानकारी के लिए पढ़ें-


    केंद्र सरकार ने पश्चिम बंगाल को कोविड-19 से लड़ने के लिए राज्य में लॉकडाउन उपायों के कार्यान्वयन की समीक्षा और मौके पर आकलन करने संबंधी केंद्रीय टीमों के काम में बाधा न डालने का निर्देश दिया


    केंद्र सरकार ने पश्चिम बंगाल की सरकार को कोविड-19 से लड़ने के लिए राज्य में लॉकडाउन उपायों के कार्यान्वयन की समीक्षा और मौके पर आकलन करने संबंधी केंद्रीय टीमों के काम में बाधा न डालने का निर्देश दिया है। यह गृह मंत्रालय के संज्ञान में लाया गया था कि कोलकाता और जलपाईगुड़ी दोनों ही जगहों पर अंतर-मंत्रालय केंद्रीय टीमों (आईएमसीटी) को राज्य और स्थानीय अधिकारियों ने अपेक्षित सहयोग नहीं दिया है। यह बताया गया कि इन टीमों को विशेषकर कोई भी दौरा करने, स्वास्थ्य प्रोफेशनलों के साथ बातचीत करने और जमीनी स्तर की स्थिति का आकलन करने से रोका गया है।


    अधिक जानकारी के लिए पढ़ें -


    लॉकडाउन के दौरान पीएम-किसान योजना के तहत 8.89 करोड़ किसान परिवारों को 17,793 करोड़ रुपये की राशि जारी की गई


    लॉकडाउन अवधि के दौरान 24 मार्च 2020 से अब तक, प्रधानमंत्री किसान सम्मान निधि (पीएम-किसान) योजना के तहत कुल 8.89 करोड़ किसान परिवारों को लाभान्वित किया गया है और अब तक 17,793 करोड़ रुपये की राशि जारी की गई है। कोविड-19 महामारी की मौजूदा स्थिति के दौरान खाद्य सुरक्षा प्रदान करने के लिए, सरकार ने प्रधानमंत्री गरीब कल्याण योजना (पीएम-जीकेवाई) के तहत पात्र परिवारों को दाल वितरित करने का निर्णय लिया है। इसके अंतर्गत राज्यों/केंद्रशासित प्रदेशों के लिए अब तक लगभग 107,077.85 मीट्रिक टन दाल जारी की गई हैं।


    अधिक जानकारी के लिए पढ़ें -


    पीएमजीकेवाई के अंतर्गत छूट प्राप्त पीएफ ट्रस्टों ने 40,826 सदस्यों को वितरित किए 481.63 करोड़ रुपये


    कोविड-19 महामारी के चलते पैदा हुए संकट को देखते हुए सरकार द्वारा घोषित प्रधानमंत्री गरीब कल्याण योजना (पीएमजीकेवाई) के तहत ईपीएफ योजना से विशेष निकासी का प्रावधान किया गया है। कोविड-19 महामारी के समय में छूट प्राप्त पीएफ ट्रस्ट भी आगे आए हैं। 17.04.2020 की पूर्वाह्न तक छूट प्राप्त पीएफ ट्रस्टों द्वारा 40,826 पीएफ सदस्यों को 481.63 करोड़ रुपये (481,63,76,714 रुपये) दे दिए गए हैं।


    अधिक जानकारी के लिए पढ़ें -


    प्रधानमंत्री ने सिविल सेवा दिवस पर सिविल सेवकों को बधाई दी और सरदार पटेल को श्रद्धांजलि अर्पित की


    सिविल सेवा दिवस के अवसर पर प्रधानमंत्री ने कहा, “आज, सिविल सेवा दिवस पर मैं सभी सिविल सेवकों और उनके परिवारों को बधाई देता हूं। मैं कोविड-19 को हराने में भारत की सफलता सुनिश्चित करने के उनके प्रयासों की सराहना करता हूं। वे चौबीसों घंटे काम कर रहे हैं, जरूरतमंद लोगों की सहायता कर रहे हैं और सुनिश्चित कर रहे हैं कि हर कोई स्वस्थ हो।”


    अधिक जानकारी के लिए पढ़ें-


    डॉ. जितेंद्र सिंह ने सिविल सेवा दिवस के मौके पर भारत की कोविड-19 के खिलाफ लड़ाई में सिविल सेवकों द्वारा दी जा रही उत्कृष्ट सेवाओं की सराहना की


    डॉ. जितेन्द्र सिंह ने इस अवसर पर करुणा प्लेटफॉर्म जैसे सफल उदाहरण का उल्लेख किया, जिससे प्राकृतिक आपदा की स्थिति में सहायता करने के प्रयास में 29 सेवा संगठनों को साथ लाना संभव हुआ। डॉ. सिंह ने व्यापक अंतर-सेवा सौहार्द का आह्वान करते हुए प्रधानमंत्री केयर्स फंड में एक दिन के वेतन की पेशकश के द्वारा सरकार के कोविड-19 राहत कार्यों में समर्थन देने के लिए सिविल सेवकों की सराहना की। उन्होंने कहा कि कोविड-19 महामारी के खिलाफ लड़ाई में जिलाधिकारियों द्वारा नेतृत्व किया जा रहा है और महामारी से रोकथाम में भारत की संभावनाएं सिविल सेवकों के मजबूत कंधों पर टिकी हुई हैं।


    अधिक जानकारी के लिए पढ़ें-


    प्रधानमंत्री ने कहा, भारत और अफगानिस्तान एकजुट होकर और साझा संकल्प के साथ कोविड-19 का मिलकर मुकाबला करेंगे


    प्रधानमंत्री श्री नरेन्द्र मोदी ने आज कहा कि भारत और अफगानिस्तान एकजुट होकर और साझा संकल्प के साथ कोविड-19 का मिलकर मुकाबला करेंगे। प्रधानमंत्री मोदी अफगानिस्तान के राष्ट्रपति डॉ. अशरफ गनी के एक ट्वीट का जवाब दे रहे थे, जिन्होंने अफगानिस्तान को आवश्यक दवाएं हाइड्रोक्सीक्लोरोक्वीन, पैरासिटामोल और अन्य वस्तुएं उपलब्ध कराने के लिए भारत के प्रति आभार व्यक्त किया।


    अधिक जानकारी के लिए पढ़ें-


    श्रीमती निर्मला सीतारमण ने वीडियो कॉन्फ्रेंस के जरिए न्यू डेवलपमेंट बैंक के संचालक मंडल की पांचवीं वार्षिक बैठक में भाग लिया


    केंद्रीय वित्त एवं कॉरपोरेट कार्य मंत्री श्रीमती निर्मला सीतारमण ने नई दिल्ली में वीडियो कॉन्फ्रेंस के माध्यम से न्यू डेवलपमेंट बैंक के संचालक मंडल (बोर्ड ऑफ गवर्नर्स) की पांचवीं वार्षिक बैठक में भाग लिया। कोविड-19 की चर्चा करते हुए श्रीमती सीतारमण ने ब्रिक्स देशों को लगभग 5 अरब डॉलर की वित्तीय सहायता तेजी से उपलब्ध कराने के लिए एनडीबी द्वारा किए गए प्रयासों की सराहना की, जिसमें कोविड-19 महामारी से निपटने के लिए भारत को 1 अरब डॉलर की आपातकालीन सहायता देना भी शामिल है। उन्होंने यह सुझाव भी दिया कि इस सुविधा के तहत सहायता राशि को बढ़ाकर 10 अरब डॉलर कर दिया जाना चाहिए।


    अधिक जानकारी के लिए पढ़ें -


    Surplus rice to be converted to ethanol for utilization in making alcohol-based hand-sanitizers and for blending inPetrol


    अधिशेष चावल को अल्कोहल आधारित हैंड सैनिटाइजर बनाने एवं पेट्रोल में मिश्रण करने के लिए एथनॉल में रूपांतरित करने की अनुमति दी गई


    पेट्रोलियम एवं प्राकृतिक गैस मंत्री श्री धर्मेंद्र प्रधान की अध्यक्षता में आयोजित एनबीसीसी की एक बैठक में अल्कोहल आधारित हैंड सैनिटाइजर बनाने एवं एथनॉल मिश्रित पेट्रोल (ईबीपी) कार्यक्रम हेतु मिश्रण तैयार करने के लिए भारतीय खाद्य निगम (एफसीआई) के पास उपलब्ध अधिशेष चावल को एथनॉल में रूपांतरित करने की स्वीकृति दी गयी।


    अधिक जानकारी के लिए पढ़ें -


    एमएनआरई ने सौर पीवी मॉड्यूलों और सौर पीवी सेल के मॉडल और विनिर्माताओं की स्वीकृत सूची के कार्यान्वयन की प्रभावी तिथि 30 सितंबर 2020 तक छह महीने बढ़ायी


    कोविड-19 महामारी को ध्यान में रखते हुए नवीन और नवीकरणीय ऊर्जा मंत्रालय (एमएनआरई) ने हाल ही में एक आदेश जारी कर सौर पीवी मॉड्यूल तथा पीवी सेल के मॉडल और इनके विनिर्माताओं की अनुमोदित सूची (एएलएमएम) के कार्यान्वयन की प्रभावी तिथि 30 सितंबर 2020 तक छह महीने बढ़ा दी है। इस सूची को पहले 31 मार्च 2020 को क्रियान्वित किया जाना था।


    अधिक जानकारी के लिए पढ़ें-


    नवीन एवं नवीकरणीय ऊर्जा मंत्रालय ने कोविड-19 के कारण लागू लॉकडाउन की वजह से हुए व्यवधान पर विचार करते हुए नवीकरणीय ऊर्जा परियोजनाओं के लिए विस्तार की अवधि लॉकडाउन के बाद 30 दिन के लिए बढ़ाई


    नवीन एवं नवीकरणीय ऊर्जा मंत्रालय ने कहा है कि नवीकरणीय ऊर्जा कार्यान्वयन एजेंसियां कोविड-19 के कारण लागू लॉकडाउन की वजह से नवीकरणीय ऊर्जा परियोजनाओं के लिए समय की अवधि में लॉकडाउन समाप्त होने के पश्चात हालात सामान्य होने के लिए अतिरिक्त 30 (तीस) दिन का विस्तार कर सकती हैं।


    अधिक जानकारी के लिए पढ़ें-


    केन्द्रीय प्रशासनिक न्यायाधिकरण की पीठों का कामकाज 3 मई 2020 तक स्थगित रहेगा


    अधिक जानकारी के लिए पढ़ें-


    कोविड-19 के खिलाफ लड़ाई को समर्थन देने के लिए लाइफलाइन उड़ान के तहत हवाई उड़ानों ने देश भर में 541 टन से अधिक चिकित्सा सामग्री पहुंचाई


    कोविड-19 लॉकडाउन के दौरान एयर इंडिया, अलायंस एयर, भारतीय वायु सेना और निजी कंपनियों ने लाइफलाइन उड़ान के तहत 316 उड़ानों का संचालन किया है। अब तक पहुंचाया गया कार्गो लगभग 541.33 टन है। लाइफलाइन उड़ान के तहत अब तक कुल तय की गई हवाई दूरी 3,14,965 किमी से अधिक है। पवन हंस लिमिटेड समेत हेलीकॉप्टर सेवाएं जेएंडके, लद्दाख, द्वीपों और पूर्वोत्तर क्षेत्र में परिचालन कर रही हैं और महत्वपूर्ण चिकित्सा सामग्री तथा मरीजों को पहुंचा रही हैं। 20 अप्रैल 2020 तक पवन हंस ने 6537 किलोमीटर की दूरी तय करते हुए 1.90 टन माल ढोया है।


    अधिक जानकारी के लिए पढ़ें-


    त्वरित रिफंड से संबंधित ई-मेल को उत्पीड़न नहीं माना जा सकता है: सीबीडीटी


    केंद्रीय प्रत्यक्ष कर बोर्ड (सीबीडीटी) ने सोशल मीडिया पर फैलाई जा रही उन सूचनाओं को पूरी तरह से निराधार एवं तथ्यात्मक दृष्टि से गलत बताया है जिनमें यह आरोप लगाया गया है कि आयकर विभाग वसूली करने में जुट गया है और स्टार्ट-अप्स की बकाया मांगों को समायोजित करके उन्हें विवश करने के तरीकों का उपयोग कर रहा है।


    अधिक जानकारी के लिए पढ़ें -


    जिला एवं ग्राम स्तरों पर स्थानीय प्रशासन देश में कोविड-19 महामारी के प्रसार को रोकने के लिए लगातार विभिन्न उपाय कर रहा है


    इन उपायों में स्थानीय लोगों की आरंभिक जांच, क्षेत्र में प्रवेश करने एवं जाने वाले लोगों की मेडिकल स्क्रीनिंग के लिए चेकपोस्ट का निर्माण करना, सार्वजनिक स्थलों का नियमित सैनिटाइजेशन और क्वारंटाइन केंद्रों का निर्माण, खरीद केंद्रों का नियमित निरीक्षण शामिल हैं।


    अधिक जानकारी के लिए पढ़ें-


    एफसीआई ने लॉकडाउन के दौरान खाद्यान्न आपूर्ति बनाये रखने के लिए अंडमान एवं निकोबार द्वीपसमूह में दो पोत एवं लक्षद्वीप द्वीपसमूह में 7 छोटे पोत भेजे


    लॉकडाउन की अवधि के दौरान अंडमान एवं निकोबार द्वीपसमूह तथा लक्षद्वीप को खाद्यान्न की निरंतर आपूर्ति बनाये रखने का कार्य भारतीय खाद्य निगम (एफसीआई) द्वारा पिछले 27 दिनों में पूरे जोर-शोर से किया जा रहा है। पिछले 27 दिनों के दौरान, अंडमान एवं निकोबार द्वीपसमूह को मासिक औसत के दोगुने से अधिक लगभग 6500 एमटी खाद्यान्न तथा लक्षद्वीप को मासिक औसत का करीब तीन गुना लगभग 1750 एमटी खाद्यान्न भेजा गया।


    अधिक जानकारी के लिए पढ़ें -


    जनजातीय कार्य मंत्रालय ने कोविड-19 महामारी के मद्देनजर कई सक्रिय कदम उठाए हैं


    जनजातीय कार्य मंत्रालय ने कोरोना वायरस (कोविड-19) महामारी से जनजातीय व्यक्तियों को बचाने और कोविड-19 महामारी एवं उसके परिणामस्वरूप लगे आवाजाही के प्रतिबंधों के बाद अर्थव्यवस्था में विकास को बहाल करने की प्रक्रिया के हिस्से के तौर पर कार्यान्वयन के लिए विभिन्न सक्रिय कदम उठाए हैं।


    अधिक जानकारी के लिए पढ़ें-


    केंद्रीय मानव संसाधन मंत्री ने ‘स्वयं’ और ‘स्वयं प्रभा’ पर आयोजित समीक्षा बैठक की अध्यक्षता की


    केंद्रीय मानव संसाधन विकास मंत्री, श्री रमेश पोखरियाल 'निशंक' ने राष्ट्रीय ऑनलाइन शिक्षा पोर्टल ‘स्वयं’ और डीटीएच के माध्यम से प्रसारित किए जाने वाले शिक्षा चैनल ‘स्वयं प्रभा’ की विस्तृत समीक्षा की। ‘स्वयं प्रभा’ डीटीएच के 32 चैनलों पर उपलब्ध है। ‘स्वयं’ पर वर्तमान में 1902 पाठ्यक्रम उपलब्ध हैं। इसकी शुरुआत के बाद से अब तक देशभर में 1.56 करोड़ छात्रों के लिए इसे उपलब्ध कराया जा चुका है। स्वयं प्रभा डीटीएच के 32 चैनलों का एक समूह है जो संचार उपग्रह जीसैट-15 के माध्यम से 24X7 आधार पर उच्च गुणवत्ता वाले शैक्षिक कार्यक्रमों के प्रसारण के लिए समर्पित है।


    अधिक जानकारी के लिए पढ़ें-


    पीआईबी फैक्टचेक ने आज आधिकारिक वर्जन के साथ 5 जानकारियां ट्वीट की


    सोशल मीडिया पर फेक न्यूज के प्रसार को रोकने और सुप्रीम कोर्ट की टिप्पणियों के अनुपालन में पीआईबी ने सोशल मीडिया पर वायरल होने वाली अफवाहों को उजागर करने के लिए एक स्पेशल यूनिट की स्थापना की है। 'पीआईबीफैक्टचेक' ट्विटर पर एक सत्यापित हैंडल है, जो सोशल मीडिया प्लेटफॉर्म्स पर ट्रेंडिंग संदेशों की निगरानी करता है और फर्जी खबरों का पर्दाफाश करने के लिए इसकी सामग्रियों की व्यापक समीक्षा करता है।


    अधिक जानकारी के लिए पढ़ें-


    “रोटरी क्लब के लोग कोविड-19 के खिलाफ लड़ाई में अधिक से अधिक लोगों को साथ लाने में मदद के लिए आगे आएं" – डॉ. हर्षवर्धन


    रोटरी क्लब के लोगों के साथ आज वीडियो कॉन्फ्रेंस में डॉ. हर्षवर्धन ने कहा “मैं कोविड-19 के खिलाफ हमारी लड़ाई में रोटरी क्लब द्बारा किए जा रहे योगदान को काफी अहमियत देता हूं। पीएम केयर्स तथा अस्पतालों के लिए उपकरण, सैनिटाइजर, भोजन, व्यक्तिगत सुरक्षा किट और एन95 मास्क आदि के संदर्भ में उनका योगदान सराहनीय है।" डॉ. हर्षवर्धन ने कोविड-19 के खिलाफ लड़ाई में अधिक से अधिक लोगों को शामिल करने के उद्देश्य से वीडियो कॉन्फ्रेंसिंग के माध्यम से देश भर के रोटरी क्लब के सदस्यों के साथ बातचीत की।


    अधिक जानकारी के लिए पढ़ें-


    पिछले 20 दिनों में (1 अप्रैल से अब तक) करीब 25 , 000 से ज्यादा कोविड-19 संबंधी पोर्टल शिकायतों का समाधान किया गया: डॉ. जितेंद्र सिंह


    शिकायत पोर्टल में राष्ट्रीय निगरानी डैशबोर्ड (https://darpg.gov.in) पर कोविड संबंधी शिकायतों के लिए एक विशेष विंडो की पेशकश की गई है, जिसके परिणामस्वरूप कोविड से संबंधित कोई शिकायत प्रत्यक्ष रूप से दर्ज हो जाती है। इस क्रम में संबंधित कर्मचारियों द्वारा इनका समाधान किया जाता है।


    अधिक जानकारी के लिए पढ़ें-


    दिल्ली पुलिस का साथ निभाते हुए रेलवे की कोविड ड्यूटी पर तैनात दिल्ली पुलिस के कर्मियों को प्रतिदिन 10000 पानी की बोतलें उपलब्ध कराने की व्यवस्था


    सड़क के चौराहों और अन्य स्थानों पर कोविड के खिलाफ जंग में तैनात पुलिसकर्मियों को गर्मी बढ़ने के साथ ही भारतीय रेल ने अपने पीएसयू आईआरसीटीसी की मदद से रेल नीर की बोतलें उपलब्धा कराना शुरू किया। अब तक 50000 से ज्यादा पानी की बोतलें बांटी जा चुकी हैं; यह व्यवस्था 3 मई तक जारी रहेगी।


    अधिक जानकारी के लिए पढ़ें-


    घरों में क्वारंटाइन नागरिकों की निगरानी कर रहा पुणे का मोबाइल ऐप संयम


    घरों में क्वारंटाइन नागरिकों की प्रभावी निगरानी और वास्तव में वे घर पर ही रुके हुए हैं, यह सुनिश्चित करने के लिए स्मार्ट सिटी मिशन (एससीएम) के अंतर्गत आने वाले पुणे नगर निगम ने संयम नाम से एक मोबाइल एप्लीकेशन विकसित किया है।


    अधिक जानकारी के लिए पढ़ें -


    कोविड -19 महामारी को नियंत्रित करने के लिए लगाये गए लॉकडाउन के दौरान विद्युत मंत्रालय के केंद्रीय सार्वजनिक उपक्रम आरईसी ने राहत कार्यों के लिए कई कदम उठाए


    आरईसी लिमिटेड पका हुआ भोजन, राशन, उपयोगिता पैकेट, मास्क, सैनिटाइज़र आदि वितरित कर रहा है और लॉकडाउन के दौरान लोगों को आश्रय भी प्रदान कर रहा है। अब तक 76,000 दैनिक मजदूरों तथा उनके परिवारों को इसका लाभ मिला है। आरईसी फाउंडेशन इन कामों के लिए 7 करोड़ रुपये की धनराशि पहले ही मंजूर कर चुका है और इस तरह की और भी धनराशि जल्द ही जारी की जाएगी।


    अधिक जानकारी के लिए पढ़ें-


    पीआईबी के क्षेत्र अधिकारियों से प्राप्त जानकारियां


    • चंडीगढ़: चंडीगढ़ प्रशासन ने 6670 पंजीकृत निर्माण श्रमिकों को विशेष राहत के रूप में 3000 रुपये की राशि प्रदान करने का निर्णय लिया है। यह निर्णय लॉकडाउन की अवधि के दौरान उनकी वर्तमान बेरोजगारी की स्थिति को ध्यान में रखते हुए लिया गया है। यह राशि निर्माण श्रम कल्याण कोष से पहले ही मंजूर की जा चुकी 3,000 रुपये की राशि के अलावा होगी। यह राशि सीधे श्रमिकों के खातों में हस्तांतरित की जाएगी। चंडीगढ़ प्रशासक ने निर्देश दिए हैं कि संक्रमण के किसी भी संयोग को रोकने के लिए विशिष्ट रूप से मीडियाकर्मियों के लिए एक विशेष परीक्षण शिविर लगाया जाएगा।


    • पंजाब: जनता को कोविड-19 से संबंधित विस्तृत जानकारी प्रदान करने के लिए पंजाब के सूचना और जनसंपर्क विभाग ने व्हाट्सएप बॉट और फेसबुक पर चैटबॉट लॉन्च किया है। केंद्र द्वारा अनुमति दिए जाने के बावजूद राज्यव्यापी कर्फ्यू में ढील न देने के अपने फैसले के अनुरूप पंजाब के मुख्यमंत्री ने स्पष्ट किया कि नॉन-कंटेनमेंट जोन्स में कार्य करने के लिए औद्योगिक इकाइयों को राज्य सरकार के पहले के आदेशों और साथ ही गृह मंत्रालय के दिशा-निर्देश के अनुरूप बनना होगा।


    • हरियाणा: हरियाणा के मुख्यमंत्री श्री मनोहरलाल ने कहा है कि प्रत्येक पात्र लाभार्थी को सरकार की सभी कल्याणकारी नीतियों और कार्यक्रमों का लाभ सुनिश्चित कराना राज्य सरकार का लक्ष्य है। राज्य में 8,693 किसानों ने सरसों की खरीद के लिए 163 खरीद केंद्रों पर और 9,729 गेहूं किसानों ने गेहूं खरीद केंद्रों पर रिपोर्ट किया है।


    • हिमाचल प्रदेश: राज्य सरकार ने “ईसंजीवनी ओपीडी” नामक एक अनूठी पहल शुरू की है, जहां लोग अपने घर से ही डॉक्टरों से स्वास्थ्य संबंधी मार्गदर्शन प्राप्त कर सकते हैं। इस पोर्टल का यूआरएल– "esanjeevaniopd.in" है ।


    • केरल: केरल में सड़क पर बढ़ते ट्रैफिक के कारण कन्नूर (रेड जोन) में आज से ट्रिपल लॉकडाउन लागू किया जा रहा है। दो ग्रीन ज़ोन जिलों-कोट्टायम और इडुक्की से कुछ लॉकडाउन संबंधी रियायतों को वापस लिया गया है। पठानमथिट्टा में एक 62 वर्षीय महिला 42 दिनों के बाद भी स्वस्थ नहीं हुई; अब तक 19 परीक्षण पॉजिटिव आए हैं।


    • तमिलनाडु: चेन्नई में कोविड से एक डॉक्टर की मृत्यु हो जाने के बाद स्थानीय निवासियों द्वारा उसको दफनाने का हिंसक विरोध किए जाने के बाद मुख्ययमंत्री ने बयान जारी कर महामारी के खिलाफ लड़ाई में फ्रंट-लाइन पर मुस्तैद कर्मचारियों को हरसंभव सरकारी समर्थन का आश्वासन दिया है। एक तमिल टीवी चैनल के कोविड पॉजिटिव पत्रकार के 26 सहयोगी परीक्षण में पॉजिटिव पाए गए हैं। कल तक कुल पॉजिटिव मामले: 1520, मौतें: 17, डिस्चार्ज: 457, एक्टिव मामले: 1043. अधिकतम मामले चेन्नई (290) और कोयम्बटूर (133) में रिपोर्ट किए गए।


    • कर्नाटक: आज 7 नए मामलों की पुष्टि हुई: विजयपुरा 3, कलबुर्गी 3 और दक्षिण कन्नड़ 1. इसके साथ ही कोविड-19 के कुल पु‍ष्ट मामलों की संख्या : 415, मृत्यु: 17, इलाज के बाद अस्पताल से डिस्चार्ज हुए : 117.


    • आंध्र प्रदेश: पिछले 24 घंटों में 35 नए मामले सामने आए हैं; इसके साथ ही कुल मामलों की संख्या 757 हो गई। कुल मौतें: 22, उपचार के बाद स्वस्थ हुए : 96, एक्टिव मामले: 639. राज्य में कुरनूल, गुंटूर, कृष्णा और नेल्लोर जिलों में पॉजिटिव मामलों में तेजी से वृद्धि होने पर हाई अलर्ट किया गया है। मुख्यमंत्री ने प्रत्येक पुजारी इमाम और पादरी को 5000 रुपये की आर्थिक सहायता देने की घोषणा की। पॉजिटिव मामलों में अग्रणी जिले: कुरनूल (184), गुंटूर (158), कृष्णा (83), नेल्लोर (67), चित्तूर (53)।


    • तेलंगाना: दिल्ली की तबलीगी जमात में भाग लेने वाले तेलंगाना के दो रोहिंग्या शरणार्थी कोविड पॉजिटिव पाए गए हैं। राज्य में कुल मामलों की संख्या 874 तक पहुंच चुकी है। राज्य के स्वास्थ्य अधिकारियों ने उन लोगों के मृत शरीर से सैम्पल नहीं लेने का फैसला किया है, जिनकी मौत कोविड-19 से होने का संदेह है। कोरोना वायरस पर तापमान और आर्द्रता के प्रभाव का अध्ययन करने के लिए एनआईटी, वारंगल के एक शिक्षक के एक शोध प्रस्ताव ने इसे वायरस को समझने और वैक्सीन विकसित करने में मदद करने के लिए व्हाइट हाउस ऑफिस ऑफ़ साइंस एंड टेक्नोलॉजी पॉलिसी (ओएसटीपी) के नेतृत्व में एक सार्वजनिक निजी प्रयास बना दिया है।


    • अरुणाचल प्रदेश: ईटानगर के डीसी ने राज्य में रेड और ऑरेंज ज़ोन से सब्जियां लाने और बेचने पर प्रतिबंध लगा दिया है।


    • असम: असम के स्वास्थ्य मंत्री हिमंत बिस्वा सरमा ने ट्वीट करके कहा है कि राज्य सरकार 22 अप्रैल से गुवाहाटी के एक कंटेनमेंट जोन- स्पेनिश गार्डन से रैपिड एंटीबॉडी टेस्टी की शुरुआत करेगी।


    • मणिपुर: मणिपुर सरकार ने अवर सचिव पद तक के 33 प्रतिशत कर्मचारियों की अधिकतम उपस्थिति के लिए आदेश जारी किया है।


    • मिजोरम: लॉकडाउन के दौरान मिजोरम बिल्डिंग एंड अदर कॉन्स्टीट्यूशन वर्कर्स वेलफेयर बोर्ड के 40,000 से अधिक लाभार्थियों में से प्रत्येगक को डीबीटी प्रणाली के माध्यम से 3000 रुपये की राशि प्राप्त हुई।


    • नागालैंड: डीएचईपी, दोयांग के सीआईएसएफ कर्मियों ने वोखा जिले के अंतर्गत दोयांग गांव के जरूरतमंद लोगों को राशन और आवश्यक वस्तुओं का वितरण किया।


    • सिक्किम: राज्य सहकारी आपूर्ति और विपणन महासंघ लिमिटेड (एसआईएमएफईडी) ने लॉकडाउन के दौरान प्रत्येक परिवार तक आवश्यक वस्तुाओं की आपूर्ति के लिए गंगटोक में मोबाइल राशन वैन की शुरुआत की।


    • त्रिपुरा: त्रिपुरा में 10वीं और 12वीं कक्षा की बोर्ड की परीक्षा की उत्तर पुस्तिकाओं का मूल्यांकन 24 अप्रैल से शुरू होगा।


    • महाराष्ट्र: महाराष्ट्र में कोरोना वायरस के 472 नए मामलों के साथ अब तक दर्ज किए गए मामलों की संख्या 4,676 हो गई। स्थिति का मौके पर मूल्यांकन करने और राज्य अधिकारियों को इसके निवारण के लिए आवश्यक दिशा-निर्देश जारी करने के लिए दो अंतर-मंत्रिस्तरीय केंद्रीय टीमें राज्य के दौरे पर हैं। इस बीच मुंबई में पॉजिटिव पाए गए 53 पत्रकारों को एक उपनगरीय होटल में आइसोलेशन में रखा गया है।


    • गुजरात: गुजरात के अहमदाबाद में सरदार वल्लभभाई पटेल संस्थान ने मरीज में कोरोनो वायरस से जुड़ी जटिलताओं को सीमित करने के लिए कान्वलेसन्ट प्लाज्मा की सुरक्षा और प्रभावकारिता पर अध्ययन करने के लिए भारतीय चिकित्सा अनुसंधान परिषद के साथ एक समझौता ज्ञापन पर हस्ताक्षर किए हैं।


    • राजस्थान: राजस्थान सरकार ने गलत नतीजे देने के बाद कोरोनो वायरस के लिए मेड इन चाइना रैपिड टेस्टिंग किट का इस्तेमाल बंद कर दिया है। राज्य के स्वास्थ्य मंत्री रघु शर्मा ने कहा कि किट्स ने 90 प्रतिशत सटीकता की अपेक्षा के विपरीत केवल 5.4 प्रतिशत सटीक परिणाम दिए हैं। राजस्थान में आज कोविड-19 के 83 नए मामले सामने आए। इसके साथ ही राज्य में पॉजिटिव मामलों की कुल संख्या 1659 हो गई।


    जांचे गए तथ्य #कोविड-19


    ***


    एएम/आरके/एसके-

    
    
    (Release ID: 1616925) Visitor Counter : 296
    
    
      Read this release in: English , Urdu , Marathi , Assamese , Bengali , Manipuri , Punjabi , Gujarati , Tamil , Telugu , Kannada , Malayalam