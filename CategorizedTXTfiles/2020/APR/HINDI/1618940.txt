      प्रधानमंत्री कार्यालय

      प्रधानमंत्री श्री नरेन्द्र मोदी और इंडोनेशिया के राष्ट्रपति के बीच टेलीफोन पर हुई बातचीत
      
      इंडोनेशिया के राष्ट्रपति ने दवा उत्पादों की आपूर्ति के लिए भारत सरकार की सराहना की
      
      Posted On: 28 APR 2020 3:27PM by PIB Delhi


    प्रधानमंत्री श्री नरेन्‍द्र मोदी ने आज इंडोनेशिया के राष्ट्रपति महामहिम जोको विडोडो के साथ टेलीफोन पर बातचीत की।


    दोनों राजनेताओं ने इस क्षेत्र के साथ-साथ पूरी दुनिया में कोविड-19 महामारी के फैलाव के बारे में अपने-अपने विचारों का आदान-प्रदान किया।


    इंडोनेशिया के राष्ट्रपति ने इंडोनेशिया को दवा उत्पादों की आपूर्ति के लिए भारत सरकार द्वारा दी गई सुविधा की सराहना की। प्रधानमंत्री श्री नरेन्‍द्र मोदी ने उन्हें आश्वासन दिया कि भारत चिकित्सा उत्पादों या दोनों देशों के बीच व्यापार की जाने वाली अन्य वस्तुओं की आपूर्ति में किसी भी तरह के व्यवधान को रोकने के लिए अपनी ओर से भरसक कोशिश करेगा।


    दोनों राजनेताओं ने एक दूसरे के यहां मौजूद अपने-अपने नागरिकों से संबंधित मुद्दों पर चर्चा की और इस बात पर सहमति जताई कि उनकी टीमें इस संबंध में हरसंभव सुविधा सुनिश्चित करने के लिए आपस में निरंतर संपर्क में रहेंगी।


    प्रधानमंत्री श्री नरेन्‍द्र मोदी ने इस तथ्य को रेखांकित किया कि इंडोनेशिया भारत के विस्तारित पड़ोस में एक महत्वपूर्ण समुद्री साझेदार है, और द्विपक्षीय संबंधों की मजबूती दोनों ही देशों को इस महामारी से लड़ने में मदद करेगी।


    प्रधानमंत्री श्री नरेन्‍द्र मोदी ने रमजान के पवित्र महीने के लिए राष्ट्रपति महामहिम विडोडो और इंडोनेशिया के मैत्रीपूर्ण लोगों को शुभकामनाएं भी दीं।


    ***


    एएम/आरआरएस- 6527

    
    
    (Release ID: 1618940) Visitor Counter : 188
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Odia , Telugu , Kannada , Malayalam