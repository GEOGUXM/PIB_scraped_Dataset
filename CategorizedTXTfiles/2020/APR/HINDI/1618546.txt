      नागरिक उड्डयन मंत्रालय

      कोविड-19 लॉकडाउन के दौरान लाइफलाइन उड़ान के तहत देश भर में 684 टन से अधिक आवश्यक सामग्री और मेडिकल कार्गो की आपूर्ति की गई
      Posted On: 26 APR 2020 7:32PM by PIB Delhi


    कोविड-19 के खिलाफ भारत की लड़ाई का समर्थन करने के लिए देश के दूर दराज के हिस्सों में आवश्यक चिकित्सा कार्गो के परिवहन के लिए नागरिक उड्डयन मंत्रालय द्वारा 'लाइफलाइन उड़ान’ की उड़ानें संचालित की जा रही हैं। एयर इंडिया, अलायंस एयर, आईएएफ और निजी विमान वाहकों द्वारा लाइफलाइन उड़ान के तहत 383 उड़ानें संचालित की गई हैं। इनमें से 223 उड़ानें एयर इंडिया और अलायंस एयर द्वारा संचालित की गई हैं। अब तक ले जाया गया कार्गो लगभग 684.08 टन है। लाइफलाइन उड़ान द्वारा अब तक तय की गई हवाई दूरी 3,76,952 किमी है।


    25 अप्रैल 2020 तक पवन हंस ने 6,885 किमी की दूरी तय करते हुए 1.99 टन माल ढोया है। पवन हंस लिमिटेड सहित अन्य हेलीकॉप्टर सेवाएं जम्मू एवं कश्मीर, लद्दाख, द्वीप और पूर्वोत्तर क्षेत्रों में संचालन करते हुए महत्वपूर्ण चिकित्सा सामग्री और रोगियों का परिवहन कर रही हैं। पूर्वोत्तर क्षेत्र, द्वीप क्षेत्रों और पहाड़ी राज्यों पर विशेष ध्यान केंद्रित किया गया है।


    एयर इंडिया और आईएएफ ने मुख्य रूप से जम्मू एवं कश्मीर, लद्दाख, पूर्वोत्तर और अन्य द्वीप क्षेत्रों के लिए ये सहयोग किया है।


    घरेलू कार्गो ऑपरेटर स्पाइसजेट, ब्लू डार्ट और इंडिगो वाणिज्यिक आधार पर कार्गो उड़ानें संचालित कर रहे हैं। स्पाइसजेट ने 24 मार्च से 25 अप्रैल 2020 के दौरान 579 कार्गो उड़ानें संचालित कीं जिसमें 10,12,586 किलोमीटर की दूरी तय की गई और 4246 टन माल ढोया गया। इनमें से 208 अंतरराष्ट्रीय कार्गो उड़ानें थीं। ब्लू डार्ट ने 25 मार्च से 25 अप्रैल 2020 के दौरान 2,19,978 किमी की दूरी को कवर करते हुए 207 कार्गो उड़ानों का संचालन किया और 3,399 टन कार्गो ढोया। इनमें से 9 अंतरराष्ट्रीय कार्गो उड़ान थीं। इंडिगो ने 3-25 अप्रैल 2020 के दौरान 15 अंतरराष्ट्रीय उड़ानों समेत कुल 48 कार्गो उड़ानों का संचालन किया है जिनमें 72,222 किमी की दूरी तय की गई और लगभग 167 टन कार्गो ढोया गया। इसमें सरकार के लिए मुफ्त में ढोई जाने वाली चिकित्सा आपूर्ति भी शामिल है। विस्तारा ने 19-25 अप्रैल 2020 के दौरान 12 कार्गो उड़ानों का संचालन किया है, जिनमें 16,952 किमी की दूरी तय की गई और लगभग 82 टन कार्गो ढोया गया।


    अंतरराष्ट्रीय क्षेत्र की बात करें तो दवा, चिकित्सा उपकरण और कोविड-19 राहत सामग्री के परिवहन के लिए पूर्वी एशिया के साथ एक कार्गो एयर-ब्रिज की स्थापना की गई थी। एयर इंडिया द्वारा 25 अप्रैल 2020 तक लाए गए मेडिकल कार्गो की मात्रा 554 टन है।


    उपरोक्त के अलावा, ब्लू डार्ट ने 14 अप्रैल से लेकर 25 अप्रैल 2020 तक गुआंगझू से लगभग90 टन की चिकित्सा सामग्री उठाई है। ब्लू डार्ट ने 25 अप्रैल 2020 को शंघाई से भी 5 टन मेडिकल कार्गो को ढोया है। स्पाइसजेट ने भी 25 अप्रैल 2020 तक शंघाई से 124 टन चिकित्सा सामग्री और 25 अप्रैल 2020 तक हॉन्गकॉन्ग और सिंगापुर से 13 टन चिकित्सा सामग्री का परिवहन किया है।


    *****


    एएम/जीबी

    
    
    (Release ID: 1618546) Visitor Counter : 97
    
    
      Read this release in: English , Urdu , Assamese , Manipuri , Bengali , Punjabi , Gujarati , Odia , Tamil , Telugu , Kannada