      नागरिक उड्डयन मंत्रालय

      लाइफलाइन उड़ान की 403 उड़ानें देश भर में आवश्यक और चिकित्सा सामग्री की आपूर्ति सुनिश्चित करने के लिए संचालित की गईं
      Posted On: 28 APR 2020 4:03PM by PIB Delhi


    एयर इंडिया , अलायंस एयर , आईएएफ और निजी विमान वाहकों द्वारा घरेलू क्षेत्र में लाइफलाइन उड़ान के तहत 403 उड़ानें संचालित की गई हैं। इनमें से 235 उड़ानें एयर इंडिया और अलायंस एयर द्वारा संचालित की गई हैं। 27 अप्रैल , 2020 तक लाइफलाइन उड़ान की उड़ानों ने देश भर में लोगों तक 748.68 टन आवश्यक वस्तुओं और चिकित्सा सामग्री की आपूर्ति करने के लिए 3,97,632 किमी से अधिक की दूरी तय की है। कोविड-19 के खिलाफ भारत के युद्ध का समर्थन करने के लिए देश के दूरदराज के हिस्सों में आवश्यक चिकित्सा कार्गो के परिवहन के लिए नागरिक उड्डयन मंत्रालय द्वारा लाइफलाइन उड़ान की उड़ानें संचालित की जा रही हैं।


    स्पाइसजेट , ब्लू डार्ट , इंडिगो और विस्तारा जैसे निजी ऑपरेटर वाणिज्यिक आधार पर ये कार्गो उड़ानें संचालित कर रहे हैं। स्पाइसजेट ने 27 अप्रैल 2020 तक 633 कार्गो उड़ानों का संचालन किया जिन्होंने 11,09,028 किमी की दूरी तय करते हुए 4,637 टन कार्गो का परिवहन किया। इनमें 228 अंतर्राष्ट्रीय कार्गो उड़ानें भी थीं। ब्लू डार्ट ने 2,38,928 किमी की दूरी को कवर करते हुए 219 कार्गो उड़ानों का संचालन किया और 27 अप्रैल 2020 तक 3,636 टन कार्गो ढोया। इनमें से 10 अंतर्राष्ट्रीय कार्गो उड़ानें थीं। इंडिगो ने 27 अप्रैल 2020 तक 17 अंतर्राष्ट्रीय उड़ानों सहित 50 कार्गो उड़ानों का परिचालन किया है , जिन्होंने 77,996 किलोमीटर की दूरी तय की है और लगभग 185 टन माल का परिवहन किया है। इसमें सरकार के लिए मुफ्त में ढोई जाने वाली चिकित्सा आपूर्ति भी शामिल है। विस्तारा ने 27 अप्रैल 2020 तक 14 कार्गो उड़ानें संचालित की हैं , जिन्होंने 20,466 किमी की दूरी तय की और लगभग 113 टन कार्गो का परिवहन किया।


    अंतर्राष्ट्रीय क्षेत्र की बात करें तो दवा , चिकित्सा उपकरण और कोविड-19 राहत सामग्री के परिवहन के लिए पूर्वी एशिया के साथ एक कार्गो एयर-ब्रिज की स्थापना की गई थी। एयर इंडिया द्वारा इसमें लाए गए मेडिकल कार्गो की मात्रा 609 टन है। उपरोक्त के अलावा , ब्लू डार्ट ने 14 अप्रैल से 27 अप्रैल 2020 तक गुआंगझू से लगभग 109 टन मेडिकल सामग्री को उठाया है। ब्लू डार्ट ने 25 अप्रैल 2020 को शंघाई से भी 5 टन मेडिकल कार्गो का परिवहन किया है। स्पाइसजेट ने 27 अप्रैल 2020 तक शंघाई से 140 टन मेडिकल सामग्री को ढोया है और 25 अप्रैल 2020 तक हॉन्ग कॉन्ग और सिंगापुर से 13 टन चिकित्सा आपूर्ति का परिवहन किया है।


    ****


    एएम/जीबी

    
    
    (Release ID: 1618954) Visitor Counter : 105
    
    
      Read this release in: English , Kannada , Assamese , Urdu , Marathi , Bengali , Manipuri , Punjabi , Gujarati , Tamil , Telugu