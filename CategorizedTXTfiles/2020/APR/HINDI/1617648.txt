      कृषि एवं किसान कल्‍याण मंत्रालय

      केंद्रीय कृषि मंत्री श्री नरेंद्र सिंह तोमर ने की ICAR व DARE के कार्यों की समीक्षा
      
      उन्नत खेती के लिए किसान स्वप्रेरित होकर कराएं मृदा स्वास्थ्य परीक्षण- श्री तोमर
      
      करोड़ों किसानों के हित में कृषि विज्ञान केंद्रों के जरिये प्रचार-प्रसार पर विशेष जोर
      
      खेती के लिए किसानों के उम्दा तरीकों का सभी को अधिकतम लाभ मिलना चाहिए

      Posted On: 23 APR 2020 8:55PM by PIB Delhi

    
    कृषि एवं किसान कल्याण मंत्री श्री नरेंद्र सिंह तोमर ने भारतीय कृषि अनुसंधान परिषद (ICAR) व कृषि अनुसंधान और शिक्षा विभाग (DARE) के कार्यों की विस्तृत समीक्षा की। श्री तोमर ने कृषि विज्ञान केंद्रों के माध्यम से मृदा स्वास्थ्य परीक्षण के प्रचार-प्रसार पर विशेष जोर दिया ताकि किसान स्वप्रेरित होकर मृदा स्वास्थ्य परीक्षण कराएं और उस अनुरूप उवर्रक तथा सूक्ष्म पोषक तत्वों इत्यादि का उपयोग करें । श्री तोमर ने कहा कि कृषक जो स्वयं खेती के कुछ उम्दा तौर-तरीके / औजार आदि ईजाद करते हैं, उनके व्यवसायीकरण हेतु प्रयास किया जाएं, ताकि सभी को अधिकतम लाभ मिल सकें। ICAR व DARE को अपने इनोवेशन ज्यादा से ज्यादा प्रचारित करना चाहिए।


    
    
    श्री तोमर ने कहा कि आईसीएआर-केवीके नेटवर्क के माध्यम से किसानों के बीच प्रौद्योगिकियों की पहुंच बढ़ाने के लिए प्रणाली को और मजबूत किया जाए। उन्होंने विविध वस्तुओं पर ध्यान केंद्रित करने, जल विज्ञान और प्रौद्योगिकी पर गहन शोध करने, आलू में प्रसंस्करण योग्य व निर्यातोन्मुख किस्मों के विकास, कृषि-स्टार्टअप पर सम्मेलन करने और उन्हें बढ़ावा देने व केवीके-एसएचजी मॉडल को बढ़ावा देने को भी कहा।
    देशी गायों की दूध देने की क्षमता बढ़ाने के लिए 8 किस्मों में शोध किया जा रहा है। वहीं, किसानों की आय दोगुनी करने के लिए विविध कृषि पद्धतियों पर लगभग 17 लाख किसानों को प्रशिक्षित करने की योजना है। COVID-19 के कारण किसानों में तनाव की रोकथाम के लिए लगातार काम किया गया है। 15 क्षेत्रीय भाषाओं में 5.48 करोड़ से अधिक किसानों को सलाह दी गई। महामारी से लड़ने के लिए आरोग्य सेतु मोबाइल एप्लिकेशन के उपयोग हेतु अभी तक लगभग 43 लाख किसानों को जागरूक किया गया है।

    

    ICAR और DARE की समीक्षा के दौरान केंद्रीय मंत्री श्री नरेंद्र सिंह तोमर के साथ राज्य मंत्री श्री परषोत्तम रूपाला व श्री कैलाश चौधरी भी मौजूद थे। बैठक में डेयर और आईसीएआर के अधिकारी मौजूद थे। सचिव, डेयर एवं महानिदेशक, आईसीएआर, डा. त्रिलोचन महापात्र ने प्रगति बताई।


    
    *****


    
    अ.प.श. / प्र. क. / म.सिं

    
    
    (Release ID: 1617648) Visitor Counter : 236
    
    
      Read this release in: Assamese , English , Urdu , Bengali , Punjabi , Gujarati , Tamil , Telugu