      कार्मिक, लोक शिकायत एवं पेंशन मंत्रालय

      1 अप्रैल से अब तक पिछले 20 दिन में 25,000 से ज्यादा कोविड-19 से संबंधित पोर्टल शिकायतों का किया गया समाधान: डॉ. जितेंद्र सिंह
      Posted On: 20 APR 2020 8:05PM by PIB Delhi


    केन्द्रीय पूर्वोत्तर क्षेत्र विकास (डीओएनईआर), राज्यमंत्री (स्वतंत्र प्रभार),प्रधानमंत्री कार्यालय, कार्मिक, लोक शिकायत, पेंशन, परमाणु ऊर्जा और अंतरिक्ष राज्य मंत्री डॉ. जितेंद्र सिंह ने आज यह खुलासा करते हुए कहा कि 1 अप्रैल से अब तक पिछले 20 दिन में कोविड 19 से संबंधित 25,000 से ज्यादा पोर्टल शिकायतों का समाधान किया गया है।


    कोरोना महामारी के क्रम में घोषित लॉकडाउन के बाद इस साल 1 अप्रैल को कार्मिक मंत्रालय के अंतर्गत डीएआरपीजी (प्रशासनिक सुधारों और जन शिकायत विभाग) द्वारा शुरू किए गए राष्ट्रीय निगरानी डैशबोर्ड (नेशनल मॉनिटरिंग डैशबोर्ड) के शिकायत पोर्टल पर पिछले तीन हफ्तों के दौरान देश भर से लोगों की तरफ से शानदार प्रतिक्रिया हासिल हुई हैं। 1 अप्रैल को जहां इस पर कोविड संबंधी कुल 332 शिकायतें दर्ज की गई थीं, वहीं 15 दिन के भीतर 16 अप्रैल तक शिकायतों की संख्या बढ़कर 5,566 तक पहुंच गई।


    डॉ. जितेंद्र सिंह ने त्वरित और नियमित सहायता देने के लिए जन शिकायत विभाग और राष्ट्रीय निगरानी डैशबोर्ड संभालने वालों को बधाई दी, जिससे शिकायतों की निस्तारण की अवधि को 1.57 दिन प्रति शिकायत के स्तर पर लाना संभव हुआ है।


    यह उल्लेख करना जरूरी है कि शिकायत पोर्टल में राष्ट्रीय निगरानी डैशबोर्ड ( https://darpg.gov.in ) पर कोविड संबंधी शिकायतों के लिए एक विशेष विंडो की पेशकश की गई है, जिसके परिणामस्वरूप कोविड से संबंधित कोई शिकायत प्रत्यक्ष रूप से दर्ज हो जाती है। इस क्रम में संबंधित कर्मचारियों द्वारा इनका समाधान किया जाता है।


    इसके अलावा लगभग 14,982 कोविड से संबंधित शिकायतें विभिन्न राज्य सरकारों को भेजी गई हैं, जबकि अन्य शिकायतों को समाधान के लिए विभिन्न केन्द्रीय मंत्रालयों के पास भेजा गया था। इसमें से प्रवासी कामगारों, स्वास्थ्य आधारभूत ढांचा और क्वारंटाइन, खाद्य और नागरिक आपूर्ति संबंधी मुद्दों, बैंकिंग और वित्तीय क्षेत्र से जुड़े मुद्दों, वेतन और कर्मचारियों की समस्याओं तथा विद्यालय व उच्च शिक्षा से संबंधित शिकायतों पर विशेष रूप से ध्यान दिया जा रहा है।


    <><><><><>


    एएम/ एमपी

    
    
    (Release ID: 1616576) Visitor Counter : 103
    
    
      Read this release in: Gujarati , Assamese , English , Urdu , Bengali , Punjabi , Tamil , Telugu , Kannada