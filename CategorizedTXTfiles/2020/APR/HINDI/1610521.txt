      प्रधानमंत्री कार्यालय

      प्रधानमंत्री ने प्रिंस ऑफ वेल्‍स के साथ टेलीफोन पर बातचीत की
      Posted On: 02 APR 2020 8:36PM by PIB Delhi


    प्रधान मंत्री श्री नरेंद्र मोदी ने आज प्रिंस ऑफ वेल्‍स प्रिंस चार्ल्‍स के साथ टेलीफोन पर बातचीत की।


    दोनों नेताओं ने वर्तमान कोविड-19 महामारी के बारे में विचार-विमर्श किया। प्रधानमंत्री ने पिछले कुछ दिनों में ब्रिटेन में लोगों की जान जाने पर संवेदना व्‍यक्‍त की। उन्‍होंने इस बात पर संतोष व्‍यक्‍त किया कि हाल की अस्‍वस्‍थता के बाद प्रिंस चार्ल्‍स स्‍वस्‍थ हो गए हैं। प्रधानमंत्री ने उनके सदैव स्‍वस्‍थ रहने की कामना की।


    प्रिंस ने राष्ट्रीय स्वास्थ्य सेवा के अनेक सदस्यों सहित ब्रिटेन में प्रवासी भारतीय सदस्यों की सराहना की , जो महामारी का मुकाबला करने में एक प्रमुख भूमिका निभा रहे हैं। उन्होंने ब्रिटेन में भारतीय समुदाय के धार्मिक और सामाजिक संगठनों द्वारा किए जा रहे निस्वार्थ कार्य का भी जिक्र किया।


    प्रिंस ने वर्तमान संकट के दौरान भारत में फंसे ब्रिटेन के नागरिकों को प्रदान की गई सुविधा और सहायता के लिए प्रधान मंत्री को धन्यवाद दिया।


    प्रधान मंत्री ने आयुर्वेद में हमेशा रुचि लेने के लिए प्रिंस को धन्‍यवाद दिया। उन्होंने लघु एनिमेशन वीडियो के माध्यम से बुनियादी योगाभ्यास सिखाने के उद्देश्य से हाल में की गई भारतीय पहल की जानकारी दी और प्रतिरक्षा को बढ़ाने के लिए घर में निर्मित आसान पारंपरिक उपचार का प्रसार किया। प्रिंस ने विशेष रूप से वर्तमान स्थिति में स्वास्थ्य और कल्याण को बढ़ाने के लिए इन पहलों की सराहना की ।


    ***


    एएम/ केपी

    
    
    (Release ID: 1610521) Visitor Counter : 144
    
    
      Read this release in: Marathi , English , Urdu , Manipuri , Bengali , Assamese , Punjabi , Gujarati , Odia , Tamil , Telugu , Kannada , Malayalam