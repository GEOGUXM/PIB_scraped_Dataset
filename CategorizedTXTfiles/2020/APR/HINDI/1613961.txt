      प्रधानमंत्री कार्यालय

      प्रधानमंत्री श्री नरेन्द्र मोदी और समाजवादी गणराज्य वियतनाम के प्रधानमंत्री के बीच टेलीफोन पर हुई बातचीत
      
      दोनों राजनेताओं ने ‘कोविड-19’ महामारी की चुनौती से निपटने के लिए उठाए जा रहे कदमों पर चर्चा की
      Posted On: 13 APR 2020 3:20PM by PIB Delhi


    प्रधानमंत्री श्री नरेन्द्र मोदी ने आज समाजवादी गणराज्य वियतनाम के प्रधानमंत्री महामहिम श्री गुयेन जुआन फुक के साथ टेलीफोन पर बातचीत की।


    दोनों राजनेताओं ने ‘कोविड-19’ महामारी से उत्पन्न स्थिति और इस चुनौती से निपटने के लिए उठाए जा रहे विभिन्‍न कदमों पर चर्चा की।


    दोनों राजनेताओं ने कोविड -19 से लड़ने में द्विपक्षीय सहयोग की पारस्‍परिक क्षमता पर सहमति व्यक्त की , जिसमें आवश्यक चिकित्सा उपकरणों की आपूर्ति को सुविधाजनक बनाना भी शामिल है। दोनों राजनेताओं ने अपने-अपने देशों में मौजूद एक-दूसरे के नागरिकों को आवश्यक सहायता मुहैया करने की प्रतिबद्धता भी व्‍यक्‍त की।


    दोनों राजनेताओं ने भारत एवं वियतनाम के बीच रणनीतिक साझेदारी के महत्व पर विशेष बल दिया और हाल ही में विभिन्न मोर्चों पर हुई प्रगति पर संतोष व्यक्त किया। उन्होंने क्षेत्रीय और अंतर्राष्ट्रीय घटनाक्रमों की भी समीक्षा की।


    दोनों राजनेताओं ने इस बात पर सहमति व्यक्त की कि उनकी टीम आने वाले दिनों में महामारी से निपटने के उपायों के साथ-साथ द्विपक्षीय संबंधों के अन्य पहलुओं पर भी समुचित समन्वय के लिए आपस में निरंतर संपर्क में रहेंगी।


    प्रधानमंत्री श्री नरेन्द्र मोदी ने वर्तमान संकट के दौरान वियतनाम की जनता के उत्‍तम स्वास्थ्य और खुशहाली के लिए शुभकामनाएं दीं।


    ****


    एएम/आरआरएस- 6484

    
    
    (Release ID: 1613961) Visitor Counter : 95
    
    
      Read this release in: Telugu , English , Urdu , Marathi , Manipuri , Bengali , Assamese , Punjabi , Gujarati , Odia , Tamil , Kannada , Malayalam