      राष्ट्रपति सचिवालय

      राष्ट्रपति ने डॉ. बी. आर. आम्बेडकर की जयंती की पूर्व संध्या पर शुभकामनाएं दीं
      Posted On: 13 APR 2020 3:30PM by PIB Delhi


    राष्ट्रपति श्री रामनाथ कोविंद ने डॉ. बी. आर. आम्बेडकर की जयंती की पूर्व संध्या पर देशवासियों को शुभकामनाएं दी हैं।


    एक संदेश में राष्ट्रपति ने कहा,‘भारतीय संविधान के शिल्पकार डॉ. भीमराव रामजी आम्बेडकर के जन्म दिवस के अवसर पर मैं देशवासियों को हार्दिक बधाई और शुभकामनाएं देता हूं।


    डॉ. आम्बेडकर ने एक समाज सुधारक, शिक्षाविद्, विधिवेता, अर्थशास्त्री, राजनेता और न्यायविद् के रूप में देश और समाज की भलाई के लिए अनवरत संघर्ष किया।


    डॉ. आम्बेडकर ने एक ऐसे समाज की परिकल्पना की थी, जिसमें सामाजिक समरसता और समानता का वातावरण हो। अपने इस लक्ष्य की पूर्ति के लिए उन्होंने अपना संपूर्ण जीवन, समाज एवं राष्ट्र को समर्पित कर दिया। डॉ. आम्बेडकर ने भारत के लिए एक ऐसे प्रगतिशील और सर्व-समावेशी संविधान की रचना की, जो पिछले अनेक दशकों से, लोकतंत्र में देशवासियों की आस्था को बढ़ाता और मजबूत करता आया है।


    आइए, इस अवसर पर हम सब, डॉ. आम्बेडकर के महान व्यक्तित्व, संघर्षों और जीवन मूल्यों से प्रेरणा लेते हुए उनकी शिक्षाओं और आदर्शों को अपने जीवन में उतारने का संकल्प लें और एक सशक्त तथा समृद्ध भारत बनाने में अपना योगदान दें। साथ ही कोविड-19 नामक महामारी को ध्यान में रखते हुए, सभी देशवासी 'सोशल डिस्टेंसिंग' के साथ डॉ. आम्बेडकर जयंती को घर में रहते हुए अपने परिवार के साथ मनाएं।'


    ********


    एएम/केजे

    
    
    (Release ID: 1614000) Visitor Counter : 128
    
    
      Read this release in: Tamil , English , Urdu , Marathi , Bengali , Punjabi , Telugu