      PIB Headquarters

      കൊവിഡ് നൽകിയ സ്വയം പര്യാപ്തതയുടെ പാഠങ്ങൾ
      Posted On: 28 APR 2020 2:00PM by PIB Thiruvananthpuram


    സ്വയംപര്യാപ്തത കൊവിടിന്റെ പാഠമാകണമെന്ന പ്രധാനമന്ത്രിയുടെ നിർദേശം സാർത്ഥകമാക്കിയിരിക്കുകയാണ് കോഴിക്കോട്ടെ യു . പി . അബ്ദുൾ മജീദ് . ലോക്കൽ ഫണ്ട് ഓഡിറ്റ് ഡെപ്യൂട്ടി ഡയറക്ടർ സ്ഥാനത്തു നിന്ന വിരമിച്ച അദ്ദേഹം നിർമ്മിച്ചത് ഒരു മാതൃകാ കൃഷിത്തോട്ടമാണ്. പച്ചക്കറി മാത്രമല്ല പഴങ്ങൾ , ധാന്യങ്ങൾ , കിഴങ്ങുവർഗങ്ങൾ എല്ലാമുണ്ട് കൃഷി ഇടത്തിൽ . പാലും മീനും ഗ്യാസും മാത്രമല്ല വൈദ്യുതിയുമുണ്ട് ഇദ്ദേഹത്തിന്റെ സ്വാശ്രയ ലിസ്റ്റിൽ . ചെടിച്ചട്ടികളിൽ തക്കാളികൾ പച്ചയും ചുവപ്പും നിറമണിയുന്നു . കാള കൊമ്പൻ , ചെമ്പൻ , നാടൻ വെണ്ടകൾ ഫലസമൃദ്ധമായുണ്ട് മുറ്റത്തിന്റെ ഓരത്ത് . വിവിധ നിറങ്ങളിൽ ആറിനം ചീരകൾ, പച്ചമുളകും, വഴുതനയും , പയറും, അമരയും ഹരിതകാന്തി അണിഞ്ഞു നില്കുന്നു . കയ്പയും , വെള്ളരിയും , ഇളവനും, മത്തനും മാത്രമല്ല ഔഷധ സസ്യങ്ങളുമുണ്ട് തൊടിയിൽ .


    വാഴത്തോട്ടത്തിലുണ്ട് വിവിധ ഇനങ്ങളിലായി 200 ഓളം വാഴകൾ . കുലച്ചതും കുലയ്ക്കാറായതും . ചക്കയും, മാങ്ങയും, ബട്ടർഫ്രൂട്ടും, പാഷൻ ഫ്രൂട്ടുമുണ്ട് തൊടിയിൽ . കിഴങ്ങു ഗ്രാമം പദ്ധതിയിൽ ലഭിച്ച ചേമ്പും, കാച്ചിലും, കൂർക്കയും വിളവെടുത്തു സൂക്ഷിച്ചത് കോവിഡ് കാലം ഭക്ഷ്യ സമൃദ്ധമാക്കി . മുക്കം കൃഷിഭവനിൽ നിന്ന് ലഭിച്ച ഉമ നെൽവിത്ത് കരനെൽ കൃഷിക്ക് പ്രചോദനമായി .


    കർണാടകയിലെ ഗുണ്ടൽപേട്ടിൽ നിന്നു കൊണ്ടുവന്ന ചോളം നല്കിയത് 100 മേനി വിളവ് .


    രണ്ടു വർഷം മുമ്പാരംഭിച്ച മത്സ്യ കൃഷി കോവിഡ് കാലത്ത് ഏറെ ഉപകരിച്ചു . 25,000 ലിറ്റർ വെള്ളം സംഭരിച്ചാണ് മത്സ്യ കൃഷി . 700 ഓളം മത്സ്യങ്ങളുണ്ട് നിലവിൽ . പശുവളർത്തൽ പാലിനൊപ്പം ബയോഗ്യാസ് പ്ലാൻറിനും സഹായിക്കുന്നു . ചാണകത്തിനും വീട്ടുമാലിന്യങ്ങൾക്കുമായി രണ്ട് ബയോഗ്യാസ് പ്ലാന്റുകളുമുണ്ട് . അത് പാചക വാതകത്തിൽ സ്വയം പര്യാപ്തി നേടാൻ സഹായിച്ചു .


    7 വർഷമായി ഗാർഹികോപയോഗത്തിനുണ്ട് സോളാർ വൈദ്യുതി . 2013 ൽ അനർട്ട് നടപ്പാക്കിയ പദ്ധതിയുടെ ഗുണഭോക്താവായ തിന്റെ മെച്ചം .


    കുളിമുറി ജലം സോപ്പിന്റെ അംശം മാറ്റി കൃഷിക്ക് ഉപയോഗിക്കാൻ ശ്രമം പുരോഗമിക്കുന്നു .


    ഏതു വേനലിലും ജല സമൃദ്ധി ഉറപ്പിക്കാൻ കിണർ റിചാർജിങ് പദ്ധതിയും പുരോഗമിക്കുന്നുണ്ട് .


    ഇതാണ് സ്വയം പര്യാപ്തിയുടെ നല്ല പാഠം .


    തരിശു നിലങ്ങൾ ഇവ്വിധം കൃഷി സമൃദ്ധമായാൽ അത് രക്ഷിക്കുക പ്രകൃതിയെ മാത്രമാവില്ല , മറിച്ച് നമ്മുടെ അനന്തര തലമുറകളെയും ആവാസ വ്യവസ്ഥയെ തന്നെ കൂടി ആയിരിക്കും .

    
    
    (Release ID: 1618898) Visitor Counter : 41