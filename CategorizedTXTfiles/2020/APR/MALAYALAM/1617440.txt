      PIB Headquarters

      പ്രധാനമന്ത്രി കിസാൻ സമ്മാൻ നിധി: 35 കോടി 99 ലക്ഷം രൂപ വിതരണം ചെയ്തു
      Posted On: 23 APR 2020 3:14PM by PIB Thiruvananthpuram


    കണ്ണൂർ ജില്ലയിൽ കോവിഡ് കാലത്ത് പ്രധാനമന്ത്രി കിസാൻ സമ്മാൻ നിധിയിലൂടെ 35 കോടി 99 ലക്ഷം രൂപ വിതരണം ചെയ്തു . ജില്ലയിൽ മൊത്തം 1,79,930 കുടുംബങ്ങൾക്കാണ് നിലവിൽ പദ്ധതിയുടെ പ്രയോജനം ലഭിക്കുന്നതെന്ന് അധികൃതർ വെളിപ്പെടുത്തി . കോവിഡ് 19 നെ തുടർന്ന് ലോക് ഡൗൺ പ്രഖ്യാപിച്ച സാഹചര്യത്തിൽ ജില്ലയിലെ കാർഷിക ഗ്രാമീണ മേഖല നേരിടുന്ന വലിയ പ്രതിസന്ധിക്ക് ചെറിയൊരാശ്വാസം പകരാൻ പദ്ധതിക്ക് കഴിയുന്നുണ്ട് .


    അതേ സമയം , ജില്ലയിൽ കോവിഡ് 19 രോഗബാധിതരുടെ എണ്ണം വർധിക്കുന്നത് ജില്ലയിലെ കർഷകരുടെ ആശങ്ക വർധിപ്പിക്കുകയാണ് . 2018 ഡിസംബറിൽ രാജ്യത്ത് തുടക്കം കുറിച്ച പദ്ധതി അനുസരിച്ച് പ്രതിവർഷം 6000 രൂപയാണ് അർഹരായ കർഷക കുടുംബങ്ങളുടെ ബാങ്ക് അക്കൗണ്ടിലെത്തുക .


    ഇടനിലക്കാരെ ഒഴിവാക്കി പദ്ധതി ഗുണഭോക്താക്കളുടെ അക്കൗണ്ടുകലേക്ക് 2000 രൂപയുടെ 3 ഗഡുക്കളായാണ് തുക വിതരണം ചെയ്യുന്നത് . മൊത്തം ജനസംഖ്യയിൽ വലിയ വിഭാഗം കാർഷിക മേഖലയെ ആശ്രയിക്കുന്ന കണ്ണൂർ ജില്ലയിൽ കോവിഡ് 19 വൈറസ് സൃഷ്ടിച്ച പ്രതിസന്ധി രൂക്ഷമാണ് .


    ചെറുകിട , നാമമാത്ര കർഷകരെ മാത്രമല്ല , ഇടത്തട്ടുകാരും വൻകിട കൃഷിക്കാരും പ്രതിസന്ധിയിലാണെന്ന് കർഷക സംഘടനാ പ്രതിനിധികൾ പറഞ്ഞു . ഈ സാഹചര്യത്താൽ കേന്ദ്ര , സംസ്ഥാന സർക്കാരുകളുടെ കൂടുതൽ ഇടപെടലിൽ പ്രതീക്ഷ അർപ്പിക്കുകയാണ് ജില്ലയിലെ കാർഷികരംഗം .


    ****

    
    
    (Release ID: 1617440) Visitor Counter : 25