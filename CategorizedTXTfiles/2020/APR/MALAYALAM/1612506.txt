      കൃഷി മന്ത്രാലയം

      രാജ്യത്തെ കർഷകർക്കായുള്ള ആശ്വാസനടപടികൾ വിലയിരുത്താൻ കേന്ദ്രമന്ത്രി നരേന്ദ്രസിംഗ് തോമർ സംസ്ഥാന കൃഷിമന്ത്രിമാരുമായി ചർച്ച നടത്തി
      Posted On: 09 APR 2020 10:17AM by PIB Thiruvananthpuram


    കാർഷിക - കർഷക ക്ഷേമ മന്ത്രാലയം
    
    
    
    ന്യൂഡൽഹി , ഏപ്രിൽ 9, 2020
    
    കാർഷിക - കർഷക ക്ഷേമ മന്ത്രാലയത്തിന്റെ ചുമതലയുള്ള കേന്ദ്രമന്ത്രി ശ്രീ നരേന്ദ്രസിംഗ് തോമർ സംസ്ഥാനങ്ങളുമായി ഇന്നലെ വൈകിട്ട് വീഡിയോ കോൺഫെറെൻസിങ്ങിലൂടെ കൂടിക്കാഴ്ച നടത്തി . മന്ത്രാലയത്തിന്റെ ചുമതലയുള്ള സഹമന്ത്രിമാരായ , ശ്രീപർഷോത്തം റുപാലാ , ശ്രീ കൈലാഷ് ചൗധരി എന്നിവർക്ക് പുറമെ , മന്ത്രാലയ സെക്രട്ടറി , ശ്രീ സഞ്ജയ് അഗർവാൾ , സ്പെഷ്യൽ സെക്രട്ടറിമാർ , കൃഷിയുടെ ചുമതലയുള്ള അഡീഷണൽ സെക്രട്ടറി , മന്ത്രാലയത്തിലെ മുതിർന്ന ഉദ്യോഗസ്ഥർ തുടങ്ങിയവരും ചർച്ചയിൽ പങ്കെടുത്തു .
    
    രാജ്യത്തെ കാർഷിക പ്രവർത്തനങ്ങൾ , വിളവെടുപ്പ് , വിളകളുടെ വിപണനം , വിപണിയുടെ പ്രവർത്തനം, താങ്ങുവില നൽകി ഉത്പന്നങ്ങൾ ഏറ്റെടുക്കൽ , വിത്ത് , വളം തുടങ്ങിയവയുടെ വിതരണം , കാർഷിക വിളകൾ - പഴം - പച്ചക്കറി എന്നിവയുടെ ചരക്കുനീക്കം, എന്നിവയുമായി ബന്ധപ്പെട്ട പ്രശ്നങ്ങൾ , സംസ്ഥാനങ്ങളിലെ കൃഷി മന്ത്രിമാർ , APC- മാർ , മുതിർന്ന ഉദ്യോഗസ്ഥർ എന്നിവരുമായി യോഗത്തിൽ ചർച്ച നടത്തി .
    
    കോവിഡ് മഹാമാരി ഉയർത്തുന്ന വെല്ലുവിളികൾക്കിടയിലും , രാജ്യത്തെ കാർഷിക പ്രവർത്തനങ്ങൾ മുടക്കമില്ലാതെ നടക്കുന്നതിന് സംസ്ഥാനങ്ങൾ കൈക്കൊണ്ട ശ്രമങ്ങളെ കേന്ദ്രമന്ത്രി അഭിനന്ദിച്ചു . ലോക് ഡൗൺ കാലയളവിൽ കൃഷിയും അതിന്റെ അനുബന്ധ മേഖലകളിലുമുള്ള പ്രവർത്തനങ്ങൾ തടസ്സങ്ങൾ ഇല്ലാതെ നടക്കുന്നത് ഉറപ്പാക്കാൻ മന്ത്രാലയം സ്വീകരിച്ച നടപടികളും അദ്ദേഹം യോഗത്തിൽ വിശദീകരിച്ചു . വിത്തുവിതയ്ക്കലിന്റെയും വിളവെടുപ്പിന്റെയും കാലമായതിനാൽ ഏതൊക്കെ കാര്ഷികപ്രവർത്തനങ്ങൾ ഇന്ത്യ ഗവണ്മെന്റ് ഒഴിവാക്കിയിട്ടുണ്ടെന്ന് യോഗത്തിൽ വിശദമായി ചർച്ച ചെയ്തു . ലോക്ക്ഡൗണിൽനിന്ന് ഒഴിവാക്കിയിട്ടുള്ള കാര്ഷികപ്രവർത്തനങ്ങൾ താഴെ പറയുന്നു :
    
    * താങ്ങുവില നടപടിക്രമങ്ങൾ ഉൾപ്പെടെ , കാർഷിക വിളകൾ സംഭരിക്കുന്നതിൽ ഏർപ്പെട്ടിരിക്കുന്ന ഏജൻസികൾ
    
    * കൃഷി സ്ഥലത്തു കർഷകരും തൊഴിലാളികളും നടത്തുന്ന കൃഷിപ്പണികൾ
    
    * സംസ്ഥാന ഭരണകൂടം ചുമതലപ്പെടുത്തിയിട്ടുള്ളതോ , കാർഷിക വിള വിപണന സമിതി (APMC) നടത്തുന്നതോ ആയ ചന്തകൾ
    
    * സംസ്ഥാന - കേന്ദ്രഭരണപ്രദേശങ്ങളുടെ നേതൃത്വത്തിൽ , കർഷകർ , കര്ഷകസംഘങ്ങൾ , സഹകരണസംഘങ്ങൾ , FPO- കൾ മുതലായവയിൽ നിന്നും വിളകൾ നേരിട്ട് വാങ്ങി വിപണനം നടത്തുന്ന ചന്തകൾ
    
    * വിത്തുകൾ , വളം , കീടനാശിനികൾ എന്നിവ വിൽക്കുന്ന കടകൾ
    
    * വിത്ത് - വളം - കീടനാശിനി എന്നിവയുടെ നിർമ്മാണശാലകൾ , പാക്കിങ് യൂണിറ്റുകൾ


    
    * കൃഷിക്കാവശ്യമായ യന്ത്രങ്ങളും മറ്റും കർഷകർക്ക് വാടകയ്ക്ക് നൽകുന്ന " കസ്റ്റം ഹയറിങ് സെന്ററുകൾ” (CHC)
    
    * വിത്തുവിതയ്ക്കൽ , വിളവെടുപ്പ് എന്നിവയ്ക്കടക്കം ഉപയോഗിക്കുന്ന കംബൈൻഡ് ഹാർവെസ്റ്റർ ഉൾപ്പടെയുള്ള കൃഷി യന്ത്രങ്ങളുടെ , സംസ്ഥാനത്തിനകത്തും പുറത്തുമുള്ള സഞ്ചാരം
    
    * ശീതീകരണികൾ , സംഭരണശാലകൾ എന്നിവയുടെ പ്രവർത്തനം
    
    * ആഹാരസാധനങ്ങൾ പൊതിയാനുള്ള വസ്തുക്കൾ നിർമ്മിക്കുന്ന യൂണിറ്റുകൾ
    
    * ആവശ്യസാധനങ്ങളുടെ ചരക്കുനീക്കം
    
    * കാർഷിക യന്ത്രങ്ങൾ , അവയുടെ സ്പെയർ പാർട്സുകൾ എന്നിവ വിൽക്കുന്ന കടകൾ , സ്പെയർ പാർട്സുകളുടെ വിതരണ ശൃംഖല , അറ്റകുറ്റപണികൾ നടത്തുന്ന കടകൾ
    
    * പരാമാവധി പകുതി തൊഴിലാളികളെ ഉൾപ്പെടുത്തി , തേയില അടക്കമുള്ള തോട്ടവിള വ്യവസായങ്ങൾ നടത്തുന്ന പ്രവർത്തനങ്ങൾ.
    
    
    യോഗത്തിൽ ഒരു പ്രദർശനവും സംഘടിപ്പിച്ചിരുന്നു . കൂടാതെ , താഴെപ്പറയുന്ന കാര്യങ്ങൾ ഉറപ്പാക്കുന്നത് സംബന്ധിച്ച് സംസ്ഥാനങ്ങൾക്ക് നിർദേശവും നൽകി :
    
    * വിത്തുവിതയ്ക്കൽ , വിളവെടുപ്പ് , അവയുടെ വിപണനം എന്നിവ സുഗമമായി നടത്തുന്നതിനായി , ഫീൽഡ് ഏജൻസികളെ സജ്ജമാക്കൽ
    
    * ലോക്ക്ഡൗണിൽ നിന്ന് ഒഴിവാക്കിയിട്ടുള്ള വിഭാഗങ്ങളുമായി ബന്ധപ്പെട്ട ഏജൻസികളുടെ യന്ത്രങ്ങൾ , സാധനങ്ങൾ , ജീവനക്കാർ , തൊഴിലാളികൾ എന്നിവരുടെ നീക്കങ്ങൾക്ക് , എത്രയും വേഗം അനുവാദം ഉറപ്പാക്കൽ
    
    * രാജ്യവ്യാപകമായി അവശ്യ സാധനങ്ങൾ വിതരണം ചെയ്യുന്ന വ്യവസായികൾ , സ്ഥാപനങ്ങൾ എന്നിവയ്ക്ക് അനുമതിപത്രം നൽകൽ . സാധനങ്ങളുട വിതരണശൃംഖലയുടെ സുഗമമായ പ്രവർത്തനത്തിനായി , അവശ്യ ജീവനക്കാർ , ജോലിക്കാർ എന്നിവർക്ക് പ്രാദേശിക പാസുകൾ നല്കാൻ ഇത്തരം സ്ഥാപനങ്ങളെ അനുവദിക്കൽ
    
    * ഇത്തരം പ്രവർത്തനങ്ങൾ നടക്കുമ്പോൾ തന്നെ , സാമൂഹിക അകലം സംബന്ധിച്ച മാനദണ്ഡങ്ങൾ പാലിക്കപ്പെടേണ്ടതുണ്ട് , കൂടാതെ , പൊതുസ്ഥലങ്ങളിൽ ശുചിത്വം ഉറപ്പാക്കേണ്ടതാണ് .


    
    വെല്ലുവിളികൾ നേരിടുന്നതിനാവശ്യമായ എല്ലാ സഹായങ്ങളും സംസ്ഥാനങ്ങൾക്ക് ഇക്കാലയളവിൽ നൽകുമെന്നും കേന്ദ്രമന്ത്രി ഉറപ്പുനൽകി . ഖാരിഫ് ദേശീയ സമ്മേളനം ഈ മാസം 16 നു വീഡിയോ കോൺഫെറെൻസിലൂടെ നടക്കുമെന്നും അദ്ദേഹം അറിയിച്ചു . ചരക്കുനീക്കങ്ങൾ ഉൾപ്പെടെ ഇതുമായി ബന്ധപ്പെട്ട എല്ലാ തയ്യാറെടുപ്പുകളും മുൻകൂട്ടി തന്നെ പൂർത്തിയാക്കണമെന്നും അദ്ദേഹം സംസ്ഥാനങ്ങളോട് അഭ്യർത്ഥിച്ചു .

    
    
    (Release ID: 1612506) Visitor Counter : 24
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Gujarati , Odia , Tamil , Telugu , Kannada