      PIB Headquarters

      ആശങ്കകള്‍ പരിഹരിച്ച് പ്രധാനമന്ത്രി ഗരീബ് കല്യാണ്‍ അന്ന യോജന അരിവിതരണം
      Posted On: 23 APR 2020 2:57PM by PIB Thiruvananthpuram


    

    ഒ.ടി.പി സംബന്ധിച്ച ആശങ്കകള്‍ പരിഹരിച്ച് പ്രധാനമന്ത്രി ഗരീബ് കല്യാണ്‍ അന്ന യോജന സൗജന്യ അരിവിതരണം വയനാട് ജില്ലയില്‍ തുടരുന്നു. അരി അര്‍ഹതപെട്ടവര്‍ക്ക് തന്നെയാണ് ലഭിക്കുന്നത് എന്ന് ഉറപ്പ് വരുത്താന്‍ ഒ.ടി.പി അയച്ച് പഴുതുകള്‍ അടച്ച രീതിയില്‍ വിതരണം ചെയ്യാന്‍ ആണ് തീരുമാനിച്ചത്. എന്നാല്‍ ആദിവാസി വിഭാഗങ്ങളും മറ്റ് പിന്നോക്ക വിഭാഗങ്ങളും ഒരുപാട് ഉള്ള വയനാട്ടില്‍ ഇക്കാര്യത്തില്‍ ചില ആശങ്കകള്‍ നില നിന്നിരുന്നു. റേഷന്‍ കാര്‍ഡ് പുതുക്കി നല്‍കിയ സമയത്ത് ഫോണ്‍ ഇല്ലാതിരുന്നവര്‍ഫോണ്‍ നമ്പര്‍ രേഖകളില്‍ ഉള്‍പ്പെടുത്തിയിരുന്നില്ല. അത് കൊണ്ടു തന്നെ ഓ.ടി.പി. സംവിധാനം ഉപയോഗിക്കുമ്പോള്‍ ഇത്തരക്കാര്‍ക്ക് സൗജന്യം നഷ്ടപ്പെടുമോ എന്ന ആശങ്കയായിരുന്നു ഉണ്ടായിരുന്നത്. എന്നാല്‍ അത്തരത്തിലുള്ളവരുടെ വിവരങ്ങള്‍ എഴുതിയെടുത്ത് ഒ.ടി.പി ഇല്ലാതെ തന്നെ അവര്‍ക്കും അരി വിതരണം ചെയ്യുന്നുണ്ട്. കോവിഡ് വ്യാപനം തടയാന്‍ ആണ് ബയോമെട്രിക് രീതി ഒഴിവാക്കി ഒ.ടി.പി. സംവിധാനത്തിലേക്ക് മാറാന്‍ തീരുമാനിച്ചത്.


    ഏപ്രിൽ 20 വരെ അന്ത്യോതയ അന്നയോജന വിഭാഗത്തിലുള്ളവര്‍ക്കായി അരി വിതരണം നിജപ്പെടുത്തിയിരുന്നു. ഏപ്രിൽ 21 മുതല്‍ മുന്‍ഗണനാ വിഭാഗക്കാര്‍ക്ക് ലഭിക്കും. ഏപ്രീല്‍ 30 വരെ സൗജന്യ അരി പൊതുവിതരണ കേന്ദ്രങ്ങളില്‍ നിന്ന് ലഭ്യമാകുമെന്ന് ജില്ലാ സപ്ലൈ ഓഫീസര്‍ അറിയിച്ചു. വീട്ടിലെ ഒരംഗത്തിന് 5 കിലോഗ്രാം അരി വീതമാണ് ലഭിക്കുന്നത്. വയനാട് ജില്ലയില്‍ വിതരണം ചെയ്യാന്‍ 2330 ടണ്‍ അരിയാണ് ലഭിച്ചിരിക്കുന്നത്.


    ***

    
    
    (Release ID: 1617437) Visitor Counter : 21