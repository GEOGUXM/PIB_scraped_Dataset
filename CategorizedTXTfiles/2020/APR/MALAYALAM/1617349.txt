      മാനവവിഭവശേഷി വികസന മന്ത്രാലയം

      ഇ-വിദ്യാഭ്യാസം: ഉള്ളടക്കങ്ങൾ ക്ഷണിക്കുന്ന വിദ്യാദാന്‍ 2.0 ദേശീയ പരിപാടിക്ക് കേന്ദ്ര മാനവ വിഭവശേഷി വികസന മന്ത്രി രമേശ് പോഖ്രിയാല്‍ നിഷാങ്ക് തുടക്കമിട്ടു
      Posted On: 22 APR 2020 10:20PM by PIB Thiruvananthpuram


    ന്യൂ ഡല്‍ഹി, ഏപ്രിൽ 22, 2020


    ഇ-വിദ്യാഭ്യാസത്തെ പ്രോല്‍സാഹിപ്പിക്കുന്നതിനുള്ള ഉള്ളടക്കങ്ങൾ ക്ഷണിക്കുന്ന വിദ്യാദാന്‍ 2.0 ദേശീയപരിപാടിക്ക് കേന്ദ്ര മാനവ വിഭവശേഷി വികസന മന്ത്രി ശ്രീ രമേശ് പൊഖ്രിയാല്‍ നിഷാങ്ക് തുടക്കമിട്ടു. ന്യൂഡല്‍ഹിയില്‍ നടന്ന വീഡിയോ കോണ്‍ഫറെൻസിങ്ങിലൂടെ ആണ് അദ്ദേഹം പദ്ധതിക്ക് തുടക്കമിട്ടത്. കേന്ദ്ര മാനവ വിഭവശേഷി വികസന സഹ മന്ത്രി ശ്രീ സഞ്ജയ് ധോത്രെയും കോണ്‍ഫറെൻസിങ്ങിലൂടെ ചടങ്ങില്‍ പങ്കെടുത്തു.


    
    കോവിഡ് 19 മഹാമാരിയെ തുടര്‍ന്നുണ്ടായ ലോക്ക് ഡൗണിന്റെ പശ്ചാത്തലത്തില്‍ ഇ-വിദ്യാഭ്യാസത്തിന് വേണ്ടിവരുന്ന ഉള്ളടക്കത്തിന്റെ ആവശ്യകത വര്‍ധിച്ചു വരികയാണ്. ഇതിന് പുറമെ ഡിജിറ്റല്‍ വിദ്യാഭ്യാസത്തെ സ്‌കൂള്‍ വിദ്യാഭ്യാസവുമായി ഏകോപിപ്പിക്കേണ്ട സാഹചര്യത്തിലാണ് വിദ്യാദാന്‍ 2.0 പരിപാടി നടപ്പാക്കുന്നത്.


    അദ്ധ്യാപനവും അധ്യയനവും ഏകോപിപ്പിക്കുന്നതിനായി കേന്ദ്ര മാനവ വിഭവശേഷി വികസന മന്ത്രാലയത്തിന്റെ ആഭിമുഖ്യത്തിലുള്ള ദിക്ഷാ സംവിധാനം രാജ്യത്തെ സംസ്ഥാനങ്ങളും കേന്ദ്ര ഭരണ പ്രദേശങ്ങളും ഉള്‍പ്പെടെ 30 ഓളം മേഖലകളില്‍ 2017 സെപ്റ്റംബര്‍ മുതല്‍ പ്രവര്‍ത്തിച്ചു വരുന്നുണ്ട്.


    സ്‌കൂള്,‍ ഉന്നത വിദ്യാഭ്യാസസ്ഥാപനങ്ങളിലെ ഗുണനിലവാരമുള്ള അധ്യയനത്തിന്റെ തുടര്‍ച്ച ഉറപ്പുവരുത്തുന്നതിനായി രാജ്യത്തുടനീളമുള്ള വ്യക്തികള്‍ക്കും സംഘടനകള്‍ക്കും ഇ-വിദ്യാഭ്യാസ വിഭവങ്ങൾ നല്‍കുന്നതിന് വേണ്ടി ആവിഷ്‌കരിച്ച ദേശീയ പദ്ധതിയാണ് വിദ്യാദാന്‍ എന്ന് ചടങ്ങില്‍ സംസാരിച്ച മന്ത്രി പറഞ്ഞു. രാജ്യത്തുടനീളമുള്ള ദശലക്ഷക്കണക്കിന് കുട്ടികള്‍ക്ക് എവിടെയിരുന്നും എപ്പോള്‍ വേണമെങ്കിലും ദിക്ഷാ ആപ്പിലൂടെ പഠനം തുടരാന്‍ സാധിക്കുമെന്ന് അദ്ദേഹം പറഞ്ഞു.


    വിദ്യാദാന്‍ സംവിധാനത്തിലെ ഉള്ളടക്ക ഉപാധി ഉപയോഗിച്ച് താല്‍പര്യമുള്ളവര്‍ക്ക് റജിസ്റ്റര്‍ ചെയ്യുകയും വീഡിയോകള്‍, പ്രസന്റേഷനുകള്‍, ക്വിസ് തുടങ്ങിയ പാഠ്യവിഭവങ്ങള്‍ രേഖപ്പെടുത്തുകയും ചെയ്യാവുന്നതാണെന്നും ശ്രീ പൊഖ്രിയാല്‍ പറഞ്ഞു. ഒന്നാം തരം മുതല്‍ പ്ലസ് ടു വരെയുള്ള ക്ലാസുകളിലെ പാഠഭാഗങ്ങളെ അധികരിച്ചുള്ള വിഭവങ്ങളാണ് നൽകേണ്ടത്.


    വിദ്യാഭ്യാസ വിദഗ്ധര്‍, കോളേജുകള്‍, ‍, സ്‌കൂളുകള്‍, സര്‍വ്വകലാശാലകള്‍, സ്ഥാപനങ്ങള്‍, സര്‍ക്കാര്‍, സര്‍ക്കാരിതര സംഘടനകള്‍, വ്യക്തികള്‍ മുതലായവർക്ക്‌ ഉള്ളടക്കങ്ങൾ നല്‍കാമെന്നും അദ്ദേഹം അറിയിച്ചു.


    വിദ്യാദാന്‍ വഴിയുള്ള റജിസ്‌ട്രേഷനും ഉള്ളടക്കങ്ങൾ നല്‍കുന്നതിനും https://vdn.diksha.gov.in/, https://diksha.gov.in/ എന്നീ വെബ്‌സൈറ്റുകളിലെ വിദ്യാദാന്‍ എന്ന ഭാഗം ക്ലിക്ക് ചെയ്യേണ്ടതാണ്.

    
    
    (Release ID: 1617349) Visitor Counter : 14