      PIB Headquarters

      ചെറുകിട- ഇടത്തരം വ്യവസായങ്ങള്‍ക്ക് താല്‍ക്കാലികാശ്വാസമായി മൊറട്ടോറിയം
      Posted On: 24 APR 2020 3:22PM by PIB Thiruvananthpuram


    നീണ്ടുപോകുന്ന ലോക്ക്ഡൗണും തൊഴില്‍ ദിന നഷ്ടങ്ങളും കൊണ്ട് പൊറുതിമുട്ടുകയാണ് മലപ്പുറം ജില്ലയിലെ


    പല സംരംഭകരും. നിരവധി ചെറുകിട, ഇടത്തരം സംരംഭകര്‍ ഉള്ള ജില്ലയിലെ യുവസംരംഭകര്‍ക്ക് കുറച്ചെങ്കിലും ആശ്വാസമാകുന്നത് കേന്ദ്ര സര്‍ക്കാര്‍ പ്രഖ്യാപിച്ച വായ്പ്പകളിന്‍മേല്‍ ഉള്ള മൊറട്ടോറിയം ആണ്. മൂന്ന് മാസത്തേക്ക് ആണ് കേന്ദ്ര ധനമന്ത്രി മൊറട്ടോറിയം പ്രഖ്യാപിച്ചിരിക്കുന്നത്. പൊതുമേഖലാ ബാങ്കുകള്‍ എസ്.എം.സ് വഴിയും ഇമെയില്‍ വഴിയും മൊറട്ടോറിയും വിവരങ്ങള്‍ സംരംഭകരില്‍ എത്തിച്ചതായി ലീഡ് ബാങ്ക് മാനേജര്‍ ശ്രീ കുഞ്ഞിരാമന്‍ ടി. പി. അറിയിച്ചു. ഇതനുസരിച്ച് നിരവധിപേര്‍ ആനുകൂല്യം നേടിക്കഴിഞ്ഞു.


    കേന്ദ്ര സര്‍ക്കാറിന്‍റെ മുദ്രാ ലോണ്‍ എടുത്ത് ഇടത്തരം സംരംഭം തുടങ്ങിയ ശ്രീ അഞ്ജു സിജാന്ത് ഇത്തരത്തില്‍ ഒരു സംരംഭകന്‍ ആണ്.‘കൂപ്പ എനര്‍ജി’ എന്ന പേരില്‍ മലപ്പുറത്ത് സോളാര്‍ പാനല്‍, ബാറ്ററി, ഇന്‍വര്‍ട്ടര്‍ തുടങ്ങിയവ നിര്‍മ്മിക്കുന്ന സംരംഭമാണ് ഇദ്ദേഹം നടത്തുന്നത്. നാല് വര്‍ഷം മുമ്പ് മുദ്രാ ലോണ്‍ വഴിയാണ് തന്‍റെ സംരംഭം വിപുലീകരിച്ചത്. ഇപ്പോള്‍ കോഴിക്കോട്- മലപ്പുറം ജില്ലകളില്‍ വിവിധ സ്വകാര്യ- പൊതുമേഖലാ സ്ഥാപനങ്ങളും വ്യക്തികളും കൂപ്പ എനര്‍ജിയുടെ ഉപഭോക്താക്കള്‍ ആണ്. സംരംഭം മികച്ചരീതിയില്‍ പോകുമ്പോഴാണ് ലോക്ക്ഡൗണ്‍ വരുന്നത്. അതോടുകൂടി വ്യവസായം പൂര്‍ണ്ണമായി സ്തംഭിച്ചിരിക്കുകയാണ്. കച്ചവടം നടക്കാതായതോടെ അഞ്ച് തൊഴിലാളികള്‍ ഉള്ള തന്‍റെ വ്യവസായം വലിയ പ്രതിസന്ധിയാണ് നേരിടുന്നതെന്ന് അദ്ദേഹം പറഞ്ഞു. മൊറട്ടോറിയം താല്‍ക്കാലിക ആശ്വാസമാണെങ്കില്‍ കൂടിയും മൂന്ന് മാസം പൂര്‍ണ്ണമായും കച്ചവടം സ്തംഭിച്ചിരിക്കുന്നതിനാല്‍ കൂടുതല്‍ സഹായങ്ങള്‍ സര്‍ക്കാറുകളില്‍ നിന്ന് ലഭിച്ചാല്‍ മാത്രമേ കുറച്ചെങ്കിലും പിടിച്ചുനില്‍ക്ക്ാന്‍ ആകുകയുള്ളൂ എന്ന് അദ്ദേഹം പറഞ്ഞു. ജനങ്ങളുടെ, പ്രത്യേകിച്ച് യുവ സംരംഭകരുടെ പ്രശ്നങ്ങള്‍ക്ക് എന്നും ചെവികൊണ്ടിട്ടുള്ള കേന്ദ്ര സര്‍ക്കാറില്‍ നിന്ന് പലിശയിളവ് പോലുള്ള സഹായങ്ങള്‍ ഉണ്ടാവുമെന്ന് അദ്ദേഹം പ്രത്യാശ പ്രകടിപ്പിച്ചു.


    ബാങ്ക് ലോണ്‍ എടുത്ത് കിഴക്കേത്തലയില്‍ മോട്ടോര്‍ വൈന്‍ഡിംഗ് സംരംഭം നടത്തുന്ന നസീര്‍ അലിയും ഇത്തരത്തില്‍ മൊറട്ടോറിയത്തിന്‍റെ ആനുകൂല്യം കൊണ്ടു പിടിച്ചു നില്‍ക്കുന്ന സംരംഭകന്‍ ആണ്. വീടിന്‍റെ ആധാരം ഈട് വച്ച് സംരംഭം തുടങ്ങിയ ഇദ്ദേഹത്തിന് 21,000 രൂപ മാസ തിരിച്ചടവ് വരുന്നുണ്ട്. നിലവില്‍ ഒരു വരുമാനവും ഇല്ലാത്തതിനാല്‍ ഈ തിരിച്ചടവ് വലിയ ബാധ്യതയായിരുന്നു. അതുകൊണ്ട് തന്നെ ഇപ്പോള്‍ ഇദ്ദേഹത്തിന് മൊറട്ടോറിയം വലിയ ആശ്വാസമാകുകയാണ്. ലോക്ക്ഡൗണ്‍ കഴിയുന്നതോടെ വരുമാനമായിത്തുടങ്ങുമെങ്കിലും ഇതുവരെ ഉണ്ടായ നഷ്ടം നികത്തുന്ന രീതിയില്‍ കൂടുതല്‍ സാമ്പത്തിക സഹായം ഇദ്ദേഹവും പ്രതീക്ഷിക്കുന്നു.


    ****

    
    
    (Release ID: 1617784) Visitor Counter : 24
    
    
      Read this release in: English