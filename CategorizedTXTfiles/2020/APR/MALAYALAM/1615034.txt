      PIB Headquarters

      കൊറോണക്കാലത്തും പാലക്കാടന്‍ സംരംഭകര്‍ക്കു പിടിച്ചു നില്‍ക്കാനായത് മോറട്ടോറിയത്തിന്റെ പിന്‍ബലത്തില്‍
      Posted On: 16 APR 2020 5:42PM by PIB Thiruvananthpuram


    പാലക്കാട്‌, ഏപ്രിൽ 16, 2020
    
    നെല്‍ക്കളങ്ങളിലെ കൊയ്ത്തിനു ശേഷം പതിവായുള്ള വന്‍ വില്‍പനയ്ക്കുള്ള തയ്യാറെടുപ്പിലായിരുന്നു പാലക്കാടെ വ്യാപാര-വാണിജ്യ മേഖല. വിളവെടുപ്പിനൊപ്പം തന്നെ ഈസ്റ്ററും വിഷുവും വേനലവധിയുമെല്ലാം വരുന്നത് സ്വാഭാവികമായും അവരുടെ പ്രതീക്ഷകള്‍ വര്‍ധിപ്പിക്കുകയും ചെയ്തു. ഇതെല്ലാം മുന്നില്‍ കണ്ടുള്ള സ്റ്റൊക്കെടുക്കലുകളാണ് പാലക്കാടെ പല വ്യാപാരികളും നടത്തിയത്. ഇതിനിടെ എത്തിയ കോവിഡും തുടര്‍ന്നുള്ള ലോക്ക് ഡൗണും തകര്‍ത്തത് ഇവരുടെ സാമ്പത്തിക അടിത്തറ കൂടിയാണ്. വന്‍ സ്റ്റോക്കെടുക്കലിനായി പ്രവര്‍ത്തന മൂലധനവും അതിലേറെയും ബിസിനസിലേക്ക് ഇറക്കിയവരില്‍ പലരും ഏപ്രില്‍ മാസത്തിലെ ദൈനംദിന ചെലവുകള്‍ക്കു കൂടി ബുദ്ധിമുട്ടുന്ന അവസ്ഥയിലാണിന്ന്.
    ഇതിനിടെ തങ്ങള്‍ക്ക് അല്‍പമെങ്കിലും പിടിച്ചു നില്‍ക്കാനായത് കേന്ദ്ര സര്‍ക്കാര്‍ പ്രഖ്യാപിച്ച മോറട്ടോറിയം മൂലമാണെന്നാണ് പാലക്കാടുള്ള ചെറുതും വലുതുമായ വ്യാപാരികള്‍ പലരും ചൂണ്ടിക്കാട്ടുന്നത്. ബിസിനസ് വായ്പകളും വ്യക്തിഗത വായ്പകളും സൗകര്യാനുസരണം പ്രയോജനപ്പെടുത്തിയാണ് പലരും ചെറുകിട ബിസിനസുകള്‍ക്കായി സ്റ്റോക്ക് എടുത്തത്. അവയുടെ മാര്‍ച്ച് മാസത്തെ ഗഡു പലരും അടച്ചതിനു ശേഷമാണ് കോവഡ് രൂക്ഷമാകുകയും ലോക്ക് ഡൗണിലേക്കു കാര്യങ്ങള്‍ നീങ്ങുകയും ചെയ്തത്. ഇതോടെ കാഷ് ഫ്‌ളോ പൂര്‍ണമായി തന്നെ നിലക്കുകയും ചെയ്തു. ഈ അവസ്ഥയിലേക്കു കടക്കുന്ന വേളയില്‍ തന്നെ മോറട്ടോറിയം എത്തിയത് കൊണ്ടാണ് തങ്ങള്‍ക്കു പിടിച്ചു നില്‍ക്കാനായത് എന്നാണ് ചെറുകിട വ്യാപാരികള്‍ ചൂണ്ടിക്കാട്ടുന്നത്.
    റെഡിമെയ്ഡ് വസ്ത്ര വില്‍പനയുടെ സീസണ്‍ മുന്നില്‍ കണ്ട് വന്‍ സ്‌റ്റോക്കെടുത്ത അനുഭവമാണ് പാലക്കാട് കൊടുവായൂരിലുള്ള അല്‍ഫാറിനു ചൂണ്ടിക്കാട്ടാനുള്ളത്. പിതാവ് അന്‍സാറിനൊപ്പം പാലക്കാടും കൊടുവായൂരിലും ലിംറ എന്ന പേരില്‍ ചെറുകിട റെഡിമെയ്ഡ് വസ്ത്ര വ്യാപാരം നടത്തുന്ന ഇവര്‍ക്കു പിടിച്ചു നില്‍ക്കാനായത് ധനമന്ത്രി പ്രഖ്യാപിച്ച മോറട്ടോറിയം കൊണ്ടു മാത്രമാണ്. കടയിലെത്തി ദിവസേന പണം ശേഖരിക്കുന്ന പിഗ്മി അക്കൗണ്ടില്‍ നിന്നാണ് സിന്‍ഡിക്കേറ്റ് ബാങ്കില്‍ നിന്നുള്ള വായ്പയുടെ തിരിച്ചടവ് പോകുന്നത്. ലോക്ക് ഡൗണ്‍ മൂലം ഇതെല്ലാം നിലച്ചതോടെ വായ്പാ തിരിച്ചടവും അസാധ്യമായി. സ്‌റ്റോക്കെടുക്കാനായി വന്‍ തോതില്‍ പണം ഇറക്കിയതിനാല്‍ മറ്റു രീതിയില്‍ തിരിച്ചടവിനു പണം കണ്ടെത്താനും കഴിയാത്ത സ്ഥിതിയായി. മോറട്ടോറിയം നിലവില്‍ വന്ന കാര്യം സിന്‍ഡിക്കേറ്റ് ബാങ്കില്‍ നിന്ന് എസ്എംഎസ് ആയി അറിയിച്ചതിനു പുറമെ അവര്‍ ഫോണ്‍ ചെയ്തും പറഞ്ഞതായി അല്‍ഫാര്‍ ചൂണ്ടിക്കാട്ടുന്നു. ഇതു തങ്ങള്‍ക്ക് ഏറെ സഹായകരമാണ്. ഇപ്പോഴത്തെ മൂന്നു മാസമെന്നത് കുറച്ചു കൂടി നീട്ടുകയാണെങ്കില്‍ കൂടുതല്‍ ഗുണകരമായിരുന്നേനെ എന്നും വിപണി വീണ്ടും ഉയര്‍ന്നു വരാന്‍ ആറോ ഏഴോ മാസം കഴിഞ്ഞെത്തുന്ന അടുത്ത സീസണ്‍ വരെയെങ്കിലും കാത്തിരിക്കണമെന്നും അല്‍ഫാര്‍ പറയുന്നു.
    പണത്തിന്റെ കൈമാറ്റം നടക്കാത്ത ഇപ്പോഴത്തെ അവസ്ഥ മാറിയാലേ തങ്ങള്‍ക്കു പിടിച്ചു നില്‍ക്കാനാവു എന്നാണ് ചെറുകിട ഇടത്തരം വ്യാപാരികള്‍ പലരും ചൂണ്ടിക്കാട്ടുന്നത്. ഇപ്പോഴത്തെ മോറട്ടോറിയം കഴിഞ്ഞാലും ജനങ്ങള്‍ പഴയതു പോലെ സാധനങ്ങള്‍ വാങ്ങി തുടങ്ങാന്‍ കുറച്ചു വൈകും. അതോടെയേ ബിസിനസ് അല്‍പമെങ്കിലും മുന്നോട്ടു കൊണ്ടു പോകാനാവു. അതിനിടയിലെത്തിയ മോറട്ടോറിയം ഏറെ ഗുണമായി എന്നും അവര്‍ ചൂണ്ടിക്കാട്ടുന്നു.
    പ്രതിമാസ വായ്പാ തിരിച്ചടവു നടത്താത്തതു മൂലം നിഷ്‌ക്രിയ ആസ്തിയിലേക്കു പോകുന്നതും പിഴ പലിശ അടക്കേണ്ടി വരുന്നതുമെല്ലാം ഒഴിവായി എന്ന നേട്ടവും പാലക്കാട് വലിയങ്ങാടിയിലെ പല വ്യാപാരികളും ചൂണ്ടിക്കാട്ടുന്നു. ഇതിന്റെയെല്ലാം ഫലമായി തങ്ങളുടെ ക്രെഡിറ്റ് സ്‌ക്കോര്‍ താഴേക്കു പോകുന്നില്ല എന്നതാണ് ഇവര്‍ക്കിടയിലുള്ള പല ചരക്കു വിതരണക്കാര്‍ ചൂണ്ടിക്കാട്ടുന്നത്. ഈ സ്‌ക്കോറിന്റെ അടിസ്ഥാനത്തില്‍ വായ്പാ പലിശകള്‍ നിശ്ചയിക്കുന്ന രീതിയായതിനാല്‍ ഇനി ബിസിനസ് പച്ച പിടിച്ചു വരുമ്പോഴുള്ള ട്രേഡ് ലോണുകളും മറ്റും എടുക്കുമ്പോഴാവും ഇപ്പോഴത്തെ മോറട്ടോറിയം യഥാര്‍ത്ഥ നേട്ടം നല്‍കുകയെന്നും അവര്‍ വ്യക്തമാക്കുന്നു.
    വായ്പാ മോറട്ടോറിയത്തിന്റെ ബലത്തില്‍ മാത്രം പിടിച്ചു നില്‍ക്കാനാവുന്നു എന്നാണ് പാലക്കാട് നഗരത്തില്‍ സ്വന്തം കാറുമായി ടാക്‌സി സര്‍വ്വീസ് നടത്തുന്ന പലരും അഭിപ്രായപ്പെടുന്നത്. മാര്‍ച്ച് തുടക്കം മുതല്‍ തന്നെ ട്രിപുകള്‍ വളരെ കുറഞ്ഞു എന്നാണ് സ്വന്തമായുള്ള ഒരു കാര്‍ ഓടിച്ചു മുന്നോട്ടു പോകുന്ന സെല്‍വകുമാര്‍ ചൂണ്ടിക്കാട്ടുന്നത്. അതിനിടെ ഏപ്രില്‍ മാസത്തില്‍ നികുതിയടക്കല്‍, ഇന്‍ഷൂറന്‍സ് തുടങ്ങിയ ചെലവുകള്‍ വേറെയും ഉണ്ടായിരുന്നു. അവ തല്‍ക്കാലം അടക്കുന്നില്ല. അതിനിടെ വായ്പാ തിരിച്ചടവിനു മെയ് അവസാനം വരെ സാവകാശം ലഭിച്ചത് ഇപ്പോള്‍ യാതൊരു വരുമാനവുമില്ലാത്ത ടാക്‌സി ഡ്രൈവര്‍മാര്‍ക്ക് ഏറെ ഗുണകരമായെന്നും അവര്‍ ചൂണ്ടിക്കാട്ടുന്നു. കഴിഞ്ഞ മാസം കാര്‍ ഓടി കിട്ടിയ വാടകയില്‍ നിന്ന് ഇത്തവണത്തെ ഇഎംഐ അടച്ചു എന്നാണ് സെല്‍വകുമാര്‍ പറയുന്നത്. പക്ഷേ, മോറട്ടോറിയം ഇല്ലായിരുന്നു എങ്കില്‍ അടുത്ത മാസത്തെ തിരിച്ചടവ് കുടിശികയായേനെ. എന്തായാലും ഈ പ്രശ്‌നങ്ങളെല്ലാം കഴിഞ്ഞ് ഓട്ടം കിട്ടി തുടങ്ങിയിട്ടു വേണം അതടയ്ക്കുവാന്‍ എന്നും അവര്‍ പറയുന്നു.
    കേന്ദ്ര ധനമന്ത്രിയുടെ പ്രഖ്യാപനത്തെ തുടര്‍ന്ന് മാര്‍ച്ച് 27-നാണ് റിസര്‍വ് ബാങ്ക് വായ്പാ മോറട്ടോറിയം അടക്കമുള്ള നടപടികള്‍ നിര്‍ദ്ദേശിച്ചത്. ബാങ്കുകളും ബാങ്ക് ഇതര ധനകാര്യ സ്ഥാപനങ്ങളും അടക്കമുളളവയ്ക്ക് തങ്ങളുടെ ഉപഭോക്താക്കളുടെ വായ്പാ തിരിച്ചടവില്‍ മൂന്നു മാസ സാവകാശം നല്‍കാനുളള അനുമതിയാണ് റിസര്‍വ് ബാങ്ക് നല്‍കിയത്. മാര്‍ച്ച് ഒന്നു മുതലുള്ള വായ്പാ തിരിച്ചടവു ഗഡുക്കള്‍ക്ക് ഇതു ബാധകമാണ്. ഇക്കാലയളവിലെ പ്രതിമാസ തിരിച്ചടവു നടത്തിയവര്‍ക്ക് അതു തിരികെ വാങ്ങി മൂന്നു മാസത്തിനു ശേഷം വീണ്ടും അടക്കാനുള്ള സൗകര്യവും ചില ബാങ്കുകള്‍ ലഭ്യമാക്കിയിട്ടുണ്ട്. സംരംഭങ്ങള്‍ക്കായി എടുത്തിട്ടുള്ള പ്രവര്‍ത്തന മൂലധനത്തിന്റെ തിരിച്ചടവും മൂന്നു മാസത്തേക്കു നീട്ടിക്കൊടുക്കാന്‍ റിസര്‍വ് ബാങ്ക് നിര്‍ദ്ദേശിച്ചിട്ടുണ്ട്. പ്രവര്‍ത്തന മൂലധനവുമായി ബന്ധപ്പെട്ട കാഷ് ക്രെഡിറ്റ്, ഓവര്‍ഡ്രാഫ്റ്റ് പുനര്‍ നിര്‍ണയം ചെയ്യാനും അങ്ങനെ ചെയ്യുന്നത് വായ്പക്കാരുടെ ആസ്തി മൂല്യം താഴേക്കു പോകാന്‍ ഇടയാക്കരുതെന്ന് ഉറപ്പാക്കാനും റിസര്‍വ് ബാങ്ക് നിര്‍ദ്ദേശിച്ചിട്ടുണ്ട്. കോവിഡുമായി ബന്ധപ്പെട്ട് നല്‍കുന്ന ആനുകൂല്യങ്ങളുടെ അടിസ്ഥാനത്തില്‍ തിരിച്ചടവു വൈകുന്നതും മറ്റ് ആനുകൂല്യങ്ങള്‍ അനുഭവിക്കുന്നതും വിവിധ ക്രെഡിറ്റ് ബ്യൂറോകള്‍ക്കു റിപോര്‍ട്ടു ചെയ്യരുതെന്നും ഉപഭോക്താക്കളുടെ ക്രെഡിറ്റ് സ്‌ക്കോറിനെ ബാധിക്കാന്‍ ഇടയാക്കരുതെന്നും റിസര്‍വ് ബാങ്ക് മാര്‍ച്ച് 27-ന് പുറപ്പെടുവിപ്പിച്ച സര്‍ക്കുലറില്‍ വ്യക്തമാക്കിയിട്ടുണ്ട്.

    
    
    (Release ID: 1615034) Visitor Counter : 23
    
    
      Read this release in: English