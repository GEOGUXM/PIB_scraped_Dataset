      ఆరోగ్య, కుటుంబ సంక్షేమ‌ మంత్రిత్వ శాఖ

      కోవిడ్‌ నిఘాపై ఢిల్లీ లెఫ్టినెంట్‌ గవర్నర్‌, ఆరోగ్యశాఖ మంత్రి తదితరులతో
      కేంద్ర ఆరోగ్య-కుటుంబ సంక్షేమశాఖ మంత్రి డాక్టర్‌ హర్షవర్ధన్‌ సమీక్ష

      Posted On: 28 APR 2020 12:19PM by PIB Hyderabad

    ప్రపంచ మహమ్మారిపై రాజీలేని పోరాటంలో భాగంగా దృఢసంకల్పం,


    అప్రమత్తతతో నిఘా బాధ్యతలు నిర్వర్తించాలని అధికారులకు సూచన;


    దేశంలో ప్రస్తుత పరిస్థితుల రీత్యా పరస్పర సంధానం-అధిక జనసాంద్రతగల ప్రాంతాల్లో బహుముఖ నియంత్రణ వ్యూహం అవసరం: డాక్టర్‌ హర్షవర్ధన్‌


    ఢి ల్లీలో కోవిడ్‌-19 ప్రస్తుత స్థితిపై లెఫ్టినెంట్‌ గవర్నర్‌, ఆరోగ్యశాఖ మంత్రి అశ్వనీకుమార్‌ చౌబే, ఇతర సీనియర్‌ కరోనా నిఘా అధికారులతో కేంద్ర ఆరోగ్య-కుటుంబ సంక్షేమశాఖ మంత్రి డాక్టర్‌ హర్షవర్ధన్‌ దృశ్య-శ్రవణ మాధ్యమ సమీక్ష నిర్వహించారు. ఈ సందర్భంగా ఢిల్లీ నగరంలోని హాట్‌స్పాట్‌లుసహా పరిస్థితి ఆందోళనకరంగా ఉన్న ప్రాంతాల గురించి జాతీయ వ్యాధి నియంత్రణ కేంద్రం (ఎన్‌సీడీసీ) డైరెక్టర్‌ డాక్టర్‌ సుజీత్‌కుమార్‌ సింగ్‌ ప్రదర్శనపూర్వక వివరణ ఇచ్చారు. వివిధ అంశాలపై డాక్టర్‌ హర్షవర్ధన్‌ వారందరితోనూ లోతుగా చర్చించారు. కోవిడ్‌-19 నియంత్రణకు సంబంధించి దేశంలోని 307 జిల్లాలు ప్రస్తుతం గ్రీన్‌జోన్‌లో ఉన్నాయని మంత్రి వివరించారు. అలాగే 297 ఆరెంజ్‌ జోన్‌లో, 128 రెడ్‌జోన్‌లో ఉన్నాయని విశదీకరించారు. ఈ సంఖ్యలు నిత్యం మారిపోతూనే ఉంటాయన్నారు. వీలైనంత త్వరగా మరిన్ని జిల్లాలను గ్రీన్‌జోన్‌ పరిధిలోకి తేవాల్సి ఉందని స్పష్టం చేశారు. వాస్తవానికి 76 జిల్లాల్లో 7 రోజులుగా కొత్త కేసులు నమోదు కాలేదని, అలాగే 14 రోజులుగా 45 జిల్లాల్లో, 21 రోజులుగా 39 జిల్లాల్లో, 28 రోజులుగా 17 జిల్లాల్లో ఒక్క కొత్త కేసు కూడా నమాదు కాలేదని వివరించారు. తదనుగుణ అంచనాలు, వర్గీకరణ ద్వారా ఆయా జిల్లాలను రెడ్‌జోన్‌ నుంచి ఆరెంజ్‌... ఆపైన గ్రీన్‌జోన్‌ జాబితాలోకి చేరుస్తున్నట్లు డాక్టర్‌ హర్షవర్ధన్‌ వివరించారు. అదేవిధంగా కేసుల రెట్టింపు వ్యవధి రీత్యా పరిస్థితి క్రమంగా మెరుగుపడుతున్నదని, ఈ మేరకు గడచిన 14 రోజులలో 8.7 శాతం... 7 రోజులలో 10.2 శాతానికిపైగా... 3 రోజులలో 10.9 శాతంగా నమోదైనట్లు వివరించారు. ఇక దేశ రాజధాని ఢిల్లీలో రెడ్‌జోన్లు (హాట్‌స్పాట్‌) 96 నుంచి 98 ఉండగా, ఈ సంఖ్య మరింత పెరుగుతుండటంపై ఆందోళన వ్యక్తంచేశారు. మరోవైపు కోవిడ్‌-19 రోగులకు సేవలందిస్తున్న ఆరోగ్య కార్యకర్తలు, పారామెడికల్‌ సిబ్బంది, డాక్టర్లు వ్యాధిబారిన పడటం ఆరోగ్య సంరక్షణ వ్యవస్థపై ప్రతికూల ప్రభావం చూపుతున్నదని ఆవేదన వెలిబుచ్చారు. ఈ నేపథ్యంలో వాడిన వ్యక్తిగత రక్షణ సామగ్రి, ఎన్‌95 మాస్కులు తదితరాల నిర్మూలనకు ప్రామాణిక కార్యాచరణ ప్రక్రియను అనుసరించాల్సిన అవసరం ఎంతయినా ఉందని స్పష్టం చేశారు. అలాగే ఢిల్లీ పరిధిలోని వివిధ జిల్లాల్లో పరిస్థితిపై డాక్టర్‌ హర్షవర్ధన్‌ కలెక్టర్లతో సమీక్షించారు.


    *****

    
    
    (Release ID: 1619190) Visitor Counter : 14
    
    
      Read this release in: English