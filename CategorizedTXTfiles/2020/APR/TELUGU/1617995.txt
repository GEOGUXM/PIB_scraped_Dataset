      ఆరోగ్య, కుటుంబ సంక్షేమ‌ మంత్రిత్వ శాఖ

      కోవిడ్-19 పై తాజా సమాచారం
      Posted On: 24 APR 2020 5:32PM by PIB Hyderabad


    దేశంలో కోవిడ్ -19 నివారణ , నియంత్రణ మరియు నిర్వహణ కోసం భారత ప్రభుత్వం వివిధ రాష్ట్రాలు / కేంద్రపాలిత ప్రాంతాలతో కలిసి అనేక చర్యలు చేపడుతోంది. వీటిని క్రమం తప్పకుండా ఉన్నత స్థాయిలో పర్యవేక్షిస్తోంది.


    ప్రధానమంత్రి గౌరవనీయులు శ్రీ నరేంద్రమోదీ ఈ రోజు దేశవ్యాప్తంగా ఉన్న పంచాయితీ సర్పంచులతో వీడియో కాన్ఫరెన్స్ ద్వారా మాట్లాడారు . లాక్ డౌన్ చర్యలను అనుసరించడానికి వారు చేస్తున్న కృషిని , అనుభవాలను సర్పంచులు ప్రధానమంత్రితో పంచుకున్నారు. ఈ సందర్భంగా గౌరవనీయులైన ప్రధానమంత్రి మాట్లాడుతూ, సంక్షోభం మనకు అనేక పాఠాలు నేర్పుతుందనీ , ప్రస్తుత సమయం మనకు స్వావలంబన అనే గొప్ప పాఠాన్ని నేర్పిందనీ పేర్కొన్నారు. పంచాయితీలు మౌలిక సదుపాయాలను పటిష్ఠపరచుకోవాలనీ, కరోనా యాప్ " ఆరోగ్య సేతు" ను డౌన్ లోడ్ చేసుకోవడంపై అవగాహన పెంచుకోవాలనీ , ప్రధానమంత్రి ఈ సందర్భంగా విజ్ఞప్తి చేశారు .


    కోవిడ్ -19 నిర్వహణ కోసం చేపడుతున్న చర్యలు , సంసిద్ధతపై కేంద్ర ఆరోగ్యం, కుటుంబ సంక్షేమ శాఖ మంత్రి డాక్టర్ హర్ష వర్ధన్ ఈరోజు అన్ని రాష్ట్రాల ఆరోగ్యశాఖ మంత్రులు, ఆరోగ్యశాఖ కార్యదర్శులతో వీడియో కాన్ఫరెన్స్ ద్వారా సమీక్ష నిర్వహించారు . ఇంతవరకు రాష్ట్రాలు తీసుకుంటున్న చర్యల పట్ల మంత్రి సంతృప్తి వ్యక్తం చేశారు. ఎక్కువ సంఖ్యలో కేసులు నమోదౌతున్న జిల్లాలు, కేసుల సంఖ్య రెట్టింపౌతున్న జిల్లాలు, మృతుల సమాఖ్య ఎక్కువగా ఉన్న జిల్లాలపై ప్రత్యేక దృష్టి పెట్టాలని ఆయన కోరారు .


    డాక్టర్ హర్ష వర్ధన్ ఈ సందర్భంగా మాట్లాడుతూ పర్యవేక్షణ, ప్రతి ఇంటికీ వెళ్లి కేసులు గుర్తించడం, కేసులను ముందుగా గుర్తించడం, సరైన చికిత్సా విధానం పై దృష్టి పెట్టి, రోగులకు సకాలంలో చికిత్స అందే విధంగా , మరణాల సంఖ్య తగ్గే విధంగా కృషి చేయాలని రాష్ట్రాలను కోరారు . వైద్యులపై , ఇతర ఆరోగ్య కార్యకర్తలపైన అదేవిధంగా కోవిడ్ -19 సోకిన రోగులు, చికిత్స అనంతరం నయం అయిన రోగులపైనా దాడులు జరగకుండా తీసుకుంటున్న చర్యల గురించి ఆరోగ్యశాఖ మంత్రులు వ్యక్తిగతంగా సమీక్షించాలని కూడా ఆయన కోరారు .


    అంతకు ముందు డాక్టర్ హర్ష వర్ధన్ కూడా ప్రపంచ ఆరోగ్య సంస్థ (డబ్ల్యూ.హెచ్.ఓ.) సభ్యదేశాలకు చెందిన ఆరోగ్య శాఖ మంత్రులందరితో వీడియో కాన్ఫరెన్స్ ద్వారా మాట్లాడుతూ, కోవిడ్ -19 నిర్వహణ లో భారతదేశం అనుసరిస్తున్న వ్యూహాన్ని తెలియజేశారు. సామాజిక బాధ్యత మరియు నియంత్రణ చర్యలు అనే రెండు ప్రధాన సూత్రాల ఆధారంగా భారతదేశ నిర్వహణ కొనసాగుతున్నట్లు ఆయన వివరించారు .


    గతంలో కొన్ని కేసులు నమోదైన దేశంలోని 15 జిల్లాల్లో, గత 28 రోజులు నుండీ ఈ రోజు వరకు, కొత్తగా ఒక్క కేసు కూడా నమోదు కాలేదు. ఇప్పటికే హైలైట్ చేసిన జిల్లాలతో పాటు మరో మూడు కొత్త జిల్లాలు ఈ జాబితాలో చేరాయి . అవి : ఛత్తీస్ గఢ్ నుండి దుర్గ్ మరియు రాజనంద్ గావ్ ; మధ్యప్రదేశ్ నుండి శివపురి .


    గత 14 రోజులుగా 23 రాష్ట్రాలు / కేంద్రపాలితప్రాంతాలకు చెందిన మొత్తం 80 జిల్లాల నుండి ఒక్క కొత్త కేసు కూడా నమోదు కాలేదు.


    ప్రజలకు ఉపయోగపడే ఆరోగ్యపరమైన సమాచారంతో పాటు పౌరులు అడిగే ప్రశ్నలకు శిక్షణ పొందిన నిపుణుల ప్రామాణికమైన సమాధానాల కోసం ఏర్పాటు చేసిన @CovidIndiaSeva ట్విట్టర్ హేండిల్ ను చూడండి


    ఇంతవరకు, 20.57 శాతం రికవరీ రేట్ తో, 4,748 మంది చికిత్స అనంతరం కోలుకుని ఆసుపత్రుల నుండి విడుదల అయ్యారు . నిన్నటి నుండి 1684 కొత్త కేసులు నమోదయ్యాయి.


    భారతదేశంలో ఇంతవరకు , 23,077 కేసులను కోవిడ్-19 పాజిటివ్ గా ధృవీకరించారు. 718 మరణాలు నమోదయ్యాయి .


    కోవిడ్ - 19 కు సంబంధించిన సాంకేతిక సమస్యలు , మార్గదర్శకాలు , సలహాలు , సూచనలపై ప్రామాణికమైన , తాజా సమాచారం కోసం ఈ వెబ్ సైట్ ను క్రమం తప్పకుండా సందర్శించండి :


    : https://www.mohfw.gov.in/ .


    కోవిడ్ -19 కు సంబంధించిన సాంకేతిక సమస్యలకు పరిష్కారాలను దిగువ పేర్కొన్న ఈ మెయిల్ ను సంప్రదించడం ద్వారా తెలుసుకోవచ్చు :
    technicalquery.covid19@gov.in


    ఇతర సందేహాలు , అనుమానాలకు పరిష్కారాలను దిగువ పేర్కొన్న ఈ మెయిల్ ను సంప్రదించడం ద్వారా తెలుసుకోవచ్చు :
    ncov2019@gov.in .


    కోవిడ్ -19 పై ఎటువంటి అనుమానాలు , సమస్యలు , సమాచారానికైనా , ఆరోగ్యం , కుటుంబ సంక్షేమ మంత్రిత్వ శాఖకు చెందిన ఉచిత హెల్ప్ లైన్ నెంబర్ : +91-11-23978046 లేదా 1075 (టోల్ ఫ్రీ) ని సంప్రదించవచ్చు .


    వివిధ రాష్ట్రాలు / కేంద్ర పాలిత ప్రాంతాల కు చెందిన కోవిడ్ - 19 హెల్ప్ లైన్ నెంబర్ల జాబితా మరియు ఇతర సమాచారం కోసం ఈ వెబ్ సైట్ ని చూడండి :
    https://www.mohfw.gov.in/pdf/coronvavirushelplinenumber.pdf .


    *****

    
    
    (Release ID: 1617995) Visitor Counter : 30
    
    
      Read this release in: English , Urdu , Hindi , Marathi , Assamese , Bengali , Punjabi , Punjabi , Gujarati , Odia , Tamil , Kannada , Malayalam