      రక్ష‌ణ మంత్రిత్వ శాఖ‌

      కోవిడ్-19 కు వ్యతిరేకంగా పోరాటంలో పౌర అధికారులతో కలిసిమెలసి పనిచేస్తున్న సాయుధ దళాలు ;
      క్వారంటైన్ లో ఉన్న 1,737 మంది లో, తప్పనిసరి పరీక్షల తర్వాత 403 మందిని పంపివేసిన అధికారులు

      Posted On: 03 APR 2020 11:25AM by PIB Hyderabad

    కోవిడ్- 19 మహమ్మారిని ఎదుర్కోడానికి మన సాయుధ బలగాలు అలుపెరగని సేవలు అందిస్తున్నాయి. వివిధ ప్రాంతాల్లో స్థానిక ప్రభుత్వ అధికారులకు చేదోడు వాదోడు గా ఉంటూ వైద్య , ఇతర సహాయాన్ని అందించేందుకు సాయుధ బలగాల వైద్య సర్వీసెస్ ( ఏఎఫ్ఎంఎస్) పూర్తి సన్నద్ధమైంది. ముంబై , జైసల్మార్ , జోధ్పూర్ , హిందోన్ , మానెసర్ , చెన్నై లో ఆరు క్వారంటైన్ కేంద్రాలను ఏర్పాటు చేశారు. 1737 మందిని వాటిలో పరీక్షలు చేసి , 403 మందిని తిరిగి పంపివేశారు. పాజిటివ్ వచ్చిన ఇద్దరిని ఢిల్లీలో సఫ్ధర్ జంగ్ ఆస్పత్రికి చికిత్స కోసం తరలించారు.


    దేశవ్యాప్తంగా 51 ఆస్పత్రుల్లో ప్రత్యేక కోవిడ్- 19 ప్రాంగణాలను ఇంటెన్సివ్ కేర్ యూనిట్ల తో సహా ఏర్పాటు చేశారు. వీటిలో హైదరాబాద్ , విశాఖపట్నం కూడా ఉన్నాయి.


    జాతీయ స్థాయిలో సాయుధ బలగాల ఆస్పత్రులతో అనుసంధానం చేస్తూ అయిదు వైరల్ టెస్టింగ్ కేంద్రాలను అందుబాటులోకి తెచ్చారు. బెంగళూర్ , పూణే , లక్నో , ఉధంపూర్ లో ఇవి ఉన్నాయి.


    భారతీయ వైమానిక దళానికి చెందిన ప్రత్యేక విమానాల్లో ప్రజలను తరలించి , వైద్య సౌకర్యాలను కూడా గమ్యస్థానాలకు చేర్చారు. విమాన సిబ్బంది , వైద్య బృందాలు , సహాయక సిబ్బంది , 15 టన్నుల వైద్య వస్తువులతో కూడిన ఏ సి - 17 గ్లోబ్ మాస్టర్ III రకం విమానంలో చైనా నుండి 125 మందిని తరలించారు. వీరిలో భారతీయ పౌరులు , పిల్లలతో పాటు కొందరు మిత్ర దేశాల వారు కూడా ఉన్నారు. అలాగే ఇరాన్ నుండి కూడా ఈ రకం విమానంలో అక్కడ చిక్కుకున్న 31 మంది మహిళలు , చిన్నారులుతో కలిపి 58 మంది గల మన పౌరులను తరలించారు. ఎయిర్ క్రాఫ్ట్ లో 529 కోవిడ్- 19 నమూనాలను కూడా పరీక్షల కోసం తీసుకువచ్చారు.


    సి - 130 జె సూపర్ హెర్క్యులస్ విమానం మాల్దీవులకు 6.2 టన్నుల మందులను తీసుకెళ్లింది. ఆర్మీ మెడికల్ కార్ప్స్ బృందం ఐదుగురు వైద్యులు , ఇద్దరు నర్సింగ్ ఆఫీసర్లు మరియు ఏడుగురు పారామెడిక్స్‌ను మాల్దీవుల్లో పంపి వారికి వైద్య పరంగా పలు సేవలను అందించింది.


    అవసరమైన సామాగ్రి , మందులు , వైద్య పరికరాల రవాణాకు వైమానిక దళానికి చెందిన రవాణా విమానాలను ఉపయోగిస్తున్నారు. ఇప్పటివరకు , సుమారు 60 టన్నుల నిల్వలను దేశంలోని వివిధ ప్రాంతాలకు పంపించారు. దేశవ్యాప్తంగా వివిధ ప్రదేశాలలో 28 ఫిక్స్‌డ్ వింగ్ , 21 హెలికాప్టర్లు ఎప్పుడు అవసరమైనా సేవలు అందించడానికి సిద్ధంగా ఉంచారు.


    ఆరు నావికాదళ నౌకలను పొరుగు దేశాలకు సహాయం కోసం సిద్ధంగా ఉంచారు. మాల్దీవులు , శ్రీలంక , బంగ్లాదేశ్ , నేపాల్ , భూటాన్ , ఆఫ్ఘనిస్తాన్లలో మోహరించడానికి ఐదు వైద్య బృందాలు కూడా సిద్ధంగా ఉన్నాయి.

    
    
    (Release ID: 1610691) Visitor Counter : 27
    
    
      Read this release in: English , Urdu , Marathi , Hindi , Assamese , Bengali , Punjabi , Gujarati , Tamil , Kannada , Malayalam