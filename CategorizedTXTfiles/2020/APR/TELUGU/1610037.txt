      రాష్ట్రప‌తి స‌చివాల‌యం

      రాష్ట్రపతి రామ్‌నాథ్‌ కోవింద్‌ శుభాకాంక్షలు
      Posted On: 01 APR 2020 5:55PM by PIB Hyderabad


    శ్రీరామనవమి పర్వదినం సందర్భంగా రాష్ట్రపతి రామ్‌నాథ్‌ కోవింద్ దేశ ప్రజలకు శుభాకాంక్షలు తెలిపారు. “పవిత్ర శ్రీరామనవమి పర్వదినం నేపథ్యంలో దేశ పౌరులందరికీ నా శుభకామనలు తెలియజేస్తున్నాను” అని ఆయన తన సందేశంలో పేర్కొన్నారు. మర్యాద పురుషోత్తముడైన శ్రీరామచంద్రుని జన్మతిథి సందర్భంగా దేశమంతటా ప్రజలు వేడుకలు చేసుకుంటారు. అలాగే ఇది పంటలు ఇళ్లకు చేరే సమయం కావడంతో ఆరుగాలం చెమటోడ్చే రైతు సోదరులు కూడా సంబరాల్లో నిమగ్నమవుతారు. కాగా, “శ్రీరాముని ఆదర్శప్రాయం జీవనం మనకు సత్ప్రవర్తన, సహనం, సామరస్యం, సౌహార్దలతో కూడిన సందేశాన్నిస్తుంది. నిత్య నూతనమైన ఈ విలువలను మన కర్తవ్య నిర్వహణలో చిత్తశుద్ధితో పాటించాలి. ఆ మహనీయుడు చూపిన ఆదర్శాల బాటలో ఉజ్వల నవభారత నిర్మాణానికి ఈ రామనవమి పర్వదినంనాడు సంకల్పం పూనుదాం. పండుగ సంబరాలు చేసుకోవడంతోపాటు ప్రపంచ మహమ్మారి కోవిడ్‌-19 వైరస్‌పై పోరాటంలో భాగంగా ప్రభుత్వం నిర్దేశించిన ‘సామాజిక దూరం’ వంటి మార్గదర్శకాలను తూచా తప్పుకుండా పాటిద్దాం” అని రాష్ట్రపతి తన సందేశంలో ప్రజలకు పిలుపునిచ్చారు.

    
    
    (Release ID: 1610037) Visitor Counter : 38
    
    
      Read this release in: English , Hindi , Bengali , Tamil