      ఆరోగ్య, కుటుంబ సంక్షేమ‌ మంత్రిత్వ శాఖ

      కోవిడ్-19 పై తాజా సమాచారం
      Posted On: 14 APR 2020 5:02PM by PIB Hyderabad


    దేశంలో కోవిడ్ -19 నివారణ , నియంత్రణ మరియు నిర్వహణ కోసం భారత ప్రభుత్వం వివిధ రాష్ట్రాలు / కేంద్రపాలిత ప్రాంతాలతో కలిసి అనేక చర్యలు చేపట్టింది . వీటిని క్రమం తప్పకుండా ఉన్నత స్థాయిలో పర్యవేక్షిస్తున్నారు .


    ప్రధానమంత్రి గౌరవనీయులు శ్రీ నరేంద్రమోదీ ఈ రోజు జాతి నుద్దేశించి ప్రసంగిస్తూ, ఈ మహమ్మారిని తిప్పికొట్టడానికి ఏడు సూత్రాలు పాటించాలని పౌరులకు విజ్ఞప్తి చేశారు. ఆ సూత్రాలు :


    1. మీ ఇళ్లలోని పెద్దలు, ప్రత్యేకించి దీర్ఘకాలిక వ్యాధులున్న వారిపట్ల అత్యంత జాగ్రత్త వహించండి .


    2. లాక్ డౌన్ నిబంధనలను పూర్తిగా పాటించండి, సామాజిక దూరం పాటించండి . ఇంట్లో తయారుచేసుకున్న మాస్కులు తప్పకుండా ధరించండి .


    3. రోగనిరోధక శక్తిని పెంచుకోవడానికి ఆయుష్ ‌ మంత్రిత్వశాఖ జారీచేసిన మార్గదర్శకాలను అనుసరించండి. "కధా" వేడి నీటిని తరచుగా త్రాగండి.


    4. కరోనా వైరస్ ‌ వ్యాప్తి నిరోధం కోసం ‘ ఆరోగ్య సేతు ’ మొబైల్ ‌ యాప్ ‌ ను డౌన్ ‌ లోడ్ ‌ చేసుకోండి.


    5. మీ చుట్టూ ఉన్న పేద కుటుంబాల యోగక్షేమాలను పట్టించుకోండి . ప్రత్యేకించి వారి ఆహార అవసరాలు తీర్చడానికి ప్రయత్నించండి .


    6. మీ వ్యాపారాలు , పరిశ్రమలలో పనిచేసేవారిపై కరుణతో మెలగండి. వారికి జీవనోపాధి లేకుండా చేయవద్దు .


    7. కరోనాపై పోరాడుతున్న డాక్టర్లు , నర్సులు , పోలీసులు , పారిశుధ్య సిబ్బంది వంటి మన జాతీయ యోధులను అమితంగా గౌరవించండి .


    దేశంలో ఆరోగ్య మౌలిక సదుపాయాలను పటిష్టపరచడానికి రాష్ట్రాలు / కేంద్ర పాలిత ప్రాంతాలతో కలిసి కేంద్ర ఆరోగ్యం, కుటుంబ సంక్షేమ మంత్రిత్వ శాఖ నిరంతరం, కఠోర దీక్షతో పనిచేస్తోంది. ఇప్పటి వరకు , మొత్తం 602 ఆసుపత్రులను కోవిడ్-19 కోసం ప్రత్యేకంగా కేటాయించారు. ఈ ఆసుపత్రుల్లో 1,06,719 ఐసోలేషన్ పడకలు, 12,024 ఐ.సి.యు. పడకలను ఏర్పాటు చేశారు.


    జన సాంద్రత ఎక్కువగా ఉన్న ప్రాంతాల్లో కోవిడ్ -19 వ్యాప్తిని నిరోధించడానికి భారత ప్రభుత్వ ప్రధాన శాస్త్రీయ సలహాదారుని కార్యాలయం మార్గదర్శకాలను జారీ చేసింది. మరుగు దొడ్లు , బట్టలు ఉతికే ప్రదేశాలు , స్నానాలు చేసే ప్రదేశాలను ఒకరి కంటే ఎక్కువ మంది ఉపయోగించే ప్రాంతాల్లో తక్కువ ఖర్చుతో చేపట్టవలసిన పారిశుధ్యం, పరిశుభ్రత చర్యలను ఈ మార్గదర్శకాల్లో ప్రధానంగా వివరించారు .


    నిన్నటి నుండి 1211 మందికి కొత్తగా కోవిడ్-19 సోకగా, 31 మంది మృతి చెందారు. ఇంతవరకు మొత్తం 1036 మంది చికిత్స అనంతరం కోలుకుని ఆసుపత్రుల నుండి ఇళ్లకు వెళ్లారు.


    కోవిడ్ - 19 కు సంబంధించిన సాంకేతిక సమస్యలు , మార్గదర్శకాలు , సలహాలు , సూచనలపై ప్రామాణికమైన , తాజా సమాచారం కోసం ఈ వెబ్ సైట్ ను క్రమం తప్పకుండా సందర్శించండి :


    : https://www.mohfw.gov.in/ .


    కోవిడ్ -19 కు సంబంధించిన సాంకేతిక సమస్యలకు పరిష్కారాలను దిగువ పేర్కొన్న ఈ మెయిల్ ను సంప్రదించడం ద్వారా తెలుసుకోవచ్చు :


    
    technicalquery.covid19@gov.in


    ఇతర సందేహాలు , అనుమానాలకు పరిష్కారాలను దిగువ పేర్కొన్న ఈ మెయిల్ ను సంప్రదించడం ద్వారా తెలుసుకోవచ్చు :
    ncov2019@gov.in .


    కోవిడ్ -19 పై ఎటువంటి అనుమానాలు , సమస్యలు , సమాచారానికైనా , ఆరోగ్యం , కుటుంబ సంక్షేమ మంత్రిత్వ శాఖకు చెందిన ఉచిత హెల్ప్ లైన్ నెంబర్ : +91-11-23978046 లేదా 1075 ను సంప్రదించవచ్చు .


    వివిధ రాష్ట్రాలు / కేంద్ర పాలిత ప్రాంతాల కు చెందిన కోవిడ్ - 19 హెల్ప్ లైన్ నెంబర్ల జాబితా మరియు ఇతర సమాచారం కోసం ఈ వెబ్ సైట్ ని చూడండి :
    https://www.mohfw.gov.in/pdf/coronvavirushelplinenumber.pdf .


    *****

    
    
    (Release ID: 1614468) Visitor Counter : 43
    
    
      Read this release in: English , Urdu , Marathi , Hindi , Assamese , Manipuri , Bengali , Punjabi , Gujarati , Odia , Tamil , Kannada , Malayalam