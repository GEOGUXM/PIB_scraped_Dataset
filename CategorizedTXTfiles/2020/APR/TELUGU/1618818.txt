      PIB Headquarters

      ఉపాధి హామీ పధకం ద్వారా రాష్ట్రంలో 12 లక్షల మందికి పైగా లబ్ది.
      Posted On: 27 APR 2020 9:57PM by PIB Hyderabad


    ప్రస్తుతం కరోనా విజృంభణ కారణంగా ఉపాధి కోల్పోయిన కూలీలకు ఉపాధి హామీ పధకం ద్వారా 12 లక్షల 88 వేల 422 మంది తెలంగాణాలో లబ్ది పొందుతున్నారు. పనులు లేక ఆర్ధికంగా ఇబ్బంది పడుతున్న వారికి మరింత ఆర్ధిక చేయూత ఇవ్వాలన్న ధ్యేయంతో కేంద్ర ప్రభుత్వం ప్రధానమంత్రి గరీబ్ కళ్యాణ యోజన పధకం క్రింద ఉపాధి హామీ కూలీని అదనంగా 20 రూపాయలు పెంచింది. గ్రామీణ ప్రాంతాల్లోని కూలీలకు ఈ పెంపు ఎంతో ఊరట నిచ్చింది. రాష్ట్రంలోని అన్ని జిల్లాల్లో ఉపాధి పనులు ఊపందుకున్నాయి. ప్రస్తుతం జాబ్ కార్డులు ఉన్న వారికి మాత్రమే కాకుండా కొత్తగా జాబ్ కార్డులు ఇవ్వడం ద్వారా ఏప్రిల్ 1 నుండి కొత్తగా 6245 మందికి ఉపాధి కలిగింది. రంగారెడ్డి జిల్లాలో అత్యధికంగా 1309 మందికి కొత్తగా జాబ్ కార్డులు మంజూరు చేశారు. రాష్ట్రంలో ఉన్న మొత్తం 12769 గ్రామ పంచాయితీలకు గాను 12574 గ్రామ అంచాయితీలలో పనులు ప్ర్రారంభమయ్యాయి. అంటే మొత్తం గ్రామ పంచాయితీలలో 98 శాతం పంచాయితీలలో పనులు జరుగుతున్నాయి. సరాసరిన గ్రామ పంచాయితీలలో 102 మంది పని పొందుతున్నారు.
    అగ్ర స్థానంలో రంగారెడ్డి జిల్లా
    జాతీయ ఉపాధి హామీ పథకంలో రాష్ట్రంలోని అన్ని జిల్లాల కన్నా అధిక సంఖ్యలో కూలీలకు ఉపాధి కల్పించి రంగారెడ్డి జిల్లా అగ్ర స్థానంలో నిలిచింది. కరోనా వైరస్ సంక్షోభ ప్రతికూల పరిస్థితుల్లోనూ అత్యధిక సంఖ్యలో కూలీలకు ఉపాధి కల్పించడంతో పాటు కొత్తగా జాబ్ కార్డులను మంజూరు చేయడంలో కూడా ప్రధమ స్థానంలో నిలిచింది. జిల్లాలోని మొతం 560 గ్రామ పంచాయితీలకు గాను 554 గ్రామ పంచాయితీల్లో ముమ్మరంగా పనులు సాగుతున్నాయి. 50379 మందికి ఉపాధి కల్పించడం ద్వారా 34501 కుటుంబాలకు లబ్ది చేకూరింది. వీరందరికీ 6 కోట్ల 61 లక్షలు వేతనంగా చెల్లింపులు జరిగాయి. ప్రస్తుత తరుణంలో పనులు లేకపోవడంతో జిల్లా యంత్రాంగం కొత్తగా జాబ్ కార్డులు మంజూరు చేయడంతో పాటు మరి కొంత మందికి ఉపాధి కల్పిస్తుంది. 3304 మందికి కొత్తగా జాబ్ కార్డులు మంజూరు అయ్యాయి. ఒక్కో గ్రామపంచాయతీలో 102 మందికి కనీసం ఉపాధి లభించింది. వలస కార్మికులు పడుతున్న ఇబ్బందులను గుర్తించిన జిల్లా యంత్రాంగం కరోనా వైరస్ రోగులకు ప్రత్యేకంగా గచ్చిబౌలి లోని క్రీడల భావన సముదాయాన్ని ఆసుపత్రిగా మార్చిన విషయం తెలిసిందే. మూడు వేల మంది వలస కార్మికులకు ఉపాధి కల్పించడం ద్వారా ఈ క్రీడల భవనాన్ని ఆసుపత్రిగా మార్చారు. వలస కార్మికులకు కూడా ఉపాధి కల్పించిన ఘనత రంగారెడ్డి జిల్లాకు దక్కింది.


    ఉపాధి హామీ పధకంలో భాగంగా రంగారెడ్డి జిల్లా కేశంపేట మండలంలోని పాటిగడ్డ గ్రామంలో పంట కాలువ పూడిక తీస్తున్న కూలీలు


    ఉపాధి హామీ పనుల్లో భాగంగా రంగారెడ్డి జిల్లా మంచాల మండలంలోని ఎల్లమ్మ తండాలో పనులు చేస్తున్న కూలీలు

    
    
    (Release ID: 1618818) Visitor Counter : 27
    
    
      Read this release in: English