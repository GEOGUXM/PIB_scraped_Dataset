      రసాయనాలు, ఎరువుల మంత్రిత్వ శాఖ

      కోవిడ్-19 మహమ్మారికి వ్యతిరేకంగా పోరాడేందుకు అనువుగా రసాయనాలు, ఎరువులు, ఔషధాల లభ్యతను దేశంలో మెరుగు పరిచేందుకు చేస్తున్న ప్రయత్నాలను క్రమబద్దీకరిస్తున్నాము : గౌడ
      Posted On: 21 APR 2020 7:08PM by PIB Hyderabad


    కోవిడ్-19 మహమ్మారి వల్ల ఎదురౌతున్న సవాళ్ళను అధిగమించేందుకు అవసరమైన మందులు, ఎరువులు, క్రిమి సంహారక రసాయనాల సరఫరా సమృద్ధిగా ఉండేవిధంగా తమ మంత్రిత్వశాఖ అవసరమైన చర్యలన్నీ చేపడుతోందని రసాయనాలు, ఎరువుల శాఖ కేంద్ర మంత్రి శ్రీ డి.వి.సదానంద గౌడ పేర్కొన్నారు.


    ఈ మేరకు శ్రీ గౌడ ఒక ట్వీట్ చేస్తూ, రైతులకు ఎరువులు , సాధారణ ప్రజలకు మందులు, ఆరోగ్య సేవలు , కరోనా వైరస్ వ్యాప్తిని అరికట్టడానికి అవసరమైన క్రిమి సంహారక రసాయనాల లభ్యతను మెరుగు పరిచేందుకు తగిన వ్యూహాలను రూపొందించాలని తన మంత్రిత్వ శాఖ లోని మూడు విభాగాలైన ఎరువులు , ఫార్మా , రసాయనాలు మరియు పెట్రోకెమికల్స్ కు చెందిన కార్యదర్శులు, ఇతర సీనియర్ అధికారులతో జరిపిన చర్చల్లో కోరినట్లు తెలిపారు .


    ఎటువంటి ఆటంకాలు లేకుండా అవసరమైన వస్తువుల సరఫరా కొనసాగేందుకు తమలో తాము సంప్రదిస్తూ, ఇతర మంత్రిత్వ శాఖల అధికారులతో కూడా సమన్వయంతో సన్నిహితంగా పనిచేయాలని ఈ సమావేశంలో శ్రీ గౌడ తమ శాఖ అధికారులను కోరారు .


    కేంద్ర రసాయనాలు , ఎరువుల శాఖ సహాయ మంత్రి శ్రీ మన్ సుఖ్ మాండవీయ కూడా ఇటీవల తమ శాఖ అధికారులతో వీడియో కాన్ఫరెన్స్ ద్వారా మాట్లాడారు . కోవిడ్-19 మహమ్మారి విజృంభణ సమయంలో రసాయనాలు, పెట్రోకెమికల్ పరిశ్రమ ఎదుర్కొంటున్న సమస్యల పరిష్కారానికి తీసుకోవలసిన చర్యలపై ఈ సమావేశంలో ప్రధానంగా చర్చించారు. ఈ సందర్భంగా శ్రీ మాండవీయ ఒక ట్వీట్ చేస్తూ - "ప్రపంచం అంతా ఒక కుటుంబమని విశ్వసించే భారతదేశం, సోదర భావాన్ని ప్రోత్సహిస్తుంది. " అని వ్యాఖ్యానించారు.


    రానున్న ఖరీఫ్ పంట కాలానికి రైతులకు అవసరమయ్యే ఎరువులు సమృద్ధిగా సరఫరా చేయడానికి ఎరువుల కంపెనీలు ఇప్పటికే పూర్తి సామర్ధ్యంతో పనిచేయడం ప్రారంభించాయని, మంత్రిత్వశాఖ పేర్కొంది . ఫార్మా రంగం కూడా హైడ్రోక్సీక్లోరోక్విన్ తో సహా అవసరమైన మందులను సమృద్ధిగా ఉత్పత్తి చేయడానికి నిర్విరామంగా కృషి చేస్తోంది . ప్రపంచంలో హైడ్రోక్సీక్లోరోక్విన్ భారీగా ఉత్పత్తి చేసే దేశాల్లో భారతదేశం ఒకటిగా ఉంది. దేశీయ అవసరాలను తీర్చడంతో పాటు మిగిలిన మందులను భారతదేశం ఇతర దేశాలకు కూడా ఎగుమతి చేస్తోంది. క్రిమిసంహారకాలుగా ఉపయోగించే అవసరమైన రసాయనాల ఉత్పత్తి, సరఫరా కూడా సంతృప్తికరంగా ఉంది .


    ***

    
    
    (Release ID: 1616902) Visitor Counter : 18
    
    
      Read this release in: English , Urdu , Hindi , Assamese , Bengali , Punjabi , Gujarati , Odia , Tamil , Kannada