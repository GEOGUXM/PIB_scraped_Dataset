      ਰੱਖਿਆ ਮੰਤਰਾਲਾ

      "ਐਕਸਰਸਾਈਜ਼ ਐੱਨਸੀਸੀ ਯੋਗਦਾਨ" ਤਹਿਤ ਕੋਵਿਡ 19 ਨਾਲ ਨਜਿੱਠਣ ਲਈ ਐੱਨਸੀਸੀ ਦੇ ਵਲੰਟੀਅਰ ਕੈਡਿਟ ਰਾਸ਼ਟਰੀ ਡਿਊਟੀ ਲਈ ਤਿਆਰ
      ਇਸ ਸਬੰਧੀ ਐੱਨਸੀਸੀ ਨੇ ਕੈਡਿਟਾਂ ਦੇ ਆਰਜ਼ੀ ਰੋਜ਼ਗਾਰ ਲਈ ਦਿਸ਼ਾ-ਨਿਰਦੇਸ਼ ਜਾਰੀ ਕੀਤੇ
      
      Posted On: 02 APR 2020 10:09AM by PIB Chandigarh


    ਨੈਸ਼ਨਲ ਕੈਡਿਟ ਕੋਰ (ਐੱਨਸੀਸੀ) ਨੇ ‘ ਐਕਸਰਸਾਈਜ਼ ਐੱਨਸੀਸੀ ਯੋਗਦਾਨ ’ ਤਹਿਤ ਕੋਵਿਡ 19 ਨਾਲ ਨਜਿੱਠਣ ਲਈ ਰਾਸ਼ਟਰੀ ਮੁਹਿੰਮ ‘ ਚ ਸਿਵਲ ਪ੍ਰਸ਼ਾਸਨ ਨੂੰ ਮਦਦ ਦੀ ਪੇਸ਼ਕਸ਼ ਕੀਤੀ ਹੈ। ਐੱਨਸੀਸੀ ਨੇ ਇਸ ਦੇ ਲਈ ਆਪਣੀ ਇੱਛਾ ਨਾਲ ਸੇਵਾਵਾਂ ਦੇਣ ਦੇ ਚਾਹਵਾਨ ਆਪਣੇ ਕੈਡਿਟਾਂ ਲਈ ਆਰਜ਼ੀ ਰੋਜ਼ਗਾਰ ਦੇ ਦਿਸ਼ਾ-ਨਿਰਦੇਸ਼ ਜਾਰੀ ਕੀਤੇ ਹਨ , ਤਾਕਿ ਮਹਾਮਾਰੀ ਨਾਲ ਨਜਿੱਠਣ ਦੇ ਕਾਰਜਾਂ ਵਿੱਚ ਸ਼ਾਮਲ ਵਿਭਿੰਨ ਏਜੰਸੀਆਂ ਦੁਆਰਾ ਕੀਤੇ ਜਾ ਰਹੇ ਰਾਹਤ ਯਤਨਾਂ ਅਤੇ ਕੰਮਕਾਜ ਦੇ ਤਰੀਕਿਆਂ ਨੂੰ ਹੋਰ ਮਜ਼ਬੂਤ ਬਣਾਇਆ ਜਾ ਸਕੇ ।


    ਯੋਗਦਾਨ ਦੇ ਤਹਿਤ ਐੱਨਸੀਸੀ ਕੈਡਿਟਾਂ ਲਈ ਨਿਰਧਾਰਿਤ ਕਾਰਜਾਂ ‘ ਚ ਹੈਲਪਲਾਈਨ/ਕਾਲ ਸੈਂਟਰਾਂ ਦਾ ਪ੍ਰਬੰਧਨ , ਰਾਹਤ ਸਮੱਗਰੀ/ਦਵਾਈਆਂ/ਖੁਰਾਕੀ/ ਜ਼ਰੂਰੀ ਵਸਤਾਂ ਦੀ ਵੰਡ , ਸਮੂਹਿਕ ਸਹਾਇਤਾ , ਡਾਟਾ ਪ੍ਰਬੰਧਨ , ਜਨਤਕ ਸਥਾਨਾਂ ‘ ਤੇ ਲੋਕਾਂ ਨੂੰ ਕਤਾਰ ਵਿੱਚ ਖੜ੍ਹੇ ਕਰਨ ਦੀ ਵਿਵਸਥਾ ਕਰਨਾ ਅਤੇ ਟ੍ਰੈਫਿਕ ਪ੍ਰਬੰਧਨ ਸ਼ਾਮਲ ਹੈ । ਦਿਸ਼ਾ-ਨਿਰਦੇਸ਼ਾਂ ਅਨੁਸਾਰ ਕੈਡਿਟਾਂ ਨੂੰ ਕਾਨੂੰਨ ਅਤੇ ਵਿਵਸਥਾ ਦੀ ਸਥਿਤੀ ਨਾਲ ਨਜਿੱਠਣ , ਸਰਗਰਮ ਮਿਲਿਟਰੀ ਡਿਊਟੀਆਂ ਅਤੇ ਕੋਰੋਨਾ ਦੇ ਹੌਟ ਸਪੌਟ ਬਣ ਚੁੱਕੇ ਸਥਾਨਾਂ ‘ ਤੇ ਤਾਇਨਾਤ ਨਹੀਂ ਕੀਤਾ ਜਾ ਸਕਦਾ ।


    ਦਿਸ਼ਾ-ਨਿਰਦੇਸ਼ਾਂ ਅਨੁਸਾਰ ਆਰਜ਼ੀ ਰੋਜ਼ਗਾਰ ਦੀ ਵਿਵਸਥਾ ਤਹਿਤ ਸਿਰਫ਼ 18 ਸਾਲ ਤੋਂ ਜ਼ਿਆਦਾ ਉਮਰ ਦੇ ਸੀਨੀਅਰ ਵਿੰਗ ਕੈਡਿਟ ਹੀ ਨਿਯੁਕਤ ਕੀਤੇ ਜਾ ਸਕਦੇ ਹਨ । ਉਨ੍ਹਾਂ ਦੀਆਂ ਪੱਕੇ ਸਿਖਲਾਈ ਸਟਾਫ਼ ਜਾਂ ਇੱਕ ਸਹਾਇਕ ਐੱਨਸੀਸੀ ਅਧਿਕਾਰੀ ਦੀ ਦੇਖਰੇਖ ਵਿੱਚ 8 ਤੋਂ 20 ਦੇ ਛੋਟੇ ਗਰੁੱਪਾਂ ਵਿੱਚ ਵੰਡ ਕੇ ਸੇਵਾਵਾਂ ਲਈਆਂ ਜਾਣੀਆਂ ਚਾਹੀਦੀਆਂ ਹਨ।


    ਸਵੈ-ਇੱਛਾ ਨਾਲ ਸੇਵਾ ਦੇਣ ਦੇ ਇਛੁੱਕ ਅਜਿਹੇ ਕੈਡਿਟਾਂ ਦੀ ਨਿਯੁਕਤੀ ਲਈ ਰਾਜ ਸਰਕਾਰਾਂ/ਜ਼ਿਲ੍ਹਾ ਪ੍ਰਸ਼ਾਸਨ ਨੂੰ ਸਟੇਟ ਐੱਨਸੀਸੀ ਹੈੱਡਕੁਆਰਟਰਾਂ ਜ਼ਰੀਏ ਆਪਣੀਆਂ ਜ਼ਰੂਰਤਾਂ ਦੱਸਣੀਆਂ ਪੈਣਗੀਆਂ। ਇਸ ਦੀ ਡਿਟੇਲ ਸਬੰਧੀ ਐੱਨਸੀਸੀ ਡਾਇਰੈਕਟੋਰੇਟ/ਸਮੂਹ ਹੈੱਡਕੁਆਰਟਰਾਂ/ਇਕਾਈ ਪੱਧਰ ‘ ਤੇ ਰਾਜ ਸਰਕਾਰ/ਸਥਾਨਕ ਸਿਵਲ/ਇਕਾਈਆਂ ਦੇ ਨਾਲ ਤਾਲਮੇਲ ਕੀਤਾ ਜਾਵੇਗਾ। ਕੈਡਿਟਾਂ ਨੂੰ ਡਿਊਟੀ ‘ ਤੇ ਤਾਇਨਾਤ ਕਰਨ ਤੋਂ ਪਹਿਲਾਂ ਜ਼ਮੀਨੀ ਹਾਲਾਤ ਅਤੇ ਨਿਰਧਾਰਿਤ ਜ਼ਰੂਰਤ ਸੁਨਿਸ਼ਚਿਤ ਕੀਤੇ ਜਾਣੇ ਜ਼ਰੂਰੀ ਹਨ।


    ਰੱਖਿਆ ਮੰਤਰਾਲੇ ਤਹਿਤ ਕਾਰਜਰਤ ਐੱਨਸੀਸੀ ਦੇਸ਼ ਦਾ ਸਭ ਤੋਂ ਵੱਡਾ ਵਰਦੀ ਵਾਲਾ ਯੁਵਾ ਸੰਗਠਨ ਹੈ , ਜੋ ਵਿਭਿੰਨ ਤਰ੍ਹਾਂ ਦੀਆਂ ਸਮਾਜਿਕ ਸੇਵਾ ਅਤੇ ਕਮਿਊਨਿਟੀ ਵਿਕਾਸ ਦੀਆਂ ਗਤੀਵਿਧੀਆਂ ਨੂੰ ਸੰਚਾਲਿਤ ਕਰਦਾ ਹੈ । ਐੱਨਸੀਸੀ ਦੇ ਕੈਡਿਟ ਆਪਣੇ ਸੰਗਠਨ ਦੀ ਸਥਾਪਨਾ ਦੇ ਸਮੇਂ ਤੋਂ ਹੀ ਹੜ੍ਹਾਂ ਅਤੇ ਚੱਕਰਵਾਤ ਆਦਿ ਜਿਹੀਆਂ ਕੁਦਰਤੀ ਆਪਦਾਵਾਂ ਦੌਰਾਨ ਦੇਸ਼ ਸੇਵਾ ‘ ਚ ਆਪਣਾ ਯੋਗਦਾਨ ਦਿੰਦੇ ਰਹੇ ਹਨ।


    ***


    ਏਬੀਬੀ/ਐੱਸਐੱਸ/ਨੰਪੀ/ਕੇਏ/ਡੀਕੇ/ਸਾਵੀ/ਏਡੀਏ

    
    
    (Release ID: 1610313) Visitor Counter : 9
    
    
      Read this release in: Hindi , Telugu , Assamese , Gujarati , English , Marathi , Bengali , Odia , Tamil , Kannada , Malayalam