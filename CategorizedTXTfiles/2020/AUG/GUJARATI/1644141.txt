      માહિતી અને પ્રસારણ મંત્રાલય

      સરકારી ઇલેક્ટ્રોનિક મીડિયા પર ક્યારેય ખોટા સમાચાર જોવા નહી મળેઃ- ડૉ.ધીરજ કાકડિયા
      
      ફેક ન્યૂઝને રોકવા માટે કાયદાનો સહારો લેવો જોઇએઃ મનોજ મિસ્ત્રી

      Posted On: 07 AUG 2020 5:55PM by PIB Ahmedabad

    ભારત સરકારના માહિતી અને પ્રસારણ મંત્રાલયના લોકસંપર્ક બ્યૂરો , અમદાવાદના તેમજ નેશનલ ઇન્સ્ટીટ્યૂટ ઓફ માસ કોમ્યુનિકેશન એન્ડ જર્નાલિઝમ , અમદાવાદના સંયુક્ત ઉપક્રમે ‘ ફાઈટ એગન્સ ફેક ન્યૂઝ’ વિષય પર વેબિનાર યોજાઈ ગયો.


    વેબિનારમાં વિસ્તૃત માહિતી આપતા પ્રેસ ઇન્ફોમેશન બ્યૂરો તેમજ આરઓબીના અપર મહાનિદેશક( ગુજરાત રીજીયન) ડૉ. ધીરજ કાકડિયાએ જણાવ્યુ હતું કે ઘણીવાર સોશિયલ મીડિયાથી ખોટી માહિતી પણ ફેલાતી હોય છે ત્યારે આપણે તેની સામે જંગ છેડવાની જરૂર છે. સરકારી મીડિયા ક્યારેય ખોટી માહિતી ના આપી શકે. પીઆઈબીની કામગીરી વિષે વધુમા જણાવતા તેમણે ક્હ્યુ હતુ કે , સરકારની પ્રજાલક્ષી વિવિધ લોકકલ્યાણકારી યોજનાઓને લોકો સુધી પહોંચાડવાનું અને તેનો સીધો લાભ લાભાર્થીને મળે તે માટે પ્રચાર કરવાનું છે. મીડિએટર તરીકે સરકારની વચ્ચે રહી માહિતી પૂરી પાડવાનું અને સરકારને ફીડબેક મોકવાની કામગીરી પણ પીઆઈબી કરી રહ્યું છે. સાચી માહિતી આપવી તે પણ ફેક ન્યૂઝ વિરૂદ્ધ માહિતી આપવા બરોબર છે. દૂરદર્શન , આકાશવાણી જેવા સરકારી માધ્યમો પર ક્યારેય ખોટા સમાચાર જોવા નહીં મળે પરંતુ ખાનગી ચેનલો અને પ્રિન્ટ મીડિયા પ્રથમ સમાચાર આપવાની લાલચે સ્પર્ધામાં ઉતરી સર્કયુલેશન વધારવા ખોટા સમાચાર વહેતા કરે છે.


    ન્યૂઝનું સ્વરૂપ આપીને ખોટી માહિતી પહોંચાડવામાં આવે છે અને જનતા તેને સાચુ પણ માની લે છે. આ જાણકારીને આગળ વધારતા આરઓબીના ઇન્ચાર્જ ડાયરેક્ટર સરીતા દલાલે જણાવ્યું હતુ કે , ક્યારેક જનતા સાચી વાત ને ખોટી અને ખોટી વાતને સાચી પણ માની લે છે. બધા સમાચાર 100 ટકા સાચા અને 100 ટકા ખોટા પણ નથી હોતા. લોકોએ સાચી ખોટી માહિતીથી વાકેફ થવાનું છે. સોશિયલ મીડિયા ઘણીવાર ખોટા સમાચાર આપી લોકોને ગેરમાર્ગે દોરે છે. એનાથી ચેતવાની જરૂર છે.


    એનઆઈએમસીજે , અમદાવાદના ડાયરેક્ટર ડો. શિરિશ કાશીકરે ફેક ન્યૂઝ પર ટિપણી કરતા જણાવ્યુ હતુ કે સોશિયલ મીડિયા પર પ્રત્યેક વ્યક્તિ બ્રોડકાસ્ટર બની ગયા છે અને દરેક વ્યક્તિ ચેનલનો માલિક બની ગયો છે. ભારતમાં એક કરોડથી પણ વધારે લોકો પાસે સ્માર્ટ ફોન છે. ન્યૂઝ બનાવી લોકો વચ્ચે સરળતાથી વહેતા કરી દેવાય છે. મીડિયામાં લિંક જનરેટ કરી હોવાથી તે માહિતીને ઘણી વખત સાચી પણ માની લેવામાં આવે છે. ખોટી માહિતી જાણી જોઇને આપી દેવામાં આવતી હોય છે. તો ઘણીવાર ભૂલથી પણ આપાઈ જતી હોય છે અને લોકો બેવકૂફ બની જાય છે. સરકાર દ્વારા તેને રોકવામાં આવે તે ખૂબ જરૂરી છે.


    ફેક ન્યૂઝને રોકવા માટે કાયદાનો સહારો લેવામાં આવે તો હિન્દુસ્તાનમાં ફેક ન્યૂઝ કોઇ ન આપી શકે. પોતાના મતને આગળ વધારતા ગુજરાત ગાર્ડિયન ડેઇલી , સૂરતના તંત્રીશ્રી મનોજભાઈ મીસ્ત્રીએ વધુમાં જણાવ્યુ હતું કે સમાચાર પહેલા આપવાની સ્પર્ધામાં ક્યારેક જલ્દીમાં અધુરા સમાચાર પહોંચી જાય છે. જ્યારે પ્રિન્ટી મીડિયા સરક્યુલેશન વધારવા સાચા ખોટાની તુલના કર્યા વગર છાપી દે છે. ગામડામાં શિક્ષણનું પ્રમાણ ઓછુ હોવાથી લોકો ખોટી માહિતીને સાચી માની લે છે અને ક્યારેક તેનુ પરિણામ ગંભીર આવતુ હોય છે. ફેક ન્યૂઝ આપવાનો ઇરાદો શુ છે, એની પાછળનું રહસ્ય સમજવાનું છે અને ફેક ન્યૂઝને રોકીને સમાજને સાચી દિશામાં લાવવાની જવાબદરી આપણા સૌની છે.


    ક્ષેત્રિય પ્રચાર અધિકારી દેવેન્દ્રભાઈ ત્રિવેદીએ વેબિનારમાં ભાગ લીધેલ તમામનો આભાર માની આભાર વિધી કરી હતી.

    
    
    (Release ID: 1644141) Visitor Counter : 13