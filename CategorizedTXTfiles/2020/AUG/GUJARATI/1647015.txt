      માહિતી અને પ્રસારણ મંત્રાલય

      ગુજરાત તમામ પ્રકારે સાંસ્કૃતિક વિરાસત ધરાવે છે- ડૉ. ધીરજ કાકડિયા
      
      એક ભારત શ્રેષ્ઠ ભારત અભિયાન દેશને અખંડ રાખવાનો પ્રયાસ છે – ડૉ. અશોક શર્મા

      Posted On: 19 AUG 2020 6:14PM by PIB Ahmedabad

    ભારત દેશ વિવિધતાથી ભરેલો દેશ છે. ઘણીવાર આપણે આપણા દેશની જાણકારીથી પણ અજાણ હોઇએ છીએ. આ ધ્યાનમાં રાખીને ભારત સરકાર દ્વારા “એક ભારત શ્રેષ્ઠ ભારત અભિયાન”ની શરૂઆત કરવામાં આવી છે. આજે પી.આઈ.બી અને આર.ઓ.બીના ઉપક્રમે યોજાયેલ વેબિનારમાં ભારત સરકારના માહિતી અને પ્રસારણ મંત્રાલયના ગુજરાત એકમના વડા અને પી.આઈ.બી.ના અપર મહાનિદેશક ડૉ. ધીરજ કાકડિયાએ ગુજરાતની ધરા ગુજરાતની તાસિર છે એ વિશે વિસ્તૃત માહિતી આપતા જણાવ્યું હતું કે ગુજરાત રાજ્ય છત્તીસગઢ રાજ્ય સાથે જોડાયેલ છે અને બંને રાજ્યો એકબીજાની ભાષા , સંગીત, ભોજન, ઇતિહાસ, પર્યટન અને સંસ્કૃતિ વિશે જાણે, જેનાથી લોકો વચ્ચે સક્રિયતા વધશે. બંને રાજ્યો વચ્ચે પરંપરા અને પ્રથાના જ્ઞાનથી એકબીજા વચ્ચેની સમજ અને સંબંધો વધશે. ગુજરાતની વિવિધતાની વાત કરતા જણાવ્યું હતું કે ગુજરાતમાં જુનાગઢ પાસે મુગલકાળથી સીદી લોકો વસેલાં છે જેને લીધે આને મીની આફ્રિકાના નામથી ઓળખવામાં આવે છે. જેઓ ગુજરાતમાં દૂધમાં સાકારની જેમ ભળી ગયા છે. ગુજરાતમાં જોવાલાયક સ્થળો, મંદિરો, તથા પ્રચલિત મેળાઓની પણ વિસ્તૃત જાણકારી આપી હતી. ગુજરાત મહાત્મા ગાંધી અને સરદાર વલ્લભભાઈ પટેલની કર્મભૂમિ છે. માનવજીવન બહુ દુલર્ભ હોય છે. વિરાસતને જાણવા અને માણવા રાજ્યની એક વાર મુલાકાત લેવા છત્તીસગઢ રાજ્યને આમંત્રણ પાઠવ્યું છે.


    રાજ્ય સરકારના મહિલા અને બાળ વિકાસ વિભાગના તેમજ આઈ.સી.ડી.એસના ડાયરેક્ટર શ્રી અશોક શર્માએ ગુજરાત રાજ્યની વિવિધતામાં એક્તા હોવાનું જણાવતા કહ્યું હતું કે, ભારતના દરેક રાજય, જિલ્લા, ગામડામાં ભારત જોવા મળે છે. એક ભારત શ્રેષ્ઠ ભારત અભિયાનથી એક રાજય કે બીજા રાજયની સંસ્કૃતિ વિશે જાણીને ભારતને અખંડ રાખવાનો પ્રયત્ન કરશે. ગાંધીજીનું વ્યક્તિત્વ ફકત ગુજરાત , ભારતમાં જ નહીં પણ વિશ્વમાં પણ અહિંસાના મહાન મૂલ્ય તરીકે સ્થાપિત થઈ ગયું છે. તેઓએ વધુમાં ઐતિહાસિક સ્થળો પર્યાવરણ, પર્વત, નદી, સમુદ્ર અને મંદિરોની ખાસિયત વિશે જણાવ્યું હતું. સોમનાથ મંદિર જ્ઞાન, વિજ્ઞાન અને વિકાસનું મોટુ કેન્દ્ર રહ્યું છે. નૈતિક એકીકરણનું કામ ભગવાને કર્યું છે. એક રાજ્ય બીજા રાજ્યની સંસ્કૃતિ, ભાષા સમજે અને એક રહે, નેક રહે.


    દરેક રાજ્ય અને લોકો વચ્ચે પારસ્પરિક સંપર્ક માટે એક બીજાને સમજવા બહુ જરૂરી છે એ પર ભાર મુક્તા છત્તીસગઢના સંગ્રહાલય અને સાંસ્કૃતિક નિષ્ણાંત ર્ડા. અશોક તિવારીએ એક ભારત શ્રેષ્ઠ ભારતના યોજાયેલ વેબિનારમાં છત્તીસગઢની ભાષા. તહેવારો ,મેળાઓ અ ઇતિહાસ વિશે બોલતા જણાવ્યું હતું કે, આપણા દેશમાં હજારો પ્રકારની સાંસ્કૃતિક વિશિષ્ટતા જોવા મળે છે. જે જાણવા, જોવા અને માણવા લાયક હોય છે. છત્તીસગઢને આધ્યાત્મિક શકિત ગુજરાત સાથે જોડે છે. રાજ્યમાં આદિવાસીઓની સંખ્યા સૌથી વધુ છે. અહીયાં દરેક તહેવારો ધામધૂમથી ઉજવવામાં આવે છે. ભગવાન રામને છત્તીસગઢનો ભાણેજ માનવામાં આવે છે, મંદિરોમાં 24 કલાક રામધૂન ચાલુ હોય છે. રાજ્યની માતૃભાષા છત્તીસગઢી છે અને 2 કરોડથી વધુ લોકો આ ભાષા બોલે છે. રાજ્યની સુંદરતાની અને વિવિધતાની પ્રશંસા કરતા જણાવ્યું કે, રાજ્યમાં દરેક કલા, નૃત્ય, લોક કલાને જીવંત રાખવા વિવિધ કાર્યક્રમોનું આયોજન પણ કરવામાં આવે છે.


    પ્રેસ ઈન્ફોર્મેશન બ્યુરો , રાયપુર, છત્તીસગઢના અપર મહાનિદેશક શ્રી સુદર્શન પંટોલેએ રાજ્ય-રાજ્ય વચ્ચેની એક્તા જળવાઈ રહે તે માટે એકબીજાના રાજ્યની મુલાકાત લેવી જોઈએ અને કોઈ ગુજરાતી પરિવારમાં પંદર દિવસ રોકાઈને મીલનસાર વાતાવરણથી એકબીજાને જાણી શકીશું. આર.ઓ.બી., અમદાવાદના ઈન્ચાર્જ ડાયરેક્ટર સરિતા દલાલે સાંસ્કૃતિક વિરાસતને કાયમ રાખવા એની સાચવણી પણ જરૂરી હોવાનું જણાવતા કહ્યું હતું કે, ગુજરાતની તાસિર જ એવી છે કે, ગુજરાતમાં આવેલ વ્યકિત ગુજરાતમાં જ વસી જાય છે. ધાર્મિકતા વિશે જણાવ્યું હતું કે, સોમનાથ મંદિર બાર જ્યોતિર્લિંગમાંથી પ્રથમ જ્યોતિર્લિંગ માનવામાં આવે છે. ગુજરાતની ધાર્મિક સાંસ્કૃતિક વિરાસતથી દરેક ગુજરાતીઓએ ગર્વ અનુભવવો જોઈએ.


    વેબિનારમાં ક્ષેત્રીય પ્રચાર અધિકારી દેવેન્દ્રભાઈ ત્રિવેદીએ આભારવિધિ કરી હતી.


    

    
    (Release ID: 1647015) Visitor Counter : 9