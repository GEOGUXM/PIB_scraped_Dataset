      વહાણવટા મંત્રાલય

      ઇન્ડિયન પેડલીંગ લીગનું વર્ચ્યુઅલ ઉદ્ઘાટન કરતા કેન્દ્રીય મંત્રી શ્રી મનસુખ માંડવીયા
      
      સાયકલીંગ મારા માટે ફેશન નહી, પણ પેશન છે: મનસુખ માંડવીયા
      
      મનસુખ માંડવીયા બન્યા ઇન્ડિયન વર્ચ્યુઅલ પેડલીંગ લીગના બ્રાંડ એમ્બેસેડર

      Posted On: 15 AUG 2020 5:03PM by PIB Ahmedabad

    ગ્રીન સાંસદ તરીકે જાણીતા કેન્દ્રીય શીપીંગ ( સ્વતંત્ર હવાલો ), કેમિકલ્સ અને ફર્ટીલાઈઝર્સ મંત્રીશ્રી મનસુખ માંડવીયાએ વર્ચ્યુઅલ પેડલીંગ લીગનું ઉદ્ઘાટન કર્યું હતું . ગુજરાતમાં સાયકલીસ્ટની સંખ્યા વધે અને ગુજરાત સાયકલ ફ્રેન્ડલી સ્ટેટ બને તે માટે ગુજરાતની પહેલી વર્ચ્યુઅલ લીગ તા . ૧૫ ઓગસ્ટ ૨૦૨૦થી એક મહિના માટે યોજાશે . આ પેડલીંગ લીગના બ્રાંડ એમ્બેસેડર તરીકે સાયકલ પ્રેમી શ્રી મનસુખ માંડવીયા છે .


    આ વર્ચ્યુઅલ ઉદ્ઘાટનને સંબોધતા શ્રી મનસુખ માંડવીયાએ કહ્યું કે , “ સાયકલીંગ એ મારા માટે ફેશન નહી , પણ પેશન છે . મારા નિવાસસ્થાનથી સંસદ ભવન સુધીનું અંતર હું સાયકલ દ્વારા જ પૂરું કરું છું . દેશના વધુમાં વધુ નાગરીકો જો નિયમિત સાયકલીંગ શરુ કરે તો સ્વસ્થ સમાજ બનશે , જેનાથી તંદુરસ્ત અને આદર્શ રાષ્ટ્રનું નિર્માણ શક્ય બનશે . આ કાર્ય એ દરેકની સામુહિક જવાબદારી છે ત્યારે જવાબદાર નાગરિક તરીકે જો દરેક નાગરિક એક પગલું ભરે તો દેશ ૧૩૦ કરોડ ડગલાં આગળ વધશે . એક સાયકલ એન્થુઝીઆસ્ટ તરીકે હું કહીશ કે , સાયકલીંગ એ પરિવહન માટે સસ્તું અને ઇકો ફ્રેન્ડલી માધ્યમ છે . ફીટ નાગરિક દ્વારા જ ફીટ ઇન્ડિયા બનશે .”


    વર્ચ્યુઅલ પેડલીંગ લીગનું કોન્સેપ્ટ અને પ્લાનિંગ બાઈક્સ ઇન્ડિયાનાં ડાયરેક્ટર અને સાયકલીસ્ટ ડૉ . ભૈરવી જોશીનું છે , જ્યારે સ્ટ્રેટજીક પ્લાનિંગ નાગપુરના બાઈસીકલ મેયર દિપાંતી પાલએ કર્યું છે . ગુજરાતના બાઈસીકલ મેયર દ્વારા યોજાનારી આ વર્ચ્યુઅલ પેડલીંગ લીગમાં ગુજરાતના ગાંધીનગર , સુરત , વલસાડ , વાપી , નવસારી , બારડોલી , અંકલેશ્વર , ગોંડલ , જામનગર , પોરબંદર , ભુજ , જેતપુર , જસદણ જેવા શહેરો જોડાઈ રહ્યા છે .


    કોરોના મહામારીના આ સમય દરમિયાન સાયકલનું વેચાણ વધી રહ્યું છે . આવા સમયે લોકો સાયકલીંગ કરતા થાય અને સાયકલીંગનો પ્રચાર પ્રસાર થાય તે ઉદ્દેશથી આ વર્ચ્યુઅલ પેડલીંગ લીગનો વિચાર કરવામાં આવ્યો . જે અંતર્ગત આઈ . પી . એલ . ની જેમ દરેક શહેરની એક ટીમ હશે જેમાં ટીમ ઓનર , લીડર અને કેપ્ટન હશે .


    આ વર્ચ્યુઅલ ઉદ્ઘાટન સમારોહમાં વલસાડ બાઈસીકલ મેયર ડૉ . ભૈરવી જોશી , સુરત બાઈસીકલ મેયર શ્રી સુનીલ જૈન , ગાંધીનગર બાઈસીકલ મેયર પીન્કી જહા તથા વિવિધ શહેરોના બાઈસીકલ મેયર તથા સાઈકલીંગ પ્રેમીઓ જોડાયા હતા .

    
    
    (Release ID: 1646114) Visitor Counter : 16