      માહિતી અને પ્રસારણ મંત્રાલય

      કોરોના મહામારી સામે લડવાની હિંમત અને આત્મવિશ્વાસની ક્રેડિટ કોરોના વિજેતાઓને જાય છે – ડૉ. ધીરજ કાકડિયા
      
      સર્વત્ર સન્નાટો છવાયેલો હતો તે સમયે પત્રકારો સામી છાતીએ પત્રકારત્વના ક્ષેત્રમાં ફરજ બજાવી રહ્યા હતા. – સરિતા દલાલ

      Posted On: 05 AUG 2020 5:37PM by PIB Ahmedabad

    નિરાશામાં સપડાયા વગર , ખતરાથી ડર્યા વગર , ધીરજ રાખી , આત્મવિશ્વાસ રાખી , મનોબળથી કોરોના મહામારીનો સામનો કરી વિજેતા બનેલ પત્રકારો તેમજ અધિકારીઓની ગાથા સાંભળી તેમની હિંમતને દાદ આપી ભારત સરકારના માહિતી અને પ્રસારણ મંત્રાલયના પ્રેસ ઈન્ફ્રોર્મેશન બ્યુરો , અમદાવાદ (ગુજરાત રીજીનલ)ના અપર મહાનિદેશક ડૉ. ધીરજ કાકડીયાએ જણાવ્યું હતું કે, કોરોના મહામારી સામે લડવાની હિંમત અને આત્મવિશ્વાસની ક્રેડિટ કોરોના વિજેતાઓને જાય છે. આ ઉપરાંત સ્વયં સેવી સંસ્થા , સરકાર તેમજ જનતાને પણ એનો શ્રેય જાય છે.


    આર.ઓ.બી.ના ડાયરેકટર ઈન્ચાર્જ સરિતા દલાલે જણાવ્યું હતું કે કોરોનાનો સામનો કરી વિજેતા બનેલા યોધ્ધાઓએ સમાજ માટે પ્રેરણા પૂરી પાડી છે. અત્ર , તત્ર , સર્વત્ર સન્નાટો છવાયેલો હતો તે સમયે આપણા પત્રકારો તેમજ અધિકારીઓ સામી છાતીએ પત્રકારત્વના ક્ષેત્રમાં ફરજ બજાવી રહ્યા હતા. જેમને કોરોના સહન કર્યો છે, તેમની માહિતી અસરકારક સાબિત થાય છે.


    કોરોનામાં સપડાયેલ અને કોરોના સામે લડીને વિજેતા બનેલ સંદેશ ન્યુઝ પેપરના વરિષ્ઠ સંવાદદાતા શ્રી મનોજ અગ્રવાતે પોતાની આપવીતી જણાવી હતી કે, ઘણીવાર ડરથી પણ માણસ બીમાર થઈ જાય છે. તેઓએ એક કોરોના પોઝીટીવ ચાલીમાં સ્ટ્રીંગ ઓપરેશન કર્યું હતું. એ ચાલીમાં 10 થી વધુ પોઝીટીવ કેસ હતા. ચાલી નાની હતી. ઘર પણ નાના હતા. લોકો સોશિયલ ડિસ્ટન્સ રાખી શકતા નહોતા. ઘણા ઘરોમાં વૃધ્ધ લોકો રહેતા હતા. તેમને ખાવાનું અને અનાજ પહોચાડવાનું નક્કી કર્યું. તેમને ખબર હતી કે, ત્યાં ખતરો છે. પરંતુ સેવા કરી દેશ અને સમાજ માટે મહત્વપૂર્ણ કામ કર્યુ છે. ટી.વી. પર કોરોના દર્દીને વારંવાર બતાવવામાં આવે પરંતુ કોરોનાગ્રસ્ત દર્દી દરેક પ્રવૃત્તિ રાબેતામુજબ કરી શકે તેવા વિઝ્યુલ બતાવવામાં આવે તો લોકોમાં કોરોના વિશેનો ડર ઓછો થઈ જાય.


    ગુજરાત સરકારના માહિતી ખાતાના આસિસ્ટન્ટ ડાયરેકટર શ્રી લાલજીભાઈ ચાવડાએ કોરોનાનો સામનો કરી વિજેતા બની પોતાના અનુભવો વિશે જણાવ્યું હતું કે, અસાધારણ સ્થિતિ હતી. પરંતુ સિવિલમાં કોરોનાગ્રસ્ત વોર્ડનું રીપોટીંગ કરવાનું હતું. તેમને કોરોનાનો ભય હતો. પરંતુ સરકારી કામગીરી કરવાની હોવાથી ફરજ બજાવી અને કોરોનાનો સામનો કરવો પડયો. કોરોના કોઈ ગંભીર બીમારી નથી, પરંતુ ડોકટરની સલાહ પ્રમાણે સમયસર દવા તેમજ આયુર્વેદિક ઉપચાર મહત્વપૂર્ણ સાબિત થયો છે. તેઓએ સિવિલમાં એઇડ્સ સંક્રમિત દર્દીને પણ કોરોના સામે લડીને સાજા થઈને ઘરે પરત ફરતા જોયા છે. ખાસ જરૂર છે, સાવધાની અને દિલાસાની. તેઓએ વધુમાં જણાવ્યું હતું કે, હોસ્પિટલમાં ડૉકટર , નર્સ , મેડીકલનો સ્ટાફ સતત કામ કરી રહ્યા હતા. તેઓ કોરોના સામે લડી રહ્યા હતા. ખરેખર તો તેઓ વિજેતા છે. હકારાત્મક માહિતીથી ભય દૂર થાય છે.


    આર.ઓ.બી.ના પ્રદર્શની અધિકારી જીતેન્દ્રભાઈ યાદવે વેબિનારમાં ભાગ લીધેલ તમામનો આભાર માની આભાર વિધિ કરી હતી.


    

    
    (Release ID: 1643565) Visitor Counter : 13