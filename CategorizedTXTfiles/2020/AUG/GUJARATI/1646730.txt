      માહિતી અને પ્રસારણ મંત્રાલય

      સુગમ્ય રીતે સરળ પધ્ધતિથી કર વસુલવા આમૂલ પરિવર્તનો સાથે આવકવેરા વિભાગ સજ્જ થઈ ગયો છે : અમિત જૈન
      
      ભ્રષ્ટાચાર નિર્મૂલન અને પ્રામાણિક કરદાતાઓના સન્માન માટે અતિ અગત્યની પહેલ એટલે માનવ રહિત ઇલેક્ટ્રોનિક આવકવેરા આકારણીની પ્રણાલી: ડૉ. ધીરજ કાકડિયા

      Posted On: 18 AUG 2020 5:56PM by PIB Ahmedabad

    રાજ્યના પ્રિન્સિપલ ચીફ કમિશનર ઓફ ઈન્કમટેક્સ શ્રી અમિત જૈને કહ્યું છે કે , કર પ્રણાલીમાં પારદર્શકતા લાવવા ભારત સરકારના નિર્દેશ અનુસાર આમૂલ પરિવર્તન કરાઈ રહ્યા છે. તારીખ ૧૩ ઓગસ્ટ , ૨૦૨૦ના રોજ પ્રધાનમંત્રી શ્રી નરેન્દ્રભાઈ મોદીએ પારદર્શક પ્રણાલી સુનિશ્ચિત કરવા ફેસલેસ એસેસમેન્ટ એટલે કે માનવ રહિત આકારણીનો આરંભ કરાવ્યો હતો. આ વિષય ઉપર ભારત સરકારના માહિતી અને પ્રસારણ મંત્રાલય હેઠળ કામ કરતા પ્રાદેશિક લોકસંપર્ક બ્યુરો અને પ્રેસ ઇન્ફોર્મેશન બ્યુરોના સહયોગથી ઉપક્રમે આજે યોજાયેલ વેબિનારમાં શ્રી અમિત જૈને વધુમાં જણાવ્યું હતું કે , આવક વેરા અધિકારીઓની જગ્યાએ હવે આકારણી , સર્વે અને અપીલની કામગીરી કમ્પ્યુટર સિસ્ટમ દ્વારા ઇલેક્ટ્રોનિક પધ્ધતિથી કરવામાં આવશે.


    માહિતી અને પ્રસારણ મંત્રાલયના ગુજરાત એકમના વડા અને પી.આઈ.બીના અપર મહાનિદેશક ડૉ. ધીરજ કાકડિયાએ માનવ રહિત આકારણી પ્રથાની મુખ્ય લાક્ષણિકતાઓ અને સંભવિત ફાયદાઓ અંગે વિસ્તૃત માહિતી આપતા જણાવ્યું હતું કે , પારદર્શકતા , કાર્યક્ષમતા અને જવાબદેહિતા સુનિશ્ચિત કરતી આ પ્રથા કરદાતાઓને હોંશે હોંશે કર ભરી રાષ્ટ્ર ઘડતરમાં યોગદાન આપવા પ્રરેણારૂપ બની રહેશે. પ્રામાણિક કરદાતાઓની સન્માન કરનારી આ પ્રથા ભષ્ટાચાર નિર્મૂલન માટે અકસીર ઈલાજ સાબિત થશે.


    ફેસલેસ એસેસમેન્ટ સ્કીમ દેશના હિતમાં હોવાનું જણાવતા ઇન્કમટેક્સ એડવોકેટ પ્રમોદભાઈ પોપટે પોતાના મંતવ્યોમાં જણાવ્યુ હતુ કે , આવકવેરામાં ટેક્સ પકડવા અધિકારીઓને વધું પડતા પાવર આપી દેવામાં આવ્યા હતાં અને તેનો દુરૂપયોગ થઈ રહ્યો હતો , બિનજરૂરી માહિતી માંગીને હેરાન પરેશાન કરવામાં આવતા હતાં તેમજ આવકવેરા અધિકારીઓ સામે ગંભીર આક્ષેપ કરવામાં આવતા હતા. આ વિગતોને ધ્યાનમાં રાખી સરકાર દ્વારા નવી ફેસલેસ એસેસમેન્ટ સ્કીમ શરૂ કરવામાં આવી. તેમણે વધુમાં ઉમેર્યું હતું કે અત્યારે દેશમાં છ કરોડ કરદાતાઓની સંખ્યા છે જો નવી સ્કીમ પ્રમાણે કામગીરી થાય તો એક વર્ષમાં બાર કરોડ કરદાતાઓની સંખ્યા થવાની સંભાવના છે. આ નવી નીતિમાં કરદાતાઓને ઓનેસ્ટ બનવાની વાત થઈ છે તેમજ ટેક્સ ઓફિસરોને સલાહ આપવામાં આવી છે કે , ઓફિસરો પોતે પહેલા પ્રામાણિક બને. સરકારમાં ભરવામાં આવેલો ટેક્સ દેશહિતમાં તેમજ કલ્યાણ અર્થે વાપરવામાં આવશે.


    જી.સી.સી આઈના ભૂતપૂર્વ અધ્યક્ષ શ્રી શૈલેષ ભાઈ પટવારીએ જણાવ્યું હતું કે, આ નવી નીતિથી શરૂઆતમાં થોડી મુજવણ રહેશે, પરંતુ સમયાંતરે લાભદાયી નીવડશે. તેમા નવી ટેકનોજીથી નવા પડકારો પણ જીલવા પડશે. ચાર્ટડ એકાઉટેન્ટ શ્રી સુનીલભાઈ તલાટીએ આ વેબીનાર દરમિયાન જણાવ્યું હતું કે, આ સ્કીમ આવકાર દાયક પૂરવાર થશે અને આ નીતિમાં નેશનલ એસેસમેન્ટ કામગીરી સરળ બનાવવા દિલ્લી , મુંબઈ ચેન્નાઈ , કોલકાતા જેવા મહાનગરોમાં નેશનલ એસેસમેન્ટ સેન્ટરો ઊભા કરવામાં આવશે.


    આ વેબિનારમાં દૂરદર્શન ન્યૂઝના સહાયક નિદેશક શ્રી ઉત્સવભાઈ પરમારે ભાગ લીધેલ તમામ મહાનુભાવોનો આભાર માની આભાર વિધી કરી હતી.

    
    
    (Release ID: 1646730) Visitor Counter : 18