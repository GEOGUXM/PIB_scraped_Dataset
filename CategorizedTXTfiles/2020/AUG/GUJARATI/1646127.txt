      સ્વાસ્થ્ય અને પરિવાર કલ્યાણ મંત્રાલય

      પ્રધાનમંત્રીએ સ્વતંત્રતા દિવસના અવસરે એમના રાષ્ટ્રજોગ સંબોધનમાં કોવિડ સામે દેશનાં સાહસિક અને લડાયક અભિગમને બિરદાવ્યો
      
      નેશનલ ડિજિટલ હેલ્થ મિશનની જાહેરાત કરી

      Posted On: 15 AUG 2020 2:28PM by PIB Ahmedabad

    હાલ ચાલુ કોવિડ -19 રોગચાળા અને સાથે - સાથે દેશને “ આત્મનિર્ભર ” બનાવવાની દિશામાં અગ્રેસર કરતાં ભારતના તબક્કાવાર અને અતિ - સક્રિય અભિગમે 74 મા સ્વતંત્રતા દિવસ પર પ્રધાનમંત્રીના રાષ્ટ્રજોગ સંબોધનમાં સ્થાન મેળવ્યું હતું . તેમણે તેમના સંબોધનમાં આરોગ્યના ક્ષેત્રમાં કેન્દ્ર સરકારની સિદ્ધિઓ વિશે જાણકારી આપી હતી .


    આ રોગચાળામાં પોતાના પ્રિયજનોને ગુમાવનાર પરિવારો માટે શોક વ્યક્ત કરીને તેમણે જણાવ્યું હતું કે , ભારતના કોરોના વોરિયર્સની પ્રશંસા કરવાની જરૂર છે , કારણ કે તેમણે ‘ સેવા પરમો ધર્મો ’ ના મંત્રને ચરિતાર્થ કરી બતાવ્યો છે . પ્રધાનમંત્રીએ દેશને ફરી ખાતરી આપી હતી કે , “ આપણે કોરોના સામે વિજય મેળવીશું . આપણી ‘ મજબૂત ઇચ્છાશક્તિ ’ વિજય તરફ દોરી જશે . ”


    તેમણે દેશના ‘ આત્મનિર્ભર ભારત ’ ના જુસ્સાનો ઉલ્લેખ કરીને જણાવ્યું હતું કે , આ જુસ્સાને પરિણામે જ કોવિડ -19 વચ્ચે દેશ આત્મનિર્ભરતા હાંસલ કરી શક્યો છે . તેમણે કહ્યું હતું કે , અત્યારે દેશ પીપીઇ કિટ , એન 95 માસ્ક , વેન્ટિલેટર વગેરેનું ઉત્પાદન કરે છે , જેનું ઉત્પાદન અગાઉ સ્થાનિક ધોરણે થતું નહોતું . આ પ્રકારની ચીજવસ્તુઓનું આંતરરાષ્ટ્રીય સ્તરની ગુણવત્તા સાથે ઉત્પાદનનો પડઘો એમના “ વોકલ ફોર લોકલ ” એટલે કે સ્થાનિક ઉત્પાદનોને પ્રોત્સાહન આપવાની અપીલમાં પણ પડ્યો હતો .


    આજે લાલ કિલ્લાની દિવાલો પરથી રાષ્ટ્રજોગ સંબોધન કરતા પ્રધાનમંત્રીએ દેશની કોવિડ પરીક્ષણ ક્ષમતામાં સતત થઈ રહેલા વધારા વિશે જાણકારી આપી હતી . તેમણે કહ્યું હતું કે , “ આપણી પાસે રોગચાળાની શરૂઆતમાં ફક્ત એક પ્રયોગશાળા હતી , જે અત્યારે વધીને દેશભરમાં 1400 થી વધુ થઈ ગઈ છે . અગાઉ આપણે દરરોજ ફક્ત 300 નમૂનાના પરીક્ષણ કરી શકતાં હતા , અત્યારે આપણે દરરોજ 7 લાખથી વધારે નમૂનાનું પરીક્ષણ કરીએ છીએ . આપણે આ સફળતા અતિ ઓછા સમયમાં હાંસલ કરી છે . ”


    પ્રધાનમંત્રીએ સ્વતંત્રતા દિવસે એમના રાષ્ટ્રજોગ સંબોધનમાં કોરોના રસીના વિકાસ માટે ભારતની વ્યૂહરચનાનો પણ ઉલ્લેખ કર્યો હતો . તેમણે જણાવ્યું હતું કે , વૈજ્ઞાનિક આ મિશન પર દ્રઢ સંકલ્પ સાથે રાતદિવસ કામ કરી રહ્યાં છે . અત્યારે ત્રણ રસીઓ પરીક્ષણનાં અલગ - અલગ તબક્કાઓમાં છે . વૈજ્ઞાનિકોને મંજૂરી મળતા જ મોટા પાયે ઉત્પાદન શરૂ થઈ જશે . તેમણે ઉમેર્યુ હતું કે , રસીના ઉત્પાદન અને વિતરણ માટેની યોજના પણ તૈયાર થઈ ગઈ છે .


    પ્રધાનમંત્રીએ તબીબી શિક્ષણ અને આરોગ્યલક્ષી માળખાગત સુવિધામાં વધારા માટે દેશની ક્ષમતામાં વધારો વિશે જણાવ્યું હતું કે , દેશમાં નવી એઇમ્સ અને મેડિકલ કોલેજો તબીબી માળખાગત સુવિધાને મજબૂત કરશે . તેમણે ઉમેર્યું હતું કે , આપણે એમબીબીએસ અને એમડીના અભ્યાસક્રમોમાં 45,000 થી વધારે સીટો વધારી છે . પ્રધાનમંત્રીએ હાલ ચાલુ રોગચાળાના સમયગાળા દરમિયાન નોન - કોવિડ હેલ્થકેર સેવાઓની જોગવાઈમાં આયુષ્માન ભારત હેલ્થ એન્ડ વેલનેસ સેન્ટર્સ ( HWCs ) ની ભૂમિકાની પ્રશંસા પણ કરી હતી . તેમણે કહ્યું હતું કે , આપણે 1.5 લાખ HWCs ઊભા કરવાની યોજના બનાવી છે , જેમાંથી એક તૃતિયાંશ સેન્ટર કાર્યરત થઈ ગયા છે . તેમણે એવો વિશ્વાસ પણ વ્યક્ત કર્યો હતો કે , આયુષ્માન ભારત પ્રધાનમંત્રી જન આરોગ્ય યોજના ( પીએમજેએવાય ) આરોગ્ય ક્ષેત્રમાં સેવાઓની અસરકારકતામાં વધારો કરશે .


    નેશનલ ડિજિટલ હેલ્થ મિશનની જાહેરાત કરતાં પ્રધાનમંત્રીએ કહ્યું હતું કે , દરેક નાગરિકને વિશિષ્ટ હેલ્થ આઇડી આપવામાં આવશે , જેમાં રોગો , નિદાનો , રિપોર્ટ , સારવાર વગેરેની વિગતો હશે , જે સિંગલ આઇડી દ્વારા સામાન્ય ડેટાબેઝમાં એકત્ર થશે .


    SD/BT

    
    
    (Release ID: 1646127) Visitor Counter : 17
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Odia , Tamil , Telugu