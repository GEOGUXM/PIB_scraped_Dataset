      ರಾಸಾಯನಿಕ ಮತ್ತು ರಸಗೊಬ್ಬರ ಸಚಿವಾಲಯ

      ಪ್ರಣಬ್‌ ಮುಖರ್ಜೀ ನಿಧನಕ್ಕೆ ಕೇಂದ್ರ ಸಚಿವ ಸದಾನಂದ ಗೌಡ ಶೋಕ
      Posted On: 31 AUG 2020 8:59PM by PIB Bengaluru


    ನಿಕಟಪೂರ್ವ ರಾಷ್ಟ್ರಪತಿ ಭಾರತರತ್ನ ಶ್ರೀ ಪ್ರಣಬ್ ಮುಖರ್ಜಿಯವರ ನಿಧನಕ್ಕೆ ಕೇಂದ್ರ ರಾಸಾಯನಿಕ ಹಾಗೂ ರಸಗೊಬ್ಬರ ಸಚಿವ ಶ್ರೀ ಡಿ ವಿ ಸದಾನಂದ ಗೌಡ ಅವರು ತೀವ್ರ ಸಂತಾಪ ವ್ಯಕ್ತಪಡಿಸಿದ್ದಾರೆ .


    ಶ್ರೀ ಮುಖರ್ಜೀ ಅವರ ಅಗಲಿಕೆಯ ಸುದ್ಧಿ ತಿಳಿದು ದುಃಖವಾಯಿತು . ಅವರ ಆತ್ಮಕ್ಕೆ ಚಿರಶಾಂತಿ ಉಂಟಾಗಲಿ . ಭಗವಂತನು ಕುಟುಂಬ , ಬಂಧು - ಬಳಗ ಹಾಗೂ ಅಭಿಮಾನಿ ವೃಂದಕ್ಕೆ ದುಃಖ ಭರಿಸುವ ಶಕ್ತಿ ನೀಡಲಿ ಎಂದು ಸಚಿವರು ಶೋಕ ಸಂದೇಶದಲ್ಲಿ ತಿಳಿಸಿದ್ದಾರೆ .


    ನಾನು 2004 ಹಾಗೂ ೨೦೦೯ರಲ್ಲಿ ಲೋಕಸಭೆಗೆ ಆಯ್ಕೆಯಾದೆ . 2011 ರಲ್ಲಿ ಮುಖ್ಯಮಂತ್ರಿ ಆಗುವ ತನಕ ಸಂಸತ್ತಿನಲ್ಲಿ ಶ್ರೀ ಮುಖರ್ಜೀ ಅವರನ್ನು ಭೇಟಿಯಾಗುವ ಸಂದರ್ಭ ದೊರೆತಿತ್ತು . ಆಗ ಅವರು ಯುಪಿಎ ಸರ್ಕಾರದಲ್ಲಿ ಸಚಿವರಾಗಿದ್ದರು . ನಂತರ 2014 ರಲ್ಲಿ ನನಗೆ ಶ್ರೀ ನರೇಂದ್ರ ಮೋದಿ ಅವರ ಸರ್ಕಾರದಲ್ಲಿ ಮೊದಲ ಬಾರಿಗೆ ಕೇಂದ್ರ ಸಚಿವನಾಗುವ ಅವಕಾಶ ಬಂತು . ಆಗ ರಾಷ್ಟ್ರಪತಿಯಾಗಿದ್ದ ಶ್ರೀ ಮುಖರ್ಜೀ ಅವರಿಂದಲೇ ಸಚಿವನಾಗಿ ಪ್ರಮಾಣ ವಚನ ಸ್ವೀಕರಿಸುವ ಅವಕಾಶವೂ ದೊರೆಯಿತು . ಆನಂತರವೂ ಅವರನ್ನು ಹಲವು ಸಲ ಭೇಟಿಯಾಗುವ ಅವಕಾಶ ದೊರೆತಿತ್ತು ಎಂದು ಶ್ರೀ ಸದಾನಂದ ಗೌಡ ಅವರು ಶ್ರೀ ಮುಖರ್ಜೀ ಅವರೊಂದಿಗಿನ ಒಡನಾಟವನ್ನು ಶ್ರೀ ಸದಾನಂದ ಗೌಡ ಅವರು ನೆನಪಿಸಿಕೊಂಡಿದ್ದಾರೆ .


    ರಾಜಕಾರಣಿಗಿಂತ ಹೆಚ್ಚಾಗಿ ಅವರೊಬ್ಬ ಅಧ್ಯಯನಶೀಲ ಚಿಂತಕರಾಗಿದ್ದರು . ಉತ್ತಮ ಸಂಸದೀಯ ಪಟು . ದೂರದೃಷ್ಟಿಯ ಮುತ್ಸದ್ಧಿಗುಣ ಹೊಂದಿದ್ದರು . ಇತಿಹಾಸ , ವಿತ್ತ ವಿಷಯಗಳಲ್ಲಿ ಅಪಾರ ಪಾಂಡಿತ್ಯ ಇತ್ತು . ರಾಜಕಾರಣ ಹಾಗೂ ದೇಶದ ಆಡಳಿತ ವ್ಯವಸ್ಥೆಗೆ ಅವರು ನೀಡಿದ ಕೊಡುಗೆಯನ್ನು ದೇಶ ಸದಾ ನೆನೆಯುತ್ತದೆ ಎಂದು ಕೇಂದ್ರ ಸಚಿವರು ಹೇಳಿದ್ದಾರೆ .


    ***

    
    
    (Release ID: 1650158) Visitor Counter : 13