      ಪ್ರಧಾನ ಮಂತ್ರಿಯವರ ಕಛೇರಿ

      ಝಾನ್ಸಿಯ ರಾಣಿ ಲಕ್ಷ್ಮೀಬಾಯಿ ಕೇಂದ್ರೀಯ ಕೃಷಿ ವಿಶ್ವವಿದ್ಯಾಲಯ ಆಡಳಿತ ಕಟ್ಟಡ ಮತ್ತು ಕಾಲೇಜು ಉದ್ಘಾಟನೆ ವೇಳೆ ಪ್ರಧಾನಿಯವರ ಭಾಷಣದ ಕನ್ನಡ ರೂಪಾಂತರ
      Posted On: 29 AUG 2020 3:38PM by PIB Bengaluru


    ನಮ್ಮ ದೇಶದ ಕೃಷಿ ಸಚಿವರಾದ ಶ್ರೀ ನರೇಂದ್ರ ಸಿಂಗ್ ಥೋಮರ್ ಅವರೇ , ನನ್ನ ಮಂತ್ರಿ ಮಂಡಳದ ಇತರ ಸಚಿವರುಗಳೇ , ಉತ್ತರ ಪ್ರದೇಶದ ಮುಖ್ಯಮಂತ್ರಿ ಯೋಗಿ ಆದಿತ್ಯನಾಥ್ ಅವರೇ , ಇತರ ಅತಿಥಿಗಳೇ , ಎಲ್ಲ ವಿದ್ಯಾರ್ಥಿ ಮಿತ್ರರೇ ಮತ್ತು ದೇಶದ ವಿವಿಧ ಭಾಗಗಳಿಂದ ವರ್ಚುವಲ್ ಸಮಾರಂಭದಲ್ಲಿ ಸಂಪರ್ಕಿತರಾಗಿರುವ ನನ್ನ ಎಲ್ಲ ಸಹೋದರ ಮತ್ತು ಸಹೋದರಿಯರೇ , ರಾಣಿ ಲಕ್ಷ್ಮೀಬಾಯಿ ಕೇಂದ್ರೀಯ ಕೃಷಿ ವಿಶ್ವವಿದ್ಯಾಲಯದ ನೂತನ ಕಾಲೇಜು ಮತ್ತು ಆಡಳಿತ ಕಟ್ಟಡಕ್ಕಾಗಿ ನಾನು ತಮ್ಮೆಲ್ಲರಿಗೂ ನನ್ನ ಶುಭಾಶಯಗಳು ಮತ್ತು ಅಭಿನಂದನೆಗಳನ್ನು ಸಲ್ಲಿಸುತ್ತೇನೆ . ಇಲ್ಲಿಂದ ಪದವಿ ಪಡೆದ ಬಳಿಕ ಯುವ ಸಹೋದ್ಯೋಗಿಗಳು ಕೃಷಿ ಕ್ಷೇತ್ರದ ಸಬಲೀಕರಣಕ್ಕಾಗಿ ಶ್ರಮಿಸಲಿದ್ದಾರೆ .


    ನಾನು ವಿದ್ಯಾರ್ಥಿಗಳೊಂದಿಗೆ ಸಂವಾದ ನಡೆಸಿದ ವೇಳೆ ಅವರ ಸಿದ್ಧತೆ , ವಿಶ್ವಾಸ , ಉತ್ಸಾಹವನ್ನು ನೋಡಿದೆ ಮತ್ತು ಗ್ರಹಿಸಿದೆ . ಹೊಸ ಕಟ್ಟಡ ನಿರ್ಮಾಣದ ನಂತರ ಹೆಚ್ಚಿನ ಸೌಲಭ್ಯಗಳು ಲಭ್ಯವಾಗಲಿವೆ ಎಂಬ ವಿಶ್ವಾಸ ನನಗಿದೆ . ಈ ಸೌಲಭ್ಯಗಳೊಂದಿಗೆ ಹೆಚ್ಚಿನದನ್ನು ಸಾಧಿಸಲು ವಿದ್ಯಾರ್ಥಿಗಳಿಗೆ ಸ್ಫೂರ್ತಿ ಮತ್ತು ಪ್ರೋತ್ಸಾಹ ದೊರೆಯಲಿದೆ .


    ಸ್ನೇಹಿತರೆ , “ ನನ್ನ ಝಾನ್ಸಿಯನ್ನು ಬಿಟ್ಟುಕೊಡುವುದಿಲ್ಲ ’ ಎಂದು ಒಮ್ಮೆ ರಾಣಿ ಲಕ್ಷ್ಮೀಬಾಯಿ ಅವರು ಬುಂದೇಲಖಂಡದ ನೆಲದಿಂದ ಘೋಷಣೆ ಮೊಳಗಿಸಿದ್ದರು . ನಾವೆಲ್ಲರೂ “ ನನ್ನ ಝಾನ್ಸಿಯನ್ನು ಬಿಟ್ಟುಕೊಡುವುದಿಲ್ಲ ’ ಎಂಬ ಈ ವಾಕ್ಯವನ್ನು ಸ್ಮರಿಸುತ್ತೇವೆ . ಇಂದು ಝಾನ್ಸಿಯಿಂದ , ಬುಂದೇಲಖಂಡದ ಈ ನೆಲದಿಂದ ಹೊಸ ಘೋಷಣೆ ಮಾಡುವ ಅಗತ್ಯವಿದೆ . “ ನನ್ನ ಝಾನ್ಸಿ – ನನ್ನ ಬುಂದೇಲಖಂಡ ’ ಎಂಬುದು ಆತ್ಮ ನಿರ್ಭರ ಭಾರತ ಅಭಿಯಾನವನ್ನು ಯಶಸ್ವಿಗೊಳಿಸುವುದಕ್ಕಾಗಿ ನಮ್ಮ ಎಲ್ಲ ಶಕ್ತಿ ವಿನಿಯೋಗಿಸಿ ಹೊಸ ಅಧ್ಯಾಯ ಬರೆಯುತ್ತದೆ .


    ಇದರಲ್ಲಿ ಕೃಷಿಗೆ ದೊಡ್ಡ ಪಾತ್ರವಿದೆ . ನಾವು ಕೃಷಿಯಲ್ಲಿ ಸ್ವಾವಲಂಬನೆಯ ಮಾತನಾಡಿದರೆ , ಅದು ಕೇವಲ ಆಹಾರ ಧಾನ್ಯಕ್ಕೆ ಮಾತ್ರವೇ ಸೀಮಿತವಾಗಿರುವುದಿಲ್ಲ , ಅದು ಗ್ರಾಮಗಳ ಸಂಪೂರ್ಣ ಆರ್ಥಿಕತೆಯ ಸ್ವಾವಲಂಬನೆ ಕುರಿತದ್ದಾಗಿರುತ್ತದೆ . ದೇಶದ ವಿವಿಧ ಭಾಗಗಳಲ್ಲಿನ ಕೃಷಿ ಉತ್ಪನ್ನಗಳಿಗೆ ಈ ಅಭಿಯಾನ ಮೌಲ್ಯವನ್ನು ಸೇರಿಸುತ್ತದೆ ಮತ್ತು ಅವುಗಳನ್ನು ವಿಶ್ವದ ಮಾರುಕಟ್ಟೆಗಳಿಗೆ ಕೊಂಡೊಯ್ಯುವುದು ಇದರ ಉದ್ದೇಶವಾಗಿದೆ . ಕೃಷಿಯಲ್ಲಿ ಸ್ವಾವಲಂಬನೆ ಸಾಧಿಸುವುದರ ಹಿಂದಿನ ಉದ್ದೇಶ ರೈತರನ್ನು ಉತ್ಪಾದಕರನ್ನಷ್ಟೇ ಅಲ್ಲದೆ ಉದ್ಯಮಿಗಳನ್ನಾಗಿ ಮಾಡುವುದಾಗಿದೆ . ರೈತರು ಮತ್ತು ಕೃಷಿ , ಕೈಗಾರಿಕೆಗಳಂತೆ ಪ್ರಗತಿಯಾದಾಗ ಹಳ್ಳಿಗಳು ಮತ್ತು ಹತ್ತಿರದ ಪ್ರದೇಶಗಳಲ್ಲಿ ದೊಡ್ಡ ಪ್ರಮಾಣದಲ್ಲಿ ಉದ್ಯೋಗ ಮತ್ತು ಸ್ವ ಉದ್ಯೋಗಕ್ಕೆ ದೊಡ್ಡ ಅವಕಾಶಗಳು ಸಿಗಲಿವೆ .


    ಸ್ನೇಹಿತರೆ , ಈ ಸಂಕಲ್ಪವನ್ನು ಮನದಲ್ಲಿಟ್ಟುಕೊಂಡು ಸರ್ಕಾರ ನಿರಂತರವಾಗಿ ಹಲವಾರು ಐತಿಹಾಸಿಕ ಸುಧಾರಣೆಗಳನ್ನು ಕೃಷಿ ವಲಯದಲ್ಲಿ ಮಾಡುತ್ತಿದೆ . ಭಾರತದಲ್ಲಿ ರೈತರಿಗೆ ಸಂಕೋಲೆಯಾಗಿದ್ದ ಮಂಡಿ ( ಮಾರುಕಟ್ಟೆ ) ಕಾನೂನುಗಳು ಮತ್ತು ಅಗತ್ಯ ಸೇವೆಗಳ ಕಾಯಿದೆಯಂಥ ಹಲವಾರು ಕಾನೂನುಗಳಲ್ಲಿ ಈಗ ಭಾರೀ ಸುಧಾರಣೆ ಆಗಿದೆ . ಈಗ ಇತರ ಯಾವುದೇ ಕೈಗಾರಿಕೆಯಂತೆ ರೈತರು ಕೂಡ ತಮ್ಮ ಉತ್ಪನ್ನಗಳನ್ನು ದೇಶದ ಯಾವುದೇ ಭಾಗದಲ್ಲಿ , ತಮಗೆ ಉತ್ತಮ ಬೆಲೆ ದೊರಕುವ ಕಡೆ ಮಾರಾಟ ಮಾಡಬಹುದಾಗಿದೆ .


    ಇದರ ಜೊತೆಗೆ ಗ್ರಾಮಗಳ ಬಳಿ ಕೈಗಾರಿಕಾ ಕ್ಲಸ್ಟರ್ ಅಭಿವೃದ್ಧಿ ಪಡಿಸುವ ಸಮಗ್ರ ಯೋಜನೆ ಮಾಡಲಾಗಿದೆ . ಇದಕ್ಕಾಗಿ ಒಂದು ಲಕ್ಷ ಕೋಟಿ ರೂ . ಗಳ ವಿಶೇಷ ನಿಧಿ ಸ್ಥಾಪಿಸಲಾಗಿದ್ದು , ಈ ಕೈಗಾರಿಕೆಗಳು ಉತ್ತಮ ಮೂಲಸೌಕರ್ಯ ಸೌಲಭ್ಯ ಪಡೆಯಲಿವೆ . ಈ ನಿಧಿ ದಾಸ್ತಾನು ಮತ್ತು ಸಂಸ್ಕರಣಾ ಸಂಬಂಧಿತ ಕೈಗಾರಿಕೆಗಳ ಆಧುನಿಕ ಮೂಲಸೌಕರ್ಯ ಸಿದ್ಧತೆಗಾಗಿ ನಮ್ಮ ರೈತ ಉತ್ಪನ್ನ ಸಂಘಟನೆ ( ಎಫ್ . ಪಿ . ಎಗಳಿಗೆ 0 ನೆರವಾಗಲಿದೆ . ಇದು ಕೃಷಿ ಕ್ಷೇತ್ರದಲ್ಲಿ ಓದುತ್ತಿರುವ ಯುವಕರಿಗೆ ಮತ್ತು ಅವರ ಇತರ ಸ್ನೇಹಿತರಿಗೆ ಹೊಸ ಉದ್ಯೋಗಾವಕಾಶಗಳನ್ನು ಸೃಷ್ಟಿಸಲಿವೆ ಮತ್ತು ನವೋದ್ಯಮಗಳಿಗೆ ಹೊಸ ದಾರಿ ತೆರೆಯಲಿವೆ .


    ಸ್ನೇಹಿತರೆ , ತಂತ್ರಜ್ಞಾನ ಮತ್ತು ಆಧುನಿಕ ಸಂಶೋಧನೆಯೊಂದಿಗೆ ಬೀಜದಿಂದ ಮಾರುಕಟ್ಟೆವರೆಗೆ ಎಲ್ಲವನ್ನೂ ಸಂಪರ್ಕಿಸುವ ಕಾಮಗಾರಿ ಪ್ರಗತಿಯಲ್ಲಿದೆ . ಸಂಶೋಧನಾ ಸಂಸ್ಥೆಗಳು ಮತ್ತು ಕೃಷಿ ವಿಶ್ವವಿದ್ಯಾಲಯಗಳಿಗೆ ಇದರಲ್ಲಿ ದೊಡ್ಡ ಪಾತ್ರವಿದೆ . ಕಳೆದ ಆರು ವರ್ಷಗಳ ಹಿಂದೆ ದೇಶದಲ್ಲಿ ಒಂದೇ ಒಂದು ಕೇಂದ್ರೀಯ ಕೃಷಿ ವಿಶ್ವವಿದ್ಯಾಲಯವಿತ್ತು . ಇಂದು ದೇಶದಲ್ಲಿ ಮೂರು ಕೇಂದ್ರೀಯ ಕೃಷಿ ವಿಶ್ವವಿದ್ಯಾಲಯಗಳಿವೆ . ಇದರ ಜೊತೆಗೆ ಮೂರು ರಾಷ್ಟ್ರೀಯ ಸಂಸ್ಥೆಗಳು ಅಂದರೆ ಐಎಆರ್ . ಐ ಜಾರ್ಖಂಡ್ , ಐಎಆರ್ . ಐ ಅಸ್ಸಾಂ ಮತ್ತು ಬಿಹಾರದ ಮೋತಿಹಾರಿಯ ಮಹಾತ್ಮಾ ಗಾಂಧಿ ಸಮಗ್ರ ಕೃಷಿ ಸಂಸ್ಥೆಗಳನ್ನು ಕೂಡ ಸ್ಥಾಪಿಸಲಾಗಿದೆ . ಈ ಸಂಸ್ಥೆಗಳು ವಿದ್ಯಾರ್ಥಿಗಳಿಗೆ ಹೊಸ ಅವಕಾಶಗಳನ್ನು ನೀಡುವುದಷ್ಟೇ ಅಲ್ಲದೆ , ಸ್ಥಳೀಯ ರೈತರಿಗೆ ತಂತ್ರಜ್ಞಾನದ ಪ್ರಯೋಜನ ಒದಗಿಸುವುದರೊಂದಿಗೆ ಅವರ ಸಾಮರ್ಥ್ಯ ವರ್ಧನೆಗೂ ನೆರವು ನೀಡಲಿವೆ .


    ಇದರ ಜೊತೆಗೆ ಸೌರ ಪಂಪ್ , ಸೌರ ವೃಕ್ಷ , ಸ್ಥಳೀಯ ಬೇಡಿಕೆಗೆ ಅನುಗುಣವಾಗಿ ಬಿತ್ತನೆ ಬೀಜ ಅಭಿವೃದ್ಧಿ , ಸೂಕ್ಷ್ಮ ನೀರಾವರಿ , ಹನಿ ನೀರಾವರಿ ಇತ್ಯಾದಿ ಅನೇಕ ಕ್ಷೇತ್ರಗಳಲ್ಲಿ ಕಾಮಗಾರಿಗಳೂ ನಡೆಯುತ್ತಿವೆ . ಈ ಉಪಕ್ರಮಗಳು ಹೆಚ್ಚಿನ ಸಂಖ್ಯೆಯ ರೈತರಿಗೆ , ವಿಶೇಷವಾಗಿ ಬುಂದೇಲ್ ‌ ಖಂಡ್ ‌ ರೈತರಿಗೆ ದೊರಕುವಂತೆ ಮಾಡುವಲ್ಲಿ ನೀವೆಲ್ಲರೂ ಪ್ರಮುಖ ಪಾತ್ರ ವಹಿಸಿದ್ದೀರಿ . ಕೃಷಿ ಮತ್ತು ಅದಕ್ಕೆ ಸಂಬಂಧಿಸಿದ ಸವಾಲುಗಳನ್ನು ಎದುರಿಸಲು ಆಧುನಿಕ ತಂತ್ರಜ್ಞಾನವನ್ನು ಬಳಸಿದ ಮತ್ತೊಂದು ಉದಾಹರಣೆ ಕಂಡುಬಂದಿದೆ .


    ಬುಂದೇಲ್ ಖಂಡ್ ನಲ್ಲಿ ಕಳೆದ ಮೇ ತಿಂಗಳಿನಲ್ಲಿ ಮಿಡತೆಗಳ ದೊಡ್ಡ ದಾಳಿಯನ್ನು ನೀವು ನೆನಪಿಸಿಕೊಳ್ಳಬಹುದು . ಮಿಡತೆಗಳ ಹಿಂಡು ಬರುತ್ತಿರುವ ಸುದ್ದಿ ಬಂದಾಗ ತಮ್ಮ ಹಲವು ತಿಂಗಳುಗಳ ಶ್ರಮ ನಾಶವಾಗುತ್ತದೆ ಎಂದು ರೈತನಿಗೆ ನಿದ್ರೆ ಮಾಡಲೂ ಸಾಧ್ಯವಾಗಿರುವುದಿಲ್ಲ . ಮಿಡತೆಗಳಿಂದ ರೈತರ ಬೆಳೆಗಳು ಮತ್ತು ತರಕಾರಿಗಳಿಗೆ ಹಾನಿಯಾಗುವುದು ನಿಶ್ಚಿತ . ಸುಮಾರು 30 ವರ್ಷಗಳ ನಂತರ ಮಿಡತೆಗಳಿಂದ ಬುಂದೇಲ್ ‌ ಖಂಡ್ ‌ ಮೇಲೆ ದಾಳಿ ಮಾಡಿವೆ ಎಂದು ನನಗೆ ತಿಳಿಸಲಾಗಿದೆ . ಈ ಮಧ್ಯೆ , ಮಿಡತೆಗಳು ಇಲ್ಲಿಗೆ ಬರುತ್ತಿರಲಿಲ್ಲ . ಸಾಂಪ್ರದಾಯಿಕ ಮತ್ತು ಸಾಮಾನ್ಯ ವಿಧಾನಗಳ ಮೂಲಕ ಇದನ್ನು ನಿಯಂತ್ರಿಸುವುದು ಕಷ್ಟವಾಗುತ್ತದೆ . ಭಾರತ ಈ ಹಿಂಡಿನಿಂದ ಮುಕ್ತವಾಗಿದೆ ಮತ್ತು ಅತ್ಯಂತ ವೈಜ್ಞಾನಿಕವಾಗಿ ಈ ದೊಡ್ಡ ದಾಳಿಯಿಂದ ಪಾರಾಗಿದೆ . ಭಾರತವು ಕರೋನಾದಿಂದ ಬಳಲದೇ ಇದ್ದಿದ್ದರೆ , ಒಂದು ವಾರ ಕಾಲ ಭಾರತೀಯ ಮಾಧ್ಯಮಗಳಲ್ಲಿ ಇದರ ಬಗ್ಗೆ ಸಕಾರಾತ್ಮಕ ಚರ್ಚೆ ನಡೆಯುತ್ತಿತ್ತು , ಅಂತಹ ದೊಡ್ಡ ಕೆಲಸ ನಡೆದಿತ್ತು . ಮಿಡತೆ ದಾಳಿಯಿಂದ ರೈತರ ಬೆಳೆಯನ್ನು ಉಳಿಸಲು , ಸಮರೋಪಾದಿಯಲ್ಲಿ ಪ್ರಯತ್ನ ನಡೆದಿತ್ತು . 12 ಕ್ಕೂ ಹೆಚ್ಚು ನಿಯಂತ್ರಣ ಕೊಠಡಿಗಳನ್ನು ಝಾನ್ಸಿ ಸೇರಿದಂತೆ ವಿವಿಧ ಪಟ್ಟಣಗಳಲ್ಲಿ ತೆರೆಯಲಾಗಿತ್ತು . ರೈತರಿಗೆ ಶೀಘ್ರ ಮಾಹಿತಿ ತಲುಪಲಿ ಎಂದು ಸಿದ್ಧತೆ ಮಾಡಿಕೊಳ್ಳಲಾಗಿತ್ತು . ಮಿಡತೆಗಳನ್ನು ಕೊಲ್ಲಲು ಮತ್ತು ನಿವಾರಿಸಲು ನಮ್ಮಲ್ಲಿ ಹೆಚ್ಚಿನ ಸಂಖ್ಯೆಯಲ್ಲಿ ವಿಶೇಷ ರಾಸಾಯನಿಕ ಸಿಂಪಡಿಸುವ ಯಂತ್ರಗಳೂ ಇರಲಿಲ್ಲ , ಕಾರಣ ಇಂಥ ದಾಳಿಗಳು ಸಾಮಾನ್ಯವಾಗಿ ಸಂಭವಿಸುವುದಿಲ್ಲ . ಸರ್ಕಾರ ತಕ್ಷಣವೇ ಈ ಆಧುನಿಕ ಯಂತ್ರಗಳನ್ನು ಖರೀದಿಸಿ ಜಿಲ್ಲೆಗಳಿಗೆ ರವಾನಿಸಿತು . ಅದು ಟ್ಯಾಂಕರ್ ‌ ಆಗಿರಲಿ , ವಾಹನಗಳು , ರಾಸಾಯನಿಕಗಳು ಅಥವಾ ಔಷಧಗಳಾಗಿರಲಿ ಎಲ್ಲಾ ಸಂಪನ್ಮೂಲಗಳನ್ನು ನಿಯೋಜಿಸಿತು . ಇದರಿಂದ ರೈತರು ಹೆಚ್ಚು ತೊಂದರೆ ಅನುಭವಿಸಲಿಲ್ಲ .


    ದೊಡ್ಡ ಮರಗಳನ್ನು ರಕ್ಷಇಸಲು ಬಹುತೇಕ ಪ್ರದೇಶಗಳಲ್ಲಿ ರಾಸಾಯನಿಕ ಸಿಂಪಡಿಸಲು 12 ಕ್ಕೂ ಹೆಚ್ಚು ಡ್ರೋನ್ ಗಳನ್ನು ನಿಯೋಜಿಸಲಾಗಿತ್ತು . ರೈತರನ್ನು ದೊಡ್ಡ ನಷ್ಟದಿಂದ ಪಾರು ಮಾಡಲು ಈ ಎಲ್ಲ ಪ್ರಯತ್ನ ಮಾಡಲಾಯಿತು .


    ಸ್ನೇಹಿತರೇ , ಯುವ ಸಂಶೋಧಕರು ಮತ್ತು ವಿಜ್ಞಾನಿಗಳು ಒನ್ ಲೈಫ್ ಒನ್ ಮಿಷನ್ ‌ ನಲ್ಲಿ ನಿರಂತರವಾಗಿ ಕೆಲಸ ಮಾಡಬೇಕಾಗುತ್ತದೆ ಇದರಿಂದ ದೇಶದ ಕೃಷಿಯಲ್ಲಿ ಡ್ರೋನ್ ತಂತ್ರಜ್ಞಾನ , ಕೃತಕ ಬುದ್ಧಿಮತ್ತೆ ತಂತ್ರಜ್ಞಾನ ಮತ್ತು ಆಧುನಿಕ ಕೃಷಿ ಉಪಕರಣಗಳ ಗರಿಷ್ಠ ಬಳಕೆ ಆಗುತ್ತದೆ .


    ಕಳೆದ ಆರು ವರ್ಷಗಳಿಂದ , ಸಂಶೋಧನೆಯನ್ನು ಗ್ರಾಮ ಮಟ್ಟದಲ್ಲಿ ಸಣ್ಣ ರೈತರಿಗೆ ಕೃಷಿ ಮತ್ತು ವೈಜ್ಞಾನಿಕ ಸಲಹೆಯ ಲಭ್ಯತೆಯೊಂದಿಗೆ ಸಂಪರ್ಕಿಸಲು ಸಮಗ್ರ ಪ್ರಯತ್ನಗಳು ನಡೆಯುತ್ತಿವೆ . ಕ್ಯಾಂಪಸ್ ‌ ನಿಂದ ತಜ್ಞರನ್ನು ರೈತರ ಭೂಮಿಗೆ ಬರುವಂತೆ ಮಾಡುವ ಪರಿಸರ ವ್ಯವಸ್ಥೆ ಹೆಚ್ಚು ಪರಿಣಾಮಕಾರಿ . ನಿಮ್ಮ ವಿಶ್ವವಿದ್ಯಾಲಯ ಕೂಡ ಇದರಲ್ಲಿ ಮಹತ್ವದ ಪಾತ್ರ ಹೊಂದಿದೆ .


    ಸ್ನೇಹಿತರೆ , ಕೃಷಿಗೆ ಸಂಬಂಧಿತ ಶಿಕ್ಷಣ ಮತ್ತು ಪ್ರಾಯೋಗಿಕ ಆನ್ವಯಿಕಗಳನ್ನು ಶಾಲೆಗಳಿಗೆ ತೆಗೆದುಕೊಂಡು ಹೋಗುವ ಅಗತ್ಯವಿದೆ . ಗ್ರಾಮಗಳಲ್ಲಿನ ಮಾಧ್ಯಮಿಕ ಶಾಲಾ ಮಟ್ಟದಲ್ಲಿ ಕೃಷಿ ವಿಷಯಗಳನ್ನು ಪರಿಚಯಿಸುವ ಪ್ರಯತ್ನಗಳು ನಡೆಯುತ್ತಿವೆ . ಇದರಿಂದ ಎರಡು ಪ್ರಯೋಜನಗಳಿವೆ . ಮೊದಲನೆಯ ಪ್ರಯೋಜನ , ಗ್ರಾಮಗಳ ವಿದ್ಯಾರ್ಥಿಗಳಲ್ಲಿ ಕೃಷಿ ಸಂಬಂಧಿತ ತಿಳಿವಳಿಕೆ ವಿಸ್ತಾರವಾಗುತ್ತದೆ , ಎರಡನೆಯ ಪ್ರಯೋಜನ , ವಿದ್ಯಾರ್ಥಿಗಳಿಗೆ ಮತ್ತು ಅವರ ಕುಟುಂಬದ ಸದಸ್ಯರಿಗೆ ಕೃಷಿಯ ಬಗ್ಗೆ , ಆಧುನಿಕ ಕೃಷಿ ತಂತ್ರಜ್ಞಾನಗಳು ಹಾಗೂ ಮಾರುಕಟ್ಟೆಯ ಬಗ್ಗೆ ಮಾಹಿತಿ ನೀಡುತ್ತದೆ . ಇದು ದೇಶದಲ್ಲಿ ಕೃಷಿ ಉದ್ಯಮಶೀಲತೆಯನ್ನೂ ಉತ್ತೇಜಿಸುತ್ತದೆ . ಹೊಸ ರಾಷ್ಟ್ರೀಯ ಶಿಕ್ಷಣ ನೀತಿಯಲ್ಲಿ ಅಗತ್ಯ ಸುಧಾರಣೆಗಳನ್ನು ಪ್ರಸ್ತಾಪಿಸಲಾಗಿದೆ .


    ಲಕ್ಷ್ಮಿ ಬಾಯಿಯವರ ಕಾಲದಿಂದಷ್ಟೇ ಅಲ್ಲ , ಬುಂದೇಲ್ ‌ ಖಂಡ್ ಸವಾಲುಗಳನ್ನು ಎದುರಿಸುವಲ್ಲಿ ಯಾವಾಗಲೂ ಮುಂಚೂಣಿಯಲ್ಲಿದೆ . ಯಾವುದೇ ಸವಾಲುಗಳನ್ನು ಎದುರಿಸಲು ಬುಂದೇಲ್ ‌ ಖಂಡ್ ‌ ನ ಹೆಸರುವಾಸಿಯಾಗಿದೆ .


    ಬುಂದೇಲ್ ಖಂಡ್ ಜನರು ಕೊರೊನಾ ವಿರುದ್ಧ ದೃಢವಾಗಿದ್ದಾರೆ . ಸರ್ಕಾರ ಕೂಡ ಪ್ರಯತ್ನಗಳನ್ನು ಮಾಡಿದ್ದು , ಜನರಿಗೆ ಕನಿಷ್ಠ ಸಮಸ್ಯೆಯಾಗಿದೆ . ಬಡವರ ಮನೆಯ ಒಲೆಗಳು ಉರಿಯುವುದನ್ನು ಖಾತ್ರಿ ಪಡಿಸಿಕೊಳ್ಳಲು ದೇಶದ ಇನ್ನಿತರ ಭಾಗಗಳಂತೆಯೇ ಕೋಟ್ಯಂತರ ಬಡವರಿಗೆ ಮತ್ತು ಉತ್ತರ ಪ್ರದೇಶದ ಗ್ರಾಮೀಣ ಕುಟುಂಬಗಳಿಗೆ ಉಚಿತ ಪಡಿತರ ವಿತರಿಸಲಾಗಿದೆ .


    ಬುಂದೇಲ್ ಖಂಡದ ಬಹುತೇಕ 10 ಲಕ್ಷ ಬಡ ಸೋದರಿಯರಿಗೆ ಉಚಿತ ಅಡುಗೆ ಅನಿಲ ಸಿಲಿಂಡರ್ ಪೂರೈಸಲಾಗಿದೆ . ಲಕ್ಷಾಂತರ ಸೋದರಿಯರ ಜನ್ ಧನ್ ಖಾತೆಗಳಲ್ಲಿ ಕೋಟ್ಯಂತರ ರೂಪಾಯಿ ಜಮಾ ಮಾಡಲಾಗಿದೆ . 700 ಕೋಟಿ ರೂ . ಗೂ ಅಧಿಕ ಹಣವನ್ನು ಉತ್ತರಪ್ರದೇಶವೊಂದರಲ್ಲೇ ಗರೀಬ್ ಕಲ್ಯಾಣ ರೋಜ್ಗಾರ್ ಯೋಜನೆ ಅಡಿ ವ್ಯಯಿಸಲಾಗಿದೆ . ಇದು ಲಕ್ಷಾಂತರ ಕಾರ್ಯಕರ್ತರಿಗೆ ಉದ್ಯೋಗ ಖಾತ್ರಿಪಡಿಸಿದೆ . ಬುಂದೇಲ್ ಖಂಡದಲ್ಲಿ ನೂರಾರು ಕೆರೆಗಳನ್ನು ದುರಸ್ತಿ ಮಾಡಲಾಗಿದೆ ಮತ್ತು ಹೊಸ ಕೆರೆ ನಿರ್ಮಿಸಲಾಗಿದೆ ಎಂದು ನನಗೆ ತಿಳಿಸಲಾಗಿದೆ .


    ಸ್ನೇಹಿತರೆ , ನಾನು ಚುನಾವಣೆಗೂ ಮೊದಲು ಝಾನ್ಸಿಗೆ ಬಂದಾಗ ಬುಂದೇಲ್ ಖಂಡದ ಸೋದರಿಯರಿಗೆ ಹೇಳಿದ್ದೆ , ಹಿಂದಿನ ಐದು ವರ್ಷ ಶೌಚಾಲಯ ನಿರ್ಮಾಣಕ್ಕೆ ಸಂಬಂಧಿಸಿತ್ತು , ಮುಂದಿನ ಐದು ವರ್ಷ ನೀರಿಗೆ ಸಂಬಂಧಿಸಿರುತ್ತದೆ ಎಂದು . ಸೋದರಿಯರ ಆಶೀರ್ವಾದದಿಂದಾಗಿ ಮನೆಗಳಿಗೆ ಕುಡಿಯುವ ನೀರಿನ ಲಭ್ಯತೆ ವೇಗವಾಗಿ ಸಾಗಿದೆ . ಯುಪಿ ಮತ್ತು ಎಂಪಿಯ ಹಬ್ಬಿರುವ ಬುಂದೇಲ್ ಖಂಡದ ಎಲ್ಲ ಜಿಲ್ಲೆಗಳಲ್ಲಿ ಜಲ ಮೂಲಗಳ ನಿರ್ಮಾಣ ಕಾಮಗಾರಿ ಮತ್ತು ಕೊಳವೆ ಮಾರ್ಗ ಅಳವಡಿಕೆ ತಡೆರಹಿತವಾಗಿ ಸಾಗಿದೆ . 10 ಸಾವಿರ ಕೋಟಿ ರೂ . ಮೌಲ್ಯದ ಸುಮಾರು 500 ಜಲ ಯೋಜನೆಗಳನ್ನು ಈ ವಲಯಕ್ಕೆ ಮಂಜೂರು ಮಾಡಲಾಗಿದೆ . ಕಳೆದ ಎರಡು ತಿಂಗಳುಗಳಲ್ಲಿ 3000 ಕೋಟಿ ರೂ . ಮೌಲ್ಯದ ಯೋಜನೆ ಆರಂಭಿಸಲಾಗಿದೆ . ಯೋಜನೆ ಪೂರ್ಣಗೊಂಡ ಬಳಿಕ ಬುಂದೇಲಖಂಡದ ಲಕ್ಷಾಂತರ ಕುಟುಂಬಗಳು ಇದರ ನೇರ ಪ್ರಯೋಜನ ಪಡೆಯಲಿವೆ . ಬುಂದೇಲಖಂಡದಲ್ಲಿ ಅಂತರ್ಜಲ ಮಟ್ಟ ಹೆಚ್ಚಿಸುವ ನಿಟ್ಟಿನಲ್ಲಿ ಅಟಲ್ ಭೂ ಜಲ ಯೋಜನೆಯ ಕಾಮಗಾರಿ ಪ್ರಗತಿಯಲ್ಲಿದೆ . ಝಾನ್ಸಿಯ , ಮೊಹೋಬಾ , ಬಾಂಡಾ , ಹಮೀರ್ಪುರ , ಚಿತ್ರಕೂಟ ಮತ್ತು ಲಿತಪುರ್ ನ ನೂರಾರು ಗ್ರಾಮಗಳಲ್ಲಿನ ಅಂತರ್ಜಲ ಮಟ್ಟ ಹೆಚ್ಚಿಸಲು 700 ಕೋಟಿ ರೂ . ಗೂ ಅಧಿಕ ಮೌಲ್ಯದ ಯೋಜನೆ ನಡೆಯುತ್ತಿದೆ . ಸ್ನೇಹಿತರೆ ಬುಂದೇಲ್ ‌ ಖಂಡದ ಒಂದೆಡೆ ಬೆಟ್ವಾ ಹರಿದರೆ , ಮತ್ತೊಂದು ಕಡೆ ಕೆನ್ ಹರಿಯುತ್ತದೆ ಮತ್ತು ತಾಯಿ ಯಮುನಾ ಉತ್ತರಾಭಿಮುಖವಾಗಿ ಹರಿಯುತ್ತದೆ . ಆದರೂ ಇಡೀ ಪ್ರದೇಶ ನದಿಗಳ ಸಂಪೂರ್ಣ ಪ್ರಯೋಜನವನ್ನು ಪಡೆಯುತ್ತಿಲ್ಲ . ಈ ಪರಿಸ್ಥಿತಿಯನ್ನು ಬದಲಾಯಿಸಲು ಸರ್ಕಾರ ಸತತ ಪ್ರಯತ್ನಗಳನ್ನು ಮಾಡುತ್ತಿದೆ . ಕೆನ್ – ಬೆಟ್ವಾ ನದಿ ಜೋಡಣೆ ಯೋಜನೆ ಈ ಪ್ರದೇಶದ ಹಣೆ ಬರಹವನ್ನೇ ಬದಲಾಯಿಸಲಿದ್ದು , ಈ ನಿಟ್ಟಿನಲ್ಲಿ ಕೇಂದ್ರ ಸರ್ಕಾರ ರಾಜ್ಯ ಸರ್ಕಾರದೊಂದಿಗೆ ಸಹಕರಿಸುತ್ತಿದೆ ಮತ್ತು ಶ್ರಮಿಸುತ್ತಿದೆ . ಅಗತ್ಯಪ್ರಮಾಣದ ನೀರು ದೊರೆತ ಬಳಿಕ ಬುಂದೇಲಖಂಡವೇ ಬದಲಾಗಿ ಹೋಗುತ್ತದೆ ಎಂಬ ಪೂರ್ಣ ವಿಶ್ವಾಸ ನನಗಿದೆ .


    ಬುಂದೇಲಖಂಡ ಎಕ್ಸ್ ಪ್ರೆಸ್ ಹೆದ್ದಾರಿ ಆಗಿರಲಿ ಅಥವಾ ರಕ್ಷಣಾ ಕಾರಿಡಾರ್ ಆಗಿರಲಿ , ಸಾವಿರಾರು ಕೋಟಿ ರೂ . ಮೌಲ್ಯದ ಯೋಜನೆಗಳು ಹೊಸ ಉದ್ಯೋಗಾವಕಾಶ ಸೃಷ್ಟಿಸಲಿವೆ . ಧೈರ್ಯಶಾಲಿಗಳ ನಾಡು ಝಾನ್ಸಿ ಮತ್ತು ಸಮೀಪದ ಪ್ರದೇಶಗಳ ಈ ಭೂಮಿಯನ್ನು ದೇಶವು ರಕ್ಷಣೆಯಲ್ಲಿ ಸ್ವಾವಲಂಬಿಗಳನ್ನಾಗಿ ಮಾಡಲು ದೊಡ್ಡ ರೀತಿಯಲ್ಲಿ ಅಭಿವೃದ್ಧಿಪಡಿಸುವ ದಿನ ದೂರವೇನಿಲ್ಲ . ಒಂದು ರೀತಿಯಲ್ಲಿ ‘ ಜೈ ಜವಾನ್ , ಜೈ ಕಿಸಾನ್ ಮತ್ತು ಜೈ ವಿಜ್ಞಾನ ’ ಮಂತ್ರ ನಾಲ್ಕು ದಿಕ್ಕುಗಳಲ್ಲಿ ಅಣುರಣಿಸುತ್ತದೆ . ಬುಂದೇಲ್ ‌ ಖಂಡ್ ‌ ನ ಪ್ರಾಚೀನ ಹಿರಿಮೆ ಮತ್ತು ಈ ಭೂಮಿಯ ಹೆಮ್ಮೆಯನ್ನು ಶ್ರೀಮಂತಗೊಳಿಸಲು ಕೇಂದ್ರ ಸರ್ಕಾರ ಮತ್ತು ಉತ್ತರ ಪ್ರದೇಶ ಸರ್ಕಾರ ಬದ್ಧವಾಗಿವೆ .


    ಭವಿಷ್ಯಕ್ಕೆ ಶುಭ ಹಾರೈಕೆಗಳೊಂದಿಗೆ ಈ ವಿಶ್ವವಿದ್ಯಾಲಯದ ಹೊಸ ಕಟ್ಟಡಕ್ಕಾಗಿ ನಿಮ್ಮೆಲ್ಲರಿಗೂ ತುಂಬಾ ತುಂಬಾ ಅಭಿನಂದನೆಗಳು . ಎರಡು ಗಜ ದೂರ ಮತ್ತು ಮಾಸ್ಕ್ ಧರಿಸುವ ಮಂತ್ರವನ್ನು ಕಡ್ಡಾಯವಾಗಿ ಪಾಲಿಸಿ . ನೀವು ಸುರಕ್ಷಿತವಾಗಿದ್ದರೆ , ರಾಷ್ಟ್ರವೂ ಸುರಕ್ಷಿತವಾಗಿರುತ್ತದೆ .


    ನಿಮ್ಮೆಲ್ಲರಿಗೂ ತುಂಬಾ ತುಂಬಾ ಧನ್ಯವಾದಗಳು !


    ಧನ್ಯವಾದಗಳು !


    ***

    
    
    (Release ID: 1649844) Visitor Counter : 5
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Gujarati , Odia , Tamil , Telugu , Malayalam