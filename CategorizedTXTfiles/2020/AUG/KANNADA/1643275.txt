      PIB Headquarters

      ಕೋವಿಡ್-19 ಪಿ ಐ ಬಿ ದೈನಿಕ ವರದಿ
      Posted On: 03 AUG 2020 6:37PM by PIB Bengaluru


    ( ಕಳೆದ 24 ಗಂಟೆಗಳಲ್ಲಿ ಕೋವಿಡ್ -19 ಕ್ಕೆ ಸಂಬಂಧಿಸಿದಂತೆ ಬಿಡುಗಡೆ ಮಾಡಲಾದ ಮಾಧ್ಯಮ ಹೇಳಿಕೆಗಳು ಮತ್ತು


    ಪಿಐಬಿ ವಾಸ್ತವದ ಪರಿಶೀಲನೆ - FACT CHECK- ಯನ್ನು ಒಳಗೊಂಡಿದೆ )


    ಪುಣೆಯ ಸೀರಂ ಸಂಸ್ಥೆಯಿಂದ ಆಕ್ಸ್ ಫರ್ಡ್ ವಿಶ್ವವಿದ್ಯಾಲಯದ ಲಸಿಕೆಯ ಹಂತ II+III ರ ಪರೀಕ್ಷಾ ಪ್ರಯೋಗಕ್ಕೆ ಡಿ . ಸಿ . ಜಿ . ಐ . ಅನುಮೋದನೆ ; ಕೋವಿಡ್ ಪ್ರಕರಣಗಳಲ್ಲಿ ಮರಣ ಪ್ರಮಾಣ ( ಸಿ . ಎಫ್ . ಆರ್ .) ಇನ್ನಷ್ಟು ಕುಸಿದು 2 .11 % ನಲ್ಲಿದೆ ; ಒಟ್ಟು ಗುಣಮುಖ ಪ್ರಕರಣಗಳ ಸಂಖ್ಯೆ 11.8 ಲಕ್ಷಕ್ಕೂ ಅಧಿಕ .


    ಆಕ್ಸ್ ಫರ್ಡ್ ವಿಶ್ವವಿದ್ಯಾಲಯದ – ಆಸ್ಟ್ರಾ ಜೆನಿಕಾ ಕೋವಿಡ್ -19 ಲಸಿಕೆ ( ಕೋವಿಶೀಲ್ಡ್ ) ಯನ್ನು ಭಾರತದಲ್ಲಿ ಪುಣೆಯ ಸೀರಂ ಸಂಸ್ಥೆಯ ಮೂಲಕ ಪರೀಕ್ಷಾ ಪ್ರಯೋಗ ನಡೆಸುವುದಕ್ಕೆ ಭಾರತದ ಔಷಧಿ ಮಹಾ ನಿಯಂತ್ರಕರು ( ಡಿ . ಸಿ . ಜಿ . ಐ .) ಅನುಮತಿ ನೀಡಿದ್ದಾರೆ . ಇದರಿಂದ ಕೋವಿಡ್ -19 ಲಸಿಕೆಯ ಅಭಿವೃದ್ದಿ ಇನ್ನಷ್ಟು ವೇಗ ಪಡೆಯಲಿದೆ . ಭಾರತದಲ್ಲಿ ಕೋವಿಡ್ ಮರಣ ಪ್ರಮಾಣ ( ಸಿ . ಎಫ್ . ಆರ್ .) ದಲ್ಲಿ ಸುಧಾರಣೆಯಾಗಿದ್ದು , ಜಾಗತಿಕವಾಗಿ ಅತ್ಯಂತ ಕಡಿಮೆ ಕೋವಿಡ್ ಮರಣ ಪ್ರಮಾಣ ಇರುವ ದೇಶಗಳಲ್ಲಿ ಒಂದು ಎಂಬ ಸ್ಥಾನವನ್ನು ಉಳಿಸಿಕೊಂಡಿದೆ . ಈ ಪ್ರಮಾಣದಲ್ಲಿ ಇನ್ನಷ್ಟು ಇಳಿಕೆಯಾಗುವುದರೊಂದಿಗೆ , ಹಾಲಿ ಸಿ . ಎಫ್ . ಆರ್ . ಇಂದು 2.11 % ಗೆ ತಲುಪಿದೆ . ಭಾರತದಲ್ಲಿ ಕಳೆದ 24 ಗಂಟೆಗಳಲ್ಲಿ 40,574 ಕ್ಕೂ ಅಧಿಕ ರೋಗಿಗಳು ಗುಣಮುಖರಾಗಿದ್ದಾರೆ . ಇದರಿಂದ ಒಟ್ಟು ಗುಣಮುಖರಾದವರ ಸಂಖ್ಯೆ 11,86,203 ಕ್ಕೇರಿದೆ ಮತ್ತು ಗುಣಮುಖ ದರ 65.77% ಗೇರಿದೆ . ದಿನನಿತ್ಯ ಗುಣಮುಖರಾದವರ ಸಂಖ್ಯೆ ಹೆಚ್ಚುತ್ತಿರುವುದರಿಂದ ಗುಣಮುಖರಾದ ಪ್ರಕರಣಗಳು ಮತ್ತು ಸಕ್ರಿಯ ಪ್ರಕರಣಗಳ ನಡುವಣ ಅಂತರ 6 ಲಕ್ಷಕ್ಕೂ ಅಧಿಕವಿದೆ . ಪ್ರಸ್ತುತ ಅದು 6,06,846 ರಲ್ಲಿದೆ . ಇದರ ಅರ್ಥ ಸಕ್ರಿಯ ಪ್ರಕರಣಗಳ ಹೊರೆ 5,79,357 ರಷ್ಟಿದೆ ಮತ್ತು ಅವರೆಲ್ಲ ವೈದ್ಯಕೀಯ ನಿಗಾದಲ್ಲಿದ್ದಾರೆ . ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಇಲಾಖೆಯು ಅಂತಾರಾಷ್ಟ್ರೀಯ ಆಗಮನಗಳಿಗೆ ಸಂಬಂಧಿಸಿ ಪರಿಷ್ಕೃತ ಮಾರ್ಗದರ್ಶಿಗಳನ್ನು ಹೊರಡಿಸಿದೆ .


    ವಿವರಗಳಿಗೆ : https://pib.gov.in/PressReleseDetail.aspx?PRID=1643136


    2 ಕೋಟಿಗೂ ಅಧಿಕ ಕೋವಿಡ್ ಪರೀಕ್ಷೆಗಳನ್ನು ನಡೆಸುವ ಮೂಲಕ ಭಾರತ ಹೊಸ ಮೈಲಿಗಲ್ಲನ್ನು ಸ್ಥಾಪಿಸಿದೆ ; ಒಂದು ಮಿಲಿಯನ್ ಜನಸಂಖ್ಯೆಗೆ ಪರೀಕ್ಷೆಗಳ ಸಂಖ್ಯೆ 14640 ಕ್ಕೇರಿದೆ


    ಭಾರತವು ಇದುವರೆಗೆ 2,02,02,858 ಕೋವಿಡ್ -19 ಸ್ಯಾಂಪಲ್ ಗಳನ್ನು ಪರೀಕ್ಷೆ ಮಾಡುವ ಮೂಲಕ , ಈ ನಿಟ್ಟಿನಲ್ಲಿ ಹೊಸ ಸಾಧನೆಯ ಮೈಲಿಗಲ್ಲನ್ನು ಸ್ಥಾಪಿಸಿದೆ . ಕಳೆದ 24 ಗಂಟೆಗಳಲ್ಲಿ 3,81,027 ಸ್ಯಾಂಪಲ್ ಗಳನ್ನು ಪರೀಕ್ಷೆ ಮಾಡಲಾಗಿದೆ . ಮಿಲಿಯನ್ ಜನಸಂಖ್ಯೆಗೆ ಪರೀಕ್ಷೆಗಳ ಪ್ರಮಾಣ ( ಟಿ . ಪಿ . ಎಂ .) 14640 ಕ್ಕೇರಿದೆ . ದೇಶದ ಟಿ . ಪಿ . ಎಂ . ಪ್ರಮಾಣದ ಹೆಚ್ಚಳವು ಪರೀಕ್ಷಾ ಜಾಲ ವಿಸ್ತರಣೆಯನ್ನು ಸೂಚಿಸುತ್ತದೆ . 24 ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳು ಮಿಲಿಯನ್ ಜನಸಂಖ್ಯೆಗೆ ಪರೀಕ್ಷಾ ಪ್ರಮಾಣಕ್ಕೆ ಸಂಬಂಧಿಸಿದ ರಾಷ್ಟ್ರೀಯ ಸರಾಸರಿಗಿಂತ ಹೆಚ್ಚಿನ ಪ್ರಮಾಣದ ಪರೀಕ್ಷೆಗಳನ್ನು ನಡೆಸಿರುವುದು ವರದಿಯಾಗಿದೆ . ದೇಶದಲ್ಲಿ ಪರೀಕ್ಷಾ ಪ್ರಯೋಗಾಲಯ ಜಾಲವನ್ನು ಸತತವಾಗಿ ಬಲಪಡಿಸಲಾಗುತ್ತಿದೆ . ಪ್ರಸ್ತುತ 1348 ಪ್ರಯೋಗಾಲಯಗಳು ದೇಶದಲ್ಲಿವೆ . ಇವುಗಳಲ್ಲಿ 914 ಪ್ರಯೋಗಾಲಯಗಳು ಸರಕಾರಿ ವಲಯದಲ್ಲಿವೆ ಮತ್ತು 434 ಖಾಸಗಿ ವಲಯದಲ್ಲಿವೆ .


    ವಿವರಗಳಿಗಾಗಿ : https://pib.gov.in/PressReleseDetail.aspx?PRID=1643143


    ಇಲೆಕ್ಟ್ರಾನಿಕ್ ಲಸಿಕೆ ಬುದ್ದಿಮತ್ತೆ ಜಾಲವು ಕೋವಿಡ್ ಜಾಗತಿಕ ಸಾಂಕ್ರಾಮಿಕದ ಅವಧಿಯಲ್ಲಿ ಅವಶ್ಯ ರೋಗ ನಿರೋಧಕ ಸೇವೆಗಳನ್ನು ಖಾತ್ರಿಪಡಿಸಿದೆ


    ಇಲೆಕ್ಟ್ರಾನಿಕ್ ಲಸಿಕೆ ಬುದ್ದಿಮತ್ತೆ ಜಾಲವು ( ಇ . ವಿ . ಐ . ಎನ್ - ಇ ವಿನ್ ) ಒಂದು ನವೀನ ತಾಂತ್ರಿಕ ಪರಿಹಾರವಾಗಿದ್ದು ದೇಶಾದ್ಯಂತ ರೋಗನಿರೋಧಕ ಲಸಿಕಾ ಪೂರೈಕೆ ಸರಪಳಿ ವ್ಯವಸ್ಥೆಯನ್ನು ಬಲಪಡಿಸುವ ಉದ್ದೇಶವನ್ನು ಹೊಂದಿದೆ . ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯದ ರಾಷ್ಟ್ರೀಯ ಆರೋಗ್ಯ ಆಂದೋಲನ ಅಡಿಯಲ್ಲಿ ಇದನ್ನು ಅನುಷ್ಟಾನಿಸಲಾಗುತ್ತಿದೆ . ಲಸಿಕೆಗಳ ದಾಸ್ತಾನು ಮತ್ತು ಅವುಗಳ ರವಾನೆಗೆ ಸಂಬಂಧಿಸಿದ ಸಕಾಲಿಕ ಮಾಹಿತಿ ಮತ್ತು ದೇಶದ ಎಲ್ಲಾ ಶೀತಲೀಕೃತ ಸರಪಳಿ ಬಿಂದುಗಳಲ್ಲಿಯ ದಾಸ್ತಾನು ಉಷ್ಣಾಂಶ ವಿವರಗಳನ್ನು ಒದಗಿಸುವ ಉದ್ದೇಶವನ್ನು ಇ ವಿನ್ ಹೊಂದಿದೆ . ಕೋವಿಡ್ ಜಾಗತಿಕ ಸಾಂಕ್ರಾಮಿಕದ ಸಂದರ್ಭದಲ್ಲಿ ಅವಶ್ಯಕ ರೋಗ ನಿರೋಧಕ ಲಸಿಕಾ ಸೇವೆಗಳನ್ನು ಮುಂದುವರಿಸಲು ಮತ್ತು ರೋಗ ತಡೆಯಬಹುದಾದ ಲಸಿಕೆಗಳನ್ನು ಮಕ್ಕಳಿಗೆ ಹಾಗು ಗರ್ಭಿಣಿ ಮಹಿಳೆಯರಿಗೆ ನೀಡುವುದನ್ನು ಖಾತ್ರಿಪಡಿಸಲು ಅವಶ್ಯಕ ಗ್ರಾಹಕೀಕರಣ ಮಾದರಿಯಲ್ಲಿ ಈ ದೃಢವಾದ ವ್ಯವಸ್ಥೆಯನ್ನು ಬಳಸಲಾಗಿತ್ತು . ಇ - ವಿನ್ ಅತ್ಯಾಧುನಿಕ ತಂತ್ರಜ್ಞಾನ ಮತ್ತು ಬಲಿಷ್ಟ ಮಾಹಿತಿ ತಂತ್ರಜ್ಞಾನ ಮೂಲಸೌಕರ್ಯ ಹಾಗು ತರಬೇತಿ ಪಡೆದ ಮಾನವ ಸಂಪನ್ಮೂಲವನ್ನು ಲಸಿಕೆಗಳನ್ನು ವಿವಿಧೆಡೆಗಳಲ್ಲಿ ದಾಸ್ತಾನು ಮಾಡುವಾಗ ಅವುಗಳ ಸಂಗ್ರಹಾಗಾರಗಳ ಉಷ್ಣಾಂಶ ನಿಗಾ ಮಾಡುವುದಕ್ಕಾಗಿ ಮತ್ತು ದಾಸ್ತಾನಿಗೆ ಸಂಬಂಧಿಸಿ ಸಕಾಲಿಕ ನಿಗಾ ವಹಿಸುವುದಕ್ಕಾಗಿ ಹೊಂದಿದೆ . ಇ ವಿನ್ 32 ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳನ್ನು ತಲುಪಿದ್ದು , ಇತರ ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳಲ್ಲಿಯೂ ಶೀಘ್ರವೇ ಅನುಷ್ಟಾನಕ್ಕೆ ಬರಲಿದೆ . ಕೋವಿಡ್ -19 ರ ವಿರುದ್ದ ಹೋರಾಡುವ ಭಾರತ ಸರಕಾರದ ಪ್ರಯತ್ನಗಳನ್ನು ಇ ವಿನ್ ಬೆಂಬಲಿಸುತ್ತಿದೆ . ಕೋವಿಡ್ ಪ್ರತಿಕ್ರಿಯಾ ಸಾಮಗ್ರಿಗಳ ಪೂರೈಕೆ ಸರಪಳಿಯ ಮೇಲೆ ನಿಗಾ ಇಡಲು ರಾಜ್ಯ / ಕೇಂದ್ರಾಡಳಿತ ಪ್ರದೇಶಗಳಿಗೆ ಸಹಾಯ ಮಾಡುತ್ತಿದೆ . 2020 ರ ಏಪ್ರಿಲ್ ತಿಂಗಳಿನಿಂದ ಎಂಟು ರಾಜ್ಯಗಳು ( ತ್ರಿಪುರಾ , ನಾಗಾಲ್ಯಾಂಡ್ , ಮಣಿಪುರ , ಮೇಘಾಲಯ , ಅರುಣಾಚಲ ಪ್ರದೇಶ , ಹರ್ಯಾಣಾ , ಪಂಜಾಬ್ , ಮತ್ತು ಮಹಾರಾಷ್ಟ್ರ ) ಇ ವಿನ್ ಅಪ್ಲಿಕೇಶನ್ ಗಳನ್ನು ಬಳಸುತ್ತಿವೆ . ರಾಜ್ಯಗಳ ನಿರ್ದಿಷ್ಟ ಕೋವಿಡ್ -19 ಸಾಮಗ್ರಿಗಳ ಪೂರೈಕೆ , ಲಭ್ಯತೆ ಖಾತ್ರಿಪಡಿಸುವಿಕೆ ಮತ್ತು 81 ಅವಶ್ಯ ಔಷಧಿಗಳು ಮತ್ತು ಸಲಕರಣೆಗಳ ಕೊರತೆ ಇದ್ದರೆ ಅದರ ಬಗ್ಗೆ ಎಚ್ಚರಿಕೆ ನೀಡುವುದಕ್ಕೆ ಇ ವಿನ್ ಬಳಕೆ ಮಾಡುತ್ತಿವೆ . ಈ ಬಲಿಷ್ಟ ವೇದಿಕೆಯು ಕೋವಿಡ್ -19 ಲಸಿಕೆ ಸಹಿತ ಯಾವುದೇ ರೋಗ ಹತೋಟಿಯ ಲಸಿಕೆಯು ಲಭ್ಯವಾದಾಗ ಅದನ್ನು ಅಳವಡಿಸಿಕೊಳ್ಳುವ ಸಾಮರ್ಥ್ಯವನ್ನು ಹೊಂದಿದೆ .


    ವಿವರಗಳಿಗೆ : https://pib.gov.in/PressReleseDetail.aspx?PRID=1643172


    ಪಿ ಐ ಬಿ ಕ್ಷೇತ್ರೀಯ ಕಚೇರಿಗಳ ವರದಿ

          + ಪಂಜಾಬ್ : ಕೊರೊನಾ ವೈರಸ್ಸಿನಿಂದ ಗರ್ಭಿಣಿ ಮಹಿಳೆಯರ ಸುರಕ್ಷೆಯನ್ನು ಖಾತ್ರಿಪಡಿಸುವುದಕ್ಕಾಗಿ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಇಲಾಖೆಯು ಗರ್ಭಿಣಿ ಮಹಿಳೆಯರಿಗೆ ಟೆಲಿವೈದ್ಯಕೀಯ ಸಮಾಲೋಚನೆಯನ್ನು ಒದಗಿಸುವುದಕ್ಕಾಗಿ 70 ಮಂದಿ ಹೆರಿಗೆ ತಜ್ಞರಿಗೆ ವಿಶೇಷ ತರಬೇತಿ ನೀಡಿದೆ . ಇದರ ಜೊತೆಗೆ ಕೋವಿಡ್ -19 ಪಾಸಿಟಿವ್ ಇರುವ ಎಲ್ಲಾ ಗರ್ಭಿಣಿ ಮಹಿಳೆಯರ ಹೆರಿಗೆಗಳನ್ನು ನಡೆಸುವುದಕ್ಕಾಗಿ ಎಲ್ಲಾ ಜಿಲ್ಲಾ ಆಸ್ಪತ್ರೆಗಳಲ್ಲಿ ಪ್ರತ್ಯೇಕ ಹೆರಿಗೆ ಕೊಠಡಿಗಳನ್ನು ಸ್ಥಾಪಿಸಲಾಗಿದೆ .
          + ಮಹಾರಾಷ್ಟ್ರ : ಗ್ರಾಮೀಣ ಮಹಾರಾಷ್ಟ್ರದಲ್ಲಿ ಕೋವಿಡ್ -19 ಪ್ರಕರಣಗಳ ಸಂಖ್ಯೆ ಸತತ ಹೆಚ್ಚುತ್ತಿದೆ . ಲಾಕ್ ಡೌನ್ ನಿರ್ಬಂಧಗಳ ತೆರವಿನ ಬಳಿಕ ಈ ಸ್ಥಿತಿ ಉಂಟಾಗಿದೆ . ಮುಂಬಯಿಯ ಉಪ ನಗರಗಳಾದ – ಥಾಣೆ , ರಾಯಗಢ ಇತ್ಯಾದಿ ನಗರಗಳ ನೆರೆ ಹೊರೆಯಲ್ಲಿ ಪ್ರಕರಣಗಳ ಸಂಖ್ಯೆಯಲ್ಲಿ ಏರಿಕೆಯಾಗಿದೆ . ನಾಸಿಕ್ , ಔರಂಗಾಬಾದ್ , ಧುಲೆ , ಮತ್ತು ಸಾಂಗ್ಲಿ ಜಿಲ್ಲೆಗಳಲ್ಲಿ ಇಂತಹದೇ ಪರಿಸ್ಥಿತಿ ಉಂಟಾಗಿದೆ . ಭಾನುವಾರದಂದು ಮಹಾರಾಷ್ಟ್ರದಲ್ಲಿ 9,509 ಹೊಸ ಕೋವಿಡ್ ಪ್ರಕರಣಗಳು ವರದಿಯಾಗಿವೆ ಮತ್ತು 9,926 ರೋಗಿಗಳು ಚಿಕಿತ್ಸೆಯ ಬಳಿಕ ಆಸ್ಪತ್ರೆಯಿಂದ ಬಿಡುಗಡೆಯಾಗಿದ್ದಾರೆ . ರಾಜ್ಯದಲ್ಲಿ ಸಕ್ರಿಯ ಪ್ರಕರಣಗಳ ಸಂಖ್ಯೆ 1,48,537. ಗುಣಮುಖ ದರದಲ್ಲಿ ಸುಧಾರಣೆಯಾಗುತ್ತಿರುವುದರಿಂದ ಹಲವಾರು ಮಂದಿ ಭಯ ತೊರೆದು ಕೋವಿಡ್ ಪರೀಕ್ಷೆಗೆ ಒಳಗಾಗುತ್ತಿರುವುದು ಕಂಡುಬರುತ್ತಿದೆ .
          + ಗುಜರಾತ್ : ಭಾನುವಾರದಂದು ಗುಜರಾತಿನಲ್ಲಿ 805 ಕೋವಿಡ್ -19 ರೋಗಿಗಳು ಬಿಡುಗಡೆಯಾಗಿದ್ದಾರೆ ಮತ್ತು ಗುಣಮುಖ ದರ ಇನ್ನಷ್ಟು ಸುಧಾರಣೆಯಾಗಿ 73.16 % ಗೆ ತಲುಪಿದೆ . ರಾಜ್ಯದಲ್ಲಿ ಇದುವರೆಗೆ 46,587 ರೋಗಿಗಳು ಗುಣಮುಖರಾಗಿದ್ದಾರೆ . 1101 ಹೊಸ ಪ್ರಕರಣಗಳು ವರದಿಯಾಗಿವೆ . ಇದರಿಂದ ಒಟ್ಟು ದೃಢೀಕೃತ ಪ್ರಕರಣಗಳ ಸಂಖ್ಯೆ 63,675 ಕ್ಕೇರಿದೆ . ಸೂರತ್ತಿನಿಂದ ಗರಿಷ್ಟ ಸಂಖ್ಯೆಯ ಅಂದರೆ 209 ಹೊಸ ಪ್ರಕರಣಗಳು ವರದಿಯಾಗಿವೆ . ಅಹ್ಮದಾಬಾದ್ (143) ಎರಡನೆ ಸ್ಥಾನದಲ್ಲಿದೆ . ಪ್ರಸ್ತುತ ಸಕ್ರಿಯ ಪ್ರಕರಣಗಳ ಸಂಖ್ಯೆ 14,601
          + ರಾಜಸ್ಥಾನ : ಭಾನುವಾರದಂದು ರಾಜಸ್ಥಾನದಲ್ಲಿ 12 ಕೋವಿಡ್ -19 ರೋಗಿಗಳು ಸಾವನ್ನಪ್ಪಿದ್ದಾರೆ . ಇದರೊಂದಿಗೆ ಈ ರೋಗಕ್ಕೆ ಬಲಿಯಾದವರ ಒಟ್ಟು ಸಂಖ್ಯೆ 706 ಕ್ಕೇರಿದೆ . ಇಂದು ಬೆಳಿಗ್ಗೆ ರಾಜ್ಯದಲ್ಲಿ 565 ಹೊಸ ಕೊರೊನಾವೈರಸ್ ಪ್ರಕರಣಗಳು ವರದಿಯಾಗಿವೆ . ಇದರೊಂದಿಗೆ ಒಟ್ಟು ಪ್ರಕರಣಗಳ ಹೊರೆ 44,975 ಕ್ಕೇರಿದೆ . ಇದರಲ್ಲಿ 12,488 ಸಕ್ರಿಯ ಪ್ರಕರಣಗಳು . ಒಟ್ಟು 29,697 ಮಂದಿ ಇದುವರೆಗೆ ಗುಣಮುಖರಾಗಿದ್ದಾರೆ .
          + ಮಧ್ಯ ಪ್ರದೇಶ : ಭಾನುವಾರದಂದು 921 ಹೊಸ ಪ್ರಕರಣಗಳು ವರದಿಯಾದ ಬಳಿಕ ಒಟ್ಟು ಪ್ರಕರಣಗಳ ಸಂಖ್ಯೆ 33,535 ಕ್ಕೇರಿದೆ . ರಾಜ್ಯ ಆರೋಗ್ಯ ಬುಲೆಟಿನ್ ಪ್ರಕಾರ ಭಾನುವಾರದಂದು 581 ಕೊರೊನಾವೈರಸ್ ಸೋಂಕಿತರು ಆಸ್ಪತ್ರೆಗಳಿಂದ ಬಿಡುಗಡೆಯಾಗಿದ್ದಾರೆ . ಇದರೊಂದಿಗೆ ರಾಜ್ಯದಲ್ಲಿ ಗುಣಮುಖ ಪ್ರಕರಣಗಳ ಒಟ್ಟು ಸಂಖ್ಯೆ 23,550 ಕ್ಕೇರಿದೆ . ರಾಜ್ಯದಲ್ಲೀಗ 9,099 ಸಕ್ರಿಯ ಪ್ರಕರಣಗಳಿವೆ ಮತ್ತು ಇದುವರೆಗೆ ಈ ಸೋಂಕಿಗೆ 886 ಮಂದಿ ಬಲಿಯಾಗಿದ್ದಾರೆ . ರಾಜ್ಯದಲ್ಲಿ 3,246 ಸಕ್ರಿಯ ಕಂಟೈನ್ ಮೆಂಟ್ ವಲಯಗಳಿವೆ .
          + ಛತ್ತೀಸ್ ಗಢ : ರಾಜ್ಯದಲ್ಲಿ ಸೋಂಕು ಲಕ್ಷಣ ತೋರ್ಪಡಿಸದೇ ಇರುವ ಮತ್ತು ಮಂದ ರೋಗಲಕ್ಷಣಗಳನ್ನು ತೋರ್ಪಡಿಸುವ ಕೊರೊನಾವೈರಸ್ ರೋಗಿಗಳ ಚಿಕಿತ್ಸೆಗಾಗಿ ಛತ್ತೀಸ್ ಗಢ ಸರಕಾರ 157 ಕೋವಿಡ್ ಶುಶ್ರೂಷಾ ಕೇಂದ್ರಗಳನ್ನು 18,598 ಹಾಸಿಗೆಗಳ ಸಾಮರ್ಥ್ಯದೊಂದಿಗೆ ಸ್ಥಾಪಿಸಿದೆ . ಇಂತಹ ರೋಗಿಗಳಿಗೆ ಹಾಸಿಗೆಗಳ ಲಭ್ಯತೆಯನ್ನು 25,000 ಕ್ಕೇರಿಸಲು ಸಿದ್ದತೆಗಳನ್ನು ಮಾಡಲಾಗುತ್ತಿದೆ . ರಾಜ್ಯವು 2,482 ಸಕ್ರಿಯ ಪ್ರಕರಣಗಳನ್ನು ಹೊಂದಿದೆ .
          + ಗೋವಾ : ಭಾನುವಾರದಂದು ದಾಖಲೆ ಪ್ರಮಾಣದಲ್ಲಿ ಅಂದರೆ 337 ಹೊಸ ಕೋವಿಡ್ ಪ್ರಕರಣಗಳು ವರದಿಯಾಗಿದ್ದು , ಗೋವಾದಲ್ಲಿ ಸೋಂಕಿನ ಪ್ರಮಾಣ 6,530 ಕ್ಕೇರಿದೆ . 5 ಮಂದಿ ಮೃತಪಡುವುದರೊಂದಿಗೆ ಮೃತರ ಒಟ್ಟು ಸಂಖ್ಯೆ 53 ಕ್ಕೇರಿದೆ . ಈ ನಡುವೆ ಗೋವಾ ಸರಕಾರ ಕೊರೊನಾ ಬಾಧಿತರಾಗಿ ಗಂಭೀರ ಸ್ಥಿತಿಯಲ್ಲಿರುವ ರೋಗಿಗಳ ಮೇಲೆ ಪ್ಲಾಸ್ಮಾ ಚಿಕಿತ್ಸೆ ನಡೆಸಲು ಆರಂಭಿಸಿದೆ .
          + ಮಣಿಪುರ : ಮಣಿಪುರ ಮುಖ್ಯಮಂತ್ರಿ ಶ್ರೀ ಎನ್ . ಬಿರೇನ್ ಸಿಂಗ್ ಇಂದು ಮಣಿಪುರ ವ್ಯಾಪಾರ ಮತ್ತು ಎಕ್ಸ್ಪೋ ಕೇಂದ್ರದಲ್ಲಿ 300 ಹಾಸಿಗೆಗಳ ಹೊಸ ಕೋವಿಡ್ ಆರೈಕೆ ಕೇಂದ್ರವನ್ನು ಉದ್ಘಾಟಿಸಿ ಕಾರ್ಯಾರಂಭಗೊಳಿಸಿದರು . ಈ ಸೌಲಭ್ಯವನ್ನು ಅವಶ್ಯಕತೆ ಉಂಟಾದರೆ 1000 ಹಾಸಿಗೆಗಳ ಕೋವಿಡ್ ಆರೈಕೆ ಕೇಂದ್ರವನ್ನಾಗಿ ಮೇಲ್ದರ್ಜೆಗೇರಿಸಬಹುದು .
          + ಮಿಜೋರಾಂ : ಮಿಜೋರಾಂನಲ್ಲಿಂದು ಗುಣಮುಖರಾದ 8 ಮಂದಿ ಕೋವಿಡ್ -19 ರೋಗಿಗಳನ್ನು ಬಿಡುಗಡೆ ಮಾಡಲಾಗಿದೆ . ರಾಜ್ಯದಲ್ಲಿ ಒಟ್ಟು ಪ್ರಕರಣಗಳ ಸಂಖ್ಯೆ 482. ಇವುಗಳಲ್ಲಿ 216 ಸಕ್ರಿಯ ಪ್ರಕರಣಗಳು ಮತ್ತು 266 ಮಂದಿ ಇದುವರೆಗೆ ಬಿಡುಗಡೆಯಾಗಿದ್ದಾರೆ .
          + ನಾಗಾಲ್ಯಾಂಡ್ : ನಾಗಾಲ್ಯಾಂಡಿನಲ್ಲಿಂದು 194 ಹೊಸ ಕೋವಿಡ್ -19 ಪ್ರಕರಣಗಳು ದೃಢಪಟ್ಟಿವೆ . ಧಿಮಾಪುರದಿಂದ 136, ಝುನ್ಹೆಬೊಟೋದಿಂದ 36, ಮತ್ತು ಕೊಹಿಮಾದಿಂದ 22 ಪ್ರಕರಣಗಳು ವರದಿಯಾಗಿವೆ . ನಾಗಾಲ್ಯಾಂಡಿನಲ್ಲಿ ಸಂಪರ್ಕ ಪತ್ತೆಯನ್ನು ಕಟ್ಟು ನಿಟ್ಟಾಗಿ ಕೈಗೊಳ್ಳಲಾಗುತ್ತಿದೆ ಮತ್ತು ಹೊಸ ಕೋವಿಡ್ -19 ಪ್ರಕರಣಗಳಲ್ಲಿ ಎಲ್ಲಾ ಪ್ರಾಥಮಿಕ ಸಂಪರ್ಕಗಳನ್ನು ಸ್ವಯಂ ಕ್ವಾರಂಟೈನಿನಲ್ಲಿಡಲಾಗಿದೆ .
          + ಕೇರಳ : ರಾಜ್ಯದಲ್ಲಿ ಕೋವಿಡ್ -19 ಪ್ರಕರಣಗಳು ಹರಡಲು ನಿರ್ಲಕ್ಷ್ಯ ಕಾರಣ ಎಂದು ಮುಖ್ಯಮಂತ್ರಿ ಪಿಣರಾಯಿ ವಿಜಯನ್ ಹೇಳಿದ್ದಾರೆ . ಈಗಿನ ಪರಿಸ್ಥಿತಿಗೆ ಕೋವಿಡ್ ಶಿಷ್ಟಾಚಾರದಲ್ಲಿ ಮಾಡಿಕೊಂಡ ರಾಜಿ ಮತ್ತು ನಿರ್ಲಕ್ಷ್ಯದ ವರ್ತನೆ ಕಾರಣ ಎಂದವರು ಅಭಿಪ್ರಾಯಪಟ್ಟಿದ್ದಾರೆ . ವೀಡಿಯೋ ಕಾನ್ಫರೆನ್ಸ್ ಮೂಲಕ 102 ಕುಟುಂಬ ಆರೋಗ್ಯ ಕೇಂದ್ರಗಳನ್ನು ಉದ್ಘಾಟಿಸಿದ ಸಂದರ್ಭ ಮಾತನಾಡಿದ ಅವರು ಇನ್ನು ಮುಂದೆ ಸರಕಾರದ ನಿಯಮಗಳು , ಮಾನದಂಡಗಳನ್ನು ಉಲ್ಲಂಘಿಸುವವರ ವಿರುದ್ದ ಕಠಿಣ ಕ್ರಮಗಳನ್ನು ಕೈಗೊಳ್ಳಲಾಗುವುದು ಎಂದು ಎಚ್ಚರಿಸಿದರು . ಇಂದು ಮೂರು ಮಂದಿ ಕೋವಿಡ್ ಗೆ ಬಲಿಯಾಗಿದ್ದಾರೆ . ಇದರೊಂದಿಗೆ ಕೋವಿಡ್ ನಿಂದ ಮೃತರಾದವರ ಒಟ್ಟು ಸಂಖ್ಯೆ 85 ಕ್ಕೇರಿದೆ . ರಾಜ್ಯದಲ್ಲಿ ಕೋವಿಡ್ ರೋಗಿಗಳ ಸಂಖ್ಯೆ ಹೆಚ್ಚುತ್ತಿದೆ . ನಿನ್ನೆ 1169 ಮಂದಿಗೆ ವೈರಸ್ ಸೋಂಕು ದೃಢಪಟ್ಟಿದೆ . 11 ದಿನಗಳಲ್ಲಿ 10,788 ಮಂದಿಗೆ ಸೋಂಕು ತಗಲಿದೆ . 991 ಮಂದಿ ರೋಗಿಗಳ ಸಂಪರ್ಕದಿಂದ ಸೋಂಕು ತಗಲಿಸಿಕೊಂಡಿದ್ದಾರೆ ಮತ್ತು 56 ಮಂದಿಯ ಸೋಂಕಿನ ಮೂಲ ಗೊತ್ತಾಗಿಲ್ಲ . ವೈರಸ್ ಸೋಂಕಿಗಾಗಿ 11,342 ಮಂದಿ ಚಿಕಿತ್ಸೆ ಪಡೆಯುತ್ತಿದ್ದಾರೆ . ರಾಜ್ಯಾದ್ಯಂತ 1.45 ಲಕ್ಷ ಮಂದಿ ನಿಗಾದಲ್ಲಿದ್ದಾರೆ .
          + ತಮಿಳು ನಾಡು : ಪುದುಚೇರಿಯಲ್ಲಿ ಮತ್ತೆ ನಾಲ್ಕು ಮಂದಿ ಕೋವಿಡ್ -19 ಕ್ಕೆ ಬಲಿಯಾಗಿದ್ದಾರೆ . 178 ಹೊಸ ಪ್ರಕರಣಗಳು ವರದಿಯಾಗಿವೆ . ಒಟ್ಟು ಪ್ರಕರಣಗಳ ಸಂಖ್ಯೆ 3982 ಕ್ಕೇರಿದೆ . ಸಕ್ರಿಯ ಪ್ರಕರಣಗಳ ಸಂಖ್ಯೆ 1515 ಮತ್ತು ಮರಣಗಳು 56. ಸರಕಾರಿ ಕಲಾ ಕಾಲೇಜುಗಳ ಬೋಧಕರು ಎರಡನೆ ಮತ್ತು ಮೂರನೇ ವರ್ಷದ ವಿದ್ಯಾರ್ಥಿಗಳಿಗೆ ಸೋಮವಾರದಿಂದ ಆನ್ ಲೈನ್ ತರಗತಿಗಳನ್ನು ಆರಂಭಿಸಲಿದ್ದಾರೆ . ಸಂಪೂರ್ಣವಾಗಿ ಆನ್ ಲೈನ್ ತರಗತಿಗಳನ್ನು ಜಾರಿಗೆ ತರುವುದಕ್ಕಾಗಿ ಗ್ರೇಡ್ -1 ಕಾಲೇಜುಗಳಿಗೆ ಸಮಾನವಾಗಿ ಗ್ರೇಡ್ 2 ಕಾಲೇಜುಗಳಿಗೂ ಹಣಕಾಸು ಒದಗಿಸುವಂತೆ ಬೋಧಕರು ಶಿಕ್ಷಣ ಇಲಾಖೆಗೆ ಮನವಿ ಮಾಡಿದ್ದಾರೆ . ನಾಗಪಟ್ಟಣಂ ಸಂಸತ್ ಸದಸ್ಯರಾದ ಸಿ . ಪಿ . ಐ . ಎಂ . ನ ಸೆಲ್ವರಸು ಕೋವಿಡ್ -19 ಪರೀಕ್ಷೆಯಲ್ಲಿ ಪಾಸಿಟಿವ್ ಆಗಿ ಹೊರಹೊಮ್ಮಿದ ಒಂದು ದಿನದ ಬಳಿಕ ಇನ್ನೋರ್ವ ಲೋಕಸಭಾ ಸದಸ್ಯ , ಶಿವಗಂಗಾ ಕ್ಷೇತ್ರವನ್ನು ಪ್ರತಿನಿಧಿಸುತ್ತಿರುವ ಕಾರ್ತಿ ಪಿ . ಚಿದಂಬರಂ ಸೋಮವಾರ ವೈರಸ್ ಸೋಂಕಿನ ಪರೀಕ್ಷೆಯಲ್ಲಿ ಪಾಸಿಟಿವ್ ಆಗಿದ್ದಾರೆ . ಚೆನ್ನೈಯ ನೆರೆ ಹೊರೆಯ ಜಿಲ್ಲೆಗಳಲ್ಲಿ ಕೋವಿಡ್ ಪ್ರಕರಣಗಳ ಸಂಖ್ಯೆ ಹೆಚ್ಚುತ್ತಿದೆ . ಚೆಂಗಲ್ಪಟ್ಟುವಿನಲ್ಲಿ 446 ಪ್ರಕರಣಗಳು , ಕಾಂಚೀಪುರಂನಲ್ಲಿ 393 ಮತ್ತು ತಿರುವಲ್ಲೂರುನಲ್ಲಿ 317 ಪ್ರಕರಣಗಳು ವರದಿಯಾಗಿವೆ . ನಿನ್ನೆ 5875 ಹೊಸ ಪ್ರಕರಣಗಳು ಮತ್ತು 98 ಸಾವುಗಳು ವರದಿಯಾಗಿವೆ . ಒಟ್ಟು ವರದಿಯಾದ ಪ್ರಕರಣಗಳ ಸಂಖ್ಯೆ 2,57,613; ಸಕ್ರಿಯ ಪ್ರಕರಣಗಳು : 56,998 , ಮರಣಗಳು : 4132
          + ಕರ್ನಾಟಕ : ಮುಖ್ಯಮಂತ್ರಿ ಬಿ . ಎಸ್ . ಯಡಿಯೂರಪ್ಪ ಕೋವಿಡ್ ಪರೀಕ್ಷೆಯಲ್ಲಿ ಪಾಸಿಟಿವ್ ಆಗಿದ್ದು , ಆಸ್ಪತ್ರೆಗೆ ದಾಖಲಾಗಿದ್ದಾರೆ . ಅವರು ವೈದ್ಯಕೀಯ ರೀತಿಯಲ್ಲಿ ಸ್ಥಿರವಾಗಿದ್ದಾರೆ ಎಂದು ಆಸ್ಪತ್ರೆ ವರದಿಗಳು ಹೇಳಿವೆ . ಕಳೆದ 10 ದಿನಗಳಿಂದ ಕೋವಿಡ್ ನಿಗಾ ಕೇಂದ್ರಗಳಲ್ಲಿಯ ಹಾಸಿಗೆಗಳಲ್ಲಿ 60 ರಿಂದ 65 % ನಷ್ಟು ಹಾಸಿಗೆಗಳು ಮಾತ್ರವೇ ಭರ್ತಿಯಾಗಿರುವುದರಿಂದ ಇಂತಹ ಇನ್ನಷ್ಟು ಸೌಲಭ್ಯಗಳ ಸ್ಥಾಪನೆಯನ್ನು ತಾತ್ಕಾಲಿಕವಾಗಿ ತಡೆ ಹಿಡಿಯಲಾಗಿದೆ . ಭಾನುವಾರದಂದು ಗುಣಮುಖರಾಗಿ ಬಿಡುಗಡೆಯಾದವರ ಸಂಖ್ಯೆ ಹೆಚ್ಚಾಗಿತ್ತು . ಬೆಂಗಳೂರಿನಲ್ಲಿ 2331 ರೋಗಿಗಳು ಬಿಡುಗಡೆಯಾಗಿದ್ದರೆ 2105 ಹೊಸ ಪ್ರಕರಣಗಳು ವರದಿಯಾಗಿವೆ . ನಿನ್ನೆ 5532 ಹೊಸ ಪ್ರಕರಣಗಳು ಮತ್ತು 84 ಸಾವುಗಳು ವರದಿಯಾಗಿವೆ . ಇದುವರೆಗೆ ಒಟ್ಟು ಪ್ರಕರಣಗಳ ಸಂಖ್ಯೆ : 1,34,819. ಸಕ್ರಿಯ ಪ್ರಕರಣಗಳು :74,590; ಮರಣಗಳು : 2496
          + ಆಂಧ್ರ ಪ್ರದೇಶ : ಕೃಷ್ಣಾ ಜಿಲ್ಲೆಯಲ್ಲಿ ಭಾನುವಾರದಂದು ಕೋವಿಡ್ -19 ಪ್ರಕರಣಗಳ ಸಂಖ್ಯೆ 7500 ರ ಗಡಿ ದಾಟಿವೆ . ಇಂದಿನಿಂದ ಒಂದು ವಾರದವರೆಗೆ ಮಚಲೀಪಟ್ಟಣಂನಲ್ಲಿ ಸಂಪೂರ್ಣ ಲಾಕ್ ಡೌನ್ ಜಾರಿ ಮಾಡಲಾಗಿದೆ . ರಾಜ್ಯದ ಕೋವಿಡ್ ಗಾಗಿಯೇ ಇರುವ ಆಸ್ಪತ್ರೆಯಾದ ವಿಸಾಕಾ ವೈದ್ಯ ವಿಜ್ಞಾನಗಳ ಸಂಸ್ಥೆಯಲ್ಲಿ ( ವಿ . ಐ . ಎಂ . ಎಸ್ .) ರೋಗಿಗಳ ದುಸ್ಥಿತಿಯ ಬಗ್ಗೆ ಸಾಮಾಜಿಕ ಮಾಧ್ಯಮಗಳಲ್ಲಿ ವ್ಯಾಪಕವಾಗಿ ಪ್ರಚಾರವಾದ ಹಿನ್ನೆಲೆಯಲ್ಲಿ ಮತ್ತು ಅಲ್ಲಿ ಸಿಬ್ಬಂದಿಗಳ ಕೊರತೆ ಅದರಲ್ಲೂ ದಾದಿಯರ ಕೊರತೆ ತೀವ್ರವಾಗಿರುವ ಬಗ್ಗೆ ಸ್ಪಷ್ಟೀಕರಣ ನೀಡಿರುವ ವಿಶಾಖಪಟ್ಟಣಂ ಜಿಲ್ಲಾ ಕಲೆಕ್ಟರ್ ಎಲ್ಲಾ ಪಾಳಿಗಳಲ್ಲಿ 100 ದಾದಿಯರನ್ನು ವಿ . ಐ . ಎಂ . ಎಸ್ . ಗೆ ನಿಯುಕ್ತಿ ಮಾಡಲಾಗಿದೆ ಎಂದಿದ್ದಾರಲ್ಲದೆ , 213 ದಾದಿಯರ ನೇಮಕಾತಿ ಇನ್ನೊಂದು ದಿನದಲ್ಲಿ ಪೂರ್ಣಗೊಳ್ಳಲಿದೆ ಎಂದಿದ್ದಾರೆ . ನಿನ್ನೆ 8555 ಹೊಸ ಪ್ರಕರಣಗಳು ಮತ್ತು 67 ಸಾವುಗಳು ವರದಿಯಾಗಿವೆ . ಒಟ್ಟು ಪ್ರಕರಣಗಳು : 1,58,764, ಸಕ್ರಿಯ ಪ್ರಕರಣಗಳು : 74,404, ಸಾವುಗಳು : 1474.
          + ತೆಲಂಗಾಣ : ರಾಜ್ಯ ಬುಲೆಟಿನ್ ಪ್ರಕಾರ ತೆಲಂಗಾಣದ ಸರಕಾರಿ ಮತ್ತು ಖಾಸಗಿ ಬೋಧನಾ ಆಸ್ಪತ್ರೆಗಳು ಹಾಗು ಕಾರ್ಪೊರೇಟ್ ಆಸ್ಪತ್ರೆಗಳಲ್ಲಿ ಕೋವಿಡ್ -19 ರೋಗಿಗಳಿಗೆ ಹಾಸಿಗೆಗಳ ಕೊರತೆ ಇಲ್ಲ . ಒಟ್ಟು 14,571 ಹಾಸಿಗೆಗಳು ಖಾಲಿ ಇವೆ . ಸರಕಾರಿ ಆಸ್ಪತ್ರೆಗಳಲ್ಲಿ 5936 ಹಾಸಿಗೆಗಳು ಖಾಲಿ ಇವೆ . ಕಳೆದ 24 ಗಂಟೆಗಳಲ್ಲಿ 983 ಹೊಸ ಪ್ರಕರಣಗಳು , 1019 ಚೇತರಿಕೆ ಪ್ರಕರಣಗಳು ಮತ್ತು 11 ಸಾವುಗಳು ವರದಿಯಾಗಿವೆ . 983 ಹೊಸ ಪ್ರಕರಣಗಳಲ್ಲಿ 273 ಪ್ರಕರಣಗಳು ಜಿ . ಎಚ್ . ಎಂ . ಸಿ . ಯಿಂದ ವರದಿಯಾಗಿವೆ . ಒಟ್ಟು ಪ್ರಕರಣಗಳು : 67,660, ಸಕ್ರಿಯ ಪ್ರಕರಣಗಳು : 18,500, ಮರಣಗಳು : 551, ಗುಣಮುಖರಾಗಿ ಬಿಡುಗಡೆಗಳು : 48,609.

    ***

    
    
    (Release ID: 1643275) Visitor Counter : 14
    
    
      Read this release in: Malayalam , English , Urdu , Hindi , Marathi , Assamese , Manipuri , Bengali , Punjabi , Gujarati , Tamil , Telugu
    
    
    

+