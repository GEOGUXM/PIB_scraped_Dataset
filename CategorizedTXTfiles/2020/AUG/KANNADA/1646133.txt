      ರಾಷ್ಟ್ರಪತಿಗಳ ಕಾರ್ಯಾಲಯ

      ಭಾರತದ 74 ನೇ ಸ್ವಾತಂತ್ರ್ಯ ದಿನಾಚರಣೆಯ ಮುನ್ನಾದಿನ ರಾಷ್ಟ್ರವನ್ನುದ್ದೇಶಿಸಿ ಗೌರವಾನ್ವಿತ ರಾಷ್ಟ್ರಪತಿ ಶ್ರೀ ರಾಮ್ ನಾಥ್ ಕೋವಿಂದ್ ಅವರ ಭಾಷಣ
      Posted On: 14 AUG 2020 7:30PM by PIB Bengaluru


    ನನ್ನ ಪ್ರೀತಿಯ ದೇಶವಾಸಿಗಳೇ


    ನಮಸ್ಕಾರ .


    1. 74 ನೇ ಸ್ವಾತಂತ್ರ್ಯ ದಿನಾಚರಣೆಯ ಮುನ್ನಾ ದಿನವಾದ ಇಂದು , ದೇಶ - ವಿದೇಶಗಳಲ್ಲಿ ನೆಲೆಸಿರುವ ಎಲ್ಲ ಭಾರತೀಯರಿಗೆ ಅನಂತಾನಂತ ಶುಭಾಶಯಗಳು . ಆಗಸ್ಟ್ 15 ರಂದು ತ್ರಿವರ್ಣ ಧ್ವಜ ಹಾರಿಸಲು , ಸ್ವಾತಂತ್ರ್ಯೋತ್ಸವಗಳಲ್ಲಿ ಪಾಲ್ಗೊಳ್ಳಲು ಮತ್ತು ದೇಶಭಕ್ತಿ ಗೀತೆಗಳನ್ನು ಆಲಿಸಲು ಉತ್ಸಾಹ ಭರಿತರಾಗಿರುತ್ತೇವೆ . ಈ ದಿನ ಭಾರತದ ಯುವಜನತೆ ತಾವು ಸ್ವತಂತ್ರ್ಯ ದೇಶವೊಂದರ ಪ್ರಜೆಗಳು ಎಂಬ ವಿಶೇಷ ಅಭಿಮಾನ ಪಡುವ ದಿನವಾಗಿದೆ . ನಾವು ಸ್ವತಂತ್ರ್ಯ ದೇಶದಲ್ಲಿ ಬದುಕುವಂತಾಗಲು ತಮ್ಮ ತ್ಯಾಗ - ಬಲಿದಾನದ ಮೂಲಕ ಅನುವು ಮಾಡಿಕೊಟ್ಟ ನಮ್ಮ ಸ್ವಾತಂತ್ರ್ಯ ಸೇನಾನಿಗಳು - ಹುತಾತ್ಮರನ್ನು ಈ ಸಂದರ್ಭದಲ್ಲಿ ನಾವು ಕೃತಜ್ಞತಾ ಪೂರ್ವಕವಾಗಿ ಸ್ಮರಿಸೋಣ .


    2. ನಮ್ಮ ಸ್ವಾತಂತ್ರ್ಯ ಸಂಗ್ರಾಮದ ತತ್ವಾದರ್ಶಗಳು ಆಧುನಿಕ ಭಾರತದ ನಿರ್ಮಾಣಕ್ಕೆ ಬುನಾದಿಯನ್ನು ಹಾಕಿಕೊಟ್ಟಿವೆ . ದೂರ ದೃಷ್ಟಿಯ ನಮ್ಮ ನೇತಾರರು ವಿಭಿನ್ನವಾದ ಜಾಗತಿಕ ದೃಷ್ಟಿ ಕೋನಗಳನ್ನು ಒಂದೆಡೆ ಬೆಸೆದು , ಒಂದು ಸಮಾನ ರಾಷ್ಟ್ರೀಯ ಸೂತ್ರವನ್ನು ನಿರೂಪಿಸಿದ್ದಾರೆ . ವಿದೇಶೀ ಆಳ್ವಿಕೆಯ ದಬ್ಬಾಳಿಕೆಯಿಂದ ಭಾರತ ಮಾತೆಯನ್ನು ವಿಮುಕ್ತಿಗೊಳಿಸುವುದಕ್ಕೆ ಹಾಗೂ ಆಕೆಯ ಮಕ್ಕಳ ಭವಿಷ್ಯದ ಸುರಕ್ಷತೆಗೆ ಅವರು ಕಟಿಬದ್ಧರಾಗಿದ್ದರು . ಅವರ ಚಿಂತನೆ - ಕ್ರಿಯೆಗಳು ಭಾರತವನ್ನು ಒಂದು ಆಧುನಿಕ ದೇಶವಾಗಿ ಗುರುತಿಸಿಕೊಳ್ಳುವಂತೆ ಮಾಡಿವೆ .


    3. ಮಹಾತ್ಮ ಗಾಂಧೀಜಿಯವರು ನಮ್ಮ ಸ್ವಾತಂತ್ರ್ಯ ಆಂಧೋಲನದ ಮಾರ್ಗದರ್ಶಿ ಬೆಳೆಕಾಗಿ ಮೂಡಿ ಬಂದದ್ದು ನಮ್ಮ ಸೌಭಾಗ್ಯವೇ ಸರಿ . ಅವರ ವ್ಯಕ್ತಿತ್ವದಲ್ಲಿ ಒಬ್ಬ ಸಂತ ಹಾಗೆಯೇ ಒಬ್ಬ ರಾಜಕೀಯ . ನೇತಾರ ಮೇಳೈಸಿದ್ದಾರೆ . ಇದು ಭಾರತದಲ್ಲಿ ಮಾತ್ರ ಸಂಭವಿಸುವಂತ ಚಮತ್ಕಾರ . ಸಾಮಾಜಿಕ ಸಂಘರ್ಷ , ಆರ್ಥಿಕ ಸಮಸ್ಯೆಗಳು ಹಾಗೂ ಹವಾಮಾನ ಬದಲಾವಣೆಯ ತತ್ತರಿಸಿರುವ ಜಗತ್ತು , ಈ ಎಲ್ಲವಕ್ಕೂ ಗಾಂಧೀಜಿಯರ ತತ್ವ ಬೋಧನೆಗಳಲ್ಲಿ ಪರಿಹಾರವನ್ನು ಅರಸುತ್ತಿವೆ . ಸಮಾನತೆ ಮತ್ತು ನ್ಯಾಯಕ್ಕಾಗಿನ ಅವರ ಶೋಧನೆ , ನಮ್ಮ ಗಣತಂತ್ರದ ಮಂತ್ರವಾಗಿದೆ . ಗಾಂಧೀಜಿಯವರ ಬಗ್ಗೆ ಯುವ ಪೀಳಿಗೆಗಳು ಮರು ಅನ್ವೇಷಣೆ ನಡೆಸುತ್ತಿರುವುದು ನನಗೆ ಸಂತಸ ಉಂಟು ಮಾಡಿದೆ .


    ಪ್ರಿಯ ದೇಶ ಬಾಂಧವರೇ ,


    4. ಸ್ವಾತಂತ್ರ್ಯ ದಿನಾಚರಣೆ ಈ ವರ್ಷ ಒಂದು ರೀತಿಯಲ್ಲಿ ನಿರ್ಬಂಧಕ್ಕೆ ಒಳಪಟ್ಟಿದೆ . ಕಾರಣ ಏನು ಎಂಬುದು ಸುಸ್ಪಷ್ಟ . ಜನಜೀವನ ಕ್ರಮದ ಎಲ್ಲ ಚಟುವಟಿಕೆಗಳನ್ನು ಏರುಪೇರು ಮಾಡಿ , ದೊಡ್ಡ ಆಘಾತವನ್ನೇ ಉಂಟು ಮಾಡಿರುವ ಮಾರಕ ವೈರಾಣು ವಿರುದ್ಧ ಇಡೀ ಜಗತ್ತು ಸಮರ ಸಾರಿದೆ . ನಾವು ಬದುಕಿದ ಸಾಂಕ್ರಾಮಿಕ ಪೂರ್ವದ ಜಗತ್ತಿನ ರೀತಿ ರಿವಾಜುಗಳನ್ನೇ ಇದು ಅಲುಗಾಡಿಸಿ ಬಿಟ್ಟಿದೆ .


    5. ಈ ಬೃಹತ್ ಸವಾಲನ್ನು ಮನಗಂಡ ಕೇಂದ್ರ ಸರ್ಕಾರ ಸಕಾಲದಲ್ಲಿ ಪರಿಣಾಮಕಾರಿಯಾಗಿ ಸ್ಪಂದಿಸಿರುವುದು ಬಹಳಷ್ಟು ಭರವಸೆ ಮೂಡಿಸುವವ ಅಂಶ . ಇಷ್ಟೊಂದು ವಿಶಾಲವಾದ , ವೈವಿಧ್ಯತೆಯಿಂದ ಕೂಡಿದ ಅಧಿಕ ಜನ ಸಾಂದ್ರತೆಯ ದೇಶ , ಇಂತಹ ಸವಾಲುಗಳನ್ನು ಎದುರಿಸಲು ಅತಿಮಾನುಷ ಪ್ರಯತ್ನಗಳನ್ನೇ ನಡೆಸಬೇಕಾಗುತ್ತದೆ . ಎಲ್ಲ ರಾಜ್ಯ ಸರ್ಕಾರಗಳು ಅಲ್ಲಲ್ಲಿನ ಪರಿಸ್ತಿತಿ - ಸನ್ನಿವೇಶಗಳಿಗೆ ಅನುಸಾರ ಕ್ರಮಗಳನ್ನು ಕೈಗೊಂಡಿವೆ . ಜನರೂ ಸಹ ಹೃತ್ಫೂರ್ವಕ ಬೆಂಬಲ ತೋರಿದ್ದಾರೆ . ಬದ್ಧತೆಯಿಂದ ಕೂಡಿದ ನಮ್ಮ ಪ್ರಯತ್ನಗಳಿಂದಾಗಿ ಈ ಸಾಂಕ್ರಾಮಿಕದ ತೀವ್ರತೆಯನ್ನು ಹತ್ತಿಕ್ಕುವಲ್ಲಿ ಮತ್ತು ಅಸಂಖ್ಯ ಜೀವಗಳನ್ನು ಉಳಿಸುವಲ್ಲಿ ನಾವು ಸಫಲರಾಗಿದ್ದೇವೆ . ಇದು ಇಡೀ ವಿಶ್ವವೇ ಅನುಕರಿಸುವಂತಾದ್ದು .


    6. ಈ ವೈರಾಣು ವಿರುದ್ಧದ ನಮ್ಮ ಹೋರಾಟದಲ್ಲಿ ಮುಂಚೂಣಿಯಲ್ಲಿ ನಿಂತು , ಅವಿರತ ಶ್ರಮಿಸುತ್ತಿರುವ ವೈದ್ಯರು , ನರ್ಸ್ ‍ ಗಳು ಮತ್ತು ಇತರ ಆರೋಗ್ಯ ಕಾರ್ಯಕರ್ತರಿಗೆ ದೇಶ ಆಭಾರಿಯಾಗಿದೆ . ಈ ಸಾಂಕ್ರಾಮಿಕ ವಿರುದ್ಧದ ಸಂಘರ್ಷದಲ್ಲಿ ಇವರಲ್ಲಿ ಹಲವರು ಬಲಿದಾನವಾಗಿರುವುದು ದುರದೃಷ್ಟಕರ ಸಂಗತಿ . ಇವರೆಲ್ಲ ನಮ್ಮ ರಾಷ್ಟ್ರೀಯ ಹೀರೋಗಳು , ಆದರ್ಶಪ್ರಾಯರು , ಎಲ್ಲ ಕೊರೋನಾ ಯೋಧರು ಪ್ರಶಂಸಾರ್ಹರು . ಜೀವಗಳನ್ನು ಉಳಿಸುವಲ್ಲಿ , ಅಗತ್ಯ ಸೇವೆಗಳನ್ನು ಸಲ್ಲಿಸುವಲ್ಲಿ ಇವೆ . ಅಪಾರ ಕರ್ತವ್ಯ ಪ್ರಜ್ಞೆ ಮೆರೆದವರು . ಈ ವೈದ್ಯರು , ಆರೋಗ್ಯ ಕಾರ್ಯಕರ್ತರು , ವಿಪತ್ತು ನಿರ್ವಹಣಾ ತಂಡದ ಸದಸ್ಯರು , ಪೊಲೀಸ್ ಸಿಬ್ಬಂದಿ ನೈರ್ಮಲ್ಯ ಕಾರ್ಯಕರ್ತರು , ಸಾಮಗ್ರಿ ಪೂರೈಕೆ ಸಿಬ್ಬಂದಿ , ಸಾರಿಗೆ ರೈಲು ಮತ್ತು ವಾಯುಯಾನ ಸಿಬ್ಬಂದಿ , ವಿವಿಧ ಸೇವೆಗಳನ್ನು ಒದಗಿಸುವವರು , ಸರ್ಕಾರ ಉದ್ಯೋಗಿಗಳು , ಸಾಮಾಜಿಕ ಸೇವಾ ಸಂಘಟನೆಗಳು ಹಾಗೂ ಉದಾರ ಮನೋಭಾವದ ನಾಗರಿಕರು ಧೈರ್ಯ ಮತ್ತು ನಿಸ್ವಾರ್ಥ ಸೇವೆಯ ಸ್ಪೂರ್ತಿದಾಯಕ ಕಥೆಗಳನ್ನೇ ನಿರೂಪಿಸಿದ್ದಾರೆ . ನಗರ - ಪಟ್ಟಣಗಳು ಸ್ಥಬ್ದವಾದಾಗ , ರಸ್ತೆಗಳು ಬಿಕೋ ಎನ್ನುತ್ತಿರುವಾಗ , ಆರೋಗ್ಯ ರಕ್ಷಣೆ ಮತ್ತು ಪರಿಹಾರ , ನೀರು ಮತ್ತು ವಿದ್ಯುತ್ , ಸಾರಿಗೆ ಮತ್ತು ಸಂಪರ್ಕ ಸೌಲಭ್ಯ , ಹಾಲು , ತರಕಾರಿ , ಆಹಾರ , ದಿನಸಿ , ಔಷಧ ಮತ್ತಿತರ ಅಗತ್ಯತೆಗಳಿಂದ ಜನರು ವಂಚಿತರಾಗದಂತೆ ನೋಡಿಕೊಳ್ಳಲು ಇವರೆಲ್ಲ ಅವಿರತ ಶ್ರಮಿಸಿದ್ದಾರೆ . ನಮ್ಮ ಜೀವ ಮತ್ತು ಜೀವನೋಪಾಯಗಳನ್ನು ಉಳಿಸಲು ತಮ್ಮ ಜೀವಗಳನ್ನೇ ಇವರು ಪಣಕ್ಕೊಡಿದವರು .


    7. ಇಂತಹ ಸಂಕಟದ ಸನ್ನಿವೇಶದಲ್ಲೇ ಪಶ್ಚಿಮ ಬಂಗಾಳ ಮತ್ತು ಒಡಿಶಾದಲ್ಲಿ ಆರಿಫಾನ್ ಚಂಡಮಾರುತ ಅಪ್ಪಳಿಸಿತು . ಆ ಸಂದರ್ಭದಲ್ಲಿ ವಿಪತ್ತು ನಿರ್ವಹಣಾ ತಂಡಗಳು , ಕೇಂದ್ರ ಮತ್ತು ರಾಜ್ಯ ಸರ್ಕಾರಗಳ ಸಂಸ್ಥೆಗಳು ಮತ್ತು ಜಾಗೃತ ನಾಗರಿಕರು ತೋರಿದ ಸಂಘಟಿತ ಸ್ಪಂದನೆ , ಹೆಚ್ಚಿನ ಜೀವಹಾನಿಯಾಗದಂತೆ ತಡೆಯಲು ನೆರವಾಯಿತು . ಈಶಾನ್ಯ ಮತ್ತು ಪೂರ್ವದ ರಾಜ್ಯಗಳಲ್ಲಿ ತಲೆದೋರಿರುವ ಪ್ರವಾಹಗಳು ನಮ್ಮ ಜನರ ಬದುಕನ್ನೇ ಸಂಕಷ್ಟಕ್ಕೀಡು ಮಾಡುತ್ತಿವೆ . ಇಂತಹ ಪ್ರಕೋಪಗಳ ಮಧ್ಯೆ , ಪರಿತಪಿಸುತ್ತಿರುವವರಿಗೆ ಸಹಾಯ ಹಸ್ತ ಚಾಚಲು ಸಮಾಜದ ಎಲ್ಲಾ ವರ್ಗಗಳು ಒಗ್ಗೂಡಿ ಮುಂದೆ ಬರುವುದನ್ನು ನೋಡಿದಾಗ ಧನ್ಯತೆಯ ಭಾವ ಮೂಡುತ್ತದೆ .


    ಆತ್ಮೀಯ ದೇಶ ವಾಸಿಗಳೇ ,


    8. ಸಾಂಕ್ರಾಮಿಕದಿಂದ ತೀವ್ರವಾಗಿ ಬಾಧಿತರಾದವರೆಂದರೆ ಬಡವರು ಮತ್ತು ದಿನಗೂಲಿ ಕಾರ್ಮಿಕರು . ಇಂತಹ ಸಂಕಷ್ಟದ ಸಮಯದಲ್ಲಿ ಇವರಿಗೆ ನೆರವಾಗುವ ಕ್ರಮವಾಗಿ , ವೈರಾಣು ನಿಯಂತ್ರಣ ಪ್ರಯತ್ನಗಳಿಗೆ ಪೂರಕವಾಗಿ ಕಲ್ಯಾಣ ಕಾರ್ಯಕ್ರಮಗಳನ್ನೂ ಕೈಗೊಳ್ಳಲಾಯಿತು . ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ್ ಯೋಜನೆಯನ್ನು ಜಾರಿಗೊಳಿಸುವ ಮೂಲಕ ಕೋಟ್ಯಂತರ ಜನರು ತಮ್ಮ ಜೀವನೋಪಾಯಗಳನ್ನು ಕಂಡುಕೊಳ್ಳಲು , ಸಾಂಕ್ರಾಮಿಕದಿಂದ ಉದ್ಯೋಗ ನಷ್ಟ , ಸ್ಥಳಾಂತರದ ಅವ್ಯವಸ್ಥೆಗಳನ್ನು ನಿಭಾಯಿಸಲು ಸರ್ಕಾರ ಅನುವು ಮಾಡಿಕೊಟ್ಟಿತು . ಕಾರ್ಪೊರೆಟ್ ವಲಯ , ನಾಗರಿಕ ಸಮಾಜ ಮತ್ತು ನಾಗರಿಕರ ತುಂಬು ಹೃದಯದ ಬೆಂಬಲದಿಂದ ಕೂಡಿದ ಹಲವಾರು ಕ್ರಮಗಳನ್ನು ರೂಪಿಸುವ ಮೂಲಕ ಸರ್ಕಾರ , ನೆರವಿನ ಸಹಾಯ ಹಸ್ತ ವಿಸ್ತರಿಸುವುದನ್ನು ಮುಂದುವರೆಸಿದೆ .


    9. ಯಾವುದೇ ಕುಟುಂಬ ಹಸಿವಿನಿಂದ ಬಳಲದಂತೆ ನೋಡಿಕೊಳ್ಳಲು , ಅಗತ್ಯವಿರುವವರಿಗೆ ಉಚಿತವಾಗಿ ಆಹಾರ ಧಾನ್ಯಗಳನ್ನು ಪೂರೈಸಲಾಗುತ್ತಿದೆ . ಜಗತ್ತಿನಲ್ಲೇ ಅತ್ಯಂತ ಬೃಹತ್ ಎನ್ನುಬಹುದಾದ ಉಚಿತ ಆಹಾರ ಪೂರೈಕೆ ಕಾರ್ಯಕ್ರಮವನ್ನು ಈ ವರ್ಷದ ನವೆಂಬರ್ ಅಂತ್ಯದವರೆಗೆ ವಿಸ್ತರಿಸಿದ್ದು , ಇದರಿಂದ ಪ್ರತಿ ತಿಂಗಳೂ ಸುಮಾರು 80 ಕೋಟಿ ಜನರಿಗೆ ಅನುಕೂಲವಾಗಿದೆ . ವಲಸೆ ಪಡಿತರ ಚೀಟಿದಾರರು , ದೇಶದ ಎಲ್ಲಿಯೋ ಆಗಿರಲಿ ಪಡಿತರ ಪಡೆಯಲು ಅನುವಾಗುವಂತೆ ಎಲ್ಲ ರಾಜ್ಯಗಳನ್ನು ‘ ಒಂದು ದೇಶ - ಒಂದು ಪಡಿತರ ಚೀಟಿ ’ ಯೋಜನೆ ವ್ಯಾಪ್ತಿಗೆ ತರಲಾಗಿದೆ .


    10. ಜಗತ್ತಿನ ಯಾವುದೇ ಭಾಗದಲ್ಲಿ ಸಿಲುಕಿಕೊಂಡಿರುವ ನಮ್ಮ ಜನರ ರಕ್ಷಣೆಗೆ ಬದ್ಧತೆ ತೋರಿರುವ ಸರ್ಕಾರ , ವಂದೇ ಭಾರತ್ ಮಿಷನ್ ‍ ನಡಿ , 10 ಲಕ್ಷಕ್ಕೂ ಹೆಚ್ಚು ಜನರನ್ನು ತಾಯ್ನಾಡಿಗೆ ವಾಪಸ್ ಕರೆತಂದಿದೆ . ಇಂತಹ ಸವಾಲಿನ ಸಂದರ್ಭಗಳಲ್ಲಿ ಜನರು ಮತ್ತು ಸರಕು ಸಾಮಗ್ರಿಗಳ ಸಾರಿಗೆಗೆ ಅನುವು ಮಾಡಿಕೊಡಲು ಭಾರತೀಯ ರೈಲ್ವೆ , ರೈಲು ಸೇವೆಗಳನ್ನು ನಿರ್ವಹಿಸುತ್ತಿದೆ .


    11. ನಮ್ಮ ಸಾಮಥ್ರ್ಯದ ಬಗ್ಗೆ ನಂಬಿಕೆ ಹೊಂದಿರುವ ನಾವು , ಕೋವಿಡ್ - 19 ವಿರುದ್ಧದ ಹೋರಾಟದಲ್ಲಿ ಇತರ ದೇಶಗಳಿಗೂ ನೆರವಾಗಿದ್ದೇವೆ . ಔಷಧ ಪೂರೈಸುವಂತೆ ಬೇಡಿಕೆ ಇಟ್ಟ ರಾಷ್ಟ್ರಗಳಿಗೆ ಸ್ಪಂದಿಸುವ ಮೂಲಕ ಸಂಕಟದ ಸಮಯದಲ್ಲಿ ವಿಶ್ವ ಸಮುದಾಯದ ಜೊತೆ ನಾವಿದ್ದೇವೆ ಎಂಬುದನ್ನು ಭಾರತ ಮತ್ತೊಮ್ಮೆ ತೋರಿಸಿಕೊಟ್ಟಿದೆ . ಸಾಂಕ್ರಾಮಿಕದ ವಿರುದ್ಧ ಪರಿಣಾಮಕಾರಿ ಹೋರಾಟದಲ್ಲಿ ಪ್ರಾದೇಶಿಕ ಮತ್ತು ಜಾಗತಿಕ ಕಾರ್ಯತಂತ್ರಗಳನ್ನು ರೂಪಿಸುವಲ್ಲಿ ನಾವು ಮುಂಚೂಣಿಯಲ್ಲಿದ್ದೇವೆ . ವಿಶ್ವ ಸಂಸ್ಥೆಯ ಭದ್ರತಾ ಸಮಿತಿಯಲ್ಲಿ ಖಾಯಂಯೇತರ ಸ್ಥಾನಕ್ಕಾಗಿ ನಡೆದ ಚುನಾವಣೆಯಲ್ಲಿ ಭಾರತಕ್ಕೆ ದೊರೆತ ಪ್ರಚಂಡ ಬೆಂಬಲ , ಅಂತಾರಾಷ್ಟ್ರೀಯ ಮಟ್ಟದಲ್ಲಿ ನಮ್ಮ ಬಗ್ಗೆ ಇರುವ ಸದ್ಬಾವನೆಗೆ ಒಂದು ನಿದರ್ಶನವಾಗಿದೆ .


    12. ನಾವು ನಮಗಾಗಿಯಷ್ಟೇ ಬದುಕುವುದಿಲ್ಲ ಬದಲಿಗೆ ಇಡೀ ಜಗತ್ತಿನ ಒಳಿತಿಗೆ ಶ್ರಮಿಸುವುದು ನಮ್ಮ ಪರಂಪರೆ . ಭಾರತದ ಸ್ವಾವಲಂಬನೆ ಎಂದರೆ ತನ್ನಷ್ಟಕ್ಕೆ ತಾನಿರದೇ ಅಥವಾ ಜಗತ್ತಿನಿಂದ ಅಂತರ ಕಾಯ್ದುಕೊಳ್ಳದೇ ಸ್ವಯಂ ಪೂರ್ಣವಾಗಿರುವುದು ಎಂದರ್ಥ . ತನ್ನ ಅಸ್ತಿತ್ವವನ್ನು ಕಾಯ್ದುಕೊಳ್ಳುವುದರ ಜೊತೆ ಜೊತೆಗೇ ವಿಶ್ವ ಅರ್ಥವ್ಯವಸ್ಥೆಯಲ್ಲಿ ಭಾರತ ತನ್ನ ಪಾತ್ರವನ್ನು ಮುಂದುವರಿಸುವುದು ಎಂಬುದು ಇದರ ಅರ್ಥ .


    ಪ್ರಿಯ ದೇಶವಾಸಿಗಳೇ ,


    13. ಬಹಳ ಹಿಂದೆಯೇ ನಮ್ಮ ಋಷಿ ಮುನಿಗಳು ಏನು ಹೇಳಿದ್ದರು ಎಂಬುದನ್ನು ಜಗತ್ತು ಈಗ ಅರ್ಥ ಮಾಡಿಕೊಳ್ಳುತ್ತಿದೆ . ಅದೆಂದರೆ ವಿಶ್ವ ಸಮುದಾಯ ಎಂದರೆ ಒಂದು ಕುಟುಂಬ ವಸುಧೈವ ಕುಟುಂಬಕಂ . ಆದರೆ ಮನುಕುಲದ ಮುಂದಿರುವ ಬಹುದೊಡ್ಡ ಸವಾಲಿನ ವಿರುದ್ಧ ವಿಶ್ವ ಸಮುದಾಯ ಒಗ್ಗೂಡಿ ಸೆಣೆಸುವ ಅಗತ್ಯವಿರುವಾಗ , ನಮ್ಮ ನೆರೆ ಹೊರೆಯ ಕೆಲ ದೇಶಗಳು ವಿಸ್ತಾರವಾದದ ದುಸ್ಸಾಹಸಕ್ಕೆ ಯತ್ನಿಸುತ್ತಿವೆ . ನಮ್ಮ ಧೀರ ಯೋಧರು , ನಮ್ಮ ಗಡಿಗಳ ರಕ್ಷಣೆಗಾಗಿ ಪ್ರಾಣ ತೆತ್ತಿದ್ದಾರೆ . ಭಾರತ ಮಾತೆಯ ಈ ಸುಪುತ್ರರು ರಾಷ್ಟ್ರದ ಘನತೆ - ಗೌರವಕ್ಕಾಗಿ ಬದುಕಿದವರು - ಮಡಿದವರು . ಗಲ್ವಾನ್ ಕಣಿವೆಯ ಈ ಹುತಾತ್ಮರಿಗೆ ಇಡೀ ದೇಶ ನಮನಗಳನ್ನು ಸಲ್ಲಿಸುತ್ತದೆ . ಇವರ ಕುಟುಂಬ ಸದಸ್ಯರ ಬಗ್ಗೆ ಪ್ರತಿಯೊಬ್ಬ ಭಾರತೀಯನಲ್ಲಿ ಕೃತಜ್ಞತಾ ಭಾವವಿದೆ . ನಾವು ಶಾಂತಿಯನ್ನು ನಂಬುತ್ತೇವೆ . ಆದರೆ ಅತಿಕ್ರಮಣದ ಯಾವುದೇ ಯತ್ನಕ್ಕೆ ತಕ್ಕ ಶಾಸ್ತಿ ಮಾಡಲೂ ನಾವು ಸಮರ್ಥರಿದ್ದೇವೆ ಎಂಬುದನ್ನು ಈ ಕೆಚ್ಚೆದೆಯ ಕಾದಾಟ ಪ್ರದರ್ಶಿಸಿದೆ . ನಮ್ಮ ಗಡಿಗಳನ್ನು ಸಂರಕ್ಷಿಸುವ ಮತ್ತು ಆಂತರಿಕ ಭದ್ರತೆಯನ್ನು ಖಾತರಿಪಡಿಸುವ ನಮ್ಮ ಸಶಸ್ತ್ರ ಪಡೆಗಳು , ಅರೆಸೇನಾ ಪಡೆಗಳು , ಮತ್ತು ಪೊಲೀಸ್ ಸಿಬ್ಬಂದಿಯ ಬಗ್ಗೆ ನಮಗೆ ಅಭಿಮಾನವಿದೆ .


    14. ಕೋವಿಡ್ - 19 ವಿರುದ್ಧದ ಹೋರಾಟದ ಸಂದರ್ಭದಲ್ಲಿ , ಜೀವ ಮತ್ತು ಜೀವನೋಪಾಯ ಎರಡೂ ಅತ್ಯಗತ್ಯ ಎಂದು ನಾನು ಭಾವಿಸುತ್ತೇನೆ . ಸದ್ಯದ ಈ ಬಿಕ್ಕಟ್ಟು ಎಲ್ಲರಿಗೂ ಅದರಲ್ಲೂ ವಿಶೇಷವಾಗಿ ರೈತರು ಮತ್ತು ಸಣ್ಣ ಉದ್ದಿಮೆದಾರರಿಗೆ ಅನುಕೂಲವಾಗುವಂತೆ ಆರ್ಥಿಕತೆಯನ್ನು ಪುನಶ್ಚೇತನಗೊಳಿಸುವ ಸುಧಾರಣೆಗಳನ್ನು ಕೈಗೊಳ್ಳಲು ಸಿಕ್ಕಿರುವ ಒಂದು ಸದವಕಾಶವಾಗಿ ಕಾಣುತ್ತಿದ್ದೇವೆ . ಕೃಷಿ ಕ್ಷೇತ್ರದಲ್ಲಿ ಮಹತ್ತರವಾದ ಸುಧಾರಣೆಗಳನ್ನು ಜಾರಿಗೊಳಿಸಲಾಗಿದೆ . ರೈತರು ಈಗ ದೇಶದ ಯಾವುದೇ ಕಡೆ ಯಾವುದೇ ನಿರ್ಬಂಧವಿಲ್ಲದೇ ಮುಕ್ತ ವಹಿವಾಟು ನಡೆಸಲು , ತಮ್ಮ ಉತ್ಪನ್ನಗಳಿಗೆ ಅತ್ಯುತ್ತಮ ಬೆಲೆ ಪಡೆಯಲು ಅವಕಾಶ ಕಲ್ಪಿಸಲಾಗಿದೆ . ರೈತರ ಮೇಲಿನ ಒಂದಷ್ಟು ನಿರ್ಬಂಧಗಳನ್ನು ತೆಗೆದು ಹಾಕು , ಅಗತ್ಯ ವಸ್ತುಗಳ ಕಾಯ್ದೆಗೆ ತಿದ್ದುಪಡಿ ತರಲಾಗಿದೆ . ಇದು ರೈತರ ವರಮಾನ ವೃದ್ಧಿಗೆ ನೆರವಾಗುವುದು .


    ಪ್ರಿಯ ದೇಶ ಬಾಂಧವರೇ ,


    15. 2020 ನೇ ಇಸವಿಯಲ್ಲಿ ನಾವು ಒಂದಷ್ಟು ಕಠಿಣ ಪಾಠಗಳನ್ನು ಕಲಿತಿದ್ದೇವೆ . ಮನುಷ್ಯ , ಪ್ರಕೃತಿಯ ಯಜಮಾನ ಎಂಬ ಭ್ರಮೆಯನ್ನು , ಕಣ್ಣಿಗೆ ಕಾಣದ ವೈರಾಣು ಧ್ವಂಸ ಮಾಡಿಬಿಟ್ಟಿದೆ . ಮಾನವ ಕುಲ ತನ್ನ ಧೋರಣೆಯನ್ನು ಸರಿಪಡಿಸಿಕೊಂಡು ಪ್ರಕೃತಿಯೊಂದಿಗೆ ಸಹಬಾಳ್ವೆ ನಡಸುವುದಕ್ಕೆ ಈಗಲೂ ಕಾಲ ಮಿಂಚಿಲ್ಲ ಎಂಬುದು ನನ್ನ ಭಾವನೆ . ಹವಾಮಾನ ಬದಲಾವಣೆಯಂತೆಯೇ ಈ ಸಾಂಕ್ರಾಮಿಕ . ನಾವು ಜೊತೆಯಾಗಿ ಸಾಗಬೇಕೆಂಬ ಬಗ್ಗೆ ಜಾಗತಿಕ ಸಮುದಾಯದಲ್ಲಿ ಅರಿವು ಮೂಡಿಸಿದೆ . ನನ್ನ ದೃಷ್ಟಿಯಲ್ಲಿ ಸದ್ಯದ ಪರಿಸ್ಥಿತಿಯಲ್ಲಿ ಮಾನವ ಕೇಂದ್ರಿತ ಸಹಯೋಗ , ಆರ್ಥಿಕ - ಕೇಂದ್ರಿತ ಒಳಗೊಳ್ಳುವಿಕೆಗಿಂತಲೂ ಹೆಚ್ಚು ಮುಖ್ಯವಾದದ್ದು . ಇಲ್ಲಿ ಎಷ್ಟು ಹೆಚ್ಚಿನ ಪರಿವರ್ತನೆಯಾಗುತ್ತದೆಯೋ , ಅಷ್ಟು ಮನುಕುಲಕ್ಕೆ ಒಳಿತಾಗುತ್ತದೆ . 21 ನೇ ಶತಮಾನ ಮಾನವತೆ , ಭಿನ್ನಾಭಿಪ್ರಾಯಗಳನ್ನು ಬದಿಗೊತ್ತಿ ಭೂಗ್ರಹದ ಸಂರಕ್ಷಣೆಗೆ ಸಹಯೋಗದಲ್ಲಿ ಸಾಗಿದ ಶತಮಾನವಾಗಿ ಸ್ಮರಿಸುವಂತಿರಬೇಕು .


    16. ಇನ್ನು ಎರಡನೆಯ ಪಾಠ ಏನೆಂದರೆ , ಪ್ರಕೃತಿ ಮಾತೆಯ ಮುಂದೆ ನಾವೆಲ್ಲರೂ ಸಮಾನ , ಉಳಿವು - ಉನ್ನತಿಗೆ ನಾವು ಮೊದಲಿಗೆ ನಮ್ಮ ಸಹ ನಿವಾಸಿಗಳ ಮೇಲೆ ಅವಲಂಬಿತರಾಗಿರುತ್ತೇವೆ ಎಂಬುದು . ಮಾನವ ಸಮಾಜ ನಿರ್ಮಿಸಿರುವ ಯಾವುದೇ ಕೃತಕ ವಿಂಗಡಣೆಗಳನ್ನು ಕೊರೋನಾ ವೈರಾಣು ಗಣನೆಗೆ ತೆಗೆದುಕೊಳ್ಳುವುದಿಲ್ಲ . ಮನುಷ್ಯ ಸೃಷ್ಟಿಯ ಭೇದಭಾವಗಳು , ಪೂರ್ವಗ್ರಹ ಮತ್ತು ಅಡೆತಡೆಗಳನ್ನು ಮೀರಿ ನಾವು ನಡೆದುಕೊಳ್ಳಬೇಕಾದ ಅಗತ್ಯವಿದೆ . ಎಂಬ ತತ್ವವನ್ನು ಇದು ಪುಷ್ಟೀಕರಿಸುವುದು . ಕರುಣೆ ಮತ್ತು ಪರಸ್ಪರ ನೆರವಾಗುವುದನ್ನು ಮೂಲ ಮೌಲ್ಯಗಳಾಗಿ ಭಾರತದ ಜನರು ಅಳವಡಿಸಿಕೊಂಡಿದ್ದಾರೆ . ನಮ್ಮ ನಡವಳಿಕೆಯಲ್ಲಿ ಈ ತತ್ವವನನ್ನು ಮತ್ತಷ್ಟು ಬಲಗೊಳಿಸಬೇಕಿದೆ . ಆಗಷ್ಟೇ ನಮ್ಮೆಲ್ಲರಿಗೂ ನಾವು ಉತ್ತಮ ಭವಿಷ್ಯವನ್ನು ನಿರ್ಮಾಣ ಮಾಡಬಹುದಾಗಿದೆ .


    17. ಮೂರನೆಯ ಪಾಠ – ಆರೋಗ್ಯ ಮೂಲ ಸೌಕರ್ಯವನ್ನು ವೃದ್ಧಿಸುವುದು . ಕೋವಿಡ್ - 19 ವಿರುದ್ಧದ ಸಂಘರ್ಷದಲ್ಲಿ ಸಾರ್ವಜನಿಕ ಆಸ್ಪತ್ರೆ ಮತ್ತು ಪ್ರಯೋಗಾಲಯಗಳು ಮುಂಚೂಣಿಯಲ್ಲಿವೆ . ಸಾಂಕ್ರಾಮಿಕ ವಿರುದ್ಧ ಸೆಣೆಸಲು , ಸಾರ್ವಜನಿಕ ಆರೋಗ್ಯ ಸೇವೆಗಳು ಬಡವರಿಗೆ ಅನುವು ಮಾಡಿಕೊಟ್ಟಿವೆ . ಈ ದೃಷ್ಟಿಯಲ್ಲಿ ಸಾರ್ವಜನಿಕ ಆರೋಗ್ಯ ಮೂಲ ಸೌಕರ್ಯವನ್ನು ವಿಸ್ತರಿಸಿ , ಸದೃಢಗೊಳಿಸಬೇಕಾದ ಅಗತ್ಯವಿದೆ .


    18. ನಾಲ್ಕನೆಯ ಪಾಠ , ವಿಜ್ಞಾನ ಮತ್ತು ತಂತ್ರಜ್ಞಾನಕ್ಕೆ ಸಂಬಂಧಿಸಿದ್ದು , ವಿಜ್ಞಾನ ಮತ್ತು ತಂತ್ರಜ್ಞಾನ ಕ್ಷೇತ್ರದಲ್ಲಿ ಅಭಿವೃದ್ಧಿ ಚಟುವಟಿಕೆಗಳನ್ನು ತ್ವರಿತಗೊಳಿಸಬೇಕಾದ ಅಗತ್ಯವನ್ನು ಈ ಸಾಂಕ್ರಾಮಿಕ ಪ್ರತಿಪಾದಿಸಿದೆ . ಲಾಕ್ ‍ ಡೌನ್ ಹಾಗೂ ಆ ನಂತರದ ಅನ್ ‍ ಲಾಕ್ ಸಮಯದಲ್ಲಿ ಆಡಳಿತ , ಶಿಕ್ಷಣ , ವ್ಯಾಪಾರ , ಕಚೇರಿ ಕೆಲಸ ಕಾರ್ಯಗಳು ಮತ್ತು ಸಾಮಾಜಿಕ ಸಂಪರ್ಕಕ್ಕೆ ಮಾಹಿತಿ ಮತ್ತು ಸಂಪರ್ಕ ತಂತ್ರಜ್ಞಾನ ಒಂದು ಪರಿಣಾಮಕಾರಿ ಸಾಧನವಾಗಿ ಹೊರಹೊಮ್ಮಿದೆ . ಜೀವಗಳನ್ನು ಉಳಿಸುವ ಹಾಗೂ ಕಾರ್ಯ ಚಟುವಟಿಕೆಗಳನ್ನು ಪುನಾರಂಭಿಸುವ ಎರಡೂ ಉದ್ದೇಶಗಳ ಈಡೇರಿಕೆಗೆ ಇದು ನೆರವಾಗಿದೆ .


    19. ಭಾರತ ಸರ್ಕಾರ ಹಾಗೂ ರಾಜ್ಯ ಸರ್ಕಾರಗಳ ಕಚೇರಿಗಳು ತಮ್ಮ ಕಾರ್ಯ ನಿರ್ವಹಣೆಗೆ ವಿಡಿಯೋ ಸಂವಾದವನ್ನು ವ್ಯಾಪಕವಾಗಿ ಬಳಸುತ್ತಿವೆ . ನ್ಯಾಯಾಂಗ , ನ್ಯಾಯದಾನಕ್ಕೆ ನ್ಯಾಯಾಲಯ ಕಲಾಪಗಳನ್ನು ವಿಡಿಯೋ ಮೂಲಕ ನಿರ್ವಹಿಸುತ್ತಿದೆ . ರಾಷ್ಟ್ರಪತಿ ಭವನದಲ್ಲೂ ಸಹ , ವಿಡಿಯೋ ಸಂವಾದದ ಮೂಲಕ ಅನೇಕ ಕಾರ್ಯ ಚಟುವಟಿಕೆಗಳನ್ನು ನಿರ್ವಹಿಸಲು ನಾವು ತಂತ್ರಜ್ಞಾನವನ್ನು ಬಳಸಿದ್ದೇವೆ . ವಿದ್ಯುನ್ಮಾನ ಕಲಿಕೆ ಹಾಗೂ ದೂರ ಶಿಕ್ಷಣವನ್ನು ಐಟಿ ಮತ್ತು ಸಂಪರ್ಕ ಸಾಧನಗಳು ಉತ್ತೇಜಿಸಿವೆ . ಅನೇಕ ವಲಯಗಳಲ್ಲಿ ತಿ o ಡಿಞ ಜಿಡಿ om home ಒಂದು ವ್ಯವಸ್ಥೆಯಾಗಿದೆ . ಆರ್ಥಿಕತೆಯ ಚಕ್ರ ಸದಾ ಮುಂದೆ ಸಾಗುತ್ತಿರುವಂತೆ ಮಾಡಲು , ಅವಧಿ ಮೀರಿ ಕೆಲಸ ನಿರ್ವಹಿಸಲು ಸರ್ಕಾರಿ ಮತ್ತು ಖಾಸಗಿ ವಲಯದ ಒಂದಷ್ಟು ಸಂಸ್ಥೆಗಳಿಗೆ , ತಂತ್ರಜ್ಞಾನ ಅನುವು ಮಾಡಿಕೊಟ್ಟಿದೆ . ಅಂತೆಯೇ ಪ್ರಕೃತಿಯೊಂದಿಗಿನ ಸಹಬಾಳ್ವೆ ಜೊತೆಯಲ್ಲೇ , ವಿಜ್ಞಾನ ಮತ್ತು ತಂತ್ರಜ್ಞಾನವನ್ನು ಅಳವಡಿಸಿಕೊಳ್ಳುವುದು ನಮ್ಮ ಉಳಿವು ಮತ್ತು ಬೆಳವಣಿಗೆಯನ್ನು ಕಾಯ್ದುಕೊಳ್ಳಲು ನೆರವಾಗುವುದು ಎಂಬ ಪಾಠವನ್ನು ನಾವು ಕಲಿತಿದ್ದೇವೆ .


    20. ಈ ಪಾಠಗಳು ಮನುಕುಲಕ್ಕೆ ಉಪಯುಕ್ತ ಎಂಬುದು ಸಾಬೀತಾಗುತ್ತದೆ . ಯುವ ಪೀಳಿಗೆ ಈ ಪಾಠಗಳನ್ನು ಚೆನ್ನಾಗಿ ಕಲಿತಿದೆ ಹಾಗೂ ಅವರ ಕೈಗಳಲ್ಲಿ ಭಾರತದ ಭವಿಷ್ಯ ಸುರಕ್ಷಿತವಾಗಿರುತ್ತದೆ ಎಂಬುದು ನನ್ನ ವಿಶ್ವಾಸ . ನಮ್ಮೆಲ್ಲರಿಗೆ ಅದರಲ್ಲೂ ಮುಖ್ಯವಾಗಿ ನಮ್ಮ ಯುವ ಸಮುದಾಯಕ್ಕೆ ಇವು ಕಠಿಣ ಸಂದರ್ಭಗಳು . ಶಿಕ್ಷಣ ಸಂಸ್ಥೆಗಳನ್ನು ಮುಚ್ಚಿರುವುದು ನಮ್ಮ ಬಾಲಕಿಯರು , ಬಾಲಕರಲ್ಲಿ ಆತಂಕಕ್ಕೆ ಎಡೆ ಮಾಡಿಕೊಟ್ಟಿದೆ , ಸದ್ಯದ ಮಟ್ಟಿಗೆ ಅವರ ಕನಸುಗಳು – ಆಶೋತ್ತರಗಳ ಮೇಲೆ ಕರಿಛಾಯೆ ಆವರಿಸಿದೆ . ಆದರೆ ಈ ಕಠಿಣ ಸಮಯಗಳ ಶಾಶ್ವತವಲ್ಲ . ತಮ್ಮ ಕನಸುಗಳ ಸಾಕಾರಕ್ಕೆ ಶ್ರಮಿಸುವುದರಿಂದ ಯುವ ಜನತೆ ವಿಮುಖರಾಗಬಾರದು ಎಂಬುದನ್ನು ಅವರಿಗೆ ನೆನಪಿಸಲು ಬಯಸುತ್ತೇನೆ . ಇಂತಹ ವಿನಾಶಗಳ ಬಳಿಕ ಚಕಿತಗೊಳಿಸುವ ರೀತಿ ಸಮಾಜಗಳು , ಆರ್ಥಿಕತೆಗಳು ಮತ್ತು ದೇಶಗಳ ಮರು ನಿರ್ಮಾಣವಾದಂತಹ ಸ್ಫೂರ್ತಿದಾಯಕ ನಿದರ್ಶನಗಳ ಗತಿಸಿದ ದಿನಗಳಲ್ಲಿ ಹೇರಳವಾಗಿ ಕಾಣಸಿಗುತ್ತವೆ . ನಮ್ಮ ದೇಶ ಮತ್ತು ಯುವ ಜನತೆಗೆ ಉಜ್ವಲ ಭವಿಷ್ಯವಿದೆ ಎಂಬುದು ನನ್ನ ವಿಶ್ವಾಸ .


    21. ನಮ್ಮ ಮಕ್ಕಳು ಮತ್ತು ಯುವ ಜನರಿಗೆ ಭವಿಷ್ಯದ ಶಿಕ್ಷಣ ಕಲ್ಪಿಸುವ ದೃಷ್ಟಿಯಿಂದ , ಕೇಂದ್ರ ಸರ್ಕಾರ ರಾಷ್ಟ್ರೀಯ ಶಿಕ್ಷಣ ನೀತಿಯನ್ನು ಜಾರಿಗೆ ತರಲು ನಿರ್ಧರಿಸಿದೆ . ಈ ನೀತಿಯ ಅನುಷ್ಠಾನದೊಂದಿಗೆ , ಒಂದು ಹೊಸ ಗುಣಮಟ್ಟದ ಶಿಕ್ಷಣ ವ್ಯವಸ್ಥೆಯನ್ನು ಅಭಿವೃದ್ಧಿಪಡಿಸಿದಂತಾಗುವುದು ಹಾಗೂ ಇದು , ಮುಂದೆ ಎದುರಾಗಬಹುದಾದ ಸವಾಲುಗಳನ್ನು ಅವಕಾಶಗಳಾಗಿ ಪರಿವರ್ತಿಸಿ , ನವ ಭಾರತ ನಿರ್ಮಾಣಕ್ಕೆ ಹಾದಿ ಮಾಡಿಕೊಡುತ್ತದೆ ಎಂಬ ಭರವಸೆ ನನಗಿದೆ . ನಮ್ಮ ಯುವ ಜನರು ಅವರ ಆಸಕ್ತಿ - ಪ್ರತಿಭೆಗಳಿಗೆ ಅನುಸಾರ ತಮ್ಮ ವಿಷಯಗಳನ್ನು ಆಯ್ಕೆ ಮಾಡಿಕೊಳ್ಳುವ ಮುಕ್ತ ಅವಕಾಶ ಹೊಂದಿರುತ್ತಾರೆ . ತಮ್ಮ ಸಾಮಥ್ರ್ಯವನ್ನು ಅರಿತುಕೊಳ್ಳಲೂ ಅವರಿಗೆ ಅವಕಾಶವಾಗುತ್ತದೆ . ಇಂತಹ ಸಾಮಥ್ರ್ಯಗಳ ಆಧಾರದಲ್ಲಿ ಭವಿಷ್ಯದ ಪೀಳಿಗೆಗಳು ಉದ್ಯೋಗ ಪಡೆಯುವುದಷ್ಟೇ ಅಲ್ಲದೇ , ಇತರರಿಗೆ ಉದ್ಯೋಗಾವಕಾಶಗಳನ್ನು ಸಹ ಸೃಷ್ಟಿಸಬಹುದಾಗಿದೆ .


    22. ರಾಷ್ಟ್ರೀಯ ಶಿಕ್ಷಣ ನೀತಿ , ದೀರ್ಘಾವಧಿಯ ಮುನ್ನೋಟ ಮತ್ತು ದೂರಗಾಮಿ ಪರಿಣಾಮವನ್ನು ಬಿಂಬಿಸುತ್ತದೆ . ಇದು ಶಿಕ್ಷಣ ರಂಗದಲ್ಲಿ ಒಳಗೊಳ್ಳುವಿಕೆ , ಆವಿಷ್ಕಾರ ಮತ್ತು ಸಾಂಸ್ಥಿಕ ಸಂಸ್ಕ ø ತಿಯನ್ನು ಬಲಿಷ್ಠಗೊಳಿಸುವುದು . ಯುವ ಮನಸುಗಳು ಸಹಜವಾಗಿಯೇ ವಿಕಾಸಗೊಳ್ಳಲು ನೆರವಾಗುವ ರೀತಿ , ಮಾತೃ ಭಾಷೆಯಲ್ಲಿ ಶಿಕ್ಷಣ ಬೋಧನೆಗೆ ಒತ್ತು ನೀಡಲಾಗಿದೆ . ಇದರಿಂದ ಭಾರತೀಯ ಭಾಷೆಗಳಿಗೆ ಶಕ್ತಿ ತುಂಬಿದಂತಾಗುವುದು ಹಾಗೂ ದೇಶದ ಐಕ್ಯತೆಯನ್ನು ಸದೃಢಗೊಳಿಸದಂತಾಗುವುದು . ಬಲಿಷ್ಠ ರಾಷ್ಟ್ರ ನಿರ್ಮಾಣಕ್ಕೆ ಯುವ ಸಬಲೀಕರಣ ಅತ್ಯಂತ ಅವಶ್ಯಕವಾಗುತ್ತದೆ . ರಾಷ್ಟ್ರೀಯ ಶಿಕ್ಷಣ ನೀತಿ , ಸರಿಯಾದ ದಿಕ್ಕಿನಲ್ಲಿ ಇಟ್ಟ ಸರಿಯಾದ ಹೆಜ್ಜೆಯಾಗಿದೆ .


    ಪ್ರಿಯ ದೇಶ ವಾಸಿಗಳೇ ,


    23. ಕೇವಲ ಹತ್ತು ದಿನಗಳ ಹಿಂದಷ್ಟೇ , ಅಯೋಧ್ಯೆಯ ಶ್ರೀ ರಾಮಜನ್ಮ ಭೂಮಿಯಲ್ಲಿ ಮಂದಿರ ನಿರ್ಮಾಣಕ್ಕೆ ಚಾಲನೆ ದೊರೆತಿದೆ . ಇದು ನಿಜವಾಗಿಯೂ ಪ್ರತಿಯೊಬ್ಬರಿಗೂ ಅಭಿಮಾನದ ಸಂಗತಿ . ದೇಶದ ಜನತೆ ಸುದೀರ್ಘ ಕಾಲದಿಂದ ಸಂಯಮ - ಶಾಂತಿಯನ್ನು ಕಾಪಾಡಿಕೊಂಡು ಬಂದಿದ್ದರು . ಅಲ್ಲದೇ ನ್ಯಾಯಾಂಗ ವ್ಯವಸ್ಥೆಯಲ್ಲಿ ಅಚಲ ವಿಶ್ವಾಸವನ್ನು ಹೊಂದಿದ್ದರು . ರಾಮ ಜನ್ಮಭೂಮಿ ವಿವಾದವನ್ನು ನ್ಯಾಯಾಂಗ ಪ್ರಕ್ರಿಯೆ ಮೂಲಕ ಬಗೆಹರಿಸಲಾಗಿದೆ . ಸಂಬಂಧಿಸಿದ ಎಲ್ಲರೂ ಹಾಗೂ ಜನತೆ ಸುಪ್ರೀಂಕೋರ್ಟ್ ತೀರ್ಪನ್ನು ಗೌರವಯುತವಾಗಿ ಸ್ವೀಕರಿಸಿದ್ದಾರೆ ಹಾಗೂ ಶಾಂತಿ , ಅಹಿಂಸೆ , ಪ್ರೀತಿ ಮತ್ತು ಸಹಬಾಳ್ವೆಯ ಭಾರತೀಯ ತತ್ವಾದರ್ಶಗಳನ್ನು ಜಗತ್ತಿನ ಮುಂದೆ ಸಾದರಪಡಿಸಿದೆ . ಇಂತಹ ಶ್ಲಾಘನೀಯ ನಡವಳಿಕೆಗಾಗಿ , ದೇಶ ಬಾಂಧವರಿಗೆ ನನ್ನ ಅಭಿನಂದನೆಗಳನ್ನು ಸಲ್ಲಿಸುತ್ತೇನೆ .


    ನೆಚ್ಚಿನ ದೇಶವಾಸಿಗಳೇ ,


    24. ಭಾರತ ಸ್ವಾತಂತ್ರ್ಯಗಳಿಸಿದಾಗ ಬಹಳಷ್ಟು ಜನ ಭಾವಿಸಿದ್ದರು - ಪ್ರಜಾತಂತ್ರದ ನಮ್ಮ ಪ್ರಯೋಗ ಬಹಳ ಕಾಲ ಉಳಿಯದ ಎಂದು . ನಮ್ಮ ರಾಜನೀತಿಯನ್ನು ಪ್ರಜಾತಂತ್ರದ ಪರಿಧಿಗೆ ತರಲು ನಮ್ಮ ಪ್ರಾಚೀನ ಆಚಾರ - ವಿಚಾರಗಳು , ಶ್ರೀಮಂತ ವೈವಿಧ್ಯತೆ ಅಡ್ಡಿಯಾಗುತ್ತದೆ ಎಂದು ಅವರು ಎಣಿಸಿದ್ದರು . ಆದರೆ ನಾವು ಇದೇ ಅಂಶಗಳನ್ನು ಪೋಷಿಸಿ , ನಮ್ಮ ಶಕ್ತಿಯನ್ನಾಗಿಸಿಕೊಂಡು ಜಗತ್ತಿನ ಬೃಹತ್ ಪ್ರಜಾಸತ್ತೆಯನ್ನು ಬಹಳಷ್ಟು ಸ್ಪಂದನಾತ್ಮಕಗೊಳಿಸಿದ್ದೇನೆ . ಮನುಕುಲದ ಒಳಿತಿಗೆ ಭಾರತ ಎಂದಿಗೂ ತನ್ನ ಮುಂಚೂಣಿ ಪಾತ್ರದಲ್ಲಿ ಸಾಗುವುದು .


    25. ಸಾಂಕ್ರಾಮಿಕ ರೋಗವನ್ನು ನಿಭಾಯಿಸುವಲ್ಲಿ ನೀವೆಲ್ಲರೂ ತೋರಿರುವ ಸಹನೆ - ಜಾಣ್ಮೆಗಳನ್ನು ಜಗತ್ತಿನೆಲ್ಲೆಡೆ ಪ್ರಶಂಸಿಸಲಾಗುತ್ತಿದೆ . ನೀವು ಸದಾ ಎಚ್ಚರಿಕೆ ವಹಿಸಿ , ಹೊಣೆಗಾರಿಕೆಯಿಂದ ನಡೆದುಕೊಳ್ಳುವಿರಿ ಎಂಬ ಬಗ್ಗೆ ನನಗೆ ವಿಶ್ವಾಸವಿದೆ .


    26. ವಿಶ್ವ ಸಮುದಾಯಕ್ಕೆ , ವಿಶೇಷವಾಗಿ ಬೌದ್ಧಿಕ ಮತ್ತು ಆಧ್ಯಾತ್ಮಿಕ ಸಮೃದ್ಧಿಗೆ , ವಿಶ್ವ ಶಾಂತಿಯನ್ನು ಉತ್ತೇಜಿಸುವುದಕ್ಕೆ ನಾವು ಬಹಳಷ್ಟನ್ನು ಸಮರ್ಪಿಸಬಹುದಾಗಿದೆ . ಇಂತಹ ಸದ್ಭಾವನೆಯೊಂದಿಗೆ ಸಮಸ್ತರ ಕಲ್ಯಾಣಕ್ಕೆ ನಾನು ಪ್ರಾರ್ಥಿಸುತ್ತೇನೆ .


    ಸರ್ವೇಭವಂತು ಸುಖಿನಾಃ


    ಸರ್ವೇ ಸಂತು ನಿರಾಮಯಃ


    ಸರ್ವೇ ಭದ್ರಾಣಿ ಪಶ್ಯಂತು


    ಮಾ ಕಶ್ಚಿತ್ ದುಃಖ್ ಭಾಗ್ ಭವೇತ್


    ಅಂದರೆ : ಸರ್ವರೂ ಸಂತೋಷವಾಗಿರಲಿ


    ಸರ್ವರೂ ವ್ಯಾಧಿ ಮುಕ್ತರಾಗಿರಲಿ


    ಸರ್ವರೂ ಒಳಿತನ್ನು ಕಾಣಲಿ


    ಯಾರೊಬ್ಬರೂ ದುಃಖಿತರಾಗದಿರಲಿ


    ವಿಶ್ವ ಕಲ್ಯಾಣಕ್ಕಾಗಿನ ಈ ಪ್ರಾರ್ಥನೆಯ ಸಂದೇಶ , ಮನುಕುಲಕ್ಕೆ ಭಾರತದ ವೈಶಿಷ್ಟ್ಯ ಪೂರ್ಣ ಕೊಡುಗೆಯಾಗಿದೆ .


    27. 74 ನೇ ಸ್ವಾತಂತ್ರ್ಯೋತ್ಸವದ ಮುನ್ನಾ ದಿನ . ನಿಮ್ಮೆಲ್ಲರಿಗೂ ಮತ್ತೊಮ್ಮೆ ನನ್ನ ಅಭಿನಂದನೆಗಳು . ನಿಮಗೆ ಒಳ್ಳೆಯ ಆರೋಗ್ಯ - ಉಜ್ವಲ ಭವಿಷ್ಯವನ್ನು ಹಾರೈಸುತ್ತೇನೆ .


    ***


    

    
    (Release ID: 1646133) Visitor Counter : 14
    
    
      Read this release in: Marathi , Odia , Telugu , Bengali , English , Urdu , Hindi , Manipuri , Assamese , Punjabi , Gujarati , Malayalam