      ಪ್ರಧಾನ ಮಂತ್ರಿಯವರ ಕಛೇರಿ

      ಪ್ರಧಾನಿ ಶ್ರೀ ನರೇಂದ್ರ ಮೋದಿಯವರ ‘ಮನ್ ಕಿ ಬಾತ್ 2.0’ – 15 ನೇ ಕಂತಿನ ಭಾಷಣದ ಕನ್ನಡ ಅವತರಣಿಕೆ
      Posted On: 30 AUG 2020 11:33AM by PIB Bengaluru


    ನನ್ನ ಪ್ರಿಯ ದೇಶವಾಸಿಗಳೇ , ನಮಸ್ಕಾರ . ಸಾಮಾನ್ಯವಾಗಿ ಇದು ಉತ್ಸವಗಳ ಸಮಯ . ಅಲ್ಲಲ್ಲಿ ಜಾತ್ರೆಗಳನ್ನು ಆಯೋಜಿಸಲಾಗಿದೆ , ಧಾರ್ಮಿಕ ಪೂಜೆ ಪುನಸ್ಕಾರಗಳು ನಡೆಯುತ್ತವೆ . ಕೊರೊನಾದ ಈ ಸಂಕಟದ ಸ್ಥಿತಿಯಲ್ಲಿ ಜನರಲ್ಲಿ ಸಂಭ್ರಮವಂತೂ ಇದೆ , ಉ ತ್ಸಾಹವೂ ಇದೆ ಆದರೆ ನಮ್ಮೆಲ್ಲರ ಮನಸ್ಸನ್ನು ಕಲಕುವಂತಹ ಶಿಸ್ತೂ ಇದೆ . ಒಟ್ಟಾರೆ ನೋಡುವುದಾದರೆ ನಾಗರಿಕರಲ್ಲಿ ಕರ್ತವ್ಯದ ಅರಿವಿದೆ . ಜನರು ತಮ್ಮ ಬಗ್ಗೆ ಎಚ್ಚರಿಕೆ ವಹಿಸುತ್ತಲೇ , ಬೇರೆಯವರ ಬಗ್ಗೆ ಎಚ್ಚರಿಕೆವಹಿಸಿ ತಮ್ಮ ದೈನಂದಿನ ಕೆಲಸಗಳನ್ನು ಕೂಡಾ ಮಾಡುತ್ತಿದ್ದಾರೆ . ದೇಶದಲ್ಲಿ ಆಯೋಜಿಸಲಾಗುತ್ತಿರುವ ಎಲ್ಲ ಕಾರ್ಯಕ್ರಮಗಳಲ್ಲಿ ಈ ಬಾರಿ ಸರಳತೆ ಮತ್ತು ಸಂಯಮವನ್ನು ಕಾಯ್ದುಕೊಳ್ಳಲಾಗುತ್ತಿರುವುದು ಅಭುತಪೂರ್ವವಾಗಿದೆ . ಕೆಲವೆಡೆ ಗಣೇಶ ಉತ್ಸವವನ್ನು ಆನ್ ಲೈನ್ ನಲ್ಲಿ ಆಚರಿಸಲಾಗುತ್ತಿದೆ ಇದೇ ವೇಳೆ ಹಲವೆಡೆ ಈ ಬಾರಿ ನೈಸರ್ಗ ಸ್ನೇಹಿ ಗಣೇಶ ಪ್ರತಿಮೆಯನ್ನು ಸ್ಥಾಪಿಸಲಾಗಿದೆ . ಸ್ನೇಹಿತರೆ , ನಾವು ಸೂಕ್ಷ್ಮವಾಗಿ ಗಮನಿಸಿದರೆ , ನಮ್ಮ ಹಬ್ಬಗಳು ಮತ್ತು ಪರಿಸರದ ಕುರಿತು ಖಂಡಿತ ನಮ್ಮ ಮನದಲ್ಲಿ ಒಂದು ವಿಷಯ ಮೂಡುತ್ತದೆ . ಇವೆರಡ ಮಧ್ಯೆ ಬಹಳ ಗಾಢವಾದ ಸಂಬಂಧವಿದೆ . ಒಂದೆಡೆ ನಮ್ಮ ಹಬ್ಬಹರಿದಿನಗಳಲ್ಲಿ ಪರಿಸರ ಮತ್ತು ಪ್ರಕೃತಿಯ ಜೊತೆಗೆ ಸಹಜೀವನದ ಸಂದೇಶ ಅಡಗಿದ್ದರೆ ಮತ್ತೊಂದೆಡೆ ಹಲವಾರು ಹಬ್ಬಗಳನ್ನು ಪ್ರಕೃತಿಯ ರಕ್ಷಣೆಗೆಂದೇ ಆಚರಿಸಲಾಗುತ್ತದೆ . ಬಿಹಾರದ ಪಶ್ಚಿಮ ಚಂಪಾರಣ್ ನಲ್ಲಿ ಯುಗ ಯುಗಗಳಿಂದ ಥಾರು ಬುಡಕಟ್ಟು ಸಮಾಜದ ಜನರು 60 ಗಂಟೆಗಳ ಲಾಕ್ ಡೌನ್ ಅಥವಾ ಅವರದೇ ಭಾಷೆಯಲ್ಲಿ ಹೇಳುವುದಾದರೆ 60 ಗಂಟೆಗಳ ನಿಷೇಧ ವನ್ನು ಆಚರಿಸುತ್ತಾರೆ . ಪ್ರಕೃತಿಯ ರಕ್ಷಣೆಗಾಗಿ ಥಾರು ಸಮಾಜದ ಜನತೆ ನಿಷೇಧವನ್ನು ತಮ್ಮ ಪರಂಪರೆಯ ಒಂದು ಭಾಗವನ್ನಾಗಿಸಿಕೊಂಡಿದೆ ಮತ್ತು ಯುಗಗಳಿಂದ ಅದನ್ನು ಪಾಲಿಸುತ್ತಾ ಬಂದಿದೆ . ಈ ಅವಧಿಯಲ್ಲಿ ಯಾರೂ ಗ್ರಾಮದೊಳಗೆ ಪ್ರವೇಶಿಸುವುದಿಲ್ಲ ಮತ್ತು ಯಾರೂ ತಮ್ಮ ಮನೆಯಿಂದ ಹೊರಬೀಳುವುದಿಲ್ಲ . ಅಲ್ಲದೆ ತಾವು ಹೊರ ಹೋದರೆ ಅಥವಾ ಯಾರಾದರೂ ಹೊರಗಿನಿಂದ ಬಂದರೆ ಅವರು ಬಂದು ಹೋಗುವುದರಿಂದ ಮತ್ತು ಜನರ ದೈನಂದಿನ ಕೆಲಸಕಾರ್ಯಗಳಿಂದ ಹೊಸ ಗಿಡ ಮರಗಳಿಗೆ ನಷ್ವಾಗಬಹುದು ಎಂದು ಅವರು ನಂಬುತ್ತಾರೆ . ನಿಷೇಧದ ಆರಂಭಕ್ಕೂ ಮೊದಲು ನಮ್ಮ ಬುಡಕಟ್ಟು ಸಮುದಾಯದ ಸೋದರ ಸೋದರಿಯರು ಭವ್ಯವಾದ ರೀತಿಯಲ್ಲಿ ಪೂಜೆ ಪ್ರವಚನ ನಡೆಸುತ್ತಾರೆ ಮತ್ತು ಮುಕ್ತಾಯದಲ್ಲಿ ಬುಡಕಟ್ಟು ಸಾಂಪ್ರದಾಯಿಕ ಗೀತೆ , ಸಂಗೀತ , ನೃತ್ಯದ ಅದ್ಭುತ ಕಾರ್ಯಕ್ರಮಗಳನ್ನು ಆಯೋಜಿಸುತ್ತಾರೆ .


    ಸ್ನೇಹಿತರೆ , ಇಂದು ಓಣಂ ಹಬ್ಬವನ್ನು ಅದ್ದೂರಿಯಾಗಿ ಆಚರಿಸಲಾಗುತ್ತಿದೆ . ಈ ಹಬ್ಬ ಚಿಂಗಂ ಮಾಸದಲ್ಲಿ ಬರುತ್ತದೆ . ಈ ಸಮಯದಲ್ಲಿ ಜನರು ಏನನ್ನಾದರೂ ಹೊಸ ವಸ್ತುವನ್ನು ಖರೀದಿಸುತ್ತಾರೆ . ತಮ್ಮ ಮನೆಗಳನ್ನು ಸಿಂಗರಿಸುತ್ತಾರೆ . ಹೂವಿನ ರಂಗೋಲಿ ಹಾಕುತ್ತಾರೆ . ಓಣಂ ಹಬ್ಬದ ಆನಂದವನ್ನು ಅನುಭವಿಸುತ್ತಾರೆ . ವಿವಿಧ ಬಗೆಯ ಕ್ರೀಡೆಗಳು , ಸ್ಪರ್ಧೆಗಳನ್ನೂ ಆಯೋಜಿಸಲಾಗುತ್ತದೆ . ಓಣಂ ಹಬ್ಬದ ಸಡಗರ ಇಂದು ದೂರದ ವಿದೇಶಗಳಿಗೂ ಹಬ್ಬಿದೆ . ಅಮೇರಿಕಾ ಆಗಲಿ , ಯುರೋಪ್ ಆಗಲಿ ಅಥವಾ ಖಾಡಿ ದೇಶವೇ ಆಗಲಿ ಓಣಂ ಹಬ್ಬದ ಉಲ್ಲಾಸ ನಿಮಗೆ ಎಲ್ಲೆಡೆ ನೋಡಲು ಸಿಗುತ್ತದೆ . ಓಣಂ ಈಗ ಒಂದು ಅಂತಾರಾಷ್ಟ್ರೀಯ ಹಬ್ಬವಾಗುತ್ತಾ ಸಾಗಿದೆ .


    ಸ್ನೇಹಿತರೆ , ಓಣಂ ನಮ್ಮ ಕೃಷಿಗೆ ಸಂಬಂಧಸಿದ ಹಬ್ಬವಾಗಿದೆ . ಇದು ನಮ್ಮ ಗ್ರಾಮೀಣ ಅರ್ಥವ್ಯವಸ್ಥೆಗೆ ಒಂದು ಹೊಸ ಆರಂಭದ ಸಮಯವಾಗಿರುತ್ತದೆ . ಕೃಷಿಕರ ಶಕ್ತಿಯಿಂದಲೇ ನಮ್ಮ ಜೀವನ , ನಮ್ಮ ಸಮಾಜ ಸಾಗುತ್ತದೆಯಲ್ಲವೇ . ನಮ್ಮ ಹಬ್ಬಗಳು ಕೃಷಿಕರ ಪರಿಶ್ರಮದಿಂದಲೇ ವರ್ಣಮಯವಾಗುತ್ತವೆ . ನಮ್ಮ ಅನ್ನದಾತರ , ಕೃಷಿಕರ ಜೀವನಧಾರೆಯ ಶಕ್ತಿಗೆ ವೇದಗಳಲ್ಲೂ ಗೌರವಪೂರ್ಣ ನಮನ ಸಲ್ಲಿಸಲಾಗಿದೆ .


    ಋಗ್ವೇದದಲ್ಲಿ ಮಂತ್ರವೊಂದಿದೆ –


    ಅನ್ನಾನಾಂ ಪತಯೇ ನಮಃ , ಕ್ಷೇತ್ರಾಣಾಂ ಪತಯೇ ನಮಃ ,


    ಅಂದರೆ ಅನ್ನದಾತನಿಗೆ ನಮಸ್ಕಾರಗಳು ಕೃಷಿಕನಿಗೆ ನಮಸ್ಕಾರಗಳು . ನಮ್ಮ ಕೃಷಿಕರು ಕೊರೊನಾದ ಈ ಕಠಿಣ ಪರಿಸ್ಥಿತಿಯಲ್ಲೂ ತಮ್ಮ ಶಕ್ತಿಯನ್ನು ಸಾಬೀತುಪಡಿಸಿದ್ದಾರೆ . ನಮ್ಮ ದೇಶದಲ್ಲಿ ಕಳೆದ ವರ್ಷಕ್ಕೆ ಹೋಲಿಸಿದಲ್ಲಿ ಈ ಬಾರಿ ಮುಂಗಾರು ಬೆಳೆಯ ಬಿತ್ತನೆ ಶೇ 7 ರಷ್ಟು ಹೆಚ್ಚಾಗಿದೆ . ಧಾನ್ಯಗಳ ಬಿತ್ತನೆ ಈ ಬಾರಿ ಸುಮಾರು ಶೇ 10 ರಷ್ಟು , ಬೇಳೆಕಾಳುಗಳ ಬಿತ್ತನೆ ಸುಮಾರು ಶೇ 5 ರಷ್ಟು , ಪ್ರಧಾನ ಧಾನ್ಯಗಳು ಸುಮಾರು ಶೇ 3 ರಷ್ಟು ಹೆಚ್ಚಾಗಿ ಬಿತ್ತನೆಯಾಗಿವೆ . ಇದಕ್ಕಾಗಿ ದೇಶದ ಕೃಷಿಕ ಬಂಧುಗಳನ್ನು ಅಭಿನಂದಿಸುತ್ತೇನೆ . ಅವರ ಪರಿಶ್ರಮಕ್ಕೆ ನಮಿಸುತ್ತೇನೆ .


    ನನ್ನ ಪ್ರಿಯ ದೇಶಬಾಂಧವರೆ , ಕೊರೊನಾದ ಈ ಕಾಲಘಟ್ಟದಲ್ಲಿ ದೇಶ ಹಲವಾರು ವಿಷಯಗಳ ವಿರುದ್ಧ ಒಟ್ಟೊಟ್ಟಿಗೇ ಹೋರಾಡುತ್ತಿದೆ . ಆದರೆ ಇದರ ಜೊತೆಗೆ ಹಲವಾರು ಬಾರಿ ಇಷ್ಟೊಂದು ಸುದೀರ್ಘಾವಧಿ ಮನೆಯಲ್ಲೇ ಉಳಿಯುವುದರಿದ ನನ್ನ ಪುಟ್ಟ ಬಾಲಮಿತ್ರರ ಸಮಯ ಹೇಗೆ ಕಳೆಯುತ್ತಿರಬಹುದು ಎಂಬ ಪ್ರಶ್ನೆಯೂ ಮನದಲ್ಲಿ ಮೂಡುತ್ತದೆ . ಇದರಿಂದಾಗಿಯೇ ವಿಶ್ವದಲ್ಲೇ ಒಂದು ವಿಭಿನ್ನ ಪ್ರಯತ್ನವಾಗಿರುವ ಗಾಂಧಿನಗರದಲ್ಲಿರುವ ಮಕ್ಕಳ ವಿಶ್ವ ವಿದ್ಯಾಲಯ , ಭಾರತ ಸರ್ಕಾರದ ಮಹಿಳಾ ಮತ್ತು ಮಕ್ಕಳ ಕ್ಷೇಮಾಭಿವೃದ್ಧಿ ಸಚಿವಾಲಯ , ಶಿಕ್ಷಣ ಸಚಿವಾಲಯ , ಸಣ್ಣ , ಲಘು ಮತ್ತು ಮಧ್ಯಮ ಉದ್ಯೋಗಗಳ ಸಚಿವಾಲಯಗಳೊಂದಿಗೆ ಸೇರಿ ನಾವು ಮಕ್ಕಳಿಗಾಗಿ ಏನು ಮಾಡಬಹುದು , ಇದರ ಬಗ್ಗೆ ಚಿಂತನ ಮಂಥನಗಳು ನಡೆದವು . ಇದು ನನಗೆ ಬಹಳ ಆಹ್ಲಾದಕರ ಮತ್ತು ಲಾಭದಾಯಕವಾಗಿತ್ತು ಏಕೆಂದರೆ ಒಂದು ರೀತಿಯಲ್ಲಿ ಇದು ನನಗೆ ಹೊಸತನ್ನು ಅರಿಯುವ , ಹೊಸತನ್ನು ಕಲಿಯುವಂಥ ಅವಕಾಶವಾಗಿತ್ತು .


    ಸ್ನೇಹಿತರೆ , ಆಟಿಕೆಗಳು ಅದರಲ್ಲೂ ವಿಶೇಷವಾಗಿ ಭಾರತೀಯ ಆಟಿಕೆಗಳು ಎಂಬುದು ನಮ್ಮ ಚಿಂತನೆಯ ವಿಷಯವಾಗಿತ್ತು . ಭಾರತೀಯ ಮಕ್ಕಳಿಗೆ ಹೊಸ ಹೊಸ ಆಟಿಕೆಗಳು ಹೇಗೆ ಸಿಗಬೇಕು , ಭಾರತ ಆಟಿಕೆಗಳ ಉತ್ಪಾದನಾ ಕೇಂದ್ರ ಹೇಗೆ ಆಗಬೇಕು ಎಂಬುದರ ಕುರಿತು ವಿಚಾರ ವಿಮರ್ಶೆ ನಡೆಯಿತು . ಅಂದ ಹಾಗೆ ಮನದ ಮಾತನ್ನು ಕೇಳುತ್ತಿರುವ ಎಲ್ಲ ಮಕ್ಕಳ ತಂದೆತಾಯಿಯರಲ್ಲಿ ಕ್ಷಮೆ ಕೇಳುತ್ತೇನೆ ಏಕೆಂದರೆ ಬಹುಶಃ ಈ ಮನದ ಮಾತನ್ನು ಕೇಳಿದ ನಂತರ ಆಟಿಕೆಗಳ ಹೊಸ ಹೊಸ ಬೇಡಿಕೆಗಳನ್ನು ಕೇಳುವಂತಹ ಹೊಸತೊಂದು ಕೆಲಸ ಅವರ ಮನಸ್ಸಲ್ಲಿ ಮೂಡಬಹುದು .


    ಸ್ನೇಹಿತರೆ , ಆಟಿಕೆಗಳು ಚಟುವಟಿಕೆಯನ್ನು ವೃದ್ಧಿಸುವಂತಹವಾಗಿರುವುದರ ಜೊತೆಗೆ ನಮ್ಮ ಆಕಾಂಕ್ಷೆಗಳಿಗೂ ರೆಕ್ಕೆ ಮೂಡಿಸುತ್ತವೆ . ಆಟಿಕೆಗಳು ಕೇವಲ ಮನಸ್ಸನ್ನು ಉಲ್ಲಸಿತಗೊಳಿಸುವುದಲ್ಲದೆ ಮನಸ್ಸುಗಳನ್ನು ರೂಪಿಸುತ್ತವೆ ಮತ್ತು ಗುರಿಗಳನ್ನು ಗಟ್ಟಿಗೊಳಿಸುತ್ತವೆ . ಆಟಿಕೆಗಳ ಕುರಿತು ಗುರುದೇವ ರವೀಂದ್ರನಾಥ ಟ್ಯಾಗೋರರು ಯಾವ ಆಟಿಕೆ ಅಪೂರ್ಣವಾದುದಾಗಿರುತ್ತದೆ ಅದೇ ಅತ್ಯುತ್ತಮವಾದುದಾಗಿರುತ್ತದೆ , ಅದು ಎಂಥ ಆಟಿಕೆಯಾಗಿರಬೇಕೆಂದರೆ ಅದು ಅಪೂರ್ಣವಾಗಿರಬೇಕು ಮತ್ತು ಮಕ್ಕಳೆಲ್ಲ ಸೇರಿ ಅದನ್ನು ಪೂರ್ತಿಗೊಳಿಸಬೇಕು ಎಂದು ಹೇಳಿರುವುದನ್ನು ನಾನು ಎಲ್ಲೋ ಓದಿದ್ದೆ . ಗುರುದೇವ ಟ್ಯಾಗೋರರು ತಾವು ಚಿಕ್ಕವರಾಗಿದ್ದಾಗ ತಮ್ಮದೇ ಕಲ್ಪನೆಯಿಂದ ಮನೆಯಲ್ಲಿರುವ ವಸ್ತುಗಳನ್ನೇ ಬಳಸಿ , ತಮ್ಮ ಸ್ನೇಹಿತರೊಂದಿಗೆ ಸೇರಿ ತಮ್ಮ ಆಟಿಕೆಗಳನ್ನು ಮಾಡುತ್ತಿದ್ದರು ಮತ್ತು ಆಟವನ್ನು ಆಡುತ್ತಿದ್ದರು . ಆದರೆ ಒಂದು ದಿನ ಬಾಲ್ಯದ ಆ ಮೋಜಿನ ಕ್ಷಣಗಳಲ್ಲಿ ಹಿರಿಯರ ಹಸ್ತಕ್ಷೇಪವಾಯಿತು . ಅವರ ಒಬ್ಬ ಸ್ನೇಹಿತ , ಒಂದು ದೊಡ್ಡ , ಸುಂದರ ವಿದೇಶದ ಆಟಿಕೆಯನ್ನು ತೆಗೆದುಕೊಂಡು ಬಂದ . ಆಟಿಕೆಯನ್ನು ತೋರಿಸುತ್ತಾ ಗರ್ವದಿಂದ ಬೀಗುತ್ತಿರುವಾಗ ಆಟಕ್ಕಿಂತ ಹೆಚ್ಚು ಆಟಿಕೆಯ ಮೇಲೆ ಎಲ್ಲ ಸ್ನೇಹಿತರ ಗಮನ ಕೇಂದ್ರೀಕೃತವಾಗಿತ್ತು . ಎಲ್ಲರ ಆಕರ್ಷಣೆಯ ಕೇಂದ್ರ ಆಟದ ಬದಲಿಗೆ ಆಟಿಕೆಯಾಗಿತ್ತು . ಯಾವ ಮಗು ನಿನ್ನೆವರೆಗೆ ಎಲ್ಲ ಮಕ್ಕಳೊಂದಿಗೆ ಆಡುತ್ತಿದ್ದನೋ , ಎಲ್ಲರೊಂದಿಗೆ ಇರುತ್ತಿದ್ದನೋ , ಬೆರೆತುಹೋಗುತ್ತಿದ್ದನೋ , ಆಟದಲ್ಲಿ ಮುಳುಗಿಹೋಗುತ್ತಿದ್ದನೋ , ಈಗ ಆತ ದೂರ ಉಳಿಯಲಾರಂಭಿಸಿದ . ಒಂದು ರೀತಿಯಲ್ಲಿ ಬೇರೆ ಮಕ್ಕಳಿಗಿಂತ ಭಿನ್ನ ಎನ್ನುವ ಭಾವ ಅವನ ಮನದಲ್ಲಿ ಬೇರೂರಿತು . ದುಬಾರಿ ಆಟಿಕೆಯಲ್ಲಿ ಮಾಡಲು ಏನೂ ಇರಲಿಲ್ಲ , ಕಲಿಯಲೂ ಏನೂ ಇರಲಿಲ್ಲ . ಅಂದರೆ , ಒಂದು ಆಕರ್ಷಕ ಆಟಿಕೆ ಪ್ರತಿಭಾವಂತ ಮಗುವೊಂದನ್ನು ಎಲ್ಲೋ ತುಳಿದುಹಾಕಿತು . ಹುದುಗಿಸಿಟ್ಟಿತು , ಬಡವಾಗಿಸಿತು . ಈ ಆಟಿಕೆ ಹಣದ , ಸಂಪತ್ತಿನ , ದೊಡ್ಡಸ್ತಿಕೆಯ ಪ್ರಸರ್ಶನ ಮಾಡಿತು ಆದರೆ , ಆ ಮಗುವಿನ ಸೃಜನಶೀಲ ಮನೋಭಾವ ಬೆಳೆಯುವುದನ್ನು ಮತ್ತು ವಿಕಸನಗೊಳ್ಳುವುದನ್ನು ನಿರ್ಬಂಧಿಸಿತು . ಆಟಿಕೆಯೇನೋ ಬಂತು ಆದರೆ ಆಟವೇ ಮುಗಿದುಹೋಯಿತು , ಮಗುವಿನ ಬೆಳವಣಿಗೆಯೂ ಕುಂಠಿತವಾಯಿತು . ಆದ್ದರಿಂದ ಗುರುದೇವ ಹೇಳುತ್ತಿದ್ದರು ಆಟಿಕೆ ಹೇಗಿರಬೇಕೆಂದರೆ ಮಕ್ಕಳ ಬಾಲ್ಯವನ್ನು ಹೊರಹೊಮ್ಮಿಸುವಂತಿರಬೇಕು . ಅವರ ಸೃಜನಶೀಲತೆಯನ್ನು ಬಿಂಬಿಸುವಂತಿರಬೇಕು . ಮಕ್ಕಳ ಬೇರೆ ಬೇರೆ ಆಯಾಮಗಳ ಮೇಲೆ ಆಟಿಕೆಗಳ ಪ್ರಭಾವದ ಕುರಿತು ರಾಷ್ಟ್ರೀಯ ಶಿಕ್ಷಣ ನೀತಿಯಲ್ಲಿ ಬಹಳಷ್ಟು ಗಮನಹರಿಸಲಾಗಿದೆ . ಆಡುತ್ತಾ ಕಲಿಯುವುದು , ಆಟಿಕೆಗಳನ್ನು ತಯಾರಿಸುವುದನ್ನು ಕಲಿಯುವುದು , ಟಿಕೆಗಳನ್ನು ಸಿದ್ಧಪಡಿಸುವ ಸ್ಥಳಕ್ಕೆ ಭೇಟಿ ನೀಡುವುದು , ಇವೆಲ್ಲವನ್ನು ಕಲಿಕೆಯ ಭಾಗವನ್ನಾಗಿಸಿದೆ .


    ಸ್ನೇಹಿತರೆ , ನಮ್ಮ ದೇಶದಲ್ಲಿ ಸ್ಥಳೀಯ ಆಟಿಕೆಗಳ ಸಮೃದ್ಧ ಪರಂಪರೆಯಿದೆ . ಅತ್ಯುತ್ತಮ ಆಟಿಕೆಗಳನ್ನು ತಯಾರಿಸುವಲ್ಲಿ ಸಿದ್ಧಹಸ್ತರಾದ ಬಹಳಷ್ಟು ಪ್ರತಿಭಾವಂತ ಕುಶಲಕರ್ಮಿಗಳಿದ್ದಾರೆ . ಭಾರತದಲ್ಲಿ ಕೆಲವೊಂದು ಕ್ಷೇತ್ರಗಳು ಟಾಯ್ ಕ್ಲಸ್ಟರ್ ಅಂದರೆ ಆಟಿಕೆಗಳ ಕೇಂದ್ರಗಳಾಗಿಯೂ ವಿಕಸಿತಗೊಳ್ಳುತ್ತಿವೆ . ಉದಾಹರಣೆಗೆ ಕರ್ನಾಟಕದ ರಾಮನಗರದ ಚನ್ನಪಟ್ಟಣ , ಆಂಧ್ರಪ್ರದೇಶದ ಕೃಷ್ಣಾ ಜಿಲ್ಲೆಯ ಕೊಂಡಪಲ್ಲಿ , ತಮಿಳುನಾಡಿನ ತಂಜಾವೂರ್ , ಅಸ್ಸಾಂನ ದುಭರಿ , ಉತ್ತರ ಪ್ರದೇಶದ ವಾರಣಾಸಿ , ಇಂಥ ಅದೆಷ್ಟೋ ಸ್ಥಳಗಳಿವೆ , ಬಹಳಷ್ಟು ಹೆಸರುಗಳನ್ನು ಪಟ್ಟಿ ಮಾಡಬಹಯದಾಗಿದೆ . ಜಾಗತಿಕ ಆಟಿಕೆಗಳ ಉದ್ಯಮ ರೂ 7 ಲಕ್ಷ ಕೋಟಿ ಗಿಂತ ಅಧಿಕ ವ್ಯವಹಾರ ಹೊಂದಿದೆ ಎಂದು ತಿಳಿದು ನಿಮಗೆ ಆಶ್ಚರ್ಯವಾಗಬಹುದು . ರೂ 7 ಲಕ್ಷ ಕೋಟಿ ಗಿಂತ ಹೆಚ್ಚಿನ ವ್ಯವಹಾರದ ಇಷ್ಟು ದೊಡ್ಡ ಉದ್ಯಮವಾದರೂ ಭಾರತದ ಪಾಲುದಾರಿಕೆ ಇದರಲ್ಲಿ ಬಹಳ ಕಡಿಮೆಯಿದೆ . ಯಾವ ರಾಷ್ಟ್ರದ ಬಳಿ ಇಷ್ಟು ಅಗಾಧವಾದ ಬಳುವಳಿ ಇದೆ , ಪರಂಪರೆಯಿದೆ , ವಿವಿಧತೆಯಿದೆ , ಯುವಜನತೆಯಿದೆ , ಆಟಿಕೆಗಳ ಮಾರುಕಟ್ಟೆಯಲ್ಲಿ ಅದರ ಪಾಲುದಾರಿಕೆ ಇಷ್ಟು ಕಡಿಮೆಯಿದೆ ಎಂದರೆ ನಮಗೆ ಖುಷಿಯೆನಿಸುತ್ತದೆಯೇ ? ಇಲ್ಲ , ಇದನ್ನು ಕೇಳಿದ ಮೇಲೆ ನಿಮಗೂ ಖುಷಿಯೆನಿಸುವುದಿಲ್ಲ . ನೋಡಿ ಸ್ನೇಹಿತರೆ , ಆಟಿಕೆಗಳ ಉದ್ಯಮ ಬಹಳ ವ್ಯಾಪಕವಾದುದು . ಗೃಹ ಉದ್ಯೋಗವಾಗಲಿ , ಸಣ್ಣ ಪುಟ್ಟ ಅಥವಾ ಲಘು ಉದ್ಯೋಗಗಳಾಗಲಿ , ಎಂ ಎಸ್ ಎಂ ಇ ಗಳಾಗಲಿ , ಇದರ ಜೊತೆ ಜೊತೆಗೆ ದೊಡ್ಡ ಉದ್ಯೋಗಗಳು , ಖಾಸಗಿ ಉದ್ಯಮಗಳು ಈ ವಲಯದ ಪರೀಧಿಗೆ ಬರುತ್ತವೆ . ಇದನ್ನು ಮುಂದುವರಿಸಲು ದೇಶ ಒಗ್ಗೂಡಿ ಕೆಲಸ ಮಾಡಬೇಕಾಗಿದೆ . ಆಂಧ್ರಪ್ರದೇಶದ ವಿಶಾಖಪಟ್ಟಣದಲ್ಲಿ ಶ್ರೀಯುತ ಸಿ ವಿ ರಾಜು ಅವರಿದ್ದಾರೆ . ಅವರ ಗ್ರಾಮದ ಎತಿ - ಕೊಪ್ಪಕಾ ಆಟಿಕೆಗಳು ಒಂದು ಕಾಲದಲ್ಲಿ ಬಹಳ ಪ್ರಸಿದ್ಧವಾಗಿದ್ದವು . ಈ ಆಟಿಕೆಗಳನ್ನು ಕಟ್ಟಿಗೆಯಿಂದ ತಯಾರಿಸಿದ್ದು ಅದರ ವಿಶೇಷವಾಗಿತ್ತು . ಈ ಆಟಿಕೆಗಳಲ್ಲಿ ಎಲ್ಲಿಯೂ ಯಾವುದೇ ರೀತಿಯ ಕೋನಗಳು ನೋಡಲು ಸಿಗುತ್ತಿರಲಿಲ್ಲ ಎಂಬುದು ಮತ್ತೊಂದು ವಿಶೇಷತೆಯಾಗಿತ್ತು . ಈ ಆಟಿಕೆಗಳು ಎಲ್ಲ ಕೋನಗಳಿಂದಲೂ ದುಂಡಗೆ ಇರುತ್ತಿದ್ದವು . ಆದ್ದರಿಂದ ಮಕ್ಕಳಿಗೆ ಪೆಟ್ಟಾಗುವ ಸಮಸ್ಯೆ ಇರುತ್ತಿರಲಿಲ್ಲ . ಸಿ ವಿ ರಾಜು ಅವರು ಎತಿ - ಕೊಪ್ಪಿಕಾ ಆಟಿಕೆಗಳಿಗಾಗಿ ಈಗ ತಮ್ಮ ಗ್ರಾಮದ ಕುಶಲಕರ್ಮಿಗಳ ಜೊತೆ ಒಗ್ಗೂಡಿ ಒಂದು ರೀತಿಯ ಹೊಸ ಆಂದೋಲನವನ್ನು ಆರಂಭಿಸಿದ್ದಾರೆ . ಅತ್ಯುತ್ತಮ ಗುಣಮಟ್ಟದ ಎತಿ - ಕೊಪ್ಪಿಕಾ ಆಟಿಕೆಗಳನ್ನು ತಯಾರಿಸಿ ಸ್ಥಳೀಯ ಆಟಿಕೆಗಳ ಕುಂದಿಹೋದ ಗೌರವವನ್ನು ಸಿವಿ ರಾಜು ಅವರು ಮತ್ತೆ ತಂದುಕೊಟ್ಟಿದ್ದಾರೆ . ಆಟಿಕೆಗಳ ಬಗ್ಗೆ ನಾವು ಎರಡು ವಿಷಯಗಳನ್ನು ಯೋಚಿಸಬಹುದು . ನಿಮ್ಮ ಗೌರವಪೂರ್ಣ ಇತಿಹಾಸವನ್ನು ನಿಮ್ಮ ಜೀವನದಲ್ಲಿ ಮತ್ತೆ ಅಳವಡಿಸಿಕೊಳ್ಳಬಹುದು ಹಾಗೂ ನಿಮ್ಮ ಸ್ವರ್ಣಮಯ ಭವಿಷ್ಯವನ್ನು ರೂಪಿಸಿಕೊಳ್ಳಬಹುದು . ನಾನು ನನ್ನ ಸ್ಟಾರ್ಟ್ ಅಪ್ ಮಿತ್ರರಿಗೆ , ನಮ್ಮ ಹೊಸ ಉದ್ಯಮಿಗಳಿಗೆ - Team up for toys… ಎಂದು ಹೇಳುತ್ತೇನೆ . ಬನ್ನಿ ಒಗ್ಗೂಡಿ ಆಟಿಕೆಗಳನ್ನು ತಯಾರಿಸೋಣ . ಈಗ ಎಲ್ಲರಿಗೂ ಸ್ಥಳೀಯ ಆಟಿಕೆಗಳಿಗಾಗಿ ಧ್ವನಿ ಎತ್ತುವ ಸಮಯ ಬಂದಿದೆ . ಬನ್ನಿ , ನಾವು ನಮ್ಮ ಯುವಜನತೆಗಾಗಿ , ಹೊಸತನದ , ಉತ್ತಮ ಗುಣಮಟ್ಟದ , ಆಟಿಕೆಗಳನ್ನು ತಯಾರಿಸೋಣ . ಆಟಿಕೆಗಳು ಬಾಲ್ಯ ಅರಳಿಸುವಂತಹವು ಮತ್ತು ನಲಿಸುವಂತಹವಾಗಿರಬೇಕು . ಪರಿಸರಕ್ಕೂ ಅನುಕೂಲಕರವಾದಂತಹ ಆಟಿಕೆಗಳನ್ನು ನಾವು ತಯಾರಿಸೋಣ .


    ಸ್ನೇಹಿತರೆ , ಇದೇ ರೀತಿ , ಈಗ ಕಂಪ್ಯೂಟರ್ ಮತ್ತು ಸ್ಮಾರ್ಟ್ ಫೋನ್ ಈ ಯುಗದಲ್ಲಿ ಕಂಪ್ಯೂಟರ್ ಗೇಮ್ಸ್ ಗಳ ಟ್ರೆಂಡ್ ಕೂಡ ಇದೆ . ಈ ಆಟಗಳನ್ನು ಮಕ್ಕಳೂ ಆಡುತ್ತಾರೆ . ಆದರೆ ಇದರಲ್ಲಿ ಎಷ್ಟು ಆಟಗಳಿರುತ್ತವೆಯೋ ಅವುಗಳ ಥೀಮ್ ಗಳು ಕೂಡಾ ಹೆಚ್ಚಾಗಿ ವಿದೇಶಗಳದ್ದೇ ಆಗಿರುತ್ತವೆ . ನಮ್ಮ ದೇಶದಲ್ಲಿ ಎಷ್ಟೊಂದು ಐಡಿಯಾಗಳಿವೆ , ಎಷ್ಟೊಂದು ಕಾನ್ಸೆಪ್ಟ್ ಗಳಿವೆ ಎಂದರೆ ನಮ್ಮ ಇತಿಹಾಸ ಬಹಳ ಸಮೃದ್ಧವಾಗಿದೆ . ನಾವು ಅವುಗಳ ಮೇಲೆ ಗೇಮ್ಸ್ ಸಿದ್ಧಪಡಿಸಬಹುದೇ ? ನೀವೂ ಭಾರತದಲ್ಲೂ ಗೇಮ್ಸ್ ಸಿದ್ಧಪಡಿಸಿ , ಎಂದು ನಾನು ದೇಶದ ಯುವಪ್ರತಿಭೆಗೆ ಹೇಳುತ್ತೇನೆ . Let the games begin ಎಂದೂ ಹೇಳಲಾಗುತ್ತದೆ . ಹಾಗಾದರೆ ಬನ್ನಿ ಆಟ ಆರಂಭಿಸೋಣ .


    ಸ್ನೇಹಿತರೆ , ಸ್ವಾವಲಂಬಿ ಭಾರತ ಆಂದೋಲನದಲ್ಲಿ ವರ್ಚುವಲ್ ಗೇಮ್ಸ್ ಆಗಲಿ , ಆಟಿಕೆಗಳ ಕ್ಷೇತ್ರವಾಗಲಿ , ಎಲ್ಲವೂ ಬಹಳ ಮಹತ್ವಪೂರ್ಣ ಪಾತ್ರವನ್ನು ವಹಿಸಬೇಕಿದೆ ಮತ್ತು ಇದೊಂದು ಅವಕಾಶವೂ ಆಗಿದೆ . ಇಂದಿನಿಂದ 100 ವರ್ಷ ಹಿಂದೆ ಅಸಹಕಾರ ಆಂದೋಲನ ಆರಂಭವಾಗಿತ್ತು . ಆಗ ಗಾಂಧೀಜಿ ಬರೆದಿದ್ದರು – “ ಅಸಹಕಾರ ಆಂದೋಲನ ದೇಶದ ಜನತೆಗೆ ಸ್ವಾಭಿಮಾನ ಮತ್ತು ತಮ್ಮ ಶಕ್ತಿಯ ಅರಿವು ಮೂಡಿಸುವ ಒಂದು ಪ್ರಯತ್ನ ” ಎಂದು .


    ಇಂದು ನಾವು ದೇಶವನ್ನು ಸ್ವಾವಲಂಬಿಯಾಗಿಸುವ ಪ್ರಯತ್ನ ಮಾಡುತ್ತಿದ್ದೇವೆ , ಅಂದರೆ ಸಂಪೂರ್ಣ ಸ್ವಾಭಿಮಾನದೊಂದಿಗೆ ಮುಂದೆ ಸಾಗಬೇಕಿದೆ , ಪ್ರತಿಯೊಂದು ಕ್ಷೇತ್ರದಲ್ಲಿ ದೇಶವನ್ನು ಸ್ವಾವಲಂಬಿ ಮಾಡಬೇಕಿದೆ . ಅಸಹಕಾರ ಆಂದೋಲನದ ರೂಪದಲ್ಲಿ ಯಾವ ಬೀಜವನ್ನು ಬಿತ್ತಲಾಗಿತ್ತೊ ಅದನ್ನು ಈಗ ಸ್ವಾವಲಂಬಿ ಭಾರತದ ವಟವೃಕ್ಷದಂತೆ ಪರಿವರ್ತನೆಗೊಳಿಸುವುದು ನಮ್ಮೆಲ್ಲರ ಜವಾಬ್ದಾರಿಯಾಗಿದೆ .


    ನನ್ನ ಪ್ರೀತಿಯ ದೇಶವಾಸಿಗಳೇ , ಭಾರತೀಯರ ಅನ್ವೇಷಣೆ ಮತ್ತು ಪರಿಹಾರ ನೀಡುವ ಸಾಮರ್ಥ್ಯದ ಬಲವನ್ನು ಪ್ರತಿಯೊಬ್ಬರೂ ಮಾನ್ಯ ಮಾಡುತ್ತಾರೆ . ಮತ್ತು ಎಲ್ಲಿ ಸಮರ್ಪಣಾ ಭಾವವಿದೆಯೋ , ಸಂವೇದನೆ ಇದೆಯೋ ಅಲ್ಲಿ ಈ ಶಕ್ತಿ ಅಪರಿಮಿತವಾಗುತ್ತದೆ . ಈ ತಿಂಗಳ ಆರಂಭದಲ್ಲಿ ದೇಶದ ಯುವಜನತೆಯ ಎದುರು ಆ್ಯಪ್ ಆವಿಷ್ಕಾರದ ಸವಾಲೊಂದನ್ನು ಇಡಲಾಗಿತ್ತು . ಈ ಸ್ವಾವಲಂಬಿ ಭಾರತ ಆ್ಯಪ್ ಆವಿಷ್ಕಾರದ ಸವಾಲಿನಲ್ಲಿ ನಮ್ಮ ಯುವಜನರು ಅತ್ಯುತ್ಸಾಹದಿಂದ ಪಾಲ್ಗೊಂಡಿದ್ದರು . ಸುಮಾರು 7 ಸಾವಿರ entry ಗಳು ಬಂದಿದ್ದವು . ಅವುಗಳಲ್ಲಿ , ಮೂರನೇ ಎರಡರಷ್ಟು ಆ್ಯಪ್ ಗಳು ಎರಡು ಮತ್ತು ಮೂರನೇ ಶ್ರೇಣಿಯ ನಗರಗಳ ಯುವಕರು ಅಭಿವೃದ್ಧಿಪಡಿಸಿರುವಂಥವುಗಳಾಗಿವೆ . ಇದು ಸ್ವಾವಲಂಬಿ ಭಾರತ ಮತ್ತು ದೇಶದ ಭವಿಷ್ಯದ ದೃಷ್ಟಿಯಿಂದ ಅತ್ಯಂತ ಶುಭ ಸಂಕೇತವಾಗಿದೆ . ಸ್ವಾವಲಂಬಿ ಭಾರತ ಆ್ಯಪ್ ಆವಿಷ್ಕಾರ ಸವಾಲಿನ ಫಲಿತಾಂಶವನ್ನು ನೋಡಿದರೆ ತಾವು ಖಂಡಿತವಾಗಿ ಪ್ರಭಾವಿತರಾಗುತ್ತೀರಿ . ಸಾಕಷ್ಟು ವಿಚಾರ ವಿನಿಮಯಗಳ ನಂತರ ಬೇರೆ ಬೇರೆ ವಿಭಾಗಗಳಲ್ಲಿ ಸರಿಸುಮಾರು 2 ಡಜನ್ ಆ್ಯಪ್ ಗಳಿಗೆ ಪ್ರಶಸ್ತಿಯನ್ನೂ ನೀಡಲಾಗಿದೆ . ತಾವೆಲ್ಲರೂ ಈ ಆ್ಯಪ್ ಗಳ ಬಗ್ಗೆ ತಿಳಿದುಕೊಂಡು ಅವುಗಳನ್ನು ಬಳಕೆ ಮಾಡಿಕೊಳ್ಳಿ . ಇದರಿಂದ ತಮಗೂ ಇಂಥದ್ದೇನಾದರೂ ಮಾಡಲು ಪ್ರೇರಣೆಯಾಗಬಹುದು . ಇವುಗಳಲ್ಲಿ ಕುಟುಕೀ ಎನ್ನುವ ಮಕ್ಕಳ ಕಲಿಕಾ ಆ್ಯಪ್ ಒಂದಿದೆ . ಚಿಕ್ಕಮಕ್ಕಳಿಗೆ ಉತ್ತಮ ಸಂವಾದಿಯಾಗಿರುವ ಈ ಆ್ಯಪ್ ನಲ್ಲಿ ಹಾಡುಗಳನ್ನು , ಕಥೆಗಳನ್ನು ಕೇಳಿಸಲಾಗುತ್ತದೆ . ಈ ಮೂಲಕವೇ ಮಕ್ಕಳು ಸಾಕಷ್ಟು ಗಣಿತ ಹಾಗೂ ವಿಜ್ಞಾನದ ಹಲವಾರು ಅಂಶಗಳನ್ನು ಕಲಿತುಕೊಳ್ಳುತ್ತಾರೆ . ಇದರಲ್ಲಿ ಚಟುವಟಿಕೆಗಳೂ ಇವೆ , ಆಟವೂ ಇದೆ . ಇದೇ ರೀತಿಯಲ್ಲಿ ಒಂದು ಮೈಕ್ರೊ ಬ್ಲಾಗಿಂಗ್ ವೇದಿಕೆಯಾಗಿರುವ ಆ್ಯಪ್ ಕೂಡ ಇದೆ . ಇದರ ಹೆಸರು ಕೆಒಒ ಅಂದರೆ ಕೂ . ಇದರಲ್ಲಿ ನಾವು ನಮ್ಮ ಮಾತೃಭಾಷೆಯಲ್ಲಿ ಬರಹ , ವಿಡಿಯೋ ಹಾಗೂ ಧ್ವನಿಯ ಮೂಲಕ ನಮ್ಮ ಮಾತುಗಳನ್ನು ದಾಖಲಿಸಬಹುದು , ಸಂವಾದ ನಡೆಸಬಹುದು . ಇದೇ ರೀತಿ , ಚಿಂಗಾರಿ ಎನ್ನುವ ಆ್ಯಪ್ ಸಹ ಯುವಜನತೆಯಲ್ಲಿ ಸಾಕಷ್ಟು ಜನಪ್ರಿಯವಾಗುತ್ತಿದೆ . “ ಆಸ್ಕ್ ಸರ್ಕಾರ್ ’ ಎನ್ನುವ ಆ್ಯಪ್ ಇದೆ . ಇದರಲ್ಲಿ ಚಾಟ್ ಬೋಟ್ ಮೂಲಕ ತಾವು ಪರಸ್ಪರ ಚರ್ಚೆ ನಡೆಸಬಹುದು . ಹಾಗೂ ಯಾವುದೇ ಸರ್ಕಾರಿ ಯೋಜನೆಗಳ ಬಗ್ಗೆ ಬರಹ , ದನಿ ಹಾಗೂ ವಿಡಿಯೋ ಮೂರೂ ವಿಧಾನಗಳಲ್ಲಿ ಸರಿಯಾದ ಮಾಹಿತಿ ಪಡೆದುಕೊಳ್ಳಬಹುದು . ಇದು ತಮಗೆ ಬಹಳ ಸಹಕಾರಿಯಾಗಿದೆ . ಇನ್ನೊಂದು ಸ್ಟೆಪ್ ಸೆಟ್ ಗೋ ಎನ್ನುವ ಆ್ಯಪ್ ಇದೆ . ಇದು ದೈಹಿಕ ಸಾಮರ್ಥ್ಯ , ಫಿಟ್ ನೆಸ್ ಗೆ ಸಂಬಂಧಿಸಿದೆ . ತಾವು ಎಷ್ಟು ನಡೆದಿದ್ದೀರಿ , ಎಷ್ಟು ಕ್ಯಾಲೋರಿಗಳನ್ನು ಕಳೆದುಕೊಂಡಿದ್ದೀರಿ ಎನ್ನುವ ಎಲ್ಲ ಮಾಹಿತಿಗಳನ್ನು ಇದು ಸಂಗ್ರಹಿಸುತ್ತದೆ . ಅಲ್ಲದೆ , ತಾವು ದೈಹಿಕ ಚಟುವಟಿಕೆಗಳನ್ನು ನಡೆಸಲು ಪ್ರೇರಣೆ ನೀಡುತ್ತದೆ . ಇಲ್ಲಿ ನಾನು ಕೆಲವೇ ಉದಾಹರಣೆಗಳನ್ನು ನೀಡಿದ್ದೇನೆ . ಇನ್ನೂ ಹಲವಾರು ಆ್ಯಪ್ ಗಳು ಈ ಸ್ಪರ್ಧೆಯಲ್ಲಿ ವಿಜೇತವಾಗಿದೆ . ಕೆಲವು ವ್ಯಾಪಾರ ವಹಿವಾಟಿಗೆ , ಕೆಲವು ಆಟೋಟಗಳಿಗೆ ಸಂಬಂಧಿಸಿವೆ . ಇಸ್ ಇಕ್ವಲ್ ಟು , ಬುಕ್ಸ್ ಆ್ಯಂಡ್ ಎಕ್ಸಪೆನ್ಸ್ , ಜೋಹೋ , ವರ್ಕ್ ಪ್ಲೇಸ್ , ಎಫ್ಟಿಸಿ ಟ್ಯಾಲೆಂಟ್ ನಂಥ ಆ್ಯಪ್ ಗಳಿವೆ . ತಾವು ಇವುಗಳ ಬಗ್ಗೆ ಅಂತರ್ಜಾಲದಲ್ಲಿ ಹುಡುಕಿದರೆ ಸಾಕಷ್ಟು ಮಾಹಿತಿ ಸಿಗುತ್ತದ . ತಾವೂ ಮುಂದೆ ಕೆಲವು ಅನ್ವೇಷಣೆಗಳನ್ನು ಮಾಡಿ , ಕೆಲವನ್ನು ಬಳಕೆಗೆ ತನ್ನಿ . ತಮ್ಮ ಪ್ರಯತ್ನ , ಇಂದಿನ ಚಿಕ್ಕ ಚಿಕ್ಕ ಸ್ಟಾರ್ಟ್ ಅಪ್ ಗಳು ಮುಂದೆ ದೊಡ್ಡ ದೊಡ್ಡ ಕಂಪನಿಗಳಾಗಿ ಬದಲಾಗುತ್ತವೆ ಹಾಗೂ ವಿಶ್ವದಲ್ಲಿ ಭಾರತದ ಹೆಸರನ್ನು ಗುರುತಿಸಲು ಸಹಕಾರಿಯಾಗುತ್ತವೆ . ಇಂದು ಯಾವೆಲ್ಲ ದೊಡ್ಡ ದೊಡ್ಡ ಕಂಪನಿಗಳ ಹೆಸರು ಕಂಡುಬರುತ್ತವೆಯೋ ಅವುಗಳೆಲ್ಲ ಹಿಂದೊಮ್ಮೆ ಸ್ಟಾರ್ಟ್ ಅಪ್ ಗಳಾಗಿದ್ದವು ಎನ್ನುವುದನ್ನು ತಾವು ಮರೆಯಬೇಡಿ .


    ಪ್ರೀತಿಯ ದೇಶವಾಸಿಗಳೇ , ನಮ್ಮ ಮಕ್ಕಳು , ವಿದ್ಯಾರ್ಥಿಗಳು ತಮ್ಮ ಸಂಪೂರ್ಣ , ಕ್ಷಮತೆಯನ್ನು ತೋರಿಸುವಲ್ಲಿ , ಸಾಮರ್ಥ್ಯವನ್ನು ವ್ಯಕ್ತಪಡಿಸುವಲ್ಲಿ ಪೌಷ್ಟಿಕಾಂಶ ಹಾಗೂ ಪೋಷಣೆಯ ಪಾತ್ರವೂ ಅಧಿಕವಾಗಿದೆ . ದೇಶಾದ್ಯಂತ ಸೆಪ್ಟೆಂಬರ್ ತಿಂಗಳನ್ನು ಪೌಷ್ಟಿಕತೆಯ ಮಾಸ ಎಂಬುದಾಗಿ ಆಚರಿಸಲಾಗುತ್ತಿದೆ . ರಾಷ್ಟ್ರ ಮತ್ತು ಪೌಷ್ಟಿಕತೆಗೆ ತುಂಬ ಆಳವಾದ ಸಂಬಂಧವಿದೆ . ಒಂದು ಗಾದೆ ಮಾತಿದೆ , ಯಥಾ ಅನ್ನಮ್ ತಥಾ ಮನಃ . ಅಂದರೆ , ನಾವು ಸೇವಿಸುವ ಅನ್ನ ಹೇಗಿರುತ್ತದೆಯೋ ಹಾಗೆ ನಮ್ಮ ಮಾನಸಿಕ ಮತ್ತು ಬೌದ್ಧಿಕ ವಿಕಾಸವೂ ಆಗುತ್ತದೆ ಎಂದು . ಶಿಶುಗಳಿಗೆ ಗರ್ಭದಲ್ಲಿ , ಬಾಲ್ಯದಲ್ಲಿ ಎಷ್ಟು ಉತ್ತಮವಾದ ಪೋಷಣೆ ಸಿಗುತ್ತದೆಯೋ ಅಷ್ಟೇ ಉತ್ತಮವಾಗಿ ಆ ಮಗುವಿನ ಮಾನಸಿಕ ವಿಕಾಸವಾಗುತ್ತದೆ ಎಂದು ತಜ್ಞರು ಹೇಳುತ್ತಾರೆ . ಹಾಗೆಯೇ ಆ ಮಗು ಆರೋಗ್ಯವಾಗಿಯೂ ಇರುತ್ತದೆ . ಮಕ್ಕಳಿಗೆ ಪೌಷ್ಟಿಕಾಂಶದ ಲಭ್ಯತೆ ಜತೆಗೆ ತಾಯಂದಿರಿಗೂ ಪೂರ್ತಿ ಪೋಷಣೆ ಸಿಗುವುದು ಅತ್ಯಗತ್ಯ . ಪೌಷ್ಟಿಕತೆಯೆಂದರೆ ಕೇವಲ ತಾವು ಯಾವ ಆಹಾರ ಸೇವಿಸುತ್ತೀರಿ , ಎಷ್ಟು ಸೇವಿಸುತ್ತೀರಿ ಎಷ್ಟು ಬಾರಿ ಸೇವಿಸುತ್ತೀರಿ ಇಷ್ಟೇ ಅಲ್ಲ . ತಮ್ಮ ದೇಹಕ್ಕೆ ಎಷ್ಟು ಪೌಷ್ಟಿಕತೆ , ಸತ್ವ ಸಿಗುತ್ತಿದೆ ಎಂಬುದು ಮುಖ್ಯ . ತಮಗೆ ಕಬ್ಬಿಣಾಂಶ , ಕ್ಯಾಲ್ಸಿಯಂ ಸಿಗುತ್ತದೆಯೇ ಇಲ್ಲವೇ , ಸೋಡಿಯಂ ಹಾಗೂ ಜೀವಸತ್ವಗಳು ಸಿಗುತ್ತದೆಯೇ ಇಲ್ಲವೇ ಎಂದು ನೋಡಬೇಕಾಗುತ್ತದೆ . ಈ ಎಲ್ಲ ಪೌಷ್ಟಿಕಾಂಶಗಳಿಗೆ ಬಹಳ ಪ್ರಾಮುಖ್ಯತೆಯಿದೆ . ಪೌಷ್ಟಿಕತೆಯ ಈ ಆಂದೋಲನದಲ್ಲಿ ಜನ ಭಾಗಿಯಾಗುವುದು ಅತ್ಯಂತ ಅಗತ್ಯ . ಜನರ ಸಹಭಾಗಿತ್ವವೇ ಇದನ್ನು ಫಲಪ್ರದವನ್ನಾಗಿಸುತ್ತದೆ . ಹಿಂದಿನ ಕೆಲವು ವರ್ಷಗಳಲ್ಲಿ ಈ ನಿಟ್ಟಿನಲ್ಲಿ ದೇಶದಲ್ಲಿ ಸಾಕಷ್ಟು ಪ್ರಯತ್ನ ಮಾಡಲಾಗಿದೆ . ಈಗ ಮುಖ್ಯವಾಗಿ , ನಮ್ಮ ಗ್ರಾಮೀಣ ಭಾಗಗಳಲ್ಲಿ ಇದನ್ನು ಜನರ ಸಹಭಾಗಿತ್ವದಿಂದ ಜನಾಂದೋಲನವನ್ನಾಗಿ ಮಾಡಲಾಗುತ್ತಿದೆ . ಪೌಷ್ಟಿಕ ಸಪ್ತಾಹ , ಪೌಷ್ಟಿಕ ಮಾಸ ಆಚರಣೆಗಳ ಮೂಲಕ ಪೌಷ್ಟಿಕತೆಯ ಬಗ್ಗೆ ಹೆಚ್ಚು ಹೆಚ್ಚು ಅರಿವು ಮೂಡಿಸಲಾಗುತ್ತಿದೆ . ಶಾಲೆಗಳೂ ಇದರಲ್ಲಿ ಜತೆಯಾಗಿವೆ . ಮಕ್ಕಳಿಗಾಗಿ ಸ್ಪರ್ಧೆಗಳು ನಡೆಯಲಿ , ಅವರಲ್ಲಿ ಅರಿವು ಹೆಚ್ಚಲಿ . ಈ ನಿಟ್ಟಿನಲ್ಲಿ ನಿರಂತರವಾಗಿ ಪ್ರಯತ್ನಿಸಲಾಗುತ್ತಿದೆ . ತರಗತಿಯಲ್ಲಿ ಒಬ್ಬ ಮಾನಿಟರ್ ಇರುವಂಥ ಮಾದರಿಯಲ್ಲಿಯೇ ಪೌಷ್ಟಿಕತೆ ಪ್ರತಿನಿಧಿಸುವ ಮಾನಿಟರ್ ಕೂಡ ಇರಲಿ . ಅಂಕಪಟ್ಟಿಯಂತೆಯೇ ಪೌಷ್ಟಿಕ ಪಟ್ಟಿಯನ್ನೂ ಮಾಡಬೇಕಿದೆ . ಇಂಥವೆಲ್ಲ ಕಾರ್ಯಗಳನ್ನು ಆರಂಭಿಸಬೇಕಿದೆ . ಪೌಷ್ಟಿಕ ಮಾಸಾಚರಣೆ ಹಿನ್ನೆಲೆಯಲ್ಲಿ ಎಂವೈಜಿಒವಿ ( MyGov) ಪೋರ್ಟಲ್ ನಲ್ಲಿ ಆಹಾರ ಮತ್ತು ಪೌಷ್ಟಿಕತೆಗೆ ಸಂಬಂಧಿಸಿದ ರಸಪ್ರಶ್ನೆ ಸ್ಪರ್ಧೆಯನ್ನೂ ಆಯೋಜಿಸಲಾಗುವುದು . ಇದರೊಂದಿಗೆ ಮೀಮ್ ಗಳ ಸ್ಪರ್ಧೆಯೂ ನಡೆಯಲಿದೆ . ತಾವು ಸ್ವಯಂ ಇದರಲ್ಲಿ ಸ್ಪರ್ಧಿಸಿ ಹಾಗೂ ಇನ್ನೊಬ್ಬರನ್ನೂ ಪಾಲ್ಗೊಳ್ಳಲು ಪ್ರೇರೇಪಿಸಿ .


    ಜತೆಗಾರರೇ , ತಮಗೆ ಯಾವಾಗಲಾದರೂ ಗುಜರಾತ್ ನಲ್ಲಿರುವ ಸರ್ದಾರ್ ವಲ್ಲಭಭಾಯಿ ಪಟೇಲ್ ಅವರ ಪ್ರತಿಮೆಯನ್ನು ನೋಡಲು ಅವಕಾಶ ಸಿಕ್ಕಿರಬಹುದು , ಅಥವಾ ಕೋವಿಡ್ ನಂತರ ಪ್ರವಾಸಿಗರಿಗೆ ತೆರೆದ ಬಳಿಕ ಅಲ್ಲಿಗೆ ಭೇಟಿ ನೀಡಲು ಅವಕಾಶ ಸಿಗಬಹುದು . ಅಲ್ಲೊಂದು ವಿಶಿಷ್ಟ ಪ್ರಕಾರದ ಪೌಷ್ಟಿಕ ಉದ್ಯಾನವನ್ನು ನಿರ್ಮಿಸಲಾಗಿದೆ . ನೀವು ಅಲ್ಲಿಗೆ ಹೋದಾಗ ಆಟವಾಡುತ್ತ , ಆನಂದಪಡುತ್ತ ಪೌಷ್ಟಿಕತೆಯ ಕುರಿತು ಶಿಕ್ಷಣ ನೀಡುವ ಈ ಉದ್ಯಾನವನ್ನು ಖಂಡಿತವಾಗಿ ನೋಡಿ ಬನ್ನಿ .


    ಜತೆಗಾರರೇ , ಭಾರತವು ಒಂದು ವಿಶಾಲವಾದ ದೇಶವಾಗಿದೆ , ಆಹಾರ ವೈವಿಧ್ಯ ಇಲ್ಲಿ ಅಪಾರ . ನಮ್ಮ ದೇಶದಲ್ಲಿ ಬೇರೆ ಬೇರೆ ಋತುಗಳು ಬರುತ್ತವೆ . ಬೇರೆ ಬೇರೆ ಸ್ಥಳಗಳಲ್ಲಿ ಅಲ್ಲಿನ ಹವಾಮಾನವನ್ನು ಆಧರಿಸಿ ವಿಭಿನ್ನ ಸ್ಥಿತಿ ನಿರ್ಮಾಣವಾಗುತ್ತದೆ . ಹೀಗಾಗಿ , ಪ್ರತಿಯೊಂದು ಪ್ರದೇಶದ ಹವಾಮಾನ , ಅಲ್ಲಿನ ಸ್ಥಳೀಯ ಊಟ , ಅಲ್ಲಿನ ಅನ್ನ , ಹಣ್ಣುಗಳು , ತರಕಾರಿಗಳಿಗೆ ಅನುಗುಣವಾಗಿ ಪೌಷ್ಟಿಕಾಂಶ ಭರಿತ ಆಹಾರ ಸೇವನೆಯ ಯೋಜನೆಯನ್ನು ಮಾಡಿಕೊಳ್ಳಿ . ಪ್ರಧಾನ ಧಾನ್ಯಗಳು , ಕಿರುಧಾನ್ಯಗಳು , ರಾಗಿ , ಜೋಳ ಇವು ಅತ್ಯುತ್ತಮ ಪೌಷ್ಟಿಕ ಆಹಾರಗಳು . ಒಂದು ಭಾರತೀಯ ಕೃಷಿ ಕೋಶವನ್ನು ಸಿದ್ಧಪಡಿಸಲಾಗುತ್ತಿದೆ . ಇದರಲ್ಲಿ ಪ್ರತಿ ಜಿಲ್ಲೆಯಲ್ಲಿ ಯಾವ ಬೆಳೆ ಬರುತ್ತದೆ , ಅವುಗಳ ಪೌಷ್ಟಿಕತೆಯ ಮೌಲ್ಯವೆಷ್ಟು ಎನ್ನುವ ಎಲ್ಲ ಮಾಹಿತಿ ಸಿಗಲಿದೆ . ಇದು ತಮ್ಮೆಲ್ಲರಿಗೂ ಪ್ರಯೋಜನಕ್ಕೆ ಬರುವ ಕೋಶವಾಗಬಲ್ಲದು . ಬನ್ನಿ , ಇದು ಪೌಷ್ಟಿಕತೆಯ ಮಾಸದಲ್ಲಿ ಪೌಷ್ಟಿಕ ಆಹಾರ ಹಾಗೂ ಆರೋಗ್ಯವನ್ನು ಚೆನ್ನಾಗಿರಿಸಿಕೊಳ್ಳುವ ಬಗ್ಗೆ ನಮಗೆಲ್ಲರಿಗೂ ಪ್ರೇರಣೆ ನೀಡಬಲ್ಲದು .


    ಪ್ರೀತಿಯ ದೇಶವಾಸಿಗಳೇ , ನಾವು ಸ್ವಾತಂತ್ರ್ಯ ದಿನವನ್ನು ಆಚರಿಸುತ್ತಿದ್ದ ಸಂದರ್ಭದಲ್ಲಿ ಒಂದು ಹೃದಯಸ್ಪರ್ಶಿ ವಿಚಾರದ ಬಗ್ಗೆ ನನ್ನ ಗಮನವಿತ್ತು . ಅದು , ನಮ್ಮ ರಕ್ಷಣಾಬಲದ ಎರಡು ಬಲಶಾಲಿ ಜೀವಿಗಳ ಕುರಿತಾಗಿತ್ತು . ಒಂದು ಸೋಫಿ ಹಾಗೂ ಇನ್ನೊಂದು ವಿದಾ . ಸೋಪಿ ಹಾಗೂ ವಿದಾ ಇವು ಭಾರತೀಯ ಸೇನೆಯ ಶ್ವಾನಗಳು . ಅವುಗಳಿಗೆ ಸೇನಾ ಮುಖ್ಯಸ್ಥರು ಮೆಚ್ಚುಗೆ ಪತ್ರವನ್ನು ನೀಡಿ ಗೌರವಿಸಿದರು . ಸೋಫಿ ಮತ್ತು ವಿದಾ ನಾಯಿಗಳಿಗೆ ಈ ಸಮ್ಮಾನ ಯಾಕೆ ಸಿಕ್ಕಿತೆಂದರೆ , ಇವು ದೇಶ ಕಾಯುವ ತಮ್ಮ ಕರ್ತವ್ಯವನ್ನು ಬಹಳ ಅದ್ಭುತವಾಗಿ ನಿಭಾಯಿಸಿವೆ . ನಮ್ಮ ರಕ್ಷಣಾ ಬಲದಲ್ಲಿರುವ ಇಂಥ ಅನೇಕ ಬಹಾದ್ದೂರ್ ಶ್ವಾನಗಳು ದೇಶಕ್ಕಾಗಿಯೇ ಬದುಕುತ್ತವೆ ಹಾಗೂ ದೇಶಕ್ಕಾಗಿ ತಮ್ಮ ಬಲಿದಾನವನ್ನೂ ಮಾಡುತ್ತವೆ . ಬಾಂಬ್ ಸ್ಫೋಟದಂತಹ ಎಷ್ಟೆಲ್ಲ ಘಟನೆಗಳಲ್ಲಿ , ಭಯೋತ್ಪಾದಕರು ತಪ್ಪಿಸಿಕೊಂಡು ಹೋಗದಂತೆ ತಡೆದು ನಿಲ್ಲಿಸುವಲ್ಲಿ ಇಂಥ ಶ್ವಾನಗಳು ಮಹತ್ವದ ಪಾತ್ರ ನಿಭಾಯಿಸಿವೆ . ದೇಶದ ಸಂರಕ್ಷಣೆಯಲ್ಲಿ ಶ್ವಾನಗಳ ಪಾತ್ರ ಎಂಥದ್ದು ಎಂದು ತಿಳಿಯುವ ಅವಕಾಶ ನನಗೆ ಕೆಲ ಸಮಯದ ಹಿಂದೆ ಸಿಕ್ಕಿತು . ಸಾಕಷ್ಟು ಕಥೆಗಳನ್ನೂ ಕೇಳಿದೆ . 2006 ರಲ್ಲಿ ಬಲರಾಮ ಎನ್ನುವ ನಾಯಿ ಅಮರನಾಥ ಯಾತ್ರೆಯ ದಾರಿಯಲ್ಲಿ ಇರಿಸಿದ್ದ ಬೃಹತ್ ಪ್ರಮಾಣದ ಶಸ್ತ್ರಾಸ್ತ್ರ ಮತ್ತು ಸ್ಫೋಟಕಗಳನ್ನು ಅಗೆದು ಪತ್ತೆ ಮಾಡಿತ್ತು . 2002 ರಲ್ಲಿ ಭಾವನಾ ಐಇಡಿ ಪತ್ತೆ ಹಚ್ಚಿತ್ತು . ಐಇಡಿ ತೆಗೆಯುವಾಗ ಉಗ್ರರು ಬಾಂಬ್ ಸ್ಫೋಟಿಸಿದ್ದರು ಹಾಗೂ ಶ್ವಾನಗಳು ಹುತಾತ್ಮವಾಗಿದ್ದವು . 2-3 ವರ್ಷಗಳ ಹಿಂದೆ ಛತ್ತೀಸ್ ಗಢದ ಬೀಜಾಪುರ ದಲ್ಲಿ ಸಿಆರ್ ಪಿಎಫ್ ಗೆ ಸೇರಿದ್ದ ಸ್ನಿಫರ್ ಶ್ವಾನ ಸಹ ಐಇಡಿ ಸ್ಫೋಟದಿಂದ ಹುತಾತ್ಮವಾಗಿತ್ತು . ಬೀಡ್ ಪೊಲೀಸರು ತಮ್ಮ ಜತೆಗಾರ ಶ್ವಾನವಾಗಿದ್ದ ರಾಕಿಗೆ ಸಂಪೂರ್ಣ ಸನ್ಮಾನದೊಂದಿಗೆ ಅಂತಿಮ ವಿದಾಯ ಹೇಳಿದ್ದ ಅತ್ಯಂತ ಭಾವಪೂರ್ಣ ದೃಶ್ಯವೊಂದನ್ನು ಕೆಲವು ದಿನಗಳ ಹಿಂದಷ್ಟೇ ತಾವು ಟಿವಿಯಲ್ಲಿ ಬಹುಶಃ ನೋಡಿದ್ದಿರಬಹುದು . ಆ ರಾಕಿಯು 300 ಕ್ಕೂ ಹೆಚ್ಚು ಪ್ರಕರಣಗಳನ್ನು ಬಗೆಹರಿಸಲು ಪೊಲೀಸರಿಗೆ ನೆರವು ನೀಡಿತ್ತು . ಶ್ವಾನಗಳು ವಿಪತ್ತು ನಿರ್ವಹಣೆ ಮತ್ತು ರಕ್ಷಣಾ ಕಾರ್ಯದಲ್ಲೂ ಬಹಳ ಮಹತ್ವದ ಪಾತ್ರ ವಹಿಸುತ್ತವೆ . ಭಾರತದ ರಾಷ್ಟ್ರೀಯ ವಿಪತ್ತು ನಿರ್ವಹಣಾ ಪಡೆ - ಎನ್ ಡಿಆರ್ ಎಫ್ ಇಂಥ ಡಜನ್ನುಗಟ್ಟಲೆ ಶ್ವಾನಗಳಿಗೆ ವಿಶೇಷವಾದ ತರಬೇತಿ ನೀಡಿದೆ . ಎಲ್ಲಾದರೂ ಭೂಕಂಪವಾದಾಗ , ಕಟ್ಟಡ ಕುಸಿದಾಗ ಅವಶೇಷಗಳ ಅಡಿ ಸಿಲುಕಿರುವ ಜನರನ್ನು ರಕ್ಷಿಸುವಲ್ಲಿ ಈ ನಾಯಿಗಳು ಅತ್ಯಂತ ತಜ್ಞತೆ ಹೊಂದಿರುತ್ತವೆ .


    ಜತೆಗಾರರೇ , ಭಾರತೀಯ ತಳಿಯ ಶ್ವಾನಗಳೂ ಅತ್ಯಂತ ಚೆನ್ನಾಗಿರುತ್ತವೆ ಎಂದು ನನಗೆ ತಿಳಿಯಿತು . ಭಾರತೀಯ ತಳಿಗಳಲ್ಲಿ ಮುಧೋಳ ಹೌಂಡ್ ಇದೆ , ಹಿಮಾಚಲದ ತಳಿಯಿದೆ , ಇವು ಅತ್ಯಂತ ಶ್ರೇಷ್ಠವಾದ ತಳಿಗಳಾಗಿವೆ . ರಾಜಾಪಲಾಯಂ , ಕನ್ನಿ , ಚಿಪ್ಪೀಪರಾಯಿ ಹಾಗೂ ಕೋಂಬಾಯಿ ತಳಿಗಳೂ ಸಹ ಬಹಳ ಬುದ್ಧಿವಂತ ಭಾರತೀಯ ಶ್ವಾನ ತಳಿಗಳಾಗಿವೆ . ಇವುಗಳನ್ನು ಪಾಲನೆ ಮಾಡಲು ವೆಚ್ಚವೂ ಬಹಳ ಕಡಿಮೆ . ಅಲ್ಲದೆ , ಇವು ಭಾರತದ ವಾತಾವರಣಕ್ಕೆ ಚೆನ್ನಾಗಿ ಹೊಂದುತ್ತವೆ . ನಮ್ಮ ರಕ್ಷಣಾ ಏಜೆನ್ಸಿಗಳೂ ಈ ಭಾರತೀಯ ತಳಿಯ ಶ್ವಾನಗಳನ್ನೇ ತಮ್ಮ ಭದ್ರತಾ ಕಾರ್ಯದಲ್ಲಿ ಬಳಕೆ ಮಾಡುತ್ತಿವೆ . ಕೆಲವು ಸಮಯದ ಹಿಂದೆ ಸೇನೆ , ಸಿಐಎಸ್ ಎಫ್ , ಎನ್ ಎಸ್ ಜಿ ಗಳು ಮುಧೋಳ ಜಾತಿಯ ಶ್ವಾನಗಳಿಗೆ ತರಬೇತಿ ನೀಡಿ ಶ್ವಾನ ದಳಕ್ಕೆ ಸೇರ್ಪಡೆ ಮಾಡಿಕೊಂಡಿವೆ . ಸಿಆರ್ ಪಿಎಫ್ ಕೋಂಬಾಯಿ ಜಾತಿಯ ನಾಯಿಗಳನ್ನು ತಮ್ಮ ದಳಕ್ಕೆ ಸೇರಿಸಿಕೊಂಡಿವೆ . ಭಾರತೀಯ ಕೃಷಿ ಸಂಶೋಧನಾ ಮಂಡಳಿ ಸಹ ಭಾರತೀಯ ತಳಿಗಳ ನಾಯಿಗಳ ಮೇಲೆ ಅಧ್ಯಯನ ಮಾಡುತ್ತಿದೆ . ಭಾರತೀಯ ತಳಿಗಳನ್ನು ಇನ್ನಷ್ಟು ಉತ್ತಮಪಡಿಸುವುದು ಹಾಗೂ ಹೆಚ್ಚು ಪ್ರಯೋಜನಕಾರಿಯನ್ನಾಗಿಸುವುದು ಇದರ ಉದ್ದೇಶವಾಗಿದೆ . ತಾವು ಅಂತರ್ಜಾಲದಲ್ಲಿ ಇವುಗಳ ಹೆಸರನ್ನು ಹುಡುಕಿದರೆ ಈ ತಳಿಗಳ ಬಗ್ಗೆ ಮಾಹಿತಿ ಸಿಗುತ್ತದೆ . ಇವುಗಳ ಸೌಂದರ್ಯ , ಅರ್ಹತೆ , ಗುಣಗಳನ್ನು ನೋಡಿದರೆ ಖಂಡಿತವಾಗಿ ಅಚ್ಚರಿಪಡುತ್ತೀರಿ . ಮುಂದಿನ ಬಾರಿ ತಾವು ನಾಯಿ ಸಾಕಲು ಇಚ್ಛಿಸಿದರೆ ಖಂಡಿತವಾಗಿ ಇಂಥ ಭಾರತೀಯ ತಳಿಗಳನ್ನೇ ಮನೆಗೆ ತನ್ನಿ . ಸ್ವಾವಲಂಬಿ ಭಾರತ ಜನಮನದ ಮಂತ್ರವೇ ಆಗಿರುವಾಗ ಯಾವುದೇ ಕ್ಷೇತ್ರ ಇದರಿಂದ ಹೊರಗುಳಿಯುವುದು ಹೇಗೆ ?


    ನನ್ನ ಪ್ರೀತಿಯ ದೇಶವಾಸಿಗಳೇ , ಕೆಲ ದಿನಗಳ ನಂತರ ಸೆಪ್ಟೆಂಬರ್ 5 ರಂದು ನಾವು ಶಿಕ್ಷಕರ ದಿನವ್ನನು ಆಚರಿಸುತ್ತೇವೆ . ನಮ್ಮ ಜೀವನದ ಸಾಫಲ್ಯಗಳು ಹಾಗೂ ಹಿಂದಿನ ದಿನಗಳನ್ನು ಒಮ್ಮೆ ನೆನಪಿಸಿಕೊಂಡರೆ ಒಬ್ಬರಾದರೂ ಶಿಕ್ಷಕರು ನಮ್ಮ ಸ್ಮರಣೆಗೆ ಬರುತ್ತಾರೆ . ಶೀಘ್ರವಾಗಿ ಬದಲಾಗುತ್ತಿರುವ ಸಮಯ ಹಾಗೂ ಕೊರೋನಾ ಸಂಕಟದ ಈ ಕಾಲದಲ್ಲಿ ನಮ್ಮ ಶಿಕ್ಷಕರಿಗೂ ಸಮಯದೊಂದಿಗೆ ಬದಲಾಗಬೇಕಾದ ಸವಾಲು ಎದುರಾಗಿದೆ . ನಮ್ಮ ಶಿಕ್ಷಕರು ಈ ಸವಾಲನ್ನು ಸ್ವೀಕಾರ ಮಾಡಿದ್ದಷ್ಟೇ ಅಲ್ಲ , ಬದಲಿಗೆ ಅದನ್ನೊಂದು ಅವಕಾಶವನ್ನಾಗಿಯೂ ಸೃಷ್ಟಿ ಮಾಡಿದ್ದಾರೆ ಎನ್ನಲು ಬಹಳ ಸಂತಸವಾಗುತ್ತದೆ . ಕಲಿಕೆಯಲ್ಲಿ ತಂತ್ರಜ್ಞಾನದ ಬಳಕೆಯನ್ನು ಹೇಗೆ ಮಾಡಬೇಕು , ಹೊಸ ವಿಧಾನಗಳನ್ನು ಹೇಗೆ ತಮ್ಮದಾಗಿಸಿಕೊಳ್ಳಬೇಕು , ವಿದ್ಯಾರ್ಥಿಗಳಿಗೆ ಹೇಗೆ ನೆರವಾಗಬೇಕು ಎನ್ನುವ ವಿಚಾರಗಳನ್ನು ನಮ್ಮ ಶಿಕ್ಷಕರು ಬಹಳ ಸಹಜವಾಗಿ ಅರಿತುಕೊಂಡಿದ್ದಾರೆ ಮತ್ತು ತಮ್ಮ ವಿದ್ಯಾರ್ಥಿಗಳಿಗೂ ಬೋಧಿಸುತ್ತಿದ್ದಾರೆ . ಇಂದು ದೇಶದ ಪ್ರತಿಯೊಂದು ಪ್ರದೇಶದಲ್ಲಿ ಒಂದಲ್ಲ ಒಂದು ರೀತಿಯ ಆವಿಷ್ಕಾರಗಳು ನಡೆಯುತ್ತಿವೆ . ಶಿಕ್ಷಕರು ಹಾಗೂ ವಿದ್ಯಾರ್ಥಿಗಳು ಸೇರಿ ಹೊಸತನ್ನು ಸೃಷ್ಟಿಸುತ್ತಿದ್ದಾರೆ . ನಮ್ಮ ದೇಶದಲ್ಲಿ ಹೊಸ ರಾಷ್ಟ್ರೀಯ ಶಿಕ್ಷಣ ನೀತಿಯ ಮೂಲಕ ಯಾವ ರೀತಿಯ ಅಗಾಧ ಬದಲಾವಣೆ ಆಗಲಿದೆಯೋ ಅದರ ಲಾಭವನ್ನೂ ಸಹ ಶಿಕ್ಷಕರು ವಿದ್ಯಾರ್ಥಿಗಳಿಗೆ ತಲುಪಿಸುವಲ್ಲಿ ಮಹತ್ವದ ಪಾತ್ರ ವಹಿಸುತ್ತಾರೆ ಎನ್ನುವ ನಂಬಿಕೆ ನನಗಿದೆ .


    ಜತೆಗಾರರೇ , ವಿಶೇಷವಾಗಿ ನನ್ನ ಶಿಕ್ಷಕ ಬಂಧುಗಳೇ , 2022 ರಲ್ಲಿ ನಮ್ಮ ದೇಶ ಸ್ವತಂತ್ರವಾದ 75 ನೇ ವರ್ಷವನ್ನು ಆಚರಿಸಲಾಗುತ್ತದೆ . ಸ್ವಾತಂತ್ರ್ಯಕ್ಕೂ ಮುನ್ನ ಅನೇಕ ವರ್ಷಗಳವರೆಗೆ ನಮ್ಮ ದೇಶದಲ್ಲಿ ಸ್ವಾತಂತ್ರ್ಯಕ್ಕಾಗಿ ಹೋರಾಟ ನಡೆದಿತ್ತು . ಅದೊಂದು ದೊಡ್ಡ ಇತಿಹಾಸ . ಸ್ವಾತಂತ್ರ್ಯಕ್ಕಾಗಿ ತಮ್ಮ ಪ್ರಾಣವನ್ನು ತ್ಯಾಗ ಮಾಡಿದವರಿಲ್ಲದೇ ಇರುವ ದೇಶದ ಯಾವ ಭಾಗವೂ ಇಲ್ಲ . ಜನ ತಮ್ಮ ಸರ್ವಸ್ವವನ್ನೂ ಸ್ವಾತಂತ್ರ್ಯಕ್ಕಾಗಿ ತ್ಯಾಗ ಮಾಡಿದ್ದರು . ನಮ್ಮ ಇಂದಿನ ಪೀಳಿಗೆ , ವಿದ್ಯಾರ್ಥಿಗಳು ಸ್ವಾತಂತ್ರ್ಯ ಹೋರಾಟ , ಅದರಲ್ಲಿ ಪಾಲ್ಗೊಂಡಿದ್ದ ದೇಶದ ನಾಯಕರ ಬಗ್ಗೆ ತಿಳಿದುಕೊಳ್ಳಬೇಕು , ಅವರು ಅಷ್ಟೇ ತೀವ್ರವಾಗಿ ಅದನ್ನು ಅನುಭವಿಸಬೇಕು . ತಮ್ಮ ಜಿಲ್ಲೆ , ಪ್ರದೇಶಗಳಲ್ಲಿ ಸ್ವಾತಂತ್ರ್ಯ ಆಂದೋಲನ ಹೇಗಾಯಿತು , ಏನಾಯಿತು , ಯಾರೆಲ್ಲ ಹುತಾತ್ಮರಾದರು , ಯಾರು ಎಷ್ಟು ಸಮಯ ದೇಶಕ್ಕಾಗಿ ಜೈಲಿನಲ್ಲಿದ್ದರು ಎನ್ನುವ ಎಲ್ಲ ಮಾಹಿತಿಯನ್ನು ವಿದ್ಯಾರ್ಥಿಗಳು ತಿಳಿಯುವಂತಾಗಬೇಕು . ಇದರಿಂದ ಅವರ ವ್ಯಕ್ತಿತ್ವದ ಮೇಲೂ ಪರಿಣಾಮವುಂಟಾಗುತ್ತದೆ . ಇದಕ್ಕಾಗಿ ಅನೇಕ ಕೆಲಸಗಳನ್ನು ಮಾಡಬೇಕಿದೆ . ಇದರಲ್ಲಿ ನಮ್ಮ ಶಿಕ್ಷಕರ ಜವಾಬ್ದಾರಿ ಮಹತ್ವದ್ದಾಗಿದೆ . ತಾವು ಯಾವ ಜಿಲ್ಲೆಯಲ್ಲಿದ್ದೀರೋ ಅಲ್ಲಿ ಶತಮಾನಗಳ ಕಾಲ ನಡೆದ ಸ್ವಾತಂತ್ರ್ಯ ಹೋರಾಟದಲ್ಲಿ ಯಾವುದಾದರೂ ಘಟನೆಗಳು ಸಂಭವಿಸಿವೆಯೇ ಎನ್ನುವ ಕುರಿತು ವಿದ್ಯಾರ್ಥಿಗಳಿಂದ ಅಧ್ಯಯನ ಸಂಶೋಧನೆ ಮಾಡಿಸಬಹುದು . ಅದನ್ನು ಹಸ್ತಪ್ರತಿಯ ರೂಪದಲ್ಲಿ ಸಿದ್ಧ ಮಾಡಬಹುದು . ಅಲ್ಲದೆ , ತಮ್ಮ ನಗರದಲ್ಲಿ ಸ್ವಾತಂತ್ರ್ಯ ಹೋರಾಟದಲ್ಲಿ ಗುರುತಿಸಿಕೊಂಡ ಯಾವುದೇ ಸ್ಥಳವಿದ್ದರೂ ಅಲ್ಲಿಗೆ ವಿದ್ಯಾರ್ಥಿಗಳನ್ನು ಕರೆದುಕೊಂಡು ಹೋಗಬಹುದು . ಯಾವುದೇ ಶಾಲೆಯ ವಿದ್ಯಾರ್ಥಿ ಸ್ವಾತಂತ್ರ್ಯದ 75 ನೇ ವರ್ಷಾಚರಣೆ ಹಿನ್ನೆಲೆಯಲ್ಲಿ 75 ನಾಯಕರ ಬಗ್ಗೆ ಕವಿತೆ ಬರೆಯುವ ಬಗ್ಗೆಯೂ ನಿರ್ಧರಿಸಬಹುದು . ನಾಟ್ಯ , ರೂಪಕಗಳನ್ನೂ ಬರೆಯಬಹುದು . ತಮ್ಮ ಈ ಪ್ರಯತ್ನವು , ಇದುವರೆಗೂ ಬೆಳಕಿಗೆ ಬಂದಿಲ್ಲದ ದೇಶದ ಲಕ್ಷಾಂತರ ಅನಾಮಧೇಯ ನಾಯಕರ ಹೆಸರುಗಳನ್ನು ಮುಂಚೂಣಿಗೆ ತರಬಲ್ಲದು . ಯಾರು ದೇಶಕ್ಕಾಗಿ ಜೀವಿಸಿದರೋ , ದೇಶಕ್ಕಾಗಿ ಜೈಲಿಗೆ ಹೋದರೋ , ಸಮಯ ಕಳೆದಂತೆ ಯಾರೆಲ್ಲ ವಿಸ್ಮೃತಿಗೆ ಸಂದರೋ ಆ ಎಲ್ಲ ವ್ಯಕ್ತಿತ್ವಗಳನ್ನು ಈ 75 ನೇ ಸ್ವಾತಂತ್ರ್ಯ ವರ್ಷದಲ್ಲಿ ನೆನಪಿಸಿಕೊಂಡರೆ , ಬೆಳಕಿಗೆ ತಂದರೆ ಅವರಿಗೆ ನಿಜವಾದ ಶ್ರದ್ಧಾಂಜಲಿ ಅರ್ಪಿಸಿದಂತಾಗುತ್ತದೆ . ಸೆಪ್ಟೆಂಬರ್ 5 ರಂದು ಶಿಕ್ಷಕ ದಿನವನ್ನು ಆಚರಿಸುತ್ತೇವೆ , ಶಿಕ್ಷಕರು ಇಂಥದ್ದೊಂದು ವಾತಾವರಣವನ್ನು ನಿರ್ಮಿಸಲಿ , ಎಲ್ಲರನ್ನೂ ಜತೆಗೂಡಿ , ಸೇರಿಕೊಂಡು ಮಾಹಿತಿ ಸಂಗ್ರಹಿಸಲಿ ಎಂದು ನಾನು ಶಿಕ್ಷಕ ಬಂಧುಗಳನ್ನು ಒತ್ತಾಯಿಸುತ್ತೇನೆ .


    ನನ್ನ ಪ್ರೀತಿಯ ದೇಶವಾಸಿಗಳೇ , ದೇಶವು ಇಂದು ಯಾವ ಪ್ರಗತಿಯ ಯಾತ್ರೆಯಲ್ಲಿ ಸಾಗುತ್ತಿದೆಯೋ ಅದು ಎಲ್ಲ ದೇಶವಾಸಿಗಳು ಭಾಗಿಯಾದಾಗ ಮಾತ್ರವೇ ಸಫಲವಾಗುತ್ತದೆ . ಈ ಯಾತ್ರೆಯ ಯಾತ್ರಿಕರಾಗಿ . ಈ ಪಥದ ಪಥಿಕರಾಗಿ . ಇದಕ್ಕಾಗಿ ಪ್ರತಿಯೊಬ್ಬರೂ ಆರೋಗ್ಯಪೂರ್ಣವಾಗಿರಬೇಕು . ಸುಖವಾಗಿರಬೇಕು . ನಾವೆಲ್ಲರೂ ಸೇರಿ ಕೊರೋನಾವನ್ನು ಸಂಪೂರ್ಣವಾಗಿ ಸೋಲಿಸೋಣ . ತಾವೆಲ್ಲರೂ ಸುರಕ್ಷಿತವಾಗಿದ್ದಾಗ , ಯಾವಾಗ ಎರಡು ಗಜದ ದೂರವನ್ನು ನಿಭಾಯಿಸಿ , ಕಡ್ಡಾಯವಾಗಿ ಮಾಸ್ಕ್ ಧರಿಸುವ ಸಂಕಲ್ಪವನ್ನು ಕಟ್ಟುನಿಟ್ಟಾಗಿ ಪಾಲನೆ ಮಾಡುತ್ತೀರೋ ಆಗ ಕೊರೋನಾ ಸೋಲುಣ್ಣುತ್ತದೆ . ತಾವೆಲ್ಲರೂ ಆರೋಗ್ಯದಿಂದಿರಿ , ಸುಖವಾಗಿರಿ . ಈ ಶುಭಕಾಮನೆಗಳೊಂದಿಗೆ ಮುಂದಿನ ಮನದ ಮಾತಿನಲ್ಲಿ ಮತ್ತೆ ಸಿಗೋಣ .


    ಧನ್ಯವಾದಗಳು , ನಮಸ್ಕಾರ


    ***

    
    
    (Release ID: 1649714) Visitor Counter : 22
    
    
      Read this release in: Punjabi , Telugu , Urdu , Assamese , Manipuri , English , Hindi , Marathi , Bengali , Gujarati , Odia , Tamil , Malayalam