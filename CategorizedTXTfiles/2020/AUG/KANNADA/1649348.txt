      Ministry of Mines

      ಗಣಿ ಕ್ಷೇತ್ರದ ಕುಂದುಕೊರತೆ ನಿವಾರಣೆಗೆ ಕೇಂದ್ರ ಸರ್ಕಾರ ಬದ್ಧ: ಕೇಂದ್ರ ಗಣಿ ಸಚಿವ ಶ್ರೀ ಪ್ರಲ್ಹಾದ ಜೋಶಿ
      
      ಕೆಜಿಎಫ್ ನಲ್ಲಿ ಚಿನ್ನ ಮತ್ತು ಇತರ ನಿಕ್ಷೇಪ ಪರಿಶೋಧನೆಗೆ ಎಂ.ಇ.ಸಿ.ಎಲ್.ನಿಂದ ಸಮೀಕ್ಷೆ

      Posted On: 28 AUG 2020 8:16PM by PIB Bengaluru

    ಪ್ರಧಾನಿ ನರೇಂದ್ರ ಮೋದಿ ನೇತೃತ್ವದ ಸರ್ಕಾರ ಒಕ್ಕೂಟ ವ್ಯವಸ್ಥೆಯ ಬಲವರ್ಧನೆಗೆ ಬದ್ಧವಾಗಿದ್ದು , ಪ್ರಧಾನಿಯವರ ನಿರ್ದೇಶನದಂತೆ ಗಣಿ ಸಚಿವಾಲಯ ರಾಜ್ಯಗಳಿಗೇ ತೆರಳಿ , ದೀರ್ಘಕಾಲದಿಂದ ನನೆಗುದಿಗೆ ಬಿದ್ದಿರುವ ಸಮಸ್ಯೆಗಳನ್ನು ಬಗೆಹರಿಸುತ್ತಿದೆ , ಇದರಿಂದ ರಾಜ್ಯ ಮತ್ತು ಕೇಂದ್ರ ಸರ್ಕಾರಗಳೆರಡಕ್ಕೂ ಹೆಚ್ಚಿನ ಪ್ರಯೋಜನವಾಗುತ್ತಿದೆ ಎಂದು ಕೇಂದ್ರ ಗಣಿ ಮತ್ತು ಭೂ ವಿಜ್ಞಾನ ಖಾತೆ ಸಚಿವ ಪ್ರಲ್ಹಾದ ಜೋಶಿ ತಿಳಿಸಿದ್ದಾರೆ .


    ಬೆಂಗಳೂರಿನಲ್ಲಿಂದು ಮುಖ್ಯಮಂತ್ರಿ ಬಿಎಸ್ . ಯಡಿಯೂರಪ್ಪ ಮತ್ತು ಉನ್ನತಾಧಿಕಾರಿಗಳೊಂದಿಗೆ ಕರ್ನಾಟಕದ ಗಣಿ ವಲಯದಲ್ಲಿ ದೀರ್ಘಕಾಲದಿಂದ ಕಗ್ಗಂಟಾಗಿ ಉಳಿದಿದ್ದ ಸಮಸ್ಯೆಗಳ ಕುರಿತಂತೆ ಸುದೀರ್ಘ ಚರ್ಚೆ ನಡೆಸಿದ ಅವರು , ರಾಜ್ಯದ ನಾಲ್ಕು ಪ್ರಮುಖ ಬೇಡಿಕೆಗಳು ಪರಿಹಾರವಾಗಿವೆ ಎಂದು ತಿಳಿಸಿದರು .


    ಉಕ್ಕು ಸಚಿವಾಲಯದಡಿಯಲ್ಲಿ ಕಾರ್ಯ ನಿರ್ವಹಿಸುತ್ತಿರುವ ಕೇಂದ್ರ ಸರ್ಕಾರಿ ಸ್ವಾಮ್ಯದ ಉದ್ದಿಮೆ ಎನ್ . ಎಂ . ಡಿ . ಸಿ . ಗೆ ರಾಜ್ಯದ ಬಳ್ಳಾರಿ ಜಿಲ್ಲೆ ಸಂಡೂರು ತಾಲೂಕು ದೊಣೆಮಲೈನಲ್ಲಿ ಗಣಿಗಾರಿಕೆಗೆ ನೀಡಲಾಗಿದ್ದ 50 ವರ್ಷಗಳ ಗಣಿಗಾರಿಕೆ ಗುತ್ತಿಗೆ ಅವಧಿ 2018 ರಲ್ಲೇ ಮುಗಿದಿದ್ದರೂ , 2015 ರ ಜನವರಿ 12 ರ ತಿದ್ದುಪಡಿಯಲ್ಲಿ ನವೀಕರಣಕ್ಕೆ ಅಥವಾ ಅವಧಿ ವಿಸ್ತರಣೆಗೆ ಅವಕಾಶವಿಲ್ಲದ ಕಾರಣ ಅದು ಸಾಧ್ಯವಾಗಿರಲಿಲ್ಲ ಎಂದರು .


    ಮಿಗಿಲಾಗಿ ಈ ತಿದ್ದುಪಡಿಯನ್ವಯ ಕೇಂದ್ರ ಅಥವಾ ರಾಜ್ಯ ಸರ್ಕಾರ ಒಡೆತನದ ಸಾರ್ವಜನಿಕ ವಲಯದ ಉದ್ದಿಮೆಗಳಿಗೆ ಹಂಚಿಕೆಯ ಮೂಲಕ ಗಣಿ ಗುತ್ತಿಗೆ ಮಂಜೂರು ಮಾಡಬಹುದಾಗಿದ್ದು , ಇದಕ್ಕೆ ಭಾರತ ಸರ್ಕಾರವೇ ರಾಯಲ್ಟಿಗಿಂತ ಮಿಗಿಲಾದ ಪ್ರೀಮಿಯಂ ಅನ್ನು ನಿಗದಿ ಮಾಡುತ್ತದೆ . ಆದರೆ ಪ್ರೀಮಿಯಂ ಮೊತ್ತದ ಬಗ್ಗೆ ರಾಜ್ಯದ ಆಕ್ಷೇಪವಿತ್ತು . ಹೀಗಾಗಿ ಗಣಿ ಕಾರ್ಯದರ್ಶಿಗಳ ನೇತೃತ್ವದಲ್ಲಿ ಉಕ್ಕು ಇಲಾಖೆಯ ಪ್ರತಿನಿಧಿ , ರಾಜ್ಯ ಸರ್ಕಾರದ ಪ್ರತಿನಿಧಿಯನ್ನೊಳಗೊಂಡ ಸಮಿತಿ ರಚಿಸಲಾಗಿದ್ದು , ಅದು 3 ತಿಂಗಳೊಳಗೆ ತನ್ನ ವರದಿ ನೀಡಲಿದ್ದು , ಅದನ್ನು ಪೂರ್ವಾನ್ವಯವಾಗಿ ಜಾರಿಗೆ ಮಾಡಲು ಕ್ರಮ ವಹಿಸಲಾಗುವುದು ಎಂದರು .


    ಸಮಿತಿ ವರದಿ ನೀಡುವರೆಗೆ ಈ ಮೂರು ತಿಂಗಳಲ್ಲಿ ಗಣಿಗಾರಿಕೆ ಮುಂದುವರಿಸಲು , ಕೇಂದ್ರ ಸರ್ಕಾರ ನಿಗದಿ ಮಾಡಿದ್ದ ಶೇ . 15 ರಾಯಧನದ ಜೊತೆಗೆ ಶೇ .22.5 ರಷ್ಟು ಸೇರಿಸಿ , ಒಟ್ಟು ಶೇ .37.25 ಪ್ರೀಮಿಯಂ ನೀಡಲು ನಿರ್ಧರಿಸಲಾಗಿದೆ . ಇದು ಹಾಲಿ ಇರುವುದಕ್ಕಿಂತ ಒಟ್ಟಾರೆ ಶೇ .150 ರಷ್ಟು ಹೆಚ್ಚು ಎಂದು ವಿವರಿಸಿದರು .


    ಇಂದು ಕೈಗೊಂಡ ಮತ್ತೊಂದು ಮಹತ್ವದ ನಿರ್ಧಾರದಲ್ಲಿ , ಕೋಲಾರ ಚಿನ್ನದ ಗಣಿಯ - ಭಾರತ್ ಗೋಲ್ಡ್ ಮೈನ್ ಕಂಪನಿಯ 11-12 ಸಾವಿರ ಎಕರೆ ಭೂಮಿಯ ಪೈಕಿ 3200 ಎಕರೆ ಜಮೀನನ್ನು ಕೈಗಾರಿಕಾ ಪಾರ್ಕ್ ಗೆ ನೀಡುವ ಕುರಿತಂತೆ ಚರ್ಚಿಸಲಾಗಿದ್ದು , ಇದಕ್ಕೂ ಮೊದಲು ಪ್ರದೇಶದಲ್ಲಿ 3 ತಿಂಗಳೊಳಗೆ ಭೌತಿಕ ಸಮೀಕ್ಷೆ ನಡೆಸಲು ರಾಜ್ಯಕ್ಕೂ ತಿಳಿಸಲಾಗಿದೆ , ಅದೇ ರೀತಿ ಕೇಂದ್ರದ ಎಂ . ಇ . ಸಿ . ಎಲ್ . ಸಹ 6 ತಿಂಗಳಲ್ಲಿ , ಪ್ರಸಕ್ತ ಬಳಕೆಯಾಗಿರುವ ಭೂಮಿಯ ಹೊರತಾಗಿ ಬೇರೆ ಪ್ರದೇಶದಲ್ಲಿ ನೈಸರ್ಗಿಕ ಖನಿಜ ಸಂಪತ್ತು – ಚಿನ್ನ ಅಥವಾ ಬೇರೆ ಲೋಹದ ಅದಿರು ಇರುವ ಸಾಧ್ಯತೆಯ ಪರಿಶೋಧನೆ ಮಾಡಲಿದೆ . ಅಲ್ಲಿ ಯಾವುದೇ ಖನಿಜ ಇದ್ದರೂ ಅದರಿಂದ ರಾಜ್ಯಕ್ಕೆ ಲಾಭವಾಗಲಿದೆ . ಅಕಸ್ಮಾತ್ ಆ ಪ್ರದೇಶ ಗಣಿಗಾರಿಕೆಗೆ ಯೋಗ್ಯವಲ್ಲ ಎಂಬ ವರದಿ ಬಂದರೆ ಕೈಗಾರಿಕಾ ಪಾರ್ಕ್ ಗೆ ಭೂಮಿ ಹಸ್ತಾಂತರಿಸಲಾಗುತ್ತದೆ ಎಂದು ಪ್ರಹ್ಲಾದ ಜೋಶಿ ತಿಳಿಸಿದರು .


    ಈ ಮಧ್ಯೆ ಕರ್ನಾಟಕ ವಿದ್ಯುತ್ ನಿಗಮ - ಕೆಪಿಸಿ ಸಿಂಗ್ರೇಣಿಯಿಂದ ಕಲ್ಲಿದ್ದಲು ತರಿಸಿಕೊಳ್ಳಲಾಗುತ್ತಿದ್ದು , ಇದು ದುಬಾರಿಯಾಗಿದೆ , ಇದರಿಂದ ಪ್ರತಿ ಯುನಿಟ್ ವಿದ್ಯುತ್ ಉತ್ಪಾದನೆಯೂ ದುಬಾರಿಯಾಗುತ್ತಿದೆ ಹೀಗಾಗಿ ದರ ಮರು ಪರಿಗಣನೆಗೆ ಸಿಂಗ್ರೇಣಿಯ ಸಿಎಂಡಿಗೆ ಮನವಿ ಮಾಡಿದ್ದು , ಈ ಹಂತದಲ್ಲಿ ಸಮಸ್ಯೆ ಪರಿಹಾರವಾಗದಿದ್ದರೆ , ಭಾರತ ಸರ್ಕಾರ ಮಧ್ಯ ಪ್ರವೇಶಿಸುತ್ತದೆ ಎಂದರು .


    ಅದೇ ರೀತಿ ಅಲ್ಲಿಂದ ಕಲ್ಲಿದ್ದಲು ಬರುವ ವೇಳೆಗೆ ಅದರ ಗುಣಮಟ್ಟ ಕಡಿಮೆ ಆಗುವ ಬಗ್ಗೆಯೂ ಚರ್ಚೆ ನಡೆದಿದ್ದು , ಉತ್ತಮ ಮಾದರಿ ಪರೀಕ್ಷಾ ವ್ಯವಸ್ಥೆ ಕಲ್ಪಿಸಿ ಗುಣಮಟ್ಟದ ಖಾತ್ರಿ ಪಡಿಸಲಾಗುವುದು ಎಂಬ ಭರವಸೆ ನೀಡಿದರು .


    ಕರ್ನಾಟಕಕ್ಕೆ ಈಗಾಗಲೇ ಮಂಜೂರಾಗಿರುವ ಮತ್ತು ಗಣಿ ಅಭಿವೃದ್ಧಿ ಕಾರ್ಯ ನಿರ್ವಾಹಕ – ಎಂಡಿಓ ಸಮಸ್ಯೆಯಿಂದ ನನೆಗುದಿಗೆ ಬಿದ್ದಿರುವ ಭಾರಂಜ ಗಣಿಯಲ್ಲಿ ಕಲ್ಲಿದ್ದಲು ಕಳ್ಳತನ ಆಗಿದೆ ಎನ್ನಲಾದ ವಿಷಯ ಪ್ರಸ್ತಾಪಿಸಿದ ಜೋಶಿ , ಇದರ ಬಗ್ಗೆ ನಿರ್ಧರಣೆ ಮಾಡಿ ರಾಯಲ್ಟಿ ಸಮಸ್ಯೆ ಪರಿಹರಿಸಲಾಗುವುದು ಮತ್ತು ಮುಖ್ಯಮಂತ್ರಿಗಳು ಇಲ್ಲಿಯೂ ಗಣಿ ಚಟುವಟಿಕೆಗೆ ಆದೇಶ ನೀಡಿದ್ದಾರೆ ಎಂದರು .


    2015 ರ ತಿದ್ದುಪಡಿ ಬಳಿಕ ಜಿ -2 ಮಟ್ಟದಲ್ಲಿ ಕಲ್ಲಿದ್ದಲು ನಿಕ್ಷೇಪ ನೀಡಲಾಗುತ್ತಿದ್ದು , ಜಿ 3 ಮಟ್ಟದಲ್ಲಿ ನೀಡಿ ಎಂದು ಯಡಿಯೂರಪ್ಪ ಮತ್ತು ರಾಜ್ಯ ಗಣಿ ಸಚಿವ ಸಿ . ಸಿ . ಪಾಟೀಲ್ ಮನವಿ ಮಾಡಿದ್ದಾರೆ . ಈಗ ಜಿ -4 ಮಟ್ಟದಲ್ಲೇ ಸಂಯುಕ್ತ ಗಣಿ ಗುತ್ತಿಗೆ ಮತ್ತು ಪರವಾನಗಿ ನೀಡಲು ತೀರ್ಮಾನಿಸಿದ್ದು , ಇಲ್ಲಿ ಖನಿಜ ಇದ್ದಲ್ಲಿ ಗಣಿ ಚಟುವಟಿಕೆ ಮುಂದುವರಿಸಬಹುದು ಇಲ್ಲ ಕೈಬಿಡಬಹುದು . ಆದರೆ ಅದರ ಪೂರ್ಣ ದತ್ತಾಂಶ ಒದಗಿಸಬೇಕಾಗುತ್ತದೆ . ಇದರಿಂದ ರಾಜ್ಯಗಳಿಗೆ ಆಗುತ್ತಿರುವ ವಿಳಂಬ ನಿವಾರಣೆ ಆಗುತ್ತದೆ ಎಂದು ವಿವರಿಸಿದರು .


    ಸುಗಮ ವಾಣಿಜ್ಯಕ್ಕೆ ಕೇಂದ್ರ ಸರ್ಕಾರ ಒತ್ತು ನೀಡಿದ್ದು , ರಾಜ್ಯಗಳಿಗೂ ಸುಗಮ ಗಣಿಗಾರಿಕೆಯ ಅವಕಾಶವನ್ನು ಕಲ್ಪಿಸುವ ನಿಟ್ಟಿನಲ್ಲಿ ಇಂದಿನ ಸಭೆ ಫಲಪ್ರದವಾಗಿದೆ , ದೀರ್ಘಕಾಲದ ಸಮಸ್ಯೆ ಪರಿಹಾರವಾಗಿದ್ದಕ್ಕಾಗಿ ಮುಖ್ಯಮಂತ್ರಿಗಳಿಗೆ ಧನ್ಯವಾದ ಅರ್ಪಿಸುತ್ತೇನೆ ಎಂದು ಪ್ರಹ್ಲಾದ ಜೋಶಿ ತಿಳಿಸಿದರು .


    ಅಧ್ಯಕ್ಷತೆ ವಹಿಸಿದ್ದ ಮುಖ್ಯಮಂತ್ರಿ ಬಿ . ಎಸ್ . ಯಡಿಯೂರಪ್ಪ , ಹಲವು ವರ್ಷಗಳಿಂದ ಪರಿಹಾರ ಸಿಗದೆ ನನೆಗುದಿಗೆ ಬಿದ್ದಿದ್ದ ಯೋಜನೆಗಳು ಕಾರ್ಯಗತವಾಗುತ್ತಿದೆ ಎಂದು ಸಂತಸ ವ್ಯಕ್ತಪಡಿಸಿದರು .


    ಕರ್ನಾಟಕದ ಕೈಗಾರಿಕಾ ಸಚಿವ ಜಗದೀಶ್ ಶೆಟ್ಟರ್ , ಗಣಿ ಮತ್ತು ಭೂ ವಿಜ್ಞಾನ ಸಚಿವ ಸಿ . ಸಿ . ಪಾಟೀಲ್ , ಕಂದಾಯ ಸಚಿವ ಆರ್ . ಅಶೋಕ್ , ಮುಖ್ಯ ಕಾರ್ಯದರ್ಶಿ ಟಿ . ಎಂ . ವಿಜಯಭಾಸ್ಕರ್ ಹಾಗೂ ಕೇಂದ್ರ ಗಣಿ ಇಲಾಖೆ ಕಾರ್ಯದರ್ಶಿ ಅನಿಲ್ ಕುಮಾರ್ ಜೈನ್ ಮತ್ತಿತರ ಅಧಿಕಾರಿಗಳು ಉಪಸ್ಥಿತರಿದ್ದರು .


    ***

    
    
    (Release ID: 1649348) Visitor Counter : 3