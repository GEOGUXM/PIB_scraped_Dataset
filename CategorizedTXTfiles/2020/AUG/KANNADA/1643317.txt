      ವಾರ್ತಾ ಮತ್ತು ಪ್ರಸಾರ ಸಚಿವಾಲಯ

      ಅಸ್ಸಾಂ - 24/7 ದೂರದರ್ಶನ ವಾಹಿನಿಗೆ ಚಾಲನೆ
      Posted On: 04 AUG 2020 2:52PM by PIB Bengaluru


    ಅಸ್ಸಾಂ ಜನತೆಗೆ ವಾಹಿನಿಯ ಕೊಡುಗೆ : ಶ್ರೀ ಪ್ರಕಾಶ್ ಜಾವಡೇಕರ್


    ಡಿಡಿ ಅಸ್ಸಾಂ ರಾಜ್ಯದ ಶೈಕ್ಷಣಿಕ ಪ್ರಗತಿಯಲ್ಲಿ ದೊಡ್ಡ ರೀತಿಯಲ್ಲಿ ಕೊಡುಗೆ ನೀಡಲಿದೆ : ಶ್ರೀ ಅಮಿತ್ ಖರೆ


    ಕೇಂದ್ರ ವಾರ್ತಾ ಮತ್ತು ಪ್ರಸಾರ ಸಚಿವ ಶ್ರೀ ಪ್ರಕಾಶ್ ಜಾವಡೇಕರ್ ಅವರಿಂದು ನವದೆಹಲಿಯಿಂದ ವಿಡಿಯೋ ಕಾನ್ಫರೆನ್ಸ್ ಮೂಲಕ ದಿನದ 24 ಗಂಟೆ ಪ್ರಸಾರದ ಅಸ್ಸಾಂ ರಾಜ್ಯಕ್ಕೆ ಸಮರ್ಪಿತವಾದ ದೂರದರ್ಶನ ವಾಹಿನಿಯನ್ನು ಉದ್ಘಾಟಿಸಿದರು . ಈ ಸಂದರ್ಭದಲ್ಲಿ ಮಾತನಾಡಿದ ಸಚಿವರು , ಅಸ್ಸಾಂ ಜನರಿಗೆ ಕೊಡುಗೆಯಾಗಿ , ಎಲ್ಲ ವರ್ಗ ಕ್ಕೂ ದೊರಕುವ ವಾಹಿನಿಯ ಸೇವೆ ಯಿಂದ 24/7 ದೂರದರ್ಶನ ತುಂಬಾ ಜನಪ್ರಿಯವಾಗಲಿದೆ . ” ಎಂದರು .


    ತಮ್ಮದೇ ಸ್ವಂತ ದೂರದರ್ಶನ ವಾಹಿನಿ ಎಲ್ಲ ರಾಜ್ಯಗ ಳಿಗು ಮಹತ್ವದ್ದಾಗಿದೆ ಎಂದು ಸಚಿವರು ಹೇಳಿದರು . ದೂರದರ್ಶನದ ಆರು ರಾಷ್ಟ್ರೀಯ ವಾಹಿನಿಗಳ ಕಾರ್ಯಕ್ರಮವನ್ನು ಪ್ರಶಂಸಿಸಿ , ಇತರ ರಾಜ್ಯಗಳ ಲ್ಲಿ ವಾಹಿನಿಗಳು ಡಿಡಿ ಫ್ರೀಡಿಷ್ ನಲ್ಲಿ ಲಭ್ಯ ಎಂದರು . ಈಶಾನ್ಯ ಪ್ರದೇಶವನ್ನು ಭಾರತದ ಅಭಿವೃದ್ಧಿಯ ಚಾಲಕ ಶಕ್ತಿಯನ್ನಾಗಿ ಮಾಡಬೇಕು ಎನ್ನುವ ಪ್ರಧಾನಮಂತ್ರಿಯವರ ದೃಷ್ಟಿಕೋನವನ್ನು ಪುನರುಚ್ಚರಿಸಿದ ಶ್ರೀ ಜಾವಡೇಕರ್ , ವಲಯದಲ್ಲಿ ಪ್ರಾಕೃತಿಕ ಮತ್ತು ಮಾನವ ಸಂಪನ್ಮೂಲ ಹೇರಳವಾಗಿದ್ದು , ಸಂಪರ್ಕವೂ ಸ್ಥಿರವಾಗಿ ಸುಧಾರಿಸುತ್ತಿದೆ ಎಂದರು . ಅಸ್ಸಾಂನ ದೂರದರ್ಶನ ವಾಹಿನಿ ಪ್ರಸಕ್ತ ಸರ್ಕಾರದ ಅಡಿಯಲ್ಲಿ ಈಶಾನ್ಯಕ್ಕೆ ಹಿಂದೆಂದಿಗಿಂತ ಹೆಚ್ಚಿನ ಗಮನ ಹರಿಸಿದೆ ಎಂದರು .


    ಅಸ್ಸಾಂ ಮುಖ್ಯಮಂತ್ರಿ ಶ್ರೀ ಸರ್ಬಾನಂದ್ ಸೋನೋವಾಲ್ , ಕಾರ್ಯಕ್ರಮದಲ್ಲಿ ಪಾಲ್ಗೊಂಡು , ಇದು ಅಸ್ಸಾಂ ಜನರಿಗೆ ಮಹತ್ವದ ದಿನವೆಂದು ಬಣ್ಣಿಸಿದರು , " ಈ ವಾಹಿನಿ ಮಾನವ ಚಟುವಟಿಕೆಗಳ ಎಲ್ಲಾ ಕ್ಷೇತ್ರಗಳಲ್ಲಿ ಅಸ್ಸಾಂನ ಬೆಳವಣಿಗೆಯನ್ನು ಹೆಚ್ಚಿಸುತ್ತದೆ , ಅದೇ ವೇಳೆ ಸರ್ಕಾರದ ಉಪಕ್ರಮಗಳು ಮತ್ತು ಕಾರ್ಯಕ್ರಮಗಳನ್ನು ಬೇರುಮಟ್ಟಕ್ಕೆ ತಲುಪಿಸಲು ಸಹಾಯ ಮಾಡುತ್ತದೆ ." ಎಂದರು . ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರ ಬದ್ಧತೆಯನ್ನು ಉಲ್ಲೇಖಿಸಿದ ಶ್ರೀ ಸೋನೋವಾಲ್ , " ಪ್ರಧಾನಿ ಮೋದಿ , ಮೊದಲ ದಿನದಿಂದ , ಈಶಾನ್ಯದ ನೈಜ ಸಾಮರ್ಥ್ಯ ಮತ್ತು ಸಾಧ್ಯತೆಗಳ ಮೇಲೆ ಕೇಂದ್ರೀಕರಿಸಲು ಪ್ರಾಮಾಣಿಕವಾಗಿ ಪ್ರಯತ್ನಿಸುತ್ತಿದ್ದಾರೆ ." ಎಂದರು .


    ಅಸ್ಸಾಂ ರಾಜ್ಯಪಾಲ ಪ್ರೊ . ಜಗದೀಶ್ ಮುಖಿ ವಿಡಿಯೋ ಸಂವಾದದ ಮೂಲಕ ಮಾತನಾಡಿ , " ಅಸ್ಸಾಂನಲ್ಲಿ ನಮಗೆಲ್ಲರಿಗೂ ಇದು ಸಂತೋಷದ ಕ್ಷಣವಾಗಿದೆ ಏಕೆಂದರೆ ಡಿಡಿ ಅಸ್ಸಾಂ ಅನ್ನು ಪ್ರಾರಂಭಿಸುವುದರೊಂದಿಗೆ ರಾಷ್ಟ್ರೀಯ ಮಾಧ್ಯಮ ತನ್ನ ಕಿರೀಟಕ್ಕೆ ಮತ್ತೊಂದು ಗರಿ ಸೇರಿಸಿಕೊಂಡಿದೆ ಎಂದರು ." ಗುವಾಹಟಿ ದೂರದರ್ಶನ ಕೇಂದ್ರವನ್ನು ಪ್ರಶಂಸಿಸಿದ ಪ್ರೊ . ಮುಖಿ , ಅದರ ಅವಿಶ್ರಾಂತ ಪಾತ್ರದಿಂದಾಗಿ , ಅನನ್ಯ , ಶ್ರೀಮಂತ ಮತ್ತು ವರ್ಣರಂಜಿತ ಅಸ್ಸಾಂ ಸಂಸ್ಕೃತಿ ದೇಶದಾದ್ಯಂತ ಮನ್ನಣೆ ಪಡೆಯಿತು ಎಂದರು .


    ವಾರ್ತಾ ಮತ್ತು ಪ್ರಸಾರ ಸಚಿವಾಲಯದ ಕಾರ್ಯದರ್ಶಿ ಶ್ರೀ ಅಮಿತ್ ಖರೆ ನವದೆಹಲಿಯ ದೂರದರ್ಶನ ಕೇಂದ್ರದಲ್ಲಿ ಉಪಸ್ಥಿತರಿದ್ದು ಮಾತನಾಡಿ , ಕಳೆದ ವರ್ಷ ಪ್ರಧಾನಿಯವರಿಂದ ಡಿಡಿ ಅರುಣಪ್ರಭಾ ಆರಂಭವಾದ ಬಳಿಕ , ಸಚಿವಾಲಯವು ಡಿಡಿ ಈಶಾನ್ಯವನ್ನು ಅಸ್ಸಾಂಗೆ ಸಮರ್ಪಿತವಾದ ಹೊಸ ವಾಹಿನಿಯಾಗಿ ಪರಿವರ್ತಿಸಲು ಯೋಜಿಸಲಾಗಿತ್ತು ಎಂದರು . ಅಸ್ಸಾಂ ಈಶಾನ್ಯದ ಹೆಬ್ಬಾಗಿಲಾಗಿದ್ದರೆ , ಈಶಾನ್ಯ ಆಸಿಯಾನ್ ರಾಷ್ಟ್ರಗಳಿಗೆ ಹೆಬ್ಬಾಗಿಲಾಗಿದೆ . ಅಸ್ಸಾಂ ರಾಜ್ಯ ಭಾರತ ಮತ್ತು ಆಸಿಯಾನ್ ರಾಷ್ಟ್ರಗಳ ನಡುವೆ ಶ್ರೇಷ್ಠ ಸಂಪರ್ಕವಾಗಿದೆ ಎಂದರು . ಡಿಡಿ ಅಸ್ಸಾಂ ವಲಯದಲ್ಲಿನ ಹೊರಹೊಮ್ಮುವ ಪ್ರತಿಭೆಗಳಿಗೆ ವೇದಿಕೆ ಕಲ್ಪಿಸಲಿದೆ ಎಂದ ಕಾರ್ಯದರ್ಶಿಯವರು , ಇದು ದೇಶದ ಉಳಿದ ಭಾಗಗಳನ್ನು ಈಶಾನ್ಯದ ಬಳಿ ತರಲಿದೆ ಮತ್ತು ಈಶಾನ್ಯದ ಪ್ರತಿಭೆಗಳನ್ನು ಇಡೀ ಭಾರತದ ಪ್ರತಿಭೆ ಮಾಡುತ್ತದೆ ಎಂದರು .


    “ ಡಿಡಿ ಅಸ್ಸಾಂ ಇತರ ಪ್ರಾದೇಶಿಕ ವಾಹಿನಿಗಳ ರೀತಿಯಲ್ಲೇ ರಾಜ್ಯದ ಶೈಕ್ಷಣಿಕ ಅಭಿವೃದ್ಧಿಗೆ ದೊಡ್ಡ ರೀತಿಯಲ್ಲಿ ಕೊಡುಗೆ ನೀಡಲಿದೆ ’ ಎಂದೂ ಹೇಳಿದರು . ಡಿಡಿ ಅಸ್ಸಾಂ ರಾಜ್ಯದಾದ್ಯಂತ ಆನ್ ಲೈನ್ ಶಿಕ್ಷಣವನ್ನು ಪ್ರಾದೇಶಿಕ ಭಾಷೆಯಲ್ಲಿ ನೀಡುವ ನಮ್ಮ ಪ್ರಯತ್ನದಲ್ಲಿ ಮತ್ತೊಂದು ಮೈಲಿಗಲ್ಲಾಗಲಿದೆ ಎಂ ದು ಅಮಿತ್ ಖರೆ ತಿಳಿಸಿದರು.


    ಪ್ರಸಾರ ಭಾರತಿಯ ಸಿಇಓ , ಶ್ರೀ ಶಶಿ ಶೇಖರ ವೆಂಪತಿ , ಡಿಡಿ ಅಸ್ಸಾಂ ವಾಹಿನಿಯ ಆರಂಭದೊಂದಿಗೆ , ಈಶಾನ್ಯದ ಎಲ್ಲ ರಾಜ್ಯಗಳೂ ರಾಜ್ಯ ನಿರ್ದಿಷ್ಟ ವಾಹಿನಿ ಹೊಂದಿದಂತಾಗಿದೆ ಮತ್ತು ಇದೇ ಮೊದಲ ಬಾರಿಗೆ ಈಶಾನ್ಯದ ಶ್ರೀಮಂತ ವೈವಿಧ್ಯತೆ ಬಾಹ್ಯಾಕಾಶದ ಹೆಜ್ಜೆಗುರುತು ಹೊಂದಿದೆ , ಇದನ್ನು ಡಿಡಿ ಫ್ರೀ ಡಿಷ್ ಮೂಲಕ ದೇಶದ ಯಾವುದೇ ಭಾಗದಲ್ಲಿ ವೀಕ್ಷಿಸಬಹುದು ಎಂದರು .


    ಹಿನ್ನೆಲೆ :


    ಈಶಾನ್ಯ ಡಿಡಿ ವಾಹಿನಿ 24x7 ಎಲ್ಲ 8 ರಾಜ್ಯಗಳಿಗೆ ಸಂಯುಕ್ತವಾಗಿ ರೂಪುಗೊಂಡು 01.11.1990 ರಂದು ಕಾರ್ಯಾರಂಭ ಮಾಡಿತು ; 15.08.1994 ರಂದು ಉದ್ಘಾಟನೆಗೊಂಡ ವಾಹಿನಿ 27.12.2000 ರಿಂದ 24 ಗಂಟೆಯ ವಾಹಿನಿಯಾಗಿ ಪರಿವರ್ತಿತವಾಯಿತು .


    ಡಿಡಿ ಅರುಣಪ್ರಭಾ ವಾಹಿನಿಯನ್ನು ನಂತರ ಅರುಣಾಚಲ ಪ್ರದೇಶಕ್ಕಾಗಿ ಪರಿಚಯಿಸಲಾಯಿತು , ಇದು ಇಟಾನಗರದಿಂದ ಕಾರ್ಯನಿರ್ವಹಿಸುತ್ತಿದೆ . ಡಿಡಿ ಅರುಣಪ್ರಭಾ ವಾಹನಿಯನ್ನು 09.02.2019 ರಂದು ಪ್ರಧಾನಮಂತ್ರಿ ಉದ್ಘಾಟಿಸಿದ್ದರು .


    ಆನಂತರ , ಪ್ರಸಾರ ಭಾರತಿ , ವಿವಿಧ ಈಶಾನ್ಯ ರಾಜ್ಯಗಳ ರಾಜಧಾನಿಗಳಲ್ಲಿನ ಎಲ್ಲ ಇತರ ಸೀಮಿತ ಗಂಟೆಗಳ ವಾಹಿನಿಗಳಿಗೆ ರಾಷ್ಟ್ರೀಯ ಸಂಪರ್ಕ ಒದಗಿಸಲು ಡಿಡಿ ಫ್ರೀ ಡಿಷ್ ನಲ್ಲಿ ಅಳವಡಿಸಲು ನಿರ್ಧರಿಸಿತು . ಈಶಾನ್ಯ ವಲಯದ ರಾಜ್ಯಗಳ ಐದು ವಾಹಿನಿಗಳು ಅನುಕ್ರಮವಾಗಿ ಶಿಲ್ಲಾಂಗ್ , ಐಸ್ವಾಲ್ , ಅಗರ್ತಲಾ , ಇಂಪಾಲ , ಕೋಹಿಮಾದಿಂದ ಪ್ರಸಾರವಾಗುತ್ತಿದ್ದ ಡಿಡಿ ಮೇಘಾಲಯ , ಡಿಡಿ ಮಿಜೋರಾಂ , ಡಿಡಿ ತ್ರಿಪುರಾ , ಡಿಡಿ ಮಣಿಪುರ ಮತ್ತು ಡಿಡಿ ನಾಗಾಲ್ಯಾಂಡ್ ಅನ್ನು ಡಿಡಿ ಫ್ರೀ ಡಿಷ್ ( ಡಿಟಿಎಚ್ ) ವೇದಿಕೆಯಲ್ಲಿ 2019 ರ ಮಾರ್ಚ್ 9 ರಿಂದ ಅನ್ವಯವಾಗುವಂತೆ ಅಳವಡಿಸಲಾಯಿತು .


    ತರುವಾಯ ಡಿಡಿ ಈಶಾನ್ಯ ವಾಹಿನಿಯನ್ನು ಅಸ್ಸಾಂಗೆ ವಿಶೇಷ ಚಾನಲ್ ಆಗಿ ಮರು ರೂಪಿಸುವುದು ಸೂಕ್ತವೆಂದು ಭಾವಿಸಲಾಯಿತು . ಗುವಾಹಟಿಯ ದೂರದರ್ಶನ ಕೇಂದ್ರದಿಂದ ಪ್ರಸಾರವಾಗುತ್ತಿರುವ ಈ 24 X 7 ವಾಹಿನಿ ಅಸ್ಸಾಂ ರಾಜ್ಯದ ಜನರು ಮತ್ತು ಸಂಸ್ಕೃತಿಗೆ ಸಮರ್ಪಿತವಾಗಿದೆ ಮತ್ತು ಬೋಡೋನಂತಹ ಭಾಷೆಗಳಿಗೆ ನಿರ್ದಿಷ್ಟ ವೇಳಾಪಟ್ಟಿಯೊಂದಿಗೆ ಸುಮಾರು 6 ಗಂಟೆಗಳ ಅಸ್ಸಾಮೀ ಕಾರ್ಯಕ್ರಮಗಳನ್ನು ಹೊಂದಿರುತ್ತದೆ . ಡಿಡಿ ಅಸ್ಸಾಂನ ಪರೀಕ್ಷಾ ಪ್ರಸಾರ ಡಿಸೆಂಬರ್ 1 , 2019 ರಿಂದ ಪ್ರಾರಂಭವಾಗಿತ್ತು .


    ಪ್ರಸಕ್ತ ಕೋವಿಡ್ -19 ಬಿಕ್ಕಟ್ಟಿನ ಸಂದರ್ಭದಲ್ಲಿ , ಮಧ್ಯಂತರ ಕ್ರಮವಾಗಿ ಈಶಾನ್ಯ ರಾಜ್ಯಗಳ ಮೂಲದ ವಾಹಿನಿಗಳ ಅಪ್ ಲಿಂಕಿಂಗ್ ಅನ್ನು ದಿನವಿಡೀ ಮಾಡಲಾಗುವುದು . ಡಿಡಿ ನ್ಯೂಸ್ / ಡಿಡಿ ಇಂಡಿಯಾ ಸ್ಟ್ರೀಮ್ಸ್ ಬಳಸಿಕೊಂಡು , ಲಭ್ಯವಿರುವ ಸೀಮಿತ ಸಂಪನ್ಮೂಲದೊಂದಿಗೆ ಆಯಾ ಕೇಂದ್ರಗಳನ್ನು ಅಂದರೆ ಏಪ್ರಿಲ್ 2020 ರಿಂದ ಡಿಡಿ ನಾಗಾಲ್ಯಾಂಡ್ , ಡಿಡಿ ತ್ರಿಪುರಾ , ಡಿಡಿ ಮಣಿಪುರ , ಡಿಡಿ ಮೇಘಾಲಯ , ಡಿಡಿ ಮಿಜೋರಾಂ ವಾಹಿನಿಗಳನ್ನು ಸೀಮಿತ ಗಂಟೆಗಳ ವಾಹಿನಿಗಳಿಂದ 27x7 ವಾಹಿನಿಗಳಾಗಿ ತಾತ್ಕಾಲಿಕವಾಗಿ ಪರಿವರ್ತಿಸಲಾಗಿದೆ . ಇದು ಯಾವುದೇ ವಾಹಿನಿ ಬ್ಲಾಂಕ್ ಆಗಿರುವುದಿಲ್ಲ ಎಂಬುದನ್ನು ಖಾತ್ರಿಪಡಿಸುತ್ತದೆ ಮತ್ತು ಎಲ್ಲ ಡಿಡಿ ವಾಹಿನಿಗಳೂ 24x7 ಸ್ಥಳೀಯ ಸುದ್ದಿ / ವಿಷಯಗಳ ಸಮ್ಮಿಶ್ರಣದಲ್ಲಿ ನಿರ್ದಿಷ್ಟ ಅವಧಿಯಲ್ಲಿ ಮತ್ತು ರಾಷ್ಟ್ರೀಯ ಸುದ್ದಿಯನ್ನು ಇತರ ಸಮಯದಲ್ಲಿ ಪ್ರಸಾರ ಮಾಡಲಿವೆ .


    ಡಿಡಿ ಅಸ್ಸಾಂನಲ್ಲಿ ಆಕರ್ಷಕವಾದ ವಿಷಯ ಪ್ರಸಾರ ಮಾಡುವ ಬಗ್ಗೆ ಪ್ರಯತ್ನಗಳು ಮುಂದುವರಿದಿದ್ದು , ಇದರಲ್ಲಿ ದೀರ್ಘಾವದಿ ಧಾರಾವಾಹಿಗಳು , ಸಂಗೀತ ಕಾರ್ಯಕ್ರಮಗಳು , ಪ್ರವಾಸ ಕಥನಗಳು , ರಿಯಾಲಿಟಿ ಪ್ರದರ್ಶನಗಳು , ಚಲನಚಿತ್ರಗಳು ಇತ್ಯಾದಿ ಒಳಗೊಂಡಿರುತ್ತವೆ . ಕಾರ್ಯಕ್ರಮಗಳಲ್ಲಿ ಪಾಕಪದ್ಧತಿ , ಜವಳಿ , ಜಾನಪದ ಸಂಸ್ಕೃತಿ ಮತ್ತು ಪ್ರದೇಶದ ಬುಡಕಟ್ಟು ಜೀವನವನ್ನು ಬಿಂಬಿಸಲು ಜನಾಂಗೀಯ ಸ್ಪರ್ಶವನ್ನೂ ಹೊಂದಿರುತ್ತವೆ .


    ***

    
    
    (Release ID: 1643317) Visitor Counter : 27
    
    
      Read this release in: Telugu , English , Urdu , Hindi , Marathi , Manipuri , Assamese , Bengali , Punjabi , Tamil , Malayalam