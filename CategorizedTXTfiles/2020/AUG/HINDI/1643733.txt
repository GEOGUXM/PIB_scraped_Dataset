      PIB Headquarters

      कोविड-19 पर पीआईबी का दैनिक बुलेटिन
      Posted On: 05 AUG 2020 6:34PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • भारत में एक दिन में अब तक सबसे अधिक 51,706 मरीज ठीक हुए हैं ; कोविड-19 से ठीक होने (रिकवरी) की दर बढ़कर 67.19 प्रतिशत के रिकॉर्ड उच्च स्तर पर पहुंची।


    • कोरोना के मामलों में मृत्यु दर (सीएफआर) घटकर 2.09 प्रतिशत हुई।


    • लगातार दूसरे दिन भारत में 24 घंटे के अंदर 6 लाख से ज्यादा लोगों की कोविड जांच की गई ; जांचे गए कुल नमूनों संख्या 2.14 करोड़ से ज्यादा हुई।


    • प्रति दस लाख की आबादी पर जांच (टीपीएम) की संख्या बढ़कर 15,568 हुई।


    • प्रधानमंत्री ने कोविड की वर्तमान पृष्ठभूमि में श्री राम के ' मर्यादा ' मार्ग के महत्व को याद करते हुए सभी लोगों से ‘ दो गज की दूरी है जरूरी और मास्क है जरूरी ’ की मर्यादा का पालन करने का आह्वान किया।


    भारत में एक दिन में अब तक सबसे अधिक 51,706 मरीज ठीक हुए हैं ; कोविड-19 से ठीक होने (रिकवरी) की दर बढ़कर 67.19 प्रतिशत के रिकॉर्ड उच्च स्तर पर पहुंची ; कोरोना के मामलों में मृत्यु दर (सीएफआर) घटकर 2.09 प्रतिशत हो गई


    भारत में पिछले 24 घंटों में एक दिन में कोरोना के सबसे अधिक मरीज ठीक हुए हैं। कोविड-19 के मरीजों के ठीक होने की संख्या में 51,706 की रिकॉर्ड वृद्धि के साथ इस बीमारी से ठीक होने की दर 67.19 प्रतिशत की एक नई ऊंचाई तक पहुंच गई है और इसमें हर दिन सुधार हो रहा है। इस बीमारी से अब तक ठीक होने वाले लोगों की कुल संख्या बढ़कर 12,82,215 हो गई है जो बीमारी के सक्रिय मामलों से दोगुना से भी ज्यादा है। कोविड-19 के मरीजों के ठीक होने की बढ़ती संख्या के साथ पिछले 14 दिनों में इस बीमारी से ठीक होने की संख्या में 63.8 प्रतिशत की वृद्धि हुई है। पिछले 14 दिनों में ठीक होने की दर 63 प्रतिशत से बढ़कर 67 प्रतिशत हो गई है। कोविड-19 से ठीक होने वाले लोगों की संख्या में निरंतर वृद्धि के साथ , इससे ठीक होन वाले लोगों की कुल संख्या और इसके सक्रिय मामलों के बीच अंतर लगभग 7 लाख तक पहुंच गया है। ठीक होने वाले मरीजों की रिकॉर्ड उच्चतम दैनिक संख्या के कारण , इसके सक्रिय मामले घटकर 5,86,244 (कल दर्ज किए गए 5,86,298 से कम) हो गए हैं और ये मामले चिकित्सकीय देख-रेख में हैं। आज कोरोना के मामलों में मृत्यु दर (केस फैटलिटी रेट) 2.09 प्रतिशत हो गई है।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643536


    लगातार दूसरे दिन भारत में 24 घंटे के अंदर 6 लाख से ज्यादा लोगों की कोविड जांच की गई ; जांचे गए कुल नमूनों की संख्या 2.14 करोड़ से ज्यादा हुई ; प्रति दस लाख की आबादी पर जांच (टीपीएम) की संख्या बढ़कर 15,568 हुई


    भारत में लगातार दूसरे दिन , 6 लाख से ज्यादा लोगों की कोविड-19 की जांच की गई। पिछले 24 घंटों में की गई 6,19,652 जांचों के साथ , आज कुल जांचों की संख्या 2,14,84,402 तक पहुंच गई है। प्रति दस लाख की आबादी पर जांच की संख्या भी बढ़कर 15,568 तक पहुंच गई। वर्तमान में देश में जांच प्रयोगशालाओं के नेटवर्क में कुल 1,366 प्रयोगशालाएं है ; जिसमें सरकारी क्षेत्र की 920 प्रयोगशालाएं और निजी क्षेत्र की 446 प्रयोगशालाएं शामिल हैं।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643577


    प्रधानमंत्री ने ' श्री राम जन्मभूमि मंदिर ' में भूमिपूजन किया ; मंदिर का निर्माण आपसी प्रेम और भाईचारे की नींव पर होना चाहिए: प्रधानमंत्री


    प्रधानमंत्री श्री नरेन्द्र मोदी ने आज अयोध्या में ' श्री राम जन्मभूमि मंदिर ' में भूमिपूजन किया। उन्होंने इसे एक ऐतिहासिक अवसर करार देते हुए कहा कि आज जब समस्त देशवासी इस बात को लेकर प्रफुल्लित हैं कि उन्होंने भावनात्मक रूप से वह सब हासिल कर लिया है जिसकी वह सदियों से प्रतीक्षा कर रहे थे , भारत एक स्वर्णिम अध्याय की शुरुआत कर रहा है। उन्होंने आशा व्यक्त की कि मंदिर आने वाले युगों के लिए पूरी मानवता के लिए प्रेरणा का काम करेगा। उन्होंने कहा कि ' सबका साथ ' और ' सबका विश्वास ' के साथ , हमें ' सबका विकास ' हासिल करना होगा। प्रधानमंत्री ने इस बात पर जोर दिया कि मंदिर का निर्माण आपसी प्रेम और भाईचारे की नींव पर होना चाहिए। उन्होंने कहा कि राम मंदिर हमारी संस्कृति , हमारी आस्था , राष्ट्रीय भावना और सामूहिक शक्ति का आधुनिक प्रतीक होगा जो आने वाली पीढ़ियों को प्रेरणा देने का काम करेगा। मंदिर के बनने से संभावनाओं के कई अवसर बनेंगे जिससे क्षेत्र की अर्थव्यवस्था में बड़ा बदलाव आएगा। प्रधानमंत्री ने कोविड की वर्तमान पृष्ठभूमि में श्री राम के ' मर्यादा ' मार्ग के महत्व को याद करते हुए सभी लोगों से ‘ दो गज की दूरी है जरूरी और मास्क है जरूरी ’ की मर्यादा का पालन करने का आह्वान किया ।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643574


    उत्तर प्रदेश के अयोध्या में ‘ श्रीराम जन्मभूमि मंदिर ’ के भूमिपूजन के अवसर पर प्रधानमंत्री के सम्बोधन का मूल पाठ


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643511


    उपराष्ट्रपति के परिवार ने 10 लाख रुपये का दान दिया- कोविड-19 के खिलाफ लड़ाई और अयोध्या मंदिर के लिए 5-5 लाख रुपये दिए


    उपराष्ट्रपति श्री एम.वेंकैया नायडू के परिवार के सदस्यों ने आज कोविड-19 के खिलाफ चल रही लड़ाई और अयोध्या में राम मंदिर के निर्माण में सहायता के लिए 10 लाख रुपये का दान दिया। इससे पहले मार्च में , श्री नायडू ने अपने एक महीने के वेतन को पीएमकेयर्स फंड में दान किया था और कोविड महामारी से लड़ने के प्रयासों के लिए अपने वेतन का 30 प्रतिशत हर महीने दान करने की भी घोषणा की थी।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643508


    राज्यों/ केंद्र शासित प्रदेशों ने एनएफएसए लाभार्थियों के बीच अप्रैल-जून 2020 की अवधि के लिए आवंटित खाद्यान्न का 93.5 प्रतिशत वितरित किया


    सभी राज्यों/ केंद्र शासित प्रदेशों ने संयुक्त रूप से एनएफएसए लाभार्थियों के बीच अतिरिक्त निःशुल्क खाद्यान्न वितरण के लिए एफसीआई डिपो/केंद्रीय पूल से तीन महीनों के खाद्यान्न के लगभग 118 एलएमटी (99 प्रतिशत) का उठाव किया है। इसके अतिरिक्त , सभी राज्यों/ केंद्र शासित प्रदेशों ने संयुक्त रूप से अप्रैल-जून 2020 की अवधि के लिए आवंटित खाद्यान्न का 111.52 एलएमटी (93.5 प्रतिशत) वितरित करने के बारे में जनकारी दी है। एफसीआई के अनुसार , अप्रैल एवं मई 2020 के महीनों में 37.5 एलएमटी (94 प्रतिशत) वितरित किया गया जो प्रत्येक महीने में लगभग 75 करोड़ लाभार्थियों को कवर करता है तथा जून के महीने में 36.54 एलएमटी (92 प्रतिशत) वितरित किया गया जो लगभग 73 करोड़ लाभार्थियों को कवर करता है। इससे पूर्व , मार्च 2020 में देश में कोविड-19 के प्रकोप द्वारा उत्पन्न आर्थिक दिक्कतों के कारण गरीबों एवं जरूरतमंदों के सामने आने वाली कठिनाइयों को कम करने के लिए प्रधानमंत्री गरीब कल्याण पैकेज (पीएमजीकेपी) की घोषणा के अनुरूप , खाद्य एवं सार्वजनिक वितरण विभाग ने तीन महीनों अर्थात अप्रैल , मई एवं जून 2020 के लिए ‘ प्रधानमंत्री गरीब कल्याण अन्न योजना (पीएम-जीकेएवाई) ’ का कार्यान्वयन आरंभ किया था , जिससे कि एनएफएसए के तहत गरीब एवं निर्बल लाभार्थियों को संकट के अभूतपूर्व समय के दौरान खाद्यान्नों की गैर उपलब्धता के कारण कठिनाई का सामना न करना पड़े।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643569


    पीआईबी के क्षेत्रीय कार्यालयों से मिली जानकारियां


    चंडीगढ़: केन्द्र शासित प्रदेश चंडीगढ़ के प्रशासक ने प्रमुख सचिव स्वास्थ्य को निर्देश दिए कि वे वैसे कोविड मरीजों के लिए समर्पित डायलिसिस सुविधा शुरू करें , जिन्हें नियमित डायलिसिस की आवश्यकता होती है। उन्होंने उपायुक्त को अतिरिक्त सुविधा उपलब्ध कराने के लिए निर्देश भी दिया , और कहा कि जब भी कोविड-19 के मरीजों को ऐसी अतिरिक्त सुविधाओं की आवश्यकता हो, तो उन्हें यह सुविधा उपलब्ध कराई जाए। उन्होंने कहा कि आवासीय क्षेत्रों से दूर स्थित सामुदायिक केन्दों का उपयोग इस कार्य के लिए किया जा सकता है।


    पंजाब: मुख्यमंत्री कैप्टन अमरिंदर सिंह ने राज्य के किसानों की इस कोविड संकट के दौरान वर्तमान खरीफ बुवाई के मौसम में पारंपरिक धान की खेती के लगभग 2.28 लाख हेक्टेयर क्षेत्र में सफल तरीके से बुवाई के लिए सराहना की है , जबकि खरीफ 2020 की बुवाई के मामले में भी सफलतापूर्वक कार्य पूरा करने पर किसानों को बधाई दी।


    केरल: अगस्त-सितंबर माह के दौरान कोविड-19 मामलों में तेजी से वृद्धि होने की खबरों के मद्देनजर , आज राज्य मंत्रिमंडल की बैठक में रोकथाम के उपायों को बढ़ाकर कई गुना करने का निर्णय लिया गया है। मुख्यमंत्री श्री पिनाराई विजयन ने कैबिनेट में पुलिस को अधिक जिम्मेदारी देने के संबंध में बताया। अधिकारियों को दो सप्ताह के भीतर महामारी के प्रसार की जांच करने को कहा गया है। हालांकि , कंटेनमेंट क्षेत्र में वृद्धि के बावजूद यह वायरस राजधानी के ग्रामीण इलाकों में तेजी से फैल रहा है। इस बीच आज राज्य के मल्लापुरम में एक और कोविड मरीज की मौत की सूचना मिलने के बाद मृतकों की संख्या 88 हो गई। राज्य में कल 1083 मरीजों में संक्रमण की पुष्टि हुई। 11,540 मरीजों का अभी भी राज्य के विभिन्न अस्पतालों में इलाज चल रहा है और करीब 1.45 लाख लोगों को पूरे राज्य में निगरानी में रखा गया है।


    तमिलनाडु: अस्पताल प्रशासन का कहना है कि तमिलनाडु के राज्यपाल अभी भी लक्षणहीन मरीज ही हैं ; शनिवार रात को राज्यपाल श्री बनवारीलाल पुरोहित कोविड-19 परीक्षण में संक्रमित पाए गए थे। राज्य में परीक्षण में तेजी और बुखार शिविरों के माध्यम से हाल के दिनों में कोविड-19 के मामलों को कम करने में मदद मिली है ; स्वास्थ्य सचिव कहते हैं कि मरीजों की निरंतर ट्रैकिंग , ट्रेसिंग और आइसोलेशन (अलग रखने) से भी इस दिशा में महत्वपूर्ण सफलता मिली है। कल राज्य में प्रतिदिन नए संक्रमितों की संख्या में कमी देखने को मिली है , कल 5,063 नए मरीजों में संक्रमण की पुष्टि हुई है , और 6,501 मरीज स्वस्थ हुए हैं। 108 मरीजों की मौत के बाद मृतकों का आंकड़ा बढ़कर 4,349 हो गया है। कुल मामले: 2,68,285 ; सक्रिय मामले: 55,152 ; मृतक: 4349.


    कर्नाटक: आईसीएमआर द्वारा अनुमोदित देश की पहली मोबाइल कोविड परीक्षण प्रयोगशाला का उद्घाटन आज राज्य के चिकित्सा शिक्षा मंत्री डॉ. के. सुधाकर ने बेंगलुरु में किया। आईआईएससी द्वारा विकसित , इस प्रयोगशाला में चार घंटे में कोविड परीक्षण परिणाम प्राप्त होंगे और प्रतिदिन 400 परीक्षण किए जा सकते हैं। कोविड मरीजों और उनके रिश्तेदारों के सामने आने वाली समस्याओं का समाधान करने के लिए , बीबीएमपी ने सभी निजी कोविड अस्पतालों में सहायता केन्द्र स्थापित करने का निर्णय लिया है। मंगलवार को राज्य में नए संक्रमित मरीजों की तुलना में स्वस्थ होने वाले मरीजों की संख्या ज्यादा रही। कल राज्य में 6,259 नए मरीजों में संक्रमण की पुष्टि हुई , 6,777 मरीज स्वस्थ हुए और 110 मरीजों की मौत हुई। कुल मामले: 1,45,830 ; सक्रिय मामले: 73,846 ; मृतक: 2704.


    आंध्र प्रदेश: राज्य के स्वास्थ्य मंत्री ने आश्वासन दिया है कि मरीजों के इलाज से इन्कार करने पर निजी अस्पतालों के खिलाफ कड़ी कार्रवाई की जाएगी और चेतावनी देते हुए यह भी कहा कि जिन निजी अस्पतालों में ऐसी घटनाएं सामने आएंगी, उनसे सख्ती से निपटा जाएगा। उन्होंने यह भी घोषणा की कि राज्य में कोविड-19 के बढ़ते मामलों पर नजर रखने के लिए सभी सरकारी अस्पतालों में 17 हजार चिकित्सकों , पैरामेडिक्स और नर्सिंग स्टाफ की भर्ती के लिए तैयारी की जा रही है। इस बीच , राज्य के विद्युत मंत्री कोरोना-वायरस से संक्रमित पाए गए हैं। तिरुपति शहर को 14 अगस्त तक के लिए नियंत्रण क्षेत्र (कंटेनमेंट जोन) घोषित किया गया है और लॉकडाउन भी लगा दिया गया है। पूरे राज्य में चिकित्सकों और एएनएम कर्मियों से बात-चीत करने तथा क्वारंटाइन और आइसोलेशन केंद्रों का विवरण जानने के लिए कोविड इमरजेंसी नंबर सेवा शुरू की गई है। राज्य में कल 7,822 नए मरीजों में संक्रमण की पुष्टि हुई , 5,786 मरीज स्वस्थ हुए और 63 मरीजों की मौत हो गई। कुल मामले: 1,66,586 ; सक्रिय मामले: 76,377 ; मृतक: 1537.


    तेलंगाना: तेलंगाना में महिलाओं में कम संख्या में कोरोना-वायरस का संक्रमण पाया गया है , जबकि 21-30 वर्ष की आयु वर्ग में अन्य आयु वर्गों की तुलना में अधिक मामले मिले हैं। राज्य में कुल संक्रमितों में से 65.6 प्रतिशत पुरुष हैं जबकि शेष 34.4 प्रतिशत महिलाएं हैं। इन महिलाओं में से सबसे अधिक (22 प्रतिशत) 21 से 30 वर्ष के आयु वर्ग की महिलाएं संक्रमित पाई गई। पिछले 24 घंटों के दौरान , राज्य में 2,012 नए मरीजों में संक्रमण की पुष्टि हुई , 1,139 मरीज स्वस्थ हुए और 13 मरीजों की मौत हुई। 2,012 नए संक्रमित मरीजों में 532 जीएचएमसी में हैं। कुल मामले 70,958 ; सक्रिय मामले:19,568 ; मृतक: 576 ; स्वस्थ होने वाले: 50,814.


    मणिपुर: मणिपुर के मुख्य सचिव ने राज्य पुलिस , सेना और अर्धसैनिक बलों के शीर्ष अधिकारियों के साथ समीक्षा बैठक की , जिसमें कोविड-19 से मुकाबला करने की रणनीति पर चर्चा की गई।


    नागालैंड: नागालैंड में , आज 94 नए मरीजों में संक्रमण की पुष्टि हुई है। उनमें से , 89 दीमापुर से और 5 कोहिमा से हैं। आवश्यक संपर्क अनुरेखण (ट्रेसिंग) को सक्रिय कर दिया गया है और सभी प्राथमिक संपर्कों को स्व-आइसोलेशन में रखा गया है।


    महाराष्ट्र: राज्य में अब सक्रिय मामलों की तुलना में स्वस्थ होने वाले मरीजों की संख्या दोगुनी हो गई है , इसके बाद में स्वस्थ होने वालों की दर (65 प्रतिशत) राष्ट्रीय औसत 66 प्रतिशत के करीब पहुंच गई है। 4.57 लाख दर्ज मामलों में से , 2.99 लाख मरीज स्वस्थ हुए हैं , जिसके बाद सक्रिय मामले 1.42 लाख रह गए हैं। मुंबई में सामान्य स्थिति बहाल करने के लिए कई कार्य किए जा रहे हैं , शहर के नागरिक निकाय ने विभिन्न व्यापारिक गतिविधियों की अनुमति देते हुए आज से लॉकडाउन के मानदंडों में छूट दी गई है। दुकानों के लिए सम-विषम नियम भी खत्म कर दिया गया है और मॉल खोलने की अनुमति प्रदान कर दी गई है।


    गुजरात: राज्य में सूक्ष्म निगरानी क्षेत्रों में शामिल नए इलाकों में घर-घर जाकर सर्वे , बड़े पैमाने पर निगरानी की प्रकिया शुरू की गई है , और साथ ही गुजरात में कोविड-19 के परीक्षण को भी काफी बढ़ाया गया है। कल राज्य में 20,735 परीक्षण किए गए थे। राज्य में अब 14,811 सक्रिय संक्रमित मरीज रह गए हैं।


    राजस्थान: राजस्थान में , राज्य सरकार के अनलॉक-3.0 के अंतर्गत सभी योग केंद्र और जिम आज से फिर खुल गए। स्वास्थ्य मंत्री श्री रघु शर्मा ने जानकारी दी है कि प्लाज्मा थैरेपी प्राप्त कोविड मरीजों की स्थिति में तेजी से सुधार हो रहा है। राज्य में 13,115 सक्रिय मरीज हैं।


    मध्य प्रदेश: मध्य प्रदेश में , कोरोना संक्रमण से नागरिकों की रक्षा करने के उद्देश्य से ‘ एक मास्क-एक ज़िंदगी ’ अभियान के तहत अब तक 413 मास्क बैंक स्थापित किए गए हैं। अब तक , इस अभियान में विभिन्न संस्थानों और नागरिकों द्वारा एक लाख 30 हजार से अधिक मास्क दिए जा चुके हैं , जिसे सफलता के रूप में देखा जा रहा है। राज्य में मंगलवार को 797 नए मरीजों में संक्रमण की पुष्टि हुई है।


    ***


    एसजी/एएम/एसके/पीकेपी


    

    
    (Release ID: 1643733) Visitor Counter : 19
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Telugu , Malayalam