      PIB Headquarters

      कोविड-19 पर पीआईबी का दैनिक बुलेटिन
      Posted On: 18 AUG 2020 6:30PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • भारत ने कोविड जांच में नया रिकार्ड बनाया- एक दिन में करीब 9 लाख जांच की गई।


    • एक दिन में कोविड-19 से सर्वाधिक 57,584 मरीज स्वस्थ हुए।


    • सक्रिय मामलों की तुलना में 13 लाख से अधिक मरीज कोविड-19 से ठीक हुए।


    • कोविड-19 के मामलों में मृत्यु दर 1.92 प्रतिशत है।


    • सक्रिय मामले (6,73,166) कुल पॉजिटिव मामलों का 24.91 प्रतिशत है।


    • वैक्सीन प्रबंधन पर राष्ट्रीय विशेषज्ञ समूह ने घरेलू वैक्सीन निर्माताओं के साथ बैठक की।


    भारत ने कोविड जांच में नया रिकार्ड बनाया- एक दिन में करीब 9 लाख जांच की गई , एक दिन में कोविड-19 से सर्वाधिक 57,584 मरीज स्वस्थ हुए , सक्रिय मामलों की तुलना में 13 लाख से अधिक मरीज कोविड-19 से ठीक हुए


    भारत ने प्रतिदिन होने वाली कोविड जांच में एक और नया कीर्तिमान स्थापित किया है। एक दिन में करीब 9 लाख (8,99,864) लोगों की कोविड जांच की गई। इसके साथ ही देश में अब तक 3,09,41,264 लोगों की कोविड जांच हो चुकी है। व्यापक स्तर पर की जा रही जांच के बावजूद पॉजिटिव दर कम होकर 8.81 प्रतिशत ही है , जोकि पॉजिटिव दर के साप्ताहिक राष्ट्रीय औसत 8.84 प्रतिशत की तुलना में कम है। देश में पिछले 24 घंटों में कोविड-19 के रिकॉर्ड 57,584 मरीज ठीक हुए है। यह संख्या पिछले 24 घंटों के दौरान आए कोविड-19 के पुष्ट मामलों (55,079) से ज्यादा है। अधिक रोगियों के ठीक होने और अस्पताल व घर के आइसोलेशन (हल्के व मध्यम मामलों के संबंध में) से छुट्टी दिए जाने से , कुल रोगियों के ठीक होने की संख्या 19 लाख के आंकड़े को पार कर गई , जो कि 19,77,779 है। इसके साथ ही आज सक्रिय मामलों की तुलना में रोगियों के ठीक होने की संख्या 13 लाख से अधिक होकर 13,04,613 हो गई है। ठीक होने वालों की संख्या के लगातार बढ़ने से देश में कोविड-19 से ठीक होने की दर 73.18 प्रतिशत पर पहुंच गई है और कोविड के मामलों में मृत्यु दर 1.92 प्रतिशत रह गई है। केन्द्र और राज्य/केन्द्र शासित प्रदेश सरकारों की ओर से लागू की गई टेस्ट , ट्रैक और ट्रीट की रणनीति तथा प्रभावी उपायों के परिणामस्वरूप देश के 30 राज्यों एवं केन्द्र शासित प्रदेशों में कोविड के मामलों में मृत्यु दर राष्ट्रीय स्तर पर मृत्यु‍ दर के औसत से कम दर्ज की गई है। देश का वास्तविक केस लोड यानी सक्रिय मामले (6,73,166) हैं , जो कुल पॉजिटिव मामलों का 24.91 प्रतिशत है।


    अधिक जानकारी के लिए पढ़ें-


    वैक्सीन प्रबंधन पर राष्ट्रीय विशेषज्ञ समूह ने घरेलू वैक्सीन निर्माताओं के साथ बैठक की


    वैक्सीन प्रबंधन पर राष्ट्रीय विशेषज्ञ समूह ने कल प्रमुख घरेलू वैक्सीन निर्माताओं- सीरम इंस्टीट्यूट ऑफ इंडिया , पुणे ; भारत बायोटेक , हैदराबाद ; ज़ाइडस कैडिला , अहमदाबाद ; जिनोवा बायोफार्मास्युटिकल्स , पुणे ; और बायोलॉजिकल ई , हैदराबाद के साथ बैठक की। यह बैठक पारस्परिक रूप से लाभप्रद और उपयोगी रही। इस बैठक से राष्ट्रीय विशेषज्ञ समूह को स्वदेशी निर्माताओं द्वारा विकसित किए जा रहे विभिन्न वैक्सीन उम्मीदवारों की वर्तमान स्थिति तथा केंद्र सरकार के प्रति उनकी अपेक्षाओं के बारे में जानकारी प्राप्त हुई।


    अधिक जानकारी के लिए पढ़ें-


    कोविड-19 से जुड़े भारत-अमेरिका वर्चुअल नेटवर्क के लिए पुरस्कारों की घोषणा


    भारत और अमेरिका के शोधकर्ताओं की आठ संयुक्त टीमों को वर्चुअल नेटवर्क के माध्यम से कोविड-19 रोग की उत्पत्ति और प्रबंधन में अत्याधुनिक अनुसंधान को आगे बढ़ाने के लिए पुरस्कृत किया जाएगा। इनके द्वारा किए जाने वाले शोध कार्यों में एंटीवायरल कोटिंग्स , इम्यून मॉड्यूलेशन , अपशिष्ट जल में सार्स कोव-2 की पहचान करना , रोग का पता लगाने की तकनीक , रिवर्स जेनेटिक्स की रणनीति और दवाओं का अन्य तरीकों से इस्तेमाल आदि शामिल हैं। कोविड-19 महामारी और उभरती वैश्विक चुनौतियों का समाधान खोजने के लिए चिकित्सा और वैज्ञानिक समुदाय के प्रयासों के समर्थन में इंडो-यूएस साइंस एंड टेक्नोल़ॉजी फोरम (आईयूएसएसटीएफ) द्वारा पुरस्कारों की घोषणा की गई है। आईयूएसएसटीएफ भारत और अमेरिका की सरकारों द्वारा संयुक्त रूप से वित्तपोषित एक स्वायत्त द्विपक्षीय संगठन है।


    अधिक जानकारी के लिए पढ़ें-


    मार्च-जून 2020 की अवधि में कृषि वस्तुओं का निर्यात पिछले वर्ष की समान अवधि की तुलना में 23.24 प्रतिशत बढ़ा


    विश्व व्यापार संगठन के आंकड़ों के अनुसार , 2017 में विश्व कृषि व्यापार में भारत के कृषि निर्यात और आयात का हिस्सा क्रमशः 2.27 प्रतिशत और 1.90 प्रतिशत था। कोविड महामारी की वजह से हुए लॉकडाउन के कठिन समय में भी , भारत ने खाद्यान्नों का निर्यात जारी रखते हुए इस बात का पूरा ख्याल रखा कि विश्व खाद्य आपूर्ति श्रृंखला में किसी तरह की बाधा नहीं आये। मार्च-जून 2020 की अवधि में देश से 25,552.7 करोड़ रुपये की कृषि वस्तुओं का निर्यात हुआ जो कि 2019 की इसी अवधि में हुए 20,734.8 करोड़ रुपये के निर्यात की तुलना में 23.24 प्रतिशत अधिक है। 2017-18 में भारत का कृषि निर्यात देश के कृषि जीडीपी का जहां 9.4 प्रतिशत था वहीं 2018-19 में यह 9.9 प्रतिशत हो गया जबकि भारत के कृषि जीडीपी के प्रतिशत के रूप में कृषि आयात 5.7 प्रतिशत से घटकर 4.9 प्रतिशत रह गया जो निर्यात योग्य अधिशेष को दर्शाता है। इसके साथ ही देश की कृषि उत्पादों के आयात पर निर्भरता कम हो गई है।


    अधिक जानकारी के लिए पढ़ें-


    श्री धर्मेन्द्र प्रधान ने उद्योग दिग्गजों से प्रवासी मजदूरों के लिए सस्ते आवास उपलब्ध कराने में सरकार के साथ भागीदारी करने की अपील की


    केन्द्रीय इस्पात , पेट्रोलियम तथा प्राकृतिक गैस मंत्री श्री धर्मेन्द्र प्रधान ने उद्योग दिग्गजों से प्रवासी मजदूरों के लिए सस्ते आवास उपलब्ध कराने में सरकार के साथ भागीदारी करने की अपील की। एक वेबिनार में मुख्य अतिथि के रूप में बोलते हुए उन्होंने आवास और शहरी कार्य मंत्रालय की योजना का हवाला देते हुए सार्वजनिक क्षेत्र उपक्रमों और इस्पात उद्योग के दिग्गजों से इस परियोजना में भारत सरकार के साथ भागीदारी करने का आह्वान किया। उन्होंने कहा कि उद्योग को अधिक इस्पात प्रयुक्त के साथ कम लागत के घरों का निर्माण करना चाहिए जो दूसरों के अनुकरण के मॉडल होंगे। उन्होंने कहा कि उद्योग को सरकार की ऐसी कल्याएण-उन्मुख पहलों में भागीदारी करनी चाहिए क्योंकि आत्म निर्भर भारत देश के हर नागरिक को सम्मान और स्वाभिमान प्रदान करना चाहता है। उन्होंने कहा कि कोविड संकट के दौरान भारतीय उद्योग ने खड़े होकर पीपीई किट्स , मास्क और वेंटिलेटर का बड़ी संख्या में निर्माण किया और भारतीय फार्मा उद्योग ने 150 देशों को दवाइयों की आपूर्ति की। इसी तर्ज पर भारत पहले से ही देश में दूसरा सबसे बड़ा उत्पादक है। उसे इस्पात जरूरतों के लिए एक पसंदीदा स्रोत के रूप में भी उभरना चाहिए।


    अधिक जानकारी के लिए पढ़ें-


    पीआईबी के क्षेत्रीय कार्यालयों से मिली जानकारियां


    पंजाब: पंजाब के मुख्यमंत्री कैप्टन अमरिंदर सिंह ने कहा कि कोविड के मामलों में वृद्धि और प्रति दस लाख की आबादी पर बढ़ती मौत पर गंभीर चिंता व्यक्त करते हुए , उन्होंने कहा कि महामारी के प्रसार को रोकने के लिए कठोर उपायों को लागू करने से उन्हें कोई आपत्ति नहीं रही है। हालांकि उन्होंने विशेष रूप से तेजी से बढ़ते मामलों वाले क्षेत्रों में लॉकडाउन से इंकार नहीं किया तथा साथ ही मुख्यमंत्री ने स्पष्ट किया कि आर्थिक गतिविधि को नुकसान नहीं होने दिया जाएगा।


    हरियाणा: कोविड-19 से निपटने में हरियाणा को सबसे आगे रखने वाले अधिकारियों के साहसी प्रयासों की सराहना करते हुए , हरियाणा के मुख्य सचिव ने सभी उपायुक्तों (डीसी) को निर्देश दिया है कि वे 4टी- ट्रेसिंग , ट्रैकिंग , परीक्षण और उपचार पर जोर दें , जिससे कोविड-19 के प्रसार को रोका जा सके। मुख्य सचिव ने यह भी बताया कि मुख्यमंत्री ने स्पष्ट निर्देश दिए हैं कि कोविड-19 के प्रसार पर अंकुश लगाना होगा , इसलिए कोविड-19 के मामलों पर नजर बनाये रखने के लिए हर व्यक्ति पर निगरानी रखना आवश्यक है। उन्होंने आगे कहा कि सभी रोगग्रस्त मरीजों को सामुदायिक स्वास्थ्य केंद्रों (सीएचसी) और प्राथमिक स्वास्थ्य केंद्रों (पीएचसी) में स्थापित फ्लू वार्डों में भेजा जाना चाहिए और सभी इन्फ्लूएंजा जैसी बीमारी (आईएलआई) और गंभीर तीव्र श्वसन संक्रमण (एसएआरआई) के मामलों का बिना किसी विलम्ब के इलाज किया जाना चाहिए।


    केरल: राज्य सरकार ने कोविड-19 के कारण संकटग्रस्त पर्यटन क्षेत्र में तेजी लाने के लिए 455 करोड़ रुपये की ऋण योजना की घोषणा की है। पर्यटन मंत्री ने कहा कि इस योजना के अनुसार , उद्यमी 50 प्रतिशत ब्याज अनुदान के साथ 25 लाख तक के ऋण का लाभ उठा सकते हैं। तिरुवनंतपुरम के केन्द्रीय कारागार में दोपहर तक 6 नए मामलों सहित 36 मामलों की पुष्टि हुई है , जिसके बाद कारागार परिसर में कुल संक्रमित मरीजों की संख्या 486 पहुंच गई है। इस बीच , स्वास्थ्य विभाग ने कोट्टायम , पलक्कड़ और कन्नूर में संपर्क के कारण प्रसार के मामलों में अधिक सतर्कता बरतने का आह्वान किया है। केरल के मलप्पुरम , कासरगोड , तिरुवनंतपुरम और एर्नाकुलम जिलों में उच्च संक्रमण दर जारी है। राज्य में दो और कोविड-19 मरीजों की मौत हो गई है। इसके साथ , ही मृतकों की संख्या 171 हो गई। कल राज्य में कुल 1,725 नए मरीजों में संक्रमण की पुष्टि हुई। वर्तमान में , 15,890 मरीजों का इलाज विभिन्न अस्पतालों में चल रहा है और 1.64 लाख लोगों को निगरानी में भी रखा गया है।


    तमिलनाडु: मद्रास उच्च न्यायालय ने थुथुकुडी में स्टरलाइट कॉपर स्मेल्टिंग प्लांट को फिर से खोलने की अनुमति देने से इंकार कर दिया और वेदांता लिमिटेड द्वारा दायर सभी याचिकाओं को खारिज कर दिया। अंडमान और निकोबार द्वीप समूह में कोविड-19 के मामलों में वृद्धि देखे जाने के बाद , साप्ताहिक यात्री जहाजों एमवी निकोबार और एमवी नानकोव्री ने द्वीप और चेन्नई बंदरगाह के बीच अपनी सेवाओं को तत्काल प्रभाव से रोक दिया है ; इसके परिणामस्वरूप परीक्षण किटों की भी कमी हो गई है। पहली बार अपनी तरह की इस पहल में , सरकारी राजाजी अस्पताल (जीआरएच) ने रविवार को कोविड-19 से स्वस्थ होने वाले मरीजों के इलाज और निगरानी के लिए एक ओपीडी केन्द्र “ पोस्ट-कोविड वेलनेस सेंटर ” का अनावरण किया। मूर्ति निर्माताओं के एक संघ ने राज्य सरकार द्वारा विनायक मूर्तियों की स्थापना पर रोक के फैसले को चुनौती देते हुए मद्रास उच्च न्यायालय का रुख किया है।


    कर्नाटक: राज्य के चिकित्सा शिक्षा मंत्री डॉ.के.सुधाकर ने कोविड-19 मरीजों के लिए बुनियादी सुविधाओं और उपचार सुविधाओं की समीक्षा हेतु आज केम्पेगौड़ा आयुर्विज्ञान संस्थान का दौरा किया। उन्होंने कहा कि राज्य के सभी चिकित्सा अस्पतालों में ऑक्सीजन प्लांट स्थापित करने का प्रयास किया जा रहा है। बेल्लारी के पास होम आइशोलेशन में रह रहे बुजुर्ग कोविड-19 के मरीजों की भूख के कारण हो रही मौत के मामले में जांच का आदेश दे दिया गया है। राज्य में कोविड-19 के कारण हो रही मौत के मामले में सोमवार को 115 मरीजों की मौत के बाद कुल आंकड़ा 4 हजार को पार कर 4,062 हो गया।


    आंध्र प्रदेश: राज्य के स्वास्थ्य विभाग ने कुछ चुनिंदा नमूनों पर संक्रमित कोरोना-वायरस का पता लगाने के लिए हाल ही में कृष्णा , अनंतपुर और पूर्वी गोदावरी जिलों में सीरो-सर्वेक्षण किया गया था। कृष्णा जिले में अध्ययन किए गए लगभग 20 प्रतिशत नमूनों में लक्षण नहीं दिखाई दिए और उन्हें पता ही नहीं लगा कि वे संक्रमित हैं। गुंटूर जिले के नरसरावपेट में एक 200 बिस्तरों वाले अस्पताल का उद्घाटन किया गया। अस्पताल में 150 बिस्तर ऑक्सीजन की सुविधा वाले और 90 बिस्तर वेंटिलेटर से सुविधायुक्त बनाए गए हैं। मरीजों को बेहतर सेवाएं प्रदान करने के लिए कोविड देखभाल केन्द्र के रूप में गुंटाकल्लू रेलवे मंडलीय अस्पताल की स्थापना की गई है।


    तेलंगाना: राज्य में जारी मूसलाधार बारिश के कारण बाढ़ का अलर्ट जारी ; मुख्यमंत्री श्री केसीआर ने स्थिति की समीक्षा की। पिछले 24 घंटों में 1682 नए मरीजों में संक्रमण की पुष्टि , 2,070 मरीज स्वस्थ हुए और 8 मरीजों की मौत हुई ; 1682 नए मरीजों में से , 235 जीएचएमसी में दर्ज किए गए। कुल मामले: 93,937 ; सक्रिय मामले: 21,024 ; मृतक: 711 ; अस्पताल से छुट्टी दे दी गई: 72,202. स्वास्थ्य बुलेटिन के अनुसार , सोमवार रात तक , सरकारी और निजी अस्पतालों में संयुक्त रूप से कोविड-19 मरीजों के लिए 17,807 खाली बिस्तर उपलब्ध है।


    अरुणाचल प्रदेश: राज्य में कल 40 नए मरीजों में संक्रमण की पुष्टि हुई , कल अस्पतालों से उपचार के बाद स्वस्थ होने वाले 85 मरीजों को छुट्टी दे दी गई।


    असम: राज्य में , कल 2792 नए मरीजों में कोविड-19 संक्रमण की पुष्टि हुई और 1519 मरीज स्वस्थ हुए ; कुल मामले 79,667 और सक्रिय मरीजों की संख्या 22,733 है।


    मेघालय: गोवा के माननीय राज्यपाल श्री सत्यपाल मलिक को माननीय राष्ट्रपति श्री राम नाथ कोविंद ने मेघालय के नए राज्यपाल के रूप में नियुक्त किया है।


    मणिपुर: मणिपुर में , पिछले 24 घंटों में 118 नए मरीजों में कोविड-19 संक्रमण की पुष्टि होने के बाद कुल मरीजों की संख्या 4,687 और सक्रिय मरीजों की संख्या 1,936 हो गई। 48 वर्षीय एक पुरुष मरीज की मौत के बाद कुल मृतकों की संख्या 17 हो गई है।


    मिजोरम: मिजोरम में , पिछले 24 घंटों में 26 नए मरीजों में कोविड-19 संक्रमण की पुष्टि हुई , जिसके बाद कुल संख्या बढ़कर 815 हो गई , 372 मरीजों को अस्पताल से छुट्टी दे दी गई हैं और इसके बाद अब सक्रिय मरीज 443 रह गए हैं। आइजोल में पूर्ण लॉकडाउन का अनुपालन सख्ती से किया जा रहा है।


    नागालैंड: दीमापुर के कोविड-19 अस्पताल में एक डॉक्टर में कोरोना-वायरस संक्रमण की पुष्टि हुई है। असम राइफल्स , जुलुकी, तेनिंग स्थित अजाइलोंग क्वारंटीन केन्द्र के मरीजों को पानी और आवश्यक सामान प्रदान कर रहा है।


    सिक्किम: स्वास्थ्य महानिदेशक-सह-सचिव ने बताया है कि राज्य में 20 नए मरीजों में कोविड-19 संक्रमण की पुष्टि होने के बाद कुल मामले बढ़कर 485 हो गए हैं। राज्य की अर्थव्यवस्था को कोविड-19 के प्रभाव से बचाने के लिए , सिक्किम स्टेट बैंक ने पात्र एसबीएस ग्राहकों को सहायता देने हेतु ऋण योजना की शुरुआत की है। राज्य सरकार इसमें पूर्ण सहयोग कर रही है। राज्य सरकार ने कोविड पुनर्वास ऋण योजना के तहत 50 लाख रुपये तक की कार्यशील पूंजी का ऋण प्रदान करेगी ताकि लघु और मध्यम व्यापारिक इकाइयां अपनी तरलता को पूरा कर सकें।


    महाराष्ट्र: पुणे में एक सीरोलॉजिकल सर्वेक्षण के परिणामों ने संकेत दिया है कि 50 प्रतिशत से अधिक आबादी पहले से ही नोवेल कोरोना-वायरस से संक्रमित हो चुकी है। यह दिल्ली और मुंबई जैसे कुछ अन्य शहरों में किए गए समान सीरोलॉजिकल सर्वेक्षणों के परिणामों की तुलना में काफी अधिक है। लेकिन वैज्ञानिकों ने इन नतीजों की व्याख्या करने को लेकर सर्तक रहने को कहा है क्योंकि पुणे की आधी आबादी कोरोना-वायरस से प्रतिरक्षित (बची हुई) है। वे कहते हैं कि सभी एंटीबॉडीज सुरक्षात्मक नहीं हैं। यह केवल तटस्थ एंटीबॉडीज हैं जो किसी व्यक्ति को रोग के प्रति प्रतिरक्षात्मक बना सकता है। कुल 1.32 लाख दर्ज मामलों के साथ पुणे , मुंबई से आगे निकलकर महाराष्ट्र में नया कोविड हॉटस्पॉट बन गया है।


    गुजरात: अहमदाबाद के निवासियों पर अब तक सार्वजनिक स्थानों पर मास्क नहीं पहनने या सामाजिक दूरी के मानदंडों का उल्लंघन करने के कारण 3.75 करोड़ रुपये का जुर्माना लगाया गया है। अहमदाबाद नगर निगम (एएमसी) ने यह सुनिश्चित करने के लिए कि लोग कोविड-19 के प्रसार को रोकने के लिए मास्क न पहनने वाले वैसे लोगों को जिन पर जुर्माना लगाया गया है, उनको पांच मास्क का एक पैकेट देने की नई नीति अपनाई है। राज्य में सोमवार को 1,033 नए मरीजों में कोविड संक्रमण की पुष्टि हुई , जिनमें से 145 अहमदाबाद के थे। सक्रिय मामलों की संख्या 14,435 रह गई है।


    राजस्थान: फलोदी के विधायक श्री पब्बाराम विश्नोई , जिन्होंने शुक्रवार को विधानसभा सत्र में भाग लिया था , में कोविड-19 संक्रमण की पुष्टि हुई है। विधायक ने उन सभी लोगों से अपील की है कि जो लोग उनके संपर्क में आए हैं, वे लोग अपना परीक्षण शीघ्र-अतिशीघ्र करवा लें। श्री विश्नोई शुक्रवार को विधानसभा सत्र में भाग लेने गए थे और उन्होंने विधानसभा में कई विधायकों से भी मुलाकात की थी। राजस्थान में सोमवार को 694 नए मरीजों में कोविड संक्रमण की पुष्टि हुई और 10 मरीजों की मौत भी हुई।


    गोवा: बिगड़ती कोविड की स्थिति ने राज्य चुनाव आयोग को 11 नगर परिषदों के चुनाव स्थगित करने के लिए मजबूर कर दिया है। भारतीय विमानपत्तन प्राधिकरण के अनुसार , कोविड-19 मामलों की बढ़ती संख्या के बावजूद , गोवा हवाई अड्डे पर उड़ान की गति इस महीने अप्रैल की तुलना में पिछले महीने लगभग 12 गुना बढ़ गई है। गोवा में अब तक 11,994 कोविड-19 से संक्रमित मरीज हैं जिनमें से 3,825 सक्रिय मरीज हैं।


    पीआईबी द्वारा जांचे गए तथ्य


    ***


    एमजी/एएम/ एसके / पीकेपी

    
    
    (Release ID: 1647083) Visitor Counter : 22
    
    
      Read this release in: Punjabi , English , Urdu , Marathi , Assamese , Manipuri , Bengali , Gujarati , Tamil , Telugu , Malayalam