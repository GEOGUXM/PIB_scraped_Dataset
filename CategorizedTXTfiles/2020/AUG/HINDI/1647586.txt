      स्‍वास्‍थ्‍य एवं परिवार कल्‍याण मंत्रालय

      डॉ. हर्षवर्धन ने कोविड से जुड़े उपयुक्त व्यवहार को बढ़ावा देने के लिए एक इंटरैक्टिव गेम और आईईसी सामग्री की शुरुआत की
      
      “कोविड -19 के खिलाफ सामाजिक टीका कोई रॉकेट विज्ञान नहीं”

      Posted On: 20 AUG 2020 7:39PM by PIB Delhi

    केंद्रीय स्वास्थ्य एवं परिवार कल्याण मंत्री डॉ. हर्षवर्धन ने आज यहां श्री अश्विनी कुमार चौबे , स्वास्थ्य एवं परिवार कल्याण राज्य मंत्री की उपस्थिति में कोविड – 19 से जुड़ा अपनी तरह का पहला एक इंटरैक्टिव गेम , द कोरोना फाइटर्स ( www.thecoronafighters.in ), और कोविड संबंधी उपयुक्त अहम व्यवहारों का पालन करने का आग्रह करने वाले दो नए वीडियो की शुरुआत की।


    विशिष्ट रूप से डिजाइन किए गए इस गेम की शुरुआत पर अपनी खुशी व्यक्त करते हुए डॉ. हर्षवर्धन ने कहा कि यह गेम "लोगों को कोविड-19 महामारी से लड़ने के लिए सही उपकरण एवं व्यवहार सिखाने का एक नया एवं बेहद रचनात्मक तरीका प्रस्तुत करता है।" उन्होंने कहा कि इस गेम को "वास्तविक दुनिया में लोगों के कार्यों को प्रभावित करने , उन्हें सही सावधानी बरतने एवं संक्रमण से बचने की याद दिलाने" के लिए डिज़ाइन किया गया है। उन्होंने आगे कहा कि दो प्रचार वीडियो के साथ यह गेम "बस व्यापक जनता तक एक गंभीर संदेश को पहुंचाने का एक सरल रूप से डिजाइन किया हुआ एवं मजेदार माध्यम है।"


    डॉ. हर्षवर्धन ने इस अवसर पर पोलियो अभियान के अपने अनुभवों को भी याद किया , जोकि जन भागदारी (लोगों की भागीदारी) और फिल्म उद्योग के कई पेशेवरों के समर्थन एवं योगदान के माध्यम से एक सामाजिक आंदोलन में बदल गया था। उन्होंने कहा , “ पल्स पोलियो कार्यक्रम ने , अपने लक्षित और आकर्षक आईईसी और आउटरीच अभियानों के माध्यम से , देश के अंतिम मील पर रहने वाली माताओं को अपने बच्चों का टीकाकरण कराने के लिए प्रोत्साहित किया। इसी किस्म के प्रयासों से , मसलन लॉकडाउन और उसके बाद अनलॉकिंग के चरणों के दौरान कोविड से जुड़े उचित व्यवहारों को कॉलर ट्यून और अन्य माध्यमों के जरिए प्रचारित करके कोविड को नियंत्रित किया जा सकता है। ” उन्होंने कहा कि जब तक हमें कोविड - 19 से लड़ने के लिए एक टीका नहीं मिल जाता , तब तक कोविड से जुड़ा उचित व्यवहार ही एक शक्तिशाली सामाजिक टीका के रूप में काम करेगा और हमें संरक्षित एवं सुरक्षित रखेगा।


    श्री अश्विनी कुमार चौबे ने खेल एवं प्रचार वीडियो के निर्माताओं को बधाई देते हुए कहा , " आज की दुनिया में संचार बेहद अहम है। इसने लॉकडाउन के दौरान कोविड के खिलाफ लड़ाई में एक बड़ी भूमिका निभाई है जब रोग के प्रक्षेपवक्र और इसकी रोकथाम की रणनीति को अंतिम रूप से प्रभावी ढंग से संप्रेषित किया जा सकता था।" उन्होंने आगे जोड़ा , “ आज जारी किया गया आईईसी वीडियो और गेम बच्चों को प्रभावित करेगा , और उनके माध्यम से समुदाय के बुजुर्गों को प्रभावित करेगा , और कोविड से जुड़े उचित व्यवहार के संदेश एवं महत्व को फैलाएगा। ”


    इस अवसर पर डॉ. वी के पॉल , सदस्य (स्वास्थ्य) , नीति आयोग , श्री राजेश भूषण , सचिव , स्वास्थ्य एवं परिवार कल्याण विभाग , श्री परमेश्वरन अय्यर , सचिव , पेयजल एवं स्वच्छता विभाग तथा स्वास्थ्य मंत्रालय के वरिष्ठ अधिकारी भी उपस्थित थे।


    ***


    एमजी/एएम/वीएस/एसएस

    
    
    (Release ID: 1647586) Visitor Counter : 11
    
    
      Read this release in: English , Urdu , Manipuri , Punjabi , Tamil , Telugu