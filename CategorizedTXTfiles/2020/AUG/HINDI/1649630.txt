      वित्‍त मंत्रालय

      जुलाई 2020 का ‘जीएसटीआर-2बी’ अब पोर्टल पर उपलब्‍ध
      Posted On: 29 AUG 2020 5:11PM by PIB Delhi


    जीएसटी परिषद ने 14 मार्च 2020 को आयोजित अपनी 39वीं बैठक में जीएसटी आर - 3 बी एवं जीएसटी आर - 1 दाखिल करने की वर्तमान प्रणाली को जोड़ने और अन्‍य महत्वपूर्ण बदलावों जैसे कि जीएसटी आर - 2 ए में संवर्धन एवं इसे जीएसटी आर - 3 बी से जोड़ने की वृद्धिशील अवधारणा को अपनाने और लागू करने की सिफारिश की थी। परिषद ने यह सिफारिश की थी कि एक स्‍वत:-तैयार इनपुट टैक्स क्रेडिट (आईटीसी ) विवरण उपलब्‍ध कराया जाए , जो इनपुट टैक्स क्रेडिट की सुविधा देने/निर्धारण में मदद करेगा। यह हर करदाता के लिए उपलब्ध होगा।


    जीएसटीआर-2बी ही इस तरह का एक स्‍वत:-तैयार आईटीसी विवरण होने जा रहा है , जिसे हर पंजीकृत व्यक्ति के लिए सृजित कि या जाएगा जो उसके आपूर्तिकर्ताओं द्वारा अपने संबंधित जीएसटीआर -1, 5 (अनिवासी कर योग्य व्यक्ति) और 6 (इनपुट सर्विस वितरक) में दी गई जानकारियों पर आधारित होगा। यह एक अपरिवर्ती विवरण है और इसे प्रत्येक माह के लिए उपलब्ध कराया जाएगा। इसे ठीक अगले महीने के 12वें दिन उपलब्ध कराया जाएगा। यह उम्मीद की जाती है कि जीएसटीआर-2बी रिटर्न तैयार करने में लगने वाले समय को कम करने, त्रुटियों को कम करने, सुलह में सहायता करने और रिटर्न दाखिल करने से संबंधित अनुपालन को सरल बनाने में मदद करेगा।


    जीएसटीआर-2बी में ऐसी मुख्य विशेषताएं जो रिटर्न दाखिल करने में करदाताओं की सहायता करेंगी , वे निम्नानुसार हैं:

             1. इसमें विशेष आर्थिक जोन की इकाइयों/डेवलपरों से प्राप्त वस्‍तुओं की आंतरिक आपूर्ति सहित ‘ आइसगेट ’ सिस्टम से वस्‍तुओं के आयात की जानकारी उपलब्‍ध होती है। यह जुलाई माह के लिए जारी जीएसटीआर - 2बी में उपलब्ध नहीं है और इसे जल्द ही उपलब्ध कराया जाएगा।
             2. इसमें एक संक्षिप्‍त विवरण होता है जो प्रत्येक अनुभाग के तहत उपलब्ध और गैर-उपलब्ध आईटीसी को दर्शाता है। प्रत्येक अनुभाग के सापेक्ष दी गई सलाह जीएसटीआर -3बी के अपने संबंधित अनुभाग में करदाताओं द्वारा दी जाने वाली जानकारी को स्पष्ट करती है ;
             3. सभी इन्‍वॉयस , क्रेडिट नोट , डेबिट नोट इत्‍यादि के दस्तावेज स्तर का विवरण भी इसमें प्रदान किया जाता है , ताकि इन्‍हें देखने के साथ-साथ डाउनलोड भी किया जा सके।

      * जुलाई 2020 के जीएसटीआर -2 बी को प्रायोगिक आधार पर आम या सामान्‍य पोर्टल पर उपलब्ध कराया गया है।

      * चूंकि पहली बार विवरण प्रस्‍तुत किया जा रहा है , इसलिए करदाताओं को सलाह दी जाती है कि वे केवल फीडबैक के उद्देश्य से जुलाई , 2020 के जीएसटीआर- 2 बी का संदर्भ लें।
      * सभी करदाताओं से अनुरोध है कि वे जुलाई 2020 के अपने जीएसटीआर- 2 बी को गौर से पढ़ें और जुलाई 2020 में अपने द्वारा लिए गए क्रेडिट के साथ इसकी तुलना करने के बाद स्वयं-सेवा पोर्टल ( https://selfservice.gstsystem.in/ ) पर स्‍वयं ही पहल करके जीएसटीआर-2बी के किसी भी पहलू पर फीडबैक (यदि कोई हो) प्रदान करें।
      * सभी करदाताओं को सलाह दी जाती है कि वे विवरण का उपयोग करने से पहले आम या सामान्य पोर्टल पर जीएसटीआर- 2 बी से संबंधित विस्तृत सलाह (एडवाइजरी) को ध्‍यान से पढ़ें।

    करदाता अपने जीएसटीआर- 2 बी को इस माध्यम से प्राप्‍त कर सकते हैं: जीएसटी पोर्टल पर लॉग-इन करें > रिटर्न्‍स डैशबोर्ड > रिटर्न अवधि को चुनें > जीएसटीआर- 2 बी


    ***


    एमजी/एएम/आरआरएस- 6823

    
    
    (Release ID: 1649630) Visitor Counter : 53
    
    
      Read this release in: Tamil , English , Urdu , Marathi , Punjabi
    
    
    

*