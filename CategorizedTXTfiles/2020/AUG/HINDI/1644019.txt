      युवा कार्यक्रम एवं खेल मंत्रालय

      साई की शैक्षणिक परिषद् द्वारा लिए गए प्रमुख निर्णयों में एनएसएनआईएस डिप्लोमा के लिए पाठ्यक्रम को दोबारा तैयार करना और एनसीएससी में फैकल्टी को मजबूत करना शामिल है
      Posted On: 06 AUG 2020 6:13PM by PIB Delhi


    खेल प्रशिक्षण देश में एक मजबूत खेल परितंत्र बनाने के सबसे महत्वपूर्ण पहलुओं में से एक है। खेल प्रशिक्षण को जमीनी और सर्वोच्च स्तर पर मजबूत करने और बढ़ावा देने के लिए , भारतीय खेल प्राधिकरण की 27वीं शैक्षणिक परिषद् ने अपनी हाल की बैठक में कुछ प्रमुख निर्णय लिये हैं।


    इन निर्णयों का उद्देश्य नेशनल सेंटर फॉर स्पोर्ट्स कोचिंग (एनसीएससी) में पहले से मौजूद सिस्टम को मजबूत करने के साथ-साथ एथलीटों की जरूरतों के अनुरूप प्रशिक्षकों (कोचों) को नए कौशल प्रदान करना है।


    परिषद् दवारा लिए गए प्रमुख निर्णय इस प्रकार हैं-


    वैश्विक खेल परितंत्र की विकसित संरचना को ध्यान में रखते हुए और यह सुनिश्चित करने के लिए कि भारतीय कोच वैश्विक मानकों के अनुसार एथलीटों को प्रशिक्षित करने के लिए सुसज्जित हों , एनएसएनआईएस पटियाला में खेल पाठ्यक्रम की सामग्री और पाठ्यक्रम संरचना , खेल कोचिंग में डिप्लोमा पाठ्यक्रम को सभी संबंधित हितधारकों के साथ व्यापक विचार-विमर्श के बाद संशोधित किया गया है जिसमें खेल के विषयों का नेशनल स्पोर्टिंग फेडरेशन भी शामिल हैं। यह भी निर्णय लिया गया कि कोविड महामारी को देखते हुए डिप्लोमा पाठ्यक्रम के पहले सेमेस्टर को ऑनलाइन आयोजित किया जाएगा।


    पटियाला , कोलकाता , बेंगलुरु और त्रिवेंद्रम में साई के राष्ट्रीय खेल संस्थान में संकाय की गुणवत्ता को मजबूत करने की दिशा में कदम उठाने के लिए एक विशेषज्ञ उप-समिति का गठन किया गया है। यह विशेषज्ञ समिति मौजूदा संकाय की स्क्रीनिंग करेगी और नए व आगामी संकाय और अतिथि शिक्षकों की सिफारिश करेगी ताकि उत्कृष्ट विशेषज्ञों का एक पूल बनाया जा सके और पाठ्यक्रम प्रशिक्षु देश में उपलब्ध सर्वश्रेष्ठ संकाय , विशेषकर हाल में अपनाये गए नये ऑनलाइन शिक्षण प्रारूप , से लाभान्वित हो सकें।


    वर्तमान कोविड-19 की स्थिति को ध्यान में रखते हुए , जमीनी स्तर पर और विकासात्मक प्रशिक्षकों (कोचों) के लिए कोच शिक्षा कार्यक्रम के छह सप्ताह के सर्टिफिकेट कोर्स को ऑनलाइन जारी रखने का निर्णय लिया गया है।


    निर्णयों के बारे में जानकारी देते हुए वरिष्ठ कार्यकारी निदेशक (अकादमिक) कर्नल आरएस बिश्नोई ने कहा “ परिषद का प्रयास खेल पाठ्यक्रम प्रणाली में मौजूदा पाठ्यक्रम को संरेखित करने के लिए साई की वर्तमान शैक्षणिक प्रणाली को अपग्रेड करना है। डिप्लोमा इन स्पोर्ट्स कोचिंग प्रोग्राम के लिए देश भर से सर्वश्रेष्ठ संकाय प्राप्त करना भी एक महत्वपूर्ण निर्णय है। ये ऐसे निर्णय हैं जो यह सुनिश्चित करने की दिशा में एक लंबा रास्ता तय करेंगे कि भारत में खेल कोचिंग शिक्षा सभी स्तरों पर खेल संबंधी उत्कृष्टता का निर्माण करती है। ”


    *******


    एमजी/एएम/एसके

    
    
    (Release ID: 1644019) Visitor Counter : 19
    
    
      Read this release in: English , Manipuri , Punjabi , Tamil , Telugu