      PIB Headquarters

      कोविड-19 पर पीआईबी का दैनिक बुलेटिन
      Posted On: 31 AUG 2020 6:27PM by PIB Delhi


      * जांच अब बढ़कर 4.23 करोड़ से ज्यादा हो गई है, जिसमें पिछले 24 घंटे में हुए 8,46,278 टेस्ट भी शामिल हैं।

      * कुल मामलों में से43 फीसदी केवल इन राज्यों- महाराष्ट्र, आंध्र प्रदेश और कर्नाटक से आए हैं।
      * बीते 24 घंटों में (रविवार) भारत में 78,512 नए मामले दर्ज किए गए हैं।
      * स्वास्थ्य मंत्रालय की ओर से उत्तर प्रदेश, झारखंड, छत्तीसगढ़ और ओडिशा में केंद्रीय टीमें भेजी जाएंगी।
      * प्रधानमंत्री ने स्वास्थ्य की सुरक्षा के लिए 'दो गज की दूरी, मास्क जरूरी' का पालन करने की अपील की है। सामाजिक दूरी के नियमों का पालन करें और कोरोना को हराने के लिए मास्क अवश्य पहनें।
      * अनलॉक-4 के लिए गृह मंत्रालय ने नए दिशानिर्देश जारी किए। इसमें कंटेनमेंट जोन के बाहर ज्यादा गतिविधियों को अनुमति दी गई है जो 1 सितंबर से प्रभावी होजाएगी।

    ( बीते 24 घंटे में कोविड - 19 से संबंधित जारी प्रेस रिलीज , पीआईबी फील्ड कार्यालयों से मिली जानकारियां और पीआईबी द्वारा की गई तथ्यों की पड़ताल शामिल )


    तेज वृद्धि के साथ भारत में 4.23 करोड़ से अधिक कोरोना जांच , कुल मामलों में से 43 प्रतिशत अकेले 3 राज्यों - महाराष्ट्र , आंध्र प्रदेश और कर्नाटक से


    देश में सबसे पहले कोविड-19 जांच का काम 20 जनवरी 2020 को पुणे की एक प्रयोगशाला से शुरू हुआ था जो अगस्त महीने के आते-आते 10 लाख से अधिक की दैनिक क्षमता पर पहुंच चुका है। अबतक भारत में 4.23 करोड़ से अधिक लोगों की कोविड-19 जांच हो चुकी है। पिछले 24 घंटों में 8,46,278 ऐसे परीक्षण किए गए। भारत में पिछले 24 घंटों (रविवार, 30 अगस्त 2020) में कोविड-19 के 78,512 मामले दर्ज किए गए। ऐसे में मीडिया के कुछ वर्ग में पिछले 24 घंटों में लगभग 80,000 मामले दर्ज किए जाने की आई खबरें निराधार हैं। पिछले 24 घंटों में देश में दर्ज किए गए कोविड के नए मामलों में से 70 प्रतिशत अकेले सात राज्यों से रहे हैं। इनमें से, अधिकतम 21% प्रतिशत महाराष्ट्र से, 13.5% आंध्र प्रदेश से, 11.27% कर्नाटक से, 8.27% तमिलनाडु से, 8.27% उत्तर प्रदेश से, 3.85% पश्चिम बंगाल से और 3.84% ओडिशा से हैं। कोविड के कुल मामलों में से 43 प्रतिशत 3 राज्यों-महाराष्ट्र, आंध्र प्रदेश और कर्नाटक में दर्ज किए गए हैं जबकि 11.66 प्रतिशत अकेले तमिलनाडु से रहे हैं। कोविड से देश में पिछले 24 घटों के दौरान हुई मौतों में से 50 प्रतिशत मौत इन्हीं तीन राज्यों में हुई है। इसमें भी सर्वाधिक 30.48 प्रतिशत मौत अकेले महाराष्ट्र में हुई है।


    विस्तार से पढ़ें-


    स्वास्थ्य मंत्रालय बहुत जल्द उत्तर प्रदेश , झारखंड , छत्तीसगढ़ और ओडिशा के लिए केंद्रीय टीमें भेजेगा


    स्वास्थ्य एवं परिवार कल्याण मंत्रालय ने चार राज्यों- उत्तर प्रदेश, झारखंड, छत्तीसगढ़ और ओडिशा के लिए उच्चस्तरीय केंद्रीय टीमों को तैनात करने का फैसला किया है। इन राज्यों में कोविड-19 के मामलों में अचानक तेज उछाल देखा जा रहा है और उनमें से कुछ राज्यों में उच्च मृत्यु दर भी दर्ज की जा रही है। केंद्रीय टीमें पॉजिटिव मामलों के नियंत्रण, निगरानी, जांच एवं प्रभावी नैदानिक प्रबंधन को मजबूत करने की दिशा में राज्य के प्रयासों में सहायता करेंगी। वे राज्यों को समय पर डायग्नोसिस और अनुवर्ती कार्रवाई से संबंधित चुनौतियों को प्रबंधित करने में भी दिशानिर्देश देंगी। वर्तमान में जारी प्रयासों के रूप में, केंद्र सरकार विभिन्न राज्यों में प्राधिकारियों से परस्पर संपर्क करने एवं उनके सामने आने वाली चुनौतियों तथा मुद्दों के बारे में प्राथमिक जानकारी हासिल करने के लिए समय-समय पर केंद्रीय टीमों की तैनाती करती रही है जिससे उनकी गतिविधियों को सुदृढ़ बनाया जाए और अगर कोई बाधा आ रही हो तो उसे दूर किया जाए।


    विस्तार से यहां पढ़ें -


    ' मन की बात 2.0’ की 15 वीं कड़ी में प्रधानमंत्री के सम्बोधन का मूल पाठ ( 30.08.2020)


    '......मेरे प्यारे देशवासियो, देश आज जिस विकास यात्रा पर चल रहा है इसकी सफलता सुखद तभी होगी जब हर एक देशवासी इसमें शामिल हो, इस यात्रा का यात्री हो, इस पथ का पथिक हो, इसलिए, ये जरूरी है कि हर एक देशवासी स्वस्थ रहे सुखी रहे और हम मिलकर कोरोना को पूरी तरह से हराएं | कोरोना तभी हारेगा जब आप सुरक्षित रहेंगे, जब आप “दो गज की दूरी, मास्क जरूरी”, इस संकल्प का पूरी तरह से पालन करेंगे आप सब स्वस्थ रहिये, सुखी रहिये।


    विस्तार से यहां पढ़ें -


    उप - राष्ट्रपति ने महामारी के दौरान बुजुर्गों का विशेष ध्यान रखने और देखभाल करने को कहा


    उप-राष्ट्रपति श्री एम. वेंकैया नायडू ने आह्वान करते हुए कहा कि कोविड-19 महामारी के इस दौर में बुजुर्गों को विशेष देखभाल और सहायता प्रदान करने की जरूरत है। इस तरह के स्वास्थ्य की आपात स्थितियों में वृद्ध लोगों द्वारा सामना किए जाने वाले उच्च स्तर के जोखिम को ध्यान में रखते हुए, उन्होंने युवाओं और परिवार के अन्य सदस्यों को यह सलाह दी है कि यदि उनके घरों में बुजुर्ग सदस्य हैं तो कोविड-19 से संबंधित अतिरिक्त सावधानी बरतें। 'भारत में बुजुर्ग आबादी से संबंधित मुद्दे' पर कल एक फेसबुक पोस्ट में, उप-राष्ट्रपति ने कहा कि कभी-कभी, किसी को जिला अस्पतालों में वृद्धों के स्वास्थ्य की देखभाल के लिए अलग से विभाग मिलता है। बुजुर्गों के सामने आने वाली स्वास्थ्य संबंधी समस्याओं के मद्देनजर, उन्होंने बीमा सहित विशिष्ट आवश्यकताओं का ध्यान रखने के लिए स्वास्थ्य प्रणाली को पुनर्जीवित करने की आवश्यकता पर बल दिया। उप-राष्ट्रपति ने बुजुर्गों को सार्वजनिक स्थानों पर एक आसान और बाधा मुक्त सुविधा प्रदान करने का भीआग्रह किया।


    विस्तार से यहां पढ़ें-


    एमएचए ने नए दिशानिर्देश जारी किए , अनलॉक 4 में कंटेनमेंट जोनों के बाहर ज्यादा गतिविधियों के लिए अनुमति


    गृह मंत्रालय (एमएचए) ने कंटेनमेंट जोनों से बाहर के क्षेत्रों में ज्यादा गतिविधियों को खोलने के लिए 29 अगस्त 2020 को नए दिशानिर्देश जारी किए। अनलॉक-4, जो 1 सितंबर, 2020 से लागू होगा, में गतिविधियों को फिर से खोलने की प्रक्रिया को आगे बढ़ाया गया है। नए दिशानिर्देश राज्यों और केंद्रशासित प्रदेशों से प्राप्त फीडबैक और संबंधित केंद्रीय मंत्रालयों और विभागों के साथ व्यापक परामर्श पर आधारित हैं। नए दिशानिर्देशों के अनुसार गृह मंत्रालय के परामर्श पर आवास एवं शहरी मामलों के मंत्रालय (एमओएचयूए)/रेल मंत्रालय (एमओआर) द्वारा 7 सितंबर, 2020 से श्रेणीबद्ध तरीके से मेट्रो रेल के संचालन की अनुमति दी जाएगी। इस संबंध में एमओएचयूए की ओर से मानक संचालन प्रक्रिया (एसओपी) जारी की जाएगी। सामाजिक/शैक्षिक/खेल/मनोरंजन/सांस्कृतिक/धार्मिक/राजनीतिक कार्यक्रमों और अन्य जनसमूह में 100 लोगों के इकट्ठा होने की अनुमति 21 सितंबर, 2020 से दी जाएगी। हालांकि इस दौरान लोगों के लिए चेहरे पर मास्क लगाना, सामाजिक दूरी बनाए रखना, थर्मल स्कैनिंग का प्रावधान और हैंड वॉश या सैनिटाइजर का इस्तेमाल करना अनिवार्य होगा। ओपन एयर थिएटर को खोलने के लिए 21 सितंबर 2020 से अनुमति दे दी जाएगी। यह फैसला किया गया है कि स्कूल, कॉलेज, शैक्षणिक और कोचिंग संस्थान छात्रों और नियमित कक्षाओं के लिए 30 सितंबर, 2020 तक बंद रहेंगे। राज्य/ केंद्रशासित प्रदेश की सरकारें केंद्र सरकार के साथ परामर्श किए बगैर कंटेनमेंट जोनों के बाहर कोई भी स्थानीय लॉकडाउन (राज्य/जिला/सब-डिविजन/शहर के स्तर पर) लागू नहीं कर सकेंगी। राज्य के भीतर और एक राज्य से दूसरे राज्य में लोगों की आवाजाही या सामानों को ले जाने पर कोई प्रतिबंध नहीं रहेगा। इस तरह की आवाजाही के लिए कोई अलग अनुमति/मंजूरी/ई-परमिट की जरूरत नहीं होगी। एमएचए राष्ट्रीय निर्देशों के प्रभावी कार्यान्वयन की निगरानी करेगा।


    विस्तार से यहां पढ़ें -


    केंद्रीय गृह सचिव और स्वास्थ्य एवं परिवार कल्याण मंत्रालय के सचिव ने केंद्र शासित प्रदेशों में कोविड - 19 संक्रमण के प्रसार को रोकने के उपायों की समीक्षा की


    केंद्रीय गृह सचिव और स्वास्थ्य एवं परिवार कल्याण मंत्रालय के सचिव ने केंद्र शासित प्रदेश पुद्दुचेरी, लक्षद्वीप, अंडमान और निकोबार द्वीप समूह, दादरा एवं नागर हवेली और दमन एवं दीव में कोविड-19 संक्रमण के प्रसार को रोकने के उपायों की वीडियो कॉन्फ्रेंसिंग के माध्यम से 29 अगस्त, 2020 को आयोजित बैठक में संयुक्त रूप से समीक्षा की। संघ शासित प्रदेशों के वरिष्ठ अधिकारियों ने केंद्रीय गृह सचिव को जांच के लिए उनके द्वारा उठाए गए कदमों की जानकारी देते हुए कोविड पॉजिटिव मामलों के प्रबंधन, कोविड पॉजिटिव मामलों के पृथकीकरण, स्वास्थ्य संबंधित आधारभूत सुविधाओं/मेडिकल कर्मियों की उपलब्धता, पैरा मेडिकल स्टाफ इत्यादि की भी जानकारी प्रदान की। केंद्रीय गृह सचिव और स्वास्थ्य और परिवार कल्याण मंत्रालय के सचिव ने सभी केंद्र शासित प्रदेशों के वरिष्ठ अधिकारियों को कोविड-19 संक्रमण के प्रसार के रोकने के लिए इसके प्रबंधन से जुड़े सभी प्रशासनिक अधिकारियों, चिकित्सा पेशेवरों, पैरा-मेडिकल कर्मचारियों और अन्य संबंधित लोगों के इस स्थिति से निपटने में करीबी समन्वय के साथ कार्य सुनिश्चित करने को कहा। केंद्र शासित प्रदेशों को कोविड जांच सुविधाओं को बढ़ाने; कोविड पुष्टि वाले मामलों की शीघ्र पहचान के लिए प्रभावी निगरानी बनाए रखने; प्रभावी संपर्क अनुरेखण; मेडिकल/पैरा-मेडिकल टीमों द्वारा घर-घर जाकर निगरानी बढ़ाने; घर के पृथक रूप से रखे गए मामलों की बेहतर निगरानी करने; कंटेनमेंट क्षेत्र में स्पष्ट सीमांकन और रोकथाम उपायों के प्रवर्तन; अनुमानित स्वास्थ्य आधारभूत सुविधाओं जैसे बेड, ऑक्सीजन युक्त बेड, वेंटिलेटर, आईसीयू बेड, एम्बुलेंस की संख्या के अनुसार सुविधाएं उपलब्ध कराने; निवारक कदम और व्यक्तिगत स्वच्छता के विषय में सार्वजनिक जागरूकता जगाने जैसी सलाह दी गई। संघ शासित प्रदेशों को एहतियाती उपायों के रूप में सामाजिक दूरी बनाए रखने, स्वच्छता और मास्क पहनने आदि के दिशा-निर्देशों को लागू करने की भी सलाह दी गई।


    विस्तार से यहां पढ़ें-


    प्रधानमंत्री ने रानी लक्ष्‍मीबाई केन्‍द्रीय कृषि विश्‍वविद्यालय के कॉलेज और प्रशासनिक भवनों का वीडियो कान्‍फ्रेंसिंग के जरिये उद्घाटन किया


    प्रधानमंत्री श्री नरेन्‍द्र मोदी ने वीडियो कॉन्फ्रेंसिंग के माध्यम से 29 अगस्त 2020 को उत्‍तर प्रदेश के झांसी जिले में रानी लक्ष्मीबाई केन्‍द्रीय कृषि विश्वविद्यालय के कॉलेज और प्रशासनिक भवनों का उद्घाटन किया। उन्होंने विश्वविद्यालय के छात्रों के साथ बातचीत की। प्रधानमंत्री ने सभी को बधाई दी और आशा व्यक्त की कि इस विश्वविद्यालय से स्नातक करने के बाद छात्र देश के कृषि क्षेत्र को सशक्त बनाने में सक्रिय योगदान देंगे। उन्होंने आशा व्यक्त की कि नई इमारत के कारण प्रदान की गई नई सुविधाएं छात्रों को और अधिक मेहनत करने के लिए प्रोत्साहित और प्रेरित करेंगी। उन्‍होंने रानी लक्ष्मीबाई को उद्धृत करते हुए कहा, "मैं अपनी झाँसी नहीं दूंगी", प्रधानमंत्री ने झाँसी और बुंदेलखंड के लोगों से आग्रह किया कि वे आत्मनिर्भर भारत अभियान को सफल बनाएं। प्रधानमंत्री ने कहा कि आत्मनिर्भर भारत अभियान में योगदान देने के लिए कृषि की प्रमुख भूमिका है। कोरोना वायरस महामारी के दौरान लोगों के सामने उत्‍पन्‍न समस्याओं को कम करने के लिए उठाए गए कदमों के बारे में बात करते हुए, प्रधानमंत्री ने कहा कि उत्तर प्रदेश में करोड़ों गरीब और ग्रामीण परिवारों को मुफ्त राशन प्रदान किया जा रहा है। बुंदेलखंड में लगभग 10 लाख गरीब महिलाओं को इस दौरान मुफ्त गैस सिलेंडर दिया गया है। गरीब कल्याण रोज़गार अभियान के तहत, उत्‍तर प्रदेश में अब तक 700 करोड़ रुपये से अधिक खर्च किए जा चुके हैं, जिसके तहत लाखों श्रमिकों को रोजगार प्रदान किया गया।


    विस्तार से यहां पढ़ें-


    डॉ . हर्षवर्धन ने कर्नाटक के बेल्लारी में विजयनगर इंस्टीट्यूट ऑफ मेडिकल साइंसेज के सुपर स्पेशलिटी ट्रॉमा सेंटर का ऑनलाइन उद्घाटन किया


    केंद्रीय स्वास्थ्य और परिवार कल्याण मंत्री डॉ. हर्षवर्धन ने कर्नाटक के मुख्यमंत्री श्री बी.एस. येदियुरप्पा के साथ मिलकर बेल्लारी स्थित विजयनगर इंस्टीट्यूट ऑफ मेडिकल साइंसेज का सुपर स्पेशलिटी ट्रॉमा सेंटर राष्ट्र को समर्पित किया। इस केन्द्र को प्रधानमंत्री स्वास्थ्य सुरक्षा योजना (पीएमएसएसवाई) के तहत 150 करोड़ रुपये की लागत से बनाया गया है। इसमें आपात चिकित्सा केन्द्र के साथ ही ट्रॉमा, तंत्रिका शल्य चिकित्सा और अस्थिरोग विभाग हैं। इस नए ब्लॉक में अत्याधुनिक सीटी स्कैन और डिजिटल एक्स-रे मशीन से सुसज्जित 6 मॉड्यूलर थियेटर के साथ कुल8 ऑपरेशन थियेटर, 200 सुपर स्पेशियलिटी बिस्तर, 72 आईसीयू बिस्तर और 20 वेंटिलेटरों की सुविधा है। इस सेंटर में 27 स्नातकोत्तर के छात्रों के लिए प्रशिक्षण की सुविधा भी होगी।


    विस्तार से यहां पढ़ें-


    खादी के मास्क की लोकप्रियता बढ़ी ; केवीआईसी को रेड क्रॉस सोसाइटी से 10.5 लाख फेस मास्क के लिए अबतक का सबसे बड़ा ऑर्डर मिला


    खादी और ग्रामोद्योग आयोग (केवीआईसी) को फेस मास्क की आपूर्ति के लिए भारतीय रेडक्रास सोसाइटी (आईआरसीएस) की ओर से दूसरी बार और अबतक का सबसे बड़ा ऑर्डर मिला है। इस ऑर्डर के तहत केवाईसी को 3.30 करोड़ रुपये के उच्च गुणवत्ता वाले 10.5 लाख मास्क की आपूर्ति करनी है। केवीआईसी को भारतीय रेड क्रॉस सोसाइटी की ओर से एक महीने से भी कम समय में दूसरी बार यह ऑर्डर मिला है। इससे पहले केवीआईसी को रेड क्रास सोसाइटी से 1.80 लाख फेस मास्क का ऑर्डर मिला था जिसमें से अबतक 1.60 फेस मास्क की आपूर्ति की जा चुकी है।


    विस्तार से यहां पढ़ें -


    पीआईबी फील्ड कार्यालयों से मिली जानकारियां


      * अरुणाचल प्रदेश- राज्य में पिछले 24 घंटों के दौरान 157 नए कोविड-19 पॉजिटिव केस सामने आए। कोविड-19 से बिल्कुल ठीक होने के बाद 68 मरीजों को अस्पताल से छुट्टी दे दी गई। अभी राज्य में कोविड-19 के 1205 सक्रिय मामले हैं और रिकवरी दर 69.95 प्रतिशत है।

      * असम- राज्य के स्वास्थ्य मंत्री ने ट्वीट किया कि असम में कल 1417 मरीजों को छुट्टी दे दी गई। अस्पताल से ठीक होकर घर जा चुके मरीजों की कुल संख्या 83,927 हो गई है। सक्रिय मामले 21,548 हैं।
      * मणिपुर- राज्य में 152 और लोग कोविड-19 पॉजिटिव पाए गए हैं। 69 प्रतिशत रिकवरी रेट के साथ 53 लोग और ठीक हुए हैं। 1845 सक्रिय मामले हैं।
      * मेघालय- राज्य में कुल सक्रिय मामले 1284 हैं जिसमें से बीएसएफ और सशस्त्र बलों से कुल 368 और अन्य 916 हैं। कुल 1049 लोग ठीक हो गए हैं।
      * मिजोरम- राज्य में कल तीन और कोविड-19 केस की पुष्टि हुई है। कुल मामले 1011 और सक्रिय केस 422 हैं।
      * नगालैंड- न्यू मार्केट कॉलोनी, कोहिमा के निवासियों ने ठीक होकर घर लौट रहे मरीजों के स्वागत में मोमबत्तियां जलाईं। कॉलोनी के 11 में से 10 लोग ठीक होकर घर लौट आए। 5 नए कोविड-19 के मामलों का पता चलने के बाद 30 और 31अगस्त को तुएनसांग जिले के शामतोर टाउन में 48 घंटे का लॉकडाउन किया गया।
      * सिक्किम- 25 नए मामलों और 25 लोगों के ठीक होने के साथ ही राज्य में सक्रिय मामले 404 हैं।
      * केरल- राज्य सरकार ने कोविड केस का पता लगाने के लिए व्यापक रूप से एंटीजन टेस्ट करने का फैसला किया है। परिणाम मिलने में हो रही मौजूदा देरी से बचने के लिए दूसरे टेस्ट और आरटीपीसीआर टेस्ट की बजाय पूरे राज्य में पंचायतों के तहत ज्यादा एंटीजन टेस्ट किए जाएंगे। अधिकारियों को भी लगता है कि कीमत में कमी होने से ज्यादा लोग इसके लिए आगे आएंगे। एंटीजन टेस्ट अब 625 रुपये में और आरटीपीसीआर टेस्ट के लिए 2750 रुपये लिए जा रहे हैं। इस बीच, कोविड-19 के प्रोटोकॉल का पालन करते हुए ओणम मनाया गया। राज्य में कल कोविड-19 के 2154 नए सक्रिय मामलों का पता चला। वर्तमान में 23,658 मरीजों का इलाज चल रहा है और 1,99,468 लोग राज्यभर में क्वारंटीन हैं। मरने वालों की संख्या 287 हो गई है।
      * तमिलनाडु- पिछले तीन दिनों में 550 से ज्यादा मामले सामने आने के बाद पुदुचेरी में केवल 291 नए कोविड-19 केस आए हैं और पिछले 24 घंटों में 7 लोगों की मौत हुई है। केंद्रशासित प्रदेश में कुल मामले 14,411 और सक्रिय केस 4849 हैं और मृतकों की संख्या 228 हो गई है। कोविड प्रबंधन के 'मदुरै मॉडल' की तमिलनाडु के मुख्य सचिव के षणमुगम ने काफी प्रशंसा की है। स्वास्थ्य अधिकारियों के अनुसार कोविड के मामलों को कम करने में सूक्ष्म प्रबंधन, पखवाड़े में विश्लेषण, गहन परीक्षण और ट्राइएज सेंटरों की स्थापना से काफी मदद मिली है। तमिलनाडु ने बड़ी छूट की घोषणा करते हुए लॉकडाउन के मौजूदा चरण को बढ़ा दिया है। अंतरराज्यीय यात्रा के लिए ही केवल ई-पास अनिवार्य है। अब एक जिले से दूसरे जिले में जाने पर ई-पास जरूरी नहीं है।
      * कर्नाटक- अनलॉक 4 में 7 सितंबर से मेट्रो चलेगी। पब और बार खोलने को लेकर फैसला जल्द लिया जाएगा। मेट्रो यात्रियों को सावधान रहने की जरूरत है क्योंकि कतार से बचने के लिए स्मार्ट कार्डधारक से ही यात्रा कर सकते हैं। बेंगलुरु शहर में टेस्टिंग में लक्षण वाले स्वाब सैंपल्स को प्राथमिकता दी जाएगी। रैंडम टेस्टिंग से पता चलता है कि बेंगलुरु में पॉजिटिविटी रेट गिरी है। रविवार को राज्य में 8,852 कोविड केस आए,जो बिना संपर्क या यात्रा वाले हैं, अब आंकड़ा 1 लाख के पार हो गया है और अब 100941 मरीज हैं।
      * आंध्र प्रदेश- राज्य में लगातार पांचवें दिन 10 हजार से ज्यादा मामले सामने आए हैं। रविवार को टैली बढ़कर 4.24 लाख पहुंच गई। कुल संक्रमण की संख्या के हिसाब से देखें तो महाराष्ट्र के बाद तमिलनाडु को पीछेकर आंध्र दूसरे स्थान पर आ गया है। राज्य सरकार ने स्कूलों को फिर से खोलने के बाद एहतियात के तौर पर सरकारी स्कूलों में कक्षा 1 से 10 तक के हर छात्र को मुफ्त में तीन मास्क वितरित करने का निर्णय किया है। नेल्लोर में प्लाज्मा थेरेपी के अच्छे परिणाम मिले हैं। यहां संक्रमण से ठीक हो चुके 130 लोगों ने प्लाज्मा दान किया जिससे 75 लोग गंभीर स्थिति से बचे हैं।
      * तेलंगाना- पिछले 24 घंटे में 1873 नए केस आए, 1849 लोग ठीक हो गए और 9 लोगों की मौत हुई है। 1873 मामलों में से 360 केस जीएचएमसी से आए हैं। कुल मामले- 124963, सक्रिय मामले- 31299, मौतें- 827 और 92,837 लोग अस्पताल से डिस्चार्ज होकर घर लौट गए। हैदराबाद मेट्रो रेल सेवाओं को फिर से शुरू करने के लिए तैयार है, उसे राज्य सरकार से हरी झंडी का इंतजार है। अगर इसे मंजूरी मिलती है तो शहर में मेट्रो सेवाएं केंद्र के अनलॉक-4 दिशानिर्देशों के अनुसार 7 सितंबर से फिर से शुरू हो सकती हैं।
      * महाराष्ट्र- विश्वविद्यालय अनुदान आयोग द्वारा निर्देशित अंतिम सेमेस्टर/वर्ष की परीक्षाओं के संचालन के लिए समयसारिणी तैयार करने को महाराष्ट्र में कुलपति और शिक्षा विशेषज्ञों की एक समिति बनाई गई है। महाराष्ट्र के उच्च और तकनीकी शिक्षा मंत्री उदय सामंत ने कहा है कि राज्य यह सुनिश्चित करेगा कि छात्रों, शिक्षण और गैर-शिक्षण स्टाफ के सदस्यों के स्वास्थ्य मुद्दों से समझौता नहीं किया जाए।
      * गुजरात- राज्य में पिछले 24 घंटों के दौरान कोविड-19 के 1272 नए मामले दर्ज किए गए। इनमें से सबसे ज्यादा 174 केस सूरत में पता चले हैं। अहमदाबाद शहर में 146 मामले और वडोदरा शहर में 93 केस दर्ज किए गए। इस बीच, रिकवरी रेट सुधरकर 80.67 प्रतिशत हो गया है। राज्य में अब तक 22.65 लाख से ज्यादा टेस्ट किए जा चुके हैं जिसमें से करीब 70 हजार टेस्ट रविवार को किए गए।
      * राजस्थान- राज्य में तीन विधायक कोरोना पॉजिटिव पाए गए हैं। कांग्रेस विधायक रमेश मीणा और बीजेपी के दो विधायकों हमीर सिंह भायल और चंद्रभान सिंह आक्या का टेस्ट पॉजिटिव आया है। रविवार को राज्य के परिवहन मंत्री प्रताप सिंह खाचरियावास का टेस्ट पॉजिटिव आया था।
      * मध्य प्रदेश- राज्य सरकार ने जेईई-मेन और नीट-2020 परीक्षाओं में बैठने जा रहे छात्रों को मुफ्त परिवहन प्रदान करने का फैसला किया है। इसका उद्देश्य छात्रों को कोरोना महामारी के कारण परीक्षा केंद्रों तक पहुंचने में आने वाली समस्या से बचाना है। संबंधित जिला प्रशासन उम्मीदवारों को यह सुविधा प्रदान करेगा।
      * छत्तीसगढ़- अपने दो कर्मचारियों- ओएसडी और निजी सुरक्षा अधिकारी के रविवार को कोरोना पॉजिटिव पाए जाने के बाद मुख्यमंत्री भूपेश बघेल सेल्फ-आइसोलेशन में चले गए हैं। हालांकि मुख्यमंत्री का टेस्ट निगेटिव आया है। राजधानी रायपुर राज्य में महामारी से सबसे ज्यादा प्रभावित है। यहां 518 ताजा मामले आए हैं, जिससे टैली 10,825 पहुंच गई है। जिले में अब तक 144 लोगों की मौत हो चुकी है।

    फैक्ट चेक


    ***


    ए म जी/एएम/एएस

    
    
    (Release ID: 1650267) Visitor Counter : 21
    
    
      Read this release in: Punjabi , English , Marathi , Assamese , Manipuri , Bengali , Gujarati , Tamil , Telugu , Malayalam
    
    
    

*