      युवा कार्यक्रम एवं खेल मंत्रालय

      राष्ट्रपति श्री राम नाथ कोविंद कल वर्चुअल माध्यम से प्रदान करेंगे राष्ट्रीय खेल एवं साहसिक पुरस्कार 2020
      Posted On: 28 AUG 2020 7:37PM by PIB Delhi


    राष्ट्रपति राम नाथ कोविंद 29 अगस्त, 2020 को वर्चुअल माध्यम से राष्ट्रीय खेल एवं साहसिक पुरस्कार, 2020 प्रदान करेंगे। विज्ञान भवन, नई दिल्ली में होने वाले इस समारोह में केन्द्रीय युवा कार्यक्रम एवं खेल मंत्री श्री किरेन रिजीजू, इंडियिन ओलम्पिक एसोसिएशन के अध्यक्ष श्री नरेंद्र ध्रुव बत्रा और कई अन्य गणमान्य नागरिक भाग लेंगे। समारोह में 65 पुरस्कार विजेताओं के भाग लेने का अनुमान है। समारोह में देश के विभिन्न स्थानों- बंगलुरू, पुणे, सोनीपत, चंडीगढ़, कोलकाता, लखनऊ, दिल्ली, मुंबई, भोपाल, हैदराबाद और इटानगर से पुरस्कार विजेता भाग लेंगे। समारोह का शुभारम्भ 29 अगस्त, 2020 को पूर्वाह्न 11 बजे होगा। इस कार्यक्राम का दूरदर्शन और https://webcast.gov.in/myas/sportsawards/ पर सीधा प्रसारण किया जाएगा।


    खेलों में उत्कृष्टता को मान्यता और पुरस्कार देने के लिए हर साल खेल पुरस्कार दिए जाते हैं। पिछले चार साल में खेलों के क्षेत्र में शानदार और उत्कृष्ट प्रदर्शन के लिए राजीव गांधी खेल रत्न पुरस्कार दिया जाता है ; चार साल लगातार उल्लेखनीय प्रदर्शन के लिए अर्जुन पुरस्कार दिया जाता है ; प्रतिष्ठित अंतरराष्ट्रीय खेल स्पर्धाओं में पदक विजेताओं को तैयार करने के लिए कोचों को द्रोणाचार्य पुरस्कार दिया जाता है ; खेलों के विकास में जीवन भर योगदान के लिए ध्यान चंद पुरस्कार और खेल के प्रोत्साहन एवं विकास के क्षेत्र में प्रत्यक्ष भूमिका निभाने वाले लोगों तथा कॉरपोरेट इकाइयों (निजी एवं सरकारी दोनों) को राष्ट्रीय खेल प्रोत्साहन पुरस्कार दिया जाता है। अंतर- विश्वविद्यालयी प्रतिस्पर्धाओं में सबसे अच्छा प्रदर्शन करने वाले विश्वविद्यालय को मौलाना अबुल कलाम आजाद ट्रॉफी (एमएकेए) दी जाती है। इस खेल पुरस्कारों के अलावा देश के साहस की भावना रखने वाले लोगों को तेनजिंग नोर्गे राष्ट्रीय साहसिक पुरस्कार देकर सम्मानित किया जाता है। अपनी तरह के पहले प्रयास के क्रम में, राष्ट्रीय खेल एवं साहसिक पुरस्कार, 2020 को पहली बार 29 अगस्त को वर्चुअल रूप में आयोजित किया जा रहा है।


    खेल जगत से जुड़ी शख्सियतें इस बात से खुश हैं कि महामारी के बीच पुरस्कार समारोह को इस वर्चुअल माध्यम से आयोजित किया जा रहा है।


    अर्जुन पुरस्कार विजेताओं में से एक पैरा एथलीट संदीप चौधरी ने कहा, “ मैं बहुत खुश हूं कि कोविड के बावजूद राष्ट्रीय खेल दिवस के दौरान पुरस्कार समारोह का आयोजन किया जा रहा है। भारतीय खेल प्राधिकरण ने तमाम मुश्किलों के बावजूद वर्चुअल रूप में समारोह कराने का एक सकारात्मक फैसला लिया है। ”


    अर्जुन पुरस्कार हासिल करने के दो साल बाद टेबिल टेनिस खिलाड़ी मनिका बत्रा राष्ट्रपति से प्रतिष्ठित खेल रत्न पुरस्कार ग्रहण करेंगी। उन्होंने कहा, “ हमें इस तथ्य को स्वीकार करना है कि महामारी ने हमारे जीवन में एक ठहराव ला दिया है, लेकिन इस समारोह के लिए बिल्कुल भी कम उत्साहित नहीं हूं। ”


    राष्ट्रीय वुशु टीम के कोच और द्रोणाचार्य पुरस्कार के विजेता कुलदीप हांडू ने इतनी समझदारी से समारोह कराने के लिए आयोजकों की प्रशंसा की। जेएंडके के कोच ने कहा, “ मैं किरेन रिजीजू सर को सलाम करता हूं कि इस वक्त में भी व्यवस्थित तरीके से समारोह आयोजित किया जा रहा है। जब मैं ड्रेस रिहर्सल में था तो यह काफी आसान लग रहा था, लेकिन निश्चित रूप से इस तकनीक सूक्ष्मता के साथ कोई आयोजन करना आसान नहीं होता है। देश के विभिन्न राज्यों से पुरस्कार विजेताओं को राष्ट्रपति से ऑनलाइन जोड़ना निश्चित रूप से एक मुश्किल कार्य थ। इसके पीछे काम करने वाले दल को मेरा सलाम है !”


    असम की महिला मुक्केबाज और भारतीय मुक्केबाजी की भावी सुपरस्टार लवलीना बोरगोहेन हालात सामान्य होने के बाद राष्ट्रपति के साथ एक फोटो खिंचाने के लिए खासी उत्साहित नजर आ रही हैं। लवलीना ने कहा, “ मैं ओलम्पिक में पदक जीतने की तैयारी कर रही हूं और इससे निश्चित रूप से राष्ट्रपति के साथ फोटो खिंचाने का मेरा लक्ष्य पूरा हो जाएगा। ”


    हर साल 29 अगस्त को भारत राष्ट्रीय खेल दिवस का आयोजन करता है। महान हॉकी खिलाड़ी मेजर ध्यान चंद के सम्मान में इस दिन का आयोजन किया जाता है। वाईएएस मंत्री श्री किरेन रिजीजू पुरस्कार समारोह से पहले कल सुबह नई दिल्ली में ध्यान चंद स्टेडियम में मेजर ध्यान चंद को श्रद्धांजलि अर्पित करेंगे।


    *******


    एमजी / एएम / एमपी/डीए

    
    
    (Release ID: 1649379) Visitor Counter : 47
    
    
      Read this release in: Telugu , English , Urdu , Marathi , Punjabi , Tamil