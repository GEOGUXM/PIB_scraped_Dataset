      PIB Headquarters

      कोविड-19 पर पीआईबी का दैनिक बुलेटिन
      Posted On: 12 AUG 2020 6:38PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • पिछले 24 घंटों में कोविड-19 बीमारी से अब तक सबसे अधिक 56,110 लोगों के ठीक होने का रिकॉर्ड दर्ज किया गया।


    • भारत में कोविड-19 से ठीक होने की दर 70 प्रतिशत से अधिक हुई।


    • भारत में एक दिन में अब तक सबसे अधिक 7,33,449 लोगों का परीक्षण किया गया।


    • कोविड-19 के कुल सक्रिय मामलों की संख्या 6,43,948 है जो इस बीमारी के अब तक के कुल पॉजिटिव मामलों का केवल 27.64 प्रतिशत है।


    • वर्तमान में कोरोना के मामलों में मृत्यु दर (सीएफआर) 1.98 प्रतिशत है।


    • परीक्षण प्रयोगशाला नेटवर्क को लगातार मजबूत किया जा रहा है और आज देश में 1421 प्रयोगशालाएं है।


    • कोविड-19 के लिए वैक्सीन प्रबंधन पर राष्ट्रीय विशेषज्ञ समूह ने कोविड-19 वैक्सीन की उपलब्धता और इसके आपूर्ति तंत्र को सुनिश्चित करने की रणनीति पर विचार-विमर्श किया।


    कोविड-19 बीमारी से एक दिन में अब तक सबसे अधिक 56,110 लोगों के ठीक होने का रिकॉर्ड दर्ज ; भारत में कोविड-19 से ठीक होने की दर 70 प्रतिशत से अधिक ; भारत में एक दिन में अब तक सबसे अधिक 7,33,449 लोगों का परीक्षण किया गया


    भारत में पिछले 24 घंटों के दौरान कोविड-19 से अब तक सबसे अधिक 56,110 लोगों के ठीक होने का रिकॉर्ड दर्ज किया गया है। यह समग्र देखभाल मानक के आधार पर गंभीर रोगियों के मानकीकृत नैदानिक प्रबंधन सहित प्रभावी रोकथाम कार्यनीति , त्वरित और व्यापक परीक्षण के सफल कार्यान्वयन का परिणाम है। जुलाई के पहले सप्ताह में ठीक होने वाले मरीजों का दैनिक औसत 15,000 था जो अगस्त के पहले सप्ताह में बढ़कर 50,000 से अधिक हो गया। अधिक मरीजों के ठीक होने और अस्पतालों तथा घरों में आइसोलेशन (बीमारी के हल्के और मध्यम मामलों में) से छुट्टी पाने के साथ अब तक ठीक होने वाले कुल लोगों की संख्या 16 लाख से अधिक होकर 16,39,599 तक पहुंच गई है। इस बीमारी से ठीक होने की दर भी 70.38 प्रतिशत की एक नई ऊंचाई पर पहुंच गई है। देश में कोविड-19 बीमारी के कुल सक्रिय मामलों की संख्या अभी 6,43,948 है जो इस बीमारी के अब तक के कुल पॉजिटिव मामलों का केवल 27.64 प्रतिशत है। इन्हें सक्रिय चिकित्सा देख-रेख में रखा गया है। इस बीमारी से ठीक होने वालों की संख्या में लगातार वृद्धि के साथ इससे ठीक होने वाले मरीजों और सक्रिय कोविड-19 रोगियों के बीच का अंतर लगभग 10 लाख तक पहुंच गया है। वैश्विक औसत की तुलना में भारत में कोरोना के मामलों में मृत्यु दर (सीएफआर) कम रही है। यह वर्तमान में 1.98 प्रतिशत है। भारत में टेस्ट , ट्रैक , ट्रीट यानी परीक्षण , निगरानी और उपचार की कार्यनीति की वजह से पिछले 24 घंटों में एक दिन में अब तक का सबसे अधिक 7,33,449 परीक्षण किए गए जो एक नई उपलब्धि है। इसके साथ ही अब तक कुल 2.6 करोड़ से अधिक लोगों के परीक्षण किए जा चुके हैं। टीपीएम यानी प्रति दस लाख की आबादी पर परीक्षण की संख्या बढ़कर 18,852 हो गई है। देश में परीक्षण प्रयोगशाला नेटवर्क को लगातार मजबूत किया जा रहा है। आज देश भर में 1421 प्रयोगशालाएं कार्यरत हैं , इनमें सरकारी क्षेत्र की 944 और निजी क्षेत्र की 477 प्रयोगशालाएं हैं।


    अधिक जानकारी के लिए पढ़ें-


    कोविड-19 के लिए वैक्सीन प्रबंधन पर राष्ट्रीय विशेषज्ञ समूह ने कोविड-19 वैक्सीन की उपलब्धता और इसके आपूर्ति तंत्र को सुनिश्चित करने की रणनीति पर विचार-विमर्श किया


    कोविड-19 के लिए वैक्सीन प्रबंधन पर राष्ट्रीय विशेषज्ञ समूह की आज पहली बार बैठक हुई। इस बैठक की अध्यक्षता नीति आयोग के सदस्य डॉ. वी.के. पॉल ने की और सचिव , स्वास्थ्य एवं परिवार कल्याण मंत्रालय इसके सह-अध्यक्ष थे। कोविड-19 के लिए विशेषज्ञ समूह ने माल-सूची प्रबंधन के लिए डिजिटल बुनियादी ढांचे के निर्माण और विशेष रूप से अंतिम छोर तक आपूर्ति के साथ टीकाकरण प्रक्रिया पर नजर रखने समेत इस वैक्सीन के आपूर्ति तंत्र के लिए अवधारणा और कार्यान्वयन तंत्र के बारे में विचार-विमर्श किया। उन्होंने देश के लिए कोविड-19 वैक्सीन के उम्मीदवारों के चयन के लिए व्यापक मानदंडों पर विचार-विमर्श किया। विशेषज्ञ समूह ने कोविड-19 वैक्सीन की खरीदारी के लिए अपेक्षित वित्तीय संसाधनों और इसके वित्तपोषण के लिए विभिन्न विकल्पों के बारे में चर्चा की। वैक्सीन सुरक्षा और निगरानी से संबंधित मुद्दों को भी उठाया गया और पारदर्शी संबंधी जानकारी व जागरूकता निर्माण के माध्यम से सामुदायिक भागीदारी के बारे में भी विचार-विमर्श किया गया।


    अधिक जानकारी के लिए पढ़ें-


    प्रधानमंत्री श्री नरेन्द्र मोदी 13 अगस्त 2020 को ‘ पारदर्शी कराधान- ईमानदार का सम्मान ’ के लिए प्लेटफॉर्म को लॉन्च करेंगे


    प्रधानमंत्री श्री नरेन्द्र मोदी 13 अगस्त 2020 को वीडियो कॉन्फ्रेंसिंग के माध्यम से ‘ पारदर्शी कराधान - ईमानदार का सम्मान ’ के लिए प्लेटफॉर्म को लॉन्च करेंगे। सीबीडीटी ने हाल के वर्षों में प्रत्यक्ष करों में कई प्रमुख या बड़े कर सुधार लागू किए हैं। कर सुधारों के तहत टैक्स की दरों में कमी करने और प्रत्यक्ष कर कानूनों के सरलीकरण पर फोकस रहा है। आयकर विभाग ने कोविड काल में करदाताओं के लिए अनुपालन को आसान बनाने के लिए भी अनेक तरह के प्रयास किए हैं जिनके तहत रिटर्न दाखिल करने के लिए वैधानिक समय-सीमा बढ़ा दी गई है और करदाताओं के हाथों में तरलता या नकदी प्रवाह बढ़ाने के लिए तेजी से रिफंड जारी किए गए हैं। प्रधानमंत्री ‘ पारदर्शी कराधान - ईमानदार का सम्मान ’ के लिए जो प्लेंटफॉर्म लॉन्च करेंगे वह प्रत्यक्ष कर सुधारों की यात्रा को और भी आगे ले जाएगा।


    अधिक जानकारी के लिए पढ़ें-


    इतिहास के सम्पूर्ण प्रामाणिक यथार्थ को समग्रता में प्रकाश में लाने की आवश्यकता है: उपराष्ट्रपति


    उपराष्ट्रपति श्री एम. वेंकैया नायडू ने आज कहा कि इतिहास के सम्पूर्ण प्रामाणिक यथार्थ को समग्रता में प्रकाश में लाने की आवश्यकता है। आज एक पुस्तक के विमोचन समारोह में बोलते हुए उपराष्ट्रपति ने युवा पीढ़ी को भारत के इतिहास से अवगत होने की आवश्यकता पर जोर दिया। उन्होंने कहा कि देश के विभिन्न क्षेत्रों के क्रान्तिकारियों के अमर बलिदानों को स्कूली पाठयपुस्तकों में शामिल किया जाना चाहिए। भारत और अन्य देशों की अर्थव्यवस्था पर कोविड-19 महामारी के प्रभाव का उल्लेख करते हुए उपराष्ट्रपति ने सभी से वायरस को हराने के लिए अधिक से अधिक लड़ने की क्षमता को प्रदर्शित करने और इसके कारण होने वाली दिक्कतों को दूर करने का आग्रह किया। श्री नायडू ने कहा कि कोविड-19 महामारी ने देश के लिए एक आत्मनिर्भर सुदृढ़ अर्थव्यवस्था की आवश्यकता को रेखांकित किया है। उन्होंने निजी क्षेत्र , बुद्धिजीवियों सहित सभी से आह्वान किया कि वे आत्मनिर्भरता के लिए अभियान को सफल बनाने में अपनी महती भूमिका निभाएं।


    अधिक जानकारी के लिए पढ़ें-


    पीएम स्वनिधि योजना के तहत 5 लाख से अधिक आवेदन प्राप्त हुए


    पीएम स्ट्रीट वेंडर्स आत्म-निर्भर निधि (पीएम स्वनिधि) योजना के तहत 02 जुलाई , 2020 से ऋण देने की प्रक्रिया के शुरू होने के 41 दिनों के भीतर ही मंजूर किए गए ऋणों की संख्या और इस योजना के तहत प्राप्त आवेदनों की संख्या क्रमश:1 लाख और 5 लाख को पार कर गई है। पीएम स्वनिधि योजना शुरू होने से सड़क पर रेहड़ी लगाकर अपना व्यापार करने वालों के बीच काफी उत्साह देखा गया है , जो कोविड-19 लॉकडाउन के बाद फिर से अपने व्यवसायों को शुरू करने के लिए सस्ती कार्यशील पूंजी ऋण की तलाश कर रहे हैं। इसका उद्देश्य शहरी क्षेत्रों और उसके आसपास के अर्द्ध-शहरी/ ग्रामीण क्षेत्रों के लगभग 50 लाख स्ट्रीट वेंडर (रेहड़ी वाले छोटे व्यापारियों) को कोविड-19 लॉकडाउन के बाद फिर से अपना कारोबार शुरू करने के लिए बिना किसी की गारंटी के एक साल की अवधि के लिए 10,000 रुपये तक के कार्यशील पूंजी ऋण की सुविधा देना है।


    अधिक जानकारी के लिए पढ़ें-


    पीआईबी के क्षेत्रीय कार्यालयों से मिली जानकारियां


    पंजाब : कोविड के मामले बढ़ने और इस वित्तीय वर्ष की पहली तिमाही में राजस्व में 50 फीसदी गिरावट के बीच मुख्यमंत्री कैप्टन अमरिंदर सिंह ने महामारी के कारण संग्रहण में कमी को पूरा करने के लिए प्रधानमंत्री श्री नरेन्द्र मोदी से राज्यों के लिए उदार आर्थिक पैकेज की मांग की है। उन्होंने एसडीआरफ में कोविड संबंधी व्यय के लिए सरल नियमों की मांग भी की है।


    हिमाचल प्रदेश : ई-संजीवनी पोर्टल पर सबसे अधिक परामर्श के संदर्भ में राज्य देश भर में तीसरे स्थान पर रहा है। राज्य में ई-संजीवनी और ई-संजीवनी ओपीडी के द्वारा 24,527 परामर्श किए गए। तमिलनाडु में 32,035 और आंध्रप्रदेश में 28,960 परामर्श के बाद हिमाचल प्रदेश तीसरे स्थान पर रहा।


    महाराष्ट्र : मुख्यमंत्री श्री उद्धव ठाकरे ने मंगलवार को प्रधानमंत्री श्री नरेन्द्र मोदी के साथ बैठक में कहा कि राज्य में कोविड-19 की दूसरी लहर को रोकने के लिए प्रयासरत है। राज्य सरकार कोरोना वायरस पर नियंत्रण पाने के लिए राज्य के प्रत्येक जिले में विशेष अस्पताल शुरू करने की योजना बना रही है। भारत में कोविड-19 के कुल मामलों में से एक चौथाई मामले महाराष्ट्र से हैं। राज्य में इस समय 1.48 लाख मामले हैं , लेकिन राजधानी मुंबई में सक्रिय मामलों की संख्या 20 हजार से कम रह गई है।


    गुजरात : प्रधानमंत्री श्री नरेन्द्र मोदी ने कोविड समीक्षा बैठक के दौरान राज्य में अधिक पॉजिटिव दर को देखते हुए जांच बढ़ाने की आवश्यकता पर जोर दिया था। इसके जवाब में मुख्यमंत्री विजय रूपाणी ने सूचित किया कि 34 सरकारी और 59 निजी प्रयोगशाला के द्वारा राज्य में प्रतिदिन दस लाख की आबादी पर 456 लोगों के परीक्षण किए जा रहे हैं। राज्य में कोविड-19 से स्वस्थ होने की दर बढकर 77 प्रतिशत हो गई है। राज्य में 14,125 सक्रिय मामले हैं।


    राजस्थान : राज्य में मंगलवार को एक दिन में कोविड-19 के सबसे अधिक 1,217 मामले सामने आए। बीकानेर में सबसे ज्यादा 115 लोग कोविड-19 बीमारी से संक्रमित मिले। राजस्थान में कोविड के कुल मामले 54,887 हैं जिसमें से 13,677 सक्रिय मामले हैं।


    मध्यप्रदेश : मुख्यमंत्री श्री शिवराज सिंह चौहान ने कहा कि राज्य में कोविड-19 से स्वस्थ होने की दर 75 प्रतिशत हो गई है। मुख्यमंत्री ने निर्देश दिया कि हल्के लक्षण वाले रोगियों के इलाज की व्यवस्था घर में की जाए।


    छत्तीसगढ़ : विधानसभा अध्यक्ष चरण दास महंत ने कहा कि कोरोनो वायरस महामारी के बीच विधानसभा का सत्र सुरक्षित रूप से चलाने के लिए तैयारियां की जा रही हैं। छत्तीसगढ़ विधानसभा का सत्र 25 अगस्त से शुरू होगा और कोरोना महामारी के कारण सिर्फ चार दिन की सीमित अवधि का होगा।


    केरल : तिरुवनंतपुरम केंद्रीय जेल के 59 कैदी कोविड-19 से संक्रमित पाए गए हैं। इसके बाद 1200 कैदियों से अधिक वाली इस जेल के अंदर कोविड उपचार केंद्र की स्थापना की जाएगी। इस बीच राज्य की राजधानी में वायरस तेजी से फैल रहा है और शहर के बाहरी इलाकों में 25 से अधिक मामले सामने आए हैं। विभिन्न पुलिस स्टेशन में 5 से अधिक पुलिसकर्मी संक्रमित मिले हैं जिसके बाद और अधिक पुलिसकर्मियो को निगरानी में रखा गया है। प्रत्येक तटीय क्षेत्र के लिए विशेष दिन के निर्धारण करते हुए तटीय क्षेत्र में मछुआरों को आज से मछली पकड़ने के लिए जाने की अनुमति प्रदान की गई है। प्रमुख बंदरगाहों को कल से खोला जाएगा। राज्य में दो ओर लोगों की कोविड से मृत्यु हुई है। बीमारी से राज्य में अब तक 122 लोगों की मृत्यु हुई है। वर्तमान में राज्य में 12,721 लोगों का उपचार चल रहा है और 1.49 लाख लोग निगरानी में हैं।


    तमिलनाडु : पुडुचेरी के स्वास्थ्य मंत्री ने आज एक दिन में सबसे ज्यादा 481 मामले सामने आने के बाद कठिन निर्णय लेने का संकेत दिया है। बीते 24 घंटों में 5 लोगों की कोविड-19 से मृत्यु हुई। केंद्रीय शासित पुडुचेरॊ में कोरोना के कुल 6,381 मामले सामने आए हैं और 96 लोगों की मृत्यु हो चुकी है। आईएमए की मदुरै शाखा के अनुसार जिले में 10 अगस्त तक कोविड-19 के कारण 6 डॉक्टरों की मृत्यु हुई है। राज्य में कोरोना के कल 5,834 नए मामले सामने आए और 118 लोगों की मृत्यु हुई। राज्य में कोरोना के कुल मामले 3,08,649 और बीमारी से अब तक 5,159 लोगों की मृत्यु हो चुकी है। राज्य में इस समय 52,810 सक्रिय मामले हैं।


    कर्नाटक : कर्नाटक उच्च न्यायालय ने कोविड-19 के कारण संपत्ति कर में छूट संबधी याचिका पर राज्य सरकार को नोटिस जारी किया है। लगभग पांच माह तक बंद रहने के बाद कोडागु-केरल सीमा को वाहनों की आवाजाही के लिए खोल दिया गया है। उच्चतम न्यायालय के निर्देश के अनुसार राज्य सरकार ने कोविड रोगियों के लिए स्वतः निगरानी के साथ घर में एकांतवास की अवधि में बदलाव कर इसे सात दिन कर दिया है , जबकि पहले यह 14 दिन था। राज्य में कल 6,257 नए मामले , अस्पताल से छुट्टी दे दी गई : 6,473 और 86 लोगों की मृत्यु दर्ज की गई। कुल मामले : 1,88,611 , सक्रिय मामले : 79,606 , कुल मृत्यु : 3,398 , अस्पताल से छुट्टी दे दी गई : 1,05,599.


    आंध्रप्रदेश : राज्य सरकार ने स्वास्थ्य केंद्रो में स्वास्थ्य कर्मियों की नियुक्ति के लिए अधिसूचना जारी की है। वृहद विशाखापट्टनम महानगरपालिका परिषद के अंतर्गत स्वास्थ्य केंद्र में 42 स्वास्थ्य अधिकारी और 84 स्टॉफ नर्स की नियुक्ति के लिए अधिसूचना जारी की गई है। प्रकाशम जिलाधिकारी ने आज से संपूर्ण ओंगल नगरपालिका परिषद में नियंत्रण ऑपरेशन शुरू करने की घोषणा की है और यह दो सप्ताह तक लागू रहेगा। राज्य में कोविड से स्वस्थ होने की दर बढ़कर 63.28 प्रतिशत हो गई है। हाल में यह दर 50 से 55 प्रतिशत के बीच थी। कल 9,024 नए मामले और 87 मृत्यु दर्ज की गई। राज्य में सक्रिय मामलों के साथ कुल मामले 2,44,549 हैं और 2203 लोगों की मौत हुई है।


    तेलंगाना : राज्य में 1 , 900 नए मामले सामने आए हैं। मंगलवार को कुल दर्ज मामलों में से 1 , 558 मामले वृहद हैदराबाद महानगरपालिका परिषद (जीएमएचसी) के बाहर दर्ज किए गए। पिछले 24 घंटे में जीएमएचसी में 1,897 नए मामले , 1920 स्वस्थ हुए और 9 लोगों की मृत्यु हुई। कुल मामले : 84 , 544 , सक्रिय मामले : 22 , 596 , मृतक : 654 , अस्पताल से छुट्टी दे दी गई : 61 , 294.


    पीआईबी द्वारा जांचे गए तथ्य


    ***


    एमजी / एएम / एसके / एजे

    
    
    (Release ID: 1645475) Visitor Counter : 17
    
    
      Read this release in: Punjabi , English , Urdu , Marathi , Assamese , Manipuri , Bengali , Gujarati , Telugu , Malayalam