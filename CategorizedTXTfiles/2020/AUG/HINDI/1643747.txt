      उप राष्ट्रपति सचिवालय

      उपराष्ट्रपति ने अयोध्या में भूमि पूजन के अवसर पर अपनी पत्नी के साथ उप-राष्ट्रपति निवास में रामायण पाठ किया
      
      उन्होनें कहा कि भगवान श्रीराम का मंदिर शाश्वत मानव आदर्शों के लिए एक श्रद्धांजलि के रूप में होगा
      
      स्वर्गीय श्री हाशिम अंसारी के पुत्र श्री इकबाल अंसारी की लोगों से अतीत को भूलकर भारत की सच्ची भावना को आगे बढ़ाने की अपील की प्रशंसा की

      Posted On: 05 AUG 2020 2:35PM by PIB Delhi

    उपराष्ट्रपति श्री एम वेंकैया नायडू ने आज अयोध्या में राम मंदिर भूमि पूजन के शुभ अवसर पर उप-राष्ट्रपति निवास में अपनी पत्नी श्रीमती उषा नायडू के साथ रामायण का पाठ किया।


    पाठ के पश्चात एक फेसबुक पोस्ट में , उपराष्ट्रपति ने कहा कि अयोध्या में अपने जन्म स्थान पर भगवान राम के मंदिर का निर्माण मर्यादा पुरुषोत्तम के जीवन में स्थापित सत्य , नैतिकता और उच्चतम मानवीय आदर्शों का एक पुन: राज्याभिषेक है। उन्होंने कहा की अयोध्या के राजा के रूप में, उन्होंने एक आदर्शपूर्ण जीवन का नेतृत्व किया , जो आमजन और अन्य समृद्ध व्यक्तियों के लिए अनुकरणीय है।


    उन्होंने कहा कि सभी प्रकार की बाधाओं और मतभेदों को समाप्त करते हुए भगवान राम का आचरण और आदर्श भारत की चेतना का मूल आधार हैं और यह वर्तमान में भी उतना ही प्रासंगिक हैं। श्री नायडू ने कहा कि राम मंदिर का निर्माण एक धार्मिक कार्य से कहीं अधिक है। उन्होंने बल देते हुए कहा कि यह मंदिर शाश्वत मानवीय आदर्शों के लिए एक श्रद्धांजलि के रूप में स्थापित होगा।


    अयोध्या में भूमि पूजन पर अपनी प्रसन्नता व्यक्त करते हुए उपराष्ट्रपति ने कहा कि अयोध्या में बिना किसी भेदभाव के राम मंदिर का निर्माण सार्वभौमिक रूप से न सिर्फ हमारी मातृभूमि के लोकाचार का स्मरण दिलाता रहेगा बल्कि इसे सुदृढ़ भी बनाएगा।


    उन्होंने कहा कि इस तरह के एक स्मारक के लिए भूमि पूजन का दिवस 5 अगस्त , हमारे राष्ट्र के इतिहास में एक अत्यंत गौरवशाली दिवस के रूप में जाना जाएगा। उपराष्ट्रपति ने कहा कि एक दीर्घकालीन भूमि विवाद मामले में न्यायिक प्रक्रिया के माध्यम से समाधान निकालने और मंदिर के संकल्प को साकार करने के लिए इस मामले में शामिल पक्षों सहित सभी अन्य बधाई के पात्र हैं।


    श्री नायडू ने स्वर्गीय श्री हाशिम अंसारी, भूमि विवाद के पक्षकारों में से एक, के पुत्र श्री इकबाल अंसारी की लोगों से अतीत को भुलाकर भारत की सच्ची भावना को आगे बढ़ाने की अपील की प्रशंसा की। उपराष्ट्रपति ने कहा कि उनके यह विवेकपूर्ण विचार सभी के लिए उपयोगी मार्गदर्शन प्रदान करते हैं।


    इस अवसर पर , उपराष्ट्रपति ने सभी देशवासियों से अपील की कि वे लोकतांत्रिक न्यायपरायण शासन की अवधारणा के आधार पर राम राज्य के सिद्धांतों के लिए स्वयं को पुनः समर्पित करें , जो राष्ट्रपिता महात्मा गांधी द्वारा परिकल्पित समस्त राष्ट्र के लिए सुख , समृद्धि में वृद्धि के साथ-साथ शांति , न्याय और समानता को भी सुनिश्चित करता है।


    ***


    एसजी / एएम / एसएस

    
    
    (Release ID: 1643747) Visitor Counter : 21
    
    
      Read this release in: English , Urdu , Marathi , Manipuri , Bengali , Punjabi , Tamil