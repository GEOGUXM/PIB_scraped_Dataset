      उप राष्ट्रपति सचिवालय

      उपराष्‍ट्रपति ने गणेश चतुर्थी की पूर्व संध्‍या पर लोगों को बधाई दी
      Posted On: 21 AUG 2020 5:45PM by PIB Delhi


    उपराष्‍ट्रपति श्री एम. वेंकैया नायडू ने एक संदेश में गणेश चतुर्थी की पूर्व संध्‍या पर लोगों को शुभकामनाएं दी हैं।


    उनके संदेश का पूरा पाठ इस प्रकार हैः


    मैं अपने देश के सभी लोगों को ‘ गणेश चतुर्थी ’ के शुभ अवसर पर हार्दिक बधाई और शुभकामनाएं देता हूं।


    भगवान गणेश को भगवान शिव और देवी पार्वती का छोटा पुत्र माना जाता है। गणेशजी ज्ञान , समृद्धि और सौभाग्‍य के अवतार के रूप में प्रतिष्ठित हैं। हम कोई भी नया काम शुरू करने से पहले भगवान गणेश का आह्वान करके हमारे रास्‍ते में आने वाली सभी प्रकार की बाधाओं को दूर करने के लिए उनका आशीर्वाद मांगते हैं।


    गणेश चतुर्थी 10 दिन तक चलने वाला त्‍यौहार है, जो भगवान गणेश के जन्‍म का प्रतीक है। इस अवसर पर आयोजित उत्‍सवों में अक्‍सर भारी संख्‍या में लोग एकत्र होते हैं और भक्‍तों द्वारा जुलूस निकाले जाते हैं। प्रत्‍येक वर्ष लोग भगवान गणेश की सुंदर मूर्तियों को अपने घर में लाते हैं और अत्‍यंत भक्ति भाव और पवित्रता के साथ उनकी पूजा करते हैं। इस त्‍यौहार के 10वें यानी अंतिम दिन भगवान गणेशजी की प्रतिमाओं का विसर्जन होता है, जो भगवान गणेश की कैलाश यात्रा का प्रतीक है।


    हालांकि विशाल जुलूस और सभाएं गणेश चतुर्थी समारोहों की पहचान हैं, लेकिन इस वर्ष हमें कोविड-19 महामारी के प्रसार को देखते हुए समारोहों के आयोजन में नरमी बरतनी चाहिए। मैं देश के सभी नागरिकों से कोविड-19 शारीरिक दूरी प्रोटोकॉल का कड़ाई से अनुपालन करने और त्‍यौहार का जश्‍न मनाते हुए साफ-सफाई बनाए रखने का अनुरोध करता हूं।


    यह गणेश चतुर्थी हमारे देश में शांति, सद्भाव और समृद्धि लाए।


    ***


    एमजी/एएम/आईपीएस/एनआर

    
    
    (Release ID: 1647691) Visitor Counter : 45
    
    
      Read this release in: Punjabi , English , Urdu , Marathi , Manipuri , Bengali , Tamil , Telugu