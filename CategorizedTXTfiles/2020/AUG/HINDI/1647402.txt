      स्‍वास्‍थ्‍य एवं परिवार कल्‍याण मंत्रालय

      केंद्र सरकार के चित्तरंजन राष्ट्रीय कैंसर संस्थान (सीएनसीआई) ने कोलकाता में राजरहाट के अपने नए परिसर से अपनी ओपीडी सेवाएं शुरू कीं
      Posted On: 20 AUG 2020 5:52PM by PIB Delhi


    चित्तरंजन राष्ट्रीय कैंसर संस्थान ने 19 अगस्त ,2020 से राजरहाट , कोलकाता में अपने नए परिसर से ओपीडी सेवाएं शुरू कर दी हैं। अभी शुरूआत में सर्जिकल और मेडिकल ऑन्गकलॉजी के रोगियों को ही ओपीडी सेवाएं प्रदान की जाएंगी और शीघ्र ही कीमोथैरेपी सेवाएं शुरू करने के बाद बुनियादी नैदानिक सुविधाएं उपलब्ध करवाई जाएंगी।


    फिलहाल चित्तरंजन राष्ट्रीय कैंसर संस्थान एस. पी. मुखर्जी रोड , कोलकाता में अपने मौजूदा परिसर से कार्य कर रहा है। स्वतंत्रता सेनानी देशबंधु चित्तरंजन दास के नाम पर स्थापित यह चित्तरंजन राष्ट्रीय कैंसर संस्थान 1950 से ही राष्ट्र की सेवा में जुटा है और यह देश के पूर्वी क्षेत्र में कैंसर के उपचार और अनुसंधान का एक प्रमुख केंद्र है। कैंसर रोगियों की बड़ी संख्या और सस्ती तथा गुणवत्तापूर्ण कैंसर देखभाल सेवाओं के लिए अधिक सुविधाओं की आवश्यकता को ध्यान में रखते हुए कोलकाता के राजरहाट में सीएनसीआई के दूसरे परिसर के रूप में एक बहुत बड़ी सुविधा केंद्र स्थापित करने का निर्णय लिया गया। जब यह पूरी तरह कार्यशील हो जाएगा तो सीएनसीआई का यह दूसरा परिसर ऑन्गकलॉजी के विभिन्न मरीजों को उच्च गुणवत्ता वाले सस्ती उपचार के विकल्प पेश करते हुए 460 बेड वाला उत्कृष्ट कैंसर उपचार केंद्र होगा।


    कोलकाता के राजरहाट में सीएनसीआई के नए परिसर का निर्माण भारत सरकार और पश्चिम बंगाल सरकार द्वारा संयुक्त रूप से वित्त पोषण के 75:25 के अनुपात में किया गया है। इस नए परिसर से शुरू होने वाली ओपीडी सेवाओं के साथ संस्थान बड़ी संख्या में कैंसर मरीजों का उपचार कर सकेगा। इस प्रकार यह संस्थान राज्य और आस-पास के इलाके के लोगों के लिए सस्ती और गुणवत्तापूर्ण उपचार सुविधाएं उपलब्ध कराना सुनिश्चित करेगा।


    ***


    एमजी/एएम/एके/डीके

    
    
    (Release ID: 1647402) Visitor Counter : 22
    
    
      Read this release in: English , Urdu , Bengali , Manipuri , Punjabi , Tamil , Telugu