      स्‍वास्‍थ्‍य एवं परिवार कल्‍याण मंत्रालय

      देश में एक दिन में कोरोना के संक्रमण से मुक्‍त होने वालों की संख्‍या आज सर्वाधिक 57,584 रही
      
      संक्रमण मुक्‍त होने की दर 72 प्रतिशत से अधिक हुई
      
      जल्‍दी ही देश में 20 लाख से ज्‍यादा लोग कोरोना के संक्रमण से मुक्‍त हो जाएंगे
      
      Posted On: 17 AUG 2020 1:46PM by PIB Delhi


    देश में कोरोना के संक्रमण से मुक्‍त होने वालों की संख्‍या हर दिन लगातार बढ़ रही है। देश में पिछले 24 घंटों के दौरान कोरोना से सबसे ज्‍यादा 57 , 584 लोग संक्रमण मुक्‍त हुए और उन्‍हें अस्‍पताल से छुट्टी दे दी गई। इसके साथ ही देश में कोरोना से स्‍वस्‍थ होने वालों की दर 72 प्रतिशत से अधिक हो चुकी है , जो अपने आप में एक बड़ी उपलब्धि है।


    यह एक प्रभावी रोकथाम रणनीति के सफल और समन्वित कार्यान्वयन , व्‍यापक स्‍तर पर किये जा रहे जांच कार्यों और रोगियों के बेहतर नैदानिक प्रबंधन का परिणाम है। भारत ने कोविड रोगियों की देखभाल के लिए स्‍वास्‍थ्‍य और परिवार कल्‍याण मंत्रालय द्वारा तय मानकों के अनुरुप उनका हल्‍के , मध्‍यम और गंभीर रोगियों के रूप में वर्गीकरण किया है। इस प्रभावी नैदानिक प्रबंधन रणनीतियों के सकारात्मक परिणाम आए हैं।


    अधिक संख्‍या में कोविड रोगियों के ठीक होने और उन्‍हें अस्पतालों तथा घरों में क्‍वारंटीन से छुट्टी दिए जाने (हल्के और मध्‍यम संक्रमण के मामलों में) के साथ , देश में कोविड संक्रमण से मुक्‍त होने वाले लोगों की संख्‍या लगभग 20 लाख (19 , 19 , 842) तक पहुंच गई है। इसने यह सुनिश्चित किया है कि कोविड के सक्रिय मामलों की तुलना में इससे संक्रमण मुक्‍त होने वाले लोगों की संख्‍या लगातार बढ़ रही है। यह आज 12 , 42 , 942 हो चुकी है।


    देश में कोविड के सक्रिय मामले घटकर 6,76,900 रह गए हैं , जोकि कुल पॉजिटिव मामलों का 25.57 प्रतिशत है। हल्‍के और मामूली संक्रमण का शुरुआती स्‍तर पर पता लगाने और ऐसे व्‍यक्तियों को तुरंत क्‍वारंटीन में रखे जाने तथा गंभीर मामलों का इलाज अस्‍पताल में करने के समय रहते किये गए उपायों ने कोविड के प्रभावी प्रबंधन में काफी मदद की है। कोविड से होनी वाली मृत्‍यु दर आज और घटकर 1.92 प्रतिशत रह गई है।


    कोविड- 19 से संबंधित तकनीकी मुद्दों , दिशानिर्देशों एवं परामर्शों पर प्रमाणिक और अद्यतन जानकरी के लिए कृपया नियमित रूप से https://www.mohfw.gov.in/ और @MoHFW_INDIA. को देखें।


    कोविड- 19 से संबंधित तकनीकी प्रश्नों को technicalquery.covid19@gov.in पर तथा अन्य प्रश्नों को ncov2019@gov.in और / @CovidIndiaSeva पर भेजा जा सकता है।


    कोविड- 19 से संबंधित किसी भी प्रश्न के लिए कृपया स्वास्थ्य एवं परिवार कल्याण मंत्रालय हेल्पलाइन नंबर + 91-11-23978046 या 1075 टॉल फ्री पर काल करें। कोविड- 19 पर राज्यों / यूटी के हेल्पलाइन नंबरों की सूची भी https://www.mohfw.gov.in/pdf/coronvavirushelplinenumber.pdf पर उपलब्ध है।


    ***

    एमजी/एएम/एमएस/वाईबी

    

    
    (Release ID: 1646409) Visitor Counter : 53
    
    
      Read this release in: Punjabi , English , Urdu , Marathi , Manipuri , Bengali , Gujarati , Odia , Tamil , Telugu , Malayalam