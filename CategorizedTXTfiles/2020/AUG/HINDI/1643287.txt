      PIB Headquarters

      कोविड-19 पर पीआईबी का दैनिक बुलेटिन
      Posted On: 03 AUG 2020 6:37PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • भारत ने एक उपलब्धि हासिल की , 2 करोड़ से भी अधिक कोविड टेस्ट किए।


    • प्रति दस लाख की आबादी पर कोविड टेस्ट की संख्या बढ़कर 14,640 हो गई है।


    • डीसीजीआई ने पुणे स्थित सीरम इंस्टीट्यूट द्वारा ऑक्सफोर्ड यूनिवर्सिटी वैक्सीन के दूसरे और तीसरे चरण के परीक्षण को मंजूरी दी।


    • भारत में कोरोना के मामलों में मृत्यु दर (सीएफआर) और अधिक घटकर 2.11 प्रतिशत तक पहुंची।


    • कोविड से स्वस्थ होने वाले लोगों की कुल संख्या 11.8 लाख से अधिक हुई ; ठीक होने (रिकवरी) की दर बढ़कर 65.77 प्रतिशत हुई।


    • वास्तविक सक्रिय मामलों की संख्या 5,79,357 हैं और सभी मामले चिकित्सकीय देख-रेख में हैं।


    डीसीजीआई ने पुणे स्थित सीरम इंस्टीट्यूट द्वारा ऑक्सफोर्ड यूनिवर्सिटी वैक्सीन के दूसरे और तीसरे चरण के परीक्षण को मंजूरी दी ; भारत में कोरोना के मामलों में मृत्यु दर (सीएफआर) और अधिक घटकर 2.11 प्रतिशत तक पहुंची ; कोविड से स्वस्थ होने वाले लोगों की कुल संख्या 11.8 लाख से अधिक हुई


    ड्रग्स कंट्रोलर जनरल ऑफ इंडिया (डीसीजीआई) ने भारत में ऑक्सफोर्ड यूनिवर्सिटी-एस्ट्रा जेनेका कोविड- 19 वैक्सीन (कोविशील्ड) के दूसरे और तीसरे चरण का परीक्षण करने के लिए पुणे स्थित सीरम इंस्टीट्यूट को मंजूरी दे दी है। इससे कोविड- 19 की वैक्सीन के विकास में तेजी आएगी। भारत में कोरोना के मामलों में मृत्यु दर (सीएफआर) में सुधार जारी है और वैश्विक स्तर पर भारत ने कोविड से होने वाली सबसे कम मृत्यु दर की अपनी स्थिति को बनाए रखा है। आज कोरोना के मामलों में मृत्यु दर (सीएफआर) और अधिक गिरकर 2.11 प्रतिशत के स्तर पर जा पहुंची। भारत में पिछले 24 घंटों में 40,574 से अधिक रोगी ठीक हुए हैं। इसके साथ ही कोविड- 19 से अब तक कुल 11,86,203 लोग ठीक हुए हैं और इससे ठीक होने (रिकवरी) की दर बढ़कर 65.77 प्रतिशत तक पहुंच गई है। ठीक होने वाले लोगों की संख्या रोजाना बढ़ते जाने के साथ ठीक होने वाले लोगों और सक्रिय मामलों के बीच का अंतर बढ़ता जा रहा है और यह अंतर 6 लाख से अधिक हो गया है। वर्तमान में यह 6,06,846 है। इसका मतलब है कि वास्तविक सक्रिय मामलों की संख्या 5,79,357 है और सभी मामले चिकित्सकीय देख-रेख में हैं। स्वास्थ्य और परिवार कल्याण मंत्रालय ने अंतर्राष्ट्रीय आगमन पर संशोधित दिशा-निर्देश जारी किए हैं।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643276


    भारत की एक और ऐतिहासिक उपलब्धि , 2 करोड़ से भी अधिक ‘ कोविड टेस्ट ’ का नया रिकॉर्ड बनाया ; प्रति मिलियन आबादी पर कोविड टेस्ट की संख्या बढ़कर 14640 के आंकड़े को छू गई है


    भारत ने एक और ऐतिहासिक उपलब्धि हासिल कर अब तक 2,02,02,858 कोविड- 19 सैंपल का परीक्षण (टेस्टिंऔग) सफलतापूर्वक पूरा कर लिया है। पिछले 24 घंटों में 3,81,027 सैंपल का परीक्षण होने के साथ ही प्रति मिलियन आबादी पर टेस्ट (टीपीएम) की संख्या बढ़कर 14640 के आंकड़े को छू गई है। देश भर में टीपीएम में निरंतर वृद्धि का रुख देखा जा रहा है जो तेजी से विस्तृत होते टेस्टिंग नेटवर्क को दर्शाता है। एक और विशेष बात यह है कि 24 राज्यों और केंद्र शासित प्रदेशों में प्रति मिलियन आबादी पर कोविड टेस्ट की संख्या राष्ट्रीय औसत से कहीं अधिक आंकी गई है। देश में टेस्टिंग लैब नेटवर्क निरंतर विस्तृत एवं मजबूत हो रहा है। देश भर में 1348 लैब हैं जिनमें से 914 लैब सरकारी क्षेत्र में और 434 लैब निजी क्षेत्र में हैं।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643195


    इलेक्ट्रॉनिक वैक्सीन इंटेलिजेंस नेटवर्क (ई-वीआईएन) ने कोविड महामारी के दौरान आवश्यक प्रतिरक्षण सेवाएं सुनिश्चित की है


    इलेक्ट्रॉनिक वैक्सीन इंटेलिजेंस नेटवर्क (ई-वीआईएन) एक नवीन तकनीकी समाधान है जिसका उद्देश्य देश भर में टीकाकरण आपूर्ति श्रृंखला प्रणालियों को मजबूत करना है। इसका कार्यान्वयन स्वास्थ्य और परिवार कल्याण मंत्रालय द्वारा राष्ट्रीय स्वास्थ्य मिशन (एनएचएम) के तहत किया जा रहा है। ई-वीआईएन का लक्ष्य देश के सभी कोल्ड चेन पॉइंट्स पर वैक्सीन के भंडार तथा बाजार में उपलब्धता और भंडारण तापमान पर वास्तविक समय की जानकारी देना है। कोविड महामारी के दौरान जरूरी अनुकूलन के साथ आवश्यक प्रतिरक्षण सेवाओं की निरंतरता सुनिश्चित करने और हमारे बच्चों तथा गर्भवती माताओं को टीके से बचाव योग्य बीमारियों से बचाने के लिए इस मजबूत प्रणाली का उपयोग किया गया है। ई-वीआईएन देश भर में कई स्थानों पर रखे गए टीकों के स्टॉक और भंडारण तापमान की वास्तविक समय निगरानी करने में सक्षम करने के लिए अत्याधुनिक प्रौद्योगिकी , एक मजबूत आईटी अवसंरचना और प्रशिक्षित मानव संसाधन को जोड़ती है। फिलहाल ई-वीआईएन 32 राज्यों और केंद्र शासित प्रदेशों (यूटी) तक पहुंच चुका है और जल्द ही शेष राज्यों और केंद्र शासित प्रदेशों में भी पहुंच जाएगा। कोविड- 19 का मुकाबला करने में भारत सरकार के प्रयासों को मदद मुहैया कराने के लिए ई-वीआईएन भारत राज्य/केन्द्र शासित प्रदेश सरकारों को कोविड प्रतिक्रिया सामग्री की आपूर्ति श्रृंखला की निगरानी करने में मदद कर रहा है। अप्रैल 2020 से आठ राज्य (त्रिपुरा , नगालैंड , मणिपुर , मेघालय , अरुणाचल प्रदेश , हरियाणा , पंजाब और महाराष्ट्र) विशिष्ट कोविड- 19 सामग्री की आपूर्ति पर निगरानी रखने , उसकी उपलब्धता सुनिश्चित करने और 81 आवश्यक दवाओं तथा उपकरणों की कमी होने पर अलर्ट जारी करने के लिए 100 प्रतिशत पालन दर के साथ ई-वीआईएन एप्लिकेशन का उपयोग कर रहे हैं। इस मजबूत प्लेटफॉर्म में हर स्थिति में कोविड- 19 वैक्सीन सहित किसी भी नए वैक्सीन के लिए फायदा उठाने की संभावना है।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643204


    प्रधानमंत्री श्री नरेन्द्र मोदी और इस्लामी गणराज्य अफगानिस्तान के राष्ट्रपति के बीच टेलीफोन पर बातचीत


    प्रधानमंत्री श्री नरेन्द्र मोदी और इस्लामी गणराज्य अफगानिस्तान के राष्ट्रपति डॉ. अशरफ गनी ने आज टेलीफोन पर बातचीत की। दोनों राजनेताओं ने ‘ ईद-उल-अजहा ’ के उल्लासमय त्योहार के अवसर पर एक-दूसरे को शुभकामनाएं दीं। राष्ट्रपति गनी ने अफगानिस्तान की आवश्यकताओं को पूरा करने के लिए समय पर खाद्य पदार्थों और चिकित्सीय सहायता की आपूर्ति करने के लिए प्रधानमंत्री श्री मोदी का धन्यवाद किया। प्रधानमंत्री श्री मोदी ने शांतिपूर्ण , समृद्ध और समावेशी अफगानिस्तान की आकांक्षा कर रहे अफगानिस्तान के लोगों के प्रति भारत की कटिबद्धता को दोहराया।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1643205


    पीआईबी के क्षेत्रीय कार्यालयों से मिली जानकारियां


    पंजाब: कोरोना वायरस से गर्भवती महिलाओं की सुरक्षा सुनिश्चित करने के लिए , स्वास्थ्य और परिवार कल्याण विभाग ने गर्भवती महिलाओं को टेली-मेडिसिन परामर्श प्रदान करने के लिए 70 स्त्री रोग विशेषज्ञों को विशेष प्रशिक्षण दिया है। इसके अलावा , कोविड-19 से संक्रमित गर्भवती महिलाओं के प्रसव कराने के लिए सभी जिला अस्पतालों में अलग से प्रसव कक्ष (लेबर रूम) बनाए गए हैं।


    महाराष्ट्र: ग्रामीण महाराष्ट्र में लॉकडाउन प्रतिबंधों में छूट देने के बाद कोविड-19 मामलों में तेजी से वृद्धि देखी गई है। मुंबई शहर के आसपास के ग्रामीण क्षेत्रों- ठाणे , रायगढ़ आदि में भी मामलों में तेजी से वृद्धि की सूचना है। ऐसी ही प्रवृत्ति नासिक , औरंगाबाद , धुले और सांगली जैसे जिलों के अन्य ग्रामीण क्षेत्रों में देखी गई है। महाराष्ट्र में रविवार को 9,509 नए मामले सामने आए हैं , और 9,926 मरीजों को उपचार के बाद अस्पतालों से छुट्टी दे दी गई। राज्य में कुल सक्रिय मामलों की संख्या 1,48 , 537 है। स्वस्थ होने वालों की दर में तेजी आने के बाद अब कई लोग कोविड-19 के परीक्षण के लिए आगे आ रहे हैं।


    गुजरात: गुजरात में रविवार को 805 मरीजों को स्वस्थ होने के बाद असेपताल से छुट्टी दे दी गई और स्वस्थ होने की दर बढ़कर 73.16 प्रतिशत हो गई है। राज्य में अब तक 46,587 मरीज स्वस्थ हो चुके हैं। राज्य में कल 1,101 नए मरीजों में संक्रमण की पुष्टि होने के बाद कुल पुष्ट मामलों की संख्या 63,675 हो गई है। ज्यादातर नए मामले सूरत (209) और अहमदाबाद (143) में सामने आए हैं। वर्तमान में कुल सक्रिय मामलों की संख्या 14,601 रह गई है।


    राजस्थान: रविवार को राज्य में 12 कोविड-19 मरीजों की मौत हो गई , जिसके बाद इस बीमारी से मृतकों का आंकड़ा 706 हो गया है। राज्य में आज 565 नए मरीजों में कोरोना-वायरस संक्रमण की पुष्टि हुई है , जिसके बाद मामलों की कुल संख्या 44,975 हो गई है। इनमें से , 12,488 सक्रिय मामले हैं। अब तक कुल 29,697 मरीज स्वस्थ हो चुके हैं।


    मध्य प्रदेश: राज्य में रविवार को 921 नए मरीजों में संक्रमण की पुष्टि होने के बाद कुल मामले 33,535 हो गए हैं। राज्य के स्वास्थ्य बुलेटिन के अनुसार , 581 कोरोना-वायरस से संक्रमित मरीजों को स्वस्थ होने के बाद अस्पताल से छुट्टी दे दी गई , जिसके बाद राज्य में स्वस्थ होने वालों की संख्या 23,550 हो गई है। इसके बाद , अब 9,099 सक्रिय मामले रह गए हैं और मृतकों का आंकड़ा 886 तक पहुंच गया है। राज्य में 3,246 सक्रिय नियंत्रण क्षेत्र रह गए हैं।


    छत्तीसगढ़: छत्तीसगढ़ सरकार ने राज्य में 18,598 बिस्तर वाले 157 कोविड देखभाल केंद्र स्थापित किए हैं , जिनमें हल्के या बिना लक्षण वाले कोरोना-वायरस के मरीजों के इलाज की व्यवस्था है। ऐसे मरीजों के लिए बिस्तरों की उपलब्धता को बढ़ाकर 25 हजार तक किया जा रहा है। राज्य में अब 2,482 सक्रिय मामले हैं।


    गोवा: रविवार को 337 नए कोविड-19 मामलों में बढ़ोतरी के बाद गोवा में संक्रमितों की संख्या 6,530 हो गई है , जबकि 5 नए मरीजों की आज मृत्यु होने के बाद कुल संख्या बढ़कर 53 हो गई है। इस बीच , गोवा सरकार ने कोविड-19 से संक्रमित गंभीर मरीजों के उपचार के लिए संवेदी प्लाज्मा उपचार शुरू किया है।


    मणिपुर: मणिपुर के सीएम श्री एन. बीरेन सिंह ने आज मणिपुर व्यापार और संवर्धन केन्द्र , लमबिखोंगनांगखोंग में 300 बिस्तरों वाले नए कोविड देखभाल केन्द्र का उद्घाटन और संचालन की शुरुआत की। मुख्यमंत्री ने कहा कि अगर जरूरत पड़ी तो इस सुविधा को बढ़ाकर 1000 बिस्तर तक किया जा सकता है।


    मिजोरम: राज्य में आज उपचार के बाद स्वस्थ हुए 8 मरीजों को अस्पताल से छुट्टी दे दी गई। राज्य में कुल मामलों की संख्या 482 है। उनमें से 216 सक्रिय मामले हैं और अब तक 266 मरीजों को अस्पतालों से छुट्टी दे दी गई है।


    नागालैंड: नागालैंड में आज 194 नए मरीजों में कोविड-19 संक्रमण की पुष्टि हुई। जिनमें दीमापुर में 136 , जुन्हेबोतो में 36 और कोहिमा में 22 हैं। राज्य में जांच में तेजी लाकर संक्रमित मरीजों को और लोगों से अलग कर संक्रमण के चक्र को तोड़ने के लिए काम किया जा रहा है।


    केरल: मुख्यमंत्री पिनाराई विजयन ने कहा कि राज्य में कोविड-19 के प्रसार का कारण लापरवाही और ढिलाई है। उन्होंने कहा कि वर्तमान स्थिति में कोविड प्रोटोकॉल का पालन न करना और लापरवाही भरा व्यवहार करने के कारण यह परिणाम सामने आया है। वीडियो कॉन्फ्रेंस के माध्यम से 102 परिवार स्वास्थ्य केंद्रों का उद्घाटन करते हुए , उन्होंने यह भी चेतावनी दी कि सरकार के मानदंडों का उल्लंघन करने वालों के खिलाफ कड़ी कार्रवाई की जाएगी। आज तीन कोविड मरीजों की मौत हुई , जिसके बाद मृतकों की संख्या 85 हो गई है। राज्य में कोविड रोगियों की संख्या तेजी से बढ़ रही है। राज्य में कल 1,169 मरीजों में वायरस संक्रमण की पुष्टि हुई थी जिनमें 991 संपर्क वाले रोगी हैं और 56 रोगियों का स्रोत अज्ञात है। 11,342 संक्रमित मरीजों का विभिन्न अस्पतालों में इलाज चल रहा है और पूरे राज्य में 1 लाख 45 हजार लोगों को निगरानी में रखा गया है।


    तमिलनाडु: पुडुचेरी में कोविड-19 के चार और मरीजों की मौत हो गई , 178 नए मरीजों में संक्रमण की पुष्टि हुई है ; कुल मामले बढ़कर 3,982 हो गए हैं , जिनमें सक्रिय मामले 1,515 हैं और मृतकों की संख्या 56 हो गई है। जबकि सरकारी कला महाविद्यालय में सोमवार से दूसरे और तीसरे वर्ष के छात्रों के लिए ऑनलाइन कक्षाएं शुरू होंगी , संकाय के शिक्षकों ने उच्च शिक्षा विभाग से ऑनलाइन कक्षाओं को निष्पादित करने के लिए ग्रेड- I के समान धन राशि आवंटित करने का आग्रह किया है। नागापट्टिनम के सीपीआई से सांसद एम सेल्वारासु के कोविड-19 से संक्रमित होने के एक दिन बाद एक और लोकसभा सांसद कार्ति पी चिदंबरम , जो शिवगंगा निर्वाचन क्षेत्र का प्रतिनिधित्व करती हैं , में भी सोमवार को वायरस संक्रमण का परीक्षण सकारात्मक आया है। चेन्नई के पड़ोसी जिलों में चेंगलपट्टू में 446 मामले , कांचीपुरम में 393 और तिरुवल्लुर में 317 मामले सामने आए हैं ; 5,875 नए मरीजों में संक्रमण की पुष्टि हुई है और 98 मरीजों की मौत हो गई है। कुल मामले: 2,57,613 ; सक्रिय मामले: 56,998 ; मृतकों की संख्या: 4132.


    कर्नाटक: मुख्यमंत्री बी. एस. येदियुरप्पा में कोविड-19 संक्रमण की पुष्टि हुई है और उन्हें अस्पताल में भर्ती कराया गया है ; अस्पताल की रिपोर्ट के अनुसार उनकी स्थिति ' चिकित्सकीय रूप से स्थिर ' है। मौजूदा कोविड देखभाल केंद्रों में पिछले 10 दिनों में 60 से 65 प्रतिशत बिस्तर पर मरीज आए हैं , लेकिन इस तरह की सुविधा पर अस्थायी रूप से रोक लगा दी गई है। बेंगलुरु शहर में 2,331 मरीज स्वस्थ हुए हैं , और 2,105 नए मामले सामने आए हैं। राज्य में कल 5,532 नए मरीजों में संक्रमण की पुष्टि हुई है और 84 मरीजों की मौत हो गई है ; अब तक के कुल मामले: 1,34,819 ; सक्रिय मामले: 74,590 ; मृतक: 2496.


    आंध्र प्रदेश: रविवार तक कृष्णा जिले में कोविड-19 से संक्रमित मरीजों का आंकड़ा 7500 को पार कर गया है , आज से एक सप्ताह के लिए मछलीपट्टनम जिले में पूर्ण लॉकडाउन (पूर्णबंदी) लागू कर दिया गया है। विशाखा आयुर्विज्ञान संस्थान (वीआईएमएस) के मरीजों की स्थिति वाले वीडियो सोशल मीडिया पर प्रसारित होने के बाद , राज्य में कोविड अस्पतालों की दुर्दशा सामने आ गई है ; राज्य में कोविड-19 के अस्पतालों में चिकित्सीय कर्मियों विशेष रूप से नर्सिंग स्टाफ की भारी कमी है , विशाखापत्तनम के जिलाधिकारी ने स्पष्ट किया कि वीआईएमएस में सभी पालियों के लिए कुल 100 नर्स ही हैं। अब जल्द ही 213 नर्सों की भर्ती एक दिन में ही पूरी कर ली जाएगी। कल राज्य में 8,555 नए मरीजों में संक्रमण की पुष्टि हुई और 67 मरीजों की मौत हुई। कुल मामले: 1,58,764 ; सक्रिय मामले: 74,404 ; मृतक: 1474.


    तेलंगाना: राज्य सरकार द्वारा जारी मेडिकल बुलेटिन के अनुसार , तेलंगाना में सरकारी , निजी शिक्षण अस्पतालों और कॉर्पोरेट अस्पतालों में कोविड-19 मरीजों के लिए बिस्तर की कोई कमी नहीं है। 14,571 बिस्तर अभी भी उपलब्ध हैं , जबकि सरकारी अस्पतालों में 5936 बिस्तर उपलब्ध हैं। पिछले 24 घंटों में 983 नए मरीजों में संक्रमण की पुष्टि हुई है ; 1,019 मरीज स्वस्थ हुए हैं , 983 में से , सिर्फ जीएचएमसी में 273 मरीज हैं। कुल मामले: 67,660 ; सक्रिय मामले: 18,500 ; मृतकों की संख्या: 551 ; स्वस्थ होने वालों की संख्या: 48,609.


    ***


    एसजी/एएम/ एसके / पीकेपी

    
    
    (Release ID: 1643287) Visitor Counter : 36
    
    
      Read this release in: Malayalam , English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada