      रेल मंत्रालय

      भारतीय रेलवे 15 अगस्त से 2 अक्टूबर 2020 तक चलने वाले ‘फिट इंडिया फ्रीडम रन’ के कार्यान्वयन में पूरा सहयोग करेगा
      
      युवा मामलों और खेल राज्य मंत्री (स्वतंत्र प्रभार) और अल्पसंख्यक मामलों के राज्य मंत्री श्री किरेन रिजिजू ने शुक्रवार को ‘फिट इंडिया फ्रीडम रन’ का शुभारम्भ किया, रेलवे बोर्ड के अध्यक्ष श्री वी. के. यादव भी मौजूद थे
      
      ‘फिट इंडिया फ्रीडम रन’ को सफल बनाने के लिए रेलवे के सभी महाप्रबंधकों को रेलवे परिवार के बीच अधिकतम जागरूकता फैलाने और अधिकतम भागीदारी सुनिश्चित करने के लिए कहा गया है।
      
      भारतीय रेलवे के पास 29 खेलों के लगभग 10,000 खिलाड़ी और 300 कोच हैं; 2019-20 में कुल 32 राष्ट्रीय खेल पुरस्कारों में से 6 पुरस्कार भारतीय रेलवे के खिलाड़ियों ने जीते थे

      Posted On: 14 AUG 2020 6:31PM by PIB Delhi

    भारतीय रेलवे ने भारत सरकार के युवा मामले और खेल मंत्रालय द्वारा शुरू की गई नई पहल ‘फिट इंडिया फ्रीडम रन’ का पूरी तरह से सहयोग करने का फैसला किया है। यह आयोजन 15 अगस्त से 2 अक्टूबर 2020 तक जारी रहेगा। इस पहल को फिट इंडियन मूवमेंट के तत्वाधान में किया जा रहा है।


    ‘फिट इंडिया रन’ की कल्पना सामाजिक दूरी (सोशल डिस्टेंसिंग) के नियम का पालन करते हुए खुद को फिट रखने की अपरिहार्य आवश्यकता को ध्यान में रखते हुए की गई है। इस रन में एक व्यक्ति अपने अनुकूल समय पर अपनी पसंद के किसी मार्ग पर दौड़ / चल सकता है। ऐसे रन / वॉक के दौरान कोई विश्राम (ब्रेक) भी ले सकता है। असल में, इसमें हर कोई अपनी दौड़ पूरा करता है और अपने हिसाब से अपनी दौड़ की गति तय करता है।


    युवा मामलों और खेल राज्य मंत्री (स्वतंत्र प्रभार) और अल्पसंख्यक मामलों के राज्य मंत्री श्री किरेन रिजिजू ने शुक्रवार को ‘फिट इंडिया फ्रीडम रन’ का शुभारम्भ किया और इस अवसर पर रेलवे बोर्ड के अध्यक्ष श्री वी. के. यादव भी मौजूद थे। इस पहल को सफल बनाने के लिए सभी क्षेत्रीय रेलवे / ईकाइयों को 'फिट इंडिया फ़्रीडम रन' को लेकर जागरूकता फैलाने और इस अभियान में बड़ी संख्या में रेलवे अधिकारियों, उनके परिजनों एवं रिश्तेदारों को शामिल होने के लिए प्रोत्साहित करते हुए ‘फिट इंडिया फ्रीडम रन’ में बड़ी भागीदारी सुनिश्चित करने की सलाह दी गई है। भारत सरकार के युवा मामले और खेल मंत्रालय द्वारा निर्धारित दिशा-निर्देशों में दिए गए सरल कदम उठाते हुए खुद को फिट रखने की भी सलाह दी गई है। ये दिशा-निर्देश मंत्रालय की वेबसाइट www.fitindia.gov.in पर उपलब्ध हैं।


    भारतीय रेलवे में अपनी शुरूआत से ही भारत में खेलों को बढ़ावा देने की महान परंपरा रही है। यह भारत में खेलों का सबसे बड़ा प्रमोटर है जो हर साल 300-400 खिलाड़ियों को रोज़गार प्रदान करता है और उन्हें खेल में उत्कृष्टता हासिल करने के लिए सभी सुविधाएं और अनुकूल माहौल देता है ताकि वे देश में खेलों का तमगा ला सकें। भारतीय रेलवे के पास 29 खेलों में लगभग 10,000 खिलाड़ी और 300 कोच हैं। 2019-20 में कुल 32 राष्ट्रीय खेल पुरस्कारों में से 6 पुरस्कार भारतीय रेलवे के खिलाड़ियों ने जीते थे।


    देश में अत्याधुनिक खेल अवसंरचना के निर्माण और खिलाड़ियों को उत्कृष्ट प्रशिक्षण प्रदान करने के लिए सभी मूल्यांकनों में खेल विकास के लिए 0.5 प्रतिशत डी एंड जी शुल्क का प्रावधान शामिल किया गया है। यह भारतीय रेलवे द्वारा खेल को बढ़ावा देने और फिट इंडिया पहल के एक भाग के रूप में एक अनूठी पहल है।


    ‘फिट इंडिया फ्रीडम रन’ को सफल बनाने के लिए सभी महाप्रबंधकों को रेलवे परिवार के बीच अधिक से अधिक जागरूकता फैलाने और अधिकतम भागीदारी सुनिश्चित करने के लिए कहा गया है।


    ***


    एमजी/एएम/एके/डीसी


    

    
    (Release ID: 1645903) Visitor Counter : 57
    
    
      Read this release in: Marathi , Bengali , Telugu , Manipuri , English , Urdu , Punjabi , Tamil