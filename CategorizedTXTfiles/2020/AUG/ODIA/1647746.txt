      ଶ୍ରମ ଓ ନିୟୋଜନ ମନ୍ତ୍ରଣାଳୟ

      ଇଏସ୍ଆଇସିର ଅଟଳ ବୀମିତ ବ୍ୟକ୍ତି କଲ୍ୟାଣ ଯୋଜନା ଅଧୀନରେ ଯୋଗ୍ୟତା ମାନଦଣ୍ଡ କୋହଳ ଏବଂ ବେକାରୀ ଲାଭ ପେମେଣ୍ଟ ବ୍ୟବସ୍ଥାର ସମ୍ପ୍ରସାରଣ
      ● ସର୍ବାଧିକ 90 ଦିନ ବେକାରୀ ପାଇଁ ପୂର୍ବର 25% ପରିବର୍ତ୍ତେ ଏଣିକି ହାରାହାରି ମଜୁରିର 50% ପେମେଣ୍ଟ କରାଯିବ, ଏହା 24-3-2020ରୁ 31-12.2020 ପର୍ଯ୍ୟନ୍ତ ଲାଗୁହେବ
      ● ଇଏସ୍ଆଇସି ହସ୍ପିଟାଲଗୁଡ଼ିକରେ ମୋଟ ଶଯ୍ୟାର 10%ରେ ଆଇସିୟୁ/ ଏଚଡିୟୁ ସେବା ସ୍ଥାପନ ହେବ
      ● କୋଭଡ୍-19 ମହାମାରୀ ସମୟରେ ଇଏସ୍ଆଇସି ଦ୍ୱାରା ଗ୍ରହଣ କରାଯାଇଥିବା ପଦକ୍ଷେପକୁ ଇଏସ୍ଆଇ କର୍ପୋରେସନ ସଦସ୍ୟଙ୍କ ପ୍ରଶଂସା
      Posted On: 21 AUG 2020 11:04AM by PIB Bhubaneshwar


    କେନ୍ଦ୍ର ଶ୍ରମ ଓ ନିଯୁକ୍ତି ରାଷ୍ଟ୍ରମନ୍ତ୍ରୀ ( ସ୍ୱାଧୀନ ) ଶ୍ରୀ ସନ୍ତୋଷ କୁମାର ଗଙ୍ଗୱାରଙ୍କ ଅଧ୍ୟକ୍ଷତାରେ ଅନୁଷ୍ଠିତ ଇଏସ୍ଆଇ କର୍ପୋରେସନର 182 ତମ ବୈଠକରେ ଏହାର ସେବା ଯୋଗାଣ ବ୍ୟବସ୍ଥାରେ ସୁଧାର ପାଇଁ ତଥା କୋଭିଡ୍ -19 ଦ୍ୱାରା ପ୍ରଭାବିତ ଶ୍ରମିକଙ୍କୁ ରିଲିଫ୍ ପ୍ରଦାନ ପାଇଁ କେତେକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନିଆଯାଇଛି । ବୈଠକ ସମୟରେ ନିମ୍ନଲିଖିତ ପ୍ରମୁଖ ନିଷ୍ପତ୍ତିଗୁଡ଼ିକ ନିଆଯାଇଛି :


    ଇଏସ୍ଆଇସି ପକ୍ଷରୁ ଅଟଳ ବୀମିତ ବ୍ୟକ୍ତି କଲ୍ୟାଣ ଯୋଜନା ଅଧୀନରେ ଇଏସ୍ଆଇସି ସ୍କିମରେ କଭର ହେଉଥିବା ଶ୍ରମିକଙ୍କୁ ବେକାରୀ ଫାଇଦା ପ୍ରଦାନ କରାଯାଉଛି । ଇଏସ୍ଆଇ କର୍ପୋରେସନ ଏହି ସ୍କିମକୁ 30 ଜୁନ୍ 2021 ଯାଏଁ ଆଉ ଏକ ବର୍ଷ ପାଇଁ ସମ୍ପ୍ରସାରଣ କରିବାକୁ ନିଷ୍ପତ୍ତି ନେଇଛି । କୋଭିଡ୍ -19 ମହାମାରୀ ଅବଧିରେ ନିଯୁକ୍ତି ହରାଇଥିବା ଶ୍ରମିକଙ୍କ ପାଇଁ ପୂର୍ବର ସର୍ତ୍ତାବଳି କୋହଳ ଏବଂ ରିଲିଫ୍ ପରିମାଣ ବୃଦ୍ଧି ପାଇଁ ଏଥିରେ ନିଷ୍ପତ୍ତି ହୋଇଛି । କୋହଳ ସର୍ତ୍ତାବଳି ଅଧୀନରେ ସମ୍ପ୍ରସାରିତ ରିଲିଫ୍ ପେମେଣ୍ଟ ଅବଧିକୁ 24-03-2020 ରୁ 31-12-2020 ଯାଏଁ ବୃଦ୍ଧି କରାଯାଇଛି । ଏହା ପରଠାରୁ ଏହି ସ୍କିମ୍ ବାସ୍ତବ ଯୋଗ୍ୟତା ସର୍ତ୍ତାବଳି ସହ 01-01-2121 ରୁ 30-06-2021 ଯାଏଁ ଉପଲବ୍ଧ ହେବ । 31-12-2020 ପରେ କୋହଳ ସର୍ତ୍ତାବଳିର ଆବଶ୍ୟକତା ଓ ଚାହିଦା ଅନୁସାରେ ଏହି ସର୍ତ୍ତାବଳିର ସମୀକ୍ଷା କରାଯିବ ।


    ଏହି ରିଲିଫ୍ ପାଇଁ ଯୋଗ୍ୟତା ମାନଦଣ୍ଡକୁ ନିମ୍ନଲିଖିତ ଆଧାରରେ କୋହଳ କରାଯାଇଛି :


    1. ସର୍ବାଧିକ 90 ଦିନ ବେକାରୀ ପାଇଁ ରିଲିଫ୍ ପେମେଣ୍ଟକୁ ପୂର୍ବର ହାରାହାରି ମଜୁରିର 25% ରୁ ବର୍ତ୍ତମାନ 50% କୁ ସମ୍ପ୍ରସାରଣ କରାଯାଇଛି ।


    2. ପୂର୍ବରୁ 90 ଦିନ ବେକାର ହେବାପରେ ରିଲିଫ୍ ପ୍ରଦାନ କରାଯାଉଥିବା ବେଳେ ଏବେ ଏହାକୁ 30 ଦିନ ପରେ ପ୍ରଦାନ କରାଯିବ ।


    3. ବୀମାଭୁକ୍ତ ବ୍ୟକ୍ତି ନିଜର ଦାବୀକୁ ( କ୍ଳେମ ) ସିଧାସଳଖ ଇଏସ୍ଆଇସି ଶାଖା କାର୍ଯ୍ୟାଳୟରେ ଦାଖଲ କରିପାରିବେ । ପୂର୍ବରୁ ଏହା ଶେଷ ନିଯୁକ୍ତିଦାତାଙ୍କ ଦ୍ୱାରା କ୍ଲେମ୍ ପ୍ରଦାନ ପାଇଁ ଦାଖଲ କରାଯାଉଥିଲା । ସେହିଭଳି ପେମେଣ୍ଟକୁ ସିଧାସଳଖ ବୀମାଭୁକ୍ତ ବ୍ୟକ୍ତିଙ୍କ ବ୍ୟାଙ୍କ ଖାତାରେ ପ୍ରଦାନ କରାଯିବ ।


    4. ବୀମାଭୁକ୍ତ ବ୍ୟକ୍ତି ବେକାର ହେବା ପୂର୍ବରୁ ସର୍ବନିମ୍ନ 2 ବର୍ଷ ପାଇଁ ବୀମାଯୋଗ୍ୟ ନିଯୁକ୍ତି ପାଇଥିବେ ଏବଂ ବେକାର ହେବା ପୂର୍ବରୁ 78 ଦିନରୁ କମ୍ ଇଏସ୍ଆଇ ଅବଦାନ ଦେଇ ନ ଥିବେ ଏବଂ ବେକାର ହେବାର 2 ବର୍ଷ ପୂର୍ବରୁ ବଳକା 3 ଟି ଅବଦାନ ଅବଧିର ଗୋଟିଏରେ ସର୍ବନିମ୍ନ 78 ଦିନ ଅବଦାନ ଦେଇଥିବେ ।


    କୋଭିଡ୍ -19 ପରିସ୍ଥିତିରେ ଇଏସ୍ଆଇସି ହସ୍ପିଟାଲଗୁଡ଼ିକରେ ଆଇସିୟୁ / ଏଚଡିୟୁ ସେବାକୁ ମଜଭୂତ କରିବା ଉଦ୍ଦେଶ୍ୟରେ ସମସ୍ତ ଇଏସ୍ଆଇସି ହସ୍ପିଟାଲରେ ଥିବା ମୋଟ ଶଯ୍ୟାର 10% ପର୍ଯ୍ୟନ୍ତ ଆଇସିୟୁ / ଏଚ୍ଡିୟୁ ସେବା ସ୍ଥାପନ ପାଇଁ ନିଷ୍ପତ୍ତି ହୋଇଛି ।


    1. କୋଭିଡ୍ -19 ମୁକାବିଲା ଉଦ୍ଦେଶ୍ୟରେ ସାଧାରଣ ଜନତାଙ୍କ ପାଇଁ ନିଜର ମେଡିକାଲ କେୟାର ଭିତ୍ତିଭୂମି ଯୋଗାଣ ସହ ଇଏସ୍ଆଇସି ଦ୍ୱାରା ଗ୍ରହଣ କରାଯାଇଥିବା ପଦକ୍ଷେପକୁ ବୈଠକରେ ଇଏସ୍ଆଇସି କର୍ପୋରେସନର ସଦସ୍ୟମାନେ ପ୍ରଶଂସା କରିଥିଲେ । ବର୍ତ୍ତମାନ ସୁଦ୍ଧା ସାରା ଦେଶରେ ପ୍ରାୟ 2600 ଏକାନ୍ତବାସ ଶଯ୍ୟା ଏବଂ ପାଖାପାଖି 1350 କ୍ୱାରେଂଟାଇନ୍ ଶଯ୍ୟା ସହ 23 ଟି ଇଏସ୍ଆଇସି ହସ୍ପିଟାଲ ସମର୍ପିତ କୋଭିଡ୍ -19 ହସ୍ପିଟାଲ ଭାବେ କାର୍ଯ୍ୟ କରୁଛି , ଯାହାକି ନିକଟସ୍ଥ ଅଂଚଳର ସାଧାରଣ ଜନତାଙ୍କୁ ସ୍ୱତନ୍ତ୍ର ଭାବେ କୋଭିଡ୍ ମେଡିକାଲ ସେବା ଯୋଗାଉଛି । ଏହାବ୍ୟତୀତ ଦେଶବ୍ୟାପୀ ଅନ୍ୟ ବଳକା ଇଏସ୍ଆଇସି ହସ୍ପିଟାଲରେ ପ୍ରାୟ 961 କୋଭିଡ୍ ଏକାନ୍ତବାସ ଶଯ୍ୟା ଉପଲବ୍ଧ ଅଛି । ଫଳରେ ଇଏସ୍ଆଇସି ହସ୍ପିଟାଲଗୁଡ଼ିକରେ ମୋଟ କୋଭିଡ୍ ଏକାନ୍ତବାସ ଶଯ୍ୟା ସଂଖ୍ୟା 3597 ରେ ପହଞ୍ଚିଛି । ପୁନଶ୍ଚ ଏହି ହସ୍ପିଟାଲଗୁଡ଼ିକରେ ମୋଟ 555 ଆଇସିୟୁ / ଏଚଡିୟୁ ଶଯ୍ୟା ଏବଂ 2133 ଭେଂଟିଲେଟର ଉପଲବ୍ଧ କରାଯାଇଛି ।


    2. ଫରିଦାବାଦ୍ ( ହରିୟାଣା ), ସନଥ ନଗର , ହାଇଦ୍ରାବାଦ ( ତେଲଙ୍ଗାନା ), ଗୁଲବର୍ଗ ( କର୍ଣ୍ଣାଟକ ) ଇଏସ୍ଆଇସି ମେଡିକାଲ କଲେଜ ଆଣ୍ଡ ହସ୍ପିଟାଲ୍ସ ଏବଂ ଇଏସ୍ଆଇସି ପିଜିଆଇଏମ୍ଏସ୍ଆର୍ , ବସାଇଦରାପୁର ( ଦିଲ୍ଲୀ ) ରେ ଆଇସିଏମ୍ଆର୍ ଅନୁମୋଦିତ ଇନ୍ - ହାଉସ୍ କୋଭିଡ୍ -19 ଲ୍ୟାବ ପରୀକ୍ଷଣ ସେବା ଆରମ୍ଭ ହୋଇଛି ।


    3. ଫରିଦାବାଦ ( ହରିୟାଣା ) ଏବଂ ସନଥ ନଗର , ହାଇଦ୍ରାବାଦ ( ତେଲଙ୍ଗାନା ) ଇଏସ୍ଆଇସି ମେଡିକାଲ କଲେଜ ଆଣ୍ଡ ହସ୍ପିଟାଲରେ ପ୍ଲାଜମା ଥେରାପୀ ଚିକିତ୍ସା ଯୋଗାଇ ଦିଆଯାଉଛି ।


    4. ଦିଲ୍ଲୀ / ଏନସିଆର ଅଂଚଳରେ ଥିବା ସମସ୍ତ ବୃହତ ଇଏସ୍ଆଇସି ହସ୍ପିଟାଲରେ ରାପିଡ୍ କୋଭିଡ୍ -19 ଆଣ୍ଟିଜେନ ପରୀକ୍ଷା ଆରମ୍ଭ ହୋଇଛି ।


    5. ବୀମାଭୁକ୍ତ ବ୍ୟକ୍ତି ଓ ସେମାନଙ୍କ ପରିବାର ସଦସ୍ୟଙ୍କୁ ଚୁକ୍ତିବଦ୍ଧ ହସ୍ପିଟାଲରେ ଅଣ - କୋଭିଡ୍ ମେଡିକାଲ ସେବା ଯୋଗାଇବା ପାଇଁ ବିକଳ୍ପ ବ୍ୟବସ୍ଥା କରାଯାଇଛି ।


    ଉପରୋକ୍ତ ବିଷୟ ବ୍ୟତୀତ ବୀମାଭୁକ୍ତ ବ୍ୟକ୍ତି ଓ ସେମାନଙ୍କ ହିତାଧିକାରୀଙ୍କୁ ସେବା / ଫାଇଦା ପ୍ରଦାନ ସହ ଅନ୍ୟ ପ୍ରଶାସନିକ ପ୍ରସଙ୍ଗରେ ସୁଧାର ଆଣିବା ଉଦ୍ଦେଶ୍ୟରେ ପ୍ରାୟ 30 ଟି ଅନ୍ୟ ଏଜେଣ୍ଡା / ରିପୋର୍ଟିଂ ବିଷୟ ଉପରେ ବୈଠକରେ ଆଲୋଚନା ଓ ଅନୁମୋଦନ ହୋଇଥିଲା ।


    ନିଯୁକ୍ତିଦାତାଙ୍କ ପ୍ରତିନିଧି , କର୍ମଚାରୀଙ୍କ ପ୍ରତିନିଧି , ପେସାଦାର ବିଶେଷଜ୍ଞ ଓ ରାଜ୍ୟ ସରକାରଙ୍କ ପ୍ରତିନିଧି ସମେତ କର୍ପୋରେସନର ପ୍ରାୟ 60 ଜଣ ସଦସ୍ୟ ଭିଡିଓ କନ୍ଫରେନ୍ସିଂ ଜରିଆରେ ବୈଠକରେ ଅଂଶଗ୍ରହଣ କରିଥିଲେ । ବୈଠକରେ ଅଂଶଗ୍ରହଣ କରିଥିବା ଅନ୍ୟ ସଦସ୍ୟମାନେ ହେଲେ , ଶ୍ରୀ ହୀରାଲାଲ ସମରିୟା , ସଚିବ , ଶ୍ରମ ଓ ନିଯୁକ୍ତି ମନ୍ତ୍ରାଳୟ , ଶ୍ରୀ ରାମ କୃପାଳ ଯାଦବ , ସାଂସଦ , ଶ୍ରୀମତୀ ଡୋଲା ସେନ୍ , ସାଂସଦ , ଶ୍ରୀମତୀ ଅନୁରାଧା ପ୍ରସାଦ , ମହାନିର୍ଦ୍ଦେଶକ ଏବଂ ମିସ୍ ଶିବାନୀ ସ୍ୱାଇଁ , ଏସ୍ଆଣ୍ଡଏଫ୍ଏ , ଶ୍ରମ ଓ ନିଯୁକ୍ତି ମନ୍ତ୍ରାଳୟ ।


    **********

    
    
    (Release ID: 1647746) Visitor Counter : 7
    
    
      Read this release in: English , Urdu , Hindi , Marathi , Manipuri , Assamese , Bengali , Punjabi , Tamil , Telugu , Malayalam