      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ଉପରାଷ୍ଟ୍ରପତି ଶ୍ରୀ ଏମ୍‌. ଭେଙ୍କେୟା ନାଇଡୁଙ୍କ ଦ୍ୱାରା କେନ୍ଦ୍ର ଶିକ୍ଷାମନ୍ତ୍ରୀ ଓ ବିଭାଗୀୟ ରାଷ୍ଟ୍ରମନ୍ତ୍ରୀଙ୍କ ଉପସ୍ଥିତିରେ ଏଆର୍‌ଆଇଆଇଏ-2020 ଘୋଷଣା
      • କୃଷକଙ୍କ ସମସ୍ୟା ସମାଧାନ ପାଇଁ ନବସୃଜନର ମାର୍ଗ ବାହାର କରିବାକୁ ଗବେଷକମାନଙ୍କୁ ଉପରାଷ୍ଟ୍ରପତିଙ୍କ ଆହ୍ୱାନ
      • ଦଲାଲଙ୍କ ଶୋଷଣରୁ ଚାଷୀଙ୍କୁ ମୁକ୍ତ କରିବାକୁ ଉପରାଷ୍ଟ୍ରପତିଙ୍କ ଗୁରୁତ୍ୱ
      • ଦେଶର ଉଚ୍ଚଶିକ୍ଷା କ୍ଷେତ୍ରରେ ନବସୃଜନ ଓ ଷ୍ଟାର୍ଟଅପ୍‌ ସଂସ୍କୃତି ସୃଷ୍ଟି ପାଇଁ ଆବଶ୍ୟକ ଉଦ୍ୟମ ହେବା ଉପରେ ଜୋର୍‌ ଦେଲେ ଉପରାଷ୍ଟ୍ରପତି
      • ଏଆର୍‌ଆଇଆଇଏ ଆମ ଉଦ୍ୟମର ମୂଲ୍ୟାୟନ କରିବା ସହ ଆମ ସଫଳତାକୁ ପାଳନ କରିବା ପାଇଁ ସୁଯୋଗ ଦେଉଛି: ଶ୍ରୀ ରମେଶ ପୋଖରିୟାଲ ନିଶଙ୍କ
      Posted On: 18 AUG 2020 3:45PM by PIB Bhubaneshwar


    ଭାରତର ଉପରାଷ୍ଟ୍ରପତି ଶ୍ରୀ ଏମ୍‌. ଭେଙ୍କେୟା ନାଇଡୁ ଆଜି ଭର୍ଚୁଆଲ ବ୍ୟବସ୍ଥାରେ ଅଟଳ ରେଙ୍କିଙ୍ଗ ଅଫ୍‌ ଇନ୍‌ଷ୍ଟିଚ୍ୟୁସନ୍‌ ଅନ୍‌ ଇନୋଭେସନ ଆଚିଭ୍‌ମେଣ୍ଟ ବା ଏଆର୍‌ଆଇଆଇଏ-2020 ଫଳାଫଳ ଘୋଷଣା କରିଛନ୍ତି । ଏହି କାର୍ଯ୍ୟକ୍ରମରେ କେନ୍ଦ୍ର ଶିକ୍ଷାମନ୍ତ୍ରୀ ଶ୍ରୀ ରମେଶ ପୋଖରିୟାଲ ନିଶଙ୍କ ଏବଂ ବିଭାଗୀୟ ରାଷ୍ଟ୍ରମନ୍ତ୍ରୀ ଶ୍ରୀ ସଂଜୟ ଶାମରାଓ ଧୋତ୍ରେ ଉପସ୍ଥିତ ଥିଲେ । ଉଚ୍ଚଶିକ୍ଷା ସଚିବ ଶ୍ରୀ ଅମିତ ଖରେ , ଏଆଇସିଟିଇର ଚେୟାରମ୍ୟାନ ପ୍ରଫେସର ଅନିଲ ସହସ୍ରବୁଦ୍ଧେ , ଏଆର୍‌ଆଇଆଇଏ ମୂଲ୍ୟାୟନ କମିଟିର ଚେୟାରମ୍ୟାନ ଡ. ବି.ଭି.ଆର ମୋହନ ରେଡ୍ଡି ଏବଂ ଶିକ୍ଷା ମନ୍ତ୍ରଣାଳୟ ଇନୋଭେସନ ସେଲର ମୁଖ୍ୟ ଇନୋଭେସନ ଅଧିକାରୀ ଡ. ଅଭୟ ଜେରେ ପ୍ରମୁଖ ଏହି କାର୍ଯ୍ୟକ୍ରମରେ ଯୋଗଦେଇଥିଲେ ।


    ଉପରାଷ୍ଟ୍ରପତି ଶ୍ରୀ ନାଇଡୁ କୃଷି ଉପରେ ଅଧିକ ଗୁରୁତ୍ୱ ଦେବାକୁ ଏହି ଅବସରରେ ଗବେଷକ ଓ ବୈଜ୍ଞାନିକମାନଙ୍କୁ ଆହ୍ୱାନ ଜଣାଇଥିଲେ । ନବସୃଜନ ମାଧ୍ୟମରେ କୃଷକମାନଙ୍କ ସମସ୍ୟାର ସମାଧାନ ପାଇଁ ସେ ପରାମର୍ଶ ଦେଇଥିଲେ । ସେ କହିଥିଲେ ଯେ ବିଭିନ୍ନ ପ୍ରସଙ୍ଗରେ ଚାଷୀମାନଙ୍କୁ ଉପୁଯକ୍ତ ସମୟରେ ସୂଚନା ପ୍ରଦାନ କରିବା ସହିତ ଶୀତଳ ଭଣ୍ଡାର ବ୍ୟବସ୍ଥା ସୃଷ୍ଟି ଓ ସେମାନଙ୍କୁ ନୂଆ ଟେକ୍ନୋଲଜି ଯୋଗାଇଦେବା ପାଇଁ ଗବେଷକ ଓ ଉଦ୍ଭାବକମାନେ ଗୁରୁତ୍ୱ ଦେବା ଉଚିତ । ସେ କହିଥିଲେ ଯେ ଚାଷୀମାନଙ୍କୁ ମଧ୍ୟସ୍ଥ ବା ଦଲାଲମାନଙ୍କ ଶୋଷଣରୁ ମୁକ୍ତ କରିବାର ଆବଶ୍ୟକତା ରହିଛି । ଚାଷୀମାନେ ଯେପରି ସେମାନଙ୍କ ଉତ୍ପାଦିତ ସାମଗ୍ରୀ ଉପରେ ଲାଭଜନକ ମୂଲ୍ୟ ପାଆନ୍ତି ତାହା ନିଶ୍ଚିତ ହେବା ଦରକାର । ଚାଷୀମାନଙ୍କ ପାଇଁ ନୂଆ ଟେକ୍ନୋଲଜି ଓ ନବସୃଜନ ବାହାର କରିବାକୁ ଏଆଇସିଟିଇ , ଆଇସିଏଆର୍‌ , ଏନ୍‌ଆଇଆରଡି ଏବଂ କୃଷି ବିଶ୍ୱବିଦ୍ୟାଳୟଗୁଡିକ ମିଳିତଭାବେ କାର୍ଯ୍ୟ କରିବାକୁ ସେ ପରାମର୍ଶ ଦେଇଥିଲେ ।


    ଭାରତରେ ନବସୃଜନ ଏବଂ ଷ୍ଟାର୍ଟ ଅପ୍‌ ସଂସ୍କୃତି ସୃଷ୍ଟି କରି ଏକ ଉତ୍ତମ ବାତାବରଣ ତିଆରି କରିବା ପାଇଁ ଉଚ୍ଚଶିକ୍ଷା କ୍ଷେତ୍ରରେ ଆବଶ୍ୟକ ବ୍ୟବସ୍ଥା ଗ୍ରହଣ ଉପରେ ଉପରାଷ୍ଟ୍ରପତି ଗୁରୁତ୍ୱ ଦେଇଥିଲେ । ସେ କହିଥିଲେ ଯେ ନବସୃଜନ ଶିକ୍ଷାର ହୃଦ୍‌ସ୍ପନ୍ଦନ ଓ ଉତ୍କର୍ଷର ଅନ୍ୱେଷଣ ନୂଆ ନୀତି ହେବା ଆବଶ୍ୟକ ।


    ନବସୃଜନର ସ୍ଥିତି ବଜାୟ ରଖିବା ସହିତ ଏହାଦ୍ୱାରା ନୂଆ ସର୍ଜନାକୁ ବିକଶିତ କରିବା କ୍ଷେତ୍ରରେ ଶିକ୍ଷାନୁଷ୍ଠାଗୁଡିକ ନିଜକୁ ନିୟୋଜିତ କରିବା ଉପରେ ସେ ଗୁରୁତ୍ୱ ଦେଇଥିଲେ । ସେ କହିଥିଲେ ଯେ ଆମର ଶିକ୍ଷା ଓ ଶୈକ୍ଷିକ ବ୍ୟବସ୍ଥାରେ ନିରନ୍ତର ଅନ୍ତର୍ନିହିତ ଅନୁସନ୍ଧାନ ଚେତନାକୁ ବିକଶିତ କରିବା ସହିତ ସମସ୍ୟା ସମାଧାନ ପାଇଁ ନୂଆ ଉପାୟ ବାହାର କରିବା ଉପରେ ଗୁରୁତ୍ୱ ଦେବା ଉଚିତ । ନୂଆ ଜାତୀୟ ଶିକ୍ଷାନୀତି ସଂପର୍କରେ ସନ୍ତୋଷ ପ୍ରକାଶ କରି ଉପରାଷ୍ଟ୍ରପତି କହିଥିଲେ ଯେ ଏଥିରେ ଯେଉଁସବୁ ସୁପାରିସ କରାଯାଇଛି ତାହା ନବସୃଜନକୁ ପ୍ରୋତ୍ସାହିତ କରିବ । ଏହାଦ୍ୱାରା ଶିକ୍ଷାଦାନ , ଶିକ୍ଷଣ ଓ ଗବେଷଣାର ମାନ ବୃଦ୍ଧି ପାଇବ ।


    ଉପରାଷ୍ଟ୍ରପତି କହିଥିଲେ ଯେ ପିଲାଙ୍କ ବୋଧଜ୍ଞାନ , ଗଭୀର ବିଚାର , ଅନୁଶୀଳନ ଏବଂ ଜ୍ଞାନରାଜ୍ୟର ନୂଆ ନୂଆ ଦିଗ ସଂପର୍କରେ ଜାଣିବା ତଥା ନବ ଉଦ୍ଭାବନ କରିବାରେ ଏହି ନୂତନ ଶିକ୍ଷାନୀତି ଗୁରୁତ୍ୱ ଦେଇଛି । ସାଇଲୋ ସଂସ୍କୃତିର ଅବସାନ ଘଟାଇ ବିଭିନ୍ନ ପ୍ରକାର ଶିକ୍ଷା ସହିତ ଶିକ୍ଷଣକୁ ଯୋଡି ବହୁବିଷୟକ କରିବାକୁ ଏଥିରେ ବ୍ୟବସ୍ଥା ରହିଛି । ତଥ୍ୟ ସହିତ ପ୍ରମାଣକୁ ଯୋଡିପାରିଲେ ନବସୃଜନ ସୃଷ୍ଟି ହୋଇପାରିବ ବୋଲି ସେ କହିଛନ୍ତି । ଆମ ଛାତ୍ର ସମାଜ ମଧ୍ୟରେ ନବସୃଜନର ଓ ଉଦ୍ୟମିତାର ସଂସ୍କୃତି ଉଦ୍ରେକ କରିବା ପାଇଁ ସମ୍ମିଳିତ ଉଦ୍ୟମ ଉପରେ ସେ ଗୁରୁତ୍ୱ ଦେଇଛନ୍ତି । ଏହାଦ୍ୱାରା ଆମ ପିଲାମାନେ ତତ୍କାଳ ଚିନ୍ତକ ସାଜି ସୃଷ୍ଟିଧର୍ମୀ , ସମସ୍ୟା ସମାଧାନକାରୀ , ଉଦ୍ୟମୀ ଏବଂ ନିଯୁକ୍ତି ସୃଷ୍ଟିକାରୀ ହୋଇପାରିବେ । ସେମାନେ ଆଉ ଚାକିରି ପଛରେ ଗୋଡାଇବେ ନାହିଁ ।


    ଶ୍ରୀ ନାଇଡୁ ଦୁଇ ବର୍ଷିଆ ଏଆର୍‌ଆଇଆଇଏ ରେଙ୍କିଙ୍ଗର ସମାପନ ଘେନି ସନ୍ତୋଷ ପ୍ରକାଶ କରିଥିଲେ । ଏଥିପାଇଁ ସେ ଅଖିଳ ଭାରତୀୟ ବୈଷୟିକ ଶିକ୍ଷା ପରିଷଦ ଏବଂ ଶିକ୍ଷା ମନ୍ତ୍ରଣାଳୟର ଇନୋଭେଟିଭ୍‌ ସେଲର ଉଦ୍ୟକୁ ପ୍ରଶଂସା କରିଥିଲେ । ଏହି ଉଦ୍ୟମ ଦ୍ୱାରା ଭାରତ ବିଶ୍ୱ ଇନୋଭେସନ ରେଙ୍କିଙ୍ଗରେ ଉପରେ ରହିବ ବୋଲି ସେ ଆଶା ପ୍ରକଟ କରିଥିଲେ ।


    Click here to see the full text of the Vice President’s speech:


    ଏହି ଅବସରେ ଉଦ୍‌ବୋଧନ ଦେଇ କେନ୍ଦ୍ର ଶିକ୍ଷାମନ୍ତ୍ରୀ ଶ୍ରୀ ରମେଶ ପୋଖରିୟାଲ ନିଶଙ୍କ କହିଥିଲେ ଯେ ଏହି ରେଙ୍କିଙ୍ଗ ଆମର ପୂର୍ବତନ ପ୍ରଧାନମନ୍ତ୍ରୀ ଶ୍ରୀ ଅଟଳ ବିହାରୀ ବାଜପେୟୀଙ୍କ ନାମରେ ନାମିତ ହୋଇଛି । ତାଙ୍କ ନେତୃତ୍ୱରେ ନବସୃଜନ କ୍ଷେତ୍ରରେ ଭାରତ ବିଶେଷ ଅଗ୍ରଗତି କରିଥିଲା । ଆହୁରି ମଧ୍ୟ ଭାରତକୁ ଆତ୍ମନିର୍ଭରଶୀଳ କରିବା ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଲକ୍ଷ୍ୟକୁ ସାକାର କରିବାକୁ ଏହି ରେଙ୍କିଙ୍ଗ ବିଶେଷ ସହାୟକ ହେବ । ଏଥିରେ ପ୍ରଧାନମନ୍ତ୍ରୀଙ୍କ ଆଶା , ଆକାଂକ୍ଷା , ଲକ୍ଷ୍ୟ ଓ ଦେଶର ଭବିଷ୍ୟତ ନେଇ ତାଙ୍କର ସ୍ୱପ୍ନ ନିହିତ । ସେ କହିଥିଲେ ଯେ ନବସୃଜନ ଓ ଗବେଷଣାକୁ ଗୁରୁତ୍ୱ ଦେବା ପାଇଁ ନୂଆ ଜାତୀୟ ଶିକ୍ଷାନୀତିରେ ଯେଉଁ ବ୍ୟବସ୍ଥା ରହିଛି ତାହାକୁ କାର୍ଯ୍ୟକାରୀ କରିବା ପାଇଁ ଖୁବ୍‌ ଶୀଘ୍ର ଏକ ଜାତୀୟ ଗବେଷଣା ପ୍ରତିଷ୍ଠାନ (ଏନ୍‌ଆରଏଫ୍‌) ଗଠନ କରାଯିବ । ଦେଶର ସବୁ ଉଚ୍ଚଶିକ୍ଷା ପ୍ରତିଷ୍ଠାନ ଆସନ୍ତା ବର୍ଷ ହେବାକୁ ଥିବା ଏଆର୍‌ଆଇଆଇଏ ସଂସ୍କରଣରେ ଅଂଶଗ୍ରହଣ କରିବାକୁ ନିବେଦନ କରିଥିଲେ ।


    ଶିକ୍ଷାମନ୍ତ୍ରୀ କହିଥିଲେ ଯେ ମହିଳାମାନଙ୍କୁ ଉତ୍ସାହିତ କରିବା ସହିତ ନବସୃଜନ ଓ ଉଦ୍ୟମିତା କ୍ଷେତ୍ରରେ ଲିଙ୍ଗଗତ ସମତା ସ୍ଥାପନ ପାଇଁ ଏକ ସ୍ୱତନ୍ତ୍ର ଧରଣର ଉଚ୍ଚଶିକ୍ଷା ପ୍ରତିଷ୍ଠାନ ଚଳିତବର୍ଷ କାର୍ଯ୍ୟ ଆରମ୍ଭ କରିବ । ଏଥିପାଇଁ ଅବିନାଶ ଲିଙ୍ଗମ୍‌ ଇନ୍‌ଷ୍ଟିଚ୍ୟୁଟ ଫର୍‌ ହୋମ୍‌ ସାଇନ୍ସ ଏଣ୍ଡ ହାୟର ଏଜୁକେସନ ଫର୍‌ ୟୁମେନ୍‌ ଏ କ୍ଷେତ୍ରରେ ଏହି ମାନ୍ୟତା ପାଇବାକୁ ସର୍ବାଗ୍ରେ ରହିଛି ।


    ଶିକ୍ଷା ରାଷ୍ଟ୍ରମନ୍ତ୍ରୀ ଶ୍ରୀ ଧୋତ୍ରେ କହିଥିଲେ ଯେ ଉଚ୍ଚଶିକ୍ଷା ବ୍ୟବସ୍ଥାରେ ନବସୃଜନକୁ ଅବିଚ୍ଛେଦ୍ୟ କରିବା ପାଇଁ ସରକାରଙ୍କ ପକ୍ଷରୁ ନାନାବିଧ ପଦକ୍ଷେପ ନିଆଯାଇଛି । ଏହି କାର୍ଯ୍ୟକ୍ରମର ଅଂଶସ୍ୱରୂପ ଶିକ୍ଷା ମନ୍ତ୍ରଣାଳୟରେ ଏକ ଇନୋଭେସନ ସେଲ୍‌ ଖୋଲାଯାଇଛି । ପ୍ରତିବର୍ଷ ଉଚ୍ଚଶିକ୍ଷା ଅନୁଷ୍ଠାନଗୁଡିକରେ ବିଧିବଦ୍ଧଭାବେ ହାକାଥନ , ଇନୋଭେସନ୍‌ ଓ ଅନ୍ୟାନ୍ୟ କାର୍ଯ୍ୟକ୍ରମ ଆୟୋଜିତ କରିବାକୁ ବ୍ୟବସ୍ଥା କରାଯାଉଛି ।


    ଉଚ୍ଚଶିକ୍ଷା ସଚିବ ଶ୍ରୀ ଅମିତ ଖରେ ଏଭଳି ଯୁଗାନ୍ତକାରୀ ପଦକ୍ଷେପ ଓ କାର୍ଯ୍ୟକ୍ରମରେ ଅଧିକରୁ ଅଧିକ ଛାତ୍ରଛାତ୍ରୀ ଓ ଶିକ୍ଷାନୁଷ୍ଠାନ ଯୋଗଦେବା ପାଇଁ ଗ୍ରହଣ କରାଯାଇଥିବା ପଦକ୍ଷେପ ସଂପର୍କରେ ସୂଚନା ଦେଇଥିଲେ । ଏଥିପାଇଁ ପ୍ରସ୍ତୁତ ହୋଇଥିବା ମାନ , ତଥ୍ୟାବଳୀ ଓ ଅନ୍ୟାନ୍ୟ ବିଷୟରେ ସେ ଆଲୋକପାତ କରିଥିଲେ । ଏଥିଯୋଗୁଁ ଚଳିତବର୍ଷ ଗତବର୍ଷଠାରୁ ଏଆର୍‌ଆଇଆଇଏ ରେଙ୍କିଙ୍ଗରେ 30ରୁ 35 ଶତାଂଶ ଅଧିକ ଶିକ୍ଷାନୁଷ୍ଠାନ ଯୋଗଦେଇବା ସେ କହିଥିଲେ ।


    ଚଳିତବର୍ଷ ଘୋଷିତ ଏଆର୍‌ଆଇଆଇଏରେ ଅନ୍ତର୍ଭୁକ୍ତ ହୋଇଥିବା ଶିକ୍ଷାନୁଷ୍ଠାନଗୁଡିକୁ ଦୁଇଟି ମୁଖ୍ୟ ବର୍ଗ ଓ 6ଟି ଉପବର୍ଗରେ ବିଭକ୍ତ କରାଯାଇଛି । ସେଥିମଧ୍ୟରେ ଆଇଆଇଟି ମାଡ୍ରାସ ଜାତୀୟ ଗୁରୁତ୍ୱପୂର୍ଣ୍ଣ ପ୍ରତିଷ୍ଠାନ ବର୍ଗରେ ପ୍ରଥମ ସ୍ଥାନ ହାସଲ କରିଛି । ସେହିଭଳି କେନ୍ଦ୍ରୀୟ ବିଶ୍ୱବିଦ୍ୟାଳ ସମୂହ , କେନ୍ଦ୍ର ଦ୍ୱାରା ଅର୍ଥ ଯୋଗାଇ ଦିଆଯାଉଥିବା ବୈଷୟିକ ଶିକ୍ଷାନୁଷ୍ଠାନ ସମୂହ ଏବଂ ମୁମ୍ବାଇ ସ୍ଥିତ କେମିକାଲ ଟେକ୍ନିକାଲ ପ୍ରତିଷ୍ଠାନ , ସରକାରୀ ଓ ସରକାରୀ ସାହାଯ୍ୟପ୍ରାପ୍ତ ଅନୁଷ୍ଠାନ ବର୍ଗରେ ପ୍ରଥମ ସ୍ଥାନ ହାସଲ କରିଛନ୍ତି । କଲେଜ ଅଫ୍‌ ଇଂଜିନିୟରିଂ ପୁଣେ , ସରକାରୀ ଏବଂ ସରକାରୀ ସହାୟତା ବର୍ଗରେ ତଥା ବେସରକାରୀ ଓ ସେଲ୍‌ଫ ଫାଇନାନ୍ସ କଲେଜ ବର୍ଗରେ ଭୁବନେଶ୍ୱରର କଳିଙ୍ଗ ଇନ୍‌ଷ୍ଟିଚ୍ୟୁଟ ଅଫ୍‌ ଇଣ୍ଡଷ୍ଟ୍ରିଆଲ ଟେକ୍ନୋଲଜି (କିଟ୍‌) ଏବଂ ୱାରଙ୍ଗଲ ସ୍ଥିତ ଏସ୍‌ଆର ଇଂଜିନିୟରିଂ କଲେଜ ସର୍ବୋଚ୍ଚ ସ୍ଥାନ ଅଧିକାର କରିଛନ୍ତି ।


    ଏହି ଅବସରରେ ଉପରାଷ୍ଟ୍ରପତି ମଧ୍ୟ ଏଆର୍‌ଆଇଆଇଏ-2021ର ଉଦ୍‌ଘାଟନ ବିଷୟ ଘୋଷଣା କରିଥିଲେ । ସବୁ ଶିକ୍ଷାନୁଷ୍ଠାନ ଏହି ରେଙ୍କିଙ୍ଗରେ ଭାଗ ନେବାକୁ ସେ ଆହ୍ୱାନ ଜଣାଇଥିଲେ । ଏଆର୍‌ଆଇଆଇଏ-2020ର ପୂର୍ଣ୍ଣାଙ୍ଗ ରେଙ୍କିଙ୍ଗ ତାଲିକା https://www.ariia.gov.in/ ରେ ଉପଲବ୍‌ଧ ।


    **********

    
    
    (Release ID: 1646803) Visitor Counter : 3
    
    
      Read this release in: English , Urdu , Hindi , Punjabi , Tamil , Malayalam