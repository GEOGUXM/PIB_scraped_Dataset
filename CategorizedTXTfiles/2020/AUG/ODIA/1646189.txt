      ଅର୍ଥ ମନ୍ତ୍ରଣାଳୟ

      74ତମ ସ୍ୱାଧୀନତା ଦିବସ ଅବସରରେ ଦେଶବାସୀଙ୍କୁ ସମ୍ବୋଧିତ କରି ଆତ୍ମନିର୍ଭର ଭାରତ ଉପରେ ଗୁରୁତ୍ୱାରୋପ କଲେ ପ୍ରଧାନମନ୍ତ୍ରୀ
      • ଜାତୀୟ ଭିତ୍ତିଭୂମି ପାଇପଲାଇନ ପ୍ରକଳ୍ପ ଦେଶକୁ କୋଭିଡ଼-19ର ପ୍ରଭାବରୁ ମୁକ୍ତ କରିବା ଦିଗରେ ମହତ୍ତ୍ୱପୂର୍ଣ୍ଣ ଭୂମିକା ନିର୍ବାହ କରିବ: ପ୍ରଧାନମନ୍ତ୍ରୀ
      • “ମେକ୍‌ ଇନ୍‌ ଇଣ୍ଡିଆ” ସହିତ “ମେକ୍‌ ଫର୍‌ ୱାର୍ଲ୍ଡ” ଆମର ମନ୍ତ୍ର ହେବା ଆବଶ୍ୟକ: ପ୍ରଧାନମନ୍ତ୍ରୀ
      Posted On: 15 AUG 2020 3:36PM by PIB Bhubaneshwar


    ଦେଶର 74ତମ ସ୍ୱାଧୀନତା ଦିବସ ପାଳନ ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଐତିହାସକ ଲାଲକିଲ୍ଲାଠାରେ ତ୍ରିରଙ୍ଗା ଉତ୍ତୋଳନ କରିଛନ୍ତି । ଏହି ଅବସରରେ ଦେଶବାସୀଙ୍କୁ ଉଦ୍‌ବୋଧନ ଦେଇ ପ୍ରଧାନମନ୍ତ୍ରୀ ଶ୍ରୀ ମୋଦୀ କୋଭିଡ଼-19 ପରିଚାଳନା ସଂପର୍କୀତ ସରକାରଙ୍କ ପକ୍ଷରୁ ଗ୍ରହଣ କରାଯାଇଥିବା ବିଭିନ୍ନ ପଦକ୍ଷେପ ପ୍ରସଙ୍ଗର ଅବତାରଣା କରିଥିଲେ । ପ୍ରଧାନମନ୍ତ୍ରୀ କହିଲେ ଯେ କୋଭିଡ଼-19 ପରିଚାଳନାର ଅଂଶବିଶେଷ ସ୍ୱରୂପ ଆତ୍ମନିର୍ଭର ଭାରତ ଅଭିଯାନ କାର୍ଯ୍ୟକ୍ରମ ମାଧ୍ୟମରେ ବିଭିନ୍ନ ପ୍ରକାର ସାମଗ୍ରୀ ଘରୋଇ ଭାବେ ଉତ୍ପାଦନ କରାଯାଉଛି । ଏହା ଦେଶର ଅର୍ଥନୀତିର ପୁନରୁତ୍ଥାନ କରିବାରେ ସହାୟକ ହୋଇଛି ଏବଂ ଏଥିରେ ଦେଶର ମଧ୍ୟବିତ୍ତ ବର୍ଗଙ୍କ ଉପରେ ସରକାର ଗୁରୁତ୍ୱ ଆରୋପ କରିଛନ୍ତି ।


    ପ୍ରଧାନମନ୍ତ୍ରୀ ଗୁରୁତ୍ୱ ଆରୋପ କରି କହିଲେ ଯେ ଆତ୍ମ ନିର୍ଭର ଭାରତର ବିଶେଷ ମହତ୍ତ୍ୱ ରହିଛି ଏବଂ ଦେଶର ଏଭଳି ଦୁର୍ଦ୍ଦିନରେ ସମସ୍ତ ଭାରତୀୟ ଏଥିପ୍ରତି ସେମାନଙ୍କର ପୂର୍ଣ୍ଣ ସମର୍ଥନ ଜ୍ଞାପନ କରିଛନ୍ତି । 130 କୋଟିରୁ ଅଧିକ ଭାରତୀୟ ଏବେ “ ଆତ୍ମନିର୍ଭର ” ହେବାକୁ ସିଦ୍ଧାନ୍ତ ଗ୍ରହଣ କରିଛନ୍ତି ଯାହାକି ଏଭଳି କରୋନା ମହାମାରୀ ସମୟରେ ସେମାନଙ୍କର ବଜ୍ର ନିଷ୍ପତ୍ତି ବୋଲି କୁହାଯାଇପାରେ । “ ଆତ୍ମ ନିର୍ଭର ହେବା ବାଧ୍ୟତାମୂଳକ । ମୋର ପୂର୍ଣ୍ଣ ବିଶ୍ୱାସ ଯେ ଭାରତ ଏହି ସ୍ୱପ୍ନକୁ ଅବଶ୍ୟ ସାକାର କରି ଦେଖାଇବ । ମୋର ସେମାନଙ୍କର ସାମର୍ଥ୍ୟ ଉପରେ ଦୃଢ ବିଶ୍ୱାସ ରହିଛି , ଆସ୍ଥା ଅଛି ଏବଂ ମୋର ସହ ଭାରତୀୟଙ୍କ ସାମର୍ଥ୍ୟରେ ମୁଁ ବିଶ୍ୱାସୀ । ଥରେ ଆମେ କିଛି କରିବୁ ବୋଲି ସିଦ୍ଧାନ୍ତ ଗ୍ରହଣ କଲେ , ଆମେ ସେତେବେଳ ପର୍ଯ୍ୟନ୍ତ ବିଶ୍ରାମ ନେଇ ନଥାଉ ଯେତେ ପର୍ଯ୍ୟନ୍ତ ସେହି ଲକ୍ଷ୍ୟ ହାସଲ କରାଯାଇ ନପାରିଛି ” ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    74ତମ ସ୍ୱାଧୀନତା ଦିବସ ପାଳନ ଅବସରରେ ଲାଲକିଲ୍ଳାର ମଞ୍ଚ ଉପରୁ ଦେଶବାସୀଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ ଶ୍ରୀ ମୋଦୀ ଦେଶର ଭିତ୍ତିଭୂମି କ୍ଷେତ୍ରକୁ ବିପୁଳ ଭାବେ ପ୍ରୋତ୍ସାହନ ଯୋଗାଇବା ନିମନ୍ତେ ଉଦ୍ଦିଷ୍ଟ ଏକ କାର୍ଯ୍ୟକ୍ରମର ଘୋଷଣା କରିଥିଲେ । ସେ କହିଲେ ଯେ ଜାତୀୟ ଭିତ୍ତିଭୂମି ପାଇପଲାଇନ୍‌ (ଏନଆଇପି) ପ୍ରକଳ୍ପ ଜରିଆରେ ଦେଶର ସାମଗ୍ରିକ ଭିତ୍ତିଭୂମିକୁ କିଭଳି ଭାବେ ତ୍ୱରିତ ବିକାଶ ଜରିଆରେ ଆଗକୁ ଆଗେଇ ନିଆଯାଇପାରିବ ତାହା ଉପରେ ସରକାର ଗୁରୁତ୍ୱ ଆରୋପ କରୁଛନ୍ତି । ସେଥିପାଇଁ ଏନଆଇପିରେ 110 ଲକ୍ଷ କୋଟି ଟଙ୍କା ନିବେଶ କରାଯିବ ବୋଲି ପ୍ରଧାନମନ୍ତ୍ରୀ ଏହି ଅବସରରେ ଘୋଷଣା କରିଥିଲେ । ଏହି ପରିପ୍ରେକ୍ଷୀରେ ପ୍ରଧାନମନ୍ତ୍ରୀ କହିଲେ ଯେ ଏଥିପାଇଁ 7 , 000ଟି ପ୍ରକଳ୍ପକୁ ଏଯାବତ୍‌ ଚିହ୍ନଟ କରାଯାଇ ସାରିଛି ଏବଂ ସେସବୁ ବିଭିନ୍ନ ସେକ୍ଟରର ବୋଲି ସେ ସୂଚନା ଦେଇଥିଲେ । ଜାତୀୟ ଭିତ୍ତିଭୂମି ପାଇପଲାଇନ୍‌ ପ୍ରକଳ୍ପ ଦେଶକୁ କୋଭିଡ଼-19 ପ୍ରଭାବରୁ ମୁକୁଳାଇବା ଦିଗରେ ପ୍ରମୁଖ ଭୂମିକା ଗ୍ରହଣ କରିବ । ଏନଆଇପି ଏଭଳି ଏକ ପ୍ରକଳ୍ପ ଯାହା ଭାରତର ଭିତ୍ତିଭୂମି ସୃଷ୍ଟି ପ୍ରୟାସରେ ବୈପ୍ଳବିକ ପରିବର୍ତ୍ତନ ଘଟାଇବ । ଏହାଦ୍ୱାର ଅନେକ ନୂଆ ନୂଆ ପ୍ରକଳ୍ପମାନ ସୃଷ୍ଟି ହେବ ଯେଉଁଥିରୁ ଆମର କୃଷକମାନେ , ଯୁବକ ଯୁବତୀମାନେ , ଉଦ୍ୟୋଗୀମାନେ ଉପକୃତ ହୋଇପାରିବେ ।


    ପ୍ରଧାନମନ୍ତ୍ରୀ ଗୁରୁତ୍ୱ ଆରୋପ କରି କହିଲେ ଯେ ବର୍ତ୍ତମାନ ମେକ୍‌ ଇନ୍‌ ଇଣ୍ଡିଆ କାର୍ଯ୍ୟକ୍ରମ ସହିତ ଆମକୁ ଆଉ ଏକ ମନ୍ତ୍ର- ‘ ମେକ୍‌ ଫର୍‌ ୱାର୍ଲ୍ଡ ’ କୁ ଆଗକୁ ଆଗେଇ ନେବାକୁ ପଡ଼ିବ ।


    ନିଜର ସ୍ୱାଧୀନତା ଦିବସ ଅଭିଭାଷଣରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ଭାରତରେ ଯେଉଁ ଯେଉଁସବୁ ସଂସ୍କାର କାର୍ଯ୍ୟକ୍ରମଗୁଡ଼ିକୁ କାର୍ଯ୍ୟକାରୀ କରାଯାଉଛି ତାହା ଉପରେ ସମଗ୍ର ବିଶ୍ୱ ତୀକ୍ଷ୍ଣ ନଜର ରଖିଛନ୍ତି । ଫଳ ସ୍ୱରୂପ , ଦେଶକୁ ପ୍ରତ୍ୟକ୍ଷ ବିଦେଶୀ ପୁଞ୍ଜି ପ୍ରବାହ ସବୁ ରେକର୍ଡ଼କୁ ଭଙ୍ଗ କରିଛି । ଏଭଳି ଏଫଡ଼ିଆଇରେ 18 ପ୍ରତିଶତ ବୃଦ୍ଧି ଘଟିଥିବା ଲକ୍ଷ୍ୟ କରାଯାଇଛି ଏବଂ ତାହା ପୁଣି କୋଭିଡ଼-19 ଭଳି ବୈଶ୍ୱିକ ମହାମାରୀ କାଳରେ ବୋଲି ସେ ସୂଚାଇଥିଲେ ।


    ପ୍ରଧାନମନ୍ତ୍ରୀ କହିଲେ ଯେ କିଏ କେବେ କଳ୍ପନା କରିପାରିଥିଲା ଯେ ଦେଶର ଗରିବ ଲୋକଙ୍କ ଜନ ଧନ ବ୍ୟାଙ୍କ୍‌ ଜମାଖାତାକୁ ଲକ୍ଷ ଲକ୍ଷ କୋଟି ଟଙ୍କା ସିଧାସଳକ ହସ୍ତାନ୍ତର ହୋଇପାରିବ ? କିଏ କେବେ ଚିନ୍ତା କରିଥିଲା ଯେ ଏଭଳି ଏକ ବିରାଟ ପରିବର୍ତ୍ତନ ଏପିଏମସି ଆଇନରେ ଘଟିବାକୁ ଯାଉଛି ଏବଂ ତାହା ଆମର କୃଷକ ଭାଇଭଉଣୀମାନଙ୍କୁ ପ୍ରତ୍ୟକ୍ଷ ଭାବେ ଉପକୃତ କରିବ ? ଏକ ରାଷ୍ଟ୍ର- ଏକ ରାସନ କାର୍ଡ଼ , ଏକ ରାଷ୍ଟ୍ର- ଏକ ଟିକସ ବ୍ୟବସ୍ଥା , ଇନସଲଭେନ୍ସି ଏବଂ ଦେବାଳିଆ ବିଧି ଓ ରାଷ୍ଟ୍ରାୟତ୍ତ ବ୍ୟାଙ୍କମାନଙ୍କ ମିଶ୍ରଣ ଏବେ ଦେଶରେ ବାସ୍ତବତାରେ ପରିଣତ ହୋଇଛି ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ କହିଲେ ଯେ ଦେଶର 7 କୋଟି ପରିବାରଙ୍କୁ ମାଗଣାରେ ରନ୍ଧନ ଗ୍ୟାସ ସିଲିଣ୍ଡର ଯୋଗାଇ ଦିଆଯାଇଛି , 80 କୋଟିରୁ ଅଧିକ ଲୋକଙ୍କୁ ଏବେ ମାଗଣାରେ ଖାଦ୍ୟଶସ୍ୟ ଯୋଗାଇ ଦିଆଯାଉଛି ଏବଂ ତାହା ପୁଣି ସେମାନଙ୍କ ନିକଟରେ ରାସନ କାର୍ଡ଼ ଥାଉ ଅବା ନଥାଉ । ସେମାନଙ୍କର ବ୍ୟାଙ୍କ ଜମାଖାତାକୁ ସିଧା ସଳଖ ପ୍ରାୟ 90 ହଜାର କୋଟି ଟଙ୍କା ହସ୍ତାନ୍ତର କରାଯାଇଛି । ସରକାରଙ୍କ ଦ୍ୱାରା ଗରିବ କଲ୍ୟାଣ ରୋଜଗାର ଅଭିଯାନ ଆରମ୍ଭ କରାଯାଇଛି ଯାହା ସେମାନଙ୍କ ନିଜ ଗ୍ରାମରେ ଗରିବ ଲୋକମାନଙ୍କୁ କର୍ମନିଯୁକ୍ତିର ସୁଯୋଗ ପ୍ରଦାନ କରିଛି ।


    ପ୍ରଧାନମନ୍ତ୍ରୀ କହିଲେ ଯେ ପ୍ରଥମ ଥର ପାଇଁ ଯେତେବେଳେ ଗୃହ ନିର୍ମାଣ ଋଣ ପାଇଁ ଆପଣମାନଙ୍କ ଋଣ ପରିଶୋଧ କାଳ ମଧ୍ୟରେ ଇଏମଆଇରେ 6 ଲକ୍ଷ ଟଙ୍କା ପର୍ଯ୍ୟନ୍ତ ରିବେଟ୍‌ ପ୍ରଦାନ କରାଯାଉଛି ତାହା ଦ୍ୱାରା ଲକ୍ଷ ଲକ୍ଷ ହିତାଧିକାରୀ ଉପକୃତ ହୋଇ ପାରିଛନ୍ତି । କେବଳ ଗତ ବର୍ଷ , 25 ହଜାର କୋଟି ଟଙ୍କାର ପାଣ୍ଠି ଗଠନ କରାଯାଇଛି ଯଦ୍ୱାରା ଦୀର୍ଘ ବର୍ଷ ଧରି ଅସଂପୂର୍ଣ୍ଣ ଥିବା ଅନେକ ହଜାର ହଜାର ବାସଗୃହ ସଂପୂର୍ଣ୍ଣ ହୋଇପାରିଛି ବୋଲି ଦେଶବାସୀଙ୍କୁ ସମ୍ବୋଧନ କରିବା ଅବସରରେ ପ୍ରଧାନମନ୍ତ୍ରୀ ସୂଚାଇଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଦେଶରେ 40 କୋଟି ଜନ ଧନ ଜମାଖାଦା ଖୋଲା ଯାଇଛି ଏବଂ ସେମାନଙ୍କ ମଧ୍ୟରୁ 22 କୋଟି ଜମାଖାତାଧାରୀ ହେଉଛନ୍ତି କେବଳ ମହିଳା । କରୋନା ମହାମାରୀ ସମୟରେ ଏପ୍ରିଲ- ମେ- ଜୁନ ମାସ ମଧ୍ୟରେ , ଏହି ମହିଳାମାନଙ୍କ ଜମାଖାତାରେ ପ୍ରାୟ ତିରିଶ ହଜାର କୋଟି ଟଙ୍କା ପୈଠ କରାଯାଇଛି । କରୋନା କାଳରେ ଆମର ଡିଜିଟାଲ ଇଣ୍ଡିଆ ଅଭିଯାନର ଭୂମିକା ଯାହା ହେବା କଥା ତାହା ବାସ୍ତବତାରେ ପରିଣତ ହୋଇପାରିଛି । ଗତ ମାସକ ଭିତରେ , ପ୍ରାୟ 3 ଲକ୍ଷ କୋଟି ଟଙ୍କା କେବଳ ଭୀମ୍‌ ଆପ୍‌ ଜରିଆରେ ହସ୍ତାନ୍ତର କରାଯାଇଛି ବୋଲି ପ୍ରଧାନମନ୍ତ୍ରୀ ସୂଚାଇଥିଲେ ।


    **********


    

    
    (Release ID: 1646189) Visitor Counter : 4
    
    
      Read this release in: Tamil , Telugu , Kannada , Assamese , English , Urdu , Marathi , Hindi , Manipuri , Bengali , Punjabi