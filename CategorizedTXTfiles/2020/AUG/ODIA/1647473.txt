      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ବନ୍ଦର ଓ ସାମୁଦ୍ରିକ କ୍ଷେତ୍ରରେ ଦକ୍ଷତା ବିକାଶ ନିମନ୍ତେ ଜାହାଜ ଚଳାଚଳ ମନ୍ତ୍ରଣାଳୟ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରଣାଳୟ ମଧ୍ୟରେ ବୁଝାମଣାପତ୍ର ସ୍ୱାକ୍ଷରିତ
      • ସାମୁଦ୍ରିକ ଶିଳ୍ପର ବିକାଶ ଏବଂ ଉପକୂଳବର୍ତ୍ତୀ ସମୁଦାୟଙ୍କ ଉନ୍ନତି ନିମନ୍ତେ ମାନବ ସମ୍ବଳକୁ କୁଶଳୀ, ପୁନଃ-କୁଶଳୀ ଏବଂ ଦକ୍ଷତାର ଉନ୍ନତିକରଣ ନିମନ୍ତେ ଏହି କାର୍ଯ୍ୟକ୍ରମ ଉଦ୍ଦିଷ୍ଟ
      • ଏହାଦ୍ୱାରା ଆମର କର୍ମଶକ୍ତିକୁ ଦକ୍ଷତା ସମର୍ଥନ ମିଳିବ ଏବଂ ସେମାନେ ବିଶ୍ୱ ସ୍ତରର ପ୍ରତିଦ୍ୱନ୍ଦିତା ପାଇଁ ଯୋଗ୍ୟ ହୋଇପାରିବେ : ଡକ୍ଟର ମହେନ୍ଦ୍ର ନାଥ ପାଣ୍ଡେ
      • କୁଶଳୀ ମାନବ ସମ୍ବଳ ହିଁ ଭାରତ ତଥା ବିଶ୍ୱ ସାମୁଦ୍ରିକ କ୍ଷେତ୍ରରେ ଉପଲବ୍ଧ ନିଯୁକ୍ତି ସୁଯୋଗ ଅଧିକ ମାତ୍ରାରେ ଲାଭ ପାଇପାରିବେ : ଶ୍ରୀ ମାଣ୍ଡଭିୟ
      Posted On: 20 AUG 2020 4:04PM by PIB Bhubaneshwar


    ସାମୁଦ୍ରିକ କ୍ଷେତ୍ରରେ ଥିବା ବିଶାଳ ନିଯୁକ୍ତି ସୁଯୋଗରୁ ଫାଇଦା ହାସଲ ସକାଶେ ଏବଂ ଏପରି କ୍ଷେତ୍ରରେ କାର୍ଯ୍ୟରତ କର୍ମଚାରୀ ତଥା ମାନବ ସମ୍ବଳକୁ କୁଶଳୀ ଭାବେ ସ୍ୱୀକୃତି ପ୍ରଦାନ ନିମନ୍ତେ କେନ୍ଦ୍ର ଜାହାଜ ଚଳାଚଳ ମନ୍ତ୍ରଣାଳୟ ଏବଂ ଦକ୍ଷତା ବିକାଶ ତଥା ଉଦ୍ୟମିତା ମନ୍ତ୍ରଣାଳୟ ମଧ୍ୟରେ ଆଜି ଏକ ବୁଝାମଣା ପତ୍ର ସ୍ୱାକ୍ଷରିତ ହୋଇଛି ।


    କେନ୍ଦ୍ର ଦକ୍ଷତା ବିକାଶ ତଥା ଉଦ୍ୟମିତା ମନ୍ତ୍ରୀ ଡକ୍ଟର ମହେନ୍ଦ୍ର ନାଥ ପାଣ୍ଡେ ଏବଂ ଜାହାଜ ଚଳାଚଳ ଏବଂ ରସାୟନ ଓ ସାର ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ) ଶ୍ରୀ ମନସୁଖ ମାଣ୍ଡଭିୟ , ଶକ୍ତି , ନୂତନ ଓ ଅକ୍ଷୟ ଶକ୍ତି ତଥା ଦକ୍ଷତା ବିକାଶ ଓ ଉଦ୍ୟମିତା ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ) ଶ୍ରୀ ଆର କେ ସିଂହ ତଥା ବିଭାଗୀୟ ବରିଷ୍ଠ ଅଧିକାରୀଙ୍କ ଉପସ୍ଥିତିରେ ଏହି ବୁଝାମଣା ପତ୍ର ସ୍ୱାକ୍ଷରିତ ହୋଇଛି ।


    ଏହି ଅବସରରେ ନିଜର ବକ୍ତବ୍ୟ ରଖି ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଡକ୍ଟର ମହେନ୍ଦ୍ର ନାଥ ପାଣ୍ଡେ ଜାହାଜ ଚଳାଚଳ ମନ୍ତ୍ରଣାଳୟ ଏଭଳି କର୍ମନିଯୁକ୍ତି ସୃଷ୍ଟିକ୍ଷମ ମାନବ ସମ୍ବଳର ବିକାଶ କରିବା ଏବଂ ସେମାନଙ୍କୁ କୁଶଳୀ କରିବା ତଥା ସେମାନଙ୍କୁ ବିଶ୍ୱ ସ୍ତରର ଦକ୍ଷତା ପ୍ରଦାନ କରିବା ଦିଗରେ ପ୍ରୟାସ କରିଥିବାରୁ ଅଭିନନ୍ଦନ ଜଣାଇଥିଲେ । ସେ କହିଲେ ଯେ “ ପରିକଳ୍ପନାଟି ହେଲା ଭାରତକୁ ବିଶ୍ୱର ଦକ୍ଷତା ରାଜଧାନୀରେ ପରିଣତ କରିବା ଏବଂ ଏହାଦ୍ୱାରା ଆମେ ଆଶାନୁରୂପକ ଭାବେ ନିଜକୁ ସମୃଦ୍ଧ କରିପାରିବା । ଯଦି ଆମେମାନେ ମିଳିତ ଭାବେ ଏହି ଦିଗରେ କାର୍ଯ୍ୟ କରିବା ଏବଂ କୁଶଳୀ ରଣନୀତି ଆପଣାଇବା ତେବେ ତାହା ଆମର କର୍ମ ପରିସରକୁ ସଂପ୍ରସାରିତ କରିବ । ବିଭିନ୍ନ କ୍ଷେତ୍ରରେ ଆମକୁ ଅଭିନବ ଉପାୟରେ କୁଶଳୀ କରିପାରିବ । ସାମୁଦ୍ରିକ ପରିବହନ ଏକ ଗୁରୁତ୍ୱପୂର୍ଣ୍ଣ କ୍ଷେତ୍ର ଯାହା ଆମ ଦେଶର ଆର୍ଥିକ ବିକାଶକୁ ତ୍ୱରାନ୍ୱିତ କରିବା ଦିଗରେ ମହତ୍ତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛି । ଏହି ଉଦ୍ଦେଶ୍ୟ ହିଁ ଆମକୁ ଜାହାଜ ଚଳାଚଳ ମନ୍ତ୍ରଣାଳୟ ସହ ରଣନୀତିକ ସହଭାଗୀତା ସୂତ୍ରରେ ବାନ୍ଧି ହେବାକୁ ପ୍ରୋତ୍ସାହନ ପ୍ରଦାନ କରିଛି । ଏହା ସେହି ଦିଗରେ ଆମକୁ ଆଗେଇ ନେବ ଯେଉଁଥିରେ ଆମର ପ୍ରୟାସ ଆମର କର୍ମଶକ୍ତିଙ୍କୁ ସମର୍ଥନ ମିଳିପାରିବ । ଏହାଦ୍ଵାରା ସେମାନେ କୁଶଳୀ ହୋଇପାରିବ ଏବଂ ସେମାନଙ୍କର ଦକ୍ଷତାକୁ ବିଶ୍ୱ ସ୍ତରର କରାଯାଇପାରିବ । ମନ୍ତ୍ରୀ ଡକ୍ଟର ପାଣ୍ଡେ ଦୃଢ଼ ଆଶା ପୋଷଣ କରି କହିଲେ ଯେ ଉପଯୁକ୍ତ ସହାୟତା , ତାଲିମ ଏବଂ ବାସ୍ତବ କ୍ଷେତ୍ରକୁ ପହଞ୍ଚିବାର ସୁଯୋଗ ମିଳିଲେ ଆମର ଯୁବଶକ୍ତି ଏକ ନୂତନ ଶୀର୍ଷରେ ପହଞ୍ଚିପାରିବେ ଏବଂ ସେମାନେ ଜାହାଜ ଚଳାଚଳ କ୍ଷେତ୍ରର ବିକାଶକୁ ସେମାନଙ୍କର ଯୋଗଦାନ ଯୋଗାଇ ପାରିବେ । ”


    ଜାହାଜ ଚଳାଚଳ ମନ୍ତ୍ରୀ (ସ୍ୱାଧୀନ ଦାୟିତ୍ୱ) ଶ୍ରୀ ମନସୁଖ ମାଣ୍ଡଭିୟ ଏହି ଅବସରରେ ଏଭଳି ଏକ ବୁଝାମଣା ପତ୍ର ସ୍ୱାକ୍ଷରିତ ହୋଇଥିବାରୁ ଦକ୍ଷତା ବିକାଶ ଏବଂ ଉଦ୍ୟମିତା ମନ୍ତ୍ରଣାଳୟ ପ୍ରତି ତାଙ୍କର କୃତଜ୍ଞତା ଜ୍ଞାପନ ପୂର୍ବକ କହିଲେ ଯେ ଏଭଳି ସହଯୋଗୀତା ପର୍ଯ୍ୟାପ୍ତ ନିଯୁକ୍ତି ସୁଯୋଗ ସୃଷ୍ଟି କରିବ ଏବଂ ଉପକୂଳବର୍ତ୍ତୀ କ୍ଷେତ୍ରରେ ଅବସ୍ଥାନ କରୁଥିବା ଆମର ଯୁବଶକ୍ତିଙ୍କ ପାଇଁ ଯଥେଷ୍ଟ ସୁବିଧା ସୁଯୋଗ ଯୋଗାଇବ । ଏହି ବୁଝାମଣା ପତ୍ର ଉପକୂଳବର୍ତ୍ତୀ ସମୁଦାୟଙ୍କ ବିକାଶ ଯାହାକି ଜାହାଜ ଚଳାଚଳ ମନ୍ତ୍ରଣାଳୟର ସାଗରମାଳା କାର୍ଯ୍ୟକ୍ରମ ଅଧୀନରେ କାର୍ଯ୍ୟକାରୀ କରାଯାଉଛି ତାହାକୁ ବଳିଷ୍ଠ କରିବା ଦିଗରେ ଏକ ସୁଦୃଢ଼ ପ୍ରତିବଦ୍ଧତା । ଶ୍ରୀ ମାଣ୍ଡଭିୟ କହିଲେ ଯେ ବନ୍ଦରମାନଙ୍କର ବିକାଶ ତଥା ଭାରତ ଓ ବିଶ୍ୱର ସାମୁଦ୍ରିକ କ୍ଷେତ୍ରର ବିକାଶ ନିମନ୍ତେ ଆବଶ୍ୟକ ମାନବ ସମ୍ବଳକୁ ଏହାଦ୍ୱାରା କୁଶଳୀ କରାଯାଇପାରିବ । ସେ କହିଲେ ଯେ “ ଆମେ ଆମ ଦେଶର ଆର୍ଥିକ ସାମର୍ଥ୍ୟ ବୃଦ୍ଧି ଦିଗରେ ନିଜକୁ ସଂପୂର୍ଣ୍ଣ ରୂପେ ସମର୍ପିତ କରିଛୁ । ଏଥିପାଇଁ ଆମେ ଦେଶର ବନ୍ଦରଗୁଡ଼ିକର କ୍ଷମତାରେ ବୃଦ୍ଧି ଘଟାଉଛୁ । ସାମୁଦ୍ରିକ ପରିବହନ କ୍ଷେତ୍ର ଏବେ ସମ୍ମୁଖୀନ ହେଉଥିବା ବିବିଧ ସମସ୍ୟାବଳୀର ସମାଧାନ ନିମନ୍ତେ ଆମେ ସଂପୂର୍ଣ୍ଣ ରୂପେ ବଦ୍ଧପରିକର । ଆମର ଯୁବଶକ୍ତିଙ୍କୁ ସଶକ୍ତ କର୍ମଶକ୍ତିରେ ପରିଣତ କରିବା ସକାଶେ ଆମର ପ୍ରତିବଦ୍ଧତା ଅପରିବର୍ତ୍ତନୀୟ । ସେହିଭଳି ସେମାନଙ୍କର ସାମର୍ଥ୍ୟକୁ ଭବିଷ୍ୟତରେ ପ୍ରଯୁକ୍ତି ପରିଚାଳିତ କରିବା ଏବଂ ସାମୁଦ୍ରିକ କ୍ଷେତ୍ରର ବିକାଶକୁ ତ୍ୱରାନ୍ୱିତ କରିବା ସକାଶେ ଆମେ ସଂକଳ୍ପବଦ୍ଧ । ସଂପୃକ୍ତ ବିଭିନ୍ନ ମନ୍ତ୍ରଣାଳୟମାନଙ୍କ ମଧ୍ୟରେ ସହଭାଗୀତା ଏଥିପାଇଁ ଆମର ଯୁବଶକ୍ତିଙ୍କୁ ଉନ୍ନତ ସୁଯୋଗ ଓ ସମ୍ଭାବନା ଯୋଗାଇ ଦେବ । ଏଥିସହ ଆମର ବନ୍ଦର ଏବଂ ସାମୁଦ୍ରିକ କ୍ଷେତ୍ରର ସାମଗ୍ରିକ ଭାବେ ବିକାଶ ସମ୍ଭବପର ହୋଇପାରିବ । ଏହାତିରିକ୍ତ , ଦେଶ ଭିତରେ ଏହା ଅଧିକ ସୁଯୋଗ ସୃଷ୍ଟି କରିବ ଏବଂ ଅନ୍ତରାଷ୍ଟ୍ରୀୟ ତଟୀୟ କ୍ଷେତ୍ରରେ ଆମର କର୍ମଶକ୍ତିଙ୍କୁ ନିଯୁକ୍ତିର ପର୍ଯ୍ୟାପ୍ତ ସୁଯୋଗ ଯୋଗାଇବ ବୋଲି ସେ ମତ ପୋଷଣ କରିଥିଲେ ।


    ଏହି ବୁଝାମଣା ପତ୍ରର ସର୍ତ୍ତାବଳୀ ଅନୁସାରେ ଦକ୍ଷତା ବିକାଶ ଏବଂ ଉଦ୍ୟମିତା ମନ୍ତ୍ରଣାଳୟ (ଏମଏସଡ଼ିଇ) କ୍ରୁଜ୍‌ ପର୍ଯ୍ୟଟନ ନିମନ୍ତେ ପାଠ୍ୟକ୍ରମ , ଜାତୀୟ ବୃତ୍ତିମୂଳକ ମାନ ନିର୍ଦ୍ଧାରଣ , ଏହାର ବିଭିନ୍ନ କାର୍ଯ୍ୟକ୍ରମ ଇତ୍ୟାଦି , ଲଜିଷ୍ଟିକ୍ସ , ମାଛଚାଷ , ଜାହାଜ ନିର୍ମାଣ , ଜାହାଜ ମରାମତି ଏବଂ ଜାହାଜ ଭଙ୍ଗା , ଡ୍ରେଜିଂ , ଅଫ୍‌ସୋର୍‌ ଯୋଗାଣ ଚେନ୍‌ ଆଦି ସଂପର୍କରେ ଯୁବକମାନଙ୍କୁ ଦକ୍ଷତା ତାଲିମ ପ୍ରଦାନ କରିବ । ସେହିଭଳି ବର୍ତ୍ତମାନ ଏହି କ୍ଷେତ୍ରରେ ଥିବା ଉତ୍ସ ଯଥା ଆଇଟିଆଇ , ଏନଏସଟିଆଇ ଏବଂ ପିଏମକେକେ ଓ ପିଏମକେଭିୱାଇ କେନ୍ଦ୍ରଗୁଡ଼ିକୁ ମାନବ ସମ୍ବଳକୁ ଉପଯୁକ୍ତ ତାଲିମ ପ୍ରଦାନ କରିବା ଦିଗରେ ସହାୟକ ହେବ ତଥା ସେମାନଙ୍କ ନିକଟରେ ଥିବା ଏ ସଂପର୍କୀତ ଆବଶ୍ୟକତା ଓ ଦୁର୍ବଳତାକୁ ମଧ୍ୟ ପୂରଣ କରିପାରିବ । ବିଶେଷ କରି ଉପକୂଳବର୍ତ୍ତୀ ଜିଲ୍ଲାର ଏହିସବୁ ସଂସ୍ଥାମାନେ ଏଥିରୁ ଉପକୃତ ହୋଇପାରିବେ ।


    ଏମଏସଡିୱାଇ ଏହି ଦିଗର ସାହାଯ୍ୟ ପ୍ରଦାନ ପୂର୍ବକ ଏଥିରେ ଘରୋଇ ସଂସ୍ଥାମାନଙ୍କ ସହାୟତା ଏବଂ ଦକ୍ଷତା ବିକାଶ ସକାଶେ ସିଏସଆର ପାଣ୍ଠି ଯୋଗାଣ ପାଇଁ ମଧ୍ୟ ସହଯୋଗ କରିବ । ତେବେ ତାହା ବନ୍ଦର ଏବଂ ସାମୁଦ୍ରିକ କ୍ଷେତ୍ର ସଂପର୍କୀତ ହୋଇଥିବା ଆବଶ୍ୟକ । ଏଥିପାଇଁ ବନ୍ଦର ଏବଂ ସାମୁଦ୍ରିକ କ୍ଷେତ୍ର ଅନ୍ତରାଷ୍ଟ୍ରୀୟ ସହଭାଗୀମାନଙ୍କ ସହ ଦକ୍ଷତା ବିକାଶ ସଂପର୍କୀତ ଟିଭିଇଟି ରାଜିନାମା ସ୍ୱାକ୍ଷରିତ କରିବା ଦିଗରେ ଏହା ସହାୟକ ହେବ ।


    ଯେଉଁଠାରେ ଆବଶ୍ୟକ ଏଭଳି ଦକ୍ଷତା ବିକାଶ ପ୍ରୟାସ ପ୍ରବର୍ତ୍ତନ ନିମନ୍ତେ ପାଣ୍ଠି ଯୋଗାଣ ସହାୟତା ମଧ୍ୟ ପ୍ରଯୁଜ୍ୟ ହେବ ଏବଂ ସାଗରମାଳା ମିଶନ ଅଧୀନରେ ଯେଉଁଠାରେ ସମ୍ଭବପର କେନ୍ଦ୍ର ଜାହାଜ ଚଳାଚଳ ମନ୍ତ୍ରଣାଳୟ ତାହା ଯୋଗାଇ ଦେବେ । ଏହି ସହଭାଗୀତା ବୁଝାମଣା ପତ୍ର ଅନୁସାରେ ଜାହାଜ ଚଳାଚଳ ମନ୍ତ୍ରଣାଳୟ ଦକ୍ଷତା ବିକାଶ ଏବଂ ଦକ୍ଷତା ଉନ୍ନତିକରଣ କାର୍ଯ୍ୟକ୍ରମର ପ୍ରବର୍ତ୍ତନ ପାଇଁ ସମସ୍ତ ପ୍ରକାର ସୁବିଧା ସୁଯୋଗ ଯୋଗାଇଦେବ । ତାହା କେବଳ ଜାହାଜ ଚଳାଚଳ ମନ୍ତ୍ରଣାଳୟ ଅଧୀନସ୍ଥ ଅନୁଷ୍ଠାନମାନଙ୍କ ଜରିଆରେ ନୁହେଁ , ଅପରନ୍ତୁ ସ୍ୱୟଂଶାସିତ ସଂସ୍ଥାମାନଙ୍କ ଜରିଆରେ ମଧ୍ୟ ସେହି କାର୍ଯ୍ୟ ସଂପାଦନ କରାଯିବ । ସେହିଭଳି ଘରୋଇ ସଂସ୍ଥାମାନଙ୍କୁ ସୁଦ୍ଧା ଏହି କାର୍ଯ୍ୟରେ ସାମିଲ କରାଯିବ । ଜାହାଜ ଚଳାଚଳ ମନ୍ତ୍ରଣାଳୟ ଏଥିପାଇଁ ଆବଶ୍ୟକ ସଂସାଧନର ଚିହ୍ନଟ ତଥା ଉପଲବ୍ଧତା ସୁନିଶ୍ଚିତ କରିବ ଯାହାକି ଦକ୍ଷତା ବିକାଶ କେନ୍ଦ୍ରମାନଙ୍କ ବିକାଶ ଏବଂ ତାଲିମ ହବମାନଙ୍କରେ ଏହାର ବିନିଯୋଗକୁ ତ୍ୱରାନ୍ୱିତ କରିବ । ଏଥିରେ 5-10ଟି ପର୍ଯ୍ୟନ୍ତ ସିପିଂ କ୍ୟାବିନର ବିକାଶ ଘଟାଯାଇ ସେଥିରେ ରିମୋଟ୍‌ ତାଲିମ ଓ ପ୍ରାକ୍ଟିକାଲ୍‌ ତାଲିମ କାର୍ଯ୍ୟକ୍ରମର ପ୍ରାବଧାନ ସଂଯୋଗ କରାଯିବ ଯଦ୍ୱାରା ଏକ ଶ୍ରେଣୀକକ୍ଷ ତାଲିମ ସଂସାଧନର ବିକାଶ ଘଟାଇବା ପରିବର୍ତ୍ତେ କେତେକ ଜାହାଜକୁ କଷ୍ଟୋମାଇଜ୍‌ କରାଯାଇପାରିବ ଏବଂ ସେଥିରେ ମୋବାଇଲ ଶ୍ରେଣୀକକ୍ଷ ବ୍ୟବସ୍ଥା ଖଞ୍ଜାଯିବ । ତାହା ମାଧ୍ୟମରେ ଦୁର୍ଗମ ଅଞ୍ଚଳରେ ସୁଦ୍ଧା ଏଭଳି ତାଲିମ ସହଜରେ ପ୍ରଦାନ କରାଯାଇପାରିବ ।


    ଶିଳ୍ପସଂସ୍ଥାମାନଙ୍କ ଆବଶ୍ୟକତା ଭିତ୍ତିକ ଦକ୍ଷତା ତାଲିମ ପ୍ରଦାନର ବ୍ୟବସ୍ଥା ସହିତ ଯୁବକମାନଙ୍କ ଆକାଂକ୍ଷାକୁ ସାକାର କରିବା ନିମନ୍ତେ ଜାହାଜ ଚଳାଚଳ ମନ୍ତ୍ରଣଳଳୟ ବିଭିନ୍ନ ମନ୍ତ୍ରଣାଳୟ ଏବଂ ଏଜେନ୍ସିମାନଙ୍କ ସହ ସହଭାଗୀତା ସୂତ୍ରରେ ଆବଦ୍ଧ ହୋଇଛି । ଏହାଦ୍ୱାରା ଦୀର୍ଘକାଳୀନ ସୂତ୍ରରେ ଦକ୍ଷତା ତାଲିମର ବନ୍ଦୋବସ୍ତ କରାଯାଇ ପାରିବ । ତଟୀୟ କ୍ଷେତ୍ରରେ ବସବାସ କରୁଥିବା ଗୋଷ୍ଠୀଙ୍କ ନିମନ୍ତେ ଦକ୍ଷତା ବିକାଶ ତାଲିମ ଏକ ଗୁରୁତ୍ୱପୂର୍ଣ୍ଣ ସାଧନ ଏବଂ ସାଗରମାଳା କାର୍ଯ୍ୟକ୍ରମର ଏହା ଏକ ପ୍ରମୁଖ ଉଦ୍ଦେଶ୍ୟ । ତଟୀୟ କ୍ଷେତ୍ରରେ ବସବାସ କରୁଥିବା ଗୋଷ୍ଠୀଙ୍କ ନିମନ୍ତେ ଦକ୍ଷତା ବିକାଶ ତାଲିମ 100 କୋଟି ଟଙ୍କାର ବଜେଟ ବ୍ୟବସ୍ଥା କରାଯାଇଛି ।


    ଏହି ବୁଝାମଣା ପତ୍ରର କେତେକ ଗୁରୁତ୍ୱପୂର୍ଣ୍ଣ ଉଦ୍ଦେଶ୍ୟ:


    • ଟିଭିଇଟି ରାଜିନାମା ମାଧ୍ୟମରେ ବନ୍ଦର ଏବଂ ସାମୁଦ୍ରିକ କ୍ଷେତ୍ରର ବିକାଶ ସୁବିଧାକରଣ କରିବା ଯାହାକି ଅନ୍ତରାଷ୍ଟ୍ରୀୟ ସହଭାଗୀମାନଙ୍କ ସହ ଦକ୍ଷତା ବିକାଶ ନିମନ୍ତେ ସ୍ୱାକ୍ଷରିତ ହୋଇଛି ।


    • ସଂପୃକ୍ତ ସରକାରୀ ଓ ଘରୋଇ କ୍ଷେତ୍ରର ଅନୁଷ୍ଠାନମାନଙ୍କ ଦ୍ୱାରା କରାଯାଉଥିବା ଶ୍ରେଷ୍ଠ କାର୍ଯ୍ୟକ୍ରମକୁ ଆପଣାଇବା । ଦକ୍ଷତା ବିକାଶ କ୍ଷେତ୍ରରେ ସେସବୁ ତାଲିମ ଉପକରଣ , ନିରବଚ୍ଛିନ୍ନ ଆଜୀବନ ଅଧ୍ୟୟନ , ପ୍ରାକ୍‌ ଅଧ୍ୟୟନକୁ ସ୍ୱୀକୃତି ପ୍ରଦାନ , ଶିକ୍ଷାଦାନ ପଦ୍ଧତି , ଯୋଗ୍ୟତା , କ୍ରେଡ଼ିଟ୍‌ , ପ୍ରଯୁକ୍ତିର ଉପଯୋଗ , ଅଧ୍ୟୟନ ବ୍ୟବସ୍ଥା ଏବଂ ଗବେଷଣା ଇତ୍ୟାଦି ଆହରଣ କରାଯିବା ।


    • ଅଗ୍ରାଧିକାର କ୍ଷେତ୍ରର ବ୍ୟକ୍ତିବିଶେଷଙ୍କ ସକାଶେ ଦକ୍ଷତାର ଉନ୍ନତିକରଣ ସୁବିଧାକରଣ ଯାହାକି ଟ୍ରେଡ଼ା ସ୍ପେସିଆଲାଇଜେସନ୍‌ କେନ୍ଦ୍ର/ ସେଣ୍ଟର ଅଫ୍‌ ଏକ୍ସଲେନ୍ସ ବିଶେଷ କରି ବନ୍ଦର ଏବଂ ସାମୁଦ୍ରିକ କ୍ଷେତ୍ର ପାଇଁ ବ୍ୟବସ୍ଥାକରଣ


    • ବିବିଧ ଦକ୍ଷତା ବିକାଶ କେନ୍ଦ୍ରମାନ ସ୍ଥାପନ ଯଦ୍ୱାରା ଡିଜିଟି କିମ୍ବା ଏନଏସଡ଼ିଜିସି ମାଧ୍ୟମରେ ପିପିପି ମଡ଼େଲ ଜରିଆରେ ଉଚ୍ଚତର ଶୃଙ୍ଖଳାର ଦକ୍ଷତା ତାଲିମ ପ୍ରଦାନ କରାଯାଇପାରିବ


    • ତାଲିମ ପ୍ରଦାନ କରିବା ସକାଶେ ତାଲିମଦାତା (ଟିଏଟି) ଏବଂ ତାଲିମ ସଂସାଧନ (ଟିଓଏ) ସୁବିଧାକରଣ ଯାହାକି ସଂପୃକ୍ତ ଏସଏସସି ମାଧ୍ୟମରେ ପଞ୍ଜିକରଣ କିମ୍ବା ଅନ୍ୟାନ୍ୟ କୌଣସି ବ୍ୟବସ୍ଥା ଜରିଆରେ କରାଯାଇପାରିବ


    • ଜାହାଜ ଚଳାଚଳ ମନ୍ତ୍ରଣାଳୟ ଅଧୀନରେ ଥିବା ଅନୁଷ୍ଠାନର କାର୍ଯ୍ୟର ମାନ ବୃଦ୍ଧି କରିବା ଏବଂ ଏଥିପାଇଁ କୁଶଳୀ ଓ ସାର୍ଟିଫାଏଡ଼୍‌ ବ୍ୟକ୍ତିବିଶେଷକୁ ଅଣାଯିବା , କର୍ମନିଯୁକ୍ତି ପ୍ରକ୍ରିୟାରେ ଦକ୍ଷତା ତାଲିମ ଏବଂ ଆରପିଏଲକୁ ସ୍ୱୀକୃତି ପତ୍ର ପ୍ରଦାନ ଯଦ୍ୱାରା କୁଶଳୀ/ ଅର୍ଦ୍ଧ କୁଶଳୀ ଲୋକମାନେ ଉପକୃତ ହୋଇପାରିବେ ସେଥିପାଇଁ ଉପଯୁକ୍ତ ନୀତି ପ୍ରବର୍ତ୍ତନ କରିବା


    • ଏନଏସଡିସି ଏବଂ ଡିଜିଟି ସହଯୋଗରେ ଯାହାକି ସଂଶୋଧିତ ଶିକ୍ଷାନବୀଶ ଆଇନ 1961 ସର୍ତ୍ତାବଳୀ ଅନୁସାରେ ଉପଯୁକ୍ତ ହୋଇଥିବ ତାହା ଜରିଆରେ ସର୍ବାଧିକ ଶିକ୍ଷାନବୀଶ ତାଲିମ ପ୍ରଦାନର ବ୍ୟବସ୍ଥାକରଣ ।


    **********


    

    
    (Release ID: 1647473) Visitor Counter : 5
    
    
      Read this release in: English , Urdu , Marathi , Hindi , Bengali , Manipuri , Punjabi