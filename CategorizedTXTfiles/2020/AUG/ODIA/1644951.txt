      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜକୁ ସଂଯୋଗ କରୁଥିବା ସମୁଦ୍ର ତଳ କେବୁଲ ବ୍ୟବସ୍ଥାର ଉଦ୍ଘାଟନରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 10 AUG 2020 12:23PM by PIB Bhubaneshwar


    ଭାରତର ସ୍ୱାଧୀନତାର ତପୋଭୂମି , ସଂକଳ୍ପସ୍ଥଳୀ , ଆଣ୍ଡାମାନ- ନିକୋବରର ଭୂମି ଏବଂ ସେଠାରେ ବସବାସ କରୁଥିବା ସମସ୍ତ ଲୋକଙ୍କୁ ମୋର ନମସ୍କାର!!!


    ଆଜିର ଏହି ପବିତ୍ର ଦିନ ଆଣ୍ଡାମାନ ଓ ନିକୋବରର କେଇ ଡଜନ ଦ୍ୱୀପରେ ବସବାସ କରୁଥିବା ସାଥୀମାନଙ୍କ ନିମନ୍ତେ ବେଶ୍ ଗୁରୁତ୍ୱ ବହନ କରେ । ପୁରା ଦେଶ ଲାଗି ମଧ୍ୟ ଆଜିର ଦିନଟି ଗୁରୁତ୍ୱପୂର୍ଣ୍ଣ ବୋଲି କହିଲେ ଅତ୍ୟୁକ୍ତି ହେବନାହିଁ ।


    ସାଥୀଗଣ , ନେତାଜୀ ସୁଭାଷ ଚନ୍ଦ୍ର ବୋଷଙ୍କୁ ନମସ୍କାର ପୂର୍ବକ , ପାଖାପାଖି ଦେଢ ବର୍ଷ ପୂର୍ବେ ମୋତେ ସବମେରାଇନ ଅପଟିକାଲ୍ ଫାଇବର କେବଳ ସଂଯୋଗ ପରିଯୋଜନାର ଶୁଭାରମ୍ଭ କରିବାର ଅବସର ମିଳିଥିଲା । ମୁଁ ଅତ୍ୟନ୍ତ ଖୁସି ଯେ ଏବେ ସେହି କାର୍ଯ୍ୟ ସଂପୂର୍ଣ୍ଣ ହୋଇଛି ଏବଂ ଆଜି ଏହାର ଲୋକାର୍ପଣ କରିବାର ସୌଭାଗ୍ୟ ମୋତେ ପ୍ରାପ୍ତ ହୋଇଛି । ଚେନ୍ନାଇରୁ ପୋର୍ଟବ୍ଲେୟାର ନେଇ ଲିଟଲ ଆଣ୍ଡାମାନ ଏବଂ ପୋର୍ଟବ୍ଲେୟାର ଠାରୁ ସ୍ୱରାଜ ଦ୍ୱୀପ ପର୍ଯ୍ୟନ୍ତ , ଆଣ୍ଡାମାନ ନିକୋବରର ଏକ ବଡ଼ ଅଂଶକୁ ଏହି ସେବା ଆଜିଠାରୁ ଆରମ୍ଭ ହୋଇ ସାରିଛି ।


    ମୁଁ ଆଜି ଆଣ୍ଡାମାନ ଓ ନିକୋବରର ଲୋକମାନଙ୍କୁ ଏହି ସୁବିଧା ପ୍ରାପ୍ତ ହୋଇଥିବା ଯୋଗୁ , ଅନନ୍ତ ଅବସରରେ ଭରପୂର ଏହି ସଂଯୋଗ ପାଇଁ ବହୁତ ବହୁତ ବଧେଇ ଜଣାଉଛି , ଶୁଭକାମନା ପ୍ରଦାନ କରୁଛି । ସ୍ୱତନ୍ତ୍ରତା ଦିବସ ପୂର୍ବରୁ ଆଣ୍ଡାମାନବାସଙ୍କ ପାଇଁ ଏକ ପ୍ରକାର ଅଗଷ୍ଟ 15ର ଏକ ସପ୍ତାହ ପୂର୍ବରୁ ଏହା ସ୍ନେହଭରା ଏକ ଉପହାର ଭଳି ଅବସର ବୋଲି ମୁଁ ବିବେଚନା କରୁଛି ।


    ସାଥୀଗଣ , ସମୁଦ୍ର ଭିତରେ ପାଖାପାଖି 2300 କିଲୋମିଟର ପର୍ଯ୍ୟନ୍ତ କେବୁଲ ବିଛାଇବାର ଏହି କାର୍ଯ୍ୟ ନିର୍ଦ୍ଧାରିତ ସମୟ ପୂର୍ବରୁ ସଂପୂର୍ଣ୍ଣ ହେବା , ନିଜସ୍ୱ ଢ଼ଙ୍ଗରେ ଏକ ଅତି ପ୍ରଶଂସନୀୟ କାର୍ଯ୍ୟ । ଗଭୀର ସମୁଦ୍ରରେ ସର୍ଭେ କାର୍ଯ୍ୟ ସଂପାଦନ କରିବା , କେବଲର ଗୁଣାତ୍ମକ ମାନ କାଏମ ରଖିବା , ବିଶେଷ ଜାହାଜମାନଙ୍କ ସାହାଯ୍ୟରେ ସେସବୁକୁ ବିଛାଇବା କିଛି ସହଜ କାର୍ଯ୍ୟ ନୁହେଁ । ସମୁଦ୍ର ଉପରେ ଉଠୁଥିବା ବଡ଼ ବଡ଼ ଢ଼େଉ , ଝଡ଼ ତୋଫାନ ଏବଂ ମୌସୁମୀ ବର୍ଷାର ପ୍ରକୋପ ସବୁକିଛି ଏଭଳି କାର୍ଯ୍ୟ ଦିଗରେ ଗୋଟିଏ ଗୋଟିଏ ବାଧକ । ଏହି ପ୍ରକଳ୍ପ ଯେତିକି ବଡ଼ ଥିଲା , ସେତିକି ଅଧିକ ମାତ୍ରାରେ ଏଥିସହ ଚାଲେଞ୍ଜ ଯୋଡ଼ି ହୋଇ ରହିଥିଲା । ଏହା ମଧ୍ୟ ଗୋଟିଏ କାରଣ ଯେ ବର୍ଷ ବର୍ଷ ଧରି ଏହି ସୁବିଧାର ଆବଶ୍ୟକତା ଉପଲବ୍ଧି କରାଯାଉଥିଲେ ସୁଦ୍ଧା ଏହି କାର୍ଯ୍ୟ ଉପରେ ପଦକ୍ଷେପ ଗ୍ରହଣ କରାଯାଇ ପାରୁନଥିଲା । କିନ୍ତୁ ମୁଁ ଅତ୍ୟନ୍ତ ଖୁସି ଯେ ସକଳ ପ୍ରକାର ବାଧା ଓ ପ୍ରତିକୂଳ ପରିସ୍ଥିତି ସତ୍ତ୍ୱେ ସେସବୁକୁ ଅତିକ୍ରମ କରି , ଏହି କାର୍ଯ୍ୟ ସଂପୂର୍ଣ୍ଣ ହୋଇପାରିଛି । ଏପରିକି କରୋନା ଭଳି ବୈଶ୍ୱିକ ମହାମାରୀ ଭଳି ଆପଦା ସମୟରେ , ଯାହାକି ସମଗ୍ର ବିଶ୍ୱରେ ସବୁକିଛି କାର୍ଯ୍ୟକୁ ଠପ୍ କରିଦେଇଛି , ତାହା ମଧ୍ୟ ଏଭଳି କାର୍ଯ୍ୟକୁ ରୋକି ପାରିନାହିଁ ।


    ସାଥୀଗଣ , ଦେଶର ଇତିହାସ , ବର୍ତ୍ତମାନ ଏବଂ ଭବିଷ୍ୟତ ପାଇଁ ଏତେ ମହତ୍ୱପୂର୍ଣ୍ଣ ସ୍ଥାନକୁ , ସେଠାକାର ପରିଶ୍ରମୀ ନାଗରିକମାନଙ୍କୁ ଆଧୁନିକ ଟେଲିକମ୍ ସଂଯୋଗ ସୁବିଧା ଦେବା ଦେଶର ଦାୟିତ୍ୱ ଥିଲା । ଏକ ସଂପୂର୍ଣ୍ଣ ଭାବେ ସମର୍ପିତ ଟିମ୍ ଦ୍ୱାରା ଗୋଷ୍ଠୀଗତ ଭାବନା ଦ୍ୱାରା ଆଜି ଏହି ସ୍ୱପ୍ନକୁ ସାକାର କରାଯାଇପାରିଛି । ମୁଁ ଏହି ପ୍ରକଳ୍ପ ସହ ଯୋଡ଼ିହୋଇ ରହିଥିବା ପ୍ରତ୍ୟେକ ସାଥୀଙ୍କୁ ଅନେକ ଅନେକ ଶୁଭକାମନା ଜ୍ଞାପନ କରୁଛି , ସେମାନଙ୍କୁ ସମସ୍ତଙ୍କୁ ନମସ୍କାର କରୁଛି ।


    ସାଥୀଗଣ , ଏଭଳି ସଂକଟଭରା କାର୍ଯ୍ୟ ସେତିକିବେଳେ ସାକାର କରାଯିବା ସମ୍ଭବପର ହୋଇଥାଏ ଯେତେବେଳେ ସଂପୂର୍ଣ୍ଣ କ୍ଷମତାର ସହିତ , ସଂପୂର୍ଣ୍ଣ କନେକ୍ଟିଭିଟି ସହିତ କାର୍ଯ୍ୟ ସଂପାଦନ କରାଯାଇଥାଏ । ଆମର ସମର୍ପଣ ରହିଛି ଯେ ଦେଶର ପ୍ରତ୍ୟେକ ନାଗରିକ , ପ୍ରତ୍ୟେକ କ୍ଷେତ୍ରକୁ ଦିଲ୍ଲୀ ସହିତ ଏବଂ ଦିଲ୍ଲୀ ଠାରୁ ଉଭୟ ପକ୍ଷ ଦୂରତାକୁ କିଭଳି ସଂଯୋଗ କରାଯାଇପାରିବ । ଆମର ସଂକଳ୍ପ ରହିଛି ଯେ ଦେଶର ପ୍ରତ୍ୟେକ ନାଗରିକ , ପ୍ରତ୍ୟେକ କ୍ଷେତ୍ର ପାଖରେ କିଭଳି ଭାବେ ସକଳ ପ୍ରକାର ଆଧୁନିକ ସୁବିଧା ସୁଯୋଗ ପହଞ୍ଚିବ । ପ୍ରତ୍ୟେକ ନାଗରିକଙ୍କ ଜୀବନ କିଭଳି ସହଜ ଓ ସରଳ ହୋଇପାରିବ । ଆମର ଏହି ପ୍ରତିବଦ୍ଧତା ରହିଛି ଯେ ରାଷ୍ଟ୍ରର ସୁରକ୍ଷା ସହିତ ସଂଶ୍ଳିଷ୍ଟ ସୀମାନ୍ତ କ୍ଷେତ୍ର ଏବଂ ସମୁଦ୍ର ସୀମା ନିକଟରେ ଥିବା କ୍ଷେତ୍ରଗୁଡ଼ିକର କିଭଳି ଦ୍ରୁତ ବିକାଶ ଘଟିପାରିବ ।


    ସାଥୀଗଣ , ଆଣ୍ଡାମାନ ଓ ନିକୋବରକୁ ଦେଶର ଅବଶିଷ୍ଟ ଭାଗ ସହିତ ଏବଂ ସମଗ୍ର ବିଶ୍ୱ ସହିତ ଯୋଡ଼ି ପାରୁଥିବା ଅପ୍ଟିକାଲ୍ ଫାଇବର , ଇଜ୍ ଅଫ୍ ଲିଭିଂ ପ୍ରତି ଆମର ପ୍ରତିବଦ୍ଧତାର ଏହା ହେଉଛି ପ୍ରତୀକ । ଏବେ ଆଣ୍ଡାମାନ ଓ ନିକୋବର ଦ୍ୱୀପର ଜନସାଧାରଣ ମଧ୍ୟ ମୋବାଇଲ୍ କନେକ୍ଟିଭିଟି ଏବଂ ଦ୍ରୁତ ଇଣ୍ଟରନେଟ୍ ସେହିଭଳି ଶସ୍ତା ଓ ଗୁଣାତ୍ମକ ସୁବିଧା ପାଇପାରିବେ , ଯେଉଥିପାଇଁ ଆଜି ପୁରା ବିଶ୍ୱରେ ଭାରତ ଅଗ୍ରଣୀ ଭୂମିକା ଗ୍ରହଣ କରିଛି ଏବଂ ସେହି ସ୍ଥାନ ଅଧିକାର କରିପାରିଛି । ଏବେ ଆଣ୍ଡାମାନ ଓ ନିକୋବରର ଲୋକମାନଙ୍କୁ , ଭାଇ ଓ ଭଉଣୀମାନଙ୍କ , ପିଲାମାନଙ୍କୁ , ଯୁବକଯୁବତୀମାନଙ୍କୁ , ବ୍ୟବସାୟୀ ଓ କାରବାରକାରୀମାନଙ୍କୁ ଡିଜିଟାଲ ଇଣ୍ଡିଆର ସମସ୍ତ ପ୍ରକାର ସୁବିଧା ଉପଲବ୍ଧ ହୋଇପାରିବ । ଦେଶର ଅବଶିଷ୍ଟ ଲୋକମାନଙ୍କୁ ଯେଉଁସବୁ ସୁବିଧା ସୁଯୋଗ ମିଳିପାରିଛି ତାହା ଏବେ ସେମାନେ ପାଇପାରିବେ । ଅନଲାଇନରେ ପାଠପଢ଼ା ବ୍ୟବସ୍ଥା ହେଉ , ଟୁରିଜିମରୁ ଉପାର୍ଜନ ବ୍ୟବସ୍ଥା ହୋଇଥାଉ , ବ୍ୟାଙ୍କିଙ୍ଗ୍ ସେବା ହୋଇଥାଉ , ସପିଂ ହେଉ ବା ଔଷଧ ମିଳିବା ଭଳି ବ୍ୟବସ୍ଥା ହୋଇଥାଉ , ଏବେ ଆଣ୍ଡାମାନ ଓ ନିକୋବରର ହଜାର ହଜାର ପରିବାରଙ୍କ ବି ଅନଲାଇନର ଏହି ସୁବିଧା ପ୍ରାପ୍ତ ହେବ ।


    ସାଥୀଗଣ , ଆଜି ଆଣ୍ଡାମାନକୁ ଯେଉଁ ସୁବିଧା ପ୍ରାପ୍ତ ହୋଇଛି , ଏହାର ବହୁତ ବଡ଼ ଫାଇଦା ସେଠାକୁ ଯାଉଥିବା ପର୍ଯ୍ୟଟକମାନଙ୍କ ମଧ୍ୟ ମିଳିପାରିବ । ଉତ୍ତମ ନେଟ୍ ସଂଯୋଗ ଆଜି ଯେକୌଣସି ପର୍ଯ୍ୟଟନ ଲକ୍ଷ୍ୟସ୍ଥଳୀ ପାଇଁ ସର୍ବପ୍ରଥମ ପ୍ରାଥମିକତା ଓ ଆବଶ୍ୟକତା ହୋଇଛି । ପୂର୍ବରୁ ଦେଶ ଓ ଦୁନିଆର ପର୍ଯ୍ୟଟକମାନଙ୍କୁ ମୋବାଇଲ ଏବଂ ଇଣ୍ଟରନେଟ୍ ସଂଯୋଗର କମ୍ ଉପଲବ୍ଧ ହେବା ଘୋର ସମସ୍ୟାରେ ପକାଉଥିଲା । ନିଜର ପରିବାରଙ୍କ ସହ , ନିଜର ବ୍ୟବସାୟ ସହିତ ଏକ ପ୍ରକାର ନିରନ୍ତର ସଂପର୍କରେ ରହିବା ସମ୍ଭବପର ହୋଇପାରୁନଥିଲା । ଏବେ ଏହିସବୁ ସମସ୍ୟା ସଂପୂର୍ଣ୍ଣ ରୂପେ ସମାପ୍ତ ହୋଇଯିବ । ଏବେ ଉତ୍ତମ ଇଣ୍ଟରନେଟ୍ ସେବା ଉପଲବ୍ଧ ହେବ , ଏବଂ ତାହା ଫଳରେ ମୋର ସଂପୂର୍ଣ୍ଣ ବିଶ୍ୱାସ ଯେ ଲୋକମାନେ ଏବଂ ଦୂର ଦୂରାନ୍ତରୁ ଲୋକମାନେ ସେଠାକୁ ଯିବାକୁ ପସନ୍ଦ କରିବେ । ଯେତେବେଳେ ଅଧିକ ଲୋକ ଆସିବେ ଓ ଆଣ୍ଡାମାନ ଓ ନିକୋବର ଦ୍ୱୀପରେ ଅବସ୍ଥାନ କରିବେ , ସେଠାକାର ସମୁଦ୍ର ଆଉ ସେମାନଙ୍କ ପାଇଁ କୌଣସି ଦୂରତା ରଖିବ ନାହିଁ । ସେଠାକାର ଖାଇବା ପିଇବା ଠାରୁ ନେଇ ସକଳ ପ୍ରକାର ଆନନ୍ଦ ଉପଭୋଗ କରିପାରିବେ । ତାହାର ବଡ଼ ପ୍ରଭାବ ସେଠାକାର ରୋଜଗାରକୁ ହେବ ଏବଂ ସ୍ଥାନୀୟ ଲୋକମାନେ ରୋଜଗାର କରିବାର ନୂଆ ନୂଆ ଅବସର ପାଇପାରିବେ ।


    ସାଥୀଗଣ , ଆଣ୍ଡାମାନ ଓ ନିକୋବର ଭାରତର ଆର୍ଥିକ- ରଣନୀତିକ ସହଯୋଗ ଏବଂ ସମନ୍ୱୟର ପ୍ରମୁଖ କେନ୍ଦ୍ର ଅଟେ । ଭାରତ ମହାସାଗର ହଜାର ହଜାର ବର୍ଷ ଧରି ଭାରତର ବ୍ୟାପାରିକ ଏବଂ ସାମୁଦ୍ରିକ ସାମର୍ଥ୍ୟର କେନ୍ଦ୍ରସ୍ଥଳୀ ହୋଇ ରହିଆସିଛି । ଏବେ ଯେତେବେଳେ ଭାରତ ଭାରତ- ପ୍ରଶାନ୍ତ ମହାସାଗରୀୟ କ୍ଷେତ୍ରରେ ବ୍ୟବସାୟ ବାଣିଜ୍ୟ କାରବାର ଏବଂ ସହଯୋଗର ନୂଆ ନୀତି ଏବଂ ରୀତି ଆଧାରରେ ଆଗକୁ ଅଗ୍ରସର ହେଉଛି , ସେତେବେଳେ ଆଣ୍ଡାମାନ ଓ ନିକୋବର ସହିତ ଆମର ସେଠାକାର ସମସ୍ତ ଦ୍ୱୀପର ମହତ୍ତ୍ୱ ଅଧିକ ବୃଦ୍ଧି ପାଇଛି । ଆମର ‘ ଆକ୍ଟ ଇଷ୍ଟ ନୀତି ’ ଅଧୀନରେ ପୂର୍ବ ଏସୀୟ ରାଷ୍ଟ୍ରମାନ ଏବଂ ସମୁଦ୍ର ସହିତ ସଂଯୁକ୍ତ ଅନ୍ୟାନ୍ୟ ରାଷ୍ଟ୍ରମାନଙ୍କ ସହିତ ଭାରତର ମଜଭୁତ ହୋଇ ଚାଲିଥିବା ସଂପର୍କରେ ଆଣ୍ଡାମାନ ଓ ନିକୋବରର ଭୂମିକା ସବୁଠାରୁ ଅଧିକ ଏବଂ ତାହା ନିରନ୍ତର ଭାବେ ବୃଦ୍ଧି ପାଇଚାଲିଛି । ନୂତନ ଭାରତରେ , ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜର ଏହି ଭୂମିକାକୁ ମଜଭୁତ କରିବା ସକାଶେ , 3 ବର୍ଷ ପୂର୍ବେ ଦ୍ୱୀପ ବିକାଶ ଏଜେନ୍ସି ଗଠନ କରାଯାଇଥିଲା । ଆଜି ଆପଣମାନେ ଦେଖି ପାରୁଛନ୍ତି ଯେ ଆଣ୍ଡାମାନ ଓ ନିକୋବରରେ ଯେଉଁସବୁ ପ୍ରକଳ୍ପ ବର୍ଷ ବର୍ଷ ଧରି ଅସଂପୂର୍ଣ୍ଣ ଅବସ୍ଥାରେ ରହିଥିଲା , ସେସବୁ ଏବେ ତୀବ୍ରତାର ସହ ସଂପୂର୍ଣ୍ଣ ହେବାକୁ ଯାଉଛି ।


    ସାଥୀଗଣ , ଆଣ୍ଡାମାନ ଓ ନିକୋବରର 12ଟି ଦ୍ୱୀପରେ ହାଇ ଇମ୍ପାକ୍ଟ ପ୍ରୋଜେକ୍ଟର ବିସ୍ତାରଣ କରାଯାଉଛି । ମୋବାଇଲ୍ ଏବଂ ଇଣ୍ଟରନେଟ୍ ସଂଯୋଗର ଏକ ବହୁତ ବଡ଼ ସମସ୍ୟାର ସମାଧାନ ଆଜି ହୋଇପାରିଛି । ଏହା ବ୍ୟତୀତ , ସଡ଼କ , ବିମାନ ଏବଂ ଜଳପଥରେ ସଂଯୋଗ ମାଧ୍ୟମରେ ଫିଜିକାଲ କନେକ୍ଟିଭିଟିକୁ ମଧ୍ୟ ସଶକ୍ତ କରାଯାଉଛି । ଉତ୍ତର ଏବଂ ମଧ୍ୟ ଆଣ୍ଡାମାନର ସଡ଼କ ସଂଯୋଗକୁ ମଜଭୁତ କରିବା ସକାଶେ 2ଟି ବଡ଼ ସେତୁ ଏବଂ ଜାତୀୟ ରାଜପଥ 4କୁ ଆହୁରି ଚଉଡ଼ା କରିବା ନିମନ୍ତେ ବେଶ୍ କ୍ଷିପ୍ରତାର ସହ କାର୍ଯ୍ୟ କରାଯାଉଛି । ପୋର୍ଟ ବ୍ଲେୟାର ବିମାନ ବନ୍ଦରରେ ଏକା ସଙ୍ଗେ 1200 ଯାତ୍ରୀଙ୍କୁ ହ୍ୟାଣ୍ଡଲ କରିବା ଭଳି କ୍ଷମତା ଆଗାମୀ କିଛି ମାସ ମଧ୍ୟରେ ପ୍ରସ୍ତୁତ ହୋଇଯିବାର ଆଶା କରାଯାଉଛି ।


    ଏହା ବ୍ୟତୀତ , ଦିଗ୍ଲିପୁର , କାର୍ ନିକୋବର ଏବଂ କ୍ୟାମ୍ପବେଲ୍ ବେରେ ମଧ୍ୟ ବିମାନ ବନ୍ଦର ଅପରେସନ୍ ପାଇଁ ସମସ୍ତ ପ୍ରକାର ପ୍ରସ୍ତୁତି କାର୍ଯ୍ୟ ଶେଷ ହୋଇସାରିଛି । ସ୍ୱରାଜ ଦ୍ୱୀପ , ଶହୀଦ ଦ୍ୱୀପ ଏବଂ ଲଙ୍ଗ ଆଇଲାଣ୍ଡ ଦ୍ୱୀକରେ ପାସେଞ୍ଜର ଟର୍ମିନାଲ , ଫ୍ଲୋଟିଂ ଜେଟି ଭଳି ଜଳ ଏରୋଡ଼୍ରୋମ ଭିତ୍ତିଭୂମି ମଧ୍ୟ ଆଗାମୀ କିଛି ମାସ ମଧ୍ୟରେ ପ୍ରସ୍ତୁତ ହୋଇଯିବ । ଏହାତିରିକ୍ତ , ଏଠାରେ ଉଡ଼ାନ ଯୋଜନା ଅଧୀନରେ ସମୁଦ୍ର ବିମାନ ସେବା ଆରମ୍ଭ କରାଯିବ । ଏହାଦ୍ୱାରା ଏହି ଦ୍ୱୀପର ଅନ୍ୟ ଦ୍ୱୀପପୁଞ୍ଜମାନଙ୍କ ସହ ସଂଯୋଗ ସୁବିଧା ମଧ୍ୟ ମଜଭୁତ ହୋଇପାରିବ ଏବଂ ଲୋକମାନଙ୍କ ଆତଯାତରେ ମଧ୍ୟ ଯେଉଁସବୁ ଅସୁବିଧା ଥିଲା ତାହା ହ୍ରାସ ପାଇବ । ସାଥୀଗଣ , ପ୍ରତ୍ୟେକ ଦ୍ୱୀପ ମଧ୍ୟରେ ଅନ୍ୟାନ୍ୟ ରାଷ୍ଟ୍ରଙ୍କ ସଂଯୋଗ ସୁବିଧା ବୃଦ୍ଧି କରିବା ସକାଶେ କୋଚି ସିପୟାର୍ଡ଼ରେ ଯେଉଁ 4ଟି ଜାହାଜ ନିର୍ମାଣ କରାଯାଉଛି , ସେଗୁଡ଼ିକର ଡେଲିଭରୀ ମଧ୍ୟ ଆଗାମୀ କିଛି ମାସ ମଧ୍ୟରେ ହୋଇଯିବ । ପ୍ରୟାସ କରାଯାଉଛି ଯେ ଆସନ୍ତା ଏକ ବର୍ଷ ଭିତରେ ଯେଉଁ ମରାମତି କରାଯିବାର ସୁବିଧା ସେଠାରେ ଦ୍ୱୀପମାନଙ୍କରେ ହିଁ ବିକଶିତ କରାଯିବ । ଏହାଦ୍ୱାରା ଆପଣମାନଙ୍କ ସମୟ ବଂଚିବ ଏବଂ ଖର୍ଚ୍ଚ ମଧ୍ୟ କମିବ । ରୋଜଗାରର ଅବସର ମିଳିପାରିବ । ଏହାର ସବୁଠାରୁ ଅଧିକ ଲାଭ ଫିସେରୀ ସେକ୍ଟରକୁ ହିଁ ମିଳିପାରିବ ।


    ସାଥୀଗଣ , ଆଗାମୀ ସମୟରେ ଆଣ୍ଡାମାନ ଓ ନିକୋବର ଦ୍ୱୀପ ବନ୍ଦର ଭିତ୍ତିକ ବିକାଶର ଏକ ପେଣ୍ଠସ୍ଥଳୀରେ ପରିଣତ ହେବାକୁ ଯାଉଛି । ଆଣ୍ଡାମାନ ଓ ନିକୋବର ଦ୍ୱୀପ ବିଶ୍ୱର ଅନେକ ବନ୍ଦର ସହିତ ବେଶ ପ୍ରତିଦ୍ୱନ୍ଦ୍ୱିତାମୂଳକ ଦୂରତ୍ୱରେ ଅବସ୍ଥିତ । ଏବେ ସମଗ୍ର ବିଶ୍ୱ ଏକଥା ସ୍ୱୀକାର କରୁଛି ଯେ ଯେଉଁ ଦେଶର ବନ୍ଦର ନେଟୱାର୍କ ଯେତିକି ସୁଦୃଢ଼ ଏବଂ ଏହାର ସଂଯୋଗ ସୁବିଧା ଉତ୍ତମ ଧରଣର , ସେହି ଏକବିଂଶ ଶତାବ୍ଦୀରେ ବାଣିଜ୍ୟକୁ ଗତି ପ୍ରଦାନ କରିବ । ଏମିତି ଦେଖିବାକୁ ଗଲେ , ଆଣ୍ଡାମାନ ଓ ନିକୋବର ଦ୍ୱୀପରେ ହେଉଥିବା ଭିତ୍ତିଭୂମିର ବିକାଶ ସହିତ ସଂଶ୍ଳିଷ୍ଟ ଅନେକ କାର୍ଯ୍ୟ , ଏହାର ବିକାଶ ସହିତ ନୂଆ ଶୀର୍ଷରେ ପହଂଚିପାରିବ ।


    ସାଥୀଗଣ , ଆଜି ଯେତେବେଳେ ଆତ୍ମନିର୍ଭର ଭାରତର ସଂପଳ୍ପର ସହିତ ଆମେମାନେ ଆଗକୁ ଅଗ୍ରସର ହେଉଛୁ , ବିଶ୍ୱ ମେନୁଫାକଚରିଂ ହବ ଭାବେ , ବିଶ୍ୱ ଯୋଗାଣ ଏବଂ ମୂଲ୍ୟ ଚେନର ଏକ ଗୁରୁତ୍ୱପୂର୍ଣ୍ଣ ପ୍ଲେୟାର ରୂପେ ଦେଶ ନିଜକୁ ସ୍ଥାପିତ କରିବାରେ ଯୋଡ଼ିହୋଇ ରହିଛି , ସେତେବେଳେ ଜଳପଥ ଏବଂ ଆମର ବନ୍ଦରସମୂହକୁ ସଶକ୍ତ କରିବା ଖୁବ୍‌ ଜରୁରି କଥା । ବିଗତ 6-7 ବର୍ଷ ମଧ୍ୟରେ ବନ୍ଦର ବିକାଶ ଏବଂ ବନ୍ଦର ଭିତ୍ତିକ ବିକାଶକୁ ନେଇ ଯେଉଁ କାର୍ଯ୍ୟ ସଂପାଦନ କରାଯାଉଛି , ତାହାଦ୍ୱାରା ଦେଶକୁ ନୂଆ ଶକ୍ତି ପ୍ରାପ୍ତ ହେଉଛି ।


    ଆଜି ଆମେମାନେ ନଦୀ ଜଳମାର୍ଗର ଏକ ବଡ଼ ନେଟୱାର୍କ ପ୍ରସ୍ତୁତ କରୁଛୁ ଯାହା ସମୁଦ୍ରର ବଡ଼ ବନ୍ଦରକୁ ଦେଶର ଭୂବନ୍ଦୀ ରାଜ୍ୟମାନଙ୍କ ସହ ସଂଯୋଗ କରିପାରୁଛି । ବନ୍ଦର ଭିତ୍ତିଭୂମିର ବିକାଶ ଯେ ଯେଉଁ ଆଇନଗତ ଅସୁବିଧାମାନ ଥିଲା , ସେସବୁକୁ ଲଗାତାର ଭାବେ ଦୂର କରାଯାଉଛି । ସରକାରଙ୍କ ଧ୍ୟାନ ସମୁଦ୍ରରେ ଇଜ୍‌ ଅଫ୍‌ ଡୁଇଂ ବିଜିନେସକୁ ପ୍ରୋତ୍ସାହନ କରିବା ଏବଂ ସାମୁଦ୍ରିକ ଲଜିଷ୍ଟିକ୍ସକୁ ସରଳ କରିବା ଉପରେ କେନ୍ଦ୍ରୀତ ରହିଛି । ଏମିତି ଦେଖିବାକୁ ଗଲେ ବିଶ୍ୱର ସବୁଠାରୁ ବଡ଼ ସିଙ୍ଗଲ ୱିଣ୍ଡୋ ପ୍ଲାଟଫର୍ମକୁ ପ୍ରସ୍ତୁତ କରିବା ଉପରେ ମଧ୍ୟ ଆମର କାର୍ଯ୍ୟ ଜାରି ରହିଛି ।


    ସାଥୀଗଣ , ଏମିତିରେ ଅନେକ ପ୍ରୟାସ କାରଣରୁ ଏବେ ଦେଶରେ ବନ୍ଦର ନେଟୱାର୍କର କ୍ଷମତା ଏବଂ ଦକ୍ଷତା , ଉଭୟର ବିସ୍ତାର ହୋଇଚାଲିଛି । ତିନି ଦଶକର ପ୍ରତୀକ୍ଷା ପରେ ପଶ୍ଚିମ ତଟରେ ଭାରତର ପ୍ରଥମ ଡୀପ୍‌ ଡ୍ରାଫ୍ଟ ଗ୍ରୀନଫିଲ୍ଡ ସାମୁଦ୍ରିକ ବନ୍ଦରକୁ ସିଦ୍ଧାନ୍ତିକ ମଞ୍ଜୁରି ପ୍ରଦାନ କରାଯାଇଛି । ସେହିଭଳି ପୂର୍ବ ତଟରେ ଡୀପ୍‌ ଡ୍ରାଫ୍ଟ ଇନର ବନ୍ଦରର ନିର୍ମାଣ କାର୍ଯ୍ୟ ବେଶ୍‌ ପ୍ରଖର ଗତିରେ ଚାଲୁ ରହିଛି ।


    ଏବେ ଗ୍ରେଟର ନିକୋବରରେ ପାଖାପାଖି 10 ହଜାର କୋଟି ଟଙ୍କା ମୂଲ୍ୟର ସମ୍ଭାବିତ ନିବେଶରେ ଟ୍ରାନ୍ସ ସିପମେଂଟ ବନ୍ଦରର ନିର୍ମାଣ ପ୍ରସ୍ତାବ ରହିଛି । ଆମର ପ୍ରୟାସ ଏହା ଯେ ଆଗାମୀ 4-5 ବର୍ଷ ଭିତରେ ଏହାର ପ୍ରଥମ ପର୍ଯ୍ୟାୟ କାର୍ଯ୍ୟ କିଭଳି ସଂପୂର୍ଣ୍ଣ କରାଯାଇପାରିବ । ଥରେ ଯେତେବେଳେ ଏହି ବନ୍ଦର ନିର୍ମାଣ କାର୍ଯ୍ୟ ଶେଷ ହୋଇଯିବ ସେତେବେଳେ ଏଠାରେ ବଡ଼ ବଡ଼ ଜାହାଜ ମଧ୍ୟ ରୋକି ପାରିବେ । ଏହାଦ୍ୱାରା ସାମୁଦ୍ରିକ ବ୍ୟାପାରରେ ଭାରତର ଭାଗିଦାରୀ ବୃଦ୍ଧି ପାଇବ , ଆମର ଯୁବବର୍ଗଙ୍କୁ ନୂଆ ନୂଆ ସୁଯୋଗ ମିଳିପାରିବ ।


    ସାଥୀଗଣ , ଆଜି ଯେତେ ଯେତେ ଆଧୁନିକ ଭିତ୍ତିଭୂମି ଆଣ୍ଡାମାନ ନିକୋବରରେ ପ୍ରସ୍ତୁତ କରାଯାଉଛି , ସେସବୁ ବ୍ଲୁ ଇକୋନୋମିକୁ ଗତି ପ୍ରଦାନ କରିବ । ବ୍ଲୁ ଇକୋନୋମିର ଏକ ପ୍ରମୁଖ ଅଂଶ ହେଉଛି ମାଛଧରା , ମାଛଚାଷ ଏବଂ ସାମୁଦ୍ରିକ ଗୁଳ୍ମ ଫାର୍ମିଂ , ସାମୁଦ୍ରିକ ଗୁଳ୍ମର ଫାଇଦାକୁ ନେଇ ଏବେ ସାରା ବିଶ୍ୱରେ ଚର୍ଚ୍ଚା ହେଉଛି । କେତେକ ଦେଶ ଏହି ସମ୍ଭାବାନ ଦିଗରେ ଅଧିକ ଅନୁସନ୍ଧାନ ଜାରି ରଖିଛନ୍ତି । ମୁଁ ଅତ୍ୟନ୍ତ ଖୁସି ଯେ ଆଣ୍ଡାମାନ ନିକୋବର ଦ୍ୱୀପ କ୍ଷେତ୍ରରେ ଏଭଳି ସମ୍ଭାବନାର ସନ୍ଧାନ ନିମନ୍ତେ ପୋର୍ଟ ବ୍ଲେୟାରରେ ଯେଉଁ ପାଇଲଟ ପ୍ରକଳ୍ପ ଆରମ୍ଭ କରାଯାଇଥିଲା , ସାହାର ପରିଣାମ ବେଶ୍‌ ଉତ୍ସାହଜନକ ଅଟେ । ଏବେ ଏହାର ଚାଷକୁ ଦ୍ୱୀପମାନଙ୍କରେ ପ୍ରୋତ୍ସାହିତ କରିବା ସକାଶେ ଅଧ୍ୟୟନ ଆରମ୍ଭ କରାଯାଇ ସାରିଛି । ଯଦି ଏହି ପ୍ରୟୋଗ ବିରାଟ ଆକାରରେ ସଫଳ ହୋଇପାରିବ , ତେବେ ଏହାକୁ ଦେଶର ଅନ୍ୟାନ୍ୟ ସ୍ଥାନରେ ମଧ୍ୟ ବିସ୍ତାରିତ କରାଯାଇହେବ । ଏହା ବିଶେଷ କରି ଆମର ମତ୍ସ୍ୟଜୀବୀ ସାଥୀମାନଙ୍କ ପାଇଁ ବେଶ୍‌ ଲାଭଜନକ ହୋଇପାରିବ । ମୋର ବିଶ୍ୱାସ ଯେ ଆମର ଆଜିର ପ୍ରୟାସ ଏହି ଦଶକରେ ଆଣ୍ଡାମାନ ଓ ନିକୋବରକୁ , ଏଠାକାର ଲୋକମାନଙ୍କୁ କେବଳ ନୂତନ ସଂଯୋଗର ସୁବିଧା ଯୋଗାଇବ ନାହିଁ ଅପରନ୍ତୁ ବିଶ୍ୱ ପର୍ଯ୍ୟଟନ ମାନଚିତ୍ରରେ ମଧ୍ୟ ଏହାକୁ ଏକ ପ୍ରମୁଖ ସ୍ଥାନ ରୂପେ ସୁପ୍ରତିଷ୍ଠିତ କରିପାରିବ ।


    ପୁଣି ଥରେ ଆପଣମାନଙ୍କୁ ସମସ୍ତ ଆଣ୍ଡାମାନ- ନିକୋବରବାସୀଙ୍କୁ ଏହି ମୋବାଇଲ ଓ ଇଂଟରନେଟ୍‌ ସଂଯୋଗୀକରଣର ଆଧୁନିକ ସୁବିଧା ସକାଶେ ବହୁତ ବହୁତ ଶୁଭକାମନା ଜଣାଉଛି ଏବଂ ଏବେ ଯେତେବେଳେ କରୋନାର ସମୟ ଆସିଛି , ସେତେବେଳେ ବିଶେଷ ଭାବେ ଆପଣମାନଙ୍କ ପାଇଁ ମୁଁ ପ୍ରାର୍ଥନା କରିବ ଯେ ଆପଣମାନେ ସୁସ୍ଥ ରୁହନ୍ତୁ , ସୁରକ୍ଷିତ ରହନ୍ତୁ । ଆପଣମାନଙ୍କ ପରିବାର ସୁସ୍ଥ ରହନ୍ତୁ । କରୋନର ଏହି କାଳ ଘଡ଼ିରେ ଦୁଇ ଗଜର ଦୂରତା ପାଳନ ସଦାସର୍ବଦା ଆପଣମାନେ ପାଳନ କରନ୍ତୁ , ଆଗକୁ ମଧ୍ୟ ବଢ଼ି ଚାଲନ୍ତୁ ।


    ଏହି କାମନାର ସହ ସ୍ୱାଧୀନତାର ଏହି ତପୋଭୂମିକୁ ଏବଂ ଅଗଷ୍ଟ 15 ପୂର୍ବରୁ ଆଜି ମୋତେ ଆପଣମାନଙ୍କୁ ସମସ୍ତଙ୍କୁ ନମସ୍କାର କରିବାର ସୁଯୋଗ ପ୍ରାପ୍ତ ହୋଇଛି । ମୁଁ ଆପଣମାନଙ୍କୁ ସମସ୍ତଙ୍କୁ 15 ଅଗଷ୍ଟର ପୂର୍ବରୁ , ସ୍ୱାଧୀନତାର ପର୍ବ ପୂର୍ବରୁ ଏହି ବିରାଟ ଅବସର ପାଇଁ ଅନେକ ଅନେକ ବଧେଇ ଜଣାଉଛି ଏବଂ ଆପଣମାନଙ୍କ ଉଜ୍ଜ୍ୱଳ ଭବିଷ୍ୟତ କିଭଳି ଭାବେ ନୂଆ ଶୀର୍ଷରେ ପହଂଚିବା ଲାଗି ଲମ୍ଫ ପ୍ରଦାନ କରିବ ସେଥିପାଇଁ ଆପଣମାନଙ୍କ ଆହ୍ୱାନ ଜଣାଉଛି ।


    ଅନେକ ଅନେକ ଧନ୍ୟବାଦ ।


    **********


    

    
    (Release ID: 1644951) Visitor Counter : 2
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam