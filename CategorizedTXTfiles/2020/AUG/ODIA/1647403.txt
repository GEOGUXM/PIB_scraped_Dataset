      ଅର୍ଥ ମନ୍ତ୍ରଣାଳୟ

      ଇସିଏଲଜିଏସ ଅଧୀନରେ 1 ଲକ୍ଷ କୋଟିରୁ ଉର୍ଦ୍ଧ୍ଵ ଋଣ ପ୍ରଦାନ
      • ଅଗଷ୍ଟ 18 ସୁଦ୍ଧା ଓଡ଼ିଶାକୁ ମିଳିଛି 1,617.60 କୋଟି ଟଙ୍କା
      • ମଞ୍ଜୁର ହୋଇଛି 2,151.80 କୋଟି
      • ରାଷ୍ଟ୍ରାୟତ୍ତ ବ୍ୟାଙ୍କ ଦେଇଛନ୍ତି 56,483 କୋଟି
      • ଘରୋଇ ବ୍ୟାଙ୍କଗୁଡ଼ିକରୁ ମିଳିଛି 45,762 କୋଟି
      Posted On: 20 AUG 2020 11:19AM by PIB Bhubaneshwar


    କେନ୍ଦ୍ର ସରକାରଙ୍କ ଆତ୍ମନିର୍ଭର ଭାରତ ପ୍ୟାକେଜର ଅଂଶସ୍ୱରୂପ ଆପାତକାଳୀନ ନିଶ୍ଚିତ ଋଣ ଯୋଜନା ( ECLGS ) କାର୍ଯ୍ୟକାରୀ କରାଯାଇଥିଲା । ଏହି ଯୋଜନାରେ ବିଭିନ୍ନ ରାଷ୍ଟ୍ରାୟତ୍ତ ଓ ଘରୋଇ ବ୍ୟାଙ୍କ ପକ୍ଷରୁ ଅଗଷ୍ଟ 18 ତାରିଖ ସୁଦ୍ଧା 1 ଲକ୍ଷ କୋଟିରୁ ଅଧିକ ଟଙ୍କା ପ୍ରଦାନ କରାଯାଇଛି । ଓଡ଼ିଶାକୁ ଏଥିରୁ 1,617.60 କୋଟି ଟଙ୍କା ମିଳିଛି । ରାଜ୍ୟ ପାଇଁ ଏହି ସ୍କିମରେ 2,151.80 କୋଟି ଟଙ୍କା ମଞ୍ଜୁର କରାଯାଇଥିଲା । ଏହି ଋଣ ଅର୍ଥ ଦ୍ୱାରା ଓଡ଼ିଶାର ଏମଏସଏମଇ ସମେତ ଅନ୍ୟ ଲକଡାଉନ ପ୍ରଭାବିତ କ୍ଷେତ୍ର ଉପକୃତ ହେବେ । ସେମାନେ ପୁଣି ଅଣ୍ଟା ସଳଖିବାକୁ ଚେଷ୍ଟା କରିବେ । ଯୋଜନାରେ ମୋଟ 1,50,759.45 କୋଟି ଟଙ୍କାର ଋଣ ମଞ୍ଜୁର ହୋଇଥିଲା ।


    କେନ୍ଦ୍ର ଅର୍ଥ ମନ୍ତ୍ରଣାଳୟ ପକ୍ଷରୁ ମିଳିଥିବା ସୂଚନା ମୁତାବକ ଏହି ସ୍କିମରେ ମହାରାଷ୍ଟ୍ର ପାଇଁ ସର୍ବାଧିକ 7,756.20 କୋଟି ଟଙ୍କାର ଋଣ ପ୍ରଦାନ ପାଇଁ ନିଷ୍ପତ୍ତି ହୋଇଥିଲା । ସେଥିରୁ ରାଜ୍ୟକୁ 6,007.32 କୋଟି ଟଙ୍କା ବିଭିନ୍ନ ବ୍ୟାଙ୍କ ଯୋଗାଇ ଦେଇଛନ୍ତି । ଉତ୍ତର ପ୍ରଦେଶ ପାଇଁ 7,261.60 କୋଟି ଟଙ୍କାର ଋଣ ମଞ୍ଜୁର ହୋଇଥିବା ବେଳେ ଅଗଷ୍ଟ 18 ତାରିଖ ସୁଦ୍ଧା ରାଜ୍ୟକୁ 5,554.08 କୋଟି ଟଙ୍କା ପ୍ରଦାନ କରାଯାଇଛି । ଗୁଜରାଟକୁ ଏହି ସ୍କିମରେ 5,150.69 କୋଟି ଟଙ୍କା ମିଳିଥିବା ବେଳେ ତାମିଲନାଡୁକୁ 5,693.71 କୋଟି ଟଙ୍କା , ଆନ୍ଧ୍ର ପ୍ରଦେଶକୁ 2,883.67 କୋଟି , ଦିଲ୍ଲୀକୁ 1,964.52 କୋଟି , ହରିଆଣାକୁ 2,083.45 କୋଟି , କର୍ଣ୍ଣାଟକକୁ 3,590.05 କୋଟି , ମଧ୍ୟ ପ୍ରଦେଶକୁ 2,266.75 କୋଟି , ରାଜସ୍ଥାନକୁ 3,147.14 କୋଟି ଟଙ୍କା ପ୍ରଦାନ କରାଯାଇଛି ।


    ଏହି ଯୋଜନାରେ ମୋଟ 1,50,759.45 କୋଟି ଟଙ୍କାର ଋଣ ମଞ୍ଜୁର ହୋଇଥିବା ବେଳେ ଅଗଷ୍ଟ 18 ତାରିଖ ସୁଦ୍ଧା ମୋଟ 1,02,245.77 କୋଟି ଟଙ୍କା ଦିଆଯାଇଥିବା ଅର୍ଥ ମନ୍ତ୍ରାଳୟ ଦର୍ଶାଇଛି । ରାଷ୍ଟ୍ରାୟତ୍ତ ବ୍ୟାଙ୍କଗୁଡ଼ିକ 76,044.44 କୋଟି ଟଙ୍କାର ଋଣ ପ୍ରଦାନ କରିବାକୁ ଥିବା ବେଳେ ଅଗଷ୍ଟ 18 ସୁଦ୍ଧା ସେମାନେ ରାଜ୍ୟଗୁଡ଼ିକୁ ସେଥିରୁ ମୋଟ 56,483.41 କୋଟି ଟଙ୍କା ପ୍ରଦାନ କରାଯାଇଛି । ବଳକା 45,762.36 କୋଟି ଟଙ୍କା ଘରୋଇ ବ୍ୟାଙ୍କଗୁଡ଼ିକ ଯୋଗାଇଛନ୍ତି । ଘରୋଇ ବ୍ୟାଙ୍କଗୁଡ଼ିକ ଏହି ସ୍କିମରେ 74,715.02 କୋଟି ଟଙ୍କାର ଋଣ ମଞ୍ଜୁର କରିଥିଲେ । ଅଧିକ ଋଣ ଦେଇଥିବା ରାଷ୍ଟ୍ରାୟତ୍ତ ବ୍ୟାଙ୍କ ମଧ୍ୟରେ ଭାରତୀୟ ଷ୍ଟେଟ ବ୍ୟାଙ୍କ ( SBI ) , କାନାଡ଼ା ବ୍ୟାଙ୍କ , ପଞ୍ଜାବ ନ୍ୟାସନାଲ ବ୍ୟାଙ୍କ ( PNB ) , ବ୍ୟାଙ୍କ ଅଫ ଇଣ୍ଡିଆ ( BOI ) ଓ ୟୁନିଅନ ବ୍ୟାଙ୍କ ଥିବା ବେଳେ ଘରୋଇ ବ୍ୟାଙ୍କ ମଧ୍ୟରେ ଏଚଡିଏଫସି ବ୍ୟାଙ୍କ ସର୍ବାଧିକ ଋଣ ପ୍ରଦାନ କରିଛି ।


    ଦେଶରେ କରୋନା ଭୂତାଣୁ ସଂକ୍ରମଣ ବଢ଼ିବା ପରେ କେନ୍ଦ୍ର ସରକାର ମାର୍ଚ୍ଚ 25 ତାରିଖରେ ଦେଶବ୍ୟାପୀ ଲକଡାଉନ ଘୋଷଣା କରିଥିଲେ । ଏଥିଯୋଗୁ ଦେଶରେ ସାଧାରଣ ଜୀବନଯାତ୍ରା ବ୍ୟାହତ ହେବା ସହ ସମସ୍ତ ବ୍ୟବସାୟିକ କାର୍ଯ୍ୟକଳାପ ଠପ ହୋଇପଡ଼ିଥିଲା । ଏହାଦ୍ୱାରା ବିଶେଷ କରି ଅଣୁ , କ୍ଷୁଦ୍ର ଓ ମଧ୍ୟମ ଉଦ୍ୟୋଗ ( MSME ) କ୍ଷେତ୍ର ଅଧିକ ପ୍ରଭାବିତ ହୋଇଥିଲା । ଏମାନଙ୍କ ଅଣ୍ଟା ସଳଖିବା ପାଇଁ କେନ୍ଦ୍ର ସରକାର ଆତ୍ମନିର୍ଭର ଭାରତ ପ୍ୟାକେଜ ଘୋଷଣା କରିଥିଲେ । ଏହି ପ୍ୟାକେଜ ଅଧୀନରେ ଇସିଏଲଜିଏସ ସ୍କିମ କାର୍ଯ୍ୟକାରୀ ପାଇଁ ନିଷ୍ପତ୍ତି ହୋଇଥିଲା । କେନ୍ଦ୍ର ସରକାରଙ୍କ ଏହି ସ୍କିମ ଦ୍ୱାରା ଅନେକ କ୍ଷେତ୍ର ଉପକୃତ ହୋଇପାରିଛନ୍ତି ।


    ***************

    
    
    (Release ID: 1647403) Visitor Counter : 3
    
    
      Read this release in: Hindi , Punjabi , English , Urdu , Marathi , Manipuri , Assamese , Bengali , Tamil , Telugu , Malayalam