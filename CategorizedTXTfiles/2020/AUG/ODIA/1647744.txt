      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଭାରତୀୟ ଜାତୀୟ ରାଜପଥ କର୍ତ୍ତୃପକ୍ଷ ପକ୍ଷରୁ 'ହରିତ ପଥ' ମୋବାଇଲ ଆପର ଶୁଭାରମ୍ଭ; ରାସ୍ତାକଡ ବୃକ୍ଷରାଜି ଉପରେ ରଖିବ ନଜର
      ● ଏନଏଚଏଆଇର ରୌପ୍ୟ ଜୟନ୍ତୀ ଅବସରରେ 25 ଦିନରେ ରୋପଣ କରିଛି 25 ଲକ୍ଷ ଚାରା

      Posted On: 21 AUG 2020 3:16PM by PIB Bhubaneshwar

    ସଡକ ପରିବହନ ଓ ରାଜପଥ ମନ୍ତ୍ରଣାଳୟ ପକ୍ଷରୁ ହରିତ ପଥ ନାମକ ଏକ ମୋବାଇଲ ଆପ ବିକଶିତ ହୋଇଛି । ଏହି ଆପ ଜରିଆରେ ଏହାର ବିଭିନ୍ନ କ୍ଷେତ୍ରୀୟ ସଂସ୍ଥା ଅଧୀନରେ ଥିବା ବୃକ୍ଷ ପ୍ରକଳ୍ପ , ଏହାର ଲକ୍ଷ୍ୟ , ପ୍ରଗତି ଓ ରକ୍ଷଣାବେକ୍ଷଣ ଇତ୍ୟାଦି ଉପରେ ନଜର ରଖାଯିବ । ବିଭାଗୀୟ ମନ୍ତ୍ରୀ ଶ୍ରୀ ନିତିନ ଗଡକରୀ ଆଜି ଏହି ଆପର ଉଦ୍ଘାଟନ କରିଛନ୍ତି ।


    ଦେଶରେ 25 ବର୍ଷ ଧରି ସେବା ଯୋଗାଉଥିବା ଏନଏଚଏଆଇ ହରିତ ଭାରତ ସଂକଳ୍ପ ଯୋଜନା ହାତକୁ ନେଇଛି । ଏହି ଯୋଜନା ଅଧୀନରେ ଦେଶବ୍ୟାପୀ ବୃକ୍ଷ ରୋପଣ ସହ ପରିବେଶ ସୁରକ୍ଷା କରାଯିବ ବୋଲି ଏନଏଚଏଆଇ ପକ୍ଷରୁ ପ୍ରକାଶିତ ପ୍ରେସ ବିଜ୍ଞପ୍ତିରେ କୁହାଯାଇଛି । ଏହି ଯୋଜନା ଅଧୀନରେ ଏନଏଚଏଆଇ 25 ଦିନରେ 25 ଲକ୍ଷ ଚାରା ରୋପଣ କରିଛି । ଦେଶର ବିଭିନ୍ନ ରାଜପଥର କଡେ କଡେ ଜୁଲାଇ 21 ରୁ ଅଗଷ୍ଟ 15 ମଧ୍ୟରେ ଏହି ଚାରା ରୋପଣ କାର୍ଯ୍ୟ କରାଯାଇଛି । ଏହାକୁ ମିଶାଇ ଚଳିତ ଆର୍ଥିକ ବର୍ଷରେ 35.22 ଲକ୍ଷ ଚାରା ରୋପଣ କରାଯାଇଛି ।


    ଜାତୀୟ ରାଜପଥଗୁଡିକୁ ସବୁଜିମାରେ ଭରିବା ପାଇଁ ଏନଏଚଏଆଇ ଆଞ୍ଚଳିକ କାର୍ଯ୍ୟଳୟ ପକ୍ଷରୁ ଏହି ଦେଶବ୍ୟାପୀ ଚାରା ରୋପଣ କାର୍ଯ୍ୟ ହାତକୁ ନିଆଯାଇଛି । ଉତ୍ତରପ୍ରଦେଶରେ ସର୍ବାଧିକ 5 ଲକ୍ଷ ଚାରା ରୋପଣ କରାଯାଇଥିବା ବେଳେ , ରାଜସ୍ଥାନରେ 3 ଲକ୍ଷ ଓ ମଧ୍ୟପ୍ରଦେଶରେ 2.67 ଲକ୍ଷ ଚାରା ରୋପଣ କରାଯାଇଛି । ସବୁ ଗଛ ଯେପରି ବଞ୍ଚି ରହେ ସେଥିପାଇଁ ଗଛ ଚାରିପଟେ 1.5ମିଟର ଉଚ୍ଚତାର ବାଡ ମଧ୍ୟ ଦିଆଯାଇଛି ।


    ବିଜ୍ଞପ୍ତିରେ ଆହୁରି କୁହାଯାଇଛି ଯେ , ଗଛଗୁଡ଼ିକର ଅଭିବୃଦ୍ଧି ଉପରେ ନଜର ରଖିବା ପାଇଁ ଏହାର ଚିତ୍ର ଓ ଅନ୍ୟାନ୍ୟ ତଥ୍ୟାବଳି ହରିତ ପଥ ଆପରେ ପ୍ରତି ତିନିମାସରେ ଲୋଡ କରାଯାଉଛି । ରାଜପଥ ଠିକାଦାରମାନେ ଏହିସବୁ ଗଛର ରକ୍ଷଣାବେକ୍ଷଣ ଦାୟିତ୍ଵରେ ଅଛନ୍ତି । ଗଚଗୁଡ଼ିକର ଅଭିବୃଦ୍ଧି ଉପରେ ସେମାନଙ୍କର ଦେୟ ପଇଠକୁ ଯୋଡା ଯାଇଛି । ଏହି ଆପ ଉଦଘାଟନ ଠିକ ପରେ ପରେ 150 ରୁ ଉର୍ଦ୍ଧ୍ଵ ଆଞ୍ଚଳିକ ଅଧିକାରୀ , ପ୍ରକଳ୍ପ ନିର୍ଦ୍ଦେଶକ ଓ ଉଦ୍ୟାନ କୃଷି ବିଶେଷଜ୍ଞ ଏହାର ୟୁଜର ଆଇଡି ଦ୍ଵାରା କାମ ଆରମ୍ଭ କରିଛନ୍ତି ।


    ଜାତୀୟ ରାଜପଥଗୁଡିକରେ ପରିବେଶ ଭାରସାମ୍ୟ ରଖିବା ପାଇଁ ଏନଏଚଏଆଇ ପକ୍ଷରୁ ବ୍ୟାପକ ଚାରା ରୋପଣ କାର୍ଯ୍ୟ ହାତକୁ ନିଆଯାଇଛି । ଚଳିତ ବର୍ଷ ଏନଏଚଏଆଇ ରାଜ୍ୟ ସରକାରଙ୍କ ବିଭିନ୍ନ ସଂସ୍ଥା ଓ ଘରୋଇ ସଂସ୍ଥାର ସହଯୋଗରେ 72 ଲକ୍ଷ ଚାରା ରୋପଣ ପାଇଁ ଯୋଜନା କରିଛି । ଏନଏଚଏଆଇ ବୃକ୍ଷ , ଜଙ୍ଗଲ , କୃଷି ଓ ଉଦ୍ୟାନକୃଷି ବିଶେଷଜ୍ଞମାନଙ୍କୁ ଏକ୍ଷେତ୍ରରେ ନିୟୋଜିତ କରିଛି । ବିଭିନ୍ନ ଆଞ୍ଚଳିକ କାର୍ଯ୍ୟାଳୟରେ ବୃକ୍ଷରାଜିର ରକ୍ଷଣାବେକ୍ଷଣ ପାଇଁ ଦୁଇ ଜଣ ଲେଖାଏଁ ଉଦ୍ୟାନକୃଷି ବିଶେଷଜ୍ଞଙ୍କୁ ନିୟୋଜିତ କରିଛି । ଏନଏଚଏଆଇ ବୃକ୍ଷ ରୋପଣକୁ ଛାଡି ରାଜପଥ କଡରେ ଯେଉଁଠି ଆବଶ୍ୟକ ଗଛଗୁଡିକର ପ୍ରତିରୋପଣ ଉପରେ ମଧ୍ୟ ଧ୍ୟାନ ଦେଉଛି । ବୃକ୍ଷ ରୋପଣ ହୋଇଥିବା ସମସ୍ତ ଅଞ୍ଚଳ ଓ ହେବାକୁ ଥିବା ଅଞ୍ଚଳଗୁଡିକ ପାଇଁ ମଧ୍ୟ ଏକ ଡାଟାବେସ ମଧ୍ୟ ପ୍ରସ୍ତୁତ କରିଛି । ରାଜପଥଗୁଡିକୁ ସବୁଜିମାରେ ଭରିବା ପାଇଁ ହରିତ ପଥ ମୋବାଇଲ ଆପ ବିଶେଷଭାବେ ସହାୟକ ହୋଇପାରିବ ।


    **********


    

    
    (Release ID: 1647744) Visitor Counter : 7
    
    
      Read this release in: English , Urdu , Marathi , Hindi , Manipuri , Punjabi , Tamil , Telugu , Malayalam