      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ଆତ୍ମନିର୍ଭର ଭାରତ ଉପରେ ଆୟୋଜିତ ସେମିନାରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 27 AUG 2020 7:06PM by PIB Bhubaneshwar


    ମନ୍ତ୍ରୀମଣ୍ଡଳରେ ମୋର ସହଯୋଗୀ ଶ୍ରୀମାନ ରାଜନାଥ ସିଂ ମହୋଦୟ , ଚିଫ ଅଫ ଡିଫେନ୍ସ ଷ୍ଟାଫ ଜେନେରାଲ ବିପିନ ରାୱତ ମହାଶୟ, ତିନି ସେନା ମୁଖ୍ୟ, ଭାରତ ସରକାରଙ୍କ ସମସ୍ତ ଉପସ୍ଥିତ ଉଚ୍ଚାଧିକାରୀ, ଉଦ୍ୟୋଗ ଜଗତର ବନ୍ଧୁଗଣ, ନମସ୍କାର !


    ଭାରତରେ ପ୍ରତିରକ୍ଷା ଉତ୍ପାଦନ ସହ ଜଡ଼ିତ ସମସ୍ତ ଗୁରୁତ୍ୱପୂର୍ଣ୍ଣ ଅଂଶୀଦାର ଆଜି ଏଠାରେ ଉପସ୍ଥିତ ଥିବା ଦେଖି ମୁଁ ଆନନ୍ଦିତ । ଏହି ସେମିନାର ଆୟୋଜନ ନିମନ୍ତେ ପ୍ରତିରକ୍ଷା ମନ୍ତ୍ରୀ ରାଜନାଥ ମହାଶୟ ଏବଂ ତାଙ୍କର ସମସ୍ତ ସହଯୋଗୀମାନଙ୍କୁ ମୁଁ ଅନେକ ଅନେକ ଶୁଭକାମନା ଜଣାଉଛି । ଆଜି ଏଠାରେ ଅନୁଷ୍ଠିତ ଏହି ମନ୍ଥନରୁ ଯେଉଁ ଫଳାଫଳ ମିଳିବ, ତାହା ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ଆତ୍ମନିର୍ଭରତା ନିମନ୍ତେ ଆମର ପ୍ରୟାସକୁ ଆହୁରି ଶକ୍ତି ଓ ଗତି ପ୍ରଦାନ କରିବ । ଆପଣମାନେ ଯେଉଁ ପରାମର୍ଶ ଦେଇଛନ୍ତି, ବିଚାରବିମର୍ଶ କରିଛନ୍ତି ତାହା ଆଗାମୀ ଦିନରେ ବିଶେଷ ଉପକାରସିଦ୍ଧ ହେବ ।


    ମୁଁ ଆନନ୍ଦିତ ଯେ ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ ମହୋଦୟ ଏହି କାର୍ଯ୍ୟରେ ସମ୍ପୂର୍ଣ୍ଣ ଲକ୍ଷ୍ୟବଦ୍ଧ ହୋଇ ନିୟୋଜିତ ଅଛନ୍ତି । ତାଙ୍କର ଏହି ଅବିଶ୍ରାନ୍ତ ପ୍ରୟାସ ଫଳରେ ନିଶ୍ଚିତ ଭାବେ ଅତ୍ୟନ୍ତ ଲାଭଜନକ ପରିଣାମ ପ୍ରାପ୍ତ ହେବ ବୋଲି ମୋର ବିଶ୍ୱାସ ରହିଛି ।


    ବନ୍ଧୁଗଣ, ଭାରତ ଅନେକ ବର୍ଷ ଧରି ବିଶ୍ୱର ସର୍ବବୃହତ ପ୍ରତିରକ୍ଷା ସାମଗ୍ରୀ ଆମଦାନିକାରୀ ରାଷ୍ଟ୍ରଗୁଡ଼ିକ ମଧ୍ୟରୁ ଅନ୍ୟତମ ହୋଇ ରହିଆସିଛି, ଏକଥା ସମସ୍ତେ ଜାଣନ୍ତି । ଦେଶ ସ୍ୱାଧୀନ ହେବା ସମୟରେ ପ୍ରତିରକ୍ଷା ଉତ୍ପାଦନ ଲାଗି ଭାରତରେ ଅନେକ ସାମର୍ଥ୍ୟ ରହିଥିଲା । ସେତେବେଳେ ଭାରତରେ 100 ବର୍ଷରୁ ଅଧିକ ସମୟ ଧରି ପ୍ରତିଷ୍ଠିତ ପ୍ରତିରକ୍ଷା ଉତ୍ପାଦନ ଇକୋସିଷ୍ଟମ ରହିଥିଲା । ଭାରତ ଭଳି ସାମର୍ଥ୍ୟ ଏବଂ ସମ୍ଭାବନା ଖୁବ କମ ଦେଶ ପାଖରେ ରହିଥିଲା । କିନ୍ତୁ ଭାରତର ଦୁର୍ଭାଗ୍ୟ ହେଉଛି ବହୁ ଦଶନ୍ଧି ପର୍ଯ୍ୟନ୍ତ ଏ ବିଷୟ ପ୍ରତି ଯେତିକି ଧ୍ୟାନ ଦିଆଯିବା ଆବଶ୍ୟକ ସେତିକି ଦିଆଗଲା ନାହିଁ । ଏହା ଏକ ପ୍ରକାର ଚିରାଚରିତ କାର୍ଯ୍ୟ ପାଲଟିଗଲା, ଗମ୍ଭୀରତାର ସହିତ କୌଣସି ପ୍ରୟାସ କରାଗଲା ନାହିଁ । ଆମ ପରେ ଆରମ୍ଭ କରିଥିବା ଅନେକ ଦେଶ ବିଗତ 50 ବର୍ଷ ମଧ୍ୟରେ ଆମ ଠାରୁ ଅନେକ ବାଟ ଆଗେଇ ଗଲେ । କିନ୍ତୁ ଏବେ ପରିସ୍ଥିତି ବଦଳିବାରେ ଲାଗିଛି ।


    ବିଗତ କିଛି ବର୍ଷ ମଧ୍ୟରେ ଆପଣମାନେ ଅନୁଭବ କରିଥିବେ ଯେ ଏହି କ୍ଷେତ୍ର ସହିତ ବାଧାଗୁଡ଼ିକୁ ଦୂର କରିବା ଲାଗି ଆମେ ନିରନ୍ତର ପ୍ରୟାସ କରିଚାଲିଛୁ । ଆମର ଉଦ୍ଦେଶ୍ୟ ହେଉଛି, ଭାରତରେ ଉତ୍ପାଦନ ବଢ଼ୁ, ନୂଆ ପ୍ରଯୁକ୍ତି ଆମ ଦେଶରେ ହିଁ ବିକଶିତ ହେଉ ଏବଂ ଏହି ବିଶେଷ କ୍ଷେତ୍ରରେ ଘରୋଇ ଉଦ୍ୟୋଗଗୁଡ଼ିକର ସମ୍ପୃକ୍ତି ବୃଦ୍ଧି ପାଉ । ଏଥିପାଇଁ ଲାଇସେନ୍ସିଂ ପ୍ରକ୍ରିୟାରେ ସୁଧାର, ଲେବଲ ପ୍ଲେଇଂ ଫିଲ୍ଡରେ ପ୍ରସ୍ତୁତି, ରପ୍ତାନି ପ୍ରକ୍ରିୟାର ସରଳୀକରଣ, ଅଫସେଟ ବ୍ୟବସ୍ଥାରେ ସୁଧାର; ଏପରି ଅନେକ ପଦକ୍ଷେପ ଗ୍ରହଣ କରାଯାଇଛି ।


    ସାଥୀଗଣ, ମୋର ବିଶ୍ୱାସ ଯେ ଏସବୁ ପଦକ୍ଷେପ ଠାରୁ ଅଧିକ ଗୁରୁତ୍ୱପୂର୍ଣ୍ଣ ହେଉଛି ପ୍ରତିରକ୍ଷା କ୍ଷେତ୍ରରେ ଦେଶରେ ଏକ ନୂଆ ମାନସିକତା ଜନ୍ମ ନେଇଛି, ଆମେ ସମସ୍ତେ ଏହାକୁ ଅନୁଭବ କରିପାରୁଛୁ । ଆଧୁନିକ ଏବଂ ଆତ୍ମନିର୍ଭର ଭାରତ ନିର୍ମାଣ ଲାଗି ପ୍ରତିରକ୍ଷା କ୍ଷେତ୍ରରେ ଆତ୍ମବିଶ୍ୱାସ ଭାବନା ରହିବା ଜରୁରି । ଦୀର୍ଘ ସମୟ ଧରି ଦେଶରେ ଚିଫ ଅଫ ଡିଫେନ୍ସ ଷ୍ଟାଫଙ୍କ ନିଯୁକ୍ତି ପ୍ରସଙ୍ଗରେ ବିଚାର କରାଯାଉଥିଲା, କିନ୍ତୁ ନିଷ୍ପତ୍ତି ନିଆଯାଇପାରୁନଥିଲା । ଏହି ନିଷ୍ପତ୍ତି ନୂତନ ଭାରତର ଆତ୍ମବିଶ୍ୱାସର ପ୍ରତୀକ ।


    ଦୀର୍ଘ ସମୟ ଧରି ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ବିଦେଶୀ ନିବେଶକୁ ଅନୁମତି ମିଳୁନଥିଲା । ଶ୍ରଦ୍ଧେୟ ଅଟଳ ମହାଶୟଙ୍କ ସରକାର ସମୟରେ ଏହି ନୂଆ ପ୍ରୟାସ ଆରମ୍ଭ କରାଯାଇଥିଲା । ଆମ ସରକାର ଆସିବା ପରେ ଏଥିରେ ଆହୁରି ସୁଧାର ଅଣାଗଲା ଏବଂ ଏବେ ପ୍ରଥମ ଥର ଏହି କ୍ଷେତ୍ରରେ 74 ପ୍ରତିଶତ ପର୍ଯ୍ୟନ୍ତ ଏଫଡିଆଇ ଅଟୋମେଟିକ ମାର୍ଗରେ ଆସିବାର ରାସ୍ତା ପ୍ରଶସ୍ତ କରାଯାଉଛି । ଏହା ନୂଆ ଭାରତର ଆତ୍ମବିଶ୍ୱାସର ପରିଣାମ ଅଟେ ।


    ବହୁ ଦଶନ୍ଧି ଧରି ଗୋଳାବାରୁଦ କାରଖାନାଗୁଡ଼ିକୁ ସରକାରୀ ବିଭାଗ ଭଳି ପରିଚାଳନା କରାଯାଉଥିଲା । ସୀମିତ ଦୂରଦୃଷ୍ଟି ରହିବା କାରଣରୁ ଦେଶ କ୍ଷତିଗ୍ରସ୍ତ ହେଉଥିଲା । ଏଥିସହିତ ସେଠାରେ କାମ କରୁଥିବା ପରିଶ୍ରମୀ ଶ୍ରମିକବର୍ଗ ପ୍ରତିଭା, ସମର୍ପଣ, ଅଭିଜ୍ଞତା ଥାଇ ସୁଦ୍ଧା ଅନେକ କ୍ଷତି ସହିଥିଲେ ।


    ଯେଉଁ କ୍ଷେତ୍ରରେ କୋଟି କୋଟି ଲୋକମାନଙ୍କୁ ନିଯୁକ୍ତିର ଅବସର ମିଳିପାରିଥାନ୍ତା, ସେହି କ୍ଷେତ୍ରର ଇକୋସିଷ୍ଟମ ଅତି ସୀମିତ ହୋଇ ରହିଗଲା । ଏବେ ଗୋଳାବାରୁଦ କାରଖାନାଗୁଡ଼ିକର ନିଗମୀକରଣ କରାଯିବା ଦିଗରେ ଆମେ ଆଗକୁ ବଢ଼ୁଅଛୁ । ଏହି ପ୍ରକ୍ରିୟା ସମ୍ପୂର୍ଣ୍ଣ ହେବା ପରେ ଶ୍ରମିକ ଓ ସେନା ଉଭୟଙ୍କୁ ସହାୟତା ମିଳିପାରିବ । ଏହା ନୂତନ ଭାରତର ଆତ୍ମବିଶ୍ୱାସର ପ୍ରମାଣ ଅଟେ ।


    ସାଥୀଗଣ, ପ୍ରତିରକ୍ଷା ଉତ୍ପାଦନରେ ଆତ୍ମନିର୍ଭରତାକୁ ନେଇ ଆମର ପ୍ରତିବଦ୍ଧତା କେବଳ ଆଲୋଚନା କିମ୍ବା କାଗଜପତ୍ରରେ ସୀମିତ ହୋଇ ରହିନାହିଁ । ଏହାର କାର୍ଯ୍ୟାନ୍ୱୟନ ଲାଗି ଗୋଟିଏ ପରେ ଗୋଟିଏ ଦୃଢ଼ ପଦକ୍ଷେପ ଗ୍ରହଣ କରାଯାଇଛି । ସିଡିଏସ ଗଠନ ପରେ ତିନି ସେନା ପାଇଁ କ୍ରୟ କ୍ଷେତ୍ରରେ ବ୍ୟାପକ ସମନ୍ୱୟ ଆସିପାରିଛି । ଏହାଫଳରେ ପ୍ରତିରକ୍ଷା ସାମଗ୍ରୀ କ୍ରୟ ବୃଦ୍ଧି କରିବାରେ ସହାୟତା ମିଳିପାରୁଛି । ଆଗାମୀ ଦିନରେ ଦେଶୀୟ ଉଦ୍ୟୋଗଗୁଡ଼ିକ ପାଇଁ ଅର୍ଡର ପରିମାଣ ମଧ୍ୟ ବୃଦ୍ଧି ପାଇବ । ଏହାକୁ ସୁନିଶ୍ଚିତ କରିବା ଲାଗି ପ୍ରତିରକ୍ଷା ମନ୍ତ୍ରଣାଳୟର କ୍ୟାପିଟାଲ ବଜେଟର ଗୋଟିଏ ଭାଗ ଏବେ ଭାରତରେ ନିର୍ମିତ ଉପକରଣ ପାଇଁ ପୃଥକ ଭାବେ ରଖି ଦିଆଯାଇଛି ।


    ନିକଟରେ ଆପଣମାନେ ଦେଖିଥିବେ ଯେ ନିକଟରେ 101 ପ୍ରତିରକ୍ଷା ସାମଗ୍ରୀକୁ ସମ୍ପୂର୍ଣ୍ଣ ଭାବେ ସ୍ୱଦେଶୀ କ୍ରୟ ନିମନ୍ତେ ସୁରକ୍ଷିତ କରି ଦିଆଯାଇଛି । ଆଗାମୀ ଦିନରେ ଏହି ତାଲିକା ଆହୁରି ବଢ଼ାଯିବ ଏବଂ ଏଥିରେ ଆହୁରି ଅଧିକ ସାମଗ୍ରୀ ସାମିଲ କରାଯିବ । ଏହି ତାଲିକାର ଉଦ୍ଦେଶ୍ୟ କେବଳ ଆମଦାନୀ ହ୍ରାସ କରିବା ନୁହେଁ, ବରଂ ଭାରତରେ ଉଦ୍ୟୋଗଗୁଡ଼ିକୁ ପ୍ରୋତ୍ସାହିତ କରିବା ନିମନ୍ତେ ପଦକ୍ଷେପ ଗ୍ରହଣ କରିବା । ଏହା ଦ୍ୱାରା ଘରୋଇ, ରାଷ୍ଟ୍ରାୟତ୍ତ, ଏମଏସଏମଇ, ଷ୍ଟାର୍ଟଅପ ଆଦି ସମସ୍ତ କ୍ଷେତ୍ରକୁ ଲାଭ ମିଳିପାରିବ । ଏ ଦିଗରେ ସରକାରଙ୍କ ଭାବନା ଓ ଭବିଷ୍ୟତର ସମ୍ଭାବନା ଆପଣମାନଙ୍କ ସମ୍ମୁଖରେ ସମ୍ପୂର୍ଣ୍ଣ କଳା ଓ ଧଳା ଭଳି ସ୍ପଷ୍ଟ ହୋଇଯାଇଛି ।


    ଏଥିସହିତ କ୍ରୟପ୍ରକ୍ରିୟାକୁ ଗତି ଦେବା, ପରୀକ୍ଷା ବ୍ୟବସ୍ଥାକୁ ବ୍ୟବସ୍ଥିତ କରିବା ଏବଂ ଗୁଣବତ୍ତା ଆବଶ୍ୟକତାକୁ ଯୁକ୍ତିସଙ୍ଗତ କରିବା ଲାଗି ଆମେ ଲଗାତାର କାମ କରୁଛୁ । ମୁଁ ଆନନ୍ଦିତ ଯେ ଏ ସମସ୍ତ ପ୍ରୟାସରେ ସେନାର ତିନୋଟି ଅଙ୍ଗର ଅତ୍ୟନ୍ତ ସଂଯୋଜିତ, ସହଯୋଗୀ ଏବଂ ସକ୍ରିୟ ଭୂମିକା ରହିଛି ।


    ସାଥୀଗଣ, ଆଧୁନିକ ଉପକରଣରେ ଆତ୍ମନିର୍ଭରତା ନିମନ୍ତେ ପ୍ରଯୁକ୍ତି ଆଧୁନିକୀକରଣର ଆବଶ୍ୟକତା ରହିଛି । ଆଜି ନିର୍ମିତ ହେଉଥିବା ଉପକରଣର ପରବର୍ତ୍ତୀ ସଂସ୍କରଣ ପ୍ରସ୍ତୁତ କରିବା ମଧ୍ୟ ଅତି ଆବଶ୍ୟକ । ଏଥିପାଇଁ ଡିଆରଡିଓ ବ୍ୟତୀତ ଘରୋଇ କ୍ଷେତ୍ର ଏବଂ ଶିକ୍ଷାନୁଷ୍ଠାନଗୁଡ଼ିକରେ ମଧ୍ୟ ଗବେଷଣା ଓ ନବୋନ୍ମେଷକୁ ପ୍ରୋତ୍ସାହିତ କରାଯାଉଛି । ପ୍ରଯୁକ୍ତି ହସ୍ତାନ୍ତର ସୁବିଧାରୁ ଓହରି ବିଦେଶୀ ସହଯୋଗୀଙ୍କ ସହିତ ମିଳିତ ଉଦ୍ୟମ ମାଧ୍ୟମରେ ସହଉତ୍ପାଦନ ମଡେଲ ଉପରେ ଜୋର ଦିଆଯାଉଛି । ଭାରତରେ ବଜାର ଆକାରକୁ ଦେଖି ଆମ ବିଦେଶୀ ସହଯୋଗୀଙ୍କ ନିମନ୍ତେ ଏବେ ଭାରତରେ ହିଁ ଉତ୍ପାଦନ କରିବା ସବୁଠୁ ଉତ୍ତମ ବିକଳ୍ପ ।


    ସାଥୀଗଣ, ଆମ ସରକାର ଆରମ୍ଭରୁ ସଂସ୍କାର, ପ୍ରଦର୍ଶନ ଏବଂ ପରିବର୍ତ୍ତନ, ଏହି ମନ୍ତ୍ରକୁ ନେଇ କାମ କରିଆସିଛି । ନାଲି ଫିତା ପ୍ରଭାବ ହ୍ରାସ କରି ଆମେ ନାଲି ଗାଲିଚା ବିଛାଇବାର କାମ କରିଛୁ । ବ୍ୟବସାୟିକ ସୁଗମତା କ୍ଷେତ୍ରରେ 2014 ଠାରୁ ଆରମ୍ଭ କରି ବର୍ତ୍ତମାନ ସୁଦ୍ଧା ଯେଉଁ ସଂସ୍କାର ଅଣାଯାଇଛି ତାହାର ପରିଣାମ ଆଜି ସାରା ଦୁନିଆ ଦେଖୁଛି । ବୌଦ୍ଧିକ ସମ୍ପତ୍ତି ଅଧିକାର, ଟିକସ ବ୍ୟବସ୍ଥା, ଦେବାଳିଆ ଓ ଦେବାଳିଆପଣ ସଂହିତା, ଏପରିକି ମହାକାଶ ଏବଂ ଆଣବିକ ଶକ୍ତି ଭଳି ଅତ୍ୟନ୍ତ କଠିନ ଏବଂ ଜଟିଳ କ୍ଷେତ୍ରରେ ମଧ୍ୟ ଆମେ ସଂସ୍କାର ଆଣିପାରିଛୁ । ଆପଣମାନେ ଭଲ ଭାବେ ଜାଣିଥିବେ ଯେ ବିଗତ ଦିନରେ ଶ୍ରମ ଆଇନ କ୍ଷେତ୍ରରେ ସଂସ୍କାର ଆଣିବା ଲାଗି ଯେଉଁ ପ୍ରକ୍ରିୟା ଆରମ୍ଭ କରାଯାଇଥିଲା ତାହା ଏବେ ସୁଦ୍ଧା ଜାରି ରହିଛି । କିଛି ବର୍ଷ ପୂର୍ବ ପର୍ଯ୍ୟନ୍ତ ଏପରି ପ୍ରସଙ୍ଗ ବିଷୟରେ ଚିନ୍ତା କରାଯାଉନଥିଲା । ମାତ୍ର ଏସବୁ ସଂସ୍କାର ଆଜି ତୃଣମୂଳ ସ୍ତରରେ କାର୍ଯ୍ୟକାରୀ ହୋଇପାରିଛି । ସଂସ୍କାରର ଏହି ପ୍ରକ୍ରିୟା ଅଟକିଯିବା ନାହିଁ, ଆମେ ଆହୁରି ଆଗକୁ ବଢ଼ିବୁ । ସେଥିପାଇଁ ଅଟକି ଯିବୁ ନାହିଁ କିମ୍ବା ଥକି ମଧ୍ୟ ଯିବୁ ନାହିଁ । ମୁଁ ଥକିବି ନାହିଁ କିମ୍ବା ଆପଣମାନେ ମଧ୍ୟ ଥକିବେ ନାହିଁ । ଆମେ ଲଗାତାର ଆଗକୁ ବଢ଼ିବା ଏବଂ ଏହା ଆମର ପ୍ରତିବଦ୍ଧତା ବୋଲି ମୁଁ ଆପଣମାନଙ୍କୁ ସ୍ପଷ୍ଟ କରିଦେବାକୁ ଚାହେଁ ।


    ବନ୍ଧୁଗଣ, ଭିତ୍ତିଭୂମି କ୍ଷେତ୍ରକୁ ଦେଖିଲେ, ପ୍ରତିରକ୍ଷା କରିଡର କାର୍ଯ୍ୟ ଦ୍ରୁତ ଗତିରେ ଜାରି ରହିଛି । ଉତ୍ତର ପ୍ରଦେଶ ଓ ତାମିଲନାଡ଼ୁ ସରକାରଙ୍କ ସହିତ ମିଶି ଅତ୍ୟାଧୁନିକ ଭିତ୍ତିଭୂମି ପ୍ରସ୍ତୁତ କରାଯାଉଛି । ଏଥିପାଇଁ ଆଗାମୀ 5 ବର୍ଷରେ 20 ହଜାର କୋଟି ଟଙ୍କାର ନିବେଶ ଲକ୍ଷ୍ୟ ନିର୍ଦ୍ଧାରଣ କରାଯାଇଛି । ଏମଏସଏମଇ ଓ ଷ୍ଟାର୍ଟଅପ ସହ ଜଡ଼ିତ ଉଦ୍ୟୋଗୁଡ଼ିକୁ ପ୍ରୋତ୍ସାହିତ କରିବା ଲାଗି ଆଇଡିଇଏକ୍ସ ପାଇଁ ଗ୍ରହଣ କରାଯାଇଥିବା ପଦକ୍ଷେପ ଉତ୍ତମ ପରିଣାମ ମିଳିପାରୁଛି । ଏହି ମଞ୍ଚ ମାଧ୍ୟମରେ 50ରୁ ଅଧିକ ଷ୍ଟାର୍ଟଅପ ସାମରିକ ଉପଯୋଗ ଲାଗି ପ୍ରଯୁକ୍ତି ଓ ଉତ୍ପାଦ ବିକାଶିତ କରିଛନ୍ତି ।


    ବନ୍ଧୁଗଣ, ମୁଁ ଆଉ ଗୋଟିଏ କଥା ଆପଣମାନଙ୍କ ସମ୍ମୁଖରେ ଖୋଲା ମନରେ ବ୍ୟକ୍ତ କରିବାକୁ ଚାହୁଁଛି । ଆତ୍ମନିର୍ଭର ଭାରତ ପାଇଁ ଆମର ସଂକଳ୍ପ ନେବା ସମୟରେ ଆମେ କେବଳ ନିଜ କଥା ଚିନ୍ତା କରୁନାହୁଁ । ବିଶ୍ୱ ଅର୍ଥବ୍ୟବସ୍ଥାକୁ ଅଧିକ ସହନଶୀଳ, ଅଧିକ ସ୍ଥିର କରିବା ଲାଗି ବିଶ୍ୱ ଶାନ୍ତି ନିମନ୍ତେ ଏକ ସକ୍ଷମ ଭାରତ ନିର୍ମାଣ ଏହାର ଲକ୍ଷ୍ୟ । ଏହି ଭାବନା ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ଆତ୍ମନିର୍ଭରତା ପାଇଁ ମଧ୍ୟ ରହିଛି । ନିଜର ଅନେକ ବନ୍ଧୁ ରାଷ୍ଟ୍ର ନିମନ୍ତେ ପ୍ରତିରକ୍ଷା ଉତ୍ପାଦନର ଭରସାଯୋଗ୍ୟ ଯୋଗାଣକାରୀ ହେବାର କ୍ଷମତା ଭାରତ ନିକଟରେ ରହିଛି । ଏହା ଦ୍ୱାରା ଭାରତର ରଣନୈତିକ ଭାଗୀଦାରୀକୁ ଆହୁରି ବଳ ମିଳିବ ଏବଂ ଭାରତ ମହାସାଗର କ୍ଷେତ୍ରରେ ଭାରତର ସାମଗ୍ରୀକ ସୁରକ୍ଷା ଯୋଗାଣକାରୀ ଭୂମିକା ଆହୁରି ସୁଦୃଢ଼ ହେବ ।


    ସାଥୀଗଣ, ସରକାରଙ୍କ ପ୍ରୟାସ ଓ ପ୍ରତିବଦ୍ଧତା ଆପଣମାନଙ୍କ ସମ୍ମୁଖରେ ରହିଛି । ଏବେ ଆତ୍ମନିର୍ଭର ଭାରତର ସଂକଳ୍ପକୁ ଆମେ ମିଶି ସିଦ୍ଧ କରିପାରିବା । ଘରୋଇ କ୍ଷେତ୍ର ହେଉ ଅବା ରାଷ୍ଟ୍ରାୟତ୍ତ କ୍ଷେତ୍ର, କିମ୍ବା ପୁଣି ବିଦେଶୀ ଭାଗୀଦାର, ଆତ୍ମନିର୍ଭର ଭାରତ ସମସ୍ତଙ୍କ ଲାଭଦାୟକ ସଂକଳ୍ପ । ଏଥିପାଇଁ ଆପଣମାନଙ୍କୁ ଏକ ଉନ୍ନତ ଇକୋସିଷ୍ଟମ ଯୋଗାଇ ଦେବା ନିମନ୍ତେ ସରକାର ପ୍ରତିବଦ୍ଧ ।


    ଏଠାରେ ଆପଣମାନଙ୍କ ପକ୍ଷରୁ ଯେଉଁ ପରାମର୍ଶ ଦିଆଯାଇଛି ସେଗୁଡ଼ିକ ଅତ୍ୟନ୍ତ ଉପଯୋଗୀ ସାବ୍ୟସ୍ତ ହେବ । ମୁଁ ଜାଣିବାକୁ ପାଇଛି ଯେ ପ୍ରତିରକ୍ଷା ଉତ୍ପାଦନ ଏବଂ ରପ୍ତାନି ପ୍ରୋତ୍ସାହନ ନୀତିର ଡ୍ରାଫ୍ଟ ସମସ୍ତ ଅଂଶୀଦାରମାନଙ୍କୁ ଯୋଗାଇ ଦିଆଯାଇଛି । ଆପଣମାନଙ୍କ ମତାମତକୁ ଆଧାର କରି ଏହି ନୀତିକୁ ଯଥାଶୀଘ୍ର ଲାଗୁ କରିବାରେ ସହାୟତା ମିଳିପାରିବ । ଏହା ମଧ୍ୟ ଜରୁରି ଯେ ଆଜିର ଏହି ସେମିନାର ଭଳି କାର୍ଯ୍ୟକ୍ରମ ଆଗାମୀ ଦିନରେ ମଧ୍ୟ ଆୟୋଜନ କରାଯିବା ଆବଶ୍ୟକ । ଉଦ୍ୟୋଗ ଏବଂ ସରକାରଙ୍କ ମଧ୍ୟରେ ଲଗାତାର ବିଚାର-ବିମର୍ଶ ଏବଂ ମତ ବିନିମୟ ଏକ ସ୍ୱଭାବିକ ସଂସ୍କୃତିରେ ପରିଣତ ହେବା ଉଚିତ ।


    ମୋର ବିଶ୍ୱାସ ଯେ ଏପରି ସାମୂହିକ ପ୍ରୟାସ ବଳରେ ଆମର ସଂକଳ୍ପ ସିଦ୍ଧ ହୋଇପାରିବ । ମୁଁ ପୁଣିଥରେ ଆପଣମାନଙ୍କୁ ଏହି କାର୍ଯ୍ୟକ୍ରମ ପାଇଁ ନିଜର ମୂଲ୍ୟବାନ ସମୟ ଦେବା ନିମନ୍ତେ ଧନ୍ୟବାଦ ଜଣାଉଛି । ଆମେ ସମସ୍ତେ ଆତ୍ମନିର୍ଭର ଭାରତ ପାଇଁ ଆତ୍ମବିଶ୍ୱାସର ସହିତ ଲାଗିପଡ଼ିବା, ମୋର ବିଶ୍ୱାସ ରହିଛି ଯେ ଆମେ ଯେଉଁ ସଂକଳ୍ପ ନେଉଛୁ, ତାହାକୁ ପୂରଣ କରିବାରେ ଆମେ ସମସ୍ତେ ନିଜ ଉତ୍ତରଦାୟିତ୍ୱକୁ ଖୁବ ଭଲ ଭାବେ ନିର୍ବାହ କରିବୁ ।


    ମୁଁ ପୁଣିଥରେ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଶୁଭକାମନା ଜଣାଉଛି ।


    ବହୁତ ବହୁତ ଧନ୍ୟବାଦ ।


    ***********

    
    
    (Release ID: 1649070) Visitor Counter : 7
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam