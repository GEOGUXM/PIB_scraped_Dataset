      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତରେ ଖେଳଣା ଉତ୍ପାଦନ ବୃଦ୍ଧି ସଂକ୍ରାନ୍ତ ଉପାୟ ବାବଦରେ ଆଲୋଚନା ପାଇଁ ପ୍ରଧାନମନ୍ତ୍ରୀଙ୍କ ବୈଠକ
      • ଅନ୍ତର୍ଜାତୀୟ ମାନକ ଅନୁସାରେ ଗୁଣଯୁକ୍ତ ଉତ୍ପାଦ ନିର୍ମାଣ ଲାଗି ପ୍ରଯୁକ୍ତି ଓ ଅଭିନବୀକରଣର ବ୍ୟବହାରକୁ ଗୁରୁତ୍ୱ ଦେବା ଆବଶ୍ୟକ: ପ୍ରଧାନମନ୍ତ୍ରୀ
      • ଭାରତୀୟ ସଂସ୍କୃତି ଓ ଲୋକାଚାର ସହ ଜଡ଼ିତ ଖେଳଣାଗୁଡ଼ିକୁ ସମସ୍ତ ଅଙ୍ଗନବାଡ଼ି କେନ୍ଦ୍ରରେ ଶିକ୍ଷା ଉପକରଣ ରୂପରେ ବ୍ୟବହାର କରାଯିବା ଉଚିତ: ପ୍ରଧାନମନ୍ତ୍ରୀ
      • ‘ଏକ ଭାରତ, ଶ୍ରେଷ୍ଠ ଭାରତ’ ଭାବନାକୁ ବଳିଷ୍ଠ କରିବା ପାଇଁ ଖେଳଣା ଏକ ଉତ୍କୃଷ୍ଟ ମାଧ୍ୟମ ସାଜିପାରିବ: ପ୍ରଧାନମନ୍ତ୍ରୀ
      • ଖେଳଣା ପ୍ରଯୁକ୍ତି ଏବଂ ଡିଜାଇନରେ ନୂତନତ୍ୱ ଆଣିବା ପାଇଁ ହାକାଥନ ଆୟୋଜନ କରାଯିବା ଆବଶ୍ୟକ ବୋଲି ପ୍ରଧାନମନ୍ତ୍ରୀ କହିଛନ୍ତି
      • ଭାରତୀୟ ସଂସ୍କୃତି ଓ ଲୋକକଥାରୁ ପ୍ରେରିତ ଗେମକୁ ଅଧିକ ବିକଶିତ କରି ଭାରତ ଡିଜିଟାଲ ଗେମିଙ୍ଗ କ୍ଷେତ୍ରରେ ଥିବା ବିପୁଳ ସୁଯୋଗରୁ ଫାଇଦା ହାସଲ କରିପାରିବ: ପ୍ରଧାନମନ୍ତ୍ରୀ
      Posted On: 22 AUG 2020 9:01PM by PIB Bhubaneshwar


    ଅନ୍ତର୍ଜାତୀୟ ସ୍ତରରେ ଭାରତୀୟ ଖେଳଣାର ଚାହିଦା ବୃଦ୍ଧି ଏବଂ ଉତ୍ପାଦନ ବୃଦ୍ଧି ପ୍ରସଙ୍ଗରେ ଆଲୋଚନା ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଏକ ବୈଠକ ଅନୁଷ୍ଠିତ ହୋଇଯାଇଛି । ବୈଠକରେ ବରିଷ୍ଠ ମନ୍ତ୍ରୀ ଏବଂ ଅଧିକାରୀମାନେ ଉପସ୍ଥିତ ଥିଲେ ।


    ବୈଠକରେ ପ୍ରଧାନମନ୍ତ୍ରୀ କହିଥିଲେ , ଭାରତରେ ଅନେକ ଖେଳଣା କ୍ଲଷ୍ଟର ରହିଛି ଏବଂ ହଜାର ହଜାର କାରିଗର ଏଠାରେ ସ୍ୱଦେଶୀ ଖେଳଣା ଉତ୍ପାଦନ କରୁଛନ୍ତି । ଏମାନଙ୍କ ଉତ୍ପାଦରେ କେବଳ ଭାରତୀୟ ସଂସ୍କୃତିର ଛାପ ରହୁନାହିଁ , ବରଂ ଏମାନଙ୍କ ଜରିଆରେ ପିଲାମାନଙ୍କଠାରେ କମ ବୟସରୁ ଜୀବନ କୌଶଳ ଏବଂ ସାଇକୋମୋଟର ଦକ୍ଷତାର ପରିସ୍ଫୁଟ ହୋଇପାରୁଛି । ତେଣୁ ନୂତନ ତଥା ସୃଜନଶୀଳ ପ୍ରଣାଳୀ ଜରିଆରେ ଏଭଳି କ୍ଲଷ୍ଟରଗୁଡ଼ିକୁ ପ୍ରୋତ୍ସାହିତ କରାଯିବାର ଆବଶ୍ୟକତା ରହିଛି ।


    ଭାରତୀୟ ଖେଳଣା ବଜାରରେ ବିପୁଳ ସୁଯୋଗ ରହିଛି ଏବଂ ଆତ୍ମନିର୍ଭର ଭାରତ ଅଭିଯାନ ଅଧୀନରେ ‘ ଭୋକାଲ ଫର ଲୋକାଲ ’ କୁ ପ୍ରୋତ୍ସାହିତ କରି ଏଥିରେ ରୂପାନ୍ତରିତ ପରିବର୍ତ୍ତନ ଅଣାଯିବା ଆବଶ୍ୟକ ବୋଲି ବୈଠକରେ ମତପ୍ରକାଶ ପାଇଥିଲା । ଅନ୍ତର୍ଜାତୀୟ ମାନକ ଅନୁସାରେ ଗୁଣଯୁକ୍ତ ଉତ୍ପାଦ ନିର୍ମାଣ ଲାଗି ପ୍ରଯୁକ୍ତି ଓ ଅଭିନବୀକରଣର ବ୍ୟବହାରକୁ ଗୁରୁତ୍ୱ ଦେବା ଆବଶ୍ୟକ ବୋଲି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ କହିଥିଲେ । ପିଲାମାନଙ୍କର ସାଇକୋମୋଟର/ସଂଜ୍ଞାନାତ୍ମକ ଦକ୍ଷତା ଉପରେ ଖେଳଣାର ପ୍ରଭାବ ଏବଂ ରାଷ୍ଟ୍ରର ଭବିଷ୍ୟତ ପିଢ଼ି ଗଠନ ଏବଂ ସମାଜରେ ଏହା କିଭଳି ପରିବର୍ତ୍ତନ ଆଣିପାରିବ , ସେ ଦିଗରେ ମଧ୍ୟ ଆଲୋଚନା ହୋଇଥିଲା ।


    ପିଲାମାନଙ୍କର ମାନସିକ ଶକ୍ତିକୁ ବୃଦ୍ଧି କରିବାରେ ଖେଳଣାର ମହତ୍ତ୍ୱ ଉପରେ ଗୁରୁତ୍ୱ ଦେଇ ପ୍ରଧାନମନ୍ତ୍ରୀ କହିଛନ୍ତି , ଭାରତୀୟ ସଂସ୍କୃତି ଏବଂ ଲୋକାଚାର ସହ ଜଡ଼ିତ ଖେଳଣାଗୁଡ଼ିକୁ ସମସ୍ତ ଅଙ୍ଗନବାଡ଼ି କେନ୍ଦ୍ରରେ ଶିକ୍ଷା ଉପକରଣ ରୂପରେ ବ୍ୟବହାର କରାଯିବା ଆବଶ୍ୟକ । ଏହାଦ୍ୱାରା ପିଲାମାନଙ୍କର ସାମଗ୍ରିକ ବିକାଶ ହୋଇପାରିବ । ଏଥିସହ ଖେଳଣା ପାଇଁ ଯୁବପିଢ଼ି ଏଭଳି ଅଭିନବ ଡିଜାଇନ ବିକଶିତ ଦିଗରେ ମନୋନିବେଶ କରିବା ଆବଶ୍ୟକ , ଯାହା ରାଷ୍ଟ୍ରୀୟ ଲକ୍ଷ୍ୟ ଏବଂ ଉପଲବ୍ଧିକୁ ବାସ୍ତବ ରୂପ ଦେଇପାରିବ ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ କହିଛନ୍ତି , ‘ ଏକ ଭାରତ , ଶ୍ରେଷ୍ଠ ଭାରତ ’ ଭାବନାକୁ ବଳିଷ୍ଠ କରିବା ପାଇଁ ଖେଳଣା ଏକ ଉତ୍କୃଷ୍ଟ ମାଧ୍ୟମ ସାଜିପାରିବ ଏବଂ ଖେଳଣାରେ ଭାରତୀୟ ମୂଲ୍ୟ ବ୍ୟବସ୍ଥା ଏବଂ ସାଂସ୍କୃତିକ ସ୍ଥାପନା ତଥା ପରିବେଶ ଅନୁକୂଳ ଦୃଷ୍ଟିକୋଣ ପ୍ରତିଫଳନ ହେବା ଆବଶ୍ୟକ । ଏହାଛଡ଼ା ହାତ ତିଆରି ଖେଳଣା ପାଇଁ ପ୍ରସିଦ୍ଧ ଅଞ୍ଚଳଗୁଡ଼ିକରେ ଭାରତୀୟ ସଂସ୍କୃତିକୁ ପ୍ରୋତ୍ସାହିତ କରିବା ଲାଗି ପର୍ଯ୍ୟଟନ ଏକ ମାଧ୍ୟମ ସାଜିପାରିବ ବୋଲି ସେ ପରାମର୍ଶ ଦେଇଥିଲେ । ଖେଳଣା ପ୍ରଯୁକ୍ତି ଓ ଡିଜାଇନ , ଅନଲାଇନ ଗେମ ଆଦିରେ ଅଭିନବୀକରଣ ବା ନୂତନତ୍ୱ ଆଣିବା ପାଇଁ ଯୁବପିଢ଼ି ଓ ଛାତ୍ରଛାତ୍ରୀଙ୍କ ଲାଗି ହାକାଥନ ଆୟୋଜନ କରାଯିବା ଆବଶ୍ୟକ । ଏଥିରେ ଭାରତୀୟ ଲୋକାଚାର ଏବଂ ମୂଲ୍ୟବୋଧ ପ୍ରତିଫଳିତ ହେବା ଉଚିତ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ଦ୍ରୁତ ଅଭିବୃଦ୍ଧିଶୀଳ ଡିଜିଟାଲ ଗେମିଙ୍ଗ ଉପରେ ମନୋନିବେଶ କରିବାର ଆବଶ୍ୟକତା ଉପରେ ଗୁରୁତ୍ୱ ଦେଇ ପ୍ରଧାନମନ୍ତ୍ରୀ କହିଛନ୍ତି , ଏହି କ୍ଷେତ୍ରରେ ଥିବା ବିପୁଳ ସୁଯୋଗର ଭାରତ ଫାଇଦା ଉଠାଇବା ଆବଶ୍ୟକ । ଭାରତୀୟ ସଂସ୍କୃତି ଏବଂ ଲୋକକଥା ଦ୍ୱାରା ପ୍ରେରିତ ଗେମଗୁଡ଼ିକୁ ବିକଶିତ କରି ଅନ୍ତର୍ଜାତୀୟ ଡିଜିଟାଲ ଗେମିଙ୍ଗ କ୍ଷେତ୍ରରେ ଭାରତ ଅଗ୍ରଣୀ ଭୂମିକା ଗ୍ରହଣ କରିପାରିବ ।


    **********

    
    
    (Release ID: 1648117) Visitor Counter : 2
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam