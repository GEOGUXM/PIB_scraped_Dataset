      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      74ତମ ସ୍ୱାଧୀନତା ଦିବସ ଅବସରରେ ଲାଲକିଲ୍ଲାର ପ୍ରାଚୀର ଉପରୁ ରାଷ୍ଟ୍ର ଉଦ୍ଦେଶ୍ୟରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଉଦ୍‌ବୋଧନ
      • ନିମ୍ନରେ ପ୍ରଧାନମନ୍ତ୍ରୀଙ୍କ ଭାଷଣର ମୁଖ୍ୟାଂଶ

      Posted On: 15 AUG 2020 2:09PM by PIB Bhubaneshwar

    1. ମୋର ପ୍ରିୟ ଦେଶବାସୀ , ଆଜିର ଏହି ଶୁଭ ଅବସରରେ ଆପଣମାନଙ୍କୁ ମୁଁ ଅଭିନନ୍ଦନ ଓ ଶୁଭେଚ୍ଛା ଜ୍ଞାପନ କରୁଛି ।


    2. କରୋନା ମହାମାରୀର ଏହି ଅସାଧାରଣ ସମୟରେ କରୋନା ଯୋଦ୍ଧାମାନେ ସେବା ପରମ ଧର୍ମ ମନ୍ତ୍ରରେ କାର୍ଯ୍ୟ କରୁଛନ୍ତି । ଆମର ଡାକ୍ତର , ନର୍ସ , ପାରାମେଡିକାଲ ଷ୍ଟାଫ , ଆମ୍ବୁଲାନ୍ସ କର୍ମଚାରୀ , ସଫେଇ କର୍ମଚାରୀ , ପୁଲିସ କର୍ମଚାରୀ , ସେବା ଯୋଗାଣକାରୀ ବ୍ୟକ୍ତିବିଶେଷ ଏବଂ ଆହୁରି ଅନେକ ଲୋକ ଦିନରାତି 24 ଘଣ୍ଟା ନିରନ୍ତର କାର୍ଯ୍ୟ କରୁଛନ୍ତି ।


    3. ପ୍ରାକୃତିକ ବିପର୍ଯ୍ୟୟ ଯୋଗୁଁ ଦେଶର ବିଭିନ୍ନ ଭାଗରେ ଘଟିଥିବା ଜୀବନହାନି ନେଇ ପ୍ରଧାନମନ୍ତ୍ରୀ ଦୁଃଖ ପ୍ରକାଶ କରିବା ସହ ବିପନ୍ନ ଲୋକମାନଙ୍କୁ ଏହି ଅସୁବିଧା ସମୟରେ ସମସ୍ତ ପ୍ରକାର ସାହାଯ୍ୟ ସହଯୋଗ ଯୋଗାଇ ଦେବାକୁ ପୁନଃ ପ୍ରତିଶ୍ରୁତି ଦେଇଛନ୍ତି ।


    4. ଭାରତର ମୁକ୍ତି ସଂଗ୍ରାମ ସମଗ୍ର ବିଶ୍ୱକୁ ଅନୁପ୍ରାଣିତ କରିଥିଲା । ବିସ୍ତାରବାଦୀ ବିଚାର ଅନେକ ଦେଶକୁ ଦାସତ୍ୱ ଶୃଙ୍ଖଳରେ ବାନ୍ଧି ରଖିଥିଲା । ଏପରିକି ପ୍ରଚଣ୍ଡ ଯୁଦ୍ଧ ସମୟରେ ଭାରତ ତାହାର ମୁକ୍ତି ସଂଗ୍ରାମକୁ ଦୁର୍ବଳ ଓ ପ୍ରଭାବିତ ହେବାକୁ ସୁଯୋଗ ଦେଇ ନ ଥିଲା ।


    5. କରୋନା ମହାମାରୀ ସମୟରେ 130 କୋଟି ଭାରତୀୟ ଆତ୍ମନିର୍ଭରଶୀଳ ହେବାର ସଂକଳ୍ପ ନେଇଥିଲେ ଏବଂ ଆତ୍ମନିର୍ଭରତା ଭାରତୀୟମାନଙ୍କ ମନରେ ରହିଛି । ଏହି ସ୍ୱପ୍ନ ଏକ ଶପଥରେ ପରିଣତ ହେଉଛି । ଆଜି 130 କୋଟି ଭାରତୀୟଙ୍କ ପାଇଁ ଆତ୍ମନିର୍ଭର ଭାରତ ଏକ ମନ୍ତ୍ର ପାଲଟିଛି । ମୋ ଦେଶବାସୀଙ୍କ ଦକ୍ଷତା , ବିଶ୍ୱାସ ଓ ସାମର୍ଥ୍ୟ ଉପରେ ମୁଁ ଦୃଢ ବିଶ୍ୱାସୀ । କିଛି ଗୋଟିଏ କରିବା ପାଇଁ ଆମେ ନିଷ୍ପତ୍ତି ନେଲେ ସେହି ଲକ୍ଷ୍ୟ ହାସଲ ନ ହେବା ପର୍ଯ୍ୟନ୍ତ ଆମେ ବିଶ୍ରାମ ନେବାରେ ବିଶ୍ୱାସ କରୁନା ।


    6. ସାଂପ୍ରତିକ ବିଶ୍ୱ ଆନ୍ତଃ ସଂଯୋଜିତ ଏବଂ ଆନ୍ତଃ ନିର୍ଭରଶୀଳ । ଏବେ ବିଶ୍ୱ ଅର୍ଥନୀତିରେ ଭାରତ ଏକ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବାର ସମୟ । ଏଥିପାଇଁ ଭାରତକୁ ଆତ୍ମନିର୍ଭର ହେବାକୁ ପଡିବ । କୃଷିଠାରୁ ଆରମ୍ଭ କରି ମହାକାଶ ଓ ସ୍ୱାସ୍ଥ୍ୟସେବା ପର୍ଯ୍ୟନ୍ତ ସବୁ କ୍ଷେତ୍ରରେ ଆତ୍ମନିର୍ଭର ଭାରତ ଗଠନ କରିବାକୁ ବିଭିନ୍ନ ପ୍ରକାର ପଦକ୍ଷେପ ଗ୍ରହଣ କରାଯାଉଛି । ମହାକାଶ କ୍ଷେତ୍ରକୁ ଉନ୍ମୁକ୍ତ କରିବା ଦ୍ୱାରା ନୂଆ ନିଯୁକ୍ତି ସୁଯୋଗ ଯୁବ ସମାଜ ପାଇଁ ସୃଷ୍ଟି ହେବ ଏବଂ ଏହାଦ୍ୱାରା ସେମାନଙ୍କର ଦକ୍ଷତା ଓ କୁଶଳତା ବୃଦ୍ଧି ପାଇଁ ନୂତନ ସମ୍ଭାବନାର ସୂତ୍ରପାତ ହେବ । ଏହା ଘେନି ମୁଁ ଦୃଢ ଆଶାବାଦୀ ।


    7. ଅଳ୍ପ କେଇମାସ ଆଗରୁ ଆମେ ଏନ୍‌-95 ମାସ୍କ , ପିପିଇ କିଟ୍ସ ଏବଂ ଭେଣ୍ଟିଲେଟର ଆଦି ବିଦେଶରୁ ଆମଦାନୀ କରୁଥିଲୁ । ଏବେ ଆମେ କେବଳ ଏନ୍‌-95 ମାସ୍କ , ପିପିଇ କିଟ୍‌ ଏବଂ ଭେଣ୍ଟିଲେଟର ଆଦି ଏହି ମହାମାରୀ ସମୟରେ ଉତ୍ପାଦନ କରୁନାହୁଁ , ବରଂ ସେସବୁକୁ ସମଗ୍ର ବିଶ୍ୱକୁ ରପ୍ତାନୀ କରିବାରେ ସକ୍ଷମ ହୋଇଛୁ ।


    8. ମେକ୍‌ ଇନ୍‌ ଇଣ୍ଡିଆ ବ୍ୟତୀତ ଆମକୁ ମଧ୍ୟ ମେକ୍‌ ଫର୍‌ ୱାଲର୍ଡ ମନ୍ତ୍ରକୁ ଗ୍ରହଣ କରିବାକୁ ପଡିବ ।


    9. ନ୍ୟାସନାଲ ଇନ୍‌ଫ୍ରାଷ୍ଟ୍ରକଚର ପାଇପ ଲାଇନ ପ୍ରୋଜେକ୍ଟ ମାଧ୍ୟମରେ 110 ଲକ୍ଷ କୋଟି ଟଙ୍କା ବିନିଯୋଗରେ ଆମର ଭିତ୍ତିଭୂମି ପ୍ରକଳ୍ପଗୁଡିକ ଅଧିକ ସୁଦୃଢ ହେବ । ଏବେ ଆମେ ମଲ୍‌ଟି ମଡେଲ କନେକ୍‌ଟିଭିଟି ଇନ୍‌ଫ୍ରାଷ୍ଟ୍ରକଚର ଉପରେ ଗୁରୁତ୍ୱ ଦେବୁ । ସାଇଲୋ ମଧ୍ୟରେ ଆଉ ଆମେ ସୀମିତ ହୋଇ କାମ କରିପାରିବୁ ନାହିଁ । ଆମକୁ ସମନ୍ୱିତ ଓ ପୂର୍ଣ୍ଣାଙ୍ଗ ଭିତ୍ତିଭୂମି ଉପରେ ଅଧିକ ଗୁରୁତ୍ୱ ଦେବାକୁ ପଡିବ । ବିଭିନ୍ନ କ୍ଷେତ୍ରର ପ୍ରାୟ 7000 ପ୍ରକଳ୍ପକୁ ଚିହ୍ନଟ କରାଯାଇଛି । ଭିତ୍ତିଭୂମି କ୍ଷେତ୍ରରେ ଏହା ଏକ ନୂଆ ବିପ୍ଳବ ସୃଷ୍ଟି କରିବ ।


    10. କେତେକାଳ ଆମେ ଆଉ ଅପେକ୍ଷା କରିବା ଓ ଦେଶର ଖଣିଜ ସଂପଦ ଏକ ଫିନିସିଡ୍‌ ପ୍ରଡ୍‌କ୍ଟରେ ପରିଣତ ହୋଇ ଦେଶକୁ ଫେରିବ ସେ ପର୍ଯ୍ୟନ୍ତ ଅନାଇ ବସିବା ? ଏକଦା ଆମର କୃଷି ଅତ୍ୟନ୍ତ ପଛୁଆ ଥିଲା । ସେତେବେଳେ ସବୁଠୁ ବଡ ସମସ୍ୟା ଥିଲା ଦେଶର ଖାଦ୍ୟ ସମସ୍ୟା କିପରି ପୂରଣ କରିବା । ଏବେ ସମଗ୍ର ଭାରତକୁ ଆମେ ଖାଦ୍ୟଶସ୍ୟରେ ଆତ୍ମନିର୍ଭଶୀଳ କରି ବିଶ୍ୱର ଅନେକ ରାଷ୍ଟ୍ରର ଆବଶ୍ୟକତା ପୂରଣ କରିପାରୁଛୁ । ଆତ୍ମନିର୍ଭର ଭାରତର ଅର୍ଥ ନୁହେଁ , କେବଳ ଆମଦାନୀ ହ୍ରାସ କରିବା , ଏହା ମଧ୍ୟ ଆମର ଦକ୍ଷତା ଓ ସୃଜନଶୀଳତା ବୃଦ୍ଧି କରିବାକୁ ଉଦ୍ଦିଷ୍ଟ ।


    11. ଭାରତରେ ଏବେ ଯେଉଁ ସଂସ୍କାର ଚାଲିଛି ସମଗ୍ର ବିଶ୍ୱ ତାହାକୁ ଦେଖୁଛି । ଫଳରେ ଭାରତକୁ ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ (ଏଫ୍‌ଡିଆଇ) ପ୍ରଭାବ ବୃଦ୍ଧି ପାଇ ସବୁ ରେକର୍ଡ ଭାଙ୍ଗିଛି । କରୋନା ମହାମାରୀ ସମୟରେ ମଧ୍ୟ ଏଫ୍‌ଡିଆଇ କ୍ଷେତ୍ରରେ 18 ଶତାଂଶ ଅଭିବୃଦ୍ଧି ଘଟିଛି ।


    12. ଦେଶର ଗରିବଙ୍କ ଜନଧନ ଆକାଉଣ୍ଟରେ ଲକ୍ଷ ଲକ୍ଷ କୋଟି ଟଙ୍କା ସିଧାସଳଖ ଜମା ହେବ ଏକଥା କିଏ କେବେ କଳ୍ପନା କରିଥିଲା କି ? କିଏ କେବେ ଭାବିଥିଲା କି କୃଷକମାନଙ୍କୁ ଉପକୃତ କରିବା ପାଇଁ ଏପିଏମ୍‌ସି ଆଇନରେ ଏଭଳି ଏକ ବିରାଟ ପରିବର୍ତ୍ତନ ଆସିବ ବୋଲି ? ୱାନ୍‌ ନେସନ୍‌- ୱାନ୍‌ ରେସନ କାର୍ଡ , ୱାନ୍‌ ନେସନ୍‌ ୱାନ୍‌ ଟ୍ୟାକ୍‌ସ , ଇନ୍‌ସଲ୍‌ଭେନ୍‌ସି ଏଣ୍ଡ ବ୍ୟାଙ୍କରପ୍‌ସି କୋର୍ଡ , ବ୍ୟାଙ୍କ ମର୍ଜର ଆଦି ଦେଶରେ ଆଜି ବାସ୍ତବତାର ରୂପ ନେଇଛି ।


    13. ଆମେ ମହିଳା ସଶକ୍ତୀକରଣ କ୍ଷେତ୍ରରେ କାର୍ଯ୍ୟ କରିଛୁ । ନୌସେନା ଏବଂ ବାୟୁସେନାରେ ମହିଳାମାନଙ୍କୁ ଯୋଦ୍ଧାଭାବେ ସାମିଲ କରାଯାଇଛି । ମହିଳାମାନେ ଏବେ ନେତୃତ୍ୱ ନେଉଛନ୍ତି । ଆମେ ତିନିତଲାକର ଉଚ୍ଛେଦ କରିଛୁ । ମହିଳାମାନଙ୍କୁ ଏକ ଟଙ୍କା ମୂଲ୍ୟରେ ସାନିଟାରି ପ୍ୟାଡ୍‌ ଯୋଗାଉଛୁ ।


    ପ୍ରିୟ ଦେଶବାସୀ ,


    14. ଆମକୁ କୁହାଯାଇଛି ‘ ସାମର୍ଥ୍ୟମୂଳ ସ୍ୱାତନ୍ତ୍ର୍ୟମ୍‌ , ଶ୍ରମମୂଳମ୍‌ ବୈଭବମ୍‌ ’ । ଏକ ସମାଜର ଶକ୍ତି ଏବଂ ଯେକୌଣସି ରାଷ୍ଟ୍ରର ସ୍ୱାଧୀନତାର ଶକ୍ତି , ସମୃଦ୍ଧି ଓ ପ୍ରଗତିର ଉତ୍ସ ହେଲା ଶ୍ରମ ଶକ୍ତି ।


    15. ସାତ କୋଟିରୁ ଅଧିକ ଗରିବ ପରିବାରଙ୍କୁ ବିନା ମୂଲ୍ୟରେ ଗ୍ୟାସ ସିଲିଣ୍ଡର ଯୋଗାଇ ଦିଆଯାଇଛି । ରାସନ କାର୍ଡ ଥିବା ଏବଂ ନ ଥିବା 80 କୋଟିରୁ ଅଧିକ ଲୋକଙ୍କୁ ମାଗଣା ଖାଦଶସ୍ୟ ପ୍ରଦାନ କରାଯାଇଛି । ପ୍ରାୟ 90 କୋଟି ଲୋକଙ୍କ ବ୍ୟାଙ୍କ ଖାତାକୁ ଡାଇରେକ୍ଟ ଟ୍ରାନ୍ସଫର ବ୍ୟବସ୍ଥାରେ ଅର୍ଥ ପଠାଯାଇଛି । ଗରିବ ଲୋକମାନଙ୍କୁ ସେମାନଙ୍କ ଗାଁରେ ନିଯୁକ୍ତି ସୁଯୋଗ ଦେବା ପାଇଁ ଗରିବ କଲ୍ୟାଣ ରୋଜଗାର ଅଭିଯାନ ଆରମ୍ଭ କରାଯାଇଛି ।


    16. ଭୋକାଲ ଫର୍‌ ଲୋକାଲ , ରି-ସ୍କିଲ୍‌ , ଅପ୍‌ ସ୍କିଲ୍‌ ଆଦି ଅଭିଯାନ ଏକ ଆତ୍ମନିର୍ଭରଶୀଳ ଅର୍ଥନୀତି ସୃଷ୍ଟି କରିବ । ଦାରିଦ୍ର୍ୟ ସୀମାରେଖା ତଳେ ଥିବା ଲୋକଙ୍କ ଜୀବନ ଉପରେ ଏହାର ପ୍ରଭାବ ପଡିବ ।


    17. ବିକାଶ କ୍ଷେତ୍ରରେ ଦେଶର ଅନେକ ଅଞ୍ଚଳ ପଛରେ ପଡିଯାଇଛି । ଦେଶର ଏଭଳି 110ଟି ଆକାଂକ୍ଷୀ ଜିଲ୍ଲାକୁ ବଛାଯାଇ ସ୍ୱତନ୍ତ୍ର ଉଦ୍ୟମକ୍ରମେ ସେଠାରେ ବସବାସ କରୁଥିବା ଲୋକଙ୍କ ପାଇଁ ଉତ୍ତମ ଶିକ୍ଷା , ସ୍ୱାସ୍ଥ୍ୟସେବା ଓ ନିଯୁକ୍ତି ବ୍ୟବସ୍ଥା ସୃଷ୍ଟି କରାଯାଉଛି ।


    18. ଆତ୍ମନିର୍ଭର ଭାରତର ଏକ ଗୁରୁତ୍ୱପୂର୍ଣ୍ଣ ଅଗ୍ରାଧିକାର ରହିଛି । ତାହାହେଲା- ଆତ୍ମନିର୍ଭର କୃଷି ଏବଂ ଆତ୍ମନିର୍ଭର କୃଷକ । ଆଧୁନିକ ଭିତ୍ତିଭୂମି ଚାଷୀଙ୍କୁ ଯୋଗାଇଦେବା ପାଇଁ ଅଳ୍ପ ଦିନ ପୂର୍ବେ ଏକ ଲକ୍ଷ କୋଟି ଟଙ୍କାର କୃଷି ଭିତ୍ତିଭୂମି ପାଣ୍ଠି ଗଠନ କରାଯାଇଛି ।


    19. ଏହି ଲାଲକିଲ୍ଲାରୁ ଗତବର୍ଷ ମୁଁ ଜଳ ଜୀବନ ମିଶନ କଥା ଘୋଷଣା କରିଥିଲି । ଆଜି ଏହି ମିଶନ ଅଧୀନରେ ପ୍ରତିଦିନ ଏକ ଲକ୍ଷ ଗୃହକୁ ଜଳ ସଂଯୋଗ ଯୋଗାଇ ଦିଆଯାଉଛି ।


    20. ମଧ୍ୟବିତ୍ତ ପରିବାରରୁ ସୃଷ୍ଟି ହେଉଥିବା ବୃତ୍ତିଧାରୀମାନେ କେବଳ ଭାରତରେ ନୁହେଁ , ସମଗ୍ର ବିଶ୍ୱରେ ସୁନାମ ଅର୍ଜନ କରିଛନ୍ତି । ଏହି ମଧ୍ୟବିତ୍ତ ଶ୍ରେଣୀ ସୁଯୋଗ ଆବଶ୍ୟକ କରେ ଏବଂ ସରକାରୀ ହସ୍ତକ୍ଷେପରୁ ମୁକ୍ତି ଚାହେଁ ।


    21. ପ୍ରଥମ ଥର ପାଇଁ ମଧ୍ୟ ଆପଣମାନଙ୍କ ନିମନ୍ତେ ଗୃହ ଋଣର ଇଏମ୍‌ଆଇରେ ରିଆତି ପ୍ରଦାନ ବ୍ୟବସ୍ଥା କରାଯାଇଛି । 6 ଲକ୍ଷ ଟଙ୍କା ପର୍ଯ୍ୟନ୍ତ ଋଣ ପରିଶୋଧ ଉପରେ ଏହି ସୁବିଧା ମିଳୁଛି । ଗତବର୍ଷ 25 ହଜାର କୋଟି ଟଙ୍କାର ଏକ ପାଣ୍ଠି ସୃଷ୍ଟି କରାଯାଇ ଅସଂପୂର୍ଣ୍ଣ ରହିଥିବା ହଜାର ହଜାର ଘରକୁ ସଂପୂର୍ଣ୍ଣ କରିବାକୁ ଉଦ୍ୟମ ଚାଲୁ ରହିଛି ।


    22. ଏକ ଆତ୍ମନିର୍ଭର ଭାରତ ଗଠନ ପାଇଁ ଦେଶରେ ଶିକ୍ଷାର ଗୁରୁତ୍ୱପୂର୍ଣ୍ଣ ଭୂମିକା ରହିଛି । ଏହା ମଧ୍ୟ ଆଧୁନିକ ଭାରତ , ନୂଆ ଭାରତ ଓ ସମୃଦ୍ଧ ଭାରତ ନିର୍ମାଣରେ ବିଶେଷ ମହତ୍ୱ ରଖେ । ଏହି ବିଚାରରେ ଦେଶ ଏକ ନୂଆ ଶିକ୍ଷାନୀତି ପାଇଛି ।


    23. କରୋନା ମହାମାରୀ ସମୟରେ ଡିଜିଟାଲ ଇଣ୍ଡିଆ କ୍ୟାମ୍ପେନର ଭୂମିକା କ ’ ଣ ତାହା ଦେଖିବାକୁ ମିଳିଲା । ଗତ ମାସରେ ପ୍ରାୟ 3 ଲକ୍ଷ କୋଟି ଟଙ୍କାର କାରବାର କେବଳ ଭିମ୍‌ ୟୁପିଆଇ ମାଧ୍ୟମରେ ହୋଇଛି ।


    24. 2014 ପୂର୍ବରୁ ଦେଶର ମାତ୍ର 60ଟି ପଞ୍ଚାୟତରେ ଅପ୍‌ଟିକାଲ ଫାଇବର ବ୍ୟବସ୍ଥା ପହଞ୍ଚିଥିଲା । ଗତ 5 ବର୍ଷ ମଧ୍ୟରେ ଦେଶର 1.5 ଲକ୍ଷ ଗ୍ରାମପଞ୍ଚାୟତକୁ ଅପ୍‌ଟିକାଲ ଫାଇବର ସୁବିଧା ଯୋଗାଇ ଦିଆଯାଇଛି । ଆସନ୍ତା ଏକ ହଜାର ଦିନ ମଧ୍ୟରେ ଦେଶର ସବୁ 6 ଲକ୍ଷ ଗାଁକୁ ଅପ୍‌ଟିକାଲ ଫାଇବର ସଂଯୋଗ ଯୋଗାଇ ଦିଆଯିବ ।


    ପ୍ରିୟ ଦେଶବାସୀ ,


    25. ଆମ ଅଭିଜ୍ଞତା କହୁଛି ଯେ ନାରୀଶକ୍ତି ପାଇଁ ଦେଶରେ ଯେତେବେଳେ ଏକ ସୁଯୋଗ ଆସିଛି ସେମାନେ ଭାରତ ନିମନ୍ତେ ଗୌରବ ଆଣିଛନ୍ତି ଏବଂ ମାତୃଭୂମିକୁ ସୁଦୃଢ କରିଛନ୍ତି । ଆଜି ମହିଳାମାନେ କେବଳ କୋଇଲା ଖଣି ଭିତରେ କାମ କରୁନାହାନ୍ତି , ସେମାନେ ମଧ୍ୟ ଯୁଦ୍ଧ ବିମାନ ଉଡ଼ାଉଛନ୍ତି ଏବଂ ଆକାଶର ନୂଆ ଉଚ୍ଚତାକୁ ଛୁଉଁଛନ୍ତି ।


    26. ଦେଶରେ ଖୋଲିଥିବା 40 କୋଟି ଜନଧନ ଆକାଉଣ୍ଟ ମଧ୍ୟରୁ 22 କୋଟି ଆକାଉଣ୍ଟ କେବଳ ମହିଳାଙ୍କର । କରୋନା ମହାମାରୀ ସମୟରେ ଏପ୍ରିଲ , ମେ ଓ ଜୁନ୍‌ ମାସରେ ପ୍ରାୟ 3 ହଜାର କୋଟି ଟଙ୍କା ସିଧାସଳଖ ମହିଳାଙ୍କ ଜମାଖାତାକୁ 3 ମାସରେ ହସ୍ତାନ୍ତରିତ ହୋଇଛି ।


    27. କରୋନା ମହାମାରୀ ଯେତେବେଳେ ଆରମ୍ଭ ହେଲା ଏହି ରୋଗର ପରୀକ୍ଷା ପାଇଁ ଦେଶରେ ଗୋଟିଏ ମାତ୍ର ପରୀକ୍ଷାଗାର ଥିଲା । ଏବେ ଏହି ସଂଖ୍ୟା ସାରା ଦେଶରେ 1400ରେ ପହଞ୍ଚିଛି ।


    28. ଆଜିଠାରୁ ସମଗ୍ର ଦେଶରେ ଏକ ଅତି ବଡ଼ ଅଭିଯାନ ଆରମ୍ଭ ହେବାକୁ ଯାଉଛି । ଏହାର ନାମ ନ୍ୟାସନାଲ ଡିଜିଟାଲ ହେଲ୍‌ଥ ମିଶନ । ଏହି ଯୋଜନା ଅଧୀନରେ ପ୍ରତ୍ୟେକ ଭାରତୀୟଙ୍କୁ ଏକ ହେଲ୍‌ଥ ଆଇଡି ପ୍ରଦାନ କରାଯିବ । ନ୍ୟାସନାଲ ଡିଜିଟାଲ ହେଲ୍‌ଥ ମିଶନ ଦେଶର ସ୍ୱାସ୍ଥ୍ୟ କ୍ଷେତ୍ରରେ ଏକ ନୂଆ ବିପ୍ଳବ ଆଣିବ । ଆମର ସବୁ ପରୀକ୍ଷା , ପ୍ରତ୍ୟେକ ରୋଗ , କେଉଁ ଡାକ୍ତର ଆପଣଙ୍କୁ କେଉଁ ଔଷଧ ଦେଇଛନ୍ତି , କେବେ ଦେଇଛନ୍ତି , ଆପଣଙ୍କର ରିପୋର୍ଟ କ ’ ଣ ଆଦି ସମସ୍ତ ତଥ୍ୟ ଏହି ହେଲ୍‌ଥ ଆଇଡିରେ ରହିବ ।


    29. ଆଜି ଏକ କିମ୍ବା ଦୁଇ ନୁହେଁ , ତିନୋଟି କରୋନା ଟିକା ଭାରତରେ ଟେଷ୍ଟିଂ ପର୍ଯ୍ୟାୟରେ ପହଞ୍ଚିଛି । ବୈଜ୍ଞାନିକମାନଙ୍କଠାରୁ ସବୁଜ ସଂକେତ ମିଳିବା ମାତ୍ରେ ଏସବୁ ଟିକାର ଗଣଉତ୍ପାଦନ ପ୍ରକ୍ରିୟା ଆରମ୍ଭ କରିବାକୁ ଭାରତ ପ୍ରସ୍ତୁତ ।


    30. ଚଳିତ ବର୍ଷଟି ମଧ୍ୟ ଜମ୍ମୁ କଶ୍ମୀର ପାଇଁ ଏକ ନୂଆ ବିକାଶ ଯାତ୍ରାର ବର୍ଷ । ଏହି ବର୍ଷଟି ମଧ୍ୟ ଜମ୍ମୁ କଶ୍ମୀରର ମହିଳା ଓ ଦଳିତଙ୍କ ପାଇଁ ଅଧିକାର ସାବ୍ୟସ୍ତର ବର୍ଷ । ଏହା ମଧ୍ୟ ଜମ୍ମୁ କଶ୍ମୀରର ଶରଣାର୍ଥୀମାନଙ୍କୁ ଏକ ମର୍ଯ୍ୟାଦାପୂର୍ଣ୍ଣ ଜୀବନ ପ୍ରଦାନର ବର୍ଷ । ଏହା ଆମ ସମସ୍ତଙ୍କ ପାଇଁ ଏକ ଗର୍ବ ଓ ଗୌରବର ବିଷୟ ଯେ ଜମ୍ମୁ କଶ୍ମୀରର ଲୋକାଲ ବଡି ପ୍ରତିନିଧିମାନେ ସକ୍ରିୟତା ଏବଂ ସମ୍ବେଦନଶୀଳତା ପ୍ରଦର୍ଶନ କରି ବିକାଶର ଏକ ନୂଆ ଯୁଗ ଆରମ୍ଭ କରିବାକୁ ଆଗ୍ରହ ପ୍ରକାଶ କରିଛନ୍ତି ।


    31. ଗତବର୍ଷ ଲଦାଖକୁ କେନ୍ଦ୍ର ଶାସିତ ଅଞ୍ଚଳ କରିବା ପରେ ଏହି ଅଞ୍ଚଳର ଲୋକଙ୍କ ପୁରୁଣା ଦାବି ପୂରଣ ହୋଇଛି । ହିମାଳୟର ସୁଉଚ୍ଚ କ୍ଷେତ୍ରରେ ଅବସ୍ଥିତ ଲଦାଖ ବିକାଶର ନୂଆ ଉଚ୍ଚତା ଛୁଇଁବାକୁ ଏବେ ଅଗ୍ରସର । ସିକ୍କିମ ଯେପରି ଜୈବିକ ରାଜ୍ୟ ବା ଅର୍ଗାନିକ ଷ୍ଟେଟ ହେବାର ମର୍ଯ୍ୟାଦା ପାଇଛି , ଆଗାମୀ ଦିନରେ ଲଦାଖ ମଧ୍ୟ ସେହିଭଳି ଏକ ଅଙ୍ଗାରମୁକ୍ତ ଅଞ୍ଚଳଭାବେ ନିଜର ପରିଚୟ ହାସଲ କରିବ । ଏ ଦିଗରେ କାର୍ଯ୍ୟ ଆରମ୍ଭ ହୋଇଯାଇଛି ।


    32. ଦେଶର 100ଟି ବଛାବଛା ସହରରେ ପ୍ରଦୂଷଣ ରୋକିବା ପାଇଁ ଏକ ସ୍ୱତନ୍ତ୍ର ସାମଗ୍ରିକ କାର୍ଯ୍ୟକ୍ରମ ଆରମ୍ଭ ହେବାକୁ ଯାଉଛି ।


    33. ଜୈବ ବିବିଧତାର ସୁରକ୍ଷା ଓ ପ୍ରୋତ୍ସାହନ ପାଇଁ ଭାରତ ସଦାସର୍ବଦା ଯତ୍ନଶୀଳ । ନିକଟ ଅତୀତରେ ଭାରତର ବାଘ ସଂଖ୍ୟା ଦ୍ରୁତଗତିରେ ବଢିଛି । ଏସୀୟ ସିଂହଙ୍କ ବଂଶ ବୃଦ୍ଧି ଓ ସୁରକ୍ଷା ପାଇଁ ଦେଶରେ ଏବେ ପ୍ରୋଜେକ୍ଟ ଲାୟନ ବା ସିଂହ ସଂରକ୍ଷଣ ପ୍ରକଳ୍ପ ଖୁବ୍‌ଶୀଘ୍ର କାର୍ଯ୍ୟକାରୀ ହେବ । ଏହାଛଡା ପ୍ରୋଜେକ୍ଟ ଡଲ୍‌ଫିନକୁ ମଧ୍ୟ କାର୍ଯ୍ୟକାରୀ କରାଯିବ ।


    34. ନିୟନ୍ତ୍ରଣ ରେଖାରୁ ପ୍ରକୃତ ନିୟନ୍ତ୍ରଣ ରେଖା ଯାଏଁ ଆମ ଦେଶର ସାର୍ବଭୌମତ୍ୱ ଏବଂ ଆଞ୍ଚଳିକ ଅଖଣ୍ଡତା ଉପରେ ଯିଏ ଆଖି ପକାଇ ଥାଉନା କାହିଁକି , ସମଗ୍ର ଦେଶ ଏବଂ ପ୍ରତିରକ୍ଷା ବାହିନୀ ତାହାର ଉଚିତ ଜବାବ ଦେଇଛି । ଆମ ପାଇଁ ଦେଶର ସାର୍ବଭୌମତ୍ୱ ସର୍ବୋଚ୍ଚ । ଏହି ସଂକଳ୍ପ ପୂରଣ ପାଇଁ ଆମ ଯବାନ ଓ ଦେଶବାସୀ କ ’ ଣ କରିପାରନ୍ତି ତାହା ଲଦାଖରେ ସମଗ୍ର ବିଶ୍ୱ ଦେଖିଛି ।


    35. ଦକ୍ଷିଣ ଏସିଆରେ ବିଶ୍ୱ ଜନସଂଖ୍ୟାର ଏକ ଚତୁର୍ଥାଂଶ ଲୋକ ବାସ କରନ୍ତି । ସହଯୋଗ ଓ ଅଂଶୀଦାରୀ ଭିତ୍ତିରେ ଏହି ବିପୁଳ ଜନସଂଖ୍ୟାର ପ୍ରଗତି ଏବଂ ସମୃଦ୍ଧି ପାଇଁ ଆମେ ଅପାର ସମ୍ଭାବନା ସୃଷ୍ଟି କରିପାରିବା ।


    36. ଦେଶର ନିରାପତ୍ତାରେ ଆମ ସୀମାନ୍ତ ଓ ଆମ ଉପକୂଳ ଭିତ୍ତିଭୂମିର ମଧ୍ୟ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ଏହା ହିମାଳୟର ଉତ୍ତୁଙ୍ଗ ଶିଖର ହୋଇପାରେ କିମ୍ବା ଭାରତ ମହାସାଗରର ଦ୍ୱୀପପୁଞ୍ଜ ସମୂହ , ଆଜି ସବୁଠି ସଡ଼କ ଓ ଇଣ୍ଟରନେଟ ସଂଯୋଗର ଅଭୂତପୂର୍ବ ସଂପ୍ରସାରଣ ଘଟିଛି ।


    37. ଆମ ଦେଶରେ 1300ରୁ ଅଧିକ ଛୋଟବଡ ଦ୍ୱୀପ ରହିଛି । ସେଗୁଡିକର ଭୌଗୋଳିକ ସ୍ଥିତି ଏବଂ ଦେଶର ବିକାଶରେ ସେସବୁର ଗୁରୁତ୍ୱକୁ ବିଚାରକୁ ନେଇ ସେଥିମଧ୍ୟରୁ କେତେକ ବଛାବଛା ଦ୍ୱୀପରେ ନାନାପ୍ରକାର ବିକାଶମୂଳକ ଯୋଜନା ଆରମ୍ଭ କରାଯାଇଛି । ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜ ପରେ ଆଗାମୀ 1000 ଦିନ ମଧ୍ୟରେ ଲାକ୍ଷାଦ୍ୱୀପକୁ ମୁଖ୍ୟ ଭାରତୀୟ ଭୂଖଣ୍ଡ ସହ ଯୋଡିବା ପାଇଁ ସମୁଦ୍ର ତଳେ ଅପ୍‌ଟିକାଲ ଫାଇବର କେବୁଲ ବିଛାଯିବ ।


    38. ଦେଶର 173ଟି ସୀମାନ୍ତ ଓ ତଟବର୍ତ୍ତୀ ଜିଲ୍ଲାକୁ ଏନ୍‌ସିସିର ସଂପ୍ରସାରଣ କରାଯିବ । ଏହି ଯୋଜନାରେ ଏକ ଲକ୍ଷ ନୂଆ ଏନସିସି କ୍ୟାଡେଟଙ୍କୁ ସ୍ୱତନ୍ତ୍ର ତାଲିମ ଦିଆଯିବ । ଏଥିରେ ମଧ୍ୟ ଏକ ତୃତୀୟାଂଶ ଝିଅ ସ୍ୱତନ୍ତ୍ର ତାଲିମ ପାଇବେ ।


    39. ଆମର ନୀତି , ଆମର ପ୍ରକ୍ରିୟା , ଆମର ଉତ୍ପାଦ- ଏ ସମସ୍ତ ଶ୍ରେଷ୍ଠ ହେବା ଉଚିତ । ତେବେ ଯାଇ ଆମେ ‘ ଏକ ଭାରତ- ଶ୍ରେଷ୍ଠ ଭାରତ ’ ଲକ୍ଷ୍ୟ ପୂରଣ କରିବାରେ ସଫଳ ହେବା ।


    40. ‘ ଇଜ୍‌ ଅଫ୍‌ ଲିଭିଂ ’ ର ସବୁଠୁ ବଡ ହିତାଧିକାରୀ ହେଉଛନ୍ତି ମଧ୍ୟବିତ୍ତ ଶ୍ରେଣୀ । ଶସ୍ତା ଇଣ୍ଟରନେଟଠାରୁ ଆରମ୍ଭ କରି ସ୍ୱଳ୍ପ ମୂଲ୍ୟର ବିମାନ ଟିକେଟ , ହାଇୱେଠାରୁ ଆରମ୍ଭ କରି ଆଇ-ୱେଜ ଏବଂ ସୁଲଭ ମୂଲ୍ୟର ଗୃହଠାରୁ ଆରମ୍ଭ କରି ଟିକସ ହ୍ରାସ ଏ ସମସ୍ତ ପଦକ୍ଷେପ ଦେଶର ମଧ୍ୟବିତ୍ତ ଶ୍ରେଣୀକୁ ସଶକ୍ତ କରିବ ।


    **********


    

    
    (Release ID: 1646202) Visitor Counter : 3
    
    
      Read this release in: Urdu , Hindi , Marathi , Tamil , Gujarati , Kannada , Assamese , Manipuri , English , Bengali , Punjabi , Telugu , Malayalam