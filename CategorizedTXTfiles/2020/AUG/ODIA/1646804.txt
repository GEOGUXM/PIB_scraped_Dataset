      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ସିଭିଲ ସର୍ଭିସରେ ମନୋନୀତ ଯୁବକଙ୍କୁ ସମ୍ମାନୀତ କଲେ ମୁକ୍ତାର ଆବାସ ନକଭୀ
      • ସରକାର ଏକ ସକାରାତ୍ମକ ବାତାବରଣ ସୃଷ୍ଟି କରିଛନ୍ତି, ଯେଉଁଠାରେ ସଂଖ୍ୟାଲଘୁ ସମ୍ପ୍ରଦାୟର ଯୁବକମାନଙ୍କର ଦକ୍ଷତାକୁ ପ୍ରୋତ୍ସାହନ ଦିଆଯାଉଛି
      • ଛାତ୍ରବୃତ୍ତି ଯୋଜନାର ଏହି ହିତାଧିକାରୀଙ୍କ ମଧ୍ୟରୁ 50 ପ୍ରତିଶତରୁ ଅଧିକ ହେଉଛନ୍ତି ବାଳିକା
      • ସିଭିଲ ସର୍ଭିସ, ଅନ୍ୟାନ୍ୟ ୟୁପିଏସସି ପରୀକ୍ଷା, ମେଡିକାଲ, ଇଞ୍ଜିନିୟରିଂ, ବ୍ୟାଙ୍କିଙ୍ଗ, ପ୍ରଶାସନିକ ପରୀକ୍ଷା ଏବଂ ଅନ୍ୟାନ୍ୟ ପ୍ରତିଯୋଗିତାମୂଳକ ପରୀକ୍ଷା ପାଇଁ ପ୍ରସ୍ତୁତ ହେଉଥିବା ସଂଖ୍ୟାଲଘୁ ଯୁବକମାନଙ୍କୁ ମନ୍ତ୍ରଣାଳୟର “ନୟି ଉଡାନ୍‍”, “ନୟା ସବେରା”, ଅଧୀନରେ ମାଗଣା କୋଚିଂ
      • ଚଳିତ ବର୍ଷ, ସଂଖ୍ୟାଲଘୁ ସମ୍ପ୍ରଦାୟର 145 ଜଣ ବ୍ୟକ୍ତି ସମ୍ମାନଜନକ ସିଭିଲ ସର୍ଭିସରେ ମନୋନୀତ
      Posted On: 18 AUG 2020 4:52PM by PIB Bhubaneshwar


    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ଶ୍ରୀ ମୁକ୍ତାର ଆବାସ ନକଭୀ ଆଜି କହିଛନ୍ତି ଯେ , ସଂଖ୍ୟାଲଘୁ ସମ୍ପ୍ରଦାୟର ଯୋଗ୍ୟ ଯୁବକମାନଙ୍କର “ ଉନ୍ନତି ଏବଂ ପ୍ରଗତି ” ପାଇଁ ସରକାର ଦୃଢ ତଥା ପ୍ରଭାବଶାଳୀ ପ୍ରୟାସ ଜାରି ରଖିଛନ୍ତି । ସଂଖ୍ୟାଲଘୁ ସମ୍ପ୍ରଦାୟର ଗରିବ , ଦୁର୍ବଳ , ବଞ୍ଚିତ ବର୍ଗର 22 ଜଣ ଯୁବକ , ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ଦ୍ୱାରା ପରିଚାଳିତ “ ନୟି ଉଡାନ୍‍ , ଯୋଜନା ଅଧୀନରେ ମାଗଣା କୋଚିଂ ସହାୟତାରେ ସମ୍ମାନଜନକ ସିଭିଲ ସର୍ଭିସ୍ ପାଇଁ ମନୋନୀତ ହୋଇଛନ୍ତି ।


    ସଂଖ୍ୟାଲଘୁ ସମ୍ପ୍ରଦାୟ ମନ୍ତ୍ରଣାଳୟର ମାଗଣା କୋଚିଂ କାର୍ଯ୍ୟକ୍ରମ ସହାୟତାରେ ସିଭିଲ ସର୍ଭିସ୍ 2019ରେ ମନୋନୀତ ହୋଇଥିବା ଯୁବକମାନଙ୍କୁ ଆଜି ଅନ୍ତୋଦୟ ଭବନରେ ସମ୍ମାନିତ କରିବା ଅବସରରେ ଶ୍ରୀ ନକଭୀ କହିଛନ୍ତି ଯେ , ସଂଖ୍ୟାଲଘୁ ସମ୍ପ୍ରଦାୟରେ ପ୍ରତିଭାର ଅଭାବ ନାହିଁ । କିନ୍ତୁ ଏହାପୂର୍ବରୁ , ଏକ ପରିବେଶ ସୃଷ୍ଟି କରିବାକୁ କୌଣସି ପ୍ରୟାସ କରାଯାଇ ନଥିଲା , ଯାହା ସଂଖ୍ୟାଲଘୁ ଯୁବକମାନଙ୍କ ମଧ୍ୟରେ ଥିବା ସମ୍ଭାବନାକୁ ଚିହ୍ନିଥାଏ ।


    ଶ୍ରୀ ନକଭୀ କହିଛନ୍ତି ଯେ , ସରକାର ଏକ ସକାରାତ୍ମକ ବାତାବରଣ ସୃଷ୍ଟି କରିଛନ୍ତି , ଯେଉଁଠାରେ ସଂଖ୍ୟାଲଘୁ ସମ୍ପ୍ରଦାୟର ଯୁବକମାନଙ୍କର ଦକ୍ଷତାକୁ ପ୍ରୋତ୍ସାହନ ଦିଆଯାଉଛି । ସଶକ୍ତିକରଣର ଏହି ସକାରାତ୍ମକ ବାତାବରଣ ନିଶ୍ଚିତ କରିଛି ଯେ ସଂଖ୍ୟାଲଘୁ ସମ୍ପ୍ରଦାୟରୁ ବହୁ ସଂଖ୍ୟାରେ ଯୁବକଙ୍କୁ ଉଚ୍ଚ ପ୍ରଶାସନିକ ସେବାରେ ଚୟନ କରାଯାଉଛି । ଚଳିତ ବର୍ଷ ମଧ୍ୟ ସଂଖ୍ୟାଲଘୁ ସମ୍ପ୍ରଦାୟର 145 ଜଣ ବ୍ୟକ୍ତି ସମ୍ମାନଜନକ ସିଭିଲ ସର୍ଭିସରେ ମନୋନୀତ ହୋଇଛନ୍ତି । ଗତ ତିନିବର୍ଷ ହେବ ସିଭିଲ ସର୍ଭିସରେ ଉତ୍ସାହଜନକ ଫଳାଫଳ ଦେଖିବାକୁ ମିଳିଛି ।


    ଶ୍ରୀ ନକଭୀ କହିଛନ୍ତି ଯେ , କେନ୍ଦ୍ର ସରକାରଙ୍କ ପ୍ରଶାସନିକ ସେବାରେ ସଫଳ ହୋଇଥିବା ଯୁବକମାନେ ସଂଖ୍ୟାଲଘୁ ସମ୍ପ୍ରଦାୟର ତଥା ସମାଜର ଅନ୍ୟାନ୍ୟ ଦୁର୍ବଳ ବର୍ଗର ଯୁବକମାନଙ୍କ ପାଇଁ ହେଉଛନ୍ତି ଏକ ଆଦର୍ଶ ।


    ଶ୍ରୀ ନକଭୀ କହିଛନ୍ତି ଯେ , ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ୟୁପିଏସସି ପରୀକ୍ଷା ପାଇଁ ପ୍ରସ୍ତୁତ ହେଉଥିବା ସଂଖ୍ୟାଲଘୁ ସମ୍ପ୍ରଦାୟର ପ୍ରତିଭାବାନ ଯୁବକମାନଙ୍କ ପାଇଁ ଏକ ବ୍ୟାପକ ସ୍ତରର କୋଚିଂ କାର୍ଯ୍ୟକ୍ରମ କାର୍ଯ୍ୟକାରୀ କରୁଛି । ସିଭିଲ ସର୍ଭିସ , ଅନ୍ୟାନ୍ୟ ୟୁପିଏସସି ପରୀକ୍ଷା , ମେଡିକାଲ , ଇଞ୍ଜିନିୟରିଂ , ବ୍ୟାଙ୍କିଙ୍ଗ , ପ୍ରଶାସନିକ ପରୀକ୍ଷା ଏବଂ ଅନ୍ୟାନ୍ୟ ପ୍ରତିଯୋଗୀତାମୂଳକ ପରୀକ୍ଷା ପାଇଁ ପ୍ରସ୍ତୁତ ହେଉଥିବା ସଂଖ୍ୟାଲଘୁ ଯୁବକମାନଙ୍କୁ ମନ୍ତ୍ରଣାଳୟ “ ନୟି ଉଡାନ୍‍” , “ ନୟା ସବେରା ”, ଅଧୀନରେ ମାଗଣା କୋଚିଂ ଯୋଗାଇ ଦିଆଉଛି ।


    ଶ୍ରୀ ନକଭୀ କହିଛନ୍ତି ଯେ , 2014 ପୂର୍ବରୁ କେବଳ 2 କୋଟି 94 ଲକ୍ଷ ସଂଖ୍ୟାଲଘୁ ଛାତ୍ରଙ୍କୁ ଛାତ୍ରବୃତ୍ତି ପ୍ରଦାନ କରାଯାଇଥିଲା ; ଅନ୍ୟପକ୍ଷରେ ବର୍ତ୍ତମାନର ସରକାରଙ୍କ ପ୍ରତିବଦ୍ଧତା ଗତ 6 ବର୍ଷ ମଧ୍ୟରେ 4 କୋଟି 60 ଲକ୍ଷ ସଂଖ୍ୟାଲଘୁ ଛାତ୍ରଙ୍କୁ ଛାତ୍ରବୃତ୍ତି ସୁନିଶ୍ଚିତ କରିଛି ।


    ଶ୍ରୀ ନକଭୀ କହିଛନ୍ତି ଯେ , ଛାତ୍ରବୃତ୍ତି ଯୋଜନାର ଏହି ହିତାଧିକାରୀଙ୍କ ମଧ୍ୟରୁ 50 ପ୍ରତିଶତରୁ ଅଧିକ ହେଉଛନ୍ତି ବାଳିକା । ଆମର ଏକାଗ୍ର ପ୍ରୟାସ ହେତୁ ସଂଖ୍ୟାଲଘୁ ଛାତ୍ରଛାତ୍ରୀ ମାନଙ୍କ ମଧ୍ୟରେ ବିଦ୍ୟାଳୟରେ ଅଧାରୁ ପାଠ ଛାଡିବା ( ଡ୍ରପ ଆଉଟ୍ ) ହାର ବିଶେଷ ଭାବରେ ବାଳିକାମାନଙ୍କ ହାର ହ୍ରାସ ପାଇଛି ଏବଂ ଗରିବ ଏବଂ ଅଭାବୀ ପରିବାରର ଛାତ୍ରମାନେ ଉନ୍ନତ ଶିକ୍ଷା ଗ୍ରହଣ କରୁଛନ୍ତି ।


    ଶ୍ରୀ ନକଭୀ କହିଛନ୍ତି ଯେ , “ ପ୍ରଧାନମନ୍ତ୍ରୀ ଜନ ବିକାଶ କାର୍ଯ୍ୟକ୍ରମ ” ( ପିଏମଜେଭିକେ) ଅଧୀନରେ ବିଦ୍ୟାଳୟ , କଲେଜ , ଡାକ୍ତରଖାନା , ଗୋଷ୍ଠୀ କେନ୍ଦ୍ର , ସାଧାରଣ ସେବା କେନ୍ଦ୍ର , ଆଇଟିଆଇ , ପଲିଟେକନିକ , ବାଳିକା ହଷ୍ଟେଲ , ସଦଭାବନା ମଣ୍ଡପ , ହୁନର ହବ୍ ଇତ୍ୟାଦି 34 , 000ରୁ ଅଧିକ ଭିତ୍ତିଭୂମି ପ୍ରକଳ୍ପ ଗତ 6 ବର୍ଷ ମଧ୍ୟରେ ସମଗ୍ର ଦେଶର ପଛୁଆ ଏବଂ ଅବହେଳିତ ସଂଖ୍ୟାଲଘୁ କେନ୍ଦ୍ରିତ ଅଞ୍ଚଳରେ ବିକଶିତ ହୋଇଛି । 2014 ପୂର୍ବରୁ କେବଳ 22 , 000 ଏହିପରି ପ୍ରକଳ୍ପର ବିକାଶ କରାଯାଇଥିଲା । 2014 ପୂର୍ବରୁ ଦେଶର 90ଟି ଜିଲ୍ଲା ସଂଖ୍ୟାଲଘୁ ସମ୍ପ୍ରଦାୟର ବିକାଶ ପାଇଁ ଚିହ୍ନଟ ହୋଇଥିବାବେଳେ ସରକାର ଦେଶର 308ଟି ଜିଲ୍ଲାର ସଂଖ୍ୟାଲଘୁଙ୍କ ପାଇଁ ବିକାଶ କାର୍ୟ୍ୟକ୍ରମ ସଂପ୍ରସାରଣ କରିଛନ୍ତି ।


    ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟରେ ଉତ୍ତର ପୂର୍ବାଞ୍ଚଳର ବିକାଶ ପାଇଁ କେନ୍ଦ୍ର ମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ଡକ୍ଟର ଜିତେନ୍ଦ୍ର ସିଂ ଏବଂ ଯୁବ ବ୍ୟାପାର , କ୍ରୀଡ଼ା ଏବଂ କେନ୍ଦ୍ର ସଂଖ୍ୟାଲଘୁ ବ୍ୟାପାର ରାଷ୍ଟ୍ର ମନ୍ତ୍ରୀ ଶ୍ରୀ କିରେନ ରିଜିଜୁ ମଧ୍ୟ ଏହି ଅବସରରେ ଉପସ୍ଥିତ ଥିଲେ। ।


    **********

    
    
    (Release ID: 1646804) Visitor Counter : 3
    
    
      Read this release in: English , Urdu , Hindi , Marathi , Manipuri , Punjabi