      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ରୀୟ ସ୍ୱଚ୍ଛତା କେନ୍ଦ୍ର ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 08 AUG 2020 6:01PM by PIB Bhubaneshwar


    ଆଜିର ଦିନଟି ବେଶ୍‌ ଐତିହାସିକ ଦିନ । ଦେଶର ସ୍ୱାଧୀନତା ପାଇଁ ଆଜିର ତାରିଖ ଅର୍ଥାତ୍‌ 8 ଅଗଷ୍ଟର ବହୁତ ବଡ଼ ଯୋଗଦାନ ରହିଛି । ଆଜିର ପବିତ୍ର ଦିନରେ , 1942 ମସିହାରେ ଗାନ୍ଧୀଜୀଙ୍କ ନେତୃତ୍ୱରେ ସ୍ୱାଧୀନତା ସଂଗ୍ରାମ ସକାଶେ ଏକ ବିରାଟ ଜନ ଆନ୍ଦୋଳାନ ଆରମ୍ଭ କରାଯାଇଥିଲା । ଇଂରେଜ ସରକାର ଭାରତ ଛାଡ଼ ବୋଲି ସ୍ୱର ଉତ୍ତୋଳନ କରାଯାଇଥିଲା । ଏହି ଐତିହାସିକ ଦିବସରେ , ରାଜଘାଟ ସମ୍ମୁଖରେ , ରାଷ୍ଟ୍ରୀୟ ସ୍ୱଚ୍ଛତା କେନ୍ଦ୍ରକୁ ଲୋକାର୍ପଣ କରିବା ନିଜସ୍ୱ ଭାବେ ଢ଼େର୍‌ ପ୍ରାସଙ୍ଗିକତା ବହନ କରେ । ଏହି କେନ୍ଦ୍ର , ବାପୁଙ୍କ ସ୍ୱେଚ୍ଛାଗ୍ରହ ପ୍ରତି 130 କୋଟି ଭାରତବାସୀଙ୍କ ଶ୍ରଦ୍ଧାଞ୍ଜଳି ଅଟେ , କାର୍ଯ୍ୟାଞ୍ଜଳି ବୋଲି ପ୍ରତୀୟମାନ ହୁଏ ।


    ସାଥୀଗଣ ,


    ପୂଜ୍ୟ ବାପୁ , ସ୍ୱଚ୍ଛତା ଭିତରେ ସ୍ୱରାଜର ପ୍ରତିବିମ୍ବ ଲକ୍ଷ୍ୟ କରିପାରୁଥିଲେ । ସେ ସ୍ୱରାଜ୍ୟର ସ୍ୱପ୍ନର ପୂର୍ତ୍ତିର ଏକ ମାର୍ଗ ଭାବେ ସ୍ୱଚ୍ଛତାକୁ ବି ମାନୁଥିଲେ । ମୁଁ ଅତ୍ୟନ୍ତ ଖୁସି ଓ ସନ୍ତୋଷର ସହ କହିବାକୁ ଚାହେଁ ଯେ ସ୍ୱଚ୍ଛତା ପ୍ରତି ବାପୁଙ୍କ ମନରେ ଥିବା ଆଗ୍ରହକୁ ସମର୍ପିତ ଏକ ଆଧୁନିକ ସ୍ମାରକର ନାମ ଏବେ ରାଜଘାଟ ସହିତ ଯୋଡ଼ି ହୋଇଯାଇଛି ।


    ସାଥୀଗଣ ,


    ଋାଷ୍ଟ୍ରୀୟ ସ୍ୱଚ୍ଛତା କେନ୍ଦ୍ର , ଗାନ୍ଧୀଜୀଙ୍କ ସ୍ୱେଚ୍ଛାଗ୍ରହ ଏବଂ ସେଥି ପାଇଁ ସମର୍ପିତ କୋଟି କୋଟି ଭାରତୀୟଙ୍କ ବିରାଟ ସଂକଳ୍ପ ଗୋଟିଏ ସ୍ଥାନରେ ଏକତ୍ରିତ ହୋଇପାରିଛି । କିଛି ସମୟ ପୂର୍ବରୁ ଯେତେବେଳେ ମୁଁ ଏହି କେନ୍ଦ୍ର ଭିତରକୁ ଯାଇ ବୁଲୁଥିଲି , କୋଟି କୋଟି ଭାରତୀୟଙ୍କ ପ୍ରୟାସର ସଂକଳ୍ପକୁ ଦେଖି ମୋ ମନ ସେମାନଙ୍କୁ ସମସ୍ତଙ୍କୁ ନମସ୍କାର କରିବା ସକାଶେ ଭରି ଉଠିଥିଲା । 6 ବର୍ଷ ପୂର୍ବେ , ଲାଲ କିଲ୍ଲାର ପ୍ରାଚୀରର ଆରମ୍ଭ ହୋଇଥିବା ଏହି ଯାତ୍ରା ପ୍ରତି ମୁହୂର୍ତ୍ତର , ପ୍ରତି କ୍ଷଣର ଚିତ୍ର ମୋ ସ୍ମୃତି ପଟ୍ଟଳ ଆଗରେ ନାଚି ଉଠିଥିଲା ।


    ଦେଶର କୋଣ ଅନୁକୋଣରୁ ଯେଉଁଭଳି ଭାବେ କୋଟି କୋଟି ସାଥୀଗଣ ପ୍ରତ୍ୟେକ ସୀମା , ପ୍ରତ୍ୟେକ ପ୍ରତିବନ୍ଧକର ଶୃଙ୍ଖଳକୁ ତୁଟାଇ , ଏକଜୁଟ ହୋଇ , ଏକ ସ୍ୱରରେ ସ୍ୱଚ୍ଛ ଭାରତ ଅଭିଯାନକୁ ଆପଣାଇଥିଲେ , ତାହା ଏହି କେନ୍ଦ୍ର ସହ ସଂଶ୍ଳିଷ୍ଟ ହୋଇଯାଇଛି , ଯୋଡ଼ି ହୋଇଯାଇଛି । ଏହି କେନ୍ଦ୍ରରେ ସତ୍ୟାଗ୍ରହର ପ୍ରେରଣାରୁ ସ୍ୱେଚ୍ଛାଗ୍ରହ ଅଭିମୁଖେର ଆମର ଯାତ୍ରାକୁ ଆଧୁନିକ ପ୍ରଯୁକ୍ତି ମାଧ୍ୟମରେ ଦର୍ଶାଯାଇଛି । ପ୍ରଦର୍ଶିତ କରାଯାଇଛି ଏବଂ ମୁଁ ଏକଥା ମଧ୍ୟ ଦେଖି ପାରିଥିଲି ଯେ ସ୍ୱଚ୍ଛତା ରୋବୋଟ୍‌ ତ ଏଠାକୁ ଆସିଥିବା ଶିଶୁମାନଙ୍କ ମଧ୍ୟରେ ବେଶ୍‌ ଲୋକପ୍ରିୟ ହୋଇପାରିଛି । ଏହା ସେମାନଙ୍କର ପୁରାପୁରି ବନ୍ଧୁ ପାଲଟିଯିବା ଭଳି କଥାବାର୍ତ୍ତା କରୁଛି । ସ୍ୱଚ୍ଛତାର ମୂଲ୍ୟ ସହ ଏହି ସଂଯୋଗ , ଦେଶ ଦୁନିଆରୁ ଏଠାକୁ ଆସିଥିବା ପ୍ରତ୍ୟେକ ସାଥୀ ଏବେ ଅନୁଭବ କରିପାରିବେ ଏବଂ ଭାରତର ଏକ ନୂତନ ଚିତ୍ର , ନୂତନ ପ୍ରେରଣା ନେଇ ଫେରିଯିବେ ।


    ସାଥୀଗଣ ,


    ଆଜିର ବିଶ୍ୱ ସକାଶେ ଗାନ୍ଧୀଜୀଙ୍କ ଠାରୁ ବଳି ବଡ଼ ପ୍ରେରଣା ଆଉ କେହି ଥାଇ ନପାରନ୍ତି , ହୋଇ ବି ପାରିବେନାହିଁ । ଗାନ୍ଧୀଜୀଙ୍କ ଜୀବନ ଏବଂ ତାଙ୍କର ଦର୍ଶନକୁ ଆପଣାଇବା ସକାଶେ ସମଗ୍ର ବିଶ୍ୱ ଏବେ ଆଗକୁ ଅଗ୍ରସର ହେଉଛନ୍ତି । ବିଗତ ବର୍ଷ ଯେତେବେଳେ ସମଗ୍ର ବିଶ୍ୱରେ ଗାନ୍ଧୀଜୀଙ୍କ 150ତମ ଜନ୍ମ ଜୟନ୍ତୀ ଭବ୍ୟ ରୂପରେ ପାଳନ କରାଯାଉଥିଲା , ତାହା ବାସ୍ତବିକ ଅଭୂତପୂର୍ବ ଥିଲା । ଗାନ୍ଧୀଜୀଙ୍କ ପ୍ରିୟ ଗୀତ , ‘ ବୈଷ୍ଣବ ଜନ ତୋ ତେନେ କହିଏ ’ କୁ ଅନେକ ଦେଶର ଗୀତୀକାର , ସଙ୍ଗୀତକାର ନିଜ ସ୍ୱରରେ ନିଜ ନିଜ ଢ଼ଙ୍ଗରେ ଗାଇଥିଲେ । ଭାରତୀୟ ଭାଷାର ଏହି ଗୀତକୁ ଖୁବ୍‌ ସୁନ୍ଦର ଓ ସୁଲଳିତ କଣ୍ଠରେ ଗାଇ ସେହିସବୁ ଲୋକମାନେ ଏକ ନୂତନ ରେକର୍ଡ଼ ସୃଷ୍ଟି କରିଛନ୍ତି । ମିଳିତ ଜାତିସଂଘ ମୁଖ୍ୟାଳୟରେ ଏଥିପାଇଁ ବିଶେଷ କାର୍ଯ୍ୟକ୍ରମ ଆୟୋଜନ କରିବା ନିମନ୍ତେ ପୃଥିବୀର ବଡ଼ ବଡ଼ ରାଷ୍ଟ୍ରମାନଙ୍କରେ ଗାନ୍ଧୀଜୀଙ୍କ ଉପଦେଶକୁ ସ୍ମରଣ କରିଥିଲେ , ତାଙ୍କର ଆଦର୍ଶକୁ ସ୍ମରଣ କରିଥିଲେ । ଏଭଳି ପ୍ରତୀୟମାନ ହେଉଥିଲା ଯେ ଗାନ୍ଧୀଜୀ ସଂପୂର୍ଣ୍ଣ ବିଶ୍ୱକୁ ଗୋଟିଏ ସୂତ୍ରରେ , ଗୋଟିଏ ବନ୍ଧନରେ ବାନ୍ଧି ଦେଇଛନ୍ତି ।


    ସାଥୀଗଣ ,


    ଗାନ୍ଧୀଜୀଙ୍କୁ ସ୍ୱୀକାର୍ଯ୍ୟତା ଏବଂ ତାଙ୍କର ଲୋକପ୍ରିୟତା ଦେଶ , କାଳ ଓ ପରିସ୍ଥିତିର ଉଦ୍ଧ୍ୱର୍ରେ , ଏକଥା ସଭିଏଁ ସ୍ୱୀକାର କରିବେ । ତାହାର ଏକ ବିରାଟ କାରଣ ମଧ୍ୟ ରହିଛି । ସାଧାରଣ ମାଧ୍ୟମମାନଙ୍କୁ ନେଇ ସେ ଯେଉଁ ଅଭୂତପୂର୍ବ ପରିବର୍ତ୍ତନ ଆଣିବାର କ୍ଷମତା ପ୍ରଦର୍ଶନ କରି ଦେଖାଇଥିଲେ ତାହା ଅଦ୍ୱିତୀୟ । ସେଭଳି କ୍ଷମତା ମଧ୍ୟ ଅଦ୍ୱିତୀୟ । ଏକଥା କ ’ ଣ କିଏ ସଂସାରରେ କେବେ ଚିନ୍ତା କରିପାରିବ ଯେ ଏକ ବାସ୍ତବିକ ଶକ୍ତିଶାଳୀ କ୍ଷମତାତତ୍ତ୍ୱ ଠାରୁ ମୁକ୍ତିର ମାର୍ଗ ସ୍ୱଚ୍ଛତା ମାଧ୍ୟମରେ ବି ହୋଇପାରେ ?


    ଗାନ୍ଧୀଜୀ କେବଳ ଏ ସଂପର୍କରେ ଚିନ୍ତା କରିନଥିଲେ ଅପରନ୍ତୁ ଏହାକୁ ସ୍ୱାଧୀନତା ସଂଗ୍ରାମର ଏକ ବଳିଷ୍ଠ ଭାବନା ଭାବେ ଯୋଡ଼ି ଦେଇଥିଲେ , ଏହାକୁ ଏକ ଜନ ଆନ୍ଦୋଳନରେ ପରିଣତ କରି ଦେଇଥିଲେ ।


    ସାଥୀଗଣ ,


    ଗାନ୍ଧୀଜୀ କହୁଥିଲେ ଯେ- “ ସ୍ୱରାଜ କେବଳ ସାହସୀ ଏବଂ ସ୍ୱଚ୍ଛ ଲୋକଙ୍କ ଦ୍ୱାରା ସାକାର ହୋଇପାରିବ ” । ସ୍ୱଚ୍ଛତା ଏବଂ ସ୍ୱରାଜ ଭିତରେ ଥିବା ସଂପର୍କକୁ ନେଇ ଗାନ୍ଧୀଜୀ ସେଇଥିପାଇଁ ଆଶ୍ୱସ୍ତ ଥିଲେ , କାରଣ ତାଙ୍କର ବିଶ୍ୱାସ ଥିଲାଯେ ଅସ୍ୱଚ୍ଛତା ଯଦି କାହାର ସବୁଠାରୁ ବଡ଼ କ୍ଷତି ସାଧନ କରିବ , ସେମାନେ ହେଉଛନ୍ତି ଗରିବ ଲୋକ । ମଇଳା , ଦାରିଦ୍ର ଲୋକଙ୍କ ଠାରୁ ତାଙ୍କର ସବୁ ଶକ୍ତି ଛଡ଼ାଇ ନେଇଯିବ । ଶାରିରୀକ ଶକ୍ତି , ମାନସିକ ଶକ୍ତି ଏବଂ ଅନ୍ୟାନ୍ୟ ସକଳ ସାମର୍ଥ୍ୟ । ଗାନ୍ଧୀଜୀଙ୍କୁ ଏକଥା ଭଲ ଭାବେ ଜଣାଥିଲା ଯେ ଭାରତକୁ ଯେପର୍ଯ୍ୟନ୍ତ ଏଭଳି ମଇଳା , ଅସ୍ୱଚ୍ଛତାରୁ ମୁକ୍ତି ନମିଳିଛି , ସେମାନଙ୍କୁ ଏସବୁ ଅପଶକ୍ତି ଠାରୁ ମୁକ୍ତ କରାନଯାଇଛି , ସେପର୍ଯ୍ୟନ୍ତ ଭାରତୀୟ ଜନମାନସରେ ଆତ୍ମବିଶ୍ୱାସ ସୃଷ୍ଟି ହୋଇ ପାରିବ ନାହିଁ ଏବଂ ଯେଉଁ ପର୍ଯ୍ୟନ୍ତ ଜନସାଧାରଣଙ୍କ ଭିତରେ ଆତ୍ମବିଶ୍ୱାସ ସୃଷ୍ଟି ନହୋଇଛି , ସେପର୍ଯ୍ୟନ୍ତ ସେମାନେ ନିଜର ସ୍ୱାଧୀନତା ପାଇଁ ଅଣ୍ଟା ସଳଖି କିପରି ଦଣ୍ଡାୟମାନ ହୋଇପାରିବେ ?


    ସେଇଥିପାଇଁ , ଦକ୍ଷିଣ ଆଫ୍ରିକାଠାରୁ ନେଇ ଚମ୍ପାରଣ ଏବଂ ସାବରମତୀ ଆଶ୍ରମ ପର୍ଯ୍ୟନ୍ତ , ସେ ସ୍ୱଚ୍ଛତାକୁ ହିଁ ନିଜର ଆନ୍ଦୋଳନର ସବୁଠାରୁ ବଡ଼ ମାଧ୍ୟମରେ ପରିଣତ କରିଥିଲେ ।


    ସାଥୀଗଣ ,


    ଏହି କଥାକୁ ନେଇ ମୁଁ ସନ୍ତୁଷ୍ଟ ଯେ ଗାନ୍ଧୀଜୀଙ୍କ ପ୍ରେରଣା ବିଗତ ବର୍ଷମାନଙ୍କରେ ଦେଶର କୋଣ ଅନୁକୋଣରେ ଲକ୍ଷ ଲକ୍ଷ ସ୍ୱେଚ୍ଛାଗ୍ରହୀମାନଙ୍କୁ ସ୍ୱଚ୍ଛ ଭାରତ ଅଭିଯାନକୁ ନିଜ ଜୀବନର ଲକ୍ଷ୍ୟ ବନାଇବାରେ ସକ୍ଷମ ହୋଇଛି । ଏହି କାରଣରୁ 60 ମାସ ଭିତରେ ପାଖାପାଖି 60 କୋଟି ଭାରତୀୟ ଶୌଚାଳୟର ସୁବିଧା ସହିତ ଯୋଡ଼ି ହୋଇପାରିଛନ୍ତି , ଆତ୍ମବିଶ୍ୱାସ ସହ ଯୋଡ଼ି ହୋଇ ଯାଇଛନ୍ତି ।


    ଏହି କାରଣରୁ , ଦେଶର କୋଟି କୋଟି ଭଉଣୀମାନଙ୍କୁ ସସମ୍ମାନ , ସୁରକ୍ଷା ଏବଂ ସୁବିଧା ମିଳି ପାରିଛି । ଏହି କାରଣରୁ ଦେଶର କୋଟି କୋଟି କନ୍ୟାମାନଙ୍କୁ ବିନା ରୋକରେ ପାଠ ପଢ଼ିବାର ଭରସା ମିଳିପାରିଛି । ଏହି କାରଣରୁ , ଲକ୍ଷ ଲକ୍ଷ ଗରିବ ଶିଶୁଙ୍କୁ ବେମାରୀରୁ ରକ୍ଷା ପାଇବାର ଉପାୟ ପ୍ରାପ୍ତ ହୋଇପାରିଛି । ଏହି କାରଣରୁ ଦେଶର କୋଟି କୋଟି ଦଳିତ , ବଂଚିତ , ପୀଡ଼ିତ , ଶୋଷିତ , ଆଦିବାସୀ ଭାଇଭଉଣୀଙ୍କ ସମାନତାର ବିଶ୍ୱାସ ମିଳିପାରିଛି ।


    ସାଥୀଗଣ ,


    ସ୍ୱଚ୍ଛ ଭାରତ ଅଭିଯାନ ପ୍ରତ୍ୟେକ ଦେଶବାସୀଙ୍କୁ ଆତ୍ମବିଶ୍ୱାସ ଏବଂ ଆତ୍ମବଳ ବୃଦ୍ଧି କରିବାରେ ସହାୟକ ହୋଇଛି । କିନ୍ତୁ ଏଥିରୁ ସବୁଠାରୁ ଅଧିକ ଲାଭ ଦେଶର ଗରିବ ଲୋକମାନଙ୍କ ଜୀବନରେ ହିଁ ଦେଖିବାକୁ ମିଳିଛି । ସ୍ୱଚ୍ଛ ଭାରତ ଅଭିଯାନରୁ ଆମର ସାମାଜିକ ଚେତନା , ସମାଜିକା ଭାବେ ଆମର ଆଚାର ବ୍ୟବହାରରେ ମଧ୍ୟ ସ୍ଥାନୟୀ ପରିବର୍ତ୍ତନ ଆଣିଛି । ବାରମ୍ବାର ହାତ ଧୋଇବା , ସବୁ ସ୍ଥାନରେ ଚେପ ଖଙ୍କାର ପକାଇବା ଭଳି ଅଭ୍ୟାସକୁ ରୋକିବା , ମଇଳା ଆବର୍ଜନାକୁ ନେଇ ଉଚିତ ସ୍ଥାନରେ ପକାଇବା , ଏଭଳି ସମସ୍ତ କଥା ସହଜରେ ଏବଂ ଅତି ଦ୍ରୁତ ବେଗରେ ସାଧାରଣ ଭାରତୀୟ ଜନତାଙ୍କ ନିକଟରେ ପହଞ୍ଚି ପାରିଛି । ଚାରିଆଡ଼େ ମଇଳା ଆବର୍ଜନାକୁ ଦେଖି ସୁଦ୍ଧା ନିର୍ବିକାର ରହିବା , ଏଭଳି ଭାବନାରୁ ଏବେ ଦେଶ ମୁକୁଳି ପାରିଛି । ଏବେ ଘରେ ହେଉ କିମ୍ବା ସଡ଼କ ଉପରେ ହେଉ ମଇଳା ଆବର୍ଜନା ପକାଇବା ଲୋକଙ୍କୁ କେହି ନା କେହି ଆକଟ କରିପାରୁଛନ୍ତି ଏବଂ ଏଭଳି କାମ ସବୁଠାରୁ ଭଲ ଢ଼ଙ୍ଗରେ ଆଉ କିଏ କରିପାରିବ ?


    ଆମର ସନ୍ତାନମାନେ , ଆମର କିଶୋରମାନେ , ଆମର ଯୁବଗୋଷ୍ଠୀ ।


    ସାଥୀଗଣ ,


    ଦେଶର ପ୍ରତ୍ୟେକ ଶିଶିଙ୍କ ଭିତରେ ବ୍ୟକ୍ତିଗତ ଏବଂ ସାମାଜିକ ସ୍ୱାସ୍ଥ୍ୟରକ୍ଷାକୁ ନେଇ ଯେଉଁ ଚେତନା ସୃଷ୍ଟି ହୋଇଛି , ତାହାର ବହୁତ ବଡ଼ ଲାଭ କରୋନା ବିରୋଧରେ ସଂଗ୍ରାମରେ ମଧ୍ୟ ଆମକୁ ପ୍ରାପ୍ତ ହୋଇପାରିଛି । ଆପଣମାନେ ଥରେ କଳ୍ପନା କରି ଦେଖନ୍ତୁ , ଯଦି କରୋନା ଭଳି ମହାମାରୀ 2014 ମସିହାରେ ପୂର୍ବରୁ ଆସିଥାନ୍ତ , ତା ’ ହେଲେ ସ୍ଥିତି କ ’ ଣ ହୋଇଥାନ୍ତା ? ଶୌଚାଳୟର ଅଭାବ ଯୋଗୁ ଆମେ କ ’ ଣ ସଂକ୍ରମଣର ଗତିକୁ ହ୍ରାସ କରିବାରେ ସକ୍ଷମ ହୋଇ ପାରିଥାନ୍ତେ ? ସେତେବେଳେ କ ’ ଣ ଲକ୍‌ ଡାଉନ୍‌ ଭଳି ବ୍ୟବସ୍ଥାମାନ ସମ୍ଭବ ହୋଇ ପାରିଥାନ୍ତା , ଯେତେବେଳେକି ଦେଶର 60 ପ୍ରତିଶତ ଜନତା ମୁକ୍ତାକାଶ ତଳେ ଶୌଚ କାର୍ଯ୍ୟ ମଜବୁର ହୋଇ ସଂପାଦନ କରୁଥିଲେ । ସ୍ୱେଚ୍ଛାଗ୍ରହ କରୋନା ବିରୁଦ୍ଧରେ ଲଢ଼େଇ କରିବାରେ ଆମକୁ ସବୁଠାରୁ ବଡ଼ ସାହାରା ଦେଇଛି , ମାଧ୍ୟମ ଯୋଗାଇଛି ।


    ସାଥୀଗଣ ,


    ସ୍ୱଚ୍ଛତା ଅଭିଯାନ ଏକ ଯାତ୍ରା , ଯାହା ନିରନ୍ତର ଜାରି ରହିଥାଏ । ମୁକ୍ତାକାଶ ତଳେ ଶୌଚକାର୍ଯ୍ୟ ସଂପାଦନ କରିବାରୁ ମୁକ୍ତି ମିଳିବା ପରେ ଏବେ ଆମମାନଙ୍କ ଦାୟିତ୍ୱ ବଢ଼ିଯାଇଛି । ଦେଶକୁ ମୁକ୍ତାକାଶ ଶୌଚାଭ୍ୟାସରୁ ମୁକ୍ତ କରିବା ପରେ ଏବେ ଓଡ଼ିଏଫ ପ୍ଲସ୍‌ ବନାଇବା ଲକ୍ଷ୍ୟ ଉପରେ କାର୍ଯ୍ୟ ଜାରି ରହିଛି । ଏବେ ଆମକୁ ସହର ହୋଇଥାଉ କି ଗାଁ , ବର୍ଜ୍ୟ ପରିଚାଳନାକୁ , ଆହୁରି ଉତ୍ତମ ଢ଼ଙ୍ଗରେ ସଂପାଦନ କରିବାକୁ ପଡ଼ିବ । ଆମକୁ ବର୍ଜ୍ୟରୁ ସଂପଦ ବନାଇବାକୁ ହେବ । ଏ ଦିଗରେ ଆମକୁ କାର୍ଯ୍ୟ ଆହୁରି ତ୍ୱରାନ୍ୱିତ କରିବାକୁ ପଡ଼ିବ । ଏହି ସଂକଳ୍ପ ପାଇଁ ଆଜି ଭାରତ ଛାଡ଼ ଆନ୍ଦୋଳନ ଠାରୁ ବଳି ଆଉ ଉତ୍ତମ ଦିନ କ ’ ଣ ହୋଇପାରେ ?


    ସାଥୀଗଣ ,


    ଦେଶକୁ ଦୁର୍ବଳ କରିବା ଭଳି ଅପଶକ୍ତିଙ୍କୁ ଭାରତରୁ ବିତାଡ଼ିତ କରିବାକୁ ପଡ଼ିବ । ଏହାଠାରୁ ବଳି ଉତ୍ତମ କାର୍ଯ୍ୟ ଆଉ କ ’ ଣ ହୋଇପାରେ ?


    ଏଭଳି ଚିନ୍ତାଧାରାର ସହ ବିଗତ 6 ବର୍ଷଧରି ଦେଶରେ ଏକ ବ୍ୟାପକ ଭାରତ ଛାଡ଼ ଅଭିଯାନ ଜାରି ରହିଛି ।


    ଦାରିଦ୍ର୍ୟ- ଭାରତ ଛାଡ଼!


    ମୁକ୍ତାକାଶ ଶୌଚ ମଜବୁରୀ- ଭାରତ ଛାଡ଼!


    ପାଣି ପାଇଁ ଦୂର ଦୂରାନ୍ତକୁ ଘୂରି ବୁଲିବର ମଜବୁରୀ- ଭାରତ ଛାଡ଼!


    ଏକକ ବ୍ୟବହାର ପ୍ଲାଷ୍ଟିକ୍‌- ଭାରତ ଛାଡ଼!


    ଭେଦଭାବର ପ୍ରବୃତ୍ତି- ଭାରତ ଛାଡ଼!


    ଭ୍ରଷ୍ଟାଚାରର କୁରୀତି – ଭାରତ ଛାଡ଼!


    ଆତଙ୍କ ଏବଂ ହିଂସା – ଭାରତ ଛାଡ଼!


    ସାଥୀଗଣ ,


    ଭାରତ ଛାଡ଼ ପାଇଁ ଏଭଳି ସମସ୍ତ ସଂକଳ୍ପ ସ୍ୱରାଜ ଠାରୁ ସୁରାଜର ଭାବନାର ଅନୁରୂପ ହିଁ ହେବ । ଏହି ମାର୍ଗରେ ଆଜି ଆମ ସମସ୍ତଙ୍କୁ “ ଆବର୍ଜନା ଭାରତ ଛାଡ଼ ” ର ସଂକଳ୍ପକୁ ବି ଦୋହରାଇବାକୁ ପଡ଼ିବ ।


    ଆସନ୍ତୁ ,


    ଆଜି ଠାରୁ 15 ଅଗଷ୍ଟ ପର୍ଯ୍ୟନ୍ତ ଅର୍ଥାତ୍‌ ସ୍ୱତନ୍ତ୍ରତା ଦିବସ ପର୍ଯ୍ୟନ୍ତ ଦେଶରେ ଏକ ସପ୍ତାହ ଲମ୍ବା ଅଭିଯାନ ଚଳାଇବା । ସ୍ୱରାଜର ସମ୍ମାନର ସପ୍ତାହ ଅର୍ଥାତ୍‌ , “ ଆବର୍ଜନା ଭାରତ ଛାଡ଼ ସପ୍ତାହ ” । ମୋର ପ୍ରତ୍ୟେକ ଜିଲ୍ଲାର ଦାୟିତ୍ୱବାନ ଅଧିକାରୀମାନଙ୍କୁ ଏହି ନିବେଦନ ଯେ ଏହି ସପ୍ତାହରେ ନିଜ ନିଜ ଜିଲ୍ଲାମାନଙ୍କର ସବୁ ଗ୍ରାମରେ ଗୋଷ୍ଠୀ ଶୌଚାଳୟ ନିର୍ମାଣ କରନ୍ତୁ , ସେଗୁଡ଼ିକର ମରାମତି ଅଭିଯାନ ଚଳାନ୍ତୁ । ଯେଉଁଠାରେ ଅନ୍ୟ ରାଜ୍ୟମାନଙ୍କର ସାଥୀ ଶ୍ରମିକମାନେ ରହୁଛନ୍ତି , ସେଭଳି ସ୍ଥାନ ଉପରେ ପ୍ରାଥମିକତା ଆଧାରରେ ଏହି କାର୍ଯ୍ୟ ସଂପାଦନ କରନ୍ତୁ । ଏହି ଭଳି ଭାବେ ବର୍ଜ୍ୟକୁ କମ୍ପୋଷ୍ଟ ପ୍ରସ୍ତୁତ କରିବାର କାର୍ଯ୍ୟ ହୋଇପାରିବ , ଗୋବରଧନ ମିଳିପାରିବ , ଜଳ ପୁନଃଚକ୍ରଣ କାର୍ଯ୍ୟ ହୋଇପାରିବ , ଏକକ ବ୍ୟବହାର ପ୍ଲାଷ୍ଟିକରୁ ମୁକ୍ତି ମିଳିପାରିବ ଏବଂ ଏଥିପାଇଁ ଆମମାନଙ୍କୁ ସମସ୍ତଙ୍କୁ ମିଳିମିଶି ଆଗକୁ ଅଗ୍ରସର ହେବାକୁ ପଡ଼ିବ ।


    ସାଥୀଗଣ ,


    ଯେମିତି ଗଙ୍ଗାଜୀଙ୍କ ନିର୍ମଳତାକୁ ନେଇ ଆମକୁ ଉତ୍ସାହଜନକ ପରିଣାମ ମିଳୁଛି , ସେହିଭଳି ଦେଶର ଅନ୍ୟାନ୍ୟ ନଦୀମାନଙ୍କୁ ମଧ୍ୟ ପ୍ରଦୂଷଣରୁ ମୁକ୍ତ କରିବାକୁ ପଡ଼ିବ । ଏଠାରେ ଅତି ପାଖରେ ହିଁ ଯମୁନା ନଦୀ ପ୍ରବାହିତ ହେଉଛି । ଯମୁନା ଯାହାକୁକି ସମସ୍ତ ବର୍ଜ୍ୟନାଳରୁ ମୁକ୍ତ କରିବାର ଅଭିଯାନକୁ ଆମକୁ ଆହୁରି ତ୍ୱରାନ୍ୱିତ କରିବାକୁ ହେବ । ସେଥିପାଇଁ ଯମୁନା ନଦୀ ଆଖପାଖରେ ଥିବା ସମସ୍ତ ଗାଁ , ପ୍ରତିଟି ସହରରେ ବସବାସ କରୁଥିବା ସାଥୀମାନଙ୍କୁ ସାଙ୍ଗ କରିବା ଏବଂ ସେମାନଙ୍କ ସହଯୋଗ ଜୁଟାଇବା ଏକାନ୍ତ ଜରୁରି କାର୍ଯ୍ୟ ।


    ହଁ , ଆଉ ଗୋଟିଏ କଥା , ଏସବୁ କାର୍ଯ୍ୟ କରିବା ବେଳେ ଦୁଇ ଗଜର ଦୂରତା ରକ୍ଷା , ମାସ୍କ ପିନ୍ଧିବା ମଧ୍ୟ ଏକାନ୍ତ ଜରୁରି । ଏହି ନିୟମକୁ ଯେପରି କେହି ଭୁଲି ନଯା ’ ନ୍ତି । କରୋନା ଭାଇରସ ଆମର ମୁହଁ ଏବଂ ନାକର ମାର୍ଗ ଦେଇ ସଂକ୍ରମଣ କରିଥାଏ ଏବଂ ବିସ୍ତାରିତ ମଧ୍ୟ ହୋଇଥାଏ । ତେଣୁ ଏପରି ସ୍ଥଳେ ମାସ୍କ ପିନ୍ଧିବା , ଦୂରତା ରକ୍ଷା ଏବଂ ସାର୍ବଜନିକ ସ୍ଥାନରେ ଛେପ ଖଙ୍କାର ନଫିଙ୍ଗିବା ନିୟମକୁ ଆମେ କଡ଼ାକଡ଼ି ଭାବେ ପାଳନ କରିବା ଆବଶ୍ୟକ ।


    ନିଜକୁ ସୁରକ୍ଷିତ ରଖିବା ସହ , ଏହି ବ୍ୟାପକ ଅଭିଯାନକୁ ବି ଆମମାନଙ୍କୁ ସଫଳ କରିବାର ଅଛି । ଏହି ବିଶ୍ୱାସର ସହିତ ଆଉ ଥରେ ଏହି ରାଷ୍ଟ୍ରୀୟ ସ୍ୱଚ୍ଛତା କେନ୍ଦ୍ର ପାଇଁ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଅଭିନନ୍ଦନ ଜଣାଉଛି!!


    ବହୁତ ବହୁତ କୃତଜ୍ଞତା ଜ୍ଞାପନ କରୁଛି !!!


    **********


    

    
    (Release ID: 1644503) Visitor Counter : 9
    
    
      Read this release in: Hindi , English , Urdu , Marathi , Bengali , Manipuri , Assamese , Punjabi , Gujarati , Tamil , Telugu , Kannada , Malayalam