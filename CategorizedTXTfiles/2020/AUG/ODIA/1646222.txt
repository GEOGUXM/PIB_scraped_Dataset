      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      74ତମ ସ୍ୱାଧୀନତା ଦିବସ ସମାରୋହ-ଅଗଷ୍ଟ 15, 2020 ଅବସରରେ ଲାଲକିଲ୍ଲାର ପ୍ରାଚୀରରୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଭିଭାଷଣ
      Posted On: 15 AUG 2020 2:20PM by PIB Bhubaneshwar


    ମୋର ପ୍ରିୟ ଦେଶବାସୀ


    ସ୍ୱାଧୀନତାର ଏହି ପବିତ୍ର ଅବସରରେ ସମସ୍ତ ଦେଶବାସୀଙ୍କୁ ଅଭିନନ୍ଦନ ଓ ଶୁଭକାମନା ।


    ଆଜି ଆମେ ସ୍ୱାଧୀନ ଭାରତରେ ଶାନ୍ତିରେ ନିଶ୍ୱାସ ନେଉଛୁ , ଏହା ପଛରେ ମା ’ ଭାରତୀଙ୍କ ଲକ୍ଷ ଲକ୍ଷ ସନ୍ତାନଙ୍କ ତ୍ୟାଗ , ବଳିଦାନ ଓ ଦେଶକୁ ସ୍ୱାଧୀନ କରିବା ଲାଗି ସମର୍ପଣ ରହିଛି । ଆଜି ସେ ସମସ୍ତ ସ୍ୱାଧୀନତା ସଂଗ୍ରାମୀ , ବୀର ଯୋଦ୍ଧା ଓ ଶହୀଦମାନଙ୍କୁ ପ୍ରଣାମ କରିବାର ପର୍ବ ।


    ଆମ ସେନାବାହିନୀର ସାହସୀ ଯବାନ , ଅର୍ଦ୍ଧସାମରିକ ବାହିନୀ , ପୁଲିସ ଯବାନ , ସୁରକ୍ଷା ବାହିନୀ ସମସ୍ତେ ମା ’ ଭାରତୀ ଓ ଜନସାଧାରଣଙ୍କ ସୁରକ୍ଷାରେ ନିୟୋଜିତ ରହିଛନ୍ତି । ଆଜି ସେ ସମସ୍ତଙ୍କୁ ଆଦରପୂର୍ବକ ସ୍ମରଣ କରିବାର ପର୍ବ ।


    ଆଜି ଶ୍ରୀ ଅରବିନ୍ଦ ଘୋଷଙ୍କ ଜୟନ୍ତୀ । ଆଧ୍ୟାତ୍ମିକତା ଠାରୁ ଆରମ୍ଭ କରି ଜାତୀୟତାବାଦ ପର୍ଯ୍ୟନ୍ତ ତାଙ୍କର ଜୀବନଯାତ୍ରା ଆମକୁ ଦେଶ ସେବା କରିବା ପାଇଁ ପ୍ରେରଣା ପ୍ରଦାନ କରିଥାଏ । ଆମେ ଏକ ବିଶେଷ ପରିସ୍ଥିତି ମଧ୍ୟ ଦେଇ ଗତି କରୁଛୁ । ଆଜି ଛୋଟ ଛୋଟ ପିଲା ମୋ ସମ୍ମୁଖରେ ଦେଖାଯାଉ ନାହାନ୍ତି । କାହିଁକି କରୋନା ସମସ୍ତଙ୍କୁ ଅଟକାଇ ଦେଇଛି ।


    ଏ କରୋନା ସମୟରେ ଲକ୍ଷ ଲକ୍ଷ କରୋନା ଯୋଦ୍ଧା , ଡାକ୍ତର , ନର୍ସ , ସଫେଇ କର୍ମଚାରୀ , ଆମ୍ବୁଲାନ୍ସ ଡ୍ରାଇଭର ଏମିତି କେତେ ପେସାଦାର ନିଜକୁ ମହାମାରୀ ବିରୋଧୀ ଲଢ଼େଇରେ ସାମିଲ କରି ଦେଇଛନ୍ତି। ସେମାନେ ଦୀର୍ଘ ସମୟ ଧରି ‘ ସେବା ପରମୋ ଧର୍ମଃ ’ ମନ୍ତ୍ରକୁ ପାଳନ କରି ଦେଖାଇଛନ୍ତି । ସମ୍ପୂର୍ଣ୍ଣ ସମର୍ପଣ ଭାବନା ନେଇ ମା ’ ଭାରତୀର ସନ୍ତାନମାନଙ୍କର ସେବା କରୁଛନ୍ତି । ସେ ସମସ୍ତ କରୋନା ଯୋଦ୍ଧାଙ୍କୁ ମଧ୍ୟ ମୁଁ ଆଜି ପ୍ରଣାମ କରୁଛି ।


    ଏ କରୋନା ସମୟରେ , ଆମର ଅନେକ ଭାଇ - ଭଉଣୀ ପ୍ରଭାବିତ ହୋଇଛନ୍ତି । ଅନେକ ପରିବାର ପ୍ରଭାବିତ ହୋଇଛନ୍ତି । ଅନେକଙ୍କୁ ଜୀବନ ବଳି ଦେବାକୁ ପଡିଛି । ମୁଁ ସେ ସମସ୍ତ ପରିବାର ପ୍ରତି ନିଜର ସମ୍ବେଦନଶୀଳତା ପ୍ରକଟ କରୁଛି । ମୋର ବିଶ୍ୱାସ , ଏ କରୋନା ବିରୋଧରେ 130 କୋଟି ଦେଶବାସୀଙ୍କ ଅଦମ୍ୟ ଇଚ୍ଛାଶକ୍ତି ଓ ଦୃଢ଼ସଂକଳ୍ପ ଆମକୁ ବିଜେତା କରିବ ।


    ବିଗତ କିଛିଦିନ ମଧ୍ୟରେ ଆମେ ଅନେକ ପ୍ରକାରର ସଂକଟ ମଧ୍ୟ ଦେଇ ଗତି କରିଛୁ । ବିଶେଷ କରି ଉତ୍ତର - ପୂର୍ବ , ପୂର୍ବ ଭାରତ , ଦକ୍ଷିଣ ଭାରତ , ପଶ୍ଚିମ ଭାରତର କିଛି ଅଞ୍ଚଳରେ ବନ୍ୟାର ପ୍ରକୋପ , ଅନେକ ସ୍ଥାନରେ ଭୂସ୍ଖଳନ , ଏମିତି ଅନେକ ସମସ୍ୟାର ସମ୍ମୁଖୀନ ହେବାକୁ ପଡ଼ୁଛି । ଅନେକ ଲୋକଙ୍କ ଜୀବନ ଯାଇଛି । ମୁଁ ସେସବୁ ପରିବାର ପ୍ରତି ନିଜର ସମବେଦନା ବ୍ୟକ୍ତ କରୁଛି । ରାଜ୍ୟ ସରକାରଙ୍କ ସହିତ କାନ୍ଧରେ କାନ୍ଧ ମିଶାଇ ଏପରି ସଂକଟ ସମୟରେ ସବୁବେଳେ ଦେଶ ଏକାଠି ହୋଇ ଛିଡ଼ା ହେବ । କେନ୍ଦ୍ର ସରକାର , ରାଜ୍ୟ ସରକାର , ଆମେ ସମସ୍ତେ ମିଶି ତୁରନ୍ତ ଯେତିକି ସହାୟତା ପଠାଇ ହେବ ସଫଳତା ପୂର୍ବକ ସେହି କାର୍ଯ୍ୟ ସମ୍ପାଦନ କରୁଛୁ ।


    ମୋର ପ୍ରିୟ ଦେଶବାସୀ , ଆମ ପାଇଁ ଏ ସ୍ୱାଧୀନତାର ପର୍ବ , ସ୍ୱାଧୀନତାର ବୀରମାନଙ୍କୁ ସ୍ମରଣ କରିବା ଲାଗି ନୂଆ ସଂକଳ୍ପର ଶକ୍ତିର ଏକ ଅବସର ଆଣିଥାଏ । ଆମ ପାଇଁ ନୂଆ ପ୍ରେରଣା ନେଇ ଆସିଥାଏ , ନୂଆ ଉତ୍ସାହ , ନୂଆ ଉଦ୍ଦୀପନା ନେଇ ଆଣିଥାଏ । ଚଳିତ ବର୍ଷ ଆମ ପାଇଁ ସଂକଳ୍ପ ନେବା ଅତି ଆବଶ୍ୟକ ହୋଇପଡ଼ିଛି। ଏହା ସବୁଠୁ ଶୁଭ ଅବସର । କାରଣ ଆସନ୍ତା ବର୍ଷ ଆମେ ଯେଉଁ ସ୍ୱାଧୀନତା ଦିବସ ପାଳନ କରିବା ତାହା ହେବ ଆମ ଦେଶ ସ୍ୱାଧୀନତାର 75ତମ ବର୍ଷରେ ପ୍ରବେଶ କରିବା । ଏହା ଏକ ବହୁତ ବଡ଼ ଅବସର । ସେଥିପାଇଁ ଆଜି ଆଗାମୀ ଦୁଇ ବର୍ଷ ଲାଗି ବହୁତ ବଡ଼ ସଂକଳ୍ପ ନେଇ ଆମକୁ ଚାଲିବାକୁ ହେବ - 130 କୋଟି ଦେଶବାସୀଙ୍କୁ ଚାଲିବାକୁ ହେବ । ସ୍ୱାଧୀନତାର 75ତମ ବର୍ଷରେ ଆମେ ଯେତେବେଳେ ପ୍ରବେଶ କରିବା, ଏହାକୁ ଆମେ ଆମ ସଂକଳ୍ପ ପୂର୍ତ୍ତିର ଏକ ମହାପର୍ବ ଭାବେ ମଧ୍ୟ ପାଳନ କରିବୁ ।


    ମୋର ପ୍ରିୟ ଦେଶବାସୀ , ଆମର ପୂର୍ବପୁରୁଷମାନେ ଅଖଣ୍ଡ , ଏକନିଷ୍ଠ ତପସ୍ୟା କରି , ତ୍ୟାଗ ଓ ବଳିଦାନର ଉଚ୍ଚ ଭାବନାକୁ ପ୍ରତିଷ୍ଠା କରି ଆମକୁ ସ୍ୱାଧୀନତା ଦେଇଛନ୍ତି । ଆମେ ଏକଥା ଭୁଲିଯିବା ଉଚିତ ନୁହେଁ ଯେ ଏକତା ସବୁ କ୍ଷେତ୍ରରେ ସ୍ୱାଧୀନତାର ବହ୍ନି ଜଳିଥିଲା । ସ୍ୱାଧୀନତାର ଇଚ୍ଛାକୁ ନେଇ ସମସ୍ତେ କିଛି ନା କିଛି ପ୍ରୟାସ କରିଛନ୍ତି , ସଂଘର୍ଷ କରିଛନ୍ତି , ତ୍ୟାଗ କରିଛନ୍ତି । ଯୁବାବସ୍ଥା ଜେଲରେ କାଟି ଦେଇଛନ୍ତି । ଜୀବନର ସମସ୍ତ ସ୍ୱପ୍ନକୁ ଜଳାଞ୍ଜଳି ଦେଇ ଫାଶୀଖୁଣ୍ଟକୁ ଆଲିଙ୍ଗନ କରି ନେଇଛନ୍ତି । ଏପରି ବୀରମାନଙ୍କୁ ପ୍ରଣାମ କରିବାର ଏହା ଅଦ୍ଭୂତ ଅବସର । ଗୋଟିଏ ପଟେ ସଶସ୍ତ୍ର କ୍ରାନ୍ତି , ଅନ୍ୟପଟେ ଜନ ଆନ୍ଦୋଳନର ସମୟ । ପୂଜ୍ୟ ବାପୁଙ୍କ ନେତୃତ୍ୱରେ ରାଷ୍ଟ୍ର ଜାଗରଣ ସହିତ ଜନ ଆନ୍ଦୋଳନର ଏକ ଧାରା ସ୍ୱାଧୀନତା ଆନ୍ଦୋଳନକୁ ଏକ ନୂଆ ଶକ୍ତି ଦେଲା ଏବଂ ଆମେ ଆଜି ସ୍ୱାଧୀନତାର ପର୍ବ ପାଳନ କରୁଛୁ ।


    ଏହି ସ୍ୱାଧୀନତାର ସଂଘର୍ଷରେ ଭାରତର ଆତ୍ମାକୁ ଦଳିମକଚି ଦେବା ଲାଗି ମଧ୍ୟ ନିରନ୍ତର ଅଗଣିତ ପ୍ରୟାସ ହେଲା । ଭାରତର ନିଜସ୍ୱ ସଂସ୍କୃତି , ପରମ୍ପରା , ରୀତିନୀତି ଏ ସବୁକୁ ନଷ୍ଟ କରିବା ଲାଗି ନାନା ପ୍ରକାରର ପ୍ରୟାସ କରାଗଲା । ଶହ ଶହ ବର୍ଷର ସେହି କାଳଖଣ୍ଡରେ ସାମ , ଦାମ , ଦଣ୍ଡ , ଭେଦ ସବୁକିଛି ଚରମ ସୀମାରେ ରହିଥିଲା । ଆହୁରି କିଛି ଲୋକ ନିଜକୁ ଭାବି ନେଇଥିଲେ ଯେ ସେମାନେ ‘ ଯାବତ ଚନ୍ଦ୍ର ଦିବାକରୌ ’ ଭଳି ଏଠାକୁ ଶାସନ କରିବା ଲାଗି ଆସିଛନ୍ତି । ସେମାନଙ୍କର ଚିନ୍ତାଧାରା ଥିଲା ଯେ ଅନେକ ରାଜାରାଜୁଡ଼ା , ଭିନ୍ନ ଭିନ୍ନ ଲୋକଭାଷା , ବେଶପୋଷାକ , ଖାଦ୍ୟପେୟ , ଅନେକ ଭାଷା , ଏତେ ବିବିଧତା କାରଣରୁ ବିଭାଜିତ ହୋଇ ରହିଥିବା ଏତେ ବଡ଼ ବିଶାଳ ଦେଶ କେବେ ବି ଏକଜୁଟ ହୋଇ ସ୍ୱାଧୀନତା ସଂଗ୍ରାମ ଲଢ଼ିପାରିବ ନାହିଁ । କିନ୍ତୁ ଏ ଦେଶର ପ୍ରାଣ - ଶକ୍ତିକୁ ସେମାନେ ଚିହ୍ନ ପାରିଲେ ନାହିଁ । ଅନ୍ତର୍ଭୂତ ଯେଉଁ ପ୍ରାଣ ଶକ୍ତି ରହିଛି । ଏକ ସୂତ୍ର - ଏକ ସମ୍ପର୍କର ଡୋରିକୁ ସେମାନେ ଚିହ୍ନି ପାରିଲେ ନାହିଁ , ଏହା ହିଁ ସ୍ୱାଧୀନତାର ସେହି ପର୍ବରେ ସମ୍ପୂର୍ଣ୍ଣ ଶକ୍ତି ସହିତ ସଂଗ୍ରାମରେ ଉଭା ହେଲା ତା ’ ପରେ ଯାଇ ଦେଶ ସ୍ୱାଧୀନତା ସଂଗ୍ରାମରେ ବିଜୟୀ ହେଲା ।


    ଆମେ ଏହା ମଧ୍ୟ ଜାଣିଛୁ ଯେ ଏପରି ଏକ ସମୟ ଥିଲା , ଯେତେବେଳେ ବିସ୍ତାରବାଦ ଚିନ୍ତାଧାରା ରଖୁଥିବା ଲୋକମାନେ ସାରା ବିଶ୍ୱରେ ଯେଉଁଠି ବ୍ୟାପିବାକୁ ଚାହିଁଥିଲେ , ବ୍ୟାପିଯିବାର ପ୍ରୟାସ କଲେ । ନିଜର ପତାକା ପୋତିବା ଲାଗି ଚେଷ୍ଟା କଲେ । କିନ୍ତୁ ଭାରତର ସ୍ୱାଧୀନତା ଆନ୍ଦୋଳନ ସମଗ୍ର ବିଶ୍ୱ ପାଇଁ ଏକ ପ୍ରେରଣାର ପୁଞ୍ଜି ପାଲଟିଗଲା । ଦିବ୍ୟ ସ୍ତମ୍ଭ ପାଲଟିଗଲା । ବିଶ୍ୱରେ ମଧ୍ୟ ସ୍ୱାଧୀନତାର ଆଲୋକ ଜାଗି ଉଠିଲା । ଯେଉଁମାନେ ବିସ୍ତାରବାଦର ଅନ୍ଧ ପ୍ରତିଯୋଗିତାରେ ମାତି ନିଜର ପତାକା ପୋତିବାରେ ଲାଗିଥିଲେ , ସେମାନେ ସେହି ଉଦ୍ଦେଶ୍ୟକୁ ସାଧିତ କରିବା ଲାଗି - ବିଶ୍ୱକୁ ଦୁଇ ଦୁଇଟି ମହା - ବିଶ୍ୱଯୁଦ୍ଧ ଭିତରକୁ ଠେଲି ଦେଲେ । ମାନବତାକୁ ଛାରଖାର କରିଦେଲେ , ଲକ୍ଷ ଲକ୍ଷ ଜୀବନ ଉଜାଡ଼ି ଦେଲେ , ବିଶ୍ୱକୁ ଧ୍ୱଂସ ମୁଖକୁ ଠେଲିଦେଲେ ।


    ଏପରି ଏକ ସମୟରେ ମଧ୍ୟ , ଯୁଦ୍ଧର ବିଭୀଷିକା ମଧ୍ୟରେ ଭାରତ ନିଜ ସ୍ୱାଧୀନତାର ଆଶା ଛାଡ଼ିଲା ନାହିଁ । ଏ ଲକ୍ଷ୍ୟ ମଳିନ ସୁଦ୍ଧା ହେଲା ନାହିଁ । ଦେଶ ବଳିଦାନ ଆବଶ୍ୟକତା ସମୟରେ , ବଳିଦାନ ଦେଇ ଚାଲିଲା। ଆବଶ୍ୟକତା ସମୟରେ , କଷ୍ଟ ସହି ଚାଲିଲା , ଜରୁରି ସମୟରେ ଜନ ଆନ୍ଦୋଳନ ଛିଡ଼ା କଲା । ଭାରତର ଏ ସଂଘର୍ଷ ସାରା ବିଶ୍ୱରେ ସ୍ୱାଧୀନତା ପାଇଁ ଏକ ପରିବେଶ ସୃଷ୍ଟି କଲା । ଏହାଫଳରେ ସାରା ବିଶ୍ୱରେ ଯେଉଁ ପରିବର୍ତ୍ତନ ଆସିଲା , ତାହାଦ୍ୱାରା ଭାରତ ବିସ୍ତାରବାଦ ସମ୍ମୁଖରେ ଏକ ଆହ୍ୱାନ ପାଲଟିଗଲା - ଇତିହାସ ଏ କଥାକୁ କେବେ ଅସ୍ୱୀକାର କରିପାରିବ ନାହିଁ ।


    ମୋର ପ୍ରିୟ ଦେଶବାସୀ ,


    ସ୍ୱାଧୀନତାର ସଂଘର୍ଷରେ , ସାରା ବିଶ୍ୱରେ , ଭାରତ ମଧ୍ୟ ଏକତାର ଶକ୍ତି , ନିଜ ସାମଗ୍ରିକ ଶକ୍ତି , ଉଜ୍ଜ୍ୱଳ ଭବିଷ୍ୟତ ପ୍ରତି ନିଜର ସଂକଳ୍ପ , ସମର୍ପଣ ଓ ପ୍ରେରଣା - ସେ ଶକ୍ତିକୁ ନେଇ ଦେଶକୁ ଆଗକୁ ବଢ଼ି ଚାଲିଲା ।


    ମୋର ପ୍ରିୟଦେଶବାସୀ ,


    କରୋନା ବୈଶ୍ୱିକ ମହାମାରୀ ସମୟରେ 130 କୋଟି ଭାରତୀୟ ସଂକଳ୍ପ ନେଲେ, ସଂକଳ୍ପ ଥିଲା ଆତ୍ମନିର୍ଭର ହେବାର । ଆହୁରି ଆତ୍ମନିର୍ଭର ଭାରତ ଆଜି ପ୍ରତ୍ୟେକ ହିନ୍ଦୁସ୍ତାନୀର ମନ - ମସ୍ତିଷ୍କରେ ଛାଇ ହୋଇ ରହିଛି । ଆତ୍ମନିର୍ଭର ଭାରତ - ଏହା ଏକ ଶବ୍ଦ ମାତ୍ର ନୁହେଁ , ଏହା ଆଜି 130 କୋଟି ଦେଶବାସୀଙ୍କ ପାଇଁ ମନ୍ତ୍ର ପାଲଟି ଯାଇଛି ।


    ଆମେ ଆତ୍ମନିର୍ଭରତାର କଥା ଆଲୋଚନା କରିବା। ଆମ ଭିତରୁ ଯେଉଁମାନେ 25-30 ବର୍ଷ ବୟସରୁ ଅଧିକ ହୋଇଥିବେ , ସେମାନେ ସମସ୍ତେ ନିଜ ପରିବାରରେ ନିଜ ମାତା - ପିତା କିମ୍ବା ଘରେ ଥିବା ବୟସ୍କ ଲୋକମାନଙ୍କ ଠାରୁ ଶୁଣିଥିବେ ଯେ , ପୁଅ - ଝିଅ 20-21 ବର୍ଷର ହୋଇଗଲଣି ମାନେ ନିଜ ଗୋଡ଼ରେ ନିଜେ ଛିଡ଼ା ହୁଅ । 20-21 ବର୍ଷରେ ମଧ୍ୟ ସନ୍ତାନମାନଙ୍କୁ ନିଜ ଗୋଡ଼ରେ ନିଜେ ଛିଡ଼ା ହେବା ଲାଗି ଆଶା କରୁଥିଲା ପରିବାର । ଆମେ ସ୍ୱାଧୀନତାର 75 ବର୍ଷ ଠାରୁ ଗୋଟିଏ ପାଦ ଦୂରରେ ରହିଛୁ । ଭାରତ ଭଳି ଦେଶକୁ ମଧ୍ୟ ନିଜ ଗୋଡ଼ରେ ନିଜେ ଛିଡ଼ା ହେବା ଅନିବାର୍ଯ୍ୟ ହୋଇପଡ଼ିଛି । ଆତ୍ମନିର୍ଭରଶୀଳ ହେବା ଜରୁରି ହୋଇପଡ଼ିଛି । ଯାହା ପରିବାର ପାଇଁ ଆବଶ୍ୟକ , ତାହା ଦେଶ ପାଇଁ ମଧ୍ୟ ଆବଶ୍ୟକ । ସେଥିପାଇଁ ମୋର ବିଶ୍ୱାସ ରହିଛି ଯେ ଭାରତ ଏହି ସ୍ୱପ୍ନକୁ ଚରିତାର୍ଥ କରି ହିଁ ରହିବ । ଏହାର କାରଣ ମୋ ଦେଶର ନାଗରିକମାନଙ୍କର ସାମର୍ଥ୍ୟ ପ୍ରତି ମୋର ବିଶ୍ୱାସ ରହିଛି । ମୋ ଦେଶର ପ୍ରତିଭାକୁ ନେଇ ମୁଁ ଗର୍ବିତ । ମୋର ଏ ଦେଶର ଯୁବକମାନଙ୍କ ଠାରେ , ଦେଶର ମାତୃଶକ୍ତିରେ, ଆମ ମହିଳାମାନଙ୍କ ମଧ୍ୟରେ ଯେଉଁ ଅପ୍ରତିମ ସାମର୍ଥ୍ୟ ରହିଛି ତା ’ ଉପରେ ମଧ୍ୟ ମୋର ବିଶ୍ୱାସ ରହିଛି । ମୋର ହିନ୍ଦୁସ୍ତାନର ଚିନ୍ତାଧାରା , ହିନ୍ଦୁସ୍ତାନର ଆଭିମୁଖ୍ୟ ଉପରେ ବିଶ୍ୱାସ ରହିଛି । ଇତିହାସ ସାକ୍ଷୀ ରହିଛି ଯେ ଭାରତ ସବୁବେଳେ ନିଜ ଧାର୍ଯ୍ୟ ଲକ୍ଷ୍ୟକୁ ହାସଲ କରିଆସିଛି ।


    ଏହି କାରଣରୁ ଆମେ ଆତ୍ମନିର୍ଭର ଭାରତ କଥା କହିବା ବେଳେ ସାରା ବିଶ୍ୱ ଏଥିପ୍ରତି ଉତ୍ସୁକ ହୋଇ ଚାହିଁ ରହୁଛି , ଭାରତ ଠାରୁ ଆଶା ମଧ୍ୟ କରୁଛି । ଆମକୁ ସେହି ଆଶାଆକାଂକ୍ଷାକୁ ପୂରଣ କରିବା ଲାଗି ନିଜକୁ ଯୋଗ୍ୟ କରିବା ଅତ୍ୟନ୍ତ ଆବଶ୍ୟକ । ଆମେ ନିଜକୁ ପ୍ରସ୍ତୁତ କରିବା ଅତ୍ୟନ୍ତ ଜରୁରି ।


    ଭାରତ ଭଳି ବିଶାଳ ଦେଶ , ଯୁବଶକ୍ତିରେ ପରିପୂର୍ଣ୍ଣ । ଆତ୍ମନିର୍ଭର ଭାରତର ପ୍ରଥମ ସର୍ତ୍ତ ହେଉଛି-ଆତ୍ମବିଶ୍ୱାସରେ ପରିପୂର୍ଣ୍ଣ ଭାରତ । ଏହା ତା ’ ର ମୂଳଦୁଆ । ଏହା ହିଁ ବିକାଶକୁ ନୂଆ ଗତି , ନୂଆ ଶକ୍ତି ପ୍ରଦାନ କରିବାର ସାମର୍ଥ୍ୟ ରଖିଥାଏ ।


    ଭାରତ ‘ ବିଶ୍ୱ ଏକ ପରିବାର ’ ସଂସ୍କାରକୁ ନେଇ ଚାଲିଆସିଛି । ବେଦରେ କୁହାଯାଇଛି - “ ବସୁଧୈବ କୁଟୁମ୍ବକମ ” । ବିନୋବା ଭାବେ କହିଛନ୍ତି - “ ଜୟ ଜଗତ ” । ସେଥିପାଇଁ ଆମ ଲାଗି ସାରା ବିଶ୍ୱ ଗୋଟିଏ ପରିବାର । ସେଥିପାଇଁ ଆର୍ଥିକ ବିକାଶ ହେଉ , କିନ୍ତୁ ଏହା ସହିତ ମାନବ ଓ ମାନବତାକୁ ମଧ୍ୟ କେନ୍ଦ୍ରସ୍ଥାନରେ ରଖାଯାଉ , ଏହାର ମହତ୍ୱ ମଧ୍ୟ ରହୁ , ଏହାକୁ ନେଇ ଆମେ ଚାଲିଛୁ ।


    ଆଜି ବିଶ୍ୱ ଆନ୍ତଃସଂଯୁକ୍ତ , ପରସ୍ପର ଉପରେ ନିର୍ଭରଶୀଳ । ସେଥିପାଇଁ ସମୟର ଆବଶ୍ୟକତା ହେଉଛି ବିଶ୍ୱ ଅର୍ଥବ୍ୟବସ୍ଥାରେ ଭାରତ ଭଳି ବିଶାଳ ଦେଶର ଯୋଗଦାନ ବଢ଼ିବା ଉଚିତ । ବିଶ୍ୱ କଲ୍ୟାଣ ଲାଗି ମଧ୍ୟ ଏହା ଭାରତର କର୍ତ୍ତବ୍ୟ । ଭାରତକୁ ନିଜ ଯୋଗଦାନ ବଢ଼ାଇବାକୁ ହେବ । ଭାରତ ନିଜକୁ ସଶକ୍ତ କରିବା ସହ ଆତ୍ମନିର୍ଭରଶୀଳ କରିବାକୁ ହେବ । ଜଗତ କଲ୍ୟାଣ ଲାଗି ମଧ୍ୟ ଆମେ ନିଜକୁ ସାମର୍ଥ୍ୟବାନ କରିବା ଉଚିତ । ଆମର ମୂଳଦୁଆ ସୁଦୃଢ଼ ହେଲେ , ଆମ ନିଜର ସାମର୍ଥ୍ୟ ରହିଲେ ଆମେ ବିଶ୍ୱର କଲ୍ୟାଣ ଦିଗରେ ମଧ୍ୟ ପଦକ୍ଷେପ ଗ୍ରହଣ କରିପାରିବା ।


    ଆମ ଦେଶରେ ଅପାର ପ୍ରାକୃତିକ ସମ୍ପଦ ରହିଛି , କ ’ ଣ ନାହିଁ । ଆଜି ସମୟର ଆବଶ୍ୟକତା ହେଉଛି ଆମର ଏହି ପ୍ରାକୃତିକ ସମ୍ବଳର ମୂଲ୍ୟ ବୃଦ୍ଧି କରିବାକୁ ହେବ , ଆମେ ଆମ ମାନବ ପୁଞ୍ଜିର ମୂଲ୍ୟ ବୃଦ୍ଧି କରିବା , ଏହାକୁ ନୂଆ ଉଚ୍ଚତାକୁ ନେଇଯିବା । ଆମେ ଦେଶରୁ କେତେ ଦିନ ପର୍ଯ୍ୟନ୍ତ କଞ୍ଚାମାଲ ବିଦେଶକୁ ପଠାଉଥିବା? ଭାବନ୍ତୁ ତ ’ କଞ୍ଚାମାଲ ବିଶ୍ୱକୁ ପଠାଇବା ଏବଂ ସେଠାରୁ ନୂତନ ସାମଗ୍ରୀ ଦେଶକୁ ଆଣିବା , ଏ ଖେଳ କେତେଦିନ ପର୍ଯ୍ୟନ୍ତ ଚାଲିଥିବ ? ସେଥିପାଇଁ ଆମକୁ ଆତ୍ମନିର୍ଭରଶୀଳ ହେବାକୁ ପଡ଼ିବ । ଆମର ପ୍ରତ୍ୟେକ ଶକ୍ତି ଉପରେ ବୈଶ୍ୱିକ ଆବଶ୍ୟକତା ଅନୁଯାୟୀ ମୂଲ୍ୟବୃଦ୍ଧି କରିବାକୁ ହେବ । ଏହା ଆମର ଦାୟିତ୍ୱ । ଏହି ମୂଲ୍ୟ ସମ୍ବର୍ଦ୍ଧନ ଦିଗରେ ଆମକୁ ଆଗକୁ ବଢ଼ିବାକୁ ହେ , ଆମେ ବିଶ୍ୱରେ ଯୋଗଦାନ କରିବା ଲାଗି ଆଗକୁ ବଢ଼ିବା ଲାଗି ଚାହୁଁଛୁ ।


    ସେହିପରି କୃଷି କ୍ଷେତ୍ରରେ, ଏପରି ଏକ ସମୟ ଥିଲା ଯେତେବେଳେ ଆମେ ବାହାରୁ ଗହମ ଆମଦାନୀ କରି ପେଟ ପୋଷୁଥିଲୁ । କିନ୍ତୁ ଆମ ଦେଶର କୃଷକମାନେ ଯେଉଁ ଚମତ୍କାର କରି ଦେଖାଇଲେ , ଆତ୍ମନିର୍ଭର ଭାରତ ଆଜି କୃଷି କ୍ଷେତ୍ରରେ ପ୍ରତିଫଳିତ ହୋଇଛି । ଆଜି ଭାରତର କୃଷକମାନେ ଭାରତର ନାଗରିକମାନଙ୍କ ପେଟ ଭରୁଛନ୍ତି । ଖାଲି ସେତିକି ନୁହେଁ ଆଜି ଭାରତ ଅନ୍ୟମାନଙ୍କୁ ଅନ୍ନ ଦେବା ଲାଗି ସମର୍ଥ ହୋଇପାରିଛି। ଯଦି ଏହା ଆତ୍ମନିର୍ଭର ଭାରତର ଶକ୍ତି ତା ’ ହେଲେ କୃଷି କ୍ଷେତ୍ରରେ ମଧ୍ୟ ମୂଲ୍ୟବୃଦ୍ଧିର ଆବଶ୍ୟକତା ରହିଛି । ବୈଶ୍ୱିକ ଆବଶ୍ୟକତା ଅନୁସାରେ ଆମର କୃଷି ଜଗତରେ ପରିବର୍ତ୍ତନର ଆବଶ୍ୟକତା ରହିଛି । ବିଶ୍ୱର ଚାହିଦାକୁ ପୂରଣ କରିବା ଲାଗି ଆମକୁ କୃଷି ଜଗତକୁ ମଧ୍ୟ ଆଗକୁ ବଢ଼ାଇବାକୁ ହେବ ।


    ଆଜି ଦେଶ ଅନେକ ନୂଆ ପଦକ୍ଷେପ ଗ୍ରହଣ କରୁଛି । ସେଥିପାଇଁ ଏବେ ଆପଣ ଦେଖନ୍ତୁ ମହାକାଶ କ୍ଷେତ୍ରକୁ ଆମେ ଖୋଲି ଦେଇଛୁ । ଦେଶର ଯୁବକମାନଙ୍କୁ ସୁଯୋଗ ମିଳୁଛି । ଆମେ କୃଷି କ୍ଷେତ୍ରକୁ ଆଇନର ଜାଲରୁ ମୁକ୍ତ କରି ଦେଇଛୁ , ବନ୍ଧନରୁ ମୁକ୍ତ କରି ଦେଇଛୁ । ଆମେ ଆତ୍ମନିର୍ଭର ଭାରତ ନିର୍ମାଣ କରିବା ଲାଗି ପ୍ରୟାସ କରିଛୁ । ଏବେ ଭାରତ ମହାକାଶ କ୍ଷେତ୍ରରେ ଶକ୍ତିଶାଳୀ ହେଲେ ପଡ଼ୋଶୀମାନେ ତା ’ ର ଲାଭ ପାଇପାରିବେ । ଶକ୍ତି କ୍ଷେତ୍ରରେ ଶକ୍ତିଶାଳୀ ହେଲେ ଅନ୍ୟ ଦେଶର ଅନ୍ଧକାର ଦୂର କରିବା ଲାଗି ଭାରତ ସହାୟତା କରିପାରିବ । ଦେଶ ସ୍ୱାସ୍ଥ୍ୟ କ୍ଷେତ୍ର ଭିତ୍ତିଭୂମିରେ ଆତ୍ମନିର୍ଭରଶୀଳ ହୋଇପାରିଲେ ବିଶ୍ୱର ଅନେକ ଦେଶ ପାଇଁ ପର୍ଯ୍ୟଟନ ଲକ୍ଷ୍ୟସ୍ଥଳୀ ରୂପରେ , ସ୍ୱାସ୍ଥ୍ୟ ଗନ୍ତବ୍ୟ ରୂପରେ ଭାରତ ପସନ୍ଦଯୋଗ୍ୟ ଦେଶ ହୋଇପାରିବ । ସେଥିପାଇଁ ଆବଶ୍ୟକ, ଭାରତ ନିର୍ମିତ ସାମଗ୍ରୀ ସାରା ବିଶ୍ୱରେ ପ୍ରଶଂସିତ ହେଉ । ଆମର ଦକ୍ଷ ମାନବ ସମ୍ବଳ ଦ୍ୱାରା ଯେଉଁ କାମ ହୋଇଥାଏ , ତା ’ ର ସାରା ବିଶ୍ୱରେ ପ୍ରଶଂସା କରାଯାଇଥାଏ , ଇତିହାସ ସାକ୍ଷୀ ରହିଛି ।


    ଆମେ ଆତ୍ମନିର୍ଭରଶୀଳତାର କଥା କହିଲେ ତା’ର ଅର୍ଥ କେବଳ ଆମଦାନୀ କମ କରିବା ନୁହେଁ । ଆତ୍ମନିର୍ଭରଶୀଳତାର ଅର୍ଥ ହେଉଛି ଆମର ଦକ୍ଷତା , ଆମର ମାନବ ସମ୍ବଳର ସାମର୍ଥ୍ୟ । ବାହାରୁ ଆସୁଥିବା ସାମଗ୍ରୀ ଦ୍ୱାରା ଏହି ସାମର୍ଥ୍ୟର ପ୍ରଭାବ କମିବାକୁ ଲାଗିଥାଏ । ପିଢ଼ି ପରେ ପିଢ଼ି ନଷ୍ଟ ହୋଇଯାଇଥାଏ । ଆମକୁ ସେହି ସାମର୍ଥ୍ୟକୁ ବଞ୍ଚାଇବାକୁ ହେବ ବଢ଼ାଇବାକୁ ହେବ । କୌଶଳକୁ ବଢ଼ାଇବାକୁ ହେବ , ସୃଜନଶୀଳତାକୁ ବଢ଼ାଇବାକୁ ହେବ ଏବଂ ଏହାକୁ ନେଇ ଆମେ ଆଗକୁ ବଢ଼ିବା । ଆମକୁ ଦକ୍ଷତା ବିକାଶ ଦିଗରେ ଗୁରୁତ୍ୱ ଦେବାକୁ ପଡ଼ିବ । ଆତ୍ମନିର୍ଭର ଭାରତ ପାଇଁ , ଆମର ସାମର୍ଥ୍ୟ ବଢ଼ାଇବା ପାଇଁ ।


    ମୋର ପ୍ରିୟ ଦେଶବାସୀ , ମୁଁ ଜାଣିଛି ଯେ ଆତ୍ମନିର୍ଭର ଭାରତ କଥା କହିଲେ , ଅନେକ ଆଶଙ୍କା ମଧ୍ୟ ପ୍ରକଟ ହୋଇଥାଏ । ମୁଁ ଏକଥାକୁ ଗ୍ରହଣ କରୁଛି ଯେ ଆତ୍ମନିର୍ଭର ଭାରତ ନିର୍ମାଣ ଲାଗି ଲକ୍ଷ ଲକ୍ଷ ଆହ୍ୱାନ ଆସିବ ଏବଂ ଯେତେବେଳେ ବିଶ୍ୱ ପ୍ରତିଦ୍ୱନ୍ଦ୍ୱିତା ସ୍ଥିତିରେ ରହିଛି , ଆହ୍ୱାନ ମଧ୍ୟ ବଢ଼ିଛି । କିନ୍ତୁ ଦେଶ ସମ୍ମୁଖରେ ଲକ୍ଷ ଲକ୍ଷ ଆହ୍ୱାନ ରହିଥିଲେ ସୁଦ୍ଧା କୋଟି କୋଟି ସମାଧାନ ଦେଉଥିବା ଶକ୍ତି ମଧ୍ୟ ରହିଛି । ମୋ ଦେଶବାସୀଙ୍କ ନିକଟରେ ସମାଧାନର ସାମର୍ଥ୍ୟ ମଧ୍ୟ ରହିଛି ।


    ଆପଣମାନେ ଦେଖନ୍ତୁ , କରୋନାର ସଂକଟ ସମୟରେ ଆମେ ଦେଖିଛୁ ଯେ ଅନେକ କଥାକୁ ନେଇ ଆମେ ସମସ୍ୟା ଭିତରେ ରହିଛୁ । ଆମକୁ ବିଶ୍ୱଠାରୁ ପାଇବାର ଅଛି କିନ୍ତୁ ବିଶ୍ୱ ଦେଇପାରୁନାହିଁ । ଆମ ଦେଶର ଯୁବକମାନେ , ଉଦ୍ୟମୀମାନେ , ଆମ ଦେଶର ଉଦ୍ୟୋଗ ଜଗତ ଭାରତର ବୋଝକୁ ମୁଣ୍ଡାଇଛନ୍ତି । ଯେଉଁ ଦେଶରେ ଏନ - 95 ମାସ୍କ ତିଆରି ହେଉନଥିଲା , ତିଆରି ହେଲା , ପିପିଇ ତିଆରି ହେଉନଥିଲା ତିଆରି ହେଲା । ଭେଣ୍ଟିଲେଟର ତିଆରି ହେଉନଥିଲା ତିଆରି ହେଲା । ଦେଶର ଆବଶ୍ୟକତା ପୂରଣ ହେବା ସହିତ ବିଶ୍ୱର ଆବଶ୍ୟକତା ପୂରଣ କରିବା ଲାଗି ରପ୍ତାନି କରିବା ଆମର ଶକ୍ତି ପାଲଟିଗଲା । ବିଶ୍ୱର ଦରକାର ଥିଲା ଆମେ ଦେଲୁ । ଆତ୍ମନିର୍ଭର ଭାରତ ବିଶ୍ୱକୁ କିଭଳି ଭାବେ ସହାୟତା କରିପାରିବ , ଆଜି ଆମେ ଏହା ମାଧ୍ୟମରେ ଦେଖିପାରୁଛୁ । ସେଥିପାଇଁ ବିଶ୍ୱର କଲ୍ୟାଣରେ ଭାରତର ଯୋଗଦାନ ଦାୟିତ୍ୱ ରହିଛି ।


    ବହୁତ ହୋଇଗଲା , ସ୍ୱାଧୀନ ଭାରତର ମାନସିକତା କ ’ ଣ ହେବା ଆବଶ୍ୟକ । ସ୍ୱାଧୀନ ଭାରତର ମାନସିକତା ହେବା ଉଚିତ - ଭୋକାଲ ଫର ଲୋକାଲ । ଆମ ସ୍ଥାନୀୟ ଉତ୍ପାଦର ଗୌରବଗାନ କରାଯିବା ଉଚିତ । ଆମେ ନିଜ ସାମଗ୍ରୀର ଗୁଣଗାନ କରିବା ନାହିଁ ଯଦି ସେଗୁଡ଼ିକୁ ଭଲ ହେବାର ସୁଯୋଗ ଜୁଟିବ ନାହିଁ , ସେମାନଙ୍କର ସାହସ ବଢ଼ିବ ନାହିଁ । ଆସନ୍ତୁ ଆମେ ମିଳିମିଶି ସଂକଳ୍ପ ନେବା , ସ୍ୱାଧୀନତାର 75 ବର୍ଷ ପର୍ବ ଆଡ଼କୁ ଆଗେଇ ଯିବା ସମୟରେ ଭୋକାଲ ଫର ଲୋକାଲ ଆମ ଜୀବନର ମନ୍ତ୍ର ହେଉ , ଆମେ ମିଳିମିଶି ଭାରତର ସେହି ଶକ୍ତିକୁ ବଢ଼ାଇବା ।


    ମୋର ପ୍ରିୟ ଦେଶବାସୀ ,


    ଆମ ଦେଶ କେତେ ବଡ଼ ବଡ଼ ଚମତ୍କାର କରିଥାଏ , କିପରି ଆଗକୁ ବଢ଼ିଥାଏ , ଏକଥା ଆମେ ଭଲ ଭାବେ ଜାଣିଛୁ । କେହି କେବେ ଚିନ୍ତା କରିଥିଲା କି ଦିନେ ଗରିବଙ୍କ ଜନଧନ ଆକାଉଣ୍ଟକୁ ଲକ୍ଷ ଲକ୍ଷ କୋଟି ଟଙ୍କା ସିଧାସଳଖ ଟ୍ରାନ୍ସଫର ହୋଇଯିବ ! କୃଷକମାନଙ୍କ କଲ୍ୟାଣ ଲାଗି ଏପିଏମସି ଭଳି ଆଇନରେ ଏତେ ପରିବର୍ତ୍ତନ ହୋଇପାରିବ ! ଆମର ବ୍ୟବସାୟୀମାନଙ୍କ ମୁଣ୍ଡରେ ଯେଉଁ ଡେମୋକ୍ଲିସଙ୍କ ଖଣ୍ଡା ଝୁଲୁଥିଲା - ସେହି ଅତ୍ୟାବଶ୍ୟକ ସାମଗ୍ରୀ ଆଇନରେ ଏତେ ବର୍ଷ ପରେ ପରିବର୍ତ୍ତନ କରାଯାଇଛି । କେହି କେବେ ଚିନ୍ତା କରିନଥିଲା ଯେ ଆମର ମହାକାଶ କ୍ଷେତ୍ର ଦେଶର ଯୁବକମାନଙ୍କ ପାଇଁ ଉନ୍ମୁକ୍ତ ହୋଇଯିବ । ଆଜି ଆମେ ଦେଖୁଛୁ ଯେ ଜାତୀୟ ଶିକ୍ଷା ନୀତି , ଏକ ରାଷ୍ଟ୍ର ଏକ ରାସନ କାର୍ଡ , ଏକ ରାଷ୍ଟ୍ର ଏକ ଗ୍ରୀଡ , ଏକ ରାଷ୍ଟ୍ର - ଏକ ଟିକସ , ଦେବାଳିଆ ଓ ଦେବାଳିଆପଣ ସଂହିତା , ବ୍ୟାଙ୍କଗୁଡ଼ିକର ସମ୍ମିଶ୍ରଣ , ଏସବୁ ପ୍ରୟାସ ଆଜି ଦେଶ ପାଇଁ ବାସ୍ତବ ରୂପ ନେଇଛି । ଦେଶର ବାସ୍ତବତାରେ ପରିଣତ ହୋଇଛି ।


    ଭାରତରେ ପରିବର୍ତ୍ତନର ଏହି ସମୟରେ ସଂସ୍କାରର ପରିଣାମକୁ ଆଜି ସାରା ବିଶ୍ୱ ଦେଖୁଛି । ଗୋଟିଏ ପରେ ଗୋଟିଏ , ପରସ୍ପର ସହ ଜଡ଼ିତ ଆମେ ଯେଉଁସବୁ ସଂସ୍କାର ଆଣୁଛୁ , ସାରା ବିଶ୍ୱ ସେଥିପ୍ରତି ଖୁବ ଗମ୍ଭୀର ଭାବେ ଦୃଷ୍ଟିପାତ କରିଛି । ଏହି କାରଣରୁ ବିଗତ ବର୍ଷ ଭାରତରେ ବିଦେଶୀ ପୁଞ୍ଜିନିବେଶ ପରିମାଣ ବିଗତ ବର୍ଷଗୁଡ଼ିକର ସମସ୍ତ ରେକର୍ଡ ଭାଙ୍ଗି ଦେଇଛି । ବିଗତ ବର୍ଷ ଭାରତରେ ଏଫଡିଆଇରେ 18% ବୃଦ୍ଧି ଘଟିଛି । ସେଥିପାଇଁ କରୋନା କାଳରେ ମଧ୍ୟ ବିଶ୍ୱର ବଡ଼ ବଡ଼ କମ୍ପାନୀ ଭାରତ ମୁହାଁ ହୋଇଛନ୍ତି । ଏ ବିଶ୍ୱାସ ସାଧାରଣ ଭାବେ ସୃଷ୍ଟି ହୋଇନାହିଁ , ସାରା ବିଶ୍ୱ ଏଥିରେ ସାଧାରଣ ରୂପରେ ମୋହିତ ହୋଇପଡ଼ିନାହିଁ । ଏଥିପାଇଁ ଭାରତ ନିଜ ନୀତିରେ , ଗଣତାନ୍ତ୍ରିକ ବ୍ୟବସ୍ଥାରେ , ଅର୍ଥବ୍ୟବସ୍ଥାର ଢାଞ୍ଚାରେ ପରିବର୍ତ୍ତନ ଆଣିବା ଲାଗି ଯେଉଁ ପଦକ୍ଷେପ ଗ୍ରହଣ କରିଛି , ତାହା ଦ୍ୱାରା ଏପରି ବିଶ୍ୱାସ ଜନ୍ମିପାରିଛି ।


    ସାରା ବିଶ୍ୱର ଅନେକ ବ୍ୟବସାୟିକ ସଂସ୍ଥା ଭାରତକୁ ଯୋଗାଣ ଶୃଙ୍ଖଳର କେନ୍ଦ୍ର ରୂପରେ ଆଜି ଦେଖୁଛନ୍ତି । ଏବେ ଆମକୁ ମେକ ଇନ ଇଣ୍ଡିଆ ସହିତ ମେକ ଫର ୱର୍ଲ୍ଡ - ଏହି ମନ୍ତ୍ରକୁ ନେଇ ମଧ୍ୟ ଆଗକୁ ବଢ଼ିବାକୁ ହେବ ।


    ବିଗତ କିଛି ଦିନ ଧରି 130 କୋଟି ଭାରତୀୟ ଅଦ୍ଭୂତ ସାମର୍ଥ୍ୟର ପରିଚୟ ଦେଇଛନ୍ତି । ଟିକିଏ ସ୍ମରଣ କରନ୍ତୁ , କରୋନାର ଏହି ଆହ୍ୱାନପୂର୍ଣ୍ଣ ସମୟରେ ସାମୁଦ୍ରିକ ଝଡ଼ , ବଜ୍ରପାତରେ ଅନେକ ଲୋକଙ୍କ ମୃତ୍ୟୁ ଘଟିଲା। ବାରମ୍ବାର ଭୂସ୍ଖଳନ ଭଳି ଘଟଣା , ଛୋଟମୋଟ ଭୂମିକମ୍ପ ଝଟକା ଭଳି ବିପତ୍ତି ଗୋଟିଏ ପରେ ଗୋଟିଏ ମାଡ଼ି ଆସିଥିଲା । ଏହା ଯଥେଷ୍ଟ ହେଲା ନାହିଁ ଯେ ଆମ ଚାଷୀଙ୍କ ପାଇଁ ସମସ୍ୟା ସୃଷ୍ଟି କରିଥିଲେ ପଙ୍ଗପାଳ ଦଳ । କେଜାଣି କେଉଁଠୁ ଗୋଟିଏ ପରେ ଗୋଟିଏ ବିପତ୍ତି ମାଡ଼ି ଆସିଲା ? ଏହା ସତ୍ତ୍ବେ ଦେଶ ନିଜର ବିଶ୍ୱାସ ହରାଇଲା ନାହିଁ । ଦେଶ ଆତ୍ମନିର୍ଭରଶୀଳତାର ସହିତ ଆଗକୁ ବଢ଼ିଚାଲିଲା ।


    ଦେଶବାସୀଙ୍କ ଜୀବନକୁ , ଦେଶର ଅର୍ଥବ୍ୟବସ୍ଥାକୁ କରୋନାର ପ୍ରଭାବରୁ ଶୀଘ୍ରାତିଶୀଘ୍ର ବାହାରକୁ ବାହାର କରିବା ଆମର ପ୍ରାଥମିକତା । ଏଥିରେ ନ୍ୟାସନାଲ ଇନଫ୍ରାଷ୍ଟ୍ରକ୍ଚର ପାଇପଲାଇନ ପ୍ରୋଜେକ୍ଟର ଏକ ଗୁରୁତ୍ୱପୂର୍ଣ୍ଣ ଭୂମିକା ରହିବ । ଏଥିରେ 110 ଲକ୍ଷ କୋଟି ଟଙ୍କାରୁ ଅଧିକ ଖର୍ଚ୍ଚ କରାଯିବ । ଏଥିପାଇଁ ଭିନ୍ନ ଭିନ୍ନ କ୍ଷେତ୍ରରେ ପାଖାପାଖି 7 ହଜାର ପ୍ରକଳ୍ପ ଚିହ୍ନଟ କରାଯାଇସାରିଛି । ଏହାଦ୍ୱାରା ଦେଶର ସାମଗ୍ରିକ ଭିତ୍ତିଭୂମି ବିକାଶକୁ ଏକ ନୂଆ ଦିଗ ମିଳିବ , ଏକ ନୂଆ ଗତି ମଧ୍ୟ ମିଳିବ । ଏପରି ସଂକଟ ସମୟରେ ଭିତ୍ତିଭୂମି ଉପରେ ଯେତେ ଅଧିକ ଗୁରୁତ୍ୱାରୋପ କରାଯିବ , ଆର୍ଥିକ ଗତିବିଧି ସେତିକି ବଢ଼ିବା ସହିତ ଲୋକମାନଙ୍କୁ ରୋଜଗାର ଓ କାମ ମିଳିପାରିବ । ଏହା ସହିତ ଜଡ଼ିତ ଅନେକ ଉଦ୍ୟୋଗ ଏକ ସଙ୍ଗେ ଚାଲିପାରିବ । ଛୋଟବଡ଼ ଉଦ୍ୟୋଗ , କୃଷି ପ୍ରତ୍ୟେକ ମଧ୍ୟମବର୍ଗ ଏହାଦ୍ୱାରା ଅଧିକ ଲାଭ ପାଇପାରିବେ ।


    ଆହୁରି ଆଜି ମୁଁ ଗୋଟିଏ କଥା ସ୍ମରଣ କରାଇ ଦେବାକୁ ଚାହେଁ ଯେ , ଯେତେବେଳେ ଶ୍ରୀ ଅଟଳ ବିହାରୀ ବାଜପେୟୀ ଆମ ଦେଶର ପ୍ରଧାନମନ୍ତ୍ରୀ ଥିଲେ , ସେ ସ୍ୱର୍ଣ୍ଣିମ ଚତୁର୍ଭୁଜ ଭଳି ବଡ଼ , ଦୂରଗାମୀ ଏବଂ ପ୍ରଭାବଶାଳୀ ଯୋଜନା ଆରମ୍ଭ କରିଥିଲେ । ଦେଶର ସଡ଼କ ନେଟୱର୍କକୁ ପରବର୍ତ୍ତୀ ପିଢ଼ି ପର୍ଯ୍ୟନ୍ତ ନେଇଯାଇଥିଲେ । ଆଜି ବି ସେହି ସ୍ୱର୍ଣ୍ଣିମ ଚତୁର୍ଭୂତ ଆଡ଼କୁ ଦେଶ ସଗର୍ବେ ଦେଖୁଅଛି । ଆମ ହିନ୍ଦୁସ୍ତାନ ବଦଳୁଛି ।


    ମୋର ପ୍ରିୟ ଦେଶବାସୀ , ଅଟଳ ଜୀ ତାଙ୍କ ସମୟରେ କରିଥିବା ଏହି କାମକୁ ଆମେ ଆଗେଇ ନେବା । ଆମକୁ ନୂଆ ଦିଗକୁ ଯିବାକୁ ହେବ । ଆମେ ଧୀରେ ଧୀରେ ଚାଲିପାରିବା ନାହିଁ । ଭିତ୍ତିଭୂମି ଏପରି ଭାବେ ବିକଶିତ କରିବାକୁ ହେବ , ଯେମିତି ସଡ଼କ ଓ ରେଳପଥ ମଧ୍ୟରେ କୌଣସି ସମ୍ପର୍କ ରହିବ ନାହିଁ । ଆମର ସମସ୍ତ ଭିତ୍ତିଭୂମି ବିସ୍ତୃତ , ସମନ୍ୱିତ , ପରସ୍ପରର ପରିପୂରକ ହେବ । ନୂଆ ଶତାବ୍ଦୀ ପାଇଁ ଆମେ ବହୁମୁଖୀ ସଂଯୋଗ ଭିତ୍ତିଭୂମିକୁ ଯୋଡ଼ିବା ଦିଗରେ ଆମେ ଆଗକୁ ବଢ଼ୁଛୁ । ଏହା ଏକ ନୂଆ ମାର୍ଗ ଖୋଲିବ । ଆମେ ବଡ଼ ସ୍ୱପ୍ନ ନେଇ କାମ କରିବା ଆରମ୍ଭ କରି ଦେଇଛୁ । ମୋର ବିଶ୍ୱାସ ଯେ ଆମେ ବାଧାଗୁଡ଼ିକୁ ଦୂର କରି ଏସବୁ ବ୍ୟବସ୍ଥାକୁ ଏକ ନୂଆ ଦୃଢ଼ତା ପ୍ରଦାନ କରିବୁ ।


    ଏଥିସହିତ ଆମ ସାମୁଦ୍ରିକ ଉପକୂଳର ବିଶ୍ୱ ବାଣିଜ୍ୟ କ୍ଷେତ୍ରରେ ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ବନ୍ଦର ଆଧାରିତ ବିକାଶ ଦିଗରେ ଆମେ ଅଗ୍ରସର ହେଉଛୁ । ଆଗାମୀ ଦିନରେ ଆମେ ଦେଶର ଉପକୂଳବର୍ତ୍ତୀ କ୍ଷେତ୍ରରେ 4 ଲେନ ବିଶିଷ୍ଟ ସଡ଼କ ନିର୍ମାଣ ସହିତ ଅତ୍ୟାଧୁନିକ ଭିତ୍ତିଭୂମି ନିର୍ମାଣ କରିବା ଦିଗରେ କାମ ଆରମ୍ଭ କରିଦେଇଛୁ ।


    ପ୍ରିୟ ଦେଶବାସୀ ,


    ଆମ ଶାସ୍ତ୍ରରେ ଅତ୍ୟନ୍ତ ଗୁଢ଼ ଜ୍ଞାନ ପ୍ରଦାନ କରାଯାଇଛି । ଏଥିରେ କୁହାଯାଇଛି ଯେ - “ ସାମର୍ଥ୍ୟ ମୂଳ ସ୍ୱତନ୍ତ୍ରାୟମ , ଶ୍ରମ ମୂଳମ ବୈଭବମ ” ଅର୍ଥାତ , ‘ ସାମର୍ଥ୍ୟ ସ୍ୱାଧୀନତାର ଉତ୍ସ ଏବଂ ଶ୍ରମ ଶକ୍ତି ଆମର ମହାନତା , ସମୃଦ୍ଧି ଏବଂ ଦେଶର ପ୍ରଗତିର ଉତ୍ସ ।


    ତେଣୁ ସହର ହେଉ ଅବା ଗାଁ ଜନସାଧାରଣଙ୍କ କଠିନ ପରିଶ୍ରମ ସହିତ କିଛି ବି ତୁଳନୀୟ ନୁହେଁ । ଯେତେବେଳେ ବଞ୍ଚିତ ସମାଜକୁ ମୌଳିକ ସୁବିଧାସୁଯୋଗ ମିଳିଥାଏ , ଜୀବନର ସଂଘର୍ଷ ପ୍ରଶମିତ ହୋଇଥାଏ , ଦୈନନ୍ଦିନ ସମସ୍ୟା ହ୍ରାସ ପାଇଥାଏ ଏବଂ ସେମାନଙ୍କର ସାମର୍ଥ୍ୟ ବୃଦ୍ଧି ପାଇଥାଏ ଏହାର ମୂଲ୍ୟବାନ ଫଳ ମିଳିଥାଏ ।


    ବିଗତ 6 ବର୍ଷ ମଧ୍ୟରେ , ଦେଶର ବଞ୍ଚିତ ନାଗରିକମାନଙ୍କର ଜୀବନଧାରଣରେ ଉନ୍ନତି ଆଣିବା ଲାଗି ବିଭିନ୍ନ ଅଭିଯାନ ଆରମ୍ଭ କରାଯାଇଛି । ବ୍ୟାଙ୍କ ଆକାଉଣ୍ଟ ହେଉ ଅବା ପକ୍କା ଘର , ବ୍ୟାପକ ସଂଖ୍ୟାରେ ଶୌଚାଳୟ ନିର୍ମାଣ , ପ୍ରତ୍ୟେକ ଘରକୁ ବିଦ୍ୟୁତ ସଂଯୋଗ , ମା ’ ଓ ଭଉଣୀମାନଙ୍କୁ ମାଗଣା ଗ୍ୟାସ ସଂଯୋଗ ଦେଇ ସେମାନଙ୍କୁ ଧୂଆଁରୁ ମୁକ୍ତି ଦେବା , ଦରିଦ୍ରତମ ଲୋକକୁ ବୀମା ସୁରକ୍ଷା ପ୍ରଦାନ କରିବା , ଆୟୁଷ୍ମାନ ଭାରତ ଯୋଜନାରେ ଭଲ ଡାକ୍ତରଖାନାରେ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସା ସୁବିଧା ପ୍ରଦାନ କରିବା , ଡିଜିଟାଲ ପ୍ରଯୁକ୍ତି ଜରିଆରେ ରାସନ ଦୋକାନଗୁଡ଼ିକୁ ଯୋଡ଼ିବା ଭଳି ପଦକ୍ଷେପ ନିଆଯାଇଛି । ବିଗତ 6 ବର୍ଷ ମଧ୍ୟରେ ସ୍ୱଚ୍ଛତା ଆଣିବା ସହିତ ବାଛବିଚାର ଦୂର କରିବା ଲାଗି ପ୍ରୟାସ କରାଯାଇଛି । ଏହି କ୍ଷେତ୍ରରେ ଗୁରୁତ୍ୱପୂର୍ଣ୍ଣ ପ୍ରଗତି ହାସଲ ହେବା ଫଳରେ ପ୍ରତ୍ୟେକ ଗରିବ ଲୋକଙ୍କ ନିକଟରେ ସୁବିଧା ପହଞ୍ଚିପାରିଛି ।


    କରୋନାର ସଂକଟ ସମୟରେ ମଧ୍ୟ ଏସବୁ ବ୍ୟବସ୍ଥା ଦ୍ୱାରା ଅନେକ ସହାୟତା ମିଳିପାରିଛି । ଏହି ସମୟରେ କୋଟି କୋଟି ଗରିବ ଲୋକଙ୍କ ନିକଟରେ ମାଗଣା ଗ୍ୟାସ ସିଲିଣ୍ଡର ପହଞ୍ଚାଇବା , ରାସନ କାର୍ଡ , 80 କୋଟିରୁ ଅଧିକ ଦେଶବାସୀଙ୍କୁ ଖାଦ୍ୟଶସ୍ୟ , 90 ହଜାର କୋଟି ଟଙ୍କାରୁ ଅଧିକ ସିଧାସଳଖ ବ୍ୟାଙ୍କ ଖାତାକୁ ଟ୍ରାନ୍ସଫର କରିବା ଆଦି କାର୍ଯ୍ୟ ସମ୍ପାଦନ କରାଯାଇପାରିଛି । କିଛି ବର୍ଷ ପୂର୍ବରୁ ଏସବୁ କାମ ଅସମ୍ଭବ ଲାଗୁଥିଲା । ଦିଲ୍ଲୀରୁ 1 ଟଙ୍କା ପଠାଇଲେ ଶହେ ପଇସା ଗରିବଙ୍କ ଖାତାରେ ଜମା ହେବ , ଏ ବିଷୟରେ କିଛିବର୍ଷ ପୂର୍ବରୁ କେହି କଳ୍ପନା ସୁଦ୍ଧା କରିପାରିନଥିଲେ ।


    ଗାଁରେ ହିଁ ଶ୍ରମିକମାନଙ୍କୁ ରୋଜଗାର ଦେବା ଲାଗି ଗରିବ କଲ୍ୟାଣ ରୋଜଗାର ଅଭିଯାନ ଆରମ୍ଭ କରାଯାଇଛି । ଶ୍ରମିକ ସାଥୀମାନେ ନିଜକୁ ପୁନଃଦକ୍ଷ କରନ୍ତୁ , ଆହୁରି ଦକ୍ଷ କରନ୍ତୁ ସେଥିପ୍ରତି ଗୁରୁତ୍ୱାରୋପ କରାଯାଇଛି । ସେମାନଙ୍କୁ ଗାଁରେ ହିଁ ସମ୍ବଳ ପ୍ରଦାନ କରିବା ନିମନ୍ତେ ପ୍ରୟାସ କରାଯାଇଛି । ଆମେ ଭୋକାଲ ଫର ଲୋକାଲ ଉପରେ ଗୁରୁତ୍ୱାରୋପ କରି ରି-ସ୍କିଲ , ଅପ-ସ୍କିଲ ଜରିଆରେ ଦେଶର ଶ୍ରମଶକ୍ତିମାନଙ୍କୁ , ଆମର ଗରିବ ଲୋକମାନଙ୍କୁ ସଶକ୍ତ କରିବା ଦିଗରେ କାର୍ଯ୍ୟ କରୁଛୁ ।


    ଗାଁରୁ ଲୋକମାନେ ଜୀବିକା ଉଦ୍ଦେଶ୍ୟରେ ସହରକୁ ଯାଇଥାନ୍ତି , ଆର୍ଥିକ ଗତିବିଧିର କେନ୍ଦ୍ର ସହରରେ ଥିବା ଉଠାଦୋକାନୀମାନଙ୍କୁ ସହାୟତା କରିବା ଲାଗି ସେମାନଙ୍କୁ ବ୍ୟାଙ୍କ ଜରିଆରେ ସିଧାସଳଖ ଟଙ୍କା ଦେବା ପାଇଁ ଯୋଜନା ଆରମ୍ଭ କରାଯାଇଛି । ଲକ୍ଷ ଲକ୍ଷ ଲୋକଙ୍କୁ ଏତେ କମ ସମୟ ମଧ୍ୟରେ , କରୋନାର କାଳଖଣ୍ଡରେ ଏହାର ଲାଭ ମିଳିଛି । ଏବେ ସେମାନଙ୍କୁ ଅଧିକ ସୁଧ ହାରରେ ଋଣ ନେବାକୁ ପଡ଼ିବ ନାହିଁ । ବ୍ୟାଙ୍କରୁ ସେମାନେ ନିଜର ଅଧିକାର ବଳରେ ଟଙ୍କା ପାଇପାରିବେ ।


    ସେହିପରି ସହରରେ ରହୁଥିବା ଆମର ଶ୍ରମିକମାନଙ୍କୁ ରହିବାର ସୁବିଧା ମିଳିଲେ ସେମାନଙ୍କର କାର୍ଯ୍ୟକ୍ଷମତା ବୃଦ୍ଧି ପାଇଥାଏ । ଏହାକୁ ଧ୍ୟାନରେ ରଖି ସହର ଭିତରେ ସେମାନଙ୍କ ଲାଗି ଆବାସ ବ୍ୟବସ୍ଥାର ଏକ ବହୁତ ବଡ଼ ଯୋଜନା ପ୍ରସ୍ତୁତ କରାଯାଇଛି । ଯାହାଦ୍ୱାରା ସହରକୁ ଆସୁଥିବା ଶ୍ରମିକମାନଙ୍କୁ କାମ କରିବା ଲାଗି ସ୍ୱାଧୀନତା ମିଳିବା ସହିତ ସେମାନଙ୍କ ମନରେ ବିଶ୍ୱାସ ମଧ୍ୟ ବଢ଼ିବ ।


    ମୋର ପ୍ରିୟ ଦେଶବାସୀ,


    ଏହା ସତ୍ୟ ଯେ ବିକାଶର ଏହି ଯାତ୍ରାରେ ସାମାଜିକ ଜୀବନରେ କିଛି ଲୋକ ପଛରେ ପଡ଼ିଯାଇଥାନ୍ତି , ଦାରିଦ୍ର୍ୟରୁ ବାହାରକୁ ବାହାରିପାରିନଥାନ୍ତି । ଜାତୀୟ ପରିଦୃଶ୍ୟରେ ମଧ୍ୟ ଏପରି କେତେକ ଭୂଭାଗ ରହିଛି , ଇଲାକା ରହିଛି ଯେଉଁଗୁଡ଼ିକ ପଛରେ ପଡ଼ିଯାଇଥାନ୍ତି । ଆତ୍ମନିର୍ଭର ଭାରତ ନିର୍ମାଣ ଲାଗି ସନ୍ତୁଳିତ ବିକାଶ ଅତ୍ୟନ୍ତ ଜରୁରି । ଆମେ 110ଟି ଆକାଂକ୍ଷୀ ଜିଲ୍ଲା ଚିହ୍ନଟ କରିଛୁ । ଏସବୁ ଜିଲ୍ଲା ହାରାହାରୀ ବିକାଶ ହାର ଠାରୁ ପଛରେ ରହିଛନ୍ତି । ସେଗୁଡ଼ିକୁ ରାଜ୍ୟ ଓ ରାଷ୍ଟ୍ରର ବିକାଶ ହାର ସହିତ ସମକକ୍ଷ କରିବାର ଆବଶ୍ୟକତା ରହିଛି । ସେଠାକାର ଲୋକମାନଙ୍କୁ ଉନ୍ନତ ଶିକ୍ଷା , ସ୍ୱାସ୍ଥ୍ୟ ସୁବିଧା , ରୋଜଗାର ପାଇଁ ସ୍ଥାନୀୟ ସୁଯୋଗ ପ୍ରଦାନ କରିବା ଲାଗି ଏହି 110ଟି ଜିଲ୍ଲାରେ ବିଭିନ୍ନ ପ୍ରକାର କାର୍ଯ୍ୟ ଜାରି ରହିଛି । ଆମର ବିକାଶ ଯାତ୍ରାରେ ସେମାନେ ଯେପରି ପଛରେ ପଡ଼ିନଯାଆନ୍ତି , ସେଥିପାଇଁ ଆମେ ପ୍ରୟାସ କରୁଛୁ ।


    ମୋର ପ୍ରିୟଦେଶବାସୀ


    ଆତ୍ମନିର୍ଭର ଭାରତର ଗୁରୁତ୍ୱପୂର୍ଣ୍ଣ ପ୍ରାଥମିକା ଆତ୍ମନିର୍ଭର କୃଷି ଏବଂ ଆତ୍ମନିର୍ଭର କୃଷକ । ଆମେ ସେମାନଙ୍କୁ କେବେହେଲେ ଅଣଦେଖା କରିପାରିବା ନାହିଁ । କୃଷକଙ୍କୁ ବିଗତ ଦିନରେ ଆମେ ଦେଖିଛୁ । ସ୍ୱାଧୀନତାର ଏତେ ବର୍ଷ ପରେ ଗୋଟିଏ ପରେ ଗୋଟିଏ ସଂସ୍କାର ଆମେ ଆଣିଛୁ । କୃଷକଙ୍କୁ ସମସ୍ତ ବନ୍ଧନରୁ ମୁକ୍ତ କରିବାକୁ ହେବ , ସେଥିପାଇଁ ବର୍ତ୍ତମାନ କାର୍ଯ୍ୟ ଜାରି ରହିଛି ।


    ଆପଣମାନେ ଚିନ୍ତା କରିପାରିବେ ନାହିଁ ଯେ ସାବୁନ , ପୋଷାକ , ଚିନି ଆଦି ସମସ୍ତ ସାମଗ୍ରୀ ଉତ୍ପାଦନ କରୁଥିବା ଯେକେହି ହିନ୍ଦୁସ୍ତାନର ଯେକୌଣସି ସ୍ଥାନରେ ସେସବୁ ସାମଗ୍ରୀ ନେଇ ବିକ୍ରି କରିପାରିବ କିନ୍ତୁ କୃଷକ କୌଣସି ସାମଗ୍ରୀ ବିକ୍ରି କରିପାରିବ ନାହିଁ । ତା ’ ପାଇଁ ଏକ ପରିସୀମା ନିର୍ଦ୍ଧାରଣ କରାଯାଇଥିଲା । ସେହି ସୀମା ମଧ୍ୟରେ ରହି ସେ ନିଜ ଉତ୍ପାଦିତ ଫସଲ ବିକ୍ରି କରୁଥିଲା । ହେଲେ ଏବେ ଆମେ ସେହି ସୀମା ଓ ବନ୍ଧନକୁ ଶେଷ କରି ଦେଇଛୁ ।


    ଏବେ ଭାରତର କୃଷକ ସ୍ୱାଧୀନ ଭାବେ ନିଜର ସାମଗ୍ରୀ ବିକ୍ରି କରିପାରିବ । ହିନ୍ଦୁସ୍ତାନର ଯେକୌଣସି ସ୍ଥାନରେ , ବିଶ୍ୱର ଯେକୌଣସି ସ୍ଥାନରେ ନିଜର ଉତ୍ପାଦିତ ଫସଲ ବିକ୍ରି କରିପାରିବ । ନିଜ ସର୍ତ୍ତ ଅନୁସାରେ ବିକ୍ରି କରିପାରିବ । କୃଷକଙ୍କ ଆୟ ବୃଦ୍ଧି କରିବା ଦିଗରେ ଆମେ ବିକଳ୍ପ ମାର୍ଗ ଉପରେ ମଧ୍ୟ ଗୁରୁତ୍ୱାରୋପ କରିଛୁ । ସେମାନଙ୍କ ଚାଷରେ ଇନପୁଟ ଖର୍ଚ୍ଚ ହ୍ରାସ କରିବା , ସୌର ପମ୍ପ ମାଧ୍ୟମରେ ଡିଜେଲ ପମ୍ପ ଉପଯୋଗରୁ ମୁକ୍ତି ଦେବା , ଅନ୍ନଦାତାକୁ ଉର୍ଜାଦାତାରେ ପରିଣତ କରିବା ଦିଗରେ ଆମେ ପ୍ରୟାସ କରିଛୁ । ମହୁମାଛି ପାଳନ , ମତ୍ସ୍ୟଚାଷ , କୁକୁଡ଼ା ପାଳନ , ଏପରି ଅନେକ ବିକଳ୍ପ ମାର୍ଗରେ ଚାଷୀଙ୍କ ଆୟ ଦ୍ୱିଗୁଣିତ କରିବା ଦିଗରେ ଲଗାତାର ପଦକ୍ଷେପ ଗ୍ରହଣ କରାଯାଉଛି ।


    ବର୍ତ୍ତମାନ ଆମ କୃଷି କ୍ଷେତ୍ର ଆଧୁନିକ ହେବା ସମୟର ଆବଶ୍ୟକତା । ମୂଲ୍ୟବୃଦ୍ଧି , ଖାଦ୍ୟ ପ୍ରକ୍ରିୟାକରଣ , ପ୍ୟାକେଜିଂ ବ୍ୟବସ୍ଥା , ସଂରକ୍ଷଣ ସୁବିଧା ପାଇଁ ଉନ୍ନତ ଭିତ୍ତିଭୂମି ନିର୍ମାଣର ଆବଶ୍ୟକତା ରହିଛି ।


    କରୋନା ସମୟରେ ହିଁ ବିଗତ କିଛି ଦିନ ମଧ୍ୟରେ ଭାରତ ସରକାର କୃଷି ଭିତ୍ତିଭୂମି ଲାଗି 1 ଲକ୍ଷ କୋଟି ଟଙ୍କା ଆବଣ୍ଟନ କରିଛନ୍ତି । କୃଷକଙ୍କ କଲ୍ୟାଣ ପାଇଁ ଭିତ୍ତିଭୂମି ନିର୍ମାଣ ହେବା ଫଳରେ କୃଷକ ନିଜର ମୂଲ୍ୟ ପାଇପାରିବା ସହିତ ବିଶ୍ୱ ବଜାରରେ ସେଗୁଡ଼ିକୁ ବିକ୍ରି କରିପାରିବ , ବିଶ୍ୱ ବଜାରରେ ତା ’ ର ପହଞ୍ଚ ବଢ଼ିବ ।


    ଆଜି ଦେଶରେ ଗ୍ରାମୀଣ ଉଦ୍ୟୋଗଗୁଡ଼ିକୁ ସୁଦୃଢ଼ କରିବାର ଆବଶ୍ୟକତା ରହିଛି । ଗ୍ରାମୀଣ କ୍ଷେତ୍ରରେ ସ୍ୱତନ୍ତ୍ର ଭାବେ ଆର୍ଥିକ କ୍ଲଷ୍ଟର ନିର୍ମାଣ କରାଯିବ । କୃଷି ଓ ଅଣକୃଷି ଉଦ୍ୟୋଗଗୁଡ଼ିକର ଏକ ଜାଲ ଗ୍ରାମାଞ୍ଚଳରେ ନିର୍ମାଣ କରାଯିବ । ଯାହାଫଳରେ କୃଷକଙ୍କ ପାଇଁ କୃଷି ଉତ୍ପାଦକ ସଂଗଠନ ନିର୍ମାଣ କରିବା ଲାଗି ଆମେ ଯେଉଁ ପ୍ରୟାସ କରୁଛୁ ତାହା ଆର୍ଥିକ ସଶକ୍ତିକରଣ କ୍ଷେତ୍ରରେ ମଧ୍ୟ ବିଶେଷ ଭାବେ ଫଳପ୍ରଦ ହୋଇପାରିବ ।


    ଭାଇ ଓ ଭଉଣୀମାନେ,


    ମୁଁ ବିଗତ ବର୍ଷ ଏଠାରୁ ଜଳ - ଜୀବନ ମିଶନର ଘୋଷଣା କରିଥିଲି । ଆଜି ସେହି ଘୋଷଣାକୁ ଗୋଟିଏ ବର୍ଷ ପୂରଣ ହେବାକୁ ଯାଉଛି । ମୁଁ ଆଜି ଗର୍ବର ସହିତ କହିପାରେ ଯେ ଜଳ ଜୀବନ ମିଶନ କାରଣରୁ ଆମେ ଦେଖିଥିବା ସ୍ୱପ୍ନ ଧୀରେ ଧୀରେ ବାସ୍ତବତାର ରୂପ ନେଉଛି । ଦେଶବାସୀଙ୍କୁ ନଳ ଜରିଆରେ ଜଳ , ଶୁଦ୍ଧ ପାନୀୟ ଜଳ ମିଳିପାରୁଛି । ସ୍ୱାସ୍ଥ୍ୟ ସମସ୍ୟାର ସମାଧାନ ଲାଗି ଏହା ମାଧ୍ୟମରେ ପ୍ରୟାସ କରାଯାଇଛି ।


    ମୁଁ ସନ୍ତୁଷ୍ଟ ଯେ ପ୍ରତିଦିନ ଆମେ ଏକ ଲକ୍ଷରୁ ଅଧିକ ଘରକୁ ପାଇପ ଜଳ ସଂଯୋଗ ପ୍ରଦାନ କରୁଛୁ । ବିଗତ ଗୋଟିଏ ବର୍ଷ ମଧ୍ୟରେ ଆମେ 2 କୋଟି ପରିବାର ନିକଟରେ ପାଇପ ପାନୀୟ ଜଳ ପହଞ୍ଚାଇପାରିଛୁ । ଜଙ୍ଗଲ ଓ ଉପାନ୍ତ ଅଞ୍ଚଳରେ ରହୁଥିବା ଆମର ଆଦିବାସୀମାନଙ୍କ ପରିବାର ନିକଟରେ ମଧ୍ୟ ପାଇପ ଜଳ ପହଞ୍ଚିପାରିଛି । ଜଳ ଜୀବନ ମିଶନ ଜରିଆରେ ଆଜି ଦେଶରେ ଏକ ସୁସ୍ଥ ପ୍ରତିଦ୍ୱନ୍ଦ୍ୱିତା ପରିବେଶ ସୃଷ୍ଟି ହୋଇଛି । ଏହା ଜିଲ୍ଲା , ରାଜ୍ୟ ଓ ସହରାଞ୍ଚଳସ୍ତରରେ ଦେଖିବାକୁ ମିଳୁଛି । ସମସ୍ତେ ନିଜ ନିଜ କ୍ଷେତ୍ରରେ ପ୍ରଧାନମନ୍ତ୍ରୀଙ୍କ ଜଳ - ଜୀବନ ମିଶନର ସ୍ୱପ୍ନକୁ ପୂରଣ କରିବା ଲାଗି କାର୍ଯ୍ୟ ତ୍ୱରାନ୍ୱିତ କରିଛନ୍ତି । ସହଯୋଗୀ ସଂଘୀୟ ପ୍ରତିଦ୍ୱନ୍ଦ୍ୱିତାର ନୂଆ ଶକ୍ତି ଜଳ - ଜୀବନ ମିଶନ ସହିତ ଯୋଡ଼ି ହୋଇ ଦ୍ରୁତ ଗତିରେ ଆଗକୁ ବଢ଼ୁଛି ।


    ମୋର ପ୍ରିୟ ଦେଶବାସୀ , କୃଷି , ଲଘୁ ଉଦ୍ୟୋଗ , ଚାକିରି କ୍ଷେତ୍ରର ଅଧିକାଂଶ ଲୋକଙ୍କ ମଧ୍ୟରେ ବହୁତ ବଡ଼ ମଧ୍ୟମବର୍ଗ ରହିଛନ୍ତି । ଏହି ବର୍ଗର ଲୋକମାନଙ୍କର ସାରା ବିଶ୍ୱରେ ଏକ ସ୍ୱତନ୍ତ୍ର ପରିଚୟ ରହିଛି । ତେଣୁ ମଧ୍ୟମବର୍ଗକୁ ମିଳୁଥିବା ଅବସରର ଫଳ ଅନେକ ଗୁଣରେ ବଢ଼ିଯାଇଥାଏ । ମଧ୍ୟମବର୍ଗରେ ହିଁ ଡାକ୍ତର , ଇଞ୍ଜିନିୟର , ଆଇନଜୀବୀ , ବୈଜ୍ଞାନିକମାନେ ବାହାରି ସାରା ବିଶ୍ୱରେ ନାଁ କମାଇଛନ୍ତି । ସରକାର ଲଗାତାର ଏହି ବର୍ଗକୁ ସରକାରୀ ହସ୍ତକ୍ଷେପରୁ ମୁକ୍ତ ରଖିବା , ସେମାନଙ୍କୁ ନୂଆ ସୁଯୋଗ ଦେବା ଓ ସେମାନଙ୍କ ସ୍ୱପ୍ନକୁ ପୂରଣ କରିବା ଦିଗରେ ପଦକ୍ଷେପ ଗ୍ରହଣ କରିଚାଲିଛନ୍ତି । ମଧ୍ୟମ ବର୍ଗ ନିକଟରେ ଚମତ୍କାର କରିବାର ଶକ୍ତି ରହିଛି । ସହଜ ଜୀବନଧାରଣର ଲାଭ ସବୁଠୁ ଅଧିକ ମଧ୍ୟମ ବର୍ଗଙ୍କୁ ମିଳିଥାଏ । ଶସ୍ତା ଇଣ୍ଟରନେଟ , ଶସ୍ତା ସ୍ମାର୍ଟ ଫୋନ , ଉଡ଼ାନ ମାଧ୍ୟମରେ ଶସ୍ତା ବିମାନ ଯାତ୍ରା ସୁବିଧା , ରାଜପଥ , ସୂଚନାପଥ ଏସବୁ ଦିଗରେ ଗ୍ରହଣ କରାଯାଉଥିବା ପଦକ୍ଷେପ ମଧ୍ୟବିତଙ୍କ ଶକ୍ତିକୁ ବଢ଼ାଇବ । ଦାରିଦ୍ର୍ୟରୁ ମୁକ୍ତି ପାଉଥିବା ମଧ୍ୟବିତ ପରିବାରର ପ୍ରଥମ ସ୍ୱପ୍ନ ଘର , ସେ ଏକ ସୁବିଧାଜନକ ଜୀବନ ବଞ୍ଚିବାକୁ ଚାହୁଁଛି । ଦେଶରେ ଇଏମଆଇ କ୍ଷେତ୍ରରେ ଆମେ ବହୁତ ବଡ଼ ପଦକ୍ଷେପ ଗ୍ରହଣ କରିଛୁ ଯାହାଫଳରେ ଗୃହ ଋଣ ଶସ୍ତା ହୋଇଛି । ଘର ତିଆରି କରିବାକୁ ଋଣ ନେଉଥିବା ଲୋକମାନଙ୍କୁ ଋଣ ସୁଝିବା ସମୟରେ ପାଖାପାଖି 6 ଲକ୍ଷ ଟଙ୍କାର ରିହାତି ମିଳୁଛି । ବିଗତ ଦିନରେ ବହୁ ନିମ୍ନ ମଧ୍ୟବିତ ପରିବାର ଟଙ୍କା ଖଟାଇଥିଲେ ମଧ୍ୟ ପ୍ରକଳ୍ପ ପୂରଣ ହୋଇନପାରିବା କାରଣରୁ ସେମାନଙ୍କୁ ଘର ମିଳିପାରୁନାହିଁ , ଭଡ଼ା ଦେବାକୁ ପଡ଼ୁଛି । ଭାରତ ସରକାର 25 ହଜାର କୋଟି ଟଙ୍କାର ସ୍ୱତନ୍ତ୍ର ପାଣ୍ଠି ଗଠନ କରି ଅଧାପନ୍ତରିଆ ହୋଇ ପଡ଼ି ରହିଥିବା ପ୍ରକଳ୍ପ ସାରିବା ଉପରେ ଗୁରୁତ୍ୱାରୋପ କରିଛନ୍ତି । ଏହାଦ୍ୱାରା ମଧ୍ୟବିତ ପରିବାରଗୁଡ଼ିକ ଘର ପାଇବାର ସୁଯୋଗ ସୃଷ୍ଟି ହୋଇଛି ।


    ଜିଏସଟି ମାଧ୍ୟମରେ ଟିକସ ଦର ବ୍ୟାପକ ଭାବେ ହ୍ରାସ ପାଇଛି , ଆୟକର କମ ହୋଇଛି । ଆଜି ଏପରି ସର୍ବନିମ୍ନ ବ୍ୟବସ୍ଥା ଜରିଆରେ ଆମେ ଦେଶକୁ ଆଗକୁ ବଢ଼ାଇବା ଲାଗି ପ୍ରୟାସ କରୁଛୁ । ସମବାୟ ବ୍ୟାଙ୍କକୁ ଆରବିଆଇ ଅଧୀନକୁ ଅଣାଯାଇଛି । ଏହା ମଧ୍ୟମବର୍ଗ ପରିବାର ଟଙ୍କାକୁ ସୁରକ୍ଷିତ ରଖିବା ନିମନ୍ତେ ଏକ ପଦକ୍ଷେପ ।


    ଏମଏସଏମଇ ଓ କୃଷି କ୍ଷେତ୍ରରେ ଅଣାଯାଇଥିବା ସଂସ୍କାରର ସିଧାସଳଖ ଲାଭ ମଧ୍ୟମବର୍ଗଙ୍କୁ ମିଳିବ । ହଜାର ହଜାର କୋଟି ଟଙ୍କାର ସ୍ୱତନ୍ତ୍ର ପାଣ୍ଠି , ଆଜି ଆମେ ଆମ ବ୍ୟବସାୟୀ ବନ୍ଧୁମାନଙ୍କୁ , ଲଘୁ ଉଦ୍ୟୋଗୀମାନଙ୍କୁ ଯୋଗାଇ ଦେଇଛୁ । ଏହାର ଲାଭ ମଧ୍ୟ ମିଳିବ । ସାଧାରଣ ଭାରତୀୟର ଶକ୍ତି ଆତ୍ମନିର୍ଭର ଭାରତ ଅଭିଯାନର ଏକ ବହୁତ ବଡ଼ ଆଧାର । ଏହି ଶକ୍ତିକୁ ବଜାୟ ରଖିବା ଲାଗି ପ୍ରତ୍ୟେକ ସ୍ତରରେ ନିରନ୍ତର କାମ ଜାରି ରହିଛି ।


    ମୋର ପ୍ରିୟଦେଶବାସୀ , ଆତ୍ମନିର୍ଭର ଭାରତ ନିର୍ମାଣରେ , ଆଧୁନିକ ଭାରତ ନିର୍ମାଣରେ , ନୂଆ ଭାରତ ନିର୍ମାଣରେ , ସମୃଦ୍ଧ ଓ ସୁଖଦ ଭାରତ ନିର୍ମାଣରେ ଦେଶର ଶିକ୍ଷାବ୍ୟବସ୍ଥାର ବହୁତ ବଡ଼ ମହତ୍ୱ ରହିଛି । ଏହି ଚିନ୍ତାଧାରା ସହିତ ଦେଶକୁ ତିନି ଦଶନ୍ଧି ପରେ ନୂଆ ଜାତୀୟ ଶିକ୍ଷା ନୀତି ଦେବାରେ ଆମେ ସଫଳ ହୋଇଛୁ ।


    ହିନ୍ଦୁସ୍ତାନର ପ୍ରତ୍ୟେକ କୋଣ ଅନୁକୋଣରେ ଏହାକୁ ସ୍ୱାଗତ କରାଯାଉଛି । ଏହା ନୂଆ ଶକ୍ତି , ନୂଆ ବିଶ୍ୱାସ ପ୍ରଦାନ କରୁଛି । ଏହି ରାଷ୍ଟ୍ରୀୟ ଶିକ୍ଷାନୀତି ଆମର ଛାତ୍ରଛାତ୍ରୀଙ୍କ ମୂଳଦୁଆକୁ ମଜବୁତ କରିବ । ଏଥିସହିତ ସେମାନଙ୍କୁ ଗ୍ଲୋବାଲ ସିଟିଜେନ ହେବାର ସାମର୍ଥ୍ୟ ପ୍ରଦାନ କରିବ । ସେ ମୂଳ ସହିତ ଯୋଡ଼ି ହୋଇ ରହିବ କିନ୍ତୁ ତା ’ ର ମୁଣ୍ଡ ଆକାଶକୁ ଛୁଇଁବ ।


    ଆଜି ଆପଣ ଦେଖିଥିବେ ଜାତୀୟ ଶିକ୍ଷା ନୀତିରେ ଏକ ସ୍ୱତନ୍ତ୍ର ଗୁରୁତ୍ୱ ଜାତୀୟ ଗବେଷଣା ଫାଉଣ୍ଡେସନ ଉପରେ ପ୍ରଦାନ କରାଯାଇଛି । ଦେଶର ପ୍ରଗତି ଲାଗି ନବୋନ୍ମେଷ ଜରୁରି । ନବୋନ୍ମେଷ ଉପରେ ଅଧିକ ଗୁରୁତ୍ୱାରୋପ କରାଗଲେ ଦେଶ ପ୍ରଗତି ହାସଲ କରିବ । ପ୍ରତିଦ୍ୱନ୍ଦ୍ୱୀ ବିଶ୍ୱରେ ଆଗକୁ ବଢ଼ିବାରେ ଏହା ସହାୟକ ହୋଇପାରିବ ।


    ଗ୍ରାମାଞ୍ଚଳରେ ଆଜି ଅନଲାଇନ ପାଠପଢ଼ାର ପରିବେଶ ସୃଷ୍ଟି ହୋଇଛି । ବିପତ୍ତି ସମୟରେ ବେଳେ ବେଳେ ଏପରି ପରିସ୍ଥିତି ସୃଷ୍ଟି ହୋଇଥାଏ ଯାହା ନୂଆ ମାର୍ଗ ସୃଷ୍ଟିରେ ସହାୟକ ହୁଏ । କରୋନା ସମୟରେ ଅନଲାଇନ ପାଠପଢ଼ାର ଏକ ସଂସ୍କୃତି ସୃଷ୍ଟି ହୋଇଛି , ଯାହା ବିଷୟରେ କିଛି ଦିନ ପୂର୍ବରୁ କେହି କଳ୍ପନା ସୁଦ୍ଧା କରିପାରିନଥିଲେ ।


    ଆପଣମାନେ ଦେଖନ୍ତୁ ଅନଲାଇନ ଡିଜିଟାଲ କାରବାର କିପରି ବୃଦ୍ଧି ପାଇଛି । ଭାରତ ଭଳି ଦେଶରେ ୟୁପିଆଇ ଭୀମ ଜରିଆରେ ଗୋଟିଏ ମାସରେ 3 ଲକ୍ଷ କୋଟି ଟଙ୍କରୁ ଅଧିକ କାରବାର ହୋଇଛି । ପରିବର୍ତ୍ତିତ ପରିସ୍ଥିତିକୁ ଲୋକମାନେ କିପରି ଭାବେ ସ୍ୱୀକାର କରିଛନ୍ତି , ଏହାର ତା ’ ର ଏକ ନମୁନା ।


    2014ରେ ଆମ ଦେଶରେ ମାତ୍ର 5ଟି ପଞ୍ଚାୟତରେ ଅପ୍ଟିକାଲ ଫାଇଭର ଥିଲା । ବିଗତ 5 ବର୍ଷରେ ଦେଢ଼ ଲକ୍ଷ ଗ୍ରାମ ପଞ୍ଚାୟତ ପର୍ଯ୍ୟନ୍ତ ଅପ୍ଟିକାଲ ଫାଇଭର ନେଟୱର୍କ ପହଞ୍ଚିପାରିଛି । ଏହାକୁ ସମସ୍ତ ପଞ୍ଚାୟତରେ ପହଞ୍ଚାଇବା ଲାଗି ଆମେ କାର୍ଯ୍ୟ ଆରମ୍ଭ କରିଛୁ । ଯେଉଁ 1 ଲକ୍ଷ ପଞ୍ଚାୟତ ଏଥିରୁ ବଞ୍ଚିତ ରହିଛନ୍ତି , ସେଠାରେ ମଧ୍ୟ ଏହାକୁ ପହଞ୍ଚାଇବା ଲାଗି ଆମେ ଦ୍ରୁତ ଗତିରେ କାମ କରୁଛୁ । ପରିବର୍ତ୍ତିତ ପରିସ୍ଥିତିରେ ଗ୍ରାମାଞ୍ଚଳ ମଧ୍ୟ ଡିଜିଟାଲ ଇଣ୍ଡିଆରେ ଅଂଶୀଦାର ହେବା ଜରୁରି ହୋଇପଡ଼ିଛି । ଗାଁର ଲୋକମାନଙ୍କୁ ମଧ୍ୟ ଏପରି ଅନଲାଇନ ସୁବିଧାର ଆବଶ୍ୟକତା ବଢ଼ିଯାଇଛି । ଏହାକୁ ଧ୍ୟାନରେ ରଖି ପୂର୍ବରୁ ଆମେ ଯେଉଁ କାର୍ଯ୍ୟକ୍ରମ ପ୍ରସ୍ତୁତ କରିଥିଲୁ , ସେଥିରେ ପରିବର୍ତ୍ତନ ଆଣିଛୁ । ସମସ୍ତ ପଞ୍ଚାୟତ ପରିବର୍ତ୍ତେ ଆମ ଦେଶରେ ଥିବା ସାଢ଼େ 6 ଲକ୍ଷରୁ ଅଧିକ ଗାଁରେ ଅପ୍ଟିକାଲ ଫାଇଭର ନେଟୱର୍କ ପହଞ୍ଚାଇବା ଲାଗି ଆମେ କାମ କରୁଛୁ । ଆବଶ୍ୟକତା ସହିତ ପ୍ରାଥମିକତା ବଦଳିଛି । 1000 ଦିନରେ ଆମେ ଦେଶର ସାଢ଼େ 6 ଲକ୍ଷରୁ ଅଧିକ ଗ୍ରାମଞ୍ଚଳରେ ଅପ୍ଟିକାଲ ଫାଇବର ନେଟୱର୍କ କାମ ସମ୍ପୂର୍ଣ୍ଣ କରିଦେବାକୁ ଲକ୍ଷ୍ୟ ରଖିଛୁ ।


    ପରିବର୍ତ୍ତିତ ପ୍ରଯୁକ୍ତିରେ ସାଇବର ସ୍ପେସରେ ଆମର ନିର୍ଭରଶୀଳତା ବୃଦ୍ଧି ପାଇବାକୁ ଯାଉଛନ୍ତି । କିନ୍ତୁ ସାଇବର ସ୍ପେସ ବିପଦ ସହ ଜଡ଼ିତ । ସାରା ଦୁନିଆ ଏ ବିଷୟରେ ପରିଚିତ ଯେ ଏହା ଜରିଆରେ ଦେଶର ସାମାଜିକ ଢାଞ୍ଚା , ଅର୍ଥବ୍ୟବସ୍ଥା ଆମ ଦେଶର ବିକାଶ ପ୍ରତି ବିପଦ ସୃଷ୍ଟି କରିବାର ସହଜ ମାର୍ଗ ମିଳିପାରିବ । ସେଥିପାଇଁ ଭାରତ ଏ ବିଷୟରେ ଅଧିକ ସଚେତନ ରହିଛି । ଭାରତ ଅତ୍ୟନ୍ତ ସତର୍କତାର ସହିତ ଏସବୁ ବିପଦର ସମ୍ମୁଖୀନ ହେବା ଲାଗି ନିଷ୍ପତ୍ତି ନେଇଛି । କେବଳ ସେତିକି ନୁହେଁ , ନୂଆ ବ୍ୟବସ୍ଥା ମଧ୍ୟ ଲଗାତାର ବିକଶିତ ହେଉଛି । ଖୁବ ଅଳ୍ପ ସମୟ ମଧ୍ୟରେ ନୂଆ ସାଇବର ସୁରକ୍ଷା ନୀତିର ସମ୍ପୂର୍ଣ୍ଣ ସ୍ୱରୂପ ସାମ୍ନାକୁ ଆସିବ । ଆଗାମୀ ଦିନରେ ସବୁ ୟୁନିଟଗୁଡ଼ିକୁ ଯୋଡ଼ି ସେଗୁଡ଼ିକୁ ସାଇବର ସୁରକ୍ଷା ପରିଧି ମଧ୍ୟକୁ ଆଣି ଏକ ସଙ୍ଗେ ଚାଲିବାକୁ ହେବ । ଏଥିପାଇଁ ଆମେ ଭବିଷ୍ୟତର ରଣନୀତି ପ୍ରସ୍ତୁତ କରିବୁ ।


    ମୋର ପ୍ରିୟ ଦେଶବାସୀ


    ଭାରତରେ ମହିଳା ଶକ୍ତିମାନେ ସେମାନଙ୍କୁ ମିଳିଥିବା ସୁଯୋଗର ଉପଯୋଗ କରି ଦେଶକୁ ଗୌରାବାନ୍ୱିତ କରିଛନ୍ତି , ଦେଶକୁ ସୁଦୃଢ଼ କରିଛନ୍ତି । ମହିଳାମାନଙ୍କୁ ରୋଜଗାର ଏବଂ ସ୍ୱରୋଜଗାରର ସମାନ ସୁଯୋଗ ଦେବା ଲାଗି ଦେଶ ଆଜି ପ୍ରତିଶ୍ରୁତିବଦ୍ଧ । ଆଜି ଭାରତର ମହିଳାମାନେ ଅଣ୍ଡରଗ୍ରାଉଣ୍ଡ କୋଇଲା ଖଣିରେ କାମ କରୁଛନ୍ତି । ଆଜି ମୋ ଦେଶର ଝିଅମାନେ ଯୁଦ୍ଧ ବିମାନ ଉଡ଼ାଇ ଆକାଶକୁ ଛୁଇଁ ପାରିଛନ୍ତି । ଆଜି ଭାରତ ବିଶ୍ୱର ସେସବୁ ହାତଗଣତି ଦେଶ ମଧ୍ୟରେ ସାମିଲ ହୋଇପାରିଛି ଯେଉଁଠି ନୌସେନା ଓ ବାୟୁସେନାରେ ମହିଳାମାନଙ୍କୁ ଯୁଦ୍ଧ ଭୂମିକାରେ ସାମିଲ କରାଯାଇପାରିଛି । ଗର୍ଭବତୀ ମହିଳାମାନଙ୍କୁ ଦରମା ସହିତ 6 ମାସର ଛୁଟି ଦେବାର ନିଷ୍ପତ୍ତି ନିଆଯାଇଛି । ଆମ ଦେଶର ମୁସଲିମ ମହିଳାମାନଙ୍କୁ ତିନି ତଲାକର ଯନ୍ତ୍ରଣାରୁ ମୁକ୍ତି ମିଳିଛି । ମହିଳାମାନଙ୍କ ଆର୍ଥିକ ସଶକ୍ତିକରଣ ଉପରେ ଗୁରୁତ୍ୱାରୋପ କରାଯାଇଛି । 40 କୋଟି ଜନଧନ ଆକାଉଣ୍ଟ ମଧ୍ୟରୁ 22 କୋଟି ଆକାଉଣ୍ଟ କେବଳ ମହିଳାମାନଙ୍କ ନାମରେ ରହିଛି । କରୋନା ସମୟରେ ପାଖାପାଖି 30 ହଜାର କୋଟି ଟଙ୍କା ଏ ଭଉଣୀମାନଙ୍କ ବ୍ୟାଙ୍କ ଖାତାରେ ଜମା କରାଯାଇଛି । 25 କୋଟି ମୁଦ୍ରା ଋଣ ହିତାଧିକାରୀମାନଙ୍କ ମଧ୍ୟରୁ 70 ପ୍ରତିଶତ ଆମର ମା ’ ଓ ଭଉଣୀମାନେ ଅଛନ୍ତି । ପ୍ରଧାନମନ୍ତ୍ରୀ ଆବାସ ଯୋଜନା ଅନ୍ତର୍ଗତ ମିଳୁଥିବା ଆବାସର ସର୍ବାଧିକ ପଞ୍ଜିକରଣ ମହିଳାମାନଙ୍କ ନାମରେ ହେଉଛି ।


    ମୋର ପ୍ରିୟ ଦେଶବାସୀ ,


    ଗରିବ ମା ’- ଭଉଣୀମାନଙ୍କ ସ୍ୱାସ୍ଥ୍ୟ ଚିନ୍ତା ଲଗାତାର ଭାବେ ସରକାର କରିଆସୁଛନ୍ତି । ଆମେ ଜନ - ଔଷଧି କେନ୍ଦ୍ର ଜରିଆରେ ମାତ୍ର 1 ଟଙ୍କାରେ ସାନିଟାରୀ ପ୍ୟାଡ ଯୋଗାଇ ଦେବା ଭଳି ଜରୁରି କାର୍ଯ୍ୟ କରିଛୁ । 6 ହଜାର ଜନୌଷଧି କେନ୍ଦ୍ରରେ ବିଗତ କିଛି ସମୟ ମଧ୍ୟରେ ପାଖାପାଖି 5 କୋଟିରୁ ଅଧିକ ସାନିଟାରୀ ପ୍ୟାଡ ଆମର ଗରିବ ମହିଳାମାନଙ୍କ ନିକଟରେ ପହଁଚାଯାଇପାରିଛି ।


    କିଶୋରୀଙ୍କ ଠାରେ ଦେଖାଯାଉଥିବା ଅପପୁଷ୍ଟି ସମସ୍ୟା , ସେମାନଙ୍କ ବିବାହର ଉପଯୁକ୍ତ ବୟସ , ନିର୍ଦ୍ଧାରଣ କରିବା ଲାଗି ଆମେ ଏକ ସମିତି ଗଠନ କରିଛୁ । ରିପୋର୍ଟ ଆସିବା ପରେ ଝିଅମାନଙ୍କର ଉଚିତ ବୟସ ବିଷୟରେ ଉପଯୁକ୍ତ ବୟସ ନିଦ୍ଧାରଣ କରାଯିବ ।


    ମୋର ପ୍ରିୟ ଦେଶବାସୀ ,


    ଏହି କରୋନା ସମୟରେ ସ୍ୱାସ୍ଥ୍ୟ କ୍ଷେତ୍ର ପ୍ରତି ଧ୍ୟାନ ଦେବା ଅତ୍ୟନ୍ତ ସ୍ୱାଭାବିକ । ତେଣୁ ଏହି ସଂକଟ ସମୟରେ ଆମକୁ ସ୍ୱାସ୍ଥ୍ୟସେବା କ୍ଷେତ୍ରରେ ଆତ୍ମନିର୍ଭରଶୀଳତାର ବହୁତ ବଡ଼ ଶିକ୍ଷା ମିଳିଚି । ଏହି ଲକ୍ଷ୍ୟ ହାସଲ କରିବା ଲାଗି ଆମକୁ ଆଗକୁ ବଢ଼ିବାକୁ ହେବ ।


    ଆପଣମାନେ ଦେଖନ୍ତୁ , କରୋନା ସମୟରେ , ଏହା ପୂର୍ବରୁ ଆମେ ଦେଶରେ କେବଳ ଗୋଟିଏ ପରୀକ୍ଷାଗାର ଥିଲା । ଆଜି 1400 ପରୀକ୍ଷାଗାରର ଏକ ନେଟୱର୍କ ରହିପାରିଛି । ହିନ୍ଦୁସ୍ତାନର ପ୍ରତ୍ୟେକ କୋଣରେ ପରୀକ୍ଷାଗାର ରହିଛି । କରୋନା ସଙ୍କଟ ଆରମ୍ଭ ହେବା ସମୟରେ ଦିନକୁ ମାତ୍ର 300 ନମୁନା ପରୀକ୍ଷା ହେଉଥିଲା । ଏତେ କମ ସମୟ ମଧ୍ୟରେ ଆମ ଦେଶର ଲୋକମାନେ ଏପରି ଶକ୍ତି ପ୍ରଦର୍ଶନ କଲେ ଯେ ଆଜି ଦିନରେ 7 ଲକ୍ଷରୁ ଅଧିକ ଟେଷ୍ଟ ଆମେ କରିପାରୁଛୁ । 300ରୁ ଆରମ୍ଭ ହୋଇଥିବା ନମୁନା ପରୀକ୍ଷା ଆଜି 7 ଲକ୍ଷରେ ପହଁଚିବା ଅଭୂତପୂର୍ବ ଉପଲବ୍ଧି ।


    ଦେଶରେ ନୂଆ ଏମ୍ସ , ନୂଆ ମେଡ଼ିକାଲ କଲେଜ ନିର୍ମାଣ , ଆଧୁନିକୀକରଣ ଦିଗରେ ନିରନ୍ତର ପ୍ରୟାସ .. ଏସବୁ ଆମେ କରିପାରିଛୁ । ପାଞ୍ଚ ବର୍ଷରେ ଏମବିବିଏସ , ଏମଡିରେ 45 ହଜାରରୁ ଅଧିକ ସିଟ ଡାକ୍ତରୀ ଛାତ୍ରଛାତ୍ରୀଙ୍କ ପାଇଁ ବୃଦ୍ଧି ପାଇଛି । ଦେଶରେ ଦେଢ଼ ଲକ୍ଷରର ଅଧିକ ଆରୋଗ୍ୟ କେନ୍ଦ୍ର ନିର୍ମାଣ କରାଯାଉଥିବା ବେଳେ ଏଥିମଧ୍ୟରୁ ପାଖାପାଖି ଏକ ତୃତୀୟାଂଶ ଏବେ ସୁଦ୍ଧା କାର୍ଯ୍ୟକ୍ଷମ ହୋଇସାରିଛି । କରୋନା ସମୟରେ ଆରୋଗ୍ୟ କେନ୍ଦ୍ରର ଭୂମିକା ଗ୍ରାମାଂଚଳରେ ବିଶେଷ ସହାୟକ ହୋଇପାରିଛି ।


    ସ୍ୱାସ୍ଥ୍ୟ କ୍ଷେତ୍ରେ ଆଜି ବହୁତ ବଡ଼ ଅଭିଯାନ ଆରମ୍ଭ ହେବାକୁ ଯାଉଛି ଏବଂ ଏଥିରେ ପ୍ରଯୁକ୍ତିର ବହୁତ ବଡ଼ ଭୂମିକା ରହିବ । ଆଜିଠାରୁ ଜାତୀୟ ଡିଜିଟାଲ ସ୍ୱାସ୍ଥ୍ୟ ମିଶନ ଆରମ୍ଭ କରାଯାଉଛି । ଭାରତର ସ୍ ୱାସ୍ଥ୍ୟସେବା କ୍ଷେତ୍ରରେ ଏହାକ ନୂଆ କ୍ରାନ୍ତି ଆଣିବ । ଚିକିତ୍ସା କ୍ଷେତ୍ରରେ ହେଉଥିବା ସମସ୍ୟା ହ୍ରାସ କରି ଅତ୍ୟନ୍ତ ସୁବିଚାରିତ ରୂପରେ ପ୍ରଯୁକ୍ତିର ଉପଯୋଗ କରିବ ।


    ପ୍ରତ୍ୟେକ ଭାରତୀୟଙ୍କୁ ସ୍ୱାସ୍ଥ୍ୟ ଆଇଡି ପ୍ରଦାନ କରାଯିବ । ଏହି ସ୍ୱାସ୍ଥ୍ୟ ଆଇଡି ପ୍ରତ୍ୟେକ ଭାରତୀୟଙ୍କ ସ୍ୱାସ୍ଥ୍ୟ ଖାତା ଭଳି କାମ କରିବ । ଆପଣଙ୍କ ପ୍ରତ୍ୟେକ ପରୀକ୍ଷା , ପ୍ରତ୍ୟେକ ରୋଗ , କେଉଁ ଡାକ୍ତରଙ୍କ ପାଖକୁ ଯାଇ ଆପଣ କେଉଁ ଚିକିତ୍ସା ଗ୍ରହଣ କରିଛନ୍ତି , କେଉଁ ଔଷଧ ଖାଇଛନ୍ତି , ନିଦାନ , ଟଙ୍କା ଜମା କରିବା , ଡାକ୍ତରଖାନାରେ ଟିକେଟ କରିବାର ଦୌଡ଼ , ଏ ସମସ୍ତ ସମସ୍ୟା ଜାତୀୟ ଡିଜିଟାଲ ସ୍ୱାସ୍ଥ୍ୟ ମିଶନ ମାଧ୍ୟମରେ ସମାଧାନ ହୋଇପାରିବ । ଉତ୍ତମ ସ୍ୱାସ୍ଥ୍ୟ ନିମନ୍ତେ ଆମର ଯେକେହି ନାଗରିକ ସଠିକ ନିଷ୍ପତ୍ତି ଗ୍ରହଣ କରିପାରିବେ ।


    ମୋର ପ୍ରିୟଦେଶବାସୀ , କରୋନା ଟିକା କେବେ ପ୍ରସ୍ତୁତ ହେବ ସେହି ପ୍ରଶ୍ନ ଏବେ ସମସ୍ତଙ୍କ ମନରେ ରହିଛି , ସାରା ବିଶ୍ୱରେ ରହିଛି ।


    ମୁଁ ଆଜି ଦେଶବାସୀଙ୍କୁ ଭରସା ଦେବାକୁ ଚାହେଁ ଯେ ଆମ ଦେଶର ବୈଜ୍ଞାନିକମାନଙ୍କର ସାମର୍ଥ୍ୟ ମୁନିଋଷିମାନଙ୍କ ଭଳି । ସେମାନେ ପରୀକ୍ଷାଗାରରେ ନିରନ୍ତର ପ୍ରୟାସ କରିଚାଲିଛନ୍ତି । ଅଖଣ୍ଡ, ଏକନିଷ୍ଠ ତପସ୍ୟା କରୁଛନ୍ତି । ବଡ଼ କଠିନ ପରିଶ୍ରମ କରୁଛନ୍ତି । ଭାରତରେ ଗୋଟିଏ କିମ୍ବା ଦୁଇଟି ନୁହେଁ ତିନୋଟି ଟିକାର ପରୀକ୍ଷଣ ଭିନ୍ନ ଭିନ୍ନ ପର୍ଯ୍ୟାୟରେ ରହିଛି । ବୈଜ୍ଞାନିମାନଙ୍କ ଠାରୁ ସବୁଜ ସଙ୍କେତ ମିଳିଗଲେ, ବ୍ୟାପକ ମାତ୍ରାରେ ଉତ୍ପାଦନ ଆରମ୍ଭ ହେବ । ଏହାର ପ୍ରସ୍ତୁତି ମଧ୍ୟ ସମ୍ପୂର୍ଣ୍ଣ ହୋଇସାରିଛି । ଦ୍ରୁତ ଗତିରେ ଟିକା ଯଥାସମ୍ଭବ କମ ସମୟରେ ସମସ୍ତ ଭାରତୀୟ ନାଗରିକମାନଙ୍କ ନିକଟରେ ପହଁଚାଇବା ଲାଗି ଯୋଜନା ମଧ୍ୟ ପ୍ରସ୍ତୁତ କରାଯାଇଛି ।


    ମୋର ପ୍ରିୟ ଦେଶବାସୀ , ଆମ ଦେଶରେ ଭିନ୍ନ ଭିନ୍ନ ସ୍ଥାନରେ ବିକାଶର ଛବି ଭିନ୍ନ ଭିନ୍ନ ରହିଛି । କିଛି କ୍ଷେତ୍ର ବହୁତ ଆଗରେ ରହିଥିବା ବେଳେ କିଛି କ୍ଷେତ୍ର ପଛରେ ପଡ଼ିଯାଇଛି । ଏହି ଅସନ୍ତୁଳନ ଆତ୍ମନିର୍ଭର ଭାରତ ନିର୍ମାଣ ଦିଗରେ ଏକ ବଡ଼ ସମସ୍ୟା ହୋଇ ଛିଡ଼ା ହୋଇଛି ବୋଲି ମାନୁଛି । ସେଥିପାଇଁ ଯେମିତି ମୁଁ ଆରମ୍ଭରୁ କହିଛି , 110ଟି ଆକାଂକ୍ଷୀ ଜିଲ୍ଲାଗୁଡ଼ିକର ବିକାଶ ଉପରେ ଆମେ ଜୋର ଦେଉଛୁ । ବିକାଶର ପରିବେଶ , ଯୋଗାଯୋଗରେ ସୁଧାର ଆଣିବା ଲାଗି ପ୍ରୟାସ କରାଯାଉଛି ।


    ଏବେ ଆପଣ ଦେଖନ୍ତୁ , ହିନ୍ଦୁସ୍ତାନର ପଶ୍ଚିମ ପ୍ରାନ୍ତ ଏବଂ ହିନ୍ଦୁସ୍ଥାନର ମଧ୍ୟ ଭାଗରୁ ଆରମ୍ଭ କରି ପୂର୍ବ ଭାଗ , ପୂର୍ବ ଉତ୍ତର ପ୍ରଦେଶ , ବିହାର , ବଙ୍ଗ , ଓଡ଼ିଶା ଏସବୁ କ୍ଷେତ୍ରରେ ଅପାର ପ୍ରାକୃତିକ ସମ୍ପଦ ପୂରି ରହିଛି । ଏଠାକାର ଲୋକମାନେ ସାମର୍ଥ୍ୟବାନ , ଶକ୍ତିମାନ , ପ୍ରତିଭାବାନ ଅଟନ୍ତି କିନ୍ତୁ ସୁଯୋଗର ଅଭାବ କାରଣରୁ ଏହି କ୍ଷେତ୍ରରେ ଅସନ୍ତୁଳନ ସୃଷ୍ଟି ହୋଇଛି । ସେଥିପାଇଁ ଆମେ ଅନେକ ପଦକ୍ଷେପ ଗ୍ରହଣ କରିଛୁ , ପୂର୍ବାଂଚଳ ସମର୍ପିତ ମାଲ କରିଡର , ପୂର୍ବାଂଚଳ ଗ୍ୟାସ ପାଇପ ଲାଇନ ସଂଯୋଗ , ନୂଆ ରୋଡ ରେଲ ଭିତ୍ତିଭୂମି , ନୂଆ ବନ୍ଦର ନିର୍ମାଣ ଆଦି ସାମଗ୍ରିକ ଭିତ୍ତିଭୂମି ବିକାଶ ନିମନ୍ତେ ନୂଆ ଯୋଜନା ପ୍ରସ୍ତୁତ କରାଯାଇ ସେ ଦିଗରେ ପଦକ୍ଷେପ ଗ୍ରହଣ କରାଯାଉଛି ।


    ସେହିପରି ଲେହ - ଲଦାଖ , ଜମ୍ମୁ - କଶ୍ମୀର କ୍ଷେତ୍ରକୁ ଧାରା 370 ଉଚ୍ଛେଦ ଫଳରେ ସ୍ୱାଧୀନତା ମିଳିସାରିଛି । ଗୋଟିଏ ବର୍ଷ ପୂରଣ ହୋଇସାରିଛି । ଏହି ଗୋଟିଏ ବର୍ଷ ଜମ୍ମୁ - କଶ୍ମୀରର ବିକାଶ ଯାତ୍ରାରେ ଏକ ଗୁରୁତ୍ୱପୂର୍ଣ୍ଣ ପର୍ଯ୍ୟାୟ । ଏହି ଗୋଟିଏ ବର୍ଷ ସେଠାକାର ମହିଳାମାନଙ୍କୁ , ଦଳିତମାନଙ୍କୁ ମୌଳିକ ଅଧିକାର ପ୍ରଦାନ କରିବାର ସମୟ । ଏହା ଆମ ଶରଣାର୍ଥୀମାନଙ୍କୁ ଗରିମାପୂର୍ଣ୍ଣ ଜୀବନ ଦେଇଛି । ବିକାଶର ଲାଭ ଗ୍ରାମାଂଚଳ ଓ ଗରିବଙ୍କ ନିକଟରେ ପହଁଚାଇବା ଲାଗି ବ୍ୟାକଟୁ ଭିଲେଜ ଭଳି ସ୍ୱତନ୍ତ୍ର ଅଭିଯାନ ଆରମ୍ଭ କରାଯାଇଛି । ଆୟୁଷ୍ମାନ ଯୋଜନାକୁ ଉନ୍ନତ ଢଙ୍ଗରେ ଆଜି ଜମ୍ମୁ - କଶ୍ମୀର ଓ ଲଦାଖ କ୍ଷେତ୍ରରେ ଉପଯୋଗ କରାଯାଉଛି ।


    ମୋର ପ୍ରିୟ ଦେଶବାସୀ , ଗଣତନ୍ତ୍ରର ଦୃଢ଼ତା , ଗଣତନ୍ତ୍ରର ପ୍ରକୃତ ଶକ୍ତି ଆମର ନିର୍ବାଚିତ ସ୍ଥାନୀୟ ସଂସ୍ଥା ନିକଟରେ ରହିଛି । ଆମ ସମସ୍ତଙ୍କ ପାଇଁ ଏହା ଗର୍ବର ବିଷୟ ଯେ ଜମ୍ମୁ - କଶ୍ମୀରରେ ସ୍ଥାନୀୟ ସଂସ୍ଥାର ଜନପ୍ରତିନିଧିମାନେ ସକ୍ରିୟତା ଓ ସମ୍ବେଦନଶୀଳତା ସହିତ ବିକାଶର ନୂଆ ଯୁଗକୁ ଆଗକୁ ବଢ଼ାଉଛନ୍ତି । ମୁଁ ସମସ୍ତ ପଞ୍ଚ-ସରପଞ୍ଚମାନଙ୍କୁ ହାର୍ଦ୍ଦିକ ଅଭିନନ୍ଦନ ଜଣାଉଛି , ବିକାଶ ଯାତ୍ରାରେ ସେମାନଙ୍କର ସକ୍ରିୟ ଭାଗିଦାରୀ ନିମନ୍ତେ ।


    ଜମ୍ମୁ - କଶ୍ମୀରରେ ସୀମାନିର୍ଦ୍ଧାରଣ ପ୍ରକ୍ରିୟା ଜାରି ରହିଛି । ସୁପ୍ରିମକୋର୍ଟର ଅବସରପ୍ରାପ୍ତ ବିଚାରପତିଙ୍କ ନେତୃତ୍ୱରେ ସୀମାନିର୍ଦ୍ଧାରଣ କାମ ଜାରି ରହିଛି ଏବଂ ଖୁବଶୀଘ୍ର ସୀମାନିର୍ଦ୍ଧାରଣ କାମ ଶେଷ ହେବା ପରେ ସେଠାରେ ନିର୍ବାଚନ ହେବ । ଜମ୍ମୁ - କଶ୍ମୀରରେ ଏମଏଲଏ , ମନ୍ତ୍ରୀ , ମୁଖ୍ୟମନ୍ତ୍ରୀ ନିର୍ବାଚିତ ହୋଇ ନୂତନ ଉତ୍ସାହ ସହିତ ରାଜ୍ୟକୁ ଆଗେଇ ନେବେ । ଏଥିପାଇଁ ଦେଶ ପ୍ରତିବଦ୍ଧ ରହିଛି ଏବଂ ପ୍ରୟାସ ମଧ୍ୟ କରୁଛି ।


    ଲଦାଖକୁ କେନ୍ଦ୍ରଶାସିତ ପ୍ରଦେଶରେ ପରିଣତ କରି ବହୁବର୍ଷ ଧରି ସେମାନଙ୍କର ଦାବି , ଆକାଂକ୍ଷାକୁ ପୂରଣ କରିବା ସହିତ ସେମାନଙ୍କୁ ଉଚିତ ସମ୍ମାନ ପ୍ରଦାନ କରାଯାଇଛି । ହିମାଳୟର ଉଚ୍ଚ ଶିଖରରେ ଥିବା ଳଦାଖ ବିକାଶର ନୂଆ ଶିଖର ଦିଗରେ ଆଗକୁ ବଢ଼ୁଅଛି । ଏବେ ସେଠାରେ କେନ୍ଦ୍ରୀୟ ବିଶ୍ୱବିଦ୍ୟାଳୟ ନିର୍ମାଣ କରାଯାଉଛି । ନୂଆ ଗବେଷଣା କେନ୍ଦ୍ର ନିର୍ମାଣ କରାଯାଉଛି , ହୋଟେଲ ମ୍ୟାନେଜମେଂଟର କୋର୍ସ ଆରମ୍ଭ କରାଯାଇଛି । ବିଦ୍ୟୁତ ପାଇଁ ସାଢ଼େ ସାତ ହଜାର ମେଗାୱାଟ ସୌର ପାର୍କ ନିର୍ମାଣ କରିବା ନିମନ୍ତେ ଯୋଜନା ପ୍ରସ୍ତୁତ ହୋଇଛି । କିନ୍ତୁ ମୋର ପ୍ରିୟ ଦେଶବାସୀ , ଲଦାଖର ଅନେକ ବିଶେଷତ୍ୱ ରହିଛି , ସେସବୁ ବିଶେଷତ୍ୱକୁ ସମ୍ଭାଳିବା , ସଂରକ୍ଷିତ କରି ରଖିବା ମଧ୍ୟ ଜରୁରି । ଯେପରି ଭାବେ ସିକିମ ଅର୍ଗାନିକ ଷ୍ଟେଟର ପରିଚୟ ସୃଷ୍ଟି କରିଛି ସେହିପରି ଲଦାଖ , ଲେହ , କାର୍ଗିଲ ସମ୍ପୂର୍ଣ୍ଣ କ୍ଷେତ୍ର ଆମ ଦେଶ ପାଇଁ ଅଙ୍ଗାରକାମ୍ଳ ମୁକ୍ତ ଅଂଚଳ ଭାବେ ନିଜର ପରିଚୟ ସୃଷ୍ଟି କରିପାରିବ । ସେଥିପାଇଁ ଭାରତ ସରକାର ସେଠାକାର ନାଗରିକମାନଙ୍କ ସହିତ ମିଶି ଅଙ୍ଗାରକାମ୍ଳ ମୁକ୍ତ ବିକାଶ ମଡେଲ , ସେମାନଙ୍କର ଆବଶ୍ୟକତା ପୂରଣ ପାଇଁ ଏକ ମଡେଲ ପ୍ରସ୍ତୁତ କରିବା ଦିଗରେ ଆଗକୁ ବଢ଼ୁଛନ୍ତି ।


    ମୋର ପ୍ରିୟ ଦେଶବାସୀ , ଭାରତ ଦେଖାଇ ଦେଇଛି ଯେ ପରିବେଶ ସହିତ ସନ୍ତୁଳନ ବଜାୟ ରଖି ମଧ୍ୟ ଦ୍ରୁତ ବିକାଶ ସମ୍ଭବ । ଆଜି ଭାରତ ଏକ ବିଶ୍ୱ , ଏକ ସୂର୍ଯ୍ୟ , ଏକ ଗ୍ରୀଡ ଭିଜନ ସହିତ ସାରା ବିଶ୍ୱକୁ ବିଶେଷ କରି ସୌର ଶକ୍ତି କ୍ଷେତ୍ରରେ ଅନୁପ୍ରାଣିତ କରୁଛି ।


    ଅକ୍ଷୟ ଶକ୍ତି ଉତ୍ପାଦନ କ୍ଷେତ୍ରରେ ଆଜି ଭାରତ ବିଶ୍ୱର ଶୀର୍ଷ ପାଞ୍ଚଟି ଦେଶ ମଧ୍ୟରେ ନିଜର ସ୍ଥାନ ପକ୍କା କରିସାରିଛି । ପ୍ରଦୂଷଣର ସମାଧାନକୁ ନେଇ ଭାରତ ସଜାଗ ଏବଂ ସକ୍ରିୟ ରହିଛି । ସ୍ୱଚ୍ଛ ଭାରତ ଅଭିଯାନ , ଧୂଆଁମୁକ୍ତ ରୋଷେଇ ପାଇଁ ମାଗଣା ଗ୍ୟାସ ବ୍ୟବସ୍ଥା , ଏଲଇଡି ବଲବ ଅଭିଯାନ , ସିଏନଜି ଆଧାରିତ ପରିବହନ ବ୍ୟବସ୍ଥା , ବୈଦ୍ୟୁତିକ ପରିବହନ ପାଇଁ ପ୍ରୟାସ , ଆମେ ସବୁପ୍ରକାରର ଉଦ୍ୟମ କରିଛୁ । ପେଟ୍ରୋଲ ପ୍ରଦୂଷଣ ହ୍ରାସ ଇଥାନଲ ଉତ୍ପାଦନ କମାଇବାରେ ଏବଂ ଏହାର ଉପଯୋଗ କରିବା ଉପରେ ଗୁରୁତ୍ୱାରୋପ କରାଯାଉଛି । ପାଞ୍ଚ ବର୍ଷ ପୂର୍ବରୁ ଆମ ଦେଶରେ ମାତ୍ର 40 କୋଟି ଲିଟର ଇଥାନଲ ଉତ୍ପାଦନ ହେଉଥିଲା । ପାଞ୍ଚବର୍ଷ ଭିତରେ ଏହା ପାଞ୍ଚଗୁଣ ବୃଦ୍ଧି ପାଇଛି । ଆଜି ଆମ ଦେଶରେ 200 କୋଟି ଲିଟର ଇଥାନଲ ପ୍ରସ୍ତୁତ ହେଉଛି ଯାହାକି ପରିବେଶ ଲାଗି ଅତ୍ୟନ୍ତ ଉପଯୋଗୀ ସାବ୍ୟସ୍ତ ହେବ ।


    ମୋର ପ୍ରିୟ ଦେଶବାସୀ , ଦେଶର 100 ସହରରେ ପ୍ରଦୂଷଣ ହ୍ରାସ କରିବା ଲାଗି ଆମେ ଏକ ସାମଗ୍ରିକ , ସମନ୍ୱିତ ଆଭିମୁଖ୍ୟ ସହିତ ଆଗକୁ ବଢ଼ୁଛୁ । ଜନଭାଗିଦାରୀ ସହିତ , ଆଧୁନିକ ପ୍ରଯୁକ୍ତି ଭରପୂର ଉପଯୋଗ କରି ପ୍ରଦୂଷଣ ହ୍ରାସ କରିବା ଲାଗି ମିଶନ ମୋଡରେ କାର୍ଯ୍ୟ କରାଯାଉଛି ।


    ମୋର ପ୍ରିୟ ଦେଶବାସୀ , ଭାରତ ବିଶ୍ୱର ହାତଗଣତି ଦେଶ ମଧ୍ୟରେ ସାମିଲ ହୋଇପାରିଛି ଯେଉଁଠି ଜଙ୍ଗଲର ଘନତ୍ୱ ବଢ଼ିବାରେ ଲାଗିଛି । ଜୈବ ବିବିଧତାର ସଂରକ୍ଷଣ ଏବଂ ବୃଦ୍ଧି ଲାଗି ଭାରତ ସମ୍ପୂର୍ଣ୍ଣ ଭାବେ ସମ୍ବେଦନଶୀଳ । ଆମେ ସଫଳତା ପୂର୍ବକ ପ୍ରୋଜେକ୍ଟ ଟାଇଗର , ପ୍ରୋଜେକ୍ଟ ଏଲିଫେଣ୍ଟକୁ ଆଗକୁ ବଢ଼ାଇଛୁ । ଆମ ଦେଶରେ ବାଘଙ୍କ ସଂଖ୍ୟା ବଢ଼ିଛି । ଆଗାମୀ ଦିନରେ ଏସୀୟ ସିଂହଙ୍କ ବଂଶବୃଦ୍ଧି ନିମନ୍ତେ ପ୍ରୋଜେକ୍ଟ ଲାୟନର ଶୁଭାରମ୍ଭ କରାଯିବ । ଏଥିପାଇଁ ଆବଶ୍ୟକ ଭିତ୍ତିଭୂମି , ରକ୍ଷା , ସୁରକ୍ଷା ଏବଂ ସ୍ୱତନ୍ତ୍ର ପ୍ରକାର ସ୍ୱାସ୍ଥ୍ୟ ଭିତ୍ତିଭୂମି ନିର୍ମାଣ କରାଯିବ ।


    ଆହୁରି ପ୍ରୋଜେକ୍ଟ ଡଲଫିନକୁ ମଧ୍ୟ ଆଗକୁ ନିଆଯିବ । ନଦୀ ଓ ସମୁଦ୍ରରେ ରହୁଥିବା ଡଲଫିନଙ୍କୁ ସୁରକ୍ଷା ଦିଆଯିବ । ଏହାଦ୍ୱାରା ଜୈବବିବିଧତାର ସଂରକ୍ଷଣ ହେବା ସହିତ ପର୍ଯ୍ୟଟନକୁ ମଧ୍ୟ ପ୍ରୋତ୍ସାହନ ମିଳିପାରିବ ।


    ମୋର ପ୍ରିୟ ଦେଶବାସୀ , ଅସାଧାରଣ ଲକ୍ଷ୍ୟ ଦିଗରେ ଆଗକୁ ବଢ଼ିଲେ ଆମ ସମ୍ମୁଖରେ ଅନେକ ସମସ୍ୟା ଆସିଥାଏ । ଏତେ ବିପତ୍ତି ସମୟରେ ସୀମା ଉପରେ ମଧ୍ୟ ଦେଶର ସାମର୍ଥ୍ୟକୁ ଆହ୍ୱାନକୁ ଦେବାର ଦୁଷ୍ପ୍ରୟାସ ହୋଇଛି । କିନ୍ତୁ ଏଲଓସି ଠାରୁ ଆରମ୍ଭ କରି ଏଲଏସି ପର୍ଯ୍ୟନ୍ତ ଦେଶର ଅଖଣ୍ଡତା ପ୍ରତି ଯେଉଁମାନେ ମଧ୍ୟ ଖରାପ ନଜର ପକାଇଛନ୍ତି , ଦେଶର ସେନା , ଆମର ବୀର ଯବାନମାନେ ସେମାନଙ୍କୁ ଉଚିତ ଜବାବ ଦେଇଛନ୍ତି ।


    ଭାରତର ଅଖଣ୍ଡତାର ସୁରକ୍ଷା ଲାଗି ସାରା ଦେଶ ଉତ୍ସାହରେ ପୂରି ରହିଛି । ସଂକଳ୍ପରେ ଅନୁପ୍ରାଣିତ ହୋଇଛି ଏବଂ ସାମର୍ଥ୍ୟ ପ୍ରତି ଅତୁଟ ବିଶ୍ୱାସ ସହିତ ଆଗକୁ ବଢ଼ୁଅଛି । ଏହି ସଂକଳ୍ପ ପାଇଁ ଆମ ବୀର ଯବାନମାନେ କ ’ ଣ କରିପାରିବେ , ଦେଶ କ ’ ଣ କରିପାରିବ , ତାହା ଲଦାଖରେ ସାରା ଦୁନିଆ ଦେଖିସାରିଛି । ମୁଁ ଆଜି ମାତୃଭୂମି ଲାଗି ପ୍ରାଣବଳି ଦେଇଥିବା ସେହି ବୀର ଯବାନମାନଙ୍କୁ ଲାଲକିଲ୍ଲାର ପ୍ରାଚୀରୁ ଆଦରପୂର୍ବକ ପ୍ରଣାମ କରୁଛି ।


    ଆତଙ୍କବାଦ ହେଉ ଅବା ବିସ୍ତାରବାଦ ଭାରତ ଆଜି ସାହସର ସହିତ ମୁକାବିଲା କରୁଛି । ଆଜି ଭାରତ ପ୍ରତି ବିଶ୍ୱର ବିଶ୍ୱାସ ସୁଦୃଢ଼ ହୋଇଛି । କିଛିଦିନ ପୂର୍ବେ ମିଳିତ ଜାତିସଂଘ ସୁରକ୍ଷା ପରିଷଦର ଅସ୍ଥାୟୀ ସଦସ୍ୟ ରୂପରେ 192ଟି ଦେଶ ମଧ୍ୟରୁ 184ଟି ଦେଶ ଭାରତକୁ ନିର୍ବାଚିତ କରିଥିଲେ । ଏହା ଆମ ଦେଶ ପାଇଁ ଗର୍ବର ବିଷୟ । ବିଶ୍ୱରେ ଆମେ କିପରି ପ୍ରଭାବ ବିସ୍ତାର କରିପାରିଛୁ, ଏହା ତାହାର ଏକ ଉଦାହରଣ । ଭାରତ ନିଜେ ସୁଦୃଢ଼, ସଶକ୍ତ, ସୁରକ୍ଷିତ ରହିଲେ ଏହା ସମ୍ଭବ ହୋଇପାରିବ । ଏହି ଚିନ୍ତାଧାରାକୁ ନେଇ ଆଜି ସମସ୍ତ କ୍ଷେତ୍ରରେ କାମ ଜାରି ରହିଛି ।


    ମୋର ପ୍ରିୟଦେଶବାସୀ, ଆମର ପଡ଼ୋଶୀ ଦେଶ ସହିତ ଭୂମି, ସମୁଦ୍ରରେ ଆମର ସମ୍ପର୍କକୁ ଆମେ ସୁରକ୍ଷା, ବିକାଶ ଏବଂ ବିଶ୍ୱାସର ଭାଗିଦାରୀ ସହିତ ଯୋଡ଼ୁଛୁ । ଭାରତ ଲଗାତାର ଏହି ପ୍ରୟାସ କରିଆସିଛି ଯେ ପଡ଼ୋଶୀ ଦେଶ ସହିତ ଶହ ଶହ ବର୍ଷ ପୁରୁଣା ସାଂସ୍କୃତିକ, ଆର୍ଥିକ ଏବଂ ସାମାଜିକ ସମ୍ପର୍କ ଯେପରି ଗମ୍ଭୀରତାର ସହିତ ବଜାୟ ରହିବ । ଦକ୍ଷିଣ ଏସିଆରେ ବିଶ୍ୱର ଏକ ଚତୁର୍ଥାଂଶ ଜନସଂଖ୍ୟା ରହିଥାନ୍ତି । ଆମେ ସଂଯୋଗ ଓ ସହଭାଗୀତା ବଳରେ ଏତେ ବଡ଼ ଜନସଂଖ୍ୟାର ବିକାଶ ଓ ସମୃଦ୍ଧିର ଅଗଣିତ ସମ୍ଭାବନା ସୃଷ୍ଟି କରିପାରିବା । ଏହି କ୍ଷେତ୍ରର ଦେଶଗୁଡ଼ିକର ସମସ୍ତ ନେତାଙ୍କ ଉପରେ ଏହି ବିଶାଳ ଜନସମୂହର ବିକାଶ ଓ ପ୍ରଗତିର ଏକ ଗୁରୁତ୍ୱପୂର୍ଣ୍ଣ ଉତ୍ତରଦାୟିତ୍ୱ ରହିଛି । ଏହାକୁ ତୁଲାଇବା ନିମନ୍ତେ ଦକ୍ଷିଣ ଏସିଆର ସମସ୍ତ କ୍ଷେତ୍ରର ସବୁ ଲୋକ, ରାଜନେତା, ସାଂସଦ, ବୁଦ୍ଧିଜୀବୀମାନଙ୍କୁ ମୁଁ ଆହ୍ୱାନ କରୁଛି । ଏହି ସମ୍ପୂର୍ଣ୍ଣ କ୍ଷେତ୍ରରେ ଶାନ୍ତି, ସୌହାର୍ଦ୍ଦ୍ୟ ବଜାୟ ରହିଲେ ମାନବତାର କଲ୍ୟାଣ ସାରା ବିଶ୍ୱର କଲ୍ୟାଣ ସମ୍ଭବ ହୋଇପାରିବ ।


    ଖାଲି ଭୌଗଳିକ ସୀମା ଯୋଡ଼ି ହୋଇଗଲେ କୌଣସି ଦେଶ ଆମର ପଡ଼ୋଶୀ ହୋଇଯିବେ ନାହିଁ । ବରଂ ଆମ ସହ ମନ ମିଶୁଥିବା , ସମ୍ପର୍କରେ ସଦଭାବ ଓ ମିଳମିଶା ରହୁଥିବା ଦେଶଗୁଡ଼ିକ ଆମର ପଡ଼ୋଶୀ । ମୁଁ ଖୁସି ଯେ ବିଗତ ଦିନରେ ଭାରତ ସମ୍ପ୍ରସାରିତ ପଡ଼ୋଶୀ ଦେଶଗୁଡ଼ିକ ସହିତ ସମ୍ପର୍କକୁ ସୁଦୃଢ଼ କରିଛି । ପଶ୍ଚିମ ଏସିଆର ଦେଶଗୁଡ଼ିକ ସହିତ ଆମର ରାଜନୈତିକ , ଆର୍ଥିକ ଓ ମାନବୀୟ ସମ୍ପର୍କରେ ପ୍ରଗତି ଆସିଛି । ବିଶ୍ୱାସ ଅନେକ ଗୁଣରେ ବୃଦ୍ଧି ପାଇଛି । ଏସବୁ ଦେଶ ସହିତ ଆମର ଆର୍ଥିକ ସମ୍ପର୍କ ବିଶେଷ କରି ଶକ୍ତି କ୍ଷେତ୍ରରେ ଭାଗିଦାରୀ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ଏସବୁ ଦେଶରେ , ଅଧିକାଂଶ ଦେଶରେ ବହୁସଂଖ୍ୟାରେ ଭାରତୀୟ ଭାଇ - ଭଉଣୀ କାମ କରୁଛନ୍ତି । କରୋନା ସମୟରେ ଏହି ଦେଶଗୁଡ଼ିକ ଭାରତୀୟମାନଙ୍କୁ କରିଥିବା ସାହାଯ୍ୟ , ଭାରତ ସରକାରଙ୍କ ଅନୁରୋଧକୁ ସମ୍ମାନ କରିବା ଲାଗି ଭାରତ ସରକାର ସେମାନଙ୍କ ନିକଟରେ କୃତଜ୍ଞ ।


    ଆସିଆନ ରାଷ୍ଟ୍ର ଯେଉଁମାନେ ଆମର ସାମୁଦ୍ରିକ ପଡ଼ୋଶୀ , ସେମାନେ ମଧ୍ୟ ଆମ ପାଇଁ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ସେମାନଙ୍କ ସହିତ ଭାରତର ହଜାର ହଜାର ବର୍ଷ ପୁରୁଣା ଧାର୍ମିକ ଏବଂ ସାଂସ୍କୃତିକ ସମ୍ପର୍କ ରହିଛି । ବୌଦ୍ଧ ଧର୍ମର ପରମ୍ପରା ସେମାନଙ୍କୁ ଆମ ସହିତ ଯୋଡ଼ିଛି । ଆଜି ଭାରତ ଏସବୁ ଦେଶ ସହିତ କେବଳ ସୁରକ୍ଷା କ୍ଷେତ୍ରରେ ନୁହେଁ ବରଂ ସାମୁଦ୍ରିକ ସମ୍ପତ୍ତି କ୍ଷେତ୍ରରେ ମଧ୍ୟ ସହଯୋଗ ବଢ଼ାଉଛି ।


    ମୋର ପ୍ରିୟଦେଶବାସୀ , ଭାରତ ଶାନ୍ତି ଓ ସୌହାର୍ଦ୍ଦ୍ୟ ପାଇଁ ଯେତିକି ପ୍ରୟାସ କରୁଛି , ନିଜ ସୁରକ୍ଷା ଓ ସେନାବାହିନୀକୁ ସଶକ୍ତ କରିବା ଲାଗି ମଧ୍ୟ ସେତିକି ତତ୍ପରତାର ସହିତ ପଦକ୍ଷେପ ଗ୍ରହଣ କରିଛି । ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ଆତ୍ମନିର୍ଭର ଭାରତ ପାଇଁ ପଦକ୍ଷେପ ନିଆଯାଇଛି । ନିକଟରେ 100ରୁ ଅଧିକ ସୈନିକ ଉପକରଣ ଆମଦାନୀ ଉପରେ କଟକଣା ଲାଗୁ ହୋଇଛି । କ୍ଷେପଣାସ୍ତ୍ର ଠାରୁ ଆରମ୍ଭ କରି ହାଲୁକା ଯୁଦ୍ଧ ହେଲିକପ୍ଟର ପର୍ଯ୍ୟନ୍ତ , ଆସଲ୍ଟ ରାଇଫଲ ଠାରୁ ଆରମ୍ଭ କରି ଟ୍ରାନ୍ସପୋର୍ଟ ଏୟାରକ୍ରାଫ୍ଟ ସବୁକିଛି ଏବେ ମେକ ଇନ ଇଣ୍ଡିଆ ହୋଇପାରିଛି । ଆମ ତେଜସ ମଧ୍ୟ ନିଜର ତେଜ , ନିଜର ଗତି ଏବଂ ନିଜର ଶକ୍ତି ପ୍ରଦର୍ଶନ କରିବା ଲାଗି ଆଧୁନିକ ଆବଶ୍ୟକତା ଅନୁଯାୟୀ ପ୍ରସ୍ତୁତ ହେଉଛି । ଦେଶର ସୁରକ୍ଷାରେ ଆମ ସୀମା ଓ ଉପକୂଳବର୍ତ୍ତୀ ଭିତ୍ତିଭୂମିର ବିଶେଷ ଭୂମିକା ରହିଛି । ଆଜି ହିମାଳୟ ଶିଖର ହେଉ , କିମ୍ବା ପୁଣି ଭାରତ ମହାସାଗର ଦ୍ୱୀପ , ପ୍ରତ୍ୟେକ ଦିଗରେ ଯୋଗାଯୋଗର ବିସ୍ତାର ଉପରେ ଗୁରୁତ୍ୱ ଦିଆଯାଉଛି । ଲଦାଖଠାରୁ ଆରମ୍ଭ କରି ଅରୁଣାଚଳ ପ୍ରଦେଶ ପର୍ଯ୍ୟନ୍ତ ବ୍ୟାପକ ମାତ୍ରାରେ ଆମ ଦେଶର ସୁରକ୍ଷାକୁ ଧ୍ୟାନରେ ରଖାଯାଇ ନୂଆ ସଡ଼କ ପ୍ରସ୍ତୁତ କରାଯାଇଛି ।


    ମୋର ପ୍ରିୟ ଦେଶବାସୀ , ଆମର ଏତେ ବଡ଼ ସମୁଦ୍ର ତଟ ରହିଛି , 1300ରୁ ଅଧିକ ଦ୍ୱୀପ ରହିଛି । କେତେକ ଛୋଟ ଦ୍ୱୀପର ଗୁରୁତ୍ୱକୁ ଦେଖି ସେଗୁଡ଼ିକୁ ଦ୍ରୁତ ଗତିରେ ବିକଶିତ କରିବା ଦିଗରେ ଆମେ ଆଗକୁ ବଢ଼ୁଛୁ । ଆପଣମାନେ ଦେଖିଥିବେ ଯେ ବିଗତ ସପ୍ତାହରେ ପାଞ୍ଚଦିନ ପୂର୍ବରୁ ଆଣ୍ଡାମାନ - ନିକୋବାରରେ ସମୁଦ୍ର ତଳେ ଅପ୍ଟିକାଲ ଫାଇଭର କେବୁଲ ପ୍ରୋଜେକ୍ଟ ଲୋକାର୍ପିତ ହୋଇଛି । ଆଣ୍ଡାମାନ ନିକୋବାରରେ ମଧ୍ୟ ଚେନ୍ନାଇ ଓ ଦିଲ୍ଲୀ ଭଳି ଇଂଟରନେଟ ସୁବିଧା ଏବେ ଉପଲବ୍ଧ ହେବ । ଏବେ ଆମେ ଆଗକୁ ଲାକ୍ଷାଦ୍ୱୀପରେ ମଧ୍ୟ ଏହି ସୁବିଧା ପହଁଚାଇବା ଦିଗରେ କାମ ଆରମ୍ଭ କରିବାକୁ ଯାଉଛୁ ।


    ଆସନ୍ତା 1 ହଜାର ଦିନରେ ଲାକ୍ଷାଦ୍ୱୀପକୁ ମଧ୍ୟ ଦ୍ରୁତ ଇଂଟରନେଟ ସୁବିଧା ସହିତ ଯୋଡ଼ିବାକୁ ଆମେ ଲକ୍ଷ୍ୟ ରଖିଛୁ । ସୀମା ଓ ଉପକୂଳ କ୍ଷେତ୍ରର ଯୁବକମାନଙ୍କ ବିକାଶ ପ୍ରତି ଧ୍ୟାନ ଦିଆଯାଉଛି । ଏହାକୁ ମଧ୍ୟ ସୁରକ୍ଷାର କେନ୍ଦ୍ରରେ ରଖି ବିକାଶ ମଡେଲ ଦିଗରେ ଆମେ ଆଗକୁ ବଢ଼ୁଛୁ । ଏ ଦିଗରେ ଏକ ଗୁରୁତ୍ୱପୂର୍ଣ୍ଣ ଅଭିଯାନ ଆରମ୍ଭ ହୋଇସାରିଛି ।


    ଆମର ସୀମାବର୍ତ୍ତୀ ଓ ଉପକୂଳ କ୍ଷେତ୍ରରେ ପାଖାପାଖି 173 ଜିଲ୍ଲା ରହିଛି , ଯେଉଁଗୁଡ଼ିକ କୌଣସି ଏକ ଦେଶର ସୀମା କିମ୍ବା ସମୁଦ୍ର ଉପକୂଳ ସହିତ ଯୋଡ଼ି ହୋଇ ରହିଛି । ଆଗାମୀ ଦିନରେ ଏନସିସିର ସମ୍ପ୍ରସାରଣ ସେହି ସୀମାବର୍ତ୍ତୀ ଜିଲ୍ଲାର ଯୁବକମାନଙ୍କ ପାଇଁ କରାଯିବ । ସୀମାବର୍ତ୍ତୀ କ୍ଷେତ୍ରରେ ପାଖାପାଖି 1 ଲକ୍ଷ କ୍ୟାଡେଟଙ୍କୁ ପ୍ରସ୍ତୁତ କରାଯିବ । ଏମାନଙ୍କ ମଧ୍ୟରୁ ଏକ ତୃତୀୟାଂଶ ଯୁବତୀ ରହିବେ । ସୀମାବର୍ତ୍ତୀ କ୍ଷେତ୍ରରେ କ୍ୟାଡେଟମାନଙ୍କୁ ପ୍ରଶିକ୍ଷଣ ପ୍ରଦାନ କରାଯିବ । ଉପକୂଳବର୍ତ୍ତୀ ଅଞ୍ଚଳର କ୍ୟାଡେଟମାନଙ୍କୁ ନୌସେନାର ଅଧିକାରୀମାନେ ପ୍ରଶିକ୍ଷଣ ଦେବେ । ଯେଉଁଠି ଏୟାର ବେସ ରହିଛି ସେଠାକାର କ୍ୟାଡେଟମାନଙ୍କୁ ବାୟୁସେନା ପକ୍ଷରୁ ତାଲିମ ଦିଆଯିବ । ସୀମାବର୍ତ୍ତୀ ଓ ଉପକୂଳବର୍ତ୍ତୀ କ୍ଷେତ୍ରରେ ବିପଦର ମୁକାବିଲା କରିବା ଲାଗି ଏକ ପ୍ରଶିକ୍ଷିତ ମାନବ ସମ୍ବଳ ରହିବ । ଏହାସହିତ ଯୁବକମାନଙ୍କୁ ସେନାବାହିନୀରେ ଯୋଗ ଦେବା ଲାଗି ଆବଶ୍ୟକ ଦକ୍ଷତା ମଧ୍ୟ ମିଳିପାରିବ ।


    ମୋର ପ୍ରିୟ ଦେଶବାସୀ ଗତବର୍ଷ ମୁଁ ଲାଲକିଲାରୁ କହିଥିଲି ଯେ ବିଗତ ପାଞ୍ଚ ବର୍ଷରେ ଆବଶ୍ୟକତା ପୂରଣ କରାଯାଇଥିଲା ଏବଂ ଆଗାମୀ ପାଞ୍ଚ ବର୍ଷ ଆକାଂକ୍ଷା ପୂରଣ କରାଯିବ । ବିଗତ ଏକ ବର୍ଷ ମଧ୍ୟରେ ଦେଶ ଏକ ଓ ମହତ୍ୱପୂର୍ଣ୍ଣ ନିଷ୍ପତ୍ତିର ପାହାଚ ଅତିକ୍ରମ କରିଛି । ଗାନ୍ଧୀଜୀଙ୍କ 150ତମ ଜୟନ୍ତୀରେ ଭାରତର ଗ୍ରାମାଂଚଳ ଖୋଲା ଶୌଚ ମୁକ୍ତ ହୋଇସାରିଛନ୍ତି । ଧର୍ମ କାରଣରୁ ପ୍ରତାଡ଼ିତ ହୋଇଥିବା ଶରଣାର୍ଥୀମାନଙ୍କୁ ନାଗରିକତା ଦେବାର ଆଇନ , ଦଳିତ , ପଛୁଆବର୍ଗ , ଓବିସିଙ୍କ ପାଇଁ ସଂରକ୍ଷଣ ଅଧିକାର , ଆସାମ ଓ ତ୍ରିପୁରାରେ ଐତିହାସିକ ଶାନ୍ତି ବୁଝାମଣା , ସେନାବାହିନୀକୁ ସାମୂହିକ ଶକ୍ତି ପ୍ରଦାନ କରିବା ଲାଗି ଚିଫ ଅଫ ଡିଫେନ୍ସ ଷ୍ଟାଫଙ୍କ ନିଯୁକ୍ତି , କର୍ତ୍ତାରପୁର ସାହିବ କରିଡର ରେକର୍ଡ ସମୟ ମଧ୍ୟରେ ନିର୍ମାଣ ଆଦି କ୍ଷେତ୍ରରେ ଦେଶ ଇତିହାସ ରଚିଛି । ଅସାଧାରଣ କାର୍ଯ୍ୟ ସମ୍ପାଦନ କରିଛି ।


    ଦଶ ଦିନ ପୂର୍ବରୁ ଅଯୋଧ୍ୟରେ ଭଗବାନ ରାମଙ୍କ ଭବ୍ୟ ମନ୍ଦିର ନିର୍ମାଣ ଆରମ୍ଭ ହୋଇଛି । ଶହ ଶହ ବର୍ଷ ପୁରୁଣା ରାମ ଜନ୍ମଭୂମି ବିବାଦର ଶାନ୍ତିପୂର୍ଣ୍ଣ ସମାଧାନ ହୋଇସାରିଛି । ଦେଶର ଲୋକମାନେ ଯେଉଁ ସଂଯମ , ବୁଦ୍ଧିମତାର ପ୍ରଦର୍ଶନ କରିଛନ୍ତି , ବ୍ୟବହାର କରିଛନ୍ତି , ତାହା ଅଭୂତପୂର୍ବ ଏବଂ ଭବିଷ୍ୟତ ପାଇଁ ପ୍ରେରଣାଦାୟୀ । ଶାନ୍ତି , ଏକତା ଓ ସଦଭାବନା , ଏହା ହିଁ ଆତ୍ମନିର୍ଭର ଭାରତର ଶକ୍ତି ହେବ । ଏହି ମିଳାମିଶା , ଏହି ସଦଭାବ ଭାରତର ଉଜ୍ଜ୍ୱଳ ଭବିଷ୍ୟତ ପାଇଁ ଗ୍ୟାରେଂଟି ଦେବ । ଏହି ସଦଭାବ ସହିତ ଆମକୁ ଆଗକୁ ବଢ଼ିବାକୁ ହେବ । ବିକାଶର ଏହି ମହାଯଜ୍ଞରେ ପ୍ରତ୍ୟେକ ହିନ୍ଦୁସ୍ତାନୀଙ୍କୁ ନିଜର କିଛି ନା କିଛି ଆହୂତି ଦେବାକୁ ହେବ ।


    ଏ ଦଶକରେ ଭାରତ ନୂଆ ନୀତି ଏବଂ ନୂଆ ରୀତି ସହିତ ଆଗକୁ ବଢ଼ି । ଆଉ ସାଧାରଣ କାମ ଚାଲିବ ନାହିଁ । ‘ ହେବ , ଚଳିବ ’ ର ସମୟ ଚାଲିଯାଇଛି । ଆମେ ବିଶ୍ୱରେ କାହାଠାରୁ କମ ନୁହେଁ । ଆମେ ସବୁଠୁ ଉପରେ ରହିବା ଲାଗି ପ୍ରୟାସ କରିବୁ । ସେଥିପାଇଁ ସର୍ବଶ୍ରେଷ୍ଠ ଉତ୍ପାଦନ , ସର୍ବଶ୍ରେଷ୍ଠ ମାନବ ସମ୍ବଳ , ସର୍ବଶ୍ରେଷ୍ଠ ପ୍ରଶାସନ ପ୍ରତ୍ୟେକ କ୍ଷେତ୍ରରେ ସର୍ବଶ୍ରେଷ୍ଠ ଲକ୍ଷ୍ୟକୁ ନେଇ ସ୍ୱାଧୀନତାର 75ତମ ବର୍ଷ ଲାଗି ଆମେ ଆଗକୁ ବଢ଼ିବୁ ।


    ଆମର ନୀତି , ପ୍ରକ୍ରିୟା , ଉତ୍ପାଦ ସବୁକିଛି ଉନ୍ନତ , ଶ୍ରେଷ୍ଠ ହେଲେ ଯାଇ ‘ ଏକ ଭାରତ ଶ୍ରେଷ୍ଠ ଭାରତ ’ ର ପରିକଳ୍ପନା ସାକାର ହୋଇପାରିବ । ଆଜି ଆମକୁ ପୁଣିଥରେ ସଂକଳ୍ପ ନେବାକୁ ହେବ , ଏହି ସଂକଳ୍ପ ସ୍ୱାଧୀନତା ଲାଗି ବଳିଦାନ ଦେଇଥିବା ସଂଗ୍ରାମୀମାନଙ୍କର ସ୍ୱପ୍ନକୁ ପୂରଣ କରିବ । 130 କୋଟି ଦେଶବାସୀ , ଭବିଷ୍ୟତର ପିଢ଼ି , ସେମାନଙ୍କର ଉଜ୍ଜ୍ୱଳ ଭବିଷ୍ୟତ , ଆତ୍ମନିର୍ଭର ଭାରତ ପାଇଁ ଏହି ସଂକଳ୍ପ ନେବାକୁ ହେବ । ଆମଦାନୀ ହ୍ରାସ କରିବା , ଲୋକାଲ ପାଇଁ ସମସ୍ତେ ଭୋକାଲ ହେବା , ନୂଆ ଉଦ୍ଭାବନ କରିବା , ଆମର ଯୁବକ , ମହିଳା , ଆଦିବାସୀ , ଦିବ୍ୟାଙ୍ଗ , ଦଳିତ , ଗରିବ , ପଛୁଆବର୍ଗ ସମସ୍ତଙ୍କୁ ସଶକ୍ତ କରିବା ଦିଗରେ ଯୋଗଦାନ ଦେବା ନିମନ୍ତେ ଆମକୁ ଶପଥ ନେବାକୁ ହେବ , ପ୍ରତିଜ୍ଞା କରିବାକୁ ହେବ ।


    ଆଜି ଭାରତ ଅସାଧାରଣ ଗତିରେ ଅସମ୍ଭବକୁ ସମ୍ଭବ କରି ଦେଖାଇଛି । ଏହି ଇଚ୍ଛାଶକ୍ତି , ଏହି ଉଦ୍ୟମ , ଏହି ଉତ୍ସାହ ସହିତ ପ୍ରତ୍ୟେକ ଭାରତୀୟଙ୍କୁ ଆଗକୁ ବଢ଼ିବାକୁ ହେବ ।


    2022 ବର୍ଷ ଆମ ସ୍ୱାଧୀନତାର 75ତମ ବର୍ଷ ଏବେ ଆସନ୍ନ ପ୍ରାୟ । ଆମେ ଗୋଟିଏ ପାଦ ଦୂରେ ରହିଛୁ । ଆମକୁ ଦିନରାତି ଏକ କରିବାକୁ ହେବ । ଏକବିଂଶ ଶତାବ୍ଦୀର ଏହି ତୃତୀୟ ଦଶକ ଆମ ସ୍ୱପ୍ନକୁ ପୂରଣ କରିବାର ଦଶକ ହେବା ଉଚିତ । କରୋନା ବଡ଼ ବିପତ୍ତି , କିନ୍ତୁ ଏତେ ବଡ଼ ନୁହେଁ ଯେ ଆତ୍ମନିର୍ଭର ଭାରତର ବିଜୟ ଯାତ୍ରାକୁ ରୋକିପାରିବ ।


    ମୁଁ ଦେଖିପାରୁଛି , ଏକ ନୂଆ ପ୍ରଭାତର ଲାଳିମା , ଏକ ନୂଆ ଆତ୍ମବିଶ୍ୱାସର ଉଦୟ , ଏକ ନୂଆ ଆତ୍ମନିର୍ଭର ଭାରତର ଶଙ୍ଖନାଦ । ପୁଣିଥରେ ଆପଣମାନଙ୍କୁ ସମସ୍ତଙ୍କୁ ସ୍ୱାଧୀନତା ଦିବସର କୋଟି କୋଟି ଶୁଭକାମନା । ଆସନ୍ତୁ ମୋ ସହିତ ଦୁଇ ହାତ ଉପରକୁ କରି ସମ୍ପୂର୍ଣ୍ଣ ଶକ୍ତି ସହିତ କହିବା -


    ଭାରତ ମାତା କୀ ଜୟ , ଭାରତ ମାତା କୀ ଜୟ , ଭାରତ ମାତା କୀ ଜୟ ,


    ବନ୍ଦେ ମାତରମ , ବନ୍ଦେ ମାତରମ , ବନ୍ଦେ ମାତରମ ।


    ଜୟ ହିନ୍ଦ , ଜୟ ହିନ୍ଦ ।


    **********

    
    
    (Release ID: 1646222) Visitor Counter : 6
    
    
      Read this release in: Punjabi , Gujarati , Assamese , Tamil , Hindi , Kannada , Malayalam , Bengali , English , Urdu , Marathi , Manipuri , Telugu