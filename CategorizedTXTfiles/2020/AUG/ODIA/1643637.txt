      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଶ୍ରୀରାମ ମନ୍ଦିର ଭୂମି ପୂଜନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 05 AUG 2020 3:37PM by PIB Bhubaneshwar


    ସୀୟାବର ରାମଚନ୍ଦ୍ରଙ୍କ କି ଜୟ !


    ଜୟ ସୀୟାରାମ ।


    ଜୟ ସୀୟାରାମ ।


    ଆଜି ଏହି ଜୟଘୋଷ କେବଳ ସୀତାରାମଙ୍କ ନଗରୀରେ ଶୁଣାଯାଉନାହିଁ । ଏହା ସମଗ୍ର ବିଶ୍ୱରେ ପ୍ରତିଧ୍ୱନିତ ହେଉଛି । ସବୁ ଦେଶବାସୀଙ୍କ ତରଫରୁ ବିଶ୍ୱବ୍ୟାପୀ ପ୍ରସାରିତ ହେଉଥିବା ଏହି କାର୍ଯ୍ୟକ୍ରମ ଅବସରରେ କୋଟି କୋଟି ଭାରତ ଭକ୍ତ ଓ ରାମଭକ୍ତଙ୍କୁ ଆଜିର ଏହି ପବିତ୍ର ଅବସରରେ ଅଶେଷ ଅଭିନନ୍ଦନ ।


    ମଞ୍ଚ ଉପରେ ବିରାଜମାନ ଉତ୍ତର ପ୍ରଦେଶର ରାଜ୍ୟପାଳ ଶ୍ରୀମତୀ ଆନନ୍ଦୀବେନ ପଟେଲ , ଉତ୍ତର ପ୍ରଦେଶର ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ , ପୂଜ୍ୟ ନୃତ୍ୟ ଗୋପାଳଦାସ ମହାରାଜ ଏବଂ ଆମ ସମସ୍ତଙ୍କର ଶ୍ରଦ୍ଧେୟ ଶ୍ରୀ ମୋହନ ଭାଗବତ ଜୀ । ଏହା ମୋର ସୌଭାଗ୍ୟ ଯେ ଶ୍ରୀରାମ ଜନ୍ମଭୂମି ତୀର୍ଥକ୍ଷେତ୍ର ଟ୍ରଷ୍ଟ ମୋତେ ଏଠାକୁ ଆମନ୍ତ୍ରଣ କରିଛି । ଏହି ଐତିହାସିକ କ୍ଷଣର ସାକ୍ଷୀ ରହିବା ପାଇଁ ମୋତେ ସୁଯୋଗ ଦିଆଯାଇଛି । ଏଥିପାଇଁ ଶ୍ରୀରାମ ଜନ୍ମଭୂମି ତୀର୍ଥକ୍ଷେତ୍ର ଟ୍ରଷ୍ଟ ପ୍ରତି ହାର୍ଦ୍ଦିକ କୃତଜ୍ଞତା ଜ୍ଞାପନ କରୁଛି ।


    ରାମ କାଜୁ କିହ୍ନେ ବିନୁ ମୋହି କହାଁ ବିଶ୍ରାମ ( ରାମଙ୍କ କାର୍ଯ୍ୟ ବିନା ମୋତେ ବିଶ୍ରାମ କାହିଁ )


    ଭାରତ ଆଜି ଭଗବାନ ଭାସ୍କରଙ୍କ ସାନ୍ନିଧ୍ୟରେ ସରଯୂ ନଦୀକୂଳରେ ଏକ ସ୍ୱର୍ଣ୍ଣିମ ଅଧ୍ୟାୟ ରଚନା କରାଯାଉଛି । କନ୍ୟାକୁମାରୀଠାରୁ କ୍ଷୀରଭବାନୀ ପର୍ଯ୍ୟନ୍ତ , କୋଟେଶ୍ୱରରୁ କାମାକ୍ଷା ଯାଏଁ , ଜଗନ୍ନାଥଙ୍କଠାରୁ କେଦାରନାଥ ପର୍ଯ୍ୟନ୍ତ , ସୋମନାଥରୁ କାଶୀ ବିଶ୍ୱନାଥ ଯାଏଁ , ସମ୍ମେଦ ଶିଖରରୁ ଶ୍ରବଣବେଲଗୋଲା ପର୍ଯ୍ୟନ୍ତ , ବୋଦ୍ଧଗୟାରୁ ସାରନାଥ ଯାଏଁ , ଅମୃତସରରୁ ପାଟନା ସାହିବ ପର୍ଯ୍ୟନ୍ତ , ଆଣ୍ଡାମାନରୁ ଅଜମେର ଯାଏଁ , ଲାକ୍ଷାଦ୍ୱୀପରୁ ଲେହ ପର୍ଯ୍ୟନ୍ତ ଆଜି ସାରା ଭାରତ ରାମମୟ ହୋଇଯାଇଛି । ସାରା ଦେଶ ରୋମାଞ୍ଚିତ ହୋଇଯାଇଛି, ପ୍ରତ୍ୟେକ ମନ ଦୀପମୟ ହୋଇଉଠିଛି । ଆଜି ସାରା ଭାରତ ଭାବପ୍ରବଣ ହୋଇପଡ଼ିଛି । ଶହ ଶହ ବର୍ଷର ପ୍ରତୀକ୍ଷାର ଆଜି ପରିସମାପ୍ତି ଘଟିଛି । କୋଟି କୋଟି ଲୋକ ବିଶ୍ୱାସ କରିପାରୁନାହାନ୍ତି ଯେ ନିଜ ଜୀବନ କାଳରେ ସେମାନେ ଏ ପବିତ୍ର ଦିନଟିକୁ ଦେଖିବାର ସୁଯୋଗ ପାଇପାରିବେ ।


    ବନ୍ଧୁଗଣ , ବର୍ଷ ବର୍ଷ ଧରି ତାଟି ଓ ପାଲ ତଳେ ରହି ଆସିଥିବା ଆମ ରାମଲଲାଙ୍କ ପାଇଁ ଏବେ ଏକ ଭବ୍ୟ ମନ୍ଦିର ତିଆରି ହେବ । ଭାଙ୍ଗିଯିବା ଏବଂ ପୁଣି ଉଠି ଛିଡ଼ା ହେବା ଏମିତି ବର୍ଷ ବର୍ଷ ଧରି ଚାଲିଥିବା ଏ ବ୍ୟତିକ୍ରମରୁ ରାମ ଜନ୍ମଭୂମି ଆଜି ମୁକ୍ତ ହୋଇଯାଇଛି । ମୋ ସହିତ ପୁଣି ଆଉ ଥରେ କୁହନ୍ତୁ ‘ ଜୟ ସୀୟାରାମ , ଜୟ ସୀୟାରାମ ’ ।


    ବନ୍ଧୁଗଣ ,


    ଆମର ସ୍ୱାଧୀନତା ଆନ୍ଦୋଳନ ସମୟରେ ଅନେକ ପିଢି ନିଜର ସର୍ବସ୍ୱ ସମର୍ପିତ କରିଦେଇଥିଲେ । ଗୋଲାମିର କାଳଖଣ୍ଡରେ ଏମିତି କୌଣସି ସମୟ ନ ଥିଲା ଯେତେବେଳେ ସ୍ୱାଧୀନତା ପାଇଁ ଆନ୍ଦୋଳନ ହୋଇନଥିଲା । ଦେଶରେ ଏମିତି କୌଣସି ଭୂଭାଗ ନଥିଲା ଯେଉଁଠି ସ୍ୱାଧୀନତା ପାଇଁ ଲୋକେ ବଳିଦାନ ଦେଇନଥିଲେ । ଅଗଷ୍ଟ 15 ଏହି ତପ ଓ ତିତିକ୍ଷାର ପ୍ରତୀକ ଅଟେ । ସ୍ୱାଧୀନତାର ଉତ୍କଣ୍ଠା ଓ ଭାବନାର ଏହା ନିଦର୍ଶନ । ଠିକ୍ ‌ ସେହିପରି ରାମ ମନ୍ଦିର ପାଇଁ ଦୀର୍ଘ ସମୟ ପର୍ଯ୍ୟନ୍ତ କେତେ ଯେ ପିଢି ଅଖଣ୍ଡ , ଅବିରତ , ଏକନିଷ୍ଠ ପ୍ରୟାସ କରିଛନ୍ତି ତାହାର ଠିକଣା ନାହିଁ । ଆଜିର ଏହି ଦିନ ସେହି ତପ , ତ୍ୟାଗ ଏବଂ ସଂକଳ୍ପର ପ୍ରତୀକ ସାଜିଛି । ରାମ ମନ୍ଦିର ପାଇଁ ହୋଇଥିବା ଆନ୍ଦୋଳନରେ ଉଭୟ ଅର୍ପଣ ଓ ତର୍ପଣ , ସଂଘର୍ଷ ଓ ସଂକଳ୍ପ ଥିଲା । ଯେଉଁମାନଙ୍କର ତ୍ୟାଗ , ବଳିଦାନ ଓ ସଂଘର୍ଷରେ ଆଜି ଏ ସ୍ୱପ୍ନ ସାକାର ହେବାକୁ ଯାଉଛି ସେମାନଙ୍କର ତପସ୍ୟା ରାମ ମନ୍ଦିରର ସ୍ତମ୍ଭ ଭଳି ଯୋଡି ହୋଇଛି । ମୁଁ ଏ ସମସ୍ତଙ୍କୁ ଆଜି ନମସ୍କାର କରିବା ସହ ସେମାନଙ୍କର ବନ୍ଦନା କରୁଛି । ସଂପୂର୍ଣ୍ଣ ପୃଥିବୀ ଓ ଏହାର ସାମଗ୍ରୀକ ଶକ୍ତି , ରାମ ଜନ୍ମଭୂମିର ପବିତ୍ର ଆନେ୍ଦାଳନ ସହିତ ଜଡିତ ବ୍ୟକ୍ତିବିଶେଷ ଯିଏ ଯେଉଁଠି ଅଛନ୍ତି ଏବଂ ଏହି ଆୟୋଜନକୁ ଦେଖୁଛନ୍ତି ସେମାନେ ସମସ୍ତେ ଭାବବିହ୍ୱର ହୋଇ ଆମ ସମସ୍ତଙ୍କୁ ଆଶୀର୍ବାଦ ଦେଉଛନ୍ତି ।


    ବନ୍ଧୁଗଣ ,


    ରାମ ଆମ ମନରେ ଆସ୍ଥାନ ଜମାଇଛନ୍ତି ଏବଂ ଆମ ଭିତରେ ମିଶିଯାଇଛନ୍ତି । କୌଣସି କାମ କରିବାକୁ ଅଛି ତ , ପ୍ରେରଣା ପାଇଁ ଆମେ ଭଗବାନ ରାମଙ୍କ ଆଡକୁ ଚାହୁଁଛୁ । ଆପଣ ଭଗବାନ ରାମଙ୍କ ଅଭୂତ ଶକ୍ତି ଦେଖନ୍ତୁ । ତାଙ୍କ ଆସ୍ଥାନକୁ ନଷ୍ଟ କରିଦିଆଗଲା । ଅସ୍ଥିତ୍ୱ ଲୋପ କରିବାକୁ ମଧ୍ୟ ବହୁ ପ୍ରୟାସ ହେଲା ; କିନ୍ତୁ ରାମ ଆଜି ମଧ୍ୟ ଆମ ମନରେ ରହିଛନ୍ତି । ଆମ ସଂସ୍କୃତିର ଆଧାର ପାଲଟିଛନ୍ତି । ଶ୍ରୀରାମ ଭାରତର ମର୍ଯ୍ୟାଦା ଓ ମର୍ଯ୍ୟାଦା ପୁରୁଷୋତ୍ତମ ଅଟନ୍ତି ।


    ଏହି ପରିପ୍ରେକ୍ଷୀରେ ଅଯୋଧ୍ୟାରେ ରାମ ଜନ୍ମଭୂମି ଉପରେ ଶ୍ରୀରାମଙ୍କର ଭବ୍ୟ , ଦିବ୍ୟ ମନ୍ଦିର ପାଇଁ ଭୂମିପୂଜା ଅନୁଷ୍ଠିତ ହୋଇଛି । ଏଠାକୁ ଆସିବା ପୂର୍ବରୁ ମୁଁ ହନୁମାନଗଢ଼ିର ଦର୍ଶନ କରିଥିଲି । ରାମଙ୍କର ସବୁ କାମ ହନୁମାନ ହିଁ କରନ୍ତି । ରାମଙ୍କ ଆଦର୍ଶକୁ କଳିଯୁଗରେ ରକ୍ଷା କରିବାର ଦାୟିତ୍ୱ ମଧ୍ୟ ହନୁମାନ କରୁଛନ୍ତି । ହନୁମାନ ଜୀଙ୍କ ଆଶୀର୍ବାଦ ଦ୍ୱାରା ଶ୍ରୀରାମ ଭୂମିପୂଜନ ଆରମ୍ଭ ହୋଇଛି ।


    ବନ୍ଧୁଗଣ ,


    ଶ୍ରୀରାମଙ୍କ ମନ୍ଦିର ଆମ ସଂସ୍କୃତିର ଆଧୁନିକ ପ୍ରତୀକ ହେବ । ଆମର ଶାଶ୍ୱତ ଓ ଆସ୍ଥାର ପ୍ରତୀକ ପାଲଟିବ । ଏହା ଆମ ରାଷ୍ଟ୍ରୀୟ ଭାବନାର ପ୍ରତୀକ ହେବ ଏବଂ ଏହି ମନ୍ଦିର କୋଟି କୋଟି ଲୋକଙ୍କ ସାମୁହିକ ସଂକଳ୍ପ , ଶକ୍ତିର ବି ପ୍ରତୀକ ପାଲଟିବ । ଏ ମନ୍ଦିର ଆଗାମୀ ପିଢିକୁ ଆସ୍ଥା , ଶ୍ରଦ୍ଧା ଏବଂ ସଂକଳ୍ପର ପ୍ରେରଣା ଦେବ । ଏହି ମନ୍ଦିର ନିର୍ମାଣ ହେବା ପରେ ଅଯୋଧ୍ୟାର କେବଳ ସୌନ୍ଦର୍ଯ୍ୟ ବଢିବ ନାହିଁ , ଏହି କ୍ଷେତ୍ରର ସମଗ୍ର ଅର୍ଥତନ୍ତ୍ର ମଧ୍ୟ ବଦଳିଯିବ । ଏଠାରେ ପ୍ରତ୍ୟେକ କ୍ଷେତ୍ରରେ ନୂଆ ସୁଯୋଗ ସୃଷ୍ଟି ହେବ ଏବଂ ସମସ୍ତ ବିକାଶ ପ୍ରକ୍ରିୟା ତ୍ୱରାନ୍ୱିତ ହୋଇପାରିବ । ଚିନ୍ତା କରନ୍ତୁ , ସାରା ଦୁନିଆରୁ ଲୋକେ ଏଠାକୁ ଆସିବେ । ପୂରା ଦୁନିଆ ପ୍ରଭୁ ରାମ ଓ ମାତା ଜାନକୀଙ୍କ ଦର୍ଶନ କରିବେ । ଏ ସ୍ଥାନର କେତେ ପରିବର୍ତ୍ତନ ହେବ ସେ କଥା ଭାବନ୍ତୁ ।


    ବନ୍ଧୁଗଣ ,


    ରାମ ମନ୍ଦିର ନିର୍ମାଣର ଏହି ପ୍ରକ୍ରିୟା ରାଷ୍ଟ୍ରକୁ ଯୋଡିବାରେ ଏକ ଉପକ୍ରମ । ଏହା ବିଶ୍ୱାସକୁ ବିଦ୍ୟମାନ ସହିତ ଯୋଡିବାର ଏହା ଏକ ମହୋତ୍ସବ । ଲୋକକୁ ଆସ୍ଥା ସହ ଯୋଡିବାରେ ଏକ ପ୍ରୟାସ । ଏହା ମଧ୍ୟ ବର୍ତ୍ତମାନକୁ ଅତୀତ ସହ ଯୋଡିବ ଏବଂ ସ୍ୱଂକୁ ସଂସ୍କାରରେ ଯୋଡିବାର ଏକ ଉଦ୍ୟମ । ଆଜିର ଏହି ଐତିହାସିକ କ୍ଷଣ ଯୁଗ ଯୁଗ ଧରି ଦିଗଦିଗନ୍ତ ପର୍ଯ୍ୟନ୍ତ ଭାରତର କୀର୍ତିବାନା ଉଡାଇବ । ଆଜିର ଏହି ଦିନ କୋଟି କୋଟି ରାମଭକ୍ତଙ୍କ ସଂକଳ୍ପର ସତ୍ୟତାର ପ୍ରମାଣ ।


    ଆଜିର ଏହି ଦିନ ସତ୍ୟ , ଅହିଂସା , ଆସ୍ଥା ଏବଂ ବଳିଦାନ ପ୍ରତି ନ୍ୟାୟପ୍ରିୟ ଭାରତ ପାଇଁ ଏକ ଅନୁପମ ଉପହାର ଅଟେ । କରୋନା ଦ୍ୱାରା ସୃଷ୍ଟ ପରିସ୍ଥିତି ଯୋଗୁଁ ଏହି ଭୂମିପୂଜନ କାର୍ଯ୍ୟକ୍ରମ ଅନେକ କଟକଣା ଓ ମର୍ଯ୍ୟାଦା ମଧ୍ୟରେ ହେଉଛି । ଶ୍ରୀରାମଙ୍କ କାମରେ ଏବେ ମର୍ଯ୍ୟାଦାର ଏଭଳି ଉଦାହରଣ ପ୍ରସ୍ତୁତ କରାଯିବା ଉଚିତ । ଦେଶ ଏହିଭଳି ଉଦାହରଣ ପ୍ରସ୍ତୁତ କରିଛି । ମାନନୀୟ ସର୍ବୋଚ୍ଚ ନ୍ୟାୟାଳୟ ଯେତେବେଳେ ନିଜର ଐତିହାସିକ ରାୟ ଶୁଣାଇଥିଲେ ସେତେବେଳେ ଆମେ ଏହି ମର୍ଯ୍ୟାଦାକୁ ଅନୁଭବ କରିଥିଲୁ । ଆମେ ଦେଖିଥିଲୁ ଯେ ସମସ୍ତ ଦେଶବାସୀ କିପରି ଶାନ୍ତିର ସହିତ ସମସ୍ତଙ୍କ ଭାବନାକୁ ଧ୍ୟାନ ଦେଇ ଯଥୋଚିତ ବ୍ୟବହାର ପ୍ରଦର୍ଶନ କରିଥିଲେ । ଆଜି ମଧ୍ୟ ଆମେ ସର୍ବତ୍ର ସେହି ମର୍ଯ୍ୟାଦା ଦେଖୁଛୁ ।


    ବନ୍ଧୁଗଣ ,


    ଏହି ମନ୍ଦିର ସହିତ କେବଳ ନୂଆ ଇତିହାସ ରଚନା କରାଯାଇନାହିଁ ; ବରଂ ଇତିହାସ ଏଠାରେ ନିଜର ପୁନରାବୃତ୍ତି କରୁଛି । ପ୍ରଭୁ ଶ୍ରୀରାମ ଯେପରି ବାନର , ମହ୍ଲାର , ଗୁଣ୍ଡୁଚି ମୂଷାଙ୍କଠାରୁ ଆରମ୍ଭ କରି ବିଭିନ୍ନ ବନବାସୀ ବନ୍ଧୁମାନଙ୍କୁ ଧରି ବିଜୟର ମାଧ୍ୟମ ତିଆରି କରିଥିଲେ ; ସେହିପରି ଛୋଟ ଛୋଟ ଗ୍ରାମବାସୀ ଭଗବାନ ଶ୍ରୀକୃଷ୍ଣଙ୍କ ଦ୍ୱାରା ଗୋବର୍ଦ୍ଧନ ପର୍ବତ ଉଠାଇବା କାର୍ଯ୍ୟରେ ବଡ଼ ଭୂମିକା ନିର୍ବାହ କରିଥିଲେ । ଛତ୍ରପତି ଶିବାଜୀ ଯେପରି ସ୍ବରାଜ୍ୟ ସ୍ଥାପନ ପାଇଁ ଅନ୍ୟମାନଙ୍କ ସହଯୋଗରେ ନିମିତ୍ତ ମାତ୍ର ବନି ଗରିବ ଓ ଅନୁନ୍ନତଙ୍କ ସହାୟତାରେ ବିଦେଶୀଙ୍କ ଆକ୍ରମଣକୁ ପରାହତ କରିଥିଲେ ; ମହାରାଜା ସୁହେଲ ଦେବ ମଧ୍ୟ ସେହି ଉପାୟରେ ଦଳିତ , ଆଦିବାସୀ , ସମାଜର ସବୁ ବର୍ଗଙ୍କୁ ସାଙ୍ଗରେ ନେଇ ବିଜୟଲାଭ କରିଥିଲେ । ସ୍ୱାଧୀନତା ସଂଗ୍ରାମରେ ଦେଶବାସୀ ଗାନ୍ଧୀଜୀଙ୍କୁ ଯେପରି ସହଯୋଗ ଦେଇଥିଲେ ସେହିଭଳି ଆଜି ସାରା ଦେଶର ଲୋକଙ୍କ ସହଯୋଗରେ ରାମ ମନ୍ଦିର ନିର୍ମାଣର ଏହି ପୁଣ୍ୟ କାର୍ଯ୍ୟ ଆରମ୍ଭ ହୋଇଛି ।


    ପଥର ଉପରେ ଶ୍ରୀରାମଙ୍କ ନାମ ଲେଖାଯାଇ ଯେପରି ରାମସେତୁ ନିର୍ମାଣ କରାଯାଇଥିଲା ସେହିଭଳି ପ୍ରତ୍ୟେକ ଘରୁ , ଗାଁ ଗାଁରୁ ଶ୍ରଦ୍ଧା ପୂର୍ବକ ପୂଜିତ ପ୍ରସ୍ତର ଏଠାରେ ଶକ୍ତିର ସ୍ରୋତ ପାଲଟି ଯାଇଛି । ସମଗ୍ର ଦେଶର ବିଭିନ୍ନ ଧାମ ଓ ମନ୍ଦିରରୁ ଅଣାଯାଇଥିବା ମାଟି ଏବଂ ବିଭିନ୍ନ ନଦୀର ଜଳ , ଏଠାକାର ଲୋକ , ଏଠାକାର ସଂସ୍କୃତି ଏବଂ ଏଠାକାର ଭାବନା ଆଜି ଏଠି ଉର୍ଜ୍ଜାରେ ପରିଣତ ହୋଇଛି । ବାସ୍ତବରେ ଏହା ନା ଭୂତ ନା ଭବିଷ୍ୟତ । ଭାରତର ଆସ୍ଥା , ଭାରତବାସୀଙ୍କ ସାମୁହିକତାର ଏକ ଅମୋଘ ଶକ୍ତି ; ପୁରା ଦୁନିଆ ପାଇଁ ଅଧ୍ୟୟନ ଓ ବିଚାରର ବିଷୟ ପାଲଟିଛି ।


    ବନ୍ଧୁଗଣ ,


    ଶ୍ରୀରାମଚନ୍ଦ୍ରଙ୍କ ତେଜ ସୂର୍ଯ୍ୟଙ୍କ ସମାନ । ତାଙ୍କ କ୍ଷମା ପୃଥ୍ୱୀ ତୁଲ୍ୟ । ବୁଦ୍ଧିରେ ସେ ବୃହସ୍ପତିଙ୍କ ସଦୃଶ ଏବଂ ଯଶରେ ଇନ୍ଦ୍ର ସମ ପରିଗଣିତ ହୁଅନ୍ତି । ଶ୍ରୀରାମଙ୍କ ଚରିତ୍ର ସବୁଠୁ ଅଧିକ ଯେଉଁ କେନ୍ଦ୍ରବିନ୍ଦୁ ଉପରେ ଘୂର୍ଣ୍ଣାୟମାନ ତାହାହେଲା ସତ୍ୟରେ ଅଟଳ ରହିବା । ଏଥିପାଇଁ ହିଁ ଶ୍ରୀରାମ ସ୍ୱୟଂ ସଂପୂର୍ଣ୍ଣ ଅଟନ୍ତି । ଏଥିପାଇଁ ସେ ହଜାର ହଜାର ବର୍ଷ ଧରି ଭାରତ ନିମନ୍ତେ ଆଲୋକ ସ୍ତମ୍ଭ ସଦୃଶ ରହିଛନ୍ତି । ଶ୍ରୀରାମ ସାମାଜିକ ନ୍ୟାୟ ଓ ସମତାକୁ ନିଜ ଶାସନର ଆଧାରଶିଳା କରିଥିଲେ । ସେ ଗୁରୁ ବଶିଷ୍ଠଙ୍କ ଠାରୁ ଜ୍ଞାନ , କେଉଟଙ୍କଠାରୁ ପ୍ରେମ , ଶବରୀଙ୍କଠାରୁ ମାତୃତ୍ୱ , ହନୁମାନ ଏବଂ ବନବାସୀ ବନ୍ଧୁଙ୍କଠାରୁ ସହଯୋଗ ଏବଂ ପ୍ରଜାଙ୍କଠାରୁ ବିଶ୍ୱାସ ଲାଭ କରିଥିଲେ ।


    ଏପରିକି ଏକ ଗୁଣ୍ଡୁଚି ମୂଷାର ମହତ୍ୱକୁ ମଧ୍ୟ ସେ ହସି ହସି ସ୍ୱୀକାର କରିଛନ୍ତି । ତାଙ୍କର ବିଶାଳ ବ୍ୟକ୍ତିତ୍ୱ , ବୀରତ୍ୱ , ଉଦାରତା , ସତ୍ୟନିଷ୍ଠା , ନିର୍ଭୀକତା , ଧୈର୍ଯ୍ୟ , ଦୃଢ଼ତା ଓ ଦାର୍ଶନିକ ଦୃଷ୍ଟି ଆମକୁ ଯୁଗ ଯୁଗ ଧରି ପ୍ରେରଣା ଦେବ । ରାମ ସବୁ ପ୍ରଜାଙ୍କୁ ସମାନଭାବେ ଶ୍ରଦ୍ଧା କରନ୍ତି ; କିନ୍ତୁ ଗରିବ ଏବଂ ଦୀନଦୁଃଖୀଙ୍କ ପ୍ରତି ତାଙ୍କର ବିଶେଷ କୃପା ଥାଏ । ସେଥିପାଇଁ ତ ମାତା ସୀତା ରାମଙ୍କୁ କହନ୍ତି ‘ ଦୀନ ଦୟାଲ ବିରିଦୁ ସମ୍ଭାରି ’ ଅର୍ଥାତ୍ ‌ ରାମ ହିଁ ଦୀନ ଓ ଦୁଃଖୀଙ୍କ ବନ୍ଧୁ ।


    ବନ୍ଧୁଗଣ ,


    ଜୀବନରେ ଏମିତି କିଛି ମୁହୂର୍ତ୍ତ ନାହିଁ ଯେଉଁଠି ରାମଙ୍କର ପ୍ରେରଣା ନାହିଁ । ଭାରତରେ ଏଭଳି କୌଣସି ଭାବନା ନାହିଁ ଯେଉଁଠି ପ୍ରଭୁ ରାମଙ୍କର ଝଲକ ଅନୁଭୂତ ହୁଏ ନାହିଁ । ଭାରତର ଆସ୍ଥା ଓ ଆଦର୍ଶରେ ରାମ ଅଛନ୍ତି । ଭାରତର ଦିବ୍ୟତା , ଦର୍ଶନରେ ମଧ୍ୟ ସେ ବିଦ୍ୟମାନ । ହଜାର ହଜାର ବର୍ଷ ପୂର୍ବେ ବାଲ୍ମିକୀଙ୍କ ରାମାୟଣରେ ଯେଉଁ ରାମ ପ୍ରାଚୀନ ଭାରତର ପଥପ୍ରଦର୍ଶକ ଥିଲେ , ଯେଉଁ ରାମ ମଧ୍ୟଯୁଗରେ ତୁଳସୀ , କବିର ଏବଂ ନାନକଙ୍କ ଜରିଆରେ ଭାରତକୁ ଶକ୍ତି ଦେଉଥିଲେ ସେହି ରାମ ମୁକ୍ତିସଂଗ୍ରାମ ସମୟରେ ବାପୁଙ୍କ ଭଜନରେ ଅହିଂସା ଏବଂ ସତ୍ୟାଗ୍ରହର ଶକ୍ତି ରୂପରେ ଉପସ୍ଥିତ ଥିଲେ । ତୁଳସୀଙ୍କ ରାମ ସଗୁଣ ରାମ ହୋଇଥିବାବେଳେ ନାନକ ଏବଂ କବିରଙ୍କ ରାମ ନିର୍ଗୁଣ ରାମ ଅଟନ୍ତି । ଭଗବାନ ବୁଦ୍ଧ ମଧ୍ୟ ରାମଙ୍କ ସହ ସଂଯୁକ୍ତ । ବହୁ ପ୍ରାଚୀନ କାଳରୁ ଅଯୋଧ୍ୟା ନଗରୀ ମଧ୍ୟ ଜୈନଧର୍ମର ଆସ୍ଥା କେନ୍ଦ୍ର ରହିଆସିଛି । ରାମଙ୍କର ଏହି ସର୍ବବ୍ୟାପକତା ଭାରତର ବିବିଧତାରେ ଏକତାର ଜୀବନ ଚରିତ୍ର ସାଜିଛି । ତାମିଲରେ କମ୍ବ ରାମାୟଣ , ତେଲଗୁରେ ରଘୁନାଥ ଓ ରଙ୍ଗନାଥ ରାମାୟଣ ରହିଛି । କନ୍ନଡରେ କୁମୁଦେନ୍ଦୁ ରାମାୟଣ ରହିଛି । ଆପଣ କାଶ୍ମୀର ଗଲେ ଆପଣଙ୍କୁ ରାମାବତାର ଚରିତ ମିଳିବ । ମଲୟାଲମରେ ରାମ ଚରିତମ୍ ‌ ଉପଲବ୍ଧ । ବଙ୍ଗଳାରେ କୃତ୍ତିବାସ ରାମାୟଣ ଏବଂ ଗୁରୁ ଗୋବିନ୍ଦ ସିଂହ ନିଜେ ଗୋବିନ୍ଦ ରାମାୟଣ ଲେଖି ଯାଇଛନ୍ତି । ବିଭିନ୍ନ ରାଜ୍ୟରେ ବିଭିନ୍ନ ପ୍ରକାର ରାମାୟଣ ଉପଲବ୍ଧ । ରାମ ଭିନ୍ନ ଭିନ୍ନ ରୂପରେ ପ୍ରଦର୍ଶିତ ; କିନ୍ତୁ ରାମ ସବୁ ଜାଗାରେ ଅଛନ୍ତି ଏବଂ ସେ ସମସ୍ତଙ୍କର । ସେଥିପାଇଁ ରାମ ଭାରତର ବିବିଧତାରେ ଏକତାର ସୂତ୍ର ଅଟନ୍ତି ।


    ବନ୍ଧୁଗଣ ,


    ଦୁନିଆର ଅନେକ ଦେଶ ରାମଙ୍କ ନାମ ବନ୍ଦନା କରନ୍ତି । ସେଠାକାର ନାଗରିକ ନିଜକୁ ନିଜେ ଶ୍ରୀରାମଙ୍କ ସହ ଯୋଡି ହୋଇଯାଆନ୍ତି ଏବଂ ତାଙ୍କୁ ଭକ୍ତି କରନ୍ତି । ବିଶ୍ୱର ସର୍ବାଧିକ ମୁସଲମାନ ଜନସଂଖ୍ୟା ବିଶିଷ୍ଟ ଦେଶ ଇଣ୍ଡୋନେସିଆରେ ମଧ୍ୟ ରାମ ବେଶ୍ ‌ ଲୋକପ୍ରିୟ । ଆମ ଦେଶ ଭଳି ସେଠାରେ ‘ କାକାବିନ୍ ‌’ ରାମାୟଣ , ସ୍ୱର୍ଣ୍ଣଦ୍ୱୀପ ରାମାୟଣ , ଯୋଗେଶ୍ୱର ରାମାୟଣ ଭଳି ଅନେକ ଅଭିନବ ରାମାୟଣ ରହିଛି । ରାମ ଆଜି ମଧ୍ୟ ସେଠାରେ ପୂଜନୀୟ । କାମ୍ବୋଡ଼ିଆରେ ‘ ରମକେର’ ରାମାୟଣ , ଲାଓରେ ‘ ଫ୍ରା ଲାକ୍ ‌ ଫ୍ରା ଲାମ’ ରାମାୟଣ , ମାଲେସିଆରେ ‘ ହିକାୟତ ସେରି ରାମତୋ’ , ଥାଇଲାଣ୍ଡରେ ‘ ରାମାକେନ୍ ‌’ ଆଦି ରାମାୟଣ ଲୋକପ୍ରିୟ । ଇରାନ ଏବଂ ଚୀନରେ ମଧ୍ୟ ରାମକଥା ଓ ବିବରଣୀ ଆପଣଙ୍କୁ ମିଳିବ ।


    ଶ୍ରୀଲଙ୍କାରେ ରାମାୟଣ କଥା ଜାନକୀ ହରଣ ନାମରେ ପରିଚିତ । ନେପାଳରେ ରାମଙ୍କ ସହିତ ଲୋକଙ୍କର ଆତ୍ମିକ ସଂପର୍କ ରହିଛି । କାରଣ ଏ ଦେଶ ମାତା ଜାନକୀଙ୍କ ଜନ୍ମମାଟି । ଏହିଭଳି ଦୁନିଆରେ ବିଭିନ୍ନ ସ୍ଥାନରେ ବିଭିନ୍ନ ଦେଶରେ ବିଭିନ୍ନ ଆସ୍ଥା , ବିଶ୍ୱାସ ଓ ଶ୍ରଦ୍ଧାର ସହ ରାମ ନାନା ରୂପେ ଉପାସ୍ୟ ଓ ପୂଜିତ । ଏବେ ମଧ୍ୟ ଭାରତ ବାହାରେ ଅନେକ ଦେଶ ରହିଛି ଯାହାଙ୍କ ଭାଷାରେ ରାମକଥା ପ୍ରଚଳିତ । ମୋର ବିଶ୍ୱାସ ଆଜି ଏସବୁ ଦେଶରେ ମଧ୍ୟ କୋଟି କୋଟି ଲୋକ ରାମମନ୍ଦିର ନିର୍ମାଣ କାମ ଆରମ୍ଭ ହେବାର ଖବର ପାଇ ବେଶ୍ ‌ ସୁଖଦ ଅନୁଭୂତି ଲାଭ କରୁଥିବେ । କାରଣ ରାମ ତ ସମସ୍ତଙ୍କର ଏବଂ ସବୁଥିରେ ସେ ଅଛନ୍ତି ।


    ବନ୍ଧୁଗଣ ,


    ମୋର ବିଶ୍ୱାସ ଶ୍ରୀରାମଙ୍କ ନାମ ଭଳି ଅଯୋଧ୍ୟାରେ ତିଆରି ହେବାକୁ ଯାଉଥିବା ଏହି ଭବ୍ୟ ରାମମନ୍ଦିର ଭାରତୀୟ ସଂସ୍କୃତିକୁ ସମୃଦ୍ଧ ଓ ଗୌରବମୟ କରିବ । ମୋର ଏହା ମଧ୍ୟ ବିଶ୍ୱାସ ଏହି ରାମମନ୍ଦିର ଅନନ୍ତକାଳ ପର୍ଯ୍ୟନ୍ତ ସମଗ୍ର ମାନବ ଜାତିକୁ ପ୍ରେରଣା ଦେବ । ଏଥିପାଇଁ ଆମକୁ ଭଗବାନ ଶ୍ରୀରାମଙ୍କ ବାଣୀ , ରାମନ୍ଦିରର ବାର୍ତ୍ତା , ହଜାର ହଜାର ବର୍ଷର ପରମ୍ପରାର ବାର୍ତ୍ତା ସମଗ୍ର ଦୁନିଆରେ ନିରନ୍ତର ପହଞ୍ଚାଇବା କାର୍ଯ୍ୟ ସୁନିଶ୍ଚିତ କରିବାକୁ ପଡିବ । ଆମର ଜ୍ଞାନ , ଆମର ଜୀବନ ଦୃଷ୍ଟି ଦ୍ୱାରା ସମଗ୍ର ବିଶ୍ୱ ପରିଚିତ । ଏହା ଆମ ବର୍ତ୍ତମାନ ଏବଂ ଭବିଷ୍ୟତ ପିଢିର ଦାୟିତ୍ୱ । ଏହାକୁ ବୁଝି ବିଚାରି ଆଜି ଦେଶରେ ଭଗବାନ ରାମଙ୍କ ପାଦ ଯେଉଁଠି ପଡିଛି ସେଠାରେ ରାମ ସର୍କିଟର ନିର୍ମାଣ କାର୍ଯ୍ୟ ଚାଲିଛି ।


    ଅଯୋଧ୍ୟା ତ ଭଗବାନ ରାମଙ୍କ ନିଜ ନଗରୀ । ଅଯୋଧ୍ୟାର ମହିମା ବିଷୟରେ ନିଜେ ପ୍ରଭୁ ଶ୍ରୀରାମ କହିଛନ୍ତି-


    ‘ ଜନ୍ମଭୂମି ମମ ପୁରୀ ସୁହା ବନି ’ ॥


    ଅର୍ଥାତ୍ ‌ ମୋ ଜନ୍ମଭୂମି ଅଯୋଧ୍ୟା ଅଲୌକିକ ଶୋଭାର ନଗରୀ ଅଟେ । ମୁଁ ଖୁସି ଯେ ଶ୍ରୀରାମଙ୍କ ଜନ୍ମସ୍ଥାନର ଗୌରବ ବୃଦ୍ଧି ପାଇଁ ଅନେକ ଐତିହାସିକ କାର୍ଯ୍ୟ ହାତକୁ ନିଆଯାଇଛି ।


    ବନ୍ଧୁଗଣ ,


    ଶାସ୍ତ୍ର ଓ ଧର୍ମ ପୁସ୍ତକରେ ଉଲ୍ଲେଖ ରହିଛି ଯେ ‘ ନ ରାମ ସଦୃଶ୍ୟ ରାଜା , ପ୍ରତିଭ୍ୟାମ୍ ‌ ନୀତିବାନ ଅଭୂତ ’ । ଅର୍ଥାତ୍ ‌ ରାମଙ୍କ ଭଳି ଗୁଣୀ ରାଜା ସମଗ୍ର ବିଶ୍ୱରେ ନାହାନ୍ତି । ପ୍ରଭୁ ରାମଙ୍କ ବାଣୀ ଥିଲା-“ନହିଁ ଦରିଦ୍ର କୋଉ ଦୁଖୀ ନ ଦୀନା” ।। କେହି ଦୁଃଖୀ ଓ ଦରିଦ୍ର ରହିବେ ନାହିଁ । ଶ୍ରୀରାମଙ୍କ ସାମାଜିକ ବାର୍ତ୍ତା ଥିଲା- “ପ୍ରହୃଷ୍ଟ ନର ନାରୀକଃ ସମାଜ ଉତ୍ସବ ଶୋଭିତଃ” ॥ ଉଭୟ ନାରୀ ପୁରୁଷ ସମାନ ଭାବରେ ସୁଖରେ ରହିବେ । ତାଙ୍କ ବାର୍ତ୍ତା ଥିଲା-“କଶ୍ଚିତଦ ବୃଦ୍ଧାନ ଚ ବାଲାଂ ଚ, ବେଦୟାନ ମୁଖ୍ୟାନ ରାଘବ । ତ୍ରିଭିଃ ଏତୈଃ ବୁଭୁଷସେ” । ଚାଷୀ ଓ ଗାଈ ଜଗୁଆଳ ଉଭୟ ଖୁସିରେ ଜୀବନ କଟାଇବେ । ବୃଦ୍ଧ , ଶିଶୁ ଓ ଚିକିତ୍ସକ ଏମାନଙ୍କୁ ସୁରକ୍ଷିତ ରଖିବାକୁ ସେ ନିର୍ଦ୍ଦେଶାବଳୀ ଜାରି କରିଥିଲେ । ଶ୍ରୀରାମଙ୍କ ଆହ୍ବାନ ଥିଲା- “ଜୌଉଁସଭୀତଆବାସରନାଇ । ରଖିହଁଉତାହିପ୍ରାନକୀନାଇ” ॥ ଯିଏ ଶରଣାର୍ଥୀ ତାକୁ ସୁରକ୍ଷିତ ରଖିବା ସମସ୍ତଙ୍କ କାର୍ଯ୍ୟ ବୋଲି ସେ କହିଥିଲେ । ‘ ଜନନୀ ଜନ୍ମଭୂମି ଶ୍ଚ ସ୍ବର୍ଗାଦପି ଗରିୟସୀ ’- ମାତୃଭୂମି ସ୍ବର୍ଗଠାରୁ ମଧ୍ୟ ମହାନ । ଏହା ଥିଲା ପ୍ରଭୁ ଶ୍ରୀରାମଙ୍କ ବାର୍ତ୍ତା । ଆହୁରି ଭାଇ ଓ ଭଉଣୀମାନେ, ପ୍ରଭୁ ଶ୍ରୀରାମଙ୍କ ନୀତି ଥିଲା ‘ ଭୟବିନୁ ହୋଇ ନ ପ୍ରୀତି ’; ॥ ସେଥିପାଇଁ ଆମ ଦେଶ ଯେତିକି ଶକ୍ତିଶାଳୀ ହେବ, ସେତିକି ପ୍ରିତୀ ଓ ଶାନ୍ତି ବଜାୟ ରହିବ ।


    ପ୍ରଭୁ ରାମଙ୍କ ପ୍ରଦର୍ଶିତ ଏହି ନୀତିରେ ଭାରତ ଚାଲିଛି । ଜାତିର ପିତା ମହାତ୍ମା ଗାନ୍ଧୀ ରାମରାଜ୍ୟର ପରିକଳ୍ପନା କରିଥିଲେ । ସେଥିରେ ରାମଙ୍କ ପ୍ରଦର୍ଶିତ ନୀତି ଓ ସୂତ୍ର ସ୍ଥାନ ପାଇଥିଲା । ପ୍ରଭୁ ଶ୍ରୀରାମଙ୍କ ଜୀବନ ଏବଂ ଆଚରଣ ଗାନ୍ଧିଜୀଙ୍କୁ ରାମରାଜ୍ୟର ପରିକଳ୍ପନା ପାଇଁ ଅନୁପ୍ରାଣିତ କରିଥିଲା ।


    ବନ୍ଧୁଗଣ ,


    ପ୍ରଭୁ ଶ୍ରୀରାମ ନିଜେ କହିଛନ୍ତି ‘ ଦେଶକାଳ ଅବସର ଅନୁହାରି ବୋଲେ ବଚନ ବିନିତ ବିଚାରି ’; ଅର୍ଥାତ୍ ‌ ରାମ ସ୍ଥାନ , କାଳ , ପାତ୍ର ବିଚାରକୁ ନେଇ କୁହନ୍ତି , ଚିନ୍ତା କରନ୍ତି ଏବଂ କାର୍ଯ୍ୟ କରନ୍ତି । ସମୟ ସହିତ କିପରି ବଢିବାକୁ ହେବ ଏବଂ ଚଳିବାକୁ ହେବ ସେକଥା ରାମ ଆମକୁ ଶିକ୍ଷା ଦେଇଛନ୍ତି । ସେ ପରିବର୍ତ୍ତନ ଓ ଆଧୁନିକତାର ଅଧିବକ୍ତା । ଭାରତ ପ୍ରଭୁ ଶ୍ରୀରାମଙ୍କ ଏହି ଆଦର୍ଶରେ ଅନୁପ୍ରାଣିତ ହୋଇ ଆଗେଇ ଚାଲିଛି ।


    ବନ୍ଧୁଗଣ ,


    ନିଜର ଦାୟିତ୍ୱ କିପରି ସମ୍ପାଦନ ହେବ ପ୍ରଭୁ ଶ୍ରୀରାମ ଆମକୁ ତାହା ଶିଖାଇଛନ୍ତି । ଆହ୍ୱାନର ମୁକାବିଲା ସହିତ କିପରି ଜ୍ଞାନ ହାସଲ ହେବ ସେ କଥା ମଧ୍ୟ ଆମକୁ ପଢାଇଛନ୍ତି । ରାମମନ୍ଦିର , ପ୍ରେମ , ସମ୍ମାନ ଓ ଭ୍ରାତ୍ରୁତ୍ୱର ଇଟାରେ ତିଆରି ହେବା ଉଚିତ । ସମସ୍ତଙ୍କ ଭାବନା ଓ ବିଚାରକୁ ଆମକୁ ଉଚିତ ସମ୍ମାନ ଦେବାକୁ ପଡିବ । ଏକାଠି ହୋଇ ପରସ୍ପରକୁ ବିଶ୍ୱାସ କରି ମିଳିତଭାବେ ଆମକୁ ଅଗ୍ରସର ହେବାକୁ ହେବ । ଆମକୁ ଏକ ଆତ୍ମବିଶ୍ୱାସୀ , ଆତ୍ମନିର୍ଭରଶୀଳ ଭାରତ ଗଠନ କରିବାକୁ ହେବ ଏବଂ ତଦନୁସାରେ ସଂକଳ୍ପର ସହ କାର୍ଯ୍ୟ କରିବାକୁ ପଡିବ ।


    ବନ୍ଧୁଗଣ ,


    ତାମିଲ ରାମାୟଣରେ ପ୍ରଭୁ ରାମ କହିଛନ୍ତି ,


    ‘ ଆମେ ବିଳମ୍ବ କରିବା ଅନାବଶ୍ୟକ , ଆଗକୁ ଯିବାର ଆବଶ୍ୟକତା ରହିଛି ’ ।


    ଆଜିର ଭାରତ ପାଇଁ ରାମଙ୍କର ମଧ୍ୟ ଏହି ବାର୍ତ୍ତା ଅଭିପ୍ରେତ । ମୁଁ ନିଶ୍ଚିତ , ଆମେ ଆଗକୁ ବଢିବା ଓ ଦେଶ ମଧ୍ୟ ଆଗେଇବ । ଭଗବାନ ଶ୍ରୀରାମଙ୍କ ଏହି ମନ୍ଦିର ଯୁଗ ଯୁଗ ପର୍ଯ୍ୟନ୍ତ ମାନବତାକୁ ପ୍ରେରଣା ଦେଇ ଚାଲିବ, ମାର୍ଗଦର୍ଶନ କରିବ । ତେବେ କରୋନା କାରଣରୁ ଯେପରି ପରିସ୍ଥିତି ଦେଖାଦେଇଛି, ପ୍ରଭୁ ଶ୍ରୀରାମଙ୍କ ମର୍ଯ୍ୟାଦାର ମାର୍ଗ ଆଜି ଆହୁରି ଅଧିକ ପ୍ରାସଙ୍ଗିକ ହୋଇପଡ଼ିଛି ।


    ଆମକୁ ପରସ୍ପର ମଧ୍ୟରେ ଦୁଇ ଗଜ ଦୂରତ୍ୱ ରକ୍ଷା ସହିତ ମାସ୍କ ପିନ୍ଧିବାକୁ ପଡିବ । ମୋ ଦେଶକୁ ସୁସ୍ଥ ଏବଂ ସୁଖୀ ରଖିବା ପାଇଁ ମୁଁ ପ୍ରଭୁ ଶ୍ରୀରାମଙ୍କୁ ପ୍ରାର୍ଥନା କରୁଛି । ମା ’ ସୀତା ଓ ପ୍ରଭୁ ରାମ ଆମ ସମସ୍ତଙ୍କ ଉପରେ ତାଙ୍କ ଆଶୀର୍ବାଦ ବୃଷ୍ଟି କରନ୍ତୁ । ଏଥିସହିତ ମୁଁ ଆଜି ଏହି ଅବସରରେ ଦେଶବାସୀଙ୍କୁ ପୁଣି ଥରେ ଅଭିନନ୍ଦନ ଜଣାଉଛି ।


    ଜୟ ସୀତାପତି ପ୍ରଭୁ ରାମଚନ୍ଦ୍ରଙ୍କର... ଜୟ !!!


    *********

    
    
    (Release ID: 1643637) Visitor Counter : 4
    
    
      Read this release in: English , Urdu , Marathi , Hindi , Manipuri , Assamese , Bengali , Punjabi , Gujarati , Tamil , Telugu , Kannada , Malayalam