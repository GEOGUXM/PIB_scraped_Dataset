      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉଚ୍ଚଶିକ୍ଷା ସମ୍ମେଳନରେ ପ୍ରଧାନମନ୍ତ୍ରୀଙ୍କ ଉଦ୍‌ଘାଟନୀ ଭାଷଣ
      • ଜାତୀୟ ଶିକ୍ଷାନୀତି ବର୍ତ୍ତମାନ ଏବଂ ଉତ୍ତର ପିଢିକୁ ଭବିଷ୍ୟତ ପାଇଁ ପ୍ରସ୍ତୁତ କରିବାକୁ ଉଦ୍ଦିଷ୍ଟ : ପ୍ରଧାନମନ୍ତ୍ରୀ
      • ଏହି ନୀତି ନୂଆ ଭାରତର ଆଧାରଶିଳା ସ୍ଥାପନ କରିଛି : ପ୍ରଧାନମନ୍ତ୍ରୀ
      • ଏଥିରେ ସାମଗ୍ରିକ ଦୃଷ୍ଟିକୋଣ ନିହିତ : ପ୍ରଧାନମନ୍ତ୍ରୀ
      Posted On: 07 AUG 2020 2:14PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉଚ୍ଚଶିକ୍ଷା ସଂକ୍ରାନ୍ତ ସମ୍ମେଳନକୁ ଆଜି ଉଦ୍‌ଘାଟନ କରିଛନ୍ତି । ଏହି ଅବସରରେ ନିଜର ଉଦ୍‌ଘାଟନୀ ଭାଷଣରେ ସେ କହିଛନ୍ତି ଯେ 3-4 ବର୍ଷ ଧରି ବ୍ୟାପକ ବିଚାର ବିମର୍ଶ ପରେ ଜାତୀୟ ଶିକ୍ଷା ନୀତି ସରକାରଙ୍କ ଅନୁମୋଦନ ଲାଭ କରିଛି । ଏଥିପାଇଁ ଲକ୍ଷ ଲକ୍ଷ ପ୍ରସ୍ତାବ ଆସିଥିଲା ଏବଂ ସେଗୁଡିକ ଉପରେ ବିଚାର ଆଲୋଚନା କରାଯାଇଥିଲା । ଜାତୀୟ ଶିକ୍ଷାନୀତିରେ ସ୍ୱାସ୍ଥ୍ୟ ସଂକ୍ରାନ୍ତ ବିତର୍କ ଓ ଆଲୋଚନା ମଧ୍ୟ ସାରା ଦେଶରେ ଚାଲିଛି । ଜାତୀୟ ଶିକ୍ଷାନୀତି ଯୁବ ସମାଜକୁ ଭବିଷ୍ୟତ ପାଇଁ ପ୍ରସ୍ତୁତ କରିବାକୁ ଉଦ୍ଦିଷ୍ଟ । ଏଥିରେ ଜାତୀୟ ମୂଲ୍ୟବୋଧ ଓ ଜାତୀୟ ଲକ୍ଷ୍ୟ ଉପରେ ମଧ୍ୟ ଗୁରୁତ୍ୱ ଦିଆଯାଇଛି ।


    ଶ୍ରୀ ନରେନ୍ଦ୍ର ମୋଦୀ କହିଛନ୍ତି ଯେ , ଏହି ଶିକ୍ଷାନୀତିରେ ନୂଆ ଭାରତର ମୂଳଦୁଆ ସ୍ଥାପନ ହୋଇଛି । ଭାରତକୁ ମଜଭୁତ କରିବା ପାଇଁ ଯେଉଁ ଶିକ୍ଷା ଓ କୌଶଳର ଆବଶ୍ୟକତା ରହିଛି ତାହା ଏଥିରେ ସ୍ଥାନ ପାଇଛି । ଏହାଦ୍ୱାରା ଆମ ଯୁବ ସମାଜ ସଶକ୍ତ ହୋଇ ଭାରତକୁ ମଜଭୁତ କରିବା ସହିତ ବିକାଶର ନୂଆ ସୋପାନରେ ପହଞ୍ଚାଇବାରେ ସକ୍ଷମ ହେବେ । ଏହା ଭାରତର ନାଗରିକମାନଙ୍କୁ ସବଳ ଓ ସମର୍ଥ କରିବା ସହ ସେମାନଙ୍କୁ ସବୁକାମ ପାଇଁ ଯୋଗ୍ୟ କରିବାର ସୁଯୋଗ ଦେବ ।


    ପ୍ରଧାନମନ୍ତ୍ରୀ କହିଛନ୍ତି ଯେ ଦୀର୍ଘବର୍ଷ ଧରି ଆମ ଶିକ୍ଷା ବ୍ୟବସ୍ଥା ଅପରିବର୍ତ୍ତିତ ରହିଥିଲା । ଏଥିରେ ଅଗ୍ରାଧିକାର କ୍ଷେତ୍ରଗୁଡିକୁ ବିଶେଷ ଧ୍ୟାନ ଦିଆଯାଉ ନ ଥିଲା । ଫଳରେ ଲୋକେ ଡାକ୍ତର , ଇଂଜିନିୟର କିମ୍ବା ଓକିଲ ହେଉଥିଲେ । ପୁରୁଣା ଶିକ୍ଷାନୀତିରେ ଆଗ୍ରହ , ଦକ୍ଷତା ଓ ଚାହିଦାକୁ ବିଚାରକୁ ନିଆଯାଉ ନ ଥିଲା । ସେ ପ୍ରଶ୍ନ କରିଛନ୍ତି ଯେ ଶିକ୍ଷାରେ ଆଗ୍ରହ , ଦର୍ଶନ ଏବଂ ଉଦ୍ଦେଶ୍ୟ ନ ରହିଲେ ଏହା କିପରି ଯୁବ ସମାଜକୁ ନବସୃଜନ ଓ ଗଭୀର ଚିନ୍ତା ପାଇଁ ଆକର୍ଷିତ କରିବ ଏବଂ ସୁଯୋଗ ଯୋଗାଇବ ।


    ପ୍ରଧାନମନ୍ତ୍ରୀ କହିଛନ୍ତି ଯେ , ଜାତୀୟ ଶିକ୍ଷାନୀତିରେ ଗୁରୁ ରବୀନ୍ଦ୍ରନାଥଙ୍କ ଶିକ୍ଷା ଦର୍ଶନ ପ୍ରତିଫଳିତ । ଏହି ଶିକ୍ଷା ଦର୍ଶନର ଲକ୍ଷ୍ୟ ହେଲା ସବୁ ଭୌତିକ ବିଷୟ ସହ ସମନ୍ୱୟ ରକ୍ଷାକରି ଚଳିବା । ଏ କ୍ଷେତ୍ରରେ ଏକ ସାମଗ୍ରିକ ଦୃଷ୍ଟିକୋଣର ଯେଉଁ ଆବଶ୍ୟକତା ଥିଲା ଜାତୀୟ ଶିକ୍ଷାନୀତିରେ ତାହା ସଫଳତାର ସହ ପ୍ରତିଫଳିତ ହୋଇଛି । ଦୁଇଟି ବୃହତ୍ତମ ପ୍ରଶ୍ନକୁ ମନରେ ରଖି ନୂଆ ଶିକ୍ଷାନୀତି ପ୍ରସ୍ତୁତ କରାଯାଇଛି । ତାହାହେଲା ଆମ ଶିକ୍ଷାନୀତି ଆମ ଯୁବ ସମାଜକୁ ସର୍ଜନା , ଅନିସନ୍ଧିତ୍ସା ଏବଂ ଅଙ୍ଗୀକାରବଦ୍ଧ ଜୀବନ ପାଇଁ ଅନୁପ୍ରାଣିତ କରୁଛି କି ? ଦ୍ୱିତୀୟରେ ଆମ ଶିକ୍ଷାନୀତି ଆମ ଯୁବ ସମାଜକୁ ଦେଶରେ ଏକ ସମୃଦ୍ଧ ସମାଜ ଗଠନ କରିବାକୁ ସମର୍ଥ କରିବାରେ ସହାୟକ ହେଉଛି କି ? ଏହି ଦୁଇଟି ପ୍ରସଙ୍ଗ ଉପରେ ନୂଆ ଜାତୀୟ ଶିକ୍ଷାନୀତିରେ ଆବଶ୍ୟକ ଗୁରୁତ୍ୱ ଦିଆଯାଇଥିବାରୁ ପ୍ରଧାନମନ୍ତ୍ରୀ ସନ୍ତୋଷ ପ୍ରକାଶ କରିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ ଭାରତର ଶିକ୍ଷା ବ୍ୟବସ୍ଥା ସମୟର ଆବଶ୍ୟକତା ଅନୁସାରେ ବଦଳିବା ଅପରିହାର୍ଯ୍ୟ ହୋଇଥିଲା । ନୂଆ 5+3+3+4 ପାଠ୍ୟକ୍ରମ ଏ ଦିଗରେ ଏକ ଯଥାର୍ଥ ପଦକ୍ଷେପ । ସେ କହିଛନ୍ତି ଯେ ଆମ ଛାତ୍ରଛାତ୍ରୀମାନେ ବିଶ୍ୱର ନାଗରିକ ହୁଅନ୍ତୁ ଏବଂ ନିଜ ମୂଳପିଣ୍ଡ ସହିତ ସଂଯୁକ୍ତ ହୋଇ ରହିଥାନ୍ତୁ , ଏ କଥାଟିକୁ ଆମକୁ ନିଶ୍ଚିତ କରିବାକୁ ପଡିବ । ସେ କହିଛନ୍ତି ଯେ ଛାତ୍ରଛାତ୍ରୀଙ୍କ ଚିନ୍ତା ପରିସର ବୃଦ୍ଧି ଏବଂ ସେମାନଙ୍କୁ ଅନିସନ୍ଧିତ୍ସୁ କିପରି କରାଯାଇପାରିବ ସେ ବିଷୟରେ ନୂଆ ଶିକ୍ଷାନୀତିରେ ଗୁରୁତ୍ୱ ଦିଆଯାଇଛି । ଅନୁସନ୍ଧାନଭିତ୍ତିକ , ଆବିଷ୍କାରଭିତ୍ତିକ , ଆଲୋଚନାଭିତ୍ତିକ , ବିଶ୍ଳେଷଣଭିତ୍ତିକ , ଶିକ୍ଷା ପ୍ରଣାଳୀ ଉପରେ ନୂଆ ଶିକ୍ଷାନୀତିରେ ଗୁରୁତ୍ୱ ପ୍ରଦାନ କରାଯାଇଛି । ଏହା ଫଳରେ ପିଲାମାନଙ୍କ ମଧ୍ୟରେ ଅଧ୍ୟୟନର ଆଗ୍ରହ ବଢିବ ଏବଂ ସେମାନେ ଶ୍ରେଣୀଗୃହ ପ୍ରତି ଆଗ୍ରହ ପ୍ରକାଶ କରିବେ ।


    ପ୍ରଧାନମନ୍ତ୍ରୀ ଛାତ୍ରଛାତ୍ରୀମାନଙ୍କୁ ଆହ୍ୱାନ ଦେଇ କହିଛନ୍ତି ଯେ ସେମାନେ ଏହି ସୁଯୋଗର ସଦ୍‌ବ୍ୟବହାର କରି ନିଜର ପଠନ ଆଗ୍ରହ ପୂରଣ କରିବା ଉଚିତ । ଏଭଳି ପ୍ରାୟତଃ ଘଟେ , ଯେତେବେଳେ ଜଣେ ଛାତ୍ର ପାଠପଢି ସାରିବା ପରେ ଚାକିରି କରିବାକୁ ଯେତେବେଳେ ଯାଏ ସେ ଦେଖେ ଯେ ସେ ପଢିଥିବା ପାଠ ସହିତ ତା ’ ଚାକିରର କୌଣସି ସଂପର୍କ ନାହିଁ । ଆହୁରି ମଧ୍ୟ ଅନେକ ଛାତ୍ରଛାତ୍ରୀ ତାଙ୍କର ପାଠ୍ୟକ୍ରମ ମଝିରେ ଛାଡି ଦେଇଥାନ୍ତି । ତେଣୁ ଏଭଳି ବ୍ୟତିକ୍ରମଗୁଡିକୁ ସୁଧାରିବା ପାଇଁ ଏବଂ ସଂପୃକ୍ତ ଛାତ୍ରଛାତ୍ରୀଙ୍କର ଆବଶ୍ୟକତା ପୂରଣ ନିମନ୍ତେ ନୂଆ ପାଠ୍ୟକ୍ରମରେ ବ୍ୟବସ୍ଥା କରାଯାଇଛି । ନୂଆ ଶିକ୍ଷାନୀତିରେ ବହୁମୁଖୀ ପ୍ରବେଶ-ପ୍ରସ୍ଥାନ ବିକଳ୍ପ ବା ମଲ୍‌ଟିପୁଲ ଏଣ୍ଟ୍ରି-ଏକ୍‌ଜିଟ ଅପ୍‌ସନ ଯୋଗାଇ ଦିଆଯାଇଛି ।


    ପ୍ରଧାନମନ୍ତ୍ରୀ କହିଛନ୍ତି ଯେ ନୂଅ ଶିକ୍ଷାନୀତିରେ ଏକ କ୍ରେଡିଟ ବ୍ୟାଙ୍କର ବ୍ୟବସ୍ଥା ଅଛି । ଏହା ଫଳରେ ଛାତ୍ରଛାତ୍ରୀମାନେ ଗୋଟିଏ ପାଠ୍ୟକ୍ରମ ମଝିରେ ଛାଡି ପରବର୍ତ୍ତୀ ସମୟରେ ତାହାକୁ ଚାହିଁଲେ ପଢିପାରିବେ । ସେ କହିଛନ୍ତି ଯେ ଆମେ ଏଭଳି ଏକ ଯୁଗଆଡକୁ ଗତି କରୁଛୁ , ଯେଉଁଠି ଜଣେ ଲୋକଙ୍କୁ ନିରନ୍ତରଭାବେ ନିଜର ଦକ୍ଷତା ବିକାଶ କରିବାକୁ ପଡିବ ଏବଂ ନିଜକୁ ସମୟ ଉପଯୋଗୀ ଓ ସୁଦକ୍ଷ ହେବାକୁ ପଡିବ । ଏହା ସେଲ୍‌ଫ ରି-ସ୍କିଲ୍‌ ଓ ଅପ୍‌-ସ୍କିଲ୍‌ ବୋଲି ପ୍ରଧାନମନ୍ତ୍ରୀ କହିଛନ୍ତି । ସେ ଆହୁରି କହିଛନ୍ତି ଯେ କୌଣସି ଏକ ଦେଶର ବିକାଶରେ ସମାଜର ପ୍ରତ୍ୟେକ ବର୍ଗର ମର୍ଯ୍ୟାଦା ଏକ ବଡ ଭୂମିକା ନିର୍ବାହ କରେ । ତେଣୁ ଛାତ୍ରଛାତ୍ରୀଙ୍କ ଶିକ୍ଷା ଏବଂ ଶ୍ରମର ମର୍ଯ୍ୟାଦା ଉପରେ ନୂଆ ଜାତୀୟ ଶିକ୍ଷାନୀତିରେ ଯଥେଷ୍ଟ ଗୁରୁତ୍ୱ ଦିଆଯାଇଛି ।


    ଶ୍ରୀ ମୋଦୀ କହିଛନ୍ତି ଯେ , ସମଗ୍ର ବିଶ୍ୱକୁ ପ୍ରତିଭା ଏବଂ ଟେକ୍‌ନୋଲଜିର ସମାଧାନ ସୂତ୍ର ଦେବାକୁ ଭାରତର ସାମର୍ଥ୍ୟ ରହିଛି ଏବଂ ଜାତୀୟ ଶିକ୍ଷାନୀତିରେ ଏହି ଦାୟିତ୍ୱକୁ ନିର୍ବାହ କରିବାର ବ୍ୟବସ୍ଥା କରାଯାଇଛି । ଏଥିରେ ଅନେକ ଟେକ୍‌ନୋଲଜି ଭିତ୍ତିକ ପାଠ୍ୟକ୍ରମ ଓ ପାଠ୍ୟ ଖସଡା ପ୍ରସ୍ତୁତ କରାଯାଇଛି । ଭର୍ଚୁଆଲ ଲ୍ୟାବ ଭଳି ବିଚାର ଯାହା ଉତ୍ତମ ଶିକ୍ଷାର ଏକ ସ୍ୱପ୍ନ , ତାହାକୁ କୋଟି କୋଟି ଲୋକଙ୍କ ପାଖରେ ପହଞ୍ଚାଇବାର ବ୍ୟବସ୍ଥା ହୋଇଛି । ପୂର୍ବରୁ ଯେଉଁମାନେ ଆବଶ୍ୟକ ଲ୍ୟାବ ଅଭିଜ୍ଞତା ଅଭାବରୁ ଏସବୁ ବିଷୟ ପଢିପାରୁ ନ ଥିଲେ ଏବେ ସେମାନେ ତାହା ପଢିବାର ସୁଯୋଗ ପାଇବେ । ନୂଆ ଜାତୀୟ ଶିକ୍ଷାନୀତି ମଧ୍ୟ ଗବେଷଣା ଓ ଉନ୍ନୟନ କ୍ଷେତ୍ରରେ ଯେଉଁ ପାର୍ଥକ୍ୟ ରହିଛି ତାହାକୁ ଦୂର କରିବାରେ ସଫଳ ହେବ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ସେ କହିଛନ୍ତି ଯେ , ଜାତୀୟ ଶିକ୍ଷାନୀତି ଓ ଶୈକ୍ଷିକ ସଂସ୍କାର ଦେଶର ପ୍ରତିଷ୍ଠାନ ଓ ଭିତ୍ତିଭୂମିଗୁଡିକରେ ଯେତେବେଳେ ଉତ୍ତମଭାବେ ପ୍ରତିଫଳିତ ହେବ ସେତେବେଳେ ଯାଇ ଏହା ଅଧିକ ସଫଳ ଓ ଦ୍ରୁତତରଭାବେ କାର୍ଯ୍ୟକାରୀ ହୋଇପାରିବ । ଅତଏବ ବର୍ତ୍ତମାନ ନବସୃଜନର ମୂଲ୍ୟବୋଧ ଏବଂ ସମାଜ ସହିତ ନିଜକୁ ଖାପଖୁଆଇବାର ସମୟ ଉପଗତ ହୋଇଛି ବୋଲି ପ୍ରଧାନମନ୍ତ୍ରୀ କହିଛନ୍ତି ଏବଂ ଏଥିପାଇଁ ଆମ ଅନୁଷ୍ଠାନଗୁଡିକ କାର୍ଯ୍ୟ ଆରମ୍ଭ କରିବାକୁ ଗୁରୁତ୍ୱ ଦେଇଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ ଉଚ୍ଚତର ଶିକ୍ଷାନୁଷ୍ଠାନଗୁଡିକ ଅଧିକ ସ୍ୱୟଂଶାସିତ ହୋଇ କାର୍ଯ୍ୟ କରିବାର ଆବଶ୍ୟକତା ରହିଛି । ସ୍ୱୟଂଶାସନ ସଂପର୍କରେ ଦୁଇପ୍ରକାର ବିତର୍କ ହେଉଛି । ଗୋଟିଏ ପକ୍ଷ କହୁଛନ୍ତି ଯେ ପ୍ରତ୍ୟେକ ଜିନିଷ ସରକାରୀ ନିୟନ୍ତ୍ରଣରେ ସରକାରଙ୍କ କଡ଼ା କଟକଣା ଭିତରେ ହେବା ଉଚିତ । ଅନ୍ୟମାନଙ୍କର ମତ ହେଲା ଯେ ସବୁ ଶିକ୍ଷାନୁଷ୍ଠାନକୁ ସ୍ୱୟଂ ଶାସନର ଦାୟିତ୍ୱ ଛାଡିଦେବା ଉଚିତ । ପ୍ରଧାନମନ୍ତ୍ରୀ କହିଛନ୍ତି ଯେ ପ୍ରଥମ ବିଚାରରେ ଅଣସରକାରୀ ଶିକ୍ଷାନୁଷ୍ଠାନ ପ୍ରତି ବିଶ୍ୱାସର ଅଭାବ ରହୁଛି । ଦ୍ୱିତୀୟ ବିଚାରରେ ବେସରକାରୀ କ୍ଷେତ୍ରରେ ସ୍ୱୟଂଶାସନକୁ ଏକ ଅଧିକାର ଭାବରେ ବିଚାର କରାଯାଉଛି । ସେ କହିଛନ୍ତି ଭଲ ଏବଂ ଉତ୍ତମ ମାନର ଶିକ୍ଷା ଏହି ଦୁଇପ୍ରକାର ବିଚାର ମଝିରେ କେଉଁଠି ରହିଛି । ସେ ଅନୁଭବ କରିଛନ୍ତି ଯେ ଯେଉଁ ଶିକ୍ଷାନୁଷ୍ଠାନ ମାନକ ଏବଂ ଉତ୍ତମ ମାନର ଶିକ୍ଷା ପାଇଁ ଅଧିକ କାମ କରୁଛନ୍ତି ସେମାନଙ୍କୁ ପୁରସ୍କୃତ କରାଯାଇ ଅଧିକରୁ ଅଧିକ ସ୍ୱାଧୀନତା ଦିଆଯିବା ଉଚିତ । ଏହା ଫଳରେ ଶିକ୍ଷାର ମାନ ବୃଦ୍ଧି ଉଦ୍ୟମ ପ୍ରୋତ୍ସାହିତ ହେବ ଏବଂ ଏହାଦ୍ୱାରା ସମସ୍ତେ ଆଗକୁ ବଢିବା ପାଇଁ ପ୍ରୋତ୍ସାହନ ପାଇବେ । ଜାତୀୟ ଶିକ୍ଷାନୀତିର ସଂପ୍ରସାରଣ ସହିତ ଶିକ୍ଷାନୁଷ୍ଠାନଗୁଡିକୁ ସ୍ୱୟଂ ଶାସନ କ୍ଷମତା ପ୍ରଦାନ ପ୍ରକି୍ରୟା ମଧ୍ୟ ବେଗଗାମୀ ହେବ ।


    ପୂର୍ବତନ ରାଷ୍ଟ୍ରପତି ଡ. ଏ.ପି.ଜେ ଅବଦୁଲ କଲାମ କହିଥିଲେ ଯେ , ‘ ଶିକ୍ଷାର ଲକ୍ଷ୍ୟ , ଦକ୍ଷତା ଓ ବିଶେଷ ନୈପୁଣ୍ୟ ଥିବା ଉତ୍ତମ ମଣିଷ ଗଢିବା । ଶିକ୍ଷକମାନଙ୍କ ଦ୍ୱାରା ପ୍ରବୁଦ୍ଧ ମଣିଷ ସୃଷ୍ଟି ହୋଇପାରିବେ ’ । ଡ. କଲାମଙ୍କ ଏହି ଉକ୍ତି ଉଦ୍ଧାର କରି ପ୍ରଧାନମନ୍ତ୍ରୀ କହିଛନ୍ତି ଯେ , ନୂଆ ଶିକ୍ଷାନୀତିରେ ଏକ ଦୃଢ଼ ଶୈକ୍ଷିକ ବ୍ୟବସ୍ଥା ସୃଷ୍ଟି କରିବାର ବ୍ୟବସ୍ଥା କରାଯାଇଛି । ଜଣେ ଶିକ୍ଷକ ଉତ୍ତମ , ପେସାଦାର ଓ ନାଗରିକ ସୃଷ୍ଟି କରିବା ପାଇଁ ସମର୍ଥ ହେବେ । ଶିକ୍ଷକମାନଙ୍କ ତାଲିମକୁ ନୂଆ ଶିକ୍ଷାନୀତିରେ ବିଶେଷ ଗୁରୁତ୍ୱ ଦିଆଯାଇଛି । ସେମାନଙ୍କୁ ନିରନ୍ତର ସେମାନଙ୍କ ଜ୍ଞାନ ଓ ଦକ୍ଷତା ବୃଦ୍ଧି କରିବାକୁ ପଡିବ । ଏଥିପାଇଁ ନୂଆ ନୀତିରେ ବ୍ୟବସ୍ଥା ରହିଛି ।


    ପ୍ରଧାନମନ୍ତ୍ରୀ ଜନସାଧାରଣଙ୍କୁ ଆହ୍ୱାନ ଦେଇ କହିଛନ୍ତି ଯେ ସେମାନେ ମିଳିତଭାବେ ସଂକଳ୍ପବଦ୍ଧ ହୋଇ ନୂଆ ଶିକ୍ଷାନୀତିକୁ କାର୍ଯ୍ୟକାରୀ କରିବାରେ ସହାୟକ ହୁଅନ୍ତୁ । ବିଭିନ୍ନ ବିଶ୍ୱବିଦ୍ୟାଳୟ , କଲେଜ , ସ୍କୁଲ , ଶିକ୍ଷାବୋର୍ଡ , ବିଭିନ୍ନ ରାଜ୍ୟ ବୋର୍ଡ ଏବଂ ଶିକ୍ଷା ସହ ସଂପୃକ୍ତ ବିଭିନ୍ନ ପକ୍ଷଙ୍କ ସହ ଏବେଠୁ ଏକ ନୂଆ ପର୍ଯ୍ୟାୟର ଆଲୋଚନା ଏବଂ ସମନ୍ୱୟ କାର୍ଯ୍ୟ ଚାଲିବ । ଜାତୀୟ ଶିକ୍ଷାନୀତି ଉପରେ ୱେବିନାରମାନ ଜାରି ରଖିବା ସହ ଏହା ଉପରେ ଅଧିକରୁ ଅଧିକ ଆଲୋଚନା କରିବାକୁ ସେ ପ୍ରସ୍ତାବ ଦେଇଛନ୍ତି । ଏହି ଆଲୋଚନାଚକ୍ରରେ ଉତ୍ତମ ପ୍ରସ୍ତାବ , ଯଥାର୍ଥ ସମାଧାନ ସୂତ୍ର ଆଦି ବାହାରିବା ସହ ନୂଆ ଶିକ୍ଷାନୀତିର ସଫଳ କାର୍ଯ୍ୟକାରିତା ପାଇଁ ବାଟ ବାହାରିବ ବୋଲି ପ୍ରଧାନମନ୍ତ୍ରୀ ଆଶା ପ୍ରକାଶ କରିଛନ୍ତି ।


    **********

    
    
    (Release ID: 1644233) Visitor Counter : 6
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Gujarati , Tamil , Telugu , Kannada , Malayalam