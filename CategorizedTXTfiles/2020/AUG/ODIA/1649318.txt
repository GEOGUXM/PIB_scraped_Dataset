      PIB Headquarters

      ଆରଓବି ପକ୍ଷରୁ ଏନଆରଏ: ଏକ ନୂତନ ଯୁଗର ଅୟମାରମ୍ଭ ଶୀର୍ଷକ ୱେବିନାର
      • ଦେଶରେ ନିଯୁକ୍ତି ପ୍ରକ୍ରିୟାକୁ ସ୍ୱଚ୍ଛ ଓ ପାରଦର୍ଶୀ କରିବ ଏନଆରଏ
      • ସରକାରୀ ଗ୍ରୁପ-ବି ଓ ଗ୍ରୁପ-ସି ଚାକିରି ଲାଗି ଏକକ ଯୋଗ୍ୟତା ପରୀକ୍ଷା
      Posted On: 28 AUG 2020 7:46PM by PIB Bhubaneshwar


    ଜାତୀୟ ନିଯୁକ୍ତି ସଂସ୍ଥା (ଏନଆରଏ) ଦେଶରେ ନିଯୁକ୍ତି ପ୍ରକ୍ରିୟାକୁ ସ୍ୱଚ୍ଛ ଓ ପାରଦର୍ଶୀ କରିବ । ଏନଆରଏ ଦ୍ୱାରା ଆୟୋଜିତ ହେବାକୁ ଥିବା ଏକକ ଯୋଗ୍ୟତା ପରୀକ୍ଷା (ସିଇଟି) ସମସ୍ତ ଆଶାୟୀ ପରୀକ୍ଷାର୍ଥୀ ବିଶେଷକରି ଗ୍ରାମାଞ୍ଚଳ ଓ ପଛୁଆବର୍ଗର ଯୁବକଯୁବତୀ ଓ ମହିଳାଙ୍କ ପାଇଁ ଚୟନ ପ୍ରକ୍ରିୟାକୁ ସରଳ , ସୁଗମ ଓ ସୁଲଭ କରିବ । ଆଜି କେନ୍ଦ୍ର ସୂଚନା ଓ ପ୍ରସାରଣ ମନ୍ତ୍ରଣାଳୟ ଅଧିନସ୍ଥ ଆଞ୍ଚଳିକ ଜନସମ୍ପର୍କ କାର୍ଯ୍ୟାଳୟ (ଆରଓବି) ଭୁବନେଶ୍ୱର ପକ୍ଷରୁ ‘ ଜାତୀୟ ନିଯୁକ୍ତି ସଂସ୍ଥା: ଏକ ନୂତନ ଯୁଗର ଅୟମାରମ୍ଭ ’ ଶୀର୍ଷକ ୱେବିନାରରେ ଯୋଗଦେଇ ବିଶେଷଜ୍ଞମାନେ ଏହି ମତ ପ୍ରକାଶ କରିଛନ୍ତି ।


    ୱେବିନାରରେ ଯୋଗଦେଇ ଓଡ଼ିଶା ଜାତୀୟ ଆଇନ ବିଶ୍ୱବିଦ୍ୟାଳୟର କୁଳପତି ଡ. ଶ୍ରୀକୃଷ୍ଣ ଦେବରାଓ କହିଛନ୍ତି , ଦେଶରେ ମାନବ ସମ୍ବଳର ବିକାଶ ଦିଗରେ ଜାତୀୟ ନିଯୁକ୍ତି ସଂସ୍ଥା ଗଠନ ନିଷ୍ପତ୍ତି କେନ୍ଦ୍ର ସରକାରଙ୍କର ଏକ ଯୁଗାନ୍ତକାରୀ ପଦକ୍ଷେପ । ଏନଆରଏ ଦ୍ୱାରା ଆୟୋଜିତ ହେବାକୁ ଥିବା ସିଇଟି ପରୀକ୍ଷା ଚାକିରି ଆଶାୟୀଙ୍କ ପାଇଁ ବିଶେଷ ଫଳପ୍ରଦ ହେବ । ସିଇଟିରେ ସୂଚନା ପ୍ରଯୁକ୍ତିର ପ୍ରୟୋଗ ହେବ ଏବଂ ଅନଲାଇନ ପରୀକ୍ଷା ହେବ , ଯାହାକି ଚୟନ ପ୍ରକ୍ରିୟାକୁ ସ୍ୱଚ୍ଛ ଓ ପାରଦର୍ଶୀ କରିବ । ବର୍ତ୍ତମାନ ଚାକିରି ଆଶାୟୀଙ୍କୁ ଆଉ ଏକାଧିକ ପରୀକ୍ଷା ଦେବାକୁ ପଡିବ ନାହିଁ । ବିଭିନ୍ନ ଗ୍ରୁପ-ବି ଓ ଗ୍ରୁପ-ସି ବର୍ଗର ସରକାରୀ ଚାକିରି ପାଇଁ ଏକକ ଯୋଗ୍ୟତା ପରୀକ୍ଷା ଅନୁଷ୍ଠିତ ହେବ । ଏହା ଫଳରେ ଯୁବକ ଯୁବତୀଙ୍କ ଉଭୟ ସମୟ ଓ ଅର୍ଥ ଯଥେଷ୍ଟ ପରିମାଣରେ ସଞ୍ଚୟ ହୋଇପାରିବ । ଦେଶର ସମସ୍ତ ଜିଲ୍ଲାରେ ସିଇଟି ପରୀକ୍ଷା କେନ୍ଦ୍ର ଖୋଲାଯିବା ଫଳରେ ଆଶାୟୀ ପ୍ରାର୍ଥୀଙ୍କୁ ଦୂରଦୂରାନ୍ତକୁ ଯାତ୍ରା କରିବାକୁ ପଡିବ ନାହିଁ ବୋଲି ଡ. ରାଓ କହିଛନ୍ତି ।


    ୱେବିନାରରେ ଅନ୍ୟତମ ବକ୍ତା ଭାବେ ଯୋଗଦେଇ ଓଡ଼ିଶା ଲୋକସେବା ଆୟୋଗର ସଚିବ ଶ୍ରୀ ଅଶୋକ କୁମାର ଦାସ କହିଛନ୍ତି , ଏନଆରଏ ସରକାରଙ୍କ ଏକ ସ୍ୱାଗତଯୋଗ୍ୟ ପଦକ୍ଷେପ । କିନ୍ତୁ , ଭାରତ ଭଳି ଏକ ବିଶାଳ ଓ ବିବିଧତାପୂର୍ଣ୍ଣ ରାଷ୍ଟ୍ରରେ ଏହାର ସଠିକ ରୂପାୟନ ଅତି ଗୁରୁତ୍ୱପୂର୍ଣ୍ଣ । ଏଥିପାଇଁ ସରକାରଙ୍କୁ ପୂର୍ବର ବିଭିନ୍ନ ଅନୁଷ୍ଠାନ ଓ ପରୀକ୍ଷା ପଦ୍ଧତିକୁ ଅନୁଶୀଳନ କରିବା ଓ ସମୀକ୍ଷା କରିବା ଏକାନ୍ତ ଆବଶ୍ୟକ ବୋଲି ଶ୍ରୀ ଦାସ ମତପୋଷଣ କରିଛନ୍ତି ।


    ୱେବିନାରରେ ଯୋଗଦେଇ ଓଡ଼ିଶା ଷ୍ଟାଫ ସିଲେକ୍ସନର ସଚିବ ଶ୍ରୀ ଅକ୍ଷୟ କୁମାର ମହାନ୍ତି କହିଲେ , ସିଇଟି ପରୀକ୍ଷା ହେବାଦ୍ୱାରା ଆରଆରବି , ଏସଏସସି ଓ ଆଇବିପିଏସ ଭଳି ବିଭିନ୍ନ ନିଯୁକ୍ତି ସଂସ୍ଥା ଦ୍ୱାରା ହେଉଥିବା ବହୁସ୍ତରୀୟ ପ୍ରାରମ୍ଭିକ ଚୟନ ପ୍ରକ୍ରିୟାରୁ ଛାତ୍ରଛାତ୍ରୀମାନେ ମୁକ୍ତି ପାଇବେ । ସେମାନଙ୍କୁ କେବଳ ଗୋଟିଏ ପରୀକ୍ଷା ଦେବାକୁ ପଡିବ । ଏଥି ସହିତ ଗୋଟିଏ ପୋର୍ଟାଲରେ ପଞ୍ଜୀକରଣ ଓ ଅନଲାଇନ ପରୀକ୍ଷା ଛାତ୍ରଛାତ୍ରୀଙ୍କୁ ସହାୟକ ହେବ । ଆଗରୁ ଉପାନ୍ତ ଓ ଗ୍ରାମୀଣ ଅଞ୍ଚଳର ଛାତ୍ରଛାତ୍ରୀଙ୍କୁ ରାଜଧାନୀ ଓ ଅନ୍ୟ ପ୍ରମୁଖ ସହରକୁ ପରୀକ୍ଷା ଦେବାଲାଗି ଆସିବାକୁ ପଡୁଥିଲା । ବର୍ତ୍ତମାନ ସେମାନେ ନିଜ ଜିଲ୍ଲାରେ ହିଁ ପରୀକ୍ଷା ଦେଇପାରିବେ । ଏହା ବିଶେଷ କରି ଗରିବ , ଭିନ୍ନକ୍ଷମ , ମହିଳା ଓ ପଛୁଆବର୍ଗଙ୍କୁ ସହାୟକ ହେବ ବୋଲି ଶ୍ରୀ ମହାନ୍ତି କହିଥିଲେ ।


    ୱେବିନାରରେ ଯୋଗଦେଇ ଆରଓବିର ନିର୍ଦ୍ଦେଶକ ଶ୍ରୀ ଅଖିଳ କୁମାର ମିଶ୍ର କହିଥିଲେ ଗଣତନ୍ତ୍ରରେ ନିଯୁକ୍ତି ପ୍ରକ୍ରିୟା ଏକ ମୌଳିକ ବିଷୟ ବସ୍ତୁ । ଏହା ଜନସାଧାରଣଙ୍କୁ ସରକାରଙ୍କ ସହ ଯୋଡିଥାଏ । ଏନଆରଏ ଦେଶରେ ଏକ ସୁଦୃଢ଼ ଓ ସୁବ୍ୟବସ୍ଥିତ ନିଯୁକ୍ତି ପ୍ରକ୍ରିୟା ଆଣିବ ବୋଲି ଶ୍ରୀ ମିଶ୍ର କହିଥିଲେ ।


    ଏହି ୱେବିନାରରେ ସୂଚନା ଓ ପ୍ରସାରଣ ମନ୍ତ୍ରଣାଳୟର ଅତିରିକ୍ତ ମହାନିର୍ଦ୍ଦେଶକ ଶ୍ରୀ ଶୈଳେଶ କୁମାର ମାଲବ୍ୟ ଅଧ୍ୟକ୍ଷତା କରିଥିଲେ । ଏନଆରଏ ଦେଶର ନିଯୁକ୍ତି କ୍ଷେତ୍ରରେ ଏକ ବୈପ୍ଳବିକ ପରିବର୍ତ୍ତନ ଆଣିବ ବୋଲି ଶ୍ରୀ ମାଲବ୍ୟ କହିଥିଲେ । ଏହି ୱେବିନାରକୁ ଆରଓବିର କ୍ଷେତ୍ର ପ୍ରଚାର ଅଧିକାରୀ ଶ୍ରୀ ମହେନ୍ଦ୍ର ପ୍ରସାଦ ଜେନା ପରିଚାଳନା କରିଥିଲେ ଓ ସହାୟକ ନିର୍ଦ୍ଦେଶକ ଶ୍ରୀ ରାମେଶ୍ୱର ନାଏକ ଧନ୍ୟବାଦ ଅର୍ପଣ କରିଥିଲେ । ୱେବିନାରରେ ସୂଚନା ଓ ପ୍ରସାରଣ ମନ୍ତ୍ରଣାଳୟ ଅଧିନସ୍ଥ ବିଭିନ୍ନ ବିଭାଗର ଅଧିକାରୀ , ଛାତ୍ରଛାତ୍ରୀ ଓ ବୁଦ୍ଧିଜୀବୀ ଅଂଶଗ୍ରହଣ କରିଥିଲେ ।


    **********

    
    
    (Release ID: 1649318) Visitor Counter : 4