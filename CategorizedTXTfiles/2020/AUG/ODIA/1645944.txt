      ପ୍ରତିରକ୍ଷା ମନ୍ତ୍ରଣାଳୟ

      ଲାଲକିଲ୍ଲାଠାରେ ସ୍ୱାଧୀନତା ଦିବସ ସମାରୋହ-2020ର କାର୍ଯ୍ୟସୂଚୀ
      Posted On: 14 AUG 2020 9:36PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆସନ୍ତାକାଲି ଭବ୍ୟ ଲାଲକିଲ୍ଲାଠାରେ ଆୟୋଜିତ ହେବାକୁ ଥିବା 74ତମ ସ୍ୱାଧୀନତା ଦିବସ ସମାରୋହରେ ସାରା ଦେଶର ନେତୃତ୍ୱ ନେବେ । ସେ ଜାତୀୟ ପତାକା ଉତ୍ତୋଳନ କରିବା ସହିତ ଏହି ଐତିହାସିକ ଅଟ୍ଟାଳିକାର ପ୍ରାଚୀରରୁ ସମଗ୍ର ରାଷ୍ଟ୍ର ଉଦ୍ଦେଶ୍ୟରେ ପାରମ୍ପରିକ ଅଭିଭାଷଣ ରଖିବେ ।


    ଶ୍ରୀ ନରେନ୍ଦ୍ର ମୋଦୀ ଲାଲକିଲ୍ଲାର ଲାହୋର ଗେଟ ନିକଟରେ ସକାଳ 7ଟା 18ମିନିଟରେ ପହଁଚିବେ । ସେଠାରେ ତାଙ୍କୁ ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ ଓ ପ୍ରତିରକ୍ଷା ସଚିବ ଡ. ଅଜୟ କୁମାର ସ୍ୱାଗତ କରିବେ ।


    ଏହାପରେ ଦିଲ୍ଲୀ କ୍ଷେତ୍ରର ଜେନେରାଲ କମାଣ୍ଡିଂ ଅଫିସର (ଜିଓସି) ଲେଫ୍ଟନାଣ୍ଟ ଜେନେରାଲ ବିଜୟ କୁମାର ମିଶ୍ରଙ୍କୁ ପ୍ରତିରକ୍ଷା ସଚିବ ପ୍ରଧାନମନ୍ତ୍ରୀଙ୍କ ସହିତ ପରିଚୟ କରାଇ ଦେବେ । ଏହାପରେ ଦିଲ୍ଲୀ କ୍ଷେତ୍ରର ଜିଓସି ପ୍ରଧାନମନ୍ତ୍ରୀଙ୍କୁ ଅଭିବାଦନ ସ୍ଥଳୀକୁ ପାଛୋଟି ନେବେ । ସେଠାରେ ଆନ୍ତଃସେବା ଏବଂ ପୁଲିସ ଗାର୍ଡମାନେ ପ୍ରଧାନମନ୍ତ୍ରୀଙ୍କୁ ଅଭିବାଦନ ଜଣାଇବେ । ଏହାପରେ ପ୍ରଧାନମନ୍ତ୍ରୀ ଗାର୍ଡ ଅଫ ଅନର ଗ୍ରହଣ କରିବେ ।


    ସ୍ଥଳ ସେନା , ନୌସେନା , ବାୟୁସେନା ଏବଂ ଦିଲ୍ଲୀ ପୁଲିସର 24 ଜଣ ଲେଖାଏଁ କାର୍ମିକ ଜଣେ ଅଧିକାରୀଙ୍କ ନେତୃତ୍ୱରେ ପ୍ରଧାନମନ୍ତ୍ରୀଙ୍କୁ ଗାର୍ଡ ଅଫ ଅନର ପ୍ରଦାନ କରିବେ । ପ୍ରାଚୀର ତଳେ ଜାତୀୟ ପତାକା ସମ୍ମୁଖରେ ଗାର୍ଡ ଅଫ ଅନର ପ୍ରଦାନ କରାଯିବ ।


    ଚଳିତ ବର୍ଷ ସ୍ଥଳ ସେନାର ସମନ୍ୱୟରେ ଗାର୍ଡ ଅଫ ଅନର ପ୍ରଦାନ କରାଯାଉଥିବାରୁ ଲେଫ୍ଟନାଣ୍ଟ କଲୋନେଲ ଗୌରବ ଏସ ୟେୱାଲକରଙ୍କ ନେତୃତ୍ୱରେ ଗାର୍ଡ ଅଫ ଅନର ପ୍ରଦାନ କରାଯିବ । ପ୍ରଧାନମନ୍ତ୍ରୀଙ୍କୁ ଗାର୍ଡ ଅଫ ଅନର ପ୍ରଦାନ କରାଯିବା ସମୟରେ ସ୍ଥଳସେନା ଦଳର ନେତୃତ୍ୱ ନେବେ ମେଜର ପାଲବିନ୍ଦର ଗ୍ରେୱାଲ , ନୌସେନା ଦଳର ନେତୃତ୍ୱ ଲେଫ୍ଟନାଣ୍ଟ କମାଣ୍ଡର କେ.ଭି. ଆର ରେଡ୍ଡୀ , ବାୟୁସେନା ଦଳର ନେତୃତ୍ୱ ସ୍କ୍ୱାର୍ଡନ ଲିଡର ବିକାଶ କୁମାର ଏବଂ ଦିଲ୍ଲୀ ପୁଲିସ ଦଳର ନେତୃତ୍ୱ ନେବେ ଅତିରିକ୍ତ ଆରକ୍ଷୀ ଉପ ଆୟୁକ୍ତ ଶ୍ରୀ ଜିତେନ୍ଦ୍ର କୁମାର ମୀଣା ।


    ଗାର୍ଡ ଅଫ ଅନର ଗ୍ରହଣ କରିସାରିବା ପରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଲାଲକିଲ୍ଲାର ପ୍ରାଚୀର ଅଭିମୁଖେ ପ୍ରସ୍ଥାନ କରିବେ । ସେଠାରେ ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ , ଚିଫ ଅଫ ଡିଫେନ୍ସ ଷ୍ଟାଫ ଜେନେରାଲ ବିପିନ ରାୱତ , ସ୍ଥଳସେନା ମୁଖ୍ୟ ଏମ ଏମ ନରୱଣେ , ନୌସେନା ମୁଖ୍ୟ ଆଡମିରାଲ କରମବୀର ସିଂ ଏବଂ ବାୟୁସେନା ମୁଖ୍ୟ ଆର କେ ଏସ ଭଦୌରିଆ ପ୍ରମୁଖ ପ୍ରଧାନମନ୍ତ୍ରୀଙ୍କୁ ସ୍ୱାଗତ ଜଣାଇବେ । ଏହାପରେ ଜାତୀୟ ପତାକା ଉତ୍ତୋଳନ ଲାଗି ଦିଲ୍ଲୀ କ୍ଷେତ୍ରର ଜିଓସି ପ୍ରଧାନମନ୍ତ୍ରୀଙ୍କୁ ମଞ୍ଚ ନିକଟକୁ ପାଛୋଟି ନେବେ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଦ୍ୱାରା ଜାତୀୟ ପତାକା ଉତ୍ତୋଳନ କରାଯିବା ପରେ ନ୍ୟାସନାଲ ଗାର୍ଡ ପକ୍ଷରୁ ଜାତୀୟ ପତାକାକୁ ‘ ରାଷ୍ଟ୍ରୀୟ ସଲାମ ’ ପ୍ରଦାନ କରାଯିବ । ଜାତୀୟ ପତାକା ଉତ୍ତୋଳନ ଏବଂ ‘ ରାଷ୍ଟ୍ରୀୟ ସଲାମ ’ ପ୍ରଦାନ କରାଯିବା ସମୟରେ ସେନାର ଗ୍ରେନେଡିୟର୍ସ ରେଜିମେଂଟାଲ ସେଂଟର ମିଲିଟାରୀ ବାଦ୍ୟ ଦଳ ପକ୍ଷରୁ ଜାତୀୟ ସଙ୍ଗୀତର ଧୂନ ବଜାଯିବ । ୟୁନିଫର୍ମରେ ଥିବା ସମସ୍ତ ସେନା କର୍ମଚାରୀମାନେ ଦଣ୍ଡାୟମାନ ହୋଇ ସାଲୁଟ ମାରିବେ , ଅନ୍ୟମାନେ କେବଳ ଛିଡ଼ା ହୋଇ ଜାତୀୟ ପତାକାକୁ ସମ୍ମାନ ଜଣାଇବେ । ସୁବେଦାର ମେଜର ଅବଦୁଲ ଗନି ସେନା ବାଦ୍ୟ ଦଳର ନେତୃତ୍ୱ ନେବେ ।


    ମେଜର ଶ୍ୱେତା ପାଣ୍ଡେ ଜାତୀୟ ପତାକା ଉତ୍ତୋଳନ ସମୟରେ ପ୍ରଧାନମନ୍ତ୍ରୀଙ୍କୁ ସହାୟତା କରିବେ । ତ୍ରିରଙ୍ଗା ଉତ୍ତୋଳନ ସହିତ ଉତ୍କୃଷ୍ଟ 2233 କ୍ଷେତ୍ରୀୟ ତୋପଚାଳନା ବାହିନୀ (ପାରମ୍ପରିକ)ର ସାହସୀ ବନ୍ଧୁକଧାରୀମାନେ 21 ତୋପ ସଲାମୀ ପ୍ରଦାନ କରିବେ । ତୋପ ସଲାମୀ ଦେଉଥିବା ଦଳର ନେତୃତ୍ୱ ନେବେ ଲେଫ୍ଟନାଣ୍ଟ କଲୋନେଲ ଜିତେନ୍ଦ୍ର ସିଂ ମେହତା ଏବଂ ବନ୍ଧୁକଧାରୀ ଅଧିକାରୀ ହେବେ ନାଏବ ସୁବେଦାର (ଏଆଇଜି) ଅନୀଲ ଚାନ୍ଦ ।


    ଜାତୀୟ ପତାକା ଗାର୍ଡରେ 32 ଜଣ କାର୍ମିକ ଏବଂ ସ୍ଥଳସେନା , ନୌସେନା , ବାୟୁସେନା ଓ ଦିଲ୍ଲୀ ପୁଲିସର ଜଣେ ଲେଖାଏଁ ଅଧିକାରୀ ରହିବେ । ଏମାନେ ପ୍ରଧାନମନ୍ତ୍ରୀଙ୍କ ଦ୍ୱାରା ପତାକା ଉତ୍ତୋଳନ ସମୟରେ ରାଷ୍ଟ୍ରୀୟ ସଲାମ ପ୍ରଦାନ କରିବେ । ଆନ୍ତଃସେବା ଗାର୍ଡ ଓ ପୁଲିସ ଗାର୍ଡର ନେତୃତ୍ୱ ନେବେ ସ୍ଥଳସେନାର ମେଜର ସୂର୍ଯ୍ୟ ପ୍ରକାଶ । ସେହିପରି ଲେଫ୍ଟନାଣ୍ଟ କମାଣ୍ଡର ବିବେକ ଟିଙ୍ଗଲୋ ଜାତୀୟ ପତାକା ଗାର୍ଡ ପାଇଁ ନୌସେନା ଦଳର ନେତୃତ୍ୱ ନେବେ । ବାୟୁସେନା ଦଳର ନେତୃତ୍ୱ ନେବେ ସ୍କ୍ୱାଡ୍ରନ ଲିଡର ମୟଙ୍କ ଅଭିଷେକ ଓ ଦିଲ୍ଲୀ ପୁଲିସ ଦଳର ନେତୃତ୍ୱ ନେବେ ଅତିରିକ୍ତ ଉପ ଆରକ୍ଷୀ ଆୟୁକ୍ତ ଶ୍ରୀ ସୁଧାଂଶୁ ଧମା ।


    ଜାତୀୟ ପତାକା ଉତ୍ତୋଳନ କରିବା ପରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ରାଷ୍ଟ୍ରକୁ ସମ୍ବୋଧିତ କରିବେ । ପ୍ରଧାନମନ୍ତ୍ରୀଙ୍କ ଅଭିଭାଷଣ ଶେଷ ହେବା ପରେ ଜାତୀୟ ସମର ଶିକ୍ଷାର୍ଥୀବାହିନୀ ପକ୍ଷରୁ ଜାତୀୟ ସଙ୍ଗୀତ ଗାନ କରାଯିବ । ସମସ୍ତଙ୍କୁ ଜାତୀୟ ସଙ୍ଗୀତ ଗାନ ସମୟରେ ସେମାନଙ୍କ ଆସନରୁ ଉଠି ଛିଡ଼ା ହୋଇ ସମ୍ମାନ ପ୍ରଦର୍ଶନ କରିବା ଲାଗି ଅନୁରୋଧ କରାଯାଉଛି । ୟୁନିଫର୍ମରେ ଥିବା ସେନା କର୍ମଚାରୀମାନେ ଏହି ଅବସରରେ ସାଲୁଟ ଜଣାଇବେ ।


    ଏହି ଜାତୀୟ ଭାବଧାରାର ଏହି କାର୍ଯ୍ୟକ୍ରମରେ ବିଭିନ୍ନ ଶିକ୍ଷାନୁଷ୍ଠାନରୁ 500 ଏନସିସି କ୍ୟାଡେଟ (ସ୍ଥଳସେନା , ନୌସେନା ଏବଂ ବାୟୁସେନା)ମାନେ ଅଂଶଗ୍ରହଣ କରିବେ ।


    **********

    
    
    (Release ID: 1645944) Visitor Counter : 5
    
    
      Read this release in: English