      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ରୀୟ ସ୍ୱଚ୍ଛତା କେନ୍ଦ୍ର ଉଦଘାଟନ କରିବେ ପ୍ରଧାନମନ୍ତ୍ରୀ
      Posted On: 07 AUG 2020 12:16PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଅଗଷ୍ଟ 08, 2020ରେ ସ୍ୱଚ୍ଛ ଭାରତ ମିଶନର ଇଣ୍ଟରାକ୍ଟିଭ ରାଷ୍ଟ୍ରୀୟ ସ୍ୱଚ୍ଛତା କେନ୍ଦ୍ର ଉଦଘାଟନ କରିବେ । ଗାନ୍ଧିଜୀଙ୍କ ଚମ୍ପାରଣ ସତ୍ୟାଗ୍ରହର ଶତବାର୍ଷିକୀ ସମାରୋହ ଅବସରରେ ଏପ୍ରିଲ 10, 2017ରେ ମହାତ୍ମା ଗାନ୍ଧୀଙ୍କୁ ଶ୍ରଦ୍ଧାଞ୍ଜଳି ସ୍ୱରୂପ ପ୍ରଧାନମନ୍ତ୍ରୀ ରାଷ୍ଟ୍ରୀୟ ସ୍ୱଚ୍ଛତା କେନ୍ଦ୍ର ( ଆରଏସକେ ) ସ୍ଥାପନ କରିବାକୁ ଘୋଷଣା କରିଥିଲେ ।


    ବିଶ୍ୱର ସବୁଠାରୁ ବଡ ବ୍ୟବହାର ପରିବର୍ତ୍ତନ ଅଭିଯାନ ସ୍ୱଚ୍ଛ ଭାରତ ମିଶନର ସଫଳ ଯାତ୍ରା ସମ୍ପର୍କରେ ଭବିଷ୍ୟତ ପିଢିଙ୍କୁ ଅବଗତ କରାଇବା ଆରଏସକେ ସ୍ଥାପନର ଲକ୍ଷ୍ୟ । ଆରଏସକେରେ ଡିଜିଟାଲ ଓ ଆଉଟଡୋର ଇନଷ୍ଟାଲେସନ ଉଭୟରୁ ସ୍ୱଚ୍ଛତା ଓ ଅନ୍ୟାନ୍ୟ ଦୃଷ୍ଟିକୋଣ ସମ୍ପର୍କିତ ସୂଚନା , ସଚେତନତା ଓ ତଥ୍ୟ ମିଳିପାରିବ । ବିଭିନ୍ନ ପ୍ରକ୍ରିୟା ଓ ଗତିବିଧିର ଜଟିଳ ପାରସ୍ପରିକ ପ୍ରଭାବକୁ ସମ୍ବାଦାତ୍ମକ ରୂପରେ ବୁଝାଇ ଦିଆଯିବ ଏବଂ ସର୍ବୋତମ ପ୍ରଥା , ବୈଶ୍ବିକ ମାନଦଣ୍ଡ , ସଫଳତା କାହାଣୀ ଓ ବିଷୟଗତ ବାର୍ତ୍ତା ମଧ୍ୟ ପ୍ରସ୍ତୁତ କରାଯିବ ।


    ହଲ ନମ୍ବର 1ରେ ଆଗନ୍ତୁକମାନେ ଏକ ନିଆରା 360 ଡିଗ୍ରୀ ଅଡିଓ ଭିଜୁଆଲ କାର୍ଯ୍ୟକ୍ରମ ଦେଖିପାରିବେ । ଏହା ଭାରତର ସ୍ୱଚ୍ଛତା କାହାଣୀ - ବିଶ୍ୱ ଇତିହାସରେ ସବୁଠାରୁ ବଡ ବ୍ୟବହାର ପରିବର୍ତ୍ତନ ଅଭିଯାନ ସମ୍ପର୍କରେ ଜାଣିପାରିବେ । ବାପୁଙ୍କ ସ୍ୱଚ୍ଛ ଭାରତ ସ୍ୱପ୍ନକୁ ସାକାର କରିବା ପାଇଁ ହୋଇଥିବା ବିଭିନ୍ନ ଉଲ୍ଲେଖନୀୟ କାର୍ଯ୍ୟ ସମ୍ପର୍କରେ ଜଣାଇବା ପାଇଁ ହଲ ନମ୍ବର 2ରେ ସମ୍ବାଦାତ୍ମକ ଏଲଇଡି ପ୍ୟାନେଲ , ହୋଲୋଗ୍ରାମ ବକ୍ସ , ଇଣ୍ଟରାକ୍ଟିଭ ଗେମ ଆଦି ରହିବ । ସତ୍ୟାଗ୍ରହରୁ ସ୍ୱଚ୍ଛାଗ୍ରହ ପର୍ଯ୍ୟନ୍ତ ଭାରତର ଯାତ୍ରାକୁ ପ୍ରଦର୍ଶିତ କରିବା ପାଇଁ ‘ ଆରଏସକେ ’ ନିକଟରେ ଥିବା ଲନରେ ଖୋଲା ଆକାଶ ତଳେ ତିନିଟି ପ୍ରଦର୍ଶନ ହେବ । କେନ୍ଦ୍ର ଚାରିପଟେ ଥିବା ପ୍ରାଚୀରରେ ମିଶନ ସଫଳତାର ମୁଖ୍ୟ ସୋପାନଗୁଡିକ ଚିତ୍ରିତ ହେବ ।


    ‘ ଆରଏସକେ ’ ପରିଦର୍ଶନ ପରେ ପ୍ରଧାନମନ୍ତ୍ରୀ କେନ୍ଦ୍ରର ଆମ୍ପିଥିଏଟରରେ 36 ରାଜ୍ୟ ଓ କେନ୍ଦ୍ରଶାସିତ ଅଂଚଳକୁ ପ୍ରତିନିଧିତ୍ୱ କରୁଥିବା 36 ସ୍କୁଲ ଛାତ୍ରଛାତ୍ରୀଙ୍କ ସହ ଆଲୋଚନା କରିବେ । ଏହି ଅବସରରେ ସାମାଜିକ ଦୂରତ୍ୱ ପ୍ରୋଟୋକଲ ପାଳନ କରାଯିବ । ପରେ ପ୍ରଧାନମନ୍ତ୍ରୀ ରାଷ୍ଟ୍ରକୁ ସମ୍ବୋଧନ କରିବେ ।


    ସ୍ୱଚ୍ଛ ଭାରତ ମିଶନ ଭାରତର ଗ୍ରାମୀଣ ସ୍ୱଚ୍ଛତା ପରିବେଶରେ ବ୍ୟାପକ ପରିବର୍ତ୍ତନ ଆଣିବା ସହ 55 କୋଟିରୁ ଅଧିକ ଲୋକଙ୍କ ବ୍ୟବହାରରେ ପରିବର୍ତ୍ତନ ଆଣି ସେମାନଙ୍କୁ ବାହାରେ ଶୌଚ କରିବା ପରିବର୍ତ୍ତେ ଶୌଚାଳୟ ବ୍ୟବହାର କରିବାକୁ ପ୍ରବର୍ତ୍ତାଇଛି । ଏଥିପାଇଁ ଭାରତ ବିଶ୍ୱସ୍ତରରେ ବେଶ ପ୍ରଶଂସା ପାଇଛି । ଆମେ ବିଶ୍ୱ ପାଇଁ ଉଦାହରଣ ସାଜିଛୁ । ଦ୍ୱିତୀୟ ପର୍ଯ୍ୟାୟରେ ପହଁଚିଥିବା ଏହି ମିଶନର ଲକ୍ଷ୍ୟ ହେଲା ଭାରତର ଗାଁଗୁଡିକୁ ଓଡିଏଫ ( ଖୋଲାରେ ଶୌଚ ମୁକ୍ତ ) ରୁ ଓଡିଏଫ ପ୍ଲସରେ ପରିଣତ କରିବା । ଏହି ପର୍ଯ୍ୟାୟରେ ଓଡିଏଫ ମାନ୍ୟତା ବଜାୟ ରଖିବା ସହ ସମସ୍ତଙ୍କ ପାଇଁ କଠିନ ଓ ତରଳ ବର୍ଜ୍ୟ ପରିଚାଳନା ସୁନିଶ୍ଚିତ କରିବାକୁ ଲକ୍ଷ୍ୟ ରହିଛି ।


    **********


    

    
    (Release ID: 1644235) Visitor Counter : 9
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Gujarati , Tamil , Telugu , Kannada , Malayalam