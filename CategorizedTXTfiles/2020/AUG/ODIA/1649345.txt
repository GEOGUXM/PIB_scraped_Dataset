      ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି ମନ୍ତ୍ରଣାଳୟ

      ଆଇଟି ମନ୍ତ୍ରୀ ରବିଶଙ୍କର ପ୍ରସାଦଙ୍କ ଦ୍ୱାରା ନେକ୍‌ଷ୍ଟ ଜେନେରେସନ ଷ୍ଟାର୍ଟଅପ୍‌ ଚାଲେଞ୍ଜ ପ୍ରତିଯୋଗିତା ‘ଚୁନୌତି’ ଉଦ୍‌ଘାଟିତ
      • ବିଭିନ୍ନ କ୍ଷେତ୍ରରେ କାର୍ଯ୍ୟ କରୁଥିବା ପ୍ରାୟ 300 ଷ୍ଟାର୍ଟଅପ୍‌କୁ ଚିହ୍ନଟ କରି ସେମାନଙ୍କୁ 25 ଲକ୍ଷ ଟଙ୍କା ପର୍ଯ୍ୟନ୍ତ ସିଡ୍‌ ଫଣ୍ଡ ଓ ଅନ୍ୟାନ୍ୟ ସୁବିଧା ଯୋଗାଇ ଦେବା ଏହି କାର୍ଯ୍ୟକ୍ରମର ଲକ୍ଷ୍ୟ
      • ବିହାରର ମୁଜାଫରପୁରଠାରେ ଏନ୍‌ଆଇଇଏଲ୍‌ଆଇଟିର ଆଇଟି କାପାସିଟି ଭବନର ଶିଳାନ୍ୟାସ
      • ଚୁନୌତି ଚାଲେଞ୍ଜରେ ଭାଗନେଇ ନୂଆ ସଫ୍‌ଟୱେୟାର ଓ ଆପ୍‌ ପ୍ରସ୍ତୁତ କରିବା ପାଇଁ ଯୁବ ଓ ପ୍ରତିଭାବାନ ଇନୋଭେଟରଙ୍କୁ ଶ୍ରୀ ପ୍ରସାଦଙ୍କ ଆହ୍ୱାନ
      Posted On: 28 AUG 2020 4:18PM by PIB Bhubaneshwar


    କେନ୍ଦ୍ର ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି (ଆଇଟି) ମନ୍ତ୍ରୀ ଶ୍ରୀ ରବିଶଙ୍କର ପ୍ରସାଦ ଆଜି ପରବର୍ତ୍ତୀ ପିଢି (ନେକ୍‌ଷ୍ଟ ଜେନେରେସନ)ର ଷ୍ଟାର୍ଟଅପ୍‌ ଚାଲେଞ୍ଜ କଣ୍ଟେଷ୍ଟ ଚୁନୌତିକୁ ଉଦ୍‌ଘାଟନ କରିଛନ୍ତି । ଷ୍ଟାର୍ଟଅପ୍‌ ଓ ସଫ୍ଟୱେୟାର ପ୍ରଡକ୍ଟକୁ ପ୍ରୋତ୍ସାହିତ କରିବା ସହ ଦେଶର ଦ୍ୱିତୀୟ ଶ୍ରେଣୀ ସହରଗୁଡିକରେ ଏଥିପାଇଁ ସୁବିଧା ସୁଯୋଗ ସୃଷ୍ଟି ନିମନ୍ତେ ଏହି ଚୁନୌତିର ଆୟୋଜନ କରାଯାଇଛି । ଏହି କାର୍ଯ୍ୟକ୍ରମ ପାଇଁ କେନ୍ଦ୍ର ସରକାର 3ବର୍ଷ ନିମନ୍ତେ ବଜେଟରେ 95.03 କୋଟି ଟଙ୍କାର ବ୍ୟୟ ବରାଦ କରିଛନ୍ତି । ବିଭିନ୍ନ କ୍ଷେତ୍ରରେ କାର୍ଯ୍ୟ କରୁଥିବା ପ୍ରାୟ 300 ଷ୍ଟାର୍ଟଅପ୍‌କୁ ଚିହ୍ନଟ କରି ସେଗୁଡିକୁ 25 ଲକ୍ଷ ଟଙ୍କା ପର୍ଯ୍ୟନ୍ତ ସିଡ୍‌ ଫଣ୍ଡ ଯୋଗାଇବା ସହିତ ଅନ୍ୟାନ୍ୟ ସୁବିଧା ସୁଯୋଗ ଯୋଗାଣର ବ୍ୟବସ୍ଥା କରିବା ଏହି କାର୍ଯ୍ୟକ୍ରମର ଲକ୍ଷ୍ୟ । ଏହି କାର୍ଯ୍ୟକ୍ରମ ପାଇଁ ଆଇଟି ମନ୍ତ୍ରଣାଳୟ ନିମ୍ନଲିଖିତ ବର୍ଗରେ ଷ୍ଟାର୍ଟଅପ୍‌ଗୁଡିକୁ ଭାଗ ନେବାକୁ ନିମନ୍ତ୍ରଣ କରିବେ । ସେଗୁଡିକ ହେଲା-


    1. ଏଡୁ-ଟେକ୍‌ , ଆଗ୍ରି-ଟେକ୍‌ ଏବଂ ଫିନ୍‌-ଟେକ୍‌ ସଲ୍ୟୁସନ୍ସ , ଯାହା ଲୋକଙ୍କ ପାଇଁ କାର୍ଯ୍ୟ କରୁଥିବ


    2. ସପ୍ଲାୟ ଚେନ୍‌ , ଲଜିଷ୍ଟିକ୍‌ ଓ ଟ୍ରାନ୍ସପୋର୍ଟେସନ ମ୍ୟାନେଜମେଣ୍ଟ


    3. ଇନ୍‌ଫ୍ରାଷ୍ଟ୍ରକ୍‌ଚର ଓ ରିମୋଟ ମନିଟରିଂ


    4. ମେଡିକାଲହେଲଥ୍‌କେୟାର , ଡାଇଗୋନଷ୍ଟିକ୍‌ , ପ୍ରିଭେଣ୍ଟିଭ୍‌ ଏଣ୍ଡ ସାଇକୋଲଜିକାଲ କେୟାର


    5. ଜବ୍‌ସ ଆଣ୍ଡ ସ୍କିଲିଂ , ଲିଙ୍ଗୁଷ୍ଟିକ୍‌ ଟୁଲ୍ସ ଏଣ୍ଡ ଟେକ୍ନୋଲଜି


    ଯେଉଁସବୁ ଷ୍ଟାର୍ଟଅପ୍‌ ଚୁନୌତି କାର୍ଯ୍ୟକ୍ରମ ମାଧ୍ୟମରେ ମନୋନୀତ ହେବେ ସେମାନଙ୍କୁ ସରକାର ବିଭିନ୍ନ ପ୍ରକାର ସହାୟତା ଭାରତୀୟ ସଫ୍ଟୱେୟାର ଟେକ୍ନୋଲଜି ପାର୍କ ସେଣ୍ଟର ଜରିଆରେ ଦେଶର ବିଭିନ୍ନ ସ୍ଥାନରେ ଯୋଗାଇଦେବେ । ସେମାନଙ୍କୁ ଇନ୍‌କ୍ୟୁବେସନ ସୁବିଧା , ମେଣ୍ଟରସିପ୍‌ , ସିକ୍ୟୁରିଟି ଟେଷ୍ଟିଂ ସୁବିଧା , ଭେଞ୍ଚର କ୍ୟାପିଟାଲିଷ୍ଟ ଫଣ୍ଡିଂ ସୁବିଧା , ଇଣ୍ଡଷ୍ଟ୍ରି ସଂଯୋଗ , ଆଇନଗତ ସହାୟତା , ମାନବ ସମ୍ବଳ , ଆଇପିଆର ଓ ପ୍ୟାଟେଣ୍ଟ ଆଦି କ୍ଷେତ୍ରରେ ପରାମର୍ଶ ମିଳିବ । 25ଲକ୍ଷ ଟଙ୍କାର ସିଡ୍‌ ଫଣ୍ଡ ବ୍ୟତୀତ ଏସବୁ ଷ୍ଟାର୍ଟଅପ୍‌କୁ ବିଭିନ୍ନ ଅଗ୍ରଣୀ ସଂସ୍ଥାମାନେ କ୍ଲାଉଡ କ୍ରେଡିଟ ସେବା ଯୋଗାଇଦେବେ । ଯେଉଁସବୁ ଷ୍ଟାର୍ଟଅପ୍‌ ଏବେ ଆଇଡିଏସନ ବା ପରିକଳ୍ପନା ସ୍ତରରେ ଅଛନ୍ତି ପ୍ରି-ଇନକ୍ୟୁବେସନ ପ୍ରୋଗ୍ରାମ ଅଧୀନରେ ସେମାନେ ମଧ୍ୟ ମନୋନୀତ ହୋଇପାରିବେ । ସେମାନଙ୍କୁ 6 ମାସ ପର୍ଯ୍ୟନ୍ତ ଦିଗ୍‌ଦର୍ଶନ ଦିଆଯାଇ ନିଜର ପରିକଳ୍ପନା ରୂପାୟନ କରିବାକୁ ସୁଯୋଗ ଦିଆଯିବ । ଏଭଳି ଷ୍ଟାର୍ଟଅପ୍‌ଗୁଡିକୁ ମାସିକ 10 ହଜାର ଟଙ୍କା ଲେଖାଏଁ 6 ମାସ ପର୍ଯ୍ୟନ୍ତ ପ୍ରଦାନ କରାଯିବ ।


    ଏଚ୍‌ଟିପିଆଇ ୱେବସାଇଟ କିମ୍ବା https://innovate.stpinext.in/ ଲିଙ୍କ୍‌ କ୍ଲିକ୍‌ କରି ଷ୍ଟାର୍ଟଅପ୍‌ମାନେ ଏଥିପାଇଁ ଆବେଦନ କରିପାରିବେ ।


    କେନ୍ଦ୍ରମନ୍ତ୍ରୀ ଶ୍ରୀ ପ୍ରସାଦ ଏହି ଅବସରରେ ଜାତୀୟ ଇଲେକ୍‌ଟ୍ରୋନିକ୍ସ ଓ ଇନ୍‌ଫରମେସନ ଟେକ୍ନୋଲଜି ପ୍ରତିଷ୍ଠାନ (ଏନ୍‌ଆଇଇଏଲ୍‌ଆଇଟି)ର ଡିଜିଟାଲ ଟ୍ରେନିଂ ଏବଂ ସ୍କିଲିଂ ସେଣ୍ଟରର ଶିଳାନ୍ୟାସ ବିହାରର ମୁଜାଫରପୁରଠାରେ କରିଥିଲେ । ଏହି କେନ୍ଦ୍ର ଆଇଟି ମନ୍ତ୍ରଣାଳୟ ଦ୍ୱାରା ବିକଶିତ ହେବ ଏବଂ ଏଥିପାଇଁ 9 କୋଟି 17 ଲକ୍ଷ ଟଙ୍କା ଖର୍ଚ୍ଚ ହେବ । ଏହି ପ୍ରତିଷ୍ଠାନ ପାଇଁ ବିହାର ସରକାର 1 ଏକର ଜମି ଯୋଗାଇ ଦେଇଛନ୍ତି । ଏହି କେନ୍ଦ୍ରରେ ଅତ୍ୟାଧୁନିକ ତାଲିମ ପ୍ରଦାନ ବ୍ୟବସ୍ଥା ପାଇଁ ଆବଶ୍ୟକ ସୁବିଧା ସୁଯୋଗ ସୃଷ୍ଟି କରାଯିବ । ଏହାଛଡା ଏଥିରେ ଏକ ଡିଜିଟାଲ ଲ୍ୟାବ ମଧ୍ୟ କାର୍ଯ୍ୟ କରିବ । ‘ ଓ ’ ଲେବଲ ସିସିସି , ବିସିସି ପ୍ରେଗ୍ରାମିଂ ଭଳି ବିଭିନ୍ନ ପ୍ରକାରର ପାଠ୍ୟକ୍ରମ ତଥା ମଲ୍‌ଟି ମିଡିଆ ତାଲିମ ଏହି କେନ୍ଦ୍ର ପକ୍ଷରୁ ପ୍ରଦାନ କରାଯିବ । ଏକ ଭର୍ଚୁଆଲ କାର୍ଯ୍ୟକ୍ରମରେ ମନ୍ତ୍ରୀ ଶ୍ରୀ ପ୍ରସାଦ ବିହାର ଉପମୁଖ୍ୟମନ୍ତ୍ରୀଙ୍କ ଉପସ୍ଥିତିରେ କହିଥିଲେ ଯେ ସରକାରଙ୍କ ଏହି ଚୁନୌତି କାର୍ଯ୍ୟକ୍ରମରେ ଭାଗନେଇ ଏହାର ଲାଭ ଉଠାଇବାକୁ ମୁଁ ଦେଶର ଯୁବ , ମେଧାବୀ ଓ ବୁଦ୍ଧିମାନ ଇନୋଭେଟରମାନଙ୍କୁ ଆହ୍ୱାନ ଜଣାଉଛି । ସେମାନେ ଏହାର ସୁଯୋଗ ନେଇ ନୂଆ ସଫ୍ଟୱେୟାର ପ୍ରଡକ୍ଟ ଓ ଆପ୍‌ମାନ ତିଆରି କରିପାରିବେ । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଆତ୍ମନିର୍ଭର ଭାରତ ଆହ୍ୱାନକୁ ସଫଳ କରିବା ଦିଗରେ ଏହା ଏକ ଦୃଢ ପଦକ୍ଷେପ ବୋଲି ସେ କହିଛନ୍ତି ।


    **********

    
    
    (Release ID: 1649345) Visitor Counter : 7
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Tamil , Telugu , Malayalam