      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ‘ଇଭିନ୍‌’ ବ୍ୟବସ୍ଥା କୋଭିଡ୍‌ ମହାମାରୀ ସମୟରେ ଅତ୍ୟାବଶ୍ୟକ ଟିକାକରଣ ସେବାକୁ ସୁନିଶ୍ଚିତ କରିଛି
      Posted On: 03 AUG 2020 4:38PM by PIB Bhubaneshwar


    ଇଲେକ୍‌ଟ୍ରୋନିକ ଭ୍ୟାକ୍‌ସିନ ଇଣ୍ଟେଲିଜେନସ୍‌ ନେଟୱର୍କ (ଇଭିନ୍‌) କୋଭିଡ୍‌ ମହାମାରୀ ସମୟରେ ଅତ୍ୟାବଶ୍ୟକ ଟିକାକରଣ ସେବାକୁ ଦେଶରେ ନିଶ୍ଚିତ କରିଛି । ଇଭିନ୍‌ ଏକ ଅଭିନବ ବୈଷୟିକ ସମାଧାନ ବ୍ୟବସ୍ଥା ଯାହା ସମଗ୍ର ଦେଶରେ ଟିକାକରଣ ପାଇଁ ଟିକା ଯୋଗାଣ ବ୍ୟବସ୍ଥାକୁ ସୁନିଶ୍ଚିତ କରିଥାଏ । ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ଅଧୀନରେ ଜାତୀୟ ସ୍ୱାସ୍ଥ୍ୟ ମିଶନ ଜରିଆରେ ଏହା କାର୍ଯ୍ୟକାରୀ ହେଉଛି । ଦେଶରେ କେତେ ଟିକା ମହଜୁଦ ଅଛି , କେଉଁଠିକି କେତେ ଟିକା ଯାଉଛି , ଶୀତଳ ଜଞ୍ଜିର ବା କୋଲ୍‌ଡ ଚେନ୍‌ ବ୍ୟବସ୍ଥାରେ କେଉଁଠି କେତେ ତାପମାତ୍ରାରେ ଏସବୁ ଟିକା ସଂରକ୍ଷିତ ରଖାଯାଉଛି , ଟିକାର ତମାଦି ତାରିଖ ଆଦି ବିଷୟରେ ସବିଶେଷ ତଥ୍ୟ ଇଭିନ୍‌ ବ୍ୟବସ୍ଥାରେ ଉପଲବ୍‌ଧ ହେଉଛି । ଏହା ଏକ ବିରାଟ ତଥା ସୁସଂହତ ବ୍ୟବସ୍ଥା ଏବଂ କରୋନା ମହାମାରୀ ସମୟରେ ଟିକାକରଣ ପ୍ରକ୍ରିୟାକୁ ସୁଚାରୁରୂପେ ପରିଚାଳନା କରିବା ପାଇଁ ଏହାର ଉପଯୋଗ କରାଯାଇଛି । ବିଶେଷକରି ଶିଶୁ ଓ ଗର୍ଭବତୀ ମହିଳାଙ୍କୁ ବିଭିନ୍ନ ପ୍ରକାର ଅତ୍ୟାବଶ୍ୟକ ଟିକା ଯୋଗାଣ ବ୍ୟବସ୍ଥା ଅବ୍ୟାହତ ରଖିବା ପାଇଁ କରୋନା ମହାମାରୀ ସମୟରେ ଇଭିନ୍‌ ବିଶେଷ ସହାୟକ ହୋଇଛି ।


    ଇଭିନ୍‌ ଏକ ଅତ୍ୟାଧୁନିକ ଟେକ୍‌ନୋଲଜି ଦ୍ୱାରା ପରିଚାଳିତ ବ୍ୟବସ୍ଥା । ଏହା ପଛରେ ଏକ ଦୃଢ଼ ଆଇଟି ଭିତ୍ତିଭୂମି ରହିଛି ଯାହା ପ୍ରଶିକ୍ଷିତ ମାନବ ସମ୍ବଳ ଦ୍ୱାରା ପରିଚାଳିତ । ଏହି ଲୋକମାନେ ଦେଶରେ ଉପଲବ୍‌ଧ ଟିକାର ପରିମାଣ , ଏହାର ସମୟ ମିଆଦ , ସଂରକ୍ଷଣ ବ୍ୟବସ୍ଥା , ଦେଶର ବିଭିନ୍ନ ସ୍ଥାନରେ ଉପଲବ୍‌ଧତା ଏବଂ ଅନ୍ୟାନ୍ୟ ବିଷୟରେ ତଥ୍ୟ ସଂଗ୍ରହ କରି ତତ୍କାଳ ଯୋଗାଇଥାନ୍ତି । ଦେଶର 32ଟି ରାଜ୍ୟ ଏବଂ କେନ୍ଦ୍ର ଶାସିତ ଅଞ୍ଚଳରେ ଇଭିନ୍‌ ଉପଲବ୍‌ଧ । ଅବଶିଷ୍ଟ ରାଜ୍ୟ ଏବଂ କେନ୍ଦ୍ର ଶାସିତ ଅଞ୍ଚଳ ଯଥା ସିକ୍କିମ , ଲଦାଖ , ଚଣ୍ଡିଗଡ଼ ଏବଂ ଆଣ୍ଡାମାନ ଓ ନିକୋବରରେ ଖୁବ୍‌ ଶୀଘ୍ର ଏହା କାର୍ଯ୍ୟକାରୀ ହେବ । ଏବେ ଦେଶର 22ଟି ରାଜ୍ୟ ଓ ଦୁଇଟି କେନ୍ଦ୍ର ଶାସିତ ଅଞ୍ଚଳର 585ଟି ଜିଲାରେ 23 , 507 କୋଲ୍‌ଡ ଚେନ୍‌ ପଏଣ୍ଟ ରହିଛି ଏବଂ ଏହା ଇଭିନ୍‌ ଟେକ୍‌ନୋଲଜିରେ ପରିଚାଳିତ । 41 , 420ରୁ ଅଧିକ ଭ୍ୟାକ୍‌ସିନ କୋଲ୍‌ଡ ଚେନ୍‌ ହ୍ୟାଣ୍ଡଲରଙ୍କୁ ଡିଜିଟାଲ ରେକର୍ଡ ରଖିବା ପାଇଁ ନିୟୋଜିତ କରାଯାଇଛି ଏବଂ ସେଥିପାଇଁ ସେମାନଙ୍କୁ ଆବଶ୍ୟକ ତାଲିମ ଦିଆଯାଇଛି । ଭ୍ୟାକ୍‌ସିନ କୋଲ୍‌ଡ ଚେନ୍‌ ଯନ୍ତ୍ରପାତିରେ ପ୍ରାୟ 23 , 900 ଇଲେକ୍‌ଟ୍ରୋନିକ ଟେମ୍ପରଚର ଲଗର୍‌ ଲଗାଯାଇ ଟିକାର ଶୀତଳୀକରଣ ବ୍ୟବସ୍ଥାକୁ ନିୟମିତ ଅନୁଧ୍ୟାନ କରାଯାଉଛି ।


    ଏହି ଇଲେକ୍‌ଟ୍ରୋନିକ ଭ୍ୟାକ୍‌ସିନ ଇଣ୍ଟେଲିଜେନ୍ସ ନେଟୱର୍କ ଏକ ବିରାଟ ଡାଟା ବ୍ୟବସ୍ଥା ତିଆରି କରିଛି । ଏଥିରୁ ତୁରନ୍ତ ଆବଶ୍ୟକତା ଅନୁସାରେ ବିଭିନ୍ନ ତଥ୍ୟ ସଂଗ୍ରହ କରାଯାଇପାରୁଛି । ଫଳରେ ଟିକା ନଷ୍ଟ ହେଉନାହିଁ ଏବଂ ଏହାର ସଫଳ ବିନିଯୋଗ କରାଯାଉଛି । ଏହା ଫଳରେ ବହୁ ଅର୍ଥ ମଧ୍ୟ ସଂଚୟ ହୋଇପାରୁଛି ଏବଂ ଠିକ୍‌ ସମୟରେ ଟିକା ଉପଲବ୍‌ଧ ହେଉଛି । ଏବେ ଦେଶର ଅଧିକାଂଶ ସ୍ୱାସ୍ଥ୍ୟ କେନ୍ଦ୍ରରେ ପ୍ରାୟ ସବୁ ସମୟରେ ବିଭିନ୍ନ ପ୍ରକାର ଟିକା ଉପଲବ୍‌ଧ ହେଉଛି । ଯେଉଁଠି ଇଭିନ୍‌ ସୁବିଧା ରହିଛି ସେସବୁ ହସ୍‌‌ପିଟାଲରେ ଚାହିଁଲା ମାତ୍ରେ 99 ଶତାଂଶ କ୍ଷେତ୍ରରେ ଟିକା ମିଳିପାରୁଛି । ଆଗରୁ ଯେଉଁ ଟିକାର ଅଭାବ ଥିଲା ଏବେ ତାହା ପ୍ରାୟ 80ଭାଗ କ୍ଷେତ୍ରରେ ଆଉ ନାହିଁ । ଏହା ଫଳରେ ଏବେ ଯେଉଁସବୁ ଶିଶୁ ଟିକାକରଣ କେନ୍ଦ୍ରରେ ପହଞ୍ଚୁଛନ୍ତି ସେମାନଙ୍କୁ ଏହା ଦିଆଯାଉଛି ଏବଂ ଆଗଭଳି ସେମାନେ ଆଉ ବିନା ଟିକାରେ ଫେରୁନାହାନ୍ତି ।


    କରୋନା ମହାମାରୀର ମୁକାବିଲା ପାଇଁ ଭାରତ ସରକାର ଯେଉଁ ଲଢେଇ ଜାରି ରଖିଛନ୍ତି ସେଥିରେ ଇଭିନ୍‌ ମଧ୍ୟ ବେଶ୍‌ ସାହାଯ୍ୟ ସହଯୋଗ ଯୋଗାଇ ଦେଉଛି । ଏହି ବ୍ୟବସ୍ଥାର ଉପଯୋଗ କରି ବିଭିନ୍ନ ରାଜ୍ୟ ସରକାର କୋଭିଡ୍‌ ଚିକିତ୍ସା ପାଇଁ ବ୍ୟବହାର ହେଉଥିବା ଔଷଧପତ୍ର ଓ ଉପକରଣର ଉପଲବ୍‌ଧତା ସଂପର୍କରେ ତଥ୍ୟ ପାଉଛନ୍ତି । ଏପ୍ରିଲ 2020 ଠାରୁ 8ଟି ରାଜ୍ୟ- ତ୍ରିପୁରା , ନାଗାଲାଣ୍ଡ , ମଣିପୁର , ମେଘାଳୟ , ଅରୁଣାଚଳ ପ୍ରଦେଶ , ହରିୟାଣା , ପଞ୍ଜାବ ଏବଂ ମହାରାଷ୍ଟ୍ର ଇଭିନ୍‌ର ସହାୟତା ନେଇ ନିଜ ନିଜର କୋଭିଡ୍‌ ଚିକିତ୍ସା ସାମଗ୍ରୀ ଓ ଉପକରଣ ଆଦିର ଶତପ୍ରତିଶତ ବ୍ୟବସ୍ଥା କରିବାରେ ସମର୍ଥ ହୋଇଛନ୍ତି । ଆହୁରି ମଧ୍ୟ କରୋନା ସଂକ୍ରମଣ ସମୟରେ ଅତ୍ୟାବଶ୍ୟକ 81ଟି ଔଷଧ ଓ ଉପକରଣ ଅଭାବ କ୍ଷେତ୍ରରେ ଇଭିନ୍‌ ବ୍ୟବସ୍ଥା ଯଥେଷ୍ଟ ଆଗରୁ ରାଜ୍ୟଗୁଡିକୁ ସତର୍କ କରାଇ ଦେଉଛି ।


    ଏହି ଦୃଢ ବ୍ୟବସ୍ଥା ଏବେ ବଜାରକୁ ଆସିବାକୁ ଥିବା କୋଭିଡ୍‌-19 ଟିକାର ମହଜୁଦ , ସଂରକ୍ଷଣ ଏବଂ ଉପଲବ୍‌ଧତାକୁ ନିଶ୍ଚିତ କରିବାକୁ ସମର୍ଥ ।


    **********

    
    
    (Release ID: 1643235) Visitor Counter : 6
    
    
      Read this release in: Punjabi , English , Hindi , Marathi , Manipuri , Bengali , Tamil , Telugu , Malayalam