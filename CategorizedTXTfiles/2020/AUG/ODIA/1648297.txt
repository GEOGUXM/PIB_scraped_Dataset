      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ମୋଟର ଯାନ ଡକ୍ୟୁମେଣ୍ଟ ବୈଧତା ଚଳିତ ବର୍ଷ ଡିସେମ୍ବର ଯାଏ ସମ୍ପ୍ରସାରଣ
      Posted On: 24 AUG 2020 3:45PM by PIB Bhubaneshwar


    ମୋଟର ଯାନ ଆଇନ , 1988 ଏବଂ କେନ୍ଦ୍ରୀୟ ମୋଟର ଯାନ ନିୟମ , 1989 ଅଧୀନରେ ଫିଟନେସ୍ , ପରମିଟ୍ , ଲାଇସେନ୍ସ , ପଞ୍ଜୀକରଣ କିମ୍ବା ଅନ୍ୟ ଡକ୍ୟୁମେଣ୍ଟର ବୈଧତାକୁ 2020 ଡିସେମ୍ବର 31 ଯାଏଁ ସମ୍ପ୍ରସାରଣ କରିବା ପାଇଁ କେନ୍ଦ୍ର ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ନିଷ୍ପତ୍ତି ନେଇଛି । ଏହାପୂର୍ବରୁ ମୋଟର ଯାନ ଆଇନ , 1988 ଏବଂ କେନ୍ଦ୍ରୀୟ ମୋଟର ଯାନ ନିୟମ , 1989 ସହ ଜଡ଼ିତ ଡକ୍ୟୁମେଣ୍ଟର ବୈଧତା ସମ୍ପ୍ରସାରଣ ନେଇ ମନ୍ତ୍ରଣାଳୟ ମାର୍ଚ୍ଚ 30 ଓ ଜୁନ୍ 9ରେ ଆଦେଶନାମା ଜାରି କରିଥିଲା । ଏଥିରେ କୁହାଯାଇଥିଲା ଫିଟନେସ୍ , ପରମିଟ୍ ( ସମସ୍ତ ପ୍ରକାର ) , ଲାଇସେନ୍ସ , ପଞ୍ଜୀକରଣ କିମ୍ବା ଏହାସହ ଜଡ଼ିତ ଅନ୍ୟ ଡକ୍ୟୁମେଣ୍ଟକୁ 2020 ସେପ୍ଟେମ୍ବର 30 ଯାଏଁ ବୈଧ ଭାବେ ବିବେଚନା କରାଯିବ ।


    ସାରା ଦେଶରେ କୋଭିଡ୍ - 19 ସଂକ୍ରମଣ ଜାରି ରହିଥିବାରୁ ଏହାର ମୁକାବିଲା ଉଦ୍ଦେଶ୍ୟରେ ଉପରୋକ୍ତ ସମସ୍ତ ଡକ୍ୟୁମେଣ୍ଟର ବୈଧତାକୁ ପୁନଶ୍ଚ ସମ୍ପ୍ରସାରଣ ପାଇଁ ନିଷ୍ପତ୍ତି ନିଆଯାଇଛି । ଏହା ଅଧୀନରେ ଲକଡାଉନ୍ କାରଣରୁ ଯେଉଁସବୁ ଡକ୍ୟୁମେଣ୍ଟର ବୈଧତା ସମ୍ପ୍ରସାରଣ ହୋଇପାରିନାହିଁ ଏବଂ 2020 ଫେବ୍ରୁଆରୀ 1 ପରଠାରୁ ଏକ୍ସପାଏରୀ ହୋଇଯାଇଥିବା କିମ୍ବା 2020 ଡିସେମ୍ବର 31 ସୁଦ୍ଧା ଏକ୍ସପାଏରୀ ହେବାକୁ ଯାଉଥିବା ସମସ୍ତ ଡକ୍ୟୁମେଣ୍ଟକୁ 2020 ଡିସେମ୍ବର 31 ଯାଏଁ ବୈଧ ଭାବେ ବିବେଚନା କରାଯିବ । ପ୍ରବର୍ତ୍ତନ କର୍ତ୍ତୃପକ୍ଷ ଏଭଳି ଡକ୍ୟୁମେଣ୍ଟକୁ 2020 ଡିସେମ୍ବର 31 ପର୍ଯ୍ୟନ୍ତ ବୈଧ ଭାବେ ବିଚାର କରିବେ ବୋଲି ପରାମର୍ଶ ଦିଆଯାଇଛି ।


    ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟର ଏହି ପଦକ୍ଷେପ ଦେଶର ନାଗରିକଙ୍କୁ ପରିବହନ ସମ୍ପର୍କିତ ସେବାରେ ବେଶ୍ ସହାୟକ ହେବ ବୋଲି ଆଶା କରାଯାଉଛି ।


    **********

    
    
    (Release ID: 1648297) Visitor Counter : 8
    
    
      Read this release in: Punjabi , English , Urdu , Hindi , Marathi , Manipuri , Tamil , Telugu , Malayalam