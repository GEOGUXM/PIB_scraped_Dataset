      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡଃ ହର୍ଷ ବର୍ଦ୍ଧନଙ୍କ ଅଧ୍ୟକ୍ଷତାରେ କୋଭିଡ-19 ମନ୍ତ୍ରୀସ୍ତରୀୟ (ଜିଓଏମ) ବୈଠକ
      ● ଭାରତରେ କରୋନା ମୃତ୍ୟୁ ବିଶ୍ଵରେ ସର୍ବନିମ୍ନ : ଡଃ ହର୍ଷ ବର୍ଦ୍ଧନ
      ● ଟିକାର ବିକାଶ ନେଇ ନୀତି ଆୟୋଗ ସ୍ୱାସ୍ଥ୍ୟ ସଦସ୍ୟ ଡଃ ବିନୋଦ ପଲଙ୍କ ସୂଚନା
      Posted On: 29 AUG 2020 3:36PM by PIB Bhubaneshwar


    କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡଃ ହର୍ଷ ବର୍ଦ୍ଧନଙ୍କ ଅଧ୍ୟକ୍ଷତାରେ କୋଭିଡ-19 ସଂକ୍ରାନ୍ତ 20ତମ ଉଚ୍ଚସ୍ତରୀୟ ମନ୍ତ୍ରୀମଣ୍ଡଳ ବୈଠକ ଆଜି ଅନୁଷ୍ଠିତ ହୋଇଯାଇଛି । ଏଥିରେ କେନ୍ଦ୍ର ବୈଦେଶିକ ବ୍ୟାପାର ମନ୍ତ୍ରୀ ଡଃ ଏସ . ଜୟଶଙ୍କର , କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରୀ ଶ୍ରୀ ହରଦୀପ ସିଂ ପୁରୀ , ଜାହାଜ ଚଳାଚଳ ଓ ସାର ଓ ରସାୟନ ( ସ୍ଵାଧୀନ ଦାୟିତ୍ଵ ) ମନ୍ତ୍ରୀ ଶ୍ରୀ ମନସୁଖ ଲାଲ ମାଣ୍ଡଭିୟ , ସ୍ୱାସ୍ଥ୍ୟ ଓ ପରିବାର କଲ୍ୟାଣ ରାଷ୍ଟ୍ରମନ୍ତ୍ରୀ ଶ୍ରୀ ଅଶ୍ୱିନ କୁମାର ଚୌବେ , ଗୃହ ରାଷ୍ଟ୍ରମନ୍ତ୍ରୀ ଶ୍ରୀ ନିତ୍ୟାନନ୍ଦ ରାୟ , ନୀତି ଆୟୋଗ ସଦସ୍ୟ ( ସ୍ୱାସ୍ଥ୍ୟ ) ଡଃ ବିନୋଦ ପଲ ଭର୍ଚୁଆଲ ମାଧ୍ୟମରେ ଯୋଗଦେଇଥିଲେ ।


    ବୈଠକ ଆରମ୍ଭରୁ ଡଃ ହର୍ଷ ବର୍ଦ୍ଧନ କୋଭିଡ -19 ର ମୁକାବିଲା ଲାଗି ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳଗୁଡିକର ସହଯୋଗକୁ ପ୍ରଶଂସା କରିଥିଲେ । ଗତ ମାସ 31 ତାରିଖରେ ହୋଇଥିବା ଶେଷ ଜିଓଏମ ବୈଠକଠାରୁ ଆଜି ମଧ୍ୟରେ ରୋଗର ନିରାକରଣ ଦିଗରେ ଯଥେଷ୍ଟ ସଫଳତା ମିଳିଥିବା ସେ କହିଥିଲେ । ସେ ଆହୁରି କହିଛନ୍ତି ଯେ , ବର୍ତ୍ତମାନ ସୁଦ୍ଧା 26.40 ଲକ୍ଷ ରୋଗୀ ଆରୋଗ୍ୟ ଲାଭ କରିଛନ୍ତି । ଦେଶରେ ମୃତ୍ୟୁହାର ହ୍ରାସ ପାଇ 1.81 ପ୍ରତିଶତରେ ପହଞ୍ଚିଥିବା ବେଳେ ସୁସ୍ଥତା ହାର ମଧ୍ୟ 76.47 ପ୍ରତିଶତକୁ ବୃଦ୍ଧି ପାଇଛି । ବ୍ୟାପକ ସ୍ୱାସ୍ଥ୍ୟ ସୁବିଧା ସୁଯୋଗ ଯୋଗାଇ ଦିଆଯାଇଥିବା ଯୋଗୁଁ ଦେଶର ସ୍ୱାସ୍ଥ୍ୟ ଭିତ୍ତିଭୂମି ମଧ୍ୟ ଖୁବ ମଜବୁତ ହୋଇଛି । ମାତ୍ର 0.29 ପ୍ରତିଶତ ରୋଗୀ ଭେଣ୍ଟିଲେଟରରେ ଥିବା ବେଳେ 1.93 ପ୍ରତିଶତ ଆଇସିୟୁ ଓ 2.88 ପ୍ରତିଶତ ରୋଗୀ ଅମ୍ଳଜାନ ସହାୟତାରେ ଅଛନ୍ତି । ମୋଟ 1576 ଟି ପରୀକ୍ଷାଗାର ଜରିଆରେ ଦେଶରେ 10 ଲକ୍ଷ ନମୁନା ପରୀକ୍ଷଣ ଲକ୍ଷ ପୂରଣ ହୋଇପାରିଛି । କେବଳ ଗତ 24 ଘଣ୍ଟା ମଧ୍ୟରେ 9 ଲକ୍ଷରୁ ଉର୍ଦ୍ଧ୍ଵ ନମୁନା ପରୀକ୍ଷଣ କରାଯାଇଥିବା ବେଳେ ମୋଟ ପରୀକ୍ଷଣ ସଂଖ୍ୟା 4 କୋଟି ଅତିକ୍ରମ କରିଛି ବୋଲି ସେ କହିଛନ୍ତି । ଡଃ ହର୍ଷ ବର୍ଦ୍ଧନ ଜିଓଏମକୁ ଆହୁରି ଜଣାଇଥିଲେ ଯେ , 338 ଲକ୍ଷ ଏନ -95 ମାସ୍କ , ପାଖାପାଖି 135 ଲକ୍ଷ ପିପିଇ ଓ ପ୍ରାୟ 27 ହଜାର ଭେଣ୍ଟିଲେଟର କେନ୍ଦ୍ର ସରକାର ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳକୁ ଯୋଗାଇ ଦେଇଛନ୍ତି ।


    କେନ୍ଦ୍ର ସ୍ୱାସ୍ଥ୍ୟ ମନ୍ତ୍ରୀ ତାଙ୍କ ମନ୍ତ୍ରଣାଳୟକୁ ସଂସଦ ଓ ବିଧାନସଭା ପାଇଁ କୋଭିଡ ସଂକ୍ରାନ୍ତ ଏସଓପି ଜାରି କରିବା ପାଇଁ ନିର୍ଦ୍ଦେଶ ଦେଇଛନ୍ତି । ଜିଓଏମ ପକ୍ଷରୁ ଆଗକୁ ଆସୁଥିବା ପର୍ବ ପର୍ବାଣୀ ନେଇ ଉଦବେଗ ପ୍ରକାଶ କରାଯିବା ସହ ସମସ୍ତେ ଆବଶ୍ୟକ ସୁରକ୍ଷା ଓ ପ୍ରତିଷେଧକ ବ୍ୟବ ସ୍ଥା ଗ୍ରହଣ କରିବାକୁ ପରାମର୍ଶ ଦେଇଥିଲେ ।


    ଜିଓଏମକୁ ଦେଶର ସର୍ବଶେଷ କୋଭିଡ ସ୍ଥିତି ଉପରେ ମଧ୍ୟ ଅବଗତ କରାଯାଇଥିଲା । ବିଶ୍ଵର ଅନ୍ୟାନ୍ୟ ଦେଶ ତୁଳନାରେ ଦେଶରେ ନିୟୁତ ପିଛା ସର୍ବନିମ୍ନ ସଂକ୍ରମଣ (2424) ଥିବା ବେଳେ ମୃତ୍ୟୁ ସଂଖ୍ୟା ନିୟୁତ ପିଛା 44 ରହିଛି । ତେବେ ବିଶ୍ଵରେ ନିୟୁତ ପିଛା ହାରାହାରି 3161 ସଂକ୍ରମିତ ବ୍ୟକ୍ତି ଥିବା ବେଳେ ମୃତ୍ୟୁ ସଂଖ୍ୟା 107.2 ରହିଛି । ଏଥିରେ ଉଲ୍ଲେଖଯୋଗ୍ୟ ଯେ , ଦେଶରେ କମ ସମ୍ବଳ ଓ ଘନ ଜନସଂଖ୍ୟା ସତ୍ଵେ ସମୟୋଚିତ ଲକଡାଉନ ଓ ସ୍ୱାସ୍ଥ୍ୟ ଭିତ୍ତିଭୂମିର ଦ୍ରୁତ ବିକାଶ ଯୋଗୁଁ ବିଶ୍ଵର ଅନ୍ୟାନ୍ୟ ଦେଶ ତୁଳନାରେ ନିୟୁତ ପିଛା ସଂକ୍ରମଣ ଓ ମୃତ୍ୟୁହାରକୁ କମ କରାଯାଇପାରିଛି । ଦେଶରେ 8 ଟି ରାଜ୍ୟ ଯଥା ମହାରାଷ୍ଟ୍ର , କର୍ଣ୍ଣାଟକ , ଆନ୍ଧ୍ରପ୍ରଦେଶ , ତାମିଲନାଡୁ , ଉତ୍ତର ପ୍ରଦେଶ , ପଶ୍ଚିମବଙ୍ଗ , ଓଡିଶା ଏବଂ ତେଲଙ୍ଗାନାରେ ମୋଟ ସଂକ୍ରମିତଙ୍କ ଶତକଡା 73 ଭାଗ ଅଛନ୍ତି । ଏହାଛଡା 7ଟି ରାଜ୍ୟ ଯଥା ମହାରାଷ୍ଟ୍ର , ଦିଲ୍ଲୀ , ତାମିଲନାଡୁ , ଆନ୍ଧ୍ରପ୍ରଦେଶ , କର୍ଣ୍ଣାଟକ , ଉତ୍ତର ପ୍ରଦେଶ ଏବଂ ପଶ୍ଚିମବଙ୍ଗରେ ମୋଟ ମୃତ୍ୟୁ ସଂଖ୍ୟାର ଶତକଡା 81 ଭାଗ ଅଛନ୍ତି । ଏହାଛଡା ଜିଓଏମକୁ ଟିବି ଏବଂ କୋଭିଡ ଚିହ୍ନଟ , ମଧୁମେହ ପରିଚାଳନା ଇତ୍ୟାଦି ସମ୍ପର୍କରେ ସୂଚନା ଦିଆଯାଇଥିଲା । ଯେଉଁ ରାଜ୍ୟରେ ମୃତ୍ୟୁହାର ଅଧିକ ଅଛି , ସେଠାରେ ନମୁନା ପରୀକ୍ଷାକୁ ବ୍ୟାପକ କରାଯାଇ ମୃତ୍ୟୁହାର ଶତକଡା 1 ଭାଗରୁ କମ କରିବା ପାଇଁ ପରାମର୍ଶ କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ଅନୁଷ୍ଠିତ ବୈଠକରେ ଦିଆଯାଇଛି ବୋଲି ଜିଓଏମକୁ ଅବଗତ କରାଯାଇଥିଲା ।


    ଏନସିଡିସିର ନିର୍ଦ୍ଦେଶକ ଡଃ ସୁଜିତ ସିଂ କରୋନା ବୈଶ୍ଵିକ ମହାମାରୀ କାଳରେ ଦିଆଯାଇଥିବା ସମନ୍ଵିତ ରୋଗ ନିରୀକ୍ଷଣ କାର୍ଯ୍ୟକ୍ରମ ସମ୍ପର୍କରେ ଏକ ରିପୋର୍ଟ ପ୍ରଦାନ କରିଥିଲେ । ସେ ବିଭିନ୍ନ ଆହ୍ଵାନର ପ୍ରତିକାର ଓ ରାଜ୍ୟଗୁଡିକର ରଣନୀତି ସମ୍ପର୍କରେ ସୂଚନା ଦେଇଥିଲେ । ଦେଶରେ ମାସ୍କ ପରିଧାନ , ସାମାଜିକ ଦୂରତ୍ଵ ଓ ଶ୍ଵାସକ୍ରିୟା ଜନିତ ନୀତିନିୟମ ପାଳନ ଇତ୍ୟାଦି ନେଇ ବୈଠକରେ ଗୁରୁତ୍ଵାରୋପ କରାଯାଇଥିଲା ।


    ଦେଶ ଓ ବିଶ୍ଵରେ କୋଭିଡ ଟିକାର ଅଗ୍ରଗତି ନେଇ ଡଃ ଭି କେ ପଲ ସୂଚନା ଦେଇଥିଲେ । ସେ କହିଥିଲେ ଯେ , ଦୁଇ ଜଣ ଭାରତୀୟଙ୍କ ସମେତ 29 ଜଣ ତୃତୀୟ ପର୍ଯ୍ୟାୟ ପରୀକ୍ଷଣରେ ସାମିଲ ଅଛନ୍ତି । ଭାରତ ବାୟୋଟେକ ଦ୍ଵାରା ପ୍ରସ୍ତୁତ ଟୀକା ଦ୍ଵିତୀୟ ପର୍ଯ୍ୟାୟ ପରୀକ୍ଷଣରେ ରହିଛି । ଅକ୍ସଫୋର୍ଡ ପକ୍ଷରୁ ପ୍ରସ୍ତୁତ ଓ ସିରମ ଇନଷ୍ଟିଚ୍ୟୁଟ ଅଫ ଇଣ୍ଡିଆ ଦ୍ଵାରା ବିକଶିତ ଟୀକା ମହାରାଷ୍ଟ୍ର ଓ ଅନ୍ୟାନ୍ୟ ରାଜ୍ୟରେ ପରୀକ୍ଷାର ତୃତୀୟ ସ୍ତରରେ ରହିଛି । ଜାତୀୟ ଭେକ୍ସିନ ପ୍ରଶାସନ ପାଇଁ ଗଠିତ ଜାତୀୟ ବିଶେଷଜ୍ଞ ଦଳ ମଧ୍ୟ ଭଲ କାମ କରୁଛି ବୋଲି ଡଃ ପଲ ଜିଓଏମକୁ ସୂଚନା ଦେଇଥିଲେ । ଏହି ଗ୍ରୁପ ଟୀକାର ବିଭିନ୍ନ ପର୍ଯ୍ୟାୟ ପରୀକ୍ଷଣ , ଏଥିପାଇଁ ଏହାର ପରିବଣ୍ଟନ ଓ ହିତାଧିକାରୀ ଚୟନ ତଥା ଟୀକା ବାଛିବା ନେଇ ବୈଜ୍ଞାନିକ ଭିତ୍ତିଭୂମି ସମ୍ପର୍କରେ ସୂଚନା ଦେଇଥିଲେ । ଏହି ବିଶେଷଜ୍ଞ ଦଳର ଏପର୍ଯ୍ୟନ୍ତ 3 ଟି ବୈଠକ ହୋଇଛି ବୋଲି ସେ କହିଥିଲେ ।


    ସ୍ୱାସ୍ଥ୍ୟ ସଚିବ ଶ୍ରୀ ରାଜେଶ ଭୂଷଣ ବୈଶ୍ଵିକ ମହାମାରୀ କାଳରେ ମାନସିକ ସ୍ଥିତି ନେଇ ମନ୍ତ୍ରଣାଳୟ ନେଉଥିବା ପଦକ୍ଷେପ ସମ୍ପର୍କରେ ସୂଚନା ଦେଇଥିଲେ । ସେ କହିଥିଲେ ଯେ , ଯେଉଁ ରାଜ୍ୟଗୁଡିକରେ କରୋନା ମାମଲା ବୃଦ୍ଧି ପାଉଛି ଓ ମୃତ୍ୟୁହାର ଅଧିକ ହେଉଛି , କେନ୍ଦ୍ର ସରକାର ସେମାନଙ୍କ ସହ ଯୋଗାଯୋଗରେ ଅଛନ୍ତି ।


    ବୟାନ ସଚିବ ଶ୍ରୀ ରବି କାପୁର , ନୀତି ଆୟୋଗର ମୁଖ୍ୟ କାର୍ଯ୍ୟ ନିର୍ବାହୀ ଅଧିକାରୀ ଶ୍ରୀ ଅମିତାଭ କାନ୍ତ , ଆଇସିଏମଆର ମହାନିର୍ଦ୍ଦେଶକ ଡଃ ବଳରାମ ଭାର୍ଗଭ , ଡିଜିଏଫଟି ମହାନିର୍ଦ୍ଦେଶକ ଶ୍ରୀ ଅମିତ ଯାଦବ , ସ୍ଵରାଷ୍ଟ୍ର ବ୍ୟାପାର ଅତିରିକ୍ତ ସଚିବ ଶ୍ରୀ ଅନିଲ ମଲିକ , ବୈଦେଶିକ ବ୍ୟାପାର ମନ୍ତ୍ରଣାଳୟ ଅତିରିକ୍ତ ସଚିବ ଡି ରବି ଓ ଅନ୍ୟାନ୍ୟ ବରିଷ୍ଠ ପଦାଧିକାରୀମାନେ ସମ୍ମିଳନୀରେ ଭର୍ଚୁଆଲି ଯୋଗଦେଇଥିଲେ ।


    **********


    

    
    (Release ID: 1649616) Visitor Counter : 2
    
    
      Read this release in: English , Urdu , Hindi , Marathi , Bengali , Manipuri , Tamil , Telugu