      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଆଦିବାସୀଙ୍କ ପାଇଁ ଉଦ୍ଦିଷ୍ଟ ହେଲ୍‌ଥ ଏଣ୍ଡ ନ୍ୟୁଟ୍ରିସନ ପୋର୍ଟାଲ ‘ସ୍ୱାସ୍ଥ୍ୟ’ ଉଦ୍‌ଘାଟିତ
      ଉନ୍ମୋଚିତ ହେଲା ନ୍ୟାସନାଲ ଓଭରସିଜ୍‌ ଓ ଟ୍ରାଇବାଲ ଫେଲୋସିପ୍‌ ପୋର୍ଟାଲ

      Posted On: 17 AUG 2020 4:25PM by PIB Bhubaneshwar

    ଆଜି କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଏକାଧିକ କାର୍ଯ୍ୟକ୍ରମ ଘୋଷଣା କରାଯାଇଛି । ଏଥିସହିତ ଆଦିବାସୀଙ୍କ ସ୍ୱାସ୍ଥ୍ୟ ଓ ପୁଷ୍ଟିସାଧନ ପୋର୍ଟାଲ ‘ ସ୍ୱାସ୍ଥ୍ୟ ’ ଏବଂ ଏ ସଂକ୍ରାନ୍ତ ଇ-ନିଉଜ ଲେଟର ‘ ଅଲେଖ ’ ଏକ ନ୍ୟାସନାଲ ଓଭରସିଜ୍‌ ଏବଂ ଟ୍ରାଇବଲ ଫେଲୋସିପ୍‌ ପୋର୍ଟାଲ ମଧ୍ୟ ଉନ୍ମୋଚିତ ହୋଇଛି । ଏହି ଅବସରରେ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଅର୍ଜୁନ ମୁଣ୍ଡା , ବିଭାଗୀୟ ରାଷ୍ଟ୍ରମନ୍ତ୍ରୀ ଶ୍ରମତୀ ରେଣୁକା ସିଂହ ସରୁତା , କ୍ୟାବିନେଟ ସେକ୍ରେଟେରିଏଟର ସମନ୍ୱୟ ସଚିବ ଶ୍ରୀ ଭି.ପି ଜୟ , ମନ୍ତ୍ରଣାଳୟର ସଚିବ ଶ୍ରୀ ଦୀପକ ଖଣ୍ଡେକର , ଯୁଗ୍ମ ସଚିବ ଶ୍ରୀ ନବଲଜିତ୍‌ କପୁର ପ୍ରମୁଖ ଉପସ୍ଥିତ ଥିଲେ । ଶ୍ରୀ କପୁର ମନ୍ତ୍ରଣାଳୟର ଡ୍ୟାସ୍‌ବୋର୍ଡ ଏବଂ 11ଟି କାର୍ଯ୍ୟକ୍ରମ ସଂପର୍କରେ ସୂଚନା ଦେଇଥିଲେ ।


    ମନ୍ତ୍ରୀ ଶ୍ରୀ ଅର୍ଜୁନ ମୁଣ୍ଡା ମନ୍ତ୍ରଣାଳୟର ସ୍ୱାସ୍ଥ୍ୟ ଇ-ପୋର୍ଟାଲକୁ ଉନ୍ମୋଚନ କରିଥିଲେ । ଭାରତର ଆଦିବାସୀ ସଂପ୍ରଦାୟର ସ୍ୱାସ୍ଥ୍ୟ ଓ ପୁଷ୍ଟିସାଧନ ସଂକ୍ରାନ୍ତ ଏହି ପୋର୍ଟାଲ ଦେଶରେ ଏହି ଧରଣର ପ୍ରଥମ । ଦେଶର ବିଭିନ୍ନ ଅଞ୍ଚଳରୁ ଆଦିବାସୀମାନଙ୍କ ସ୍ୱାସ୍ଥ୍ୟ ଓ ପୁଷ୍ଟିସାଧନ ସଂକ୍ରାନ୍ତ ସଂଗୃହୀତ ତଥ୍ୟ ଏହି ପୋର୍ଟାଲରେ ଉପଲବ୍‌ଧ । ଏହା ସହିତ ମଧ୍ୟ ଅଭିନବ ବ୍ୟବହାର ଓ ଚଳଣି , ଗବେଷଣା ସଂକ୍ରାନ୍ତ ତଥ୍ୟ , ବିଭିନ୍ନ ପ୍ରସଙ୍ଗର ଅନୁଧ୍ୟାନ ଏବଂ ଉପଲବ୍‌ଧି ଆଦି ଏହି ପୋର୍ଟାଲରେ ଯୋଗାଇଦେବାର ବ୍ୟବସ୍ଥା ରହିଛି । ନଲେଜ ମ୍ୟାନେଜମେଣ୍ଟ ପାଇଁ ଆଦିବାସୀ ମନ୍ତ୍ରଣାଳୟ ପିରାମଲ ସ୍ୱାସ୍ଥ୍ୟକୁ ଏ କ୍ଷେତ୍ରରେ ଉତ୍କର୍ଷ କ୍ଷେତ୍ର ଓ ସହଯୋଗୀଭାବେ ମନୋନୀତ କରିଛି । ଏହି ସଂସ୍ଥା ନିରନ୍ତର ଆଦିବାସୀ ମନ୍ତ୍ରଣାଳୟ ସହିତ ସଂଯୁକ୍ତ ହୋଇ ବିଭିନ୍ନ ପ୍ରକାର ତଥ୍ୟ ଲୋକଙ୍କୁ ଯୋଗାଇଦେବ । ଏହି ପୋର୍ଟାଲ http://swasthya.tribal.gov.in ରେ ଉପଲବ୍‌ଧ ।


    ଏହି ଅବସରରେ ଶ୍ରୀ ମୁଣ୍ଡା କହିଥିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସମସ୍ତଙ୍କୁ ଉତ୍ତମ ସ୍ୱାସ୍ଥ୍ୟସେବା ଯୋଗାଇଦେବା ଉପରେ ଗୁରୁତ୍ୱ ଦେଉଛନ୍ତି । ଯଦିଓ ଇତିମଧ୍ୟରେ ସ୍ୱାସ୍ଥ୍ୟସେବାର ମାନ ବଢିଛି , ତଥାପି ଆଦିବାସୀ ଓ ଅଣଆଦିବାସୀଙ୍କ ମଧ୍ୟରେ ପାର୍ଥକ୍ୟ ରହିଛି । ଆଦିବାସୀ ମନ୍ତ୍ରଣାଳୟ ପକ୍ଷରୁ ଏହି ବ୍ୟବଧାନ ଦୂର କରିବାକୁ ଚେଷ୍ଟା ଚାଲିଛି । ଏହି ସ୍ୱାସ୍ଥ୍ୟ ପୋର୍ଟାଲ ଉନ୍ମୋଚିତ ହୋଇଥିବାରୁ ସେ ସନ୍ତୋଷ ପ୍ରକାଶ କରିବା ସହ ଆଦିବାସୀ ସଂପ୍ରଦାୟଙ୍କୁ ସେବା ଯୋଗାଇବାରେ ସହାୟକ ହେବ ବୋଲି କହିଛନ୍ତି । ପ୍ରଧାନମନ୍ତ୍ରୀଙ୍କ ସୁସ୍ଥ ଭାରତ ଲକ୍ଷ୍ୟ ପୂରଣ କରିବାରେ ଏହା ସହାୟକ ହୋଇପାରିବା ଘେନି ସେ ଆଶା ପ୍ରକାଶ କରିଛନ୍ତି । ମନ୍ତ୍ରୀ ଶ୍ରୀ ମୁଣ୍ଡା ଆହୁରି କହିଛନ୍ତି ଯେ ଫେସ୍‌ବୁକ୍‌ ସହ ଅଂଶୀଦାରୀରେ ଏକ ‘ ଗୋଲ୍‌ ’ କାର୍ଯ୍ୟକ୍ରମ କାର୍ଯ୍ୟକାରୀ ହେଉଛି । ଏହାର ଅର୍ଥ- ଗୋଇଂ ଅନ୍‌ଲାଇନ ଆଜ୍‌ ଲିର୍ଡସ । ଏହି କାର୍ଯ୍ୟକ୍ରମରେ ଦେଶର ବିଭିନ୍ନ ଭାଗରେ 5 ହଜାର ଆଦିବାସୀ ଯୁବକ ଯୁବତୀଙ୍କୁ ମେଣ୍ଟର୍‌ଭାବେ ସୃଷ୍ଟି କରିବାକୁ ଉଦ୍ୟମ କରାଯାଉଛି । ସେମାନେ ଗ୍ରାମସ୍ତରରେ ନିଜ ସଂପ୍ରଦାୟ ପାଇଁ ଡିଜିଟାଲ ଯୁବନେତାଭାବେ କାର୍ଯ୍ୟ କରିବେ । ଏହି କାର୍ଯ୍ୟକ୍ରମକୁ ସଫଳ କରିବା ପାଇଁ ମନ୍ତ୍ରଣାଳୟ କଠୋର ପରିଶ୍ରମ କରୁଛି । ଏହି ଯୋଜନା ଆଦିବାସୀ ସମୁଦାୟକୁ ସବଳ କରିବାରେ ସହାୟକ ହେବ ବୋଲି ସେ କହିଛନ୍ତି । ଏହି ମେଣ୍ଟର୍‌ମାନେ ଆଦିବାସୀମାନଙ୍କ ଦକ୍ଷତା ବିକାଶ , ସେମାନଙ୍କ ସମସ୍ୟା ଚିହ୍ନଟ ଓ ତାହାର ସମାଧାନ ଏବଂ ସେମାନଙ୍କ ଜ୍ଞାନବୁଦ୍ଧିରେ ସହାୟକ ହୋଇ ସାମାଜିକ , ଆର୍ଥିକ ବିକାଶରେ ନେତୃତ୍ୱ ନେବେ ବୋଲି ସେ ଆଶା ପ୍ରକାଶ କରିଛନ୍ତି । ‘ ଗୋଲ୍‌ ’ କାର୍ଯ୍ୟକ୍ରମ ପ୍ରତି ସଂପୃକ୍ତ ସବୁ ବର୍ଗର ବିପୁଳ ସାହାଯ୍ୟ ସହଯୋଗ ରହିଛି । ଏଥିରେ ମୋବାଇଲ ବଣ୍ଟନ କାର୍ଯ୍ୟକ୍ରମ ଚାଲିଛି । ଆସନ୍ତା ସେପ୍ଟେମ୍ବର 5 ତାରିଖରେ ଗୁରୁ ଦିବସ ଅବସରରେ ଏହି କାର୍ଯ୍ୟକ୍ରମ ଉଦ୍‌ଘାଟିତ ହେବ ।


    ଡିବିଟି ପୋର୍ଟାଲ ସଂପର୍କରେ ଉଲ୍ଲେଖ କରି ଶ୍ରୀ ମୁଣ୍ଡା କହିଛନ୍ତି ଯେ ସୂଚନା ପ୍ରଯୁକ୍ତି ମାଧ୍ୟମରେ ସ୍କଲରସିପ୍‌ ସ୍କିମ୍‌ କାର୍ଯ୍ୟକାରୀ କରି ଆଦିବାସୀମାନଙ୍କୁ ସଶକ୍ତ କରିବା କ୍ଷେତ୍ରରେ ଭାରତ ଉଲ୍ଲେଖନୀୟ ଅବଦାନ ପାଇଁ ନିକଟରେ 66ତମ ସ୍କଚ୍‌ ଗୋଲ୍ଡ ଆୱାର୍ଡ ପାଇଛି । ଆଦିବାସୀ ସମୁଦାୟକୁ ସାମାଜିକ ମୁଖ୍ୟ ଧାରାରେ ସାମିଲ କରିବା ସହିତ ବିଭିନ୍ନ ସରକାରୀ ଯୋଜନାର ଲାଭ ଡିବିଟି ବ୍ୟବସ୍ଥାରେ ଯୋଗାଇ ଦେବାକୁ ଉଦ୍ୟମ ଚାଲିଛି । ଏଥିପାଇଁ ଯେଉଁ ପୋର୍ଟାଲ ଖୋଲାଯାଇଛି ତାହା ଇ-ପ୍ରଶାସନର ଅଂଶବିଶେଷ । ଏହାଦ୍ୱାରା ସେବା ପ୍ରଦାନ କ୍ଷେତ୍ରରେ ଆଦିବାସୀମାନେ ଆଉ ପଛରେ ପଡିବେ ନାହିଁ ଏବଂ ଏହି ବର୍ଗର ପିଲାମାନେ ଉପଯୁକ୍ତ ସମୟରେ ସରକାରୀ ବୃତ୍ତି ଏବଂ ଅନ୍ୟାନ୍ୟ ସୁବିଧା ସୁଯୋଗ ପାଇପାରିବେ । ସେହିଭଳି ଜାତୀୟ ଫଲୋସିପ୍‌ ଓ ଦରିଆପାରି ଫେଲୋସିପ୍‌ ପାଇଁ ସରକାର ଯେଉଁସବୁ ସୁବିଧା ସୁଯୋଗ ଯୋଗାଉଛନ୍ତି ତାହା ଏହି ପୋର୍ଟାଲରେ ଉପଲବ୍‌ଧ ହେବ । ଏହି ଦୁଇ ପୋର୍ଟାଲ ଆଦିବାସୀଙ୍କୁ ସଶକ୍ତ କରିବା ସହିତ ପ୍ରଧାନମନ୍ତ୍ରୀଙ୍କ ସ୍ୱପ୍ନକୁ ସାକାର କରିବାରେ ସହାୟକ ହେବ ବୋଲି ସେ କହିଛନ୍ତି ।


    ଆଦିବାସୀ ମନ୍ତ୍ରଣାଳୟର ଡ୍ୟାସବୋର୍ଡର ପ୍ରଦର୍ଶନ ସଂପର୍କରେ ମନ୍ତ୍ରୀ କହିଛନ୍ତି ଯେ ଏହା ଡିଜିଟାଲ ଇଣ୍ଡିଆ କାର୍ଯ୍ୟକ୍ରମର ଏକ ଅଂଶବିଶେଷ ଏବଂ ଆଦିବାସୀଙ୍କ ସଶକ୍ତୀକରଣ ପାଇଁ ଉଦ୍ଦିଷ୍ଟ । ଏହା ମାଧ୍ୟମରେ ଶାସନ ବ୍ୟବସ୍ଥାରେ ଦକ୍ଷତା ବୃଦ୍ଧି ପାଇବ ଓ କାର୍ଯ୍ୟକ୍ରମରେ ସ୍ୱଚ୍ଛତା ପରିଲକ୍ଷିତ ହେବ । ଏଥିରେ ଆଦିବାସୀ ବିକାଶ ପାଇଁ ବିଭିନ୍ନ କାର୍ଯ୍ୟକ୍ରମରେ 37ଟି ମନ୍ତ୍ରଣାଳୟ ଯେଉଁ ଅର୍ଥ ଯୋଗାଉଛନ୍ତି ସେ ସଂପର୍କରେ ମଧ୍ୟ ତଥ୍ୟ ମିଳିପାରିବ । ନୀତି ଆୟୋଗଙ୍କ ନିଷ୍ପତ୍ତିକ୍ରମେ ଆଦିବାସୀଙ୍କ ବିକାଶ ପାଇଁ ଏସବୁ ଅର୍ଥ ବିଭିନ୍ନ ଯୋଜନାରେ ଯୋଗାଇ ଦିଆଯାଉଛି । ‘ ସେଡା ’ ପକ୍ଷରୁ ଏହି ଡ୍ୟାସ୍‌ବୋର୍ଡ ବିକଶିତ କରାଯାଇଛି ଏବଂ ଏହା ନ୍ୟାସନାଲ ଇନଫର୍‌ମେଟିକ ସହ ସଂଯୁକ୍ତ । ଏହା http://dashboard.tribal.gov.in ରେ ଉପଲ୍‌ବଧ ।


    ମନ୍ତ୍ରୀ ଶ୍ରୀମତୀ ରେଣୁକା ସିଂହ ସରୁତା ଏହି ଅବସରରେ ତ୍ରୈମାସିକ ଇ-ନିଉଜ ଲେଟର ‘ ଅଲେଖ ’ କୁ ଉନ୍ମୋଚନ କରିଥିଲେ । ସେ କହିଥିଲେ ଯେ ଆଦିବାସୀଙ୍କ ସ୍ୱାସ୍ଥ୍ୟ ଓ ସୁଖସ୍ୱାଚ୍ଛନ୍ଦ୍ୟ ପାଇଁ ଯେଉଁ ବ୍ୟକ୍ତିବିଶେଷ ଓ ସଂଗଠନମାନେ ନିରନ୍ତର ଉଦ୍ୟମ କରୁଛନ୍ତି ସେମାନଙ୍କ ନିକଟରେ ସେ ବିଶେଷ ଋଣୀ । କରୋନା ମହାମାରୀ ସମୟରେ ଯେଉଁମାନେ ଏ କ୍ଷେତ୍ରରେ ଅଗ୍ରଣୀ ଭୂମିକା ଗ୍ରହଣ କରିଛନ୍ତି ସେମାନଙ୍କୁ ସେ ସାଧୁବାଦ ଜଣାଇଛନ୍ତି । ଏହି ନିଉଜ ଲେଟର ଆଦିବାସୀଙ୍କ କଲ୍ୟାଣକଳ୍ପେ କାର୍ଯ୍ୟକାରୀ ହେଉଥିବା ବିଭିନ୍ନ ଯୋଜନା ଓ କାର୍ଯ୍ୟକ୍ରମ ସଂପର୍କରେ ତଥ୍ୟ ପ୍ରଦାନ କରିବା ସହିତ ପରସ୍ପରର ସଫଳତା ଓ ବିଫଳତାରୁ ଶିଖିବାରେ ସହାୟକ ହେବ ବୋଲି ସେ କହିଛନ୍ତି । ‘ ଗୋଲ୍‌ ’ କାର୍ଯ୍ୟକ୍ରମ ମାଧ୍ୟମରେ ଆଦିବାସୀଙ୍କୁ ଡିଜିଟାଲ ସାକ୍ଷର କରିବା ପାଇଁ ଯେଉଁ ଉଦ୍ୟମ ହେଉଛି ସେଥିରେ ସେ ସନ୍ତୋଷ ପ୍ରକାଶ କରିଥିଲେ । ସେ କହିଥିଲେ ଯେ ଏହାଦ୍ୱାରା ଆଦିବାସୀ ଯୁବତୀମାନେ ବିଶେଷ ଉପକୃତ ହେବେ ଏବଂ ସମଗ୍ର ଆଦିବାସୀ ସମାଜ ଲାଭବାନ ହୋଇ ନିଜର ସାମାଜିକ ଓ ଆର୍ଥିକ ବିକାଶରେ ଉଲ୍ଲେଖନୀୟ ଅବଦାନ ଗ୍ରହଣ କରିବେ ।


    କ୍ୟାବିନେଟ ସେକ୍ରେଟେରିଏଟର ସମନ୍ୱୟ ସଚିବ ଶ୍ରୀ ଭିପି ଜୟ ଏହି ଅବସରରେ ଜାତୀୟ ଦରିଆପାରି ଓ ଜାତୀୟ ଫେଲୋସିପ୍‌ ପୋର୍ଟାଲକୁ ଉନ୍ମୋଚନ କରିଥିଲେ । ଏହା ମାଧ୍ୟମରେ 2020 ଆର୍ଥିକ ବର୍ଷ ପାଇଁ ଅନ୍‌ଲାଇନ ଆବେଦନପତ୍ରର ଶୁଭାରମ୍ଭ ମଧ୍ୟ କରାଯାଇଛି । ଆଦିବାସୀ ଛାତ୍ରଛାତ୍ରୀମାନଙ୍କ ପାଇଁ ଉଦ୍ଦିଷ୍ଟ ସବୁ ବୃତ୍ତିକୁ ଏକୀକୃତ କରାଯାଇ ଏକ ଚମତ୍କାର ଡାଟାବେସ୍‌ ପ୍ରସ୍ତୁତ କରାଯାଇଥିବାରୁ ସେ ସନ୍ତୋଷ ପ୍ରକାଶ କରିଛନ୍ତି । ଏହା ଫଳରେ ଏହି ବୃତ୍ତି ପ୍ରଦାନରେ ଆଉ କୌଣସି ତ୍ରୁଟିବିଚ୍ୟୁତି ରହିବା ନାହିଁ ବୋଲି ସେ କହିଛନ୍ତି । ଏହି ଅବସରରେ ପିରାମଲ ଫାଉଣ୍ଡେସନର ସିଇଓ ଶ୍ରୀ ପରଶନିଶ୍‌ , ପିରାମଲ ସ୍ୱାସ୍ଥ୍ୟର ପବ୍ଳିକ୍‌ ହେଲ୍‌ଥ ଇନୋଭେସନ ବିଭାଗ ଉପସଭାପତି ଶ୍ରୀ ଶୈଳେନ୍ଦ୍ର ହେଗେଡ ଏବଂ ଫେସ୍‌ବୁକ୍‌ର ଶ୍ରୀ ରଜତ ଅରୋରା ପ୍ରମୁଖ ଉପସ୍ଥିତ ଥିଲେ ।


    **********

    
    
    (Release ID: 1646509) Visitor Counter : 10
    
    
      Read this release in: Punjabi , Tamil , English , Urdu , Marathi , Hindi , Assamese , Telugu , Malayalam