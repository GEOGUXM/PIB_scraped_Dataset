      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ସଫଳତାର ଶିଖର ଛୁଇଁଲା ଭାରତ; 20 ଲକ୍ଷ ଅତିକ୍ରମ କଲା ଆରୋଗ୍ୟ ସଂଖ୍ୟା
      • ଗତ 24 ଘଣ୍ଟାରେ ରେକର୍ଡ ସଂଖ୍ୟକ 60,091ରୋଗୀ ସୁସ୍ଥ
      • ସୁସ୍ଥତା ହାର 73 ପ୍ରତିଶତ
      Posted On: 19 AUG 2020 11:24AM by PIB Bhubaneshwar


    ଭାରତରେ ମୋଟ ପରୀକ୍ଷଣ ସଂଖ୍ୟା 3 କୋଟି ଅତିକ୍ରମ କରିଛି । ସୁସ୍ଥତା ହାରରେ ମଧ୍ୟ ଦେଶ ଆଉ ଏକ ମାଇଲଖୁଣ୍ଟ ହାସଲ କରିଛି । ସୁସ୍ଥ ରୋଗୀଙ୍କ ସଂଖ୍ୟା ଆଜି 20 ଲକ୍ଷ ଟପି 20,37,870ରେ ପହଞ୍ଚିଛି । ଏହି ସଫଳତା ସହ ଗତ 24 ଘଣ୍ଟା ମଧ୍ୟରେ ସର୍ବାଧିକ 60,091 ଜଣ ସୁସ୍ଥ ହୋଇଛନ୍ତି । ଏହିପରି ଅଧିକ କରୋନା ସଂକ୍ରମିତ ସୁସ୍ଥ ହୋଇ ହସ୍ପିଟାଲ ଓ ଘରୋଇ ଏକାନ୍ତବାସରୁ ମୁକ୍ତ ହେବା ସହିତ ଆରୋଗ୍ୟ ହାର ମଧ୍ୟ ଶତକଡା 73 ଭାଗ ଟପି ଆଜି 73.64 ପ୍ରତିଶତରେ ପହଞ୍ଚିଛି । ଏଥିସହିତ ମୃତ୍ୟୁହାର ମଧ୍ୟ କ୍ରମଶଃ 1.91 ପ୍ରତିଶତକୁ ହ୍ରାସ ପାଇଛି ।


    ଅଧିକରୁ ଅଧିକ ରୋଗୀ ସୁସ୍ଥ ହେବା ଫଳରେ ଦେଶରେ ବର୍ତ୍ତମାନ ମୋଟ ସଂକ୍ରମିତ ମାମଲାର ଏକ ଚତୁର୍ଥାଂଶରୁ କମ (ମାତ୍ର 24.45 ପ୍ରତିଶତ) ସକ୍ରିୟ ରୋଗୀ ଅଛନ୍ତି । ଅଧିକ ରୋଗୀ ସୁସ୍ଥ ହେବା ସହ ମୃତ୍ୟୁ ସଂଖ୍ୟା ମଧ୍ୟ ହ୍ରାସ ପାଉଥିବା ଦୃଷ୍ଟିରୁ କୋଭିଡ ପରିଚାଳନାଗତ ରଣନୀତି ଠିକ ଭାବେ କାର୍ଯ୍ୟକାରୀ ହେଉଛି । ଭାରତରେ ବର୍ତ୍ତମାନ 6,76,514 ସକ୍ରିୟ ରୋଗୀ ଥିବାବେଳେ ମୋଟ 20,37,870 ରୋଗୀ ସୁସ୍ଥ ହୋଇଛନ୍ତି ।


    ଜାନୁଆରୀ ମାସ ଆରମ୍ଭରୁ ସରକାର ଦେଶରେ କୋଭିଡ-19 ପରିଚାଳନା ପାଇଁ ସୁଚିନ୍ତିତ ରଣନୀତି ପ୍ରସ୍ତୁତ କରିଛନ୍ତି । ଏହି ସମନ୍ଵିତ ରଣନୀତି ବେଶ ସଫଳ ହୋଇଛି । ବ୍ୟାପକ ପରୀକ୍ଷା, ଚିହ୍ନଟିକରଣ ଓ ଦକ୍ଷ ଚିକିତ୍ସା ଯୋଗୁଁ ଏହି ସଫଳତା ମିଳିପାରିଛି । କ୍ରିୟାଶୀଳ ତଦାରଖ ଏବଂ ଘରକୁ ଘର ବୁଲି ସଂକ୍ରମିତଙ୍କୁ ଚିହ୍ନଟ ପ୍ରକ୍ରିୟା ଯୋଗୁଁ ରୋଗୀଙ୍କୁ ସଅଳ ଠାବ କରାଯାଇପାରିଛି । ସାମାନ୍ୟ ଓ ମଧ୍ୟମ ଲକ୍ଷଣ ଥିବା ମାମଲାଗୁଡିକୁ ଘରୋଇ ଏକାନ୍ତବାସରେ ପ୍ରତ୍ୟକ୍ଷ ତତ୍ଵାବଧାନ ସହ ଚିକିତ୍ସା କରାଯାଉଥିବା ବେଳେ ଚିକିତ୍ସା ନିୟମାବଳୀ ଅନୁସାରେ ଜଟିଳ ମାମଲାଗୁଡିକୁ ଉତ୍ତମ ସେବାଯତ୍ନ ସହ ହସ୍ପିଟାଲରେ ଚିକିତ୍ସା କରାଯାଉଛି ।


    ଭାରତ ସରକାର, ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳମାନଙ୍କ ସହ ଉତ୍ତମ ଯୋଗସୂତ୍ର ରକ୍ଷା କରି ଦେଶବ୍ୟାପୀ ହସ୍ପିଟାଲ ଭିତ୍ତିଭୂମିକୁ ସୁଦୃଢ କରିଛନ୍ତି । ଏହା ଫଳରେ ଉତ୍ସର୍ଗୀକୃତ କୋଭିଡ ସୁଧାର କେନ୍ଦ୍ର, ସ୍ୱାସ୍ଥ୍ୟ କେନ୍ଦ୍ର ଏବଂ ହସ୍ପିଟାଲମାନ ପ୍ରତିଷ୍ଠା କରାଯାଇଛି । ଆଜି 1667ଟି ଉତ୍ସର୍ଗୀକୃତ କୋଭିଡ ହସ୍ପିଟାଲ, 3455ଟି ଉତ୍ସର୍ଗୀକୃତ କୋଭିଡ ସ୍ୱାସ୍ଥ୍ୟ କେନ୍ଦ୍ର ଏବଂ 11597ଟି ଉତ୍ସର୍ଗୀକୃତ କୋଭିଡ ସୁଧାର କେନ୍ଦ୍ର କାର୍ଯ୍ୟ କରୁଛି । ସେମାନେ ମିଳିତଭାବେ 15,45,206ଟି ଏକାନ୍ତବାସ ଶଯ୍ୟା, 2,03,959ଟି ଅମ୍ଳଜାନ ସହାୟତା ଶଯ୍ୟା ଓ 53,040ଟି ଆଇସିୟୁ ଶଯ୍ୟାର ବ୍ୟବସ୍ଥା କରିଛନ୍ତି । ସକ୍ରିୟ ଆମ୍ବୁଲାନ୍ସ ସେବା, ଉତ୍ତମ ସେବାଯତ୍ନ ଏବଂ ଅନୁସନ୍ଧାନମୂଳକ ଥେରାପି, ନୂଆଦିଲ୍ଲୀର ଏମ୍ସ ଦ୍ଵାରା ଟେଲି ପରାମର୍ଶ ଇତ୍ୟାଦି ଯୋଗୁଁ ଏଭଳି ସଫଳତା ପ୍ରାପ୍ତ ହୋଇପାରିଛି । ଏକ ଅନନ୍ୟ ନିଦର୍ଶନ ସ୍ୱରୂପ ନୂଆଦିଲ୍ଲୀ ଏମ୍ସର ବିଶେଷଜ୍ଞ ଚିକିତ୍ସକମାନେ ରାଜ୍ୟର ବିଭିନ୍ନ ହସ୍ପିଟାଲ ଓ ଆଇସିୟୁ ଦାୟିତ୍ଵରେ ଥିବା ଚିକିତ୍ସକମାନଙ୍କୁ ପରାମର୍ଶ ଦେବା ଫଳରେ ଏହା ମୃତ୍ୟୁହାର ହ୍ରାସ କରିବାରେ ସହାୟକ ହୋଇଛି ।


    ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳରେ ଆଶା କର୍ମୀମାନଙ୍କ ଉଲ୍ଲେଖନୀୟ ଯୋଗଦାନ ରହିଛି । ସକ୍ରିୟ ରୋଗୀଙ୍କୁ ଠାବ କରିବାରେ ସେମାନେ ପ୍ରମୁଖ ଭୂମିକା ନେଉଥିବା ବେଳେ ଘରୋଇ ଏକାନ୍ତବାସରେ ଥିବା ରୋଗୀମାନଙ୍କ ଭଲମନ୍ଦ ବୁଝୁଛନ୍ତି । ଏହାଛଡା ସେମାନେ ଅଧିକ ଲକ୍ଷଣ ଥିବା ରୋଗୀମାନଙ୍କୁ ହସ୍ପିଟାଲକୁ ନେଇ ସମୟୋଚିତ ଚିକିତ୍ସା ପ୍ରଦାନରେ ସହାୟତା କରୁଛନ୍ତି । ସେମାନେ ମଧ୍ୟ ସମାଜରେ କରୋନା ନିରାକରଣ ଓ ପ୍ରତିଷେଧକ ସମ୍ପର୍କିତ ସଚେତନତା ମଧ୍ୟ ସୃଷ୍ଟି କରୁଛନ୍ତି ।


    କୋଭିଡ ଜନିତ ସମସ୍ତ ପ୍ରକାର ବୈଷୟିକ ପ୍ରସଙ୍ଗରେ ନିର୍ଭୁଲ ଏବଂ ସର୍ବଶେଷ ତଥ୍ୟ , ନିର୍ଦ୍ଦେଶାବଳୀ ଓ ପରାମର୍ଶ ପାଇଁ ଭିଜିଟ୍‌ କରନ୍ତୁ : https://www.mohfw.gov.in/ and @MoHFW_INDIA ।


    କୋଭିଡ୍‌ ସଂକ୍ରାନ୍ତ ବୈଷୟିକ ପ୍ରଶ୍ନ ପଠାଇବା ପାଇଁ covid19@gov.in ଏବଂ ଅନ୍ୟାନ୍ୟ ପ୍ରଶ୍ନ ncov2019@gov.in and @CovidIndiaSeva ।


    କୋଭିଡ -19 ସଂକ୍ରାନ୍ତ କୌଣସି ପ୍ରଶ୍ନ ମଧ୍ୟ ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟର ହେଲ୍‌ପଲାଇନ ନଂ – +91-11-23978046 କିମ୍ବା 1075 ( ନିଃଶୁଳ୍କ ) କୁ ପଚରା ଯାଇପାରିବ ।


    ରାଜ୍ୟଗୁଡିକର ହେଲ୍‌ପଲାଇନ ନଂ : https://www.mohfw.gov.in/pdf/ coronvavirushelplinenumber.pdf ରେ ଉପଲବ୍ଧ ।


    *********


    

    
    (Release ID: 1647115) Visitor Counter : 3
    
    
      Read this release in: English , Urdu , Hindi , Marathi , Bengali , Manipuri , Punjabi , Gujarati , Tamil , Telugu , Malayalam