      మానవ వనరుల అభివృద్ధి మంత్రిత్వ శాఖ

      ఒడిశా కేంద్రీయ విశ్వవిద్యాలయంలో 3 శాశ్వత భవనాల నిర్మాణానికి శంకుస్థాపన
      భూమి పూజలో పాల్గొన్న కేంద్ర విద్యామంత్రి,
      పెట్రోలియం, సహజవాయువు, ఉక్కు శాఖ మంత్రి
      Posted On: 29 AUG 2020 5:16PM by PIB Hyderabad


    ఒడిశా కేంద్రీయ విశ్వవిద్యాలయం 12 వ వ్యవస్థాపక దినోత్సవం ఈ రోజు జరిగింది . వర్చువల్ పద్ధతిలో ఆన్ లైన్ ద్వారా నిర్వహించిన ఈ కార్యక్రమంలో మూడు శాశ్వత భవనాల నిర్మాణానికి శంకుస్థాపన జరిగింది . కేంద్ర విద్యా శాఖ మంత్రి రమేశ్ పోఖ్రియాల్ ‘ నిశాంక్ ’, కేంద్ర పెట్రోలియం , సహజవాయువు , ఉక్కు శాఖ మంత్రి ధర్మేంద్ర ప్రధాన్ శంకుస్థాపన చేశారు .


    ఈ సందర్భంగా పోఖ్రియాల్ మాట్లాడుతూ , కొన్నేళ్ల వ్యవధిలో ని దేశంలోని ప్రముఖ విశ్వవిద్యాలయాల్లో ఒకటిగా ఎదిగిన ఒడిశా కేంద్రీయ విశ్వవిద్యాలయాన్ని అభినందించారు . కోవిడ్ -19 పై పోరులో భాగంగా ‘ భరోసా ’ కార్యక్రమాన్ని పారంభించడంలో ఒడిశా కేంద్రీయ వర్సిటీ కృషిని ప్రశంసించారు . మహమ్మారి కారణంగా తలెత్తిన భయాందోళనలనుంచి చాలా మంది విద్యార్థులు బయటపడేందుకు ఈ కార్యక్రమం ఎంతగానో దోహదపడిందన్నారు . ఇంటివద్దనే జరిగే ఓపెన్ బుక్ పరీక్షను విజయవంతంగా నిర్వహించినందుకు ఆయన వర్సిటీని అభినందించారు . ఇతర దేశాలకు చెందిన విద్యార్థులు ఉన్నత విద్యకోసం భారత్ కు వచ్చిన గత వైభవాన్ని ఆయన గుర్తుకు తెచ్చుకున్నారు . నూతన విద్యావిధానం ద్వారా అలాంటి స్థాయిని సాధించడానికి ఇదే తగిన తరుణమని అన్నారు . పరిశోధనా , అభివృద్ధి రంగాలపై ఎక్కువ దృష్టిని కేంద్రీకరించవలసిందిగా ఆయన విశ్వవిద్యాలయానికి విజ్ఞప్తి చేశారు .


    కార్యక్రమంలో కేంద్ర మంత్రి ధర్మేంద్ర ప్రధాన్ మాట్లాడుతూ , సమాజ అభ్యున్నతికి దోహదపడే పలు కేంద్ర పథకాలను ప్రధానంగా ప్రస్తావించారు . ఒడిశాలో ప్రధాన విద్యాసంస్థగా పేరుపొందిన ఒడిశా కేంద్రీయ విశ్వవిద్యాలయం ఆ ప్రాంత విద్యాభివృద్ధికోసం సంతృప్తికరమైన కృషి చేస్తోందన్నారు . విద్యాభివృద్ధిలో మరిన్ని ఉన్నత శిఖరాలను చేరుకునేందుకు విశ్వవిద్యాలయం కృషి చేయవలసి ఉందన్నారు . జాతీయ పరిశోధనావ్యవహారాల ఫౌండేషన్ కింద మార్గదర్శక కార్యక్రమం , విద్యాసంస్థలు పరిశ్రమల మధ్య అనుసంధానం , గిరిజన వ్యవహారాలు , మానవ ఆవిర్భావం , సంబంధాల అధ్యయనం , స్థానికంగా ఉండే ప్రధాన పరిశ్రమలతో సంప్రదింపుల సేవలు వంటి అంశాలపై అధ్యయనం , పరిశోధన నిర్వహించాలని మంత్రి సూచించారు . హిందూస్థాన్ ఎయిరోనాటిక్స్ లిమిటెడ్ ( హెచ్ . ఎ . ఎల్ ), నేషనల్ అల్యూమినయం కంపెనీ లిమిటెడ్ ( నాల్కో ) వంటి పరిశ్రమలకు సంప్రదింపుల సేవలను అందించవచ్చని సూచించారు . రాష్ట్రంలోని ఏకైక కేంద్రీయ వర్సిటీ అయిన విశ్వవిద్యాలయానికి అన్ని రకాల సహాయం అందిస్తామన్నారు . ఆత్మనిర్భర భారత్ పథకానికి పథ నిర్దేశకులుగా ఉండాలని ఆయన విద్యార్థులను కోరారు .


    ఒడిశా కేంద్రీయ విశ్వవిద్యాలయం వైస్ చాన్సిలర్ ప్రొఫెసర్ ఐ . రామబ్రహ్మం అంతకు ముందు విశ్వవిద్యాలయ పతాకాన్ని ఆవిష్కరించారు . వర్సిటీలోని వివిధ అధ్యయన విభాగాల సభ్యులు , అధికారులు , సిబ్బంది సమక్షంలో వ్యవస్థాపక దినోత్సవ కార్యక్రమాన్ని లాంఛనంగా ప్రారంభించారు . విశ్వవిద్యాలయం సాధించిన ప్రధాన విజయాలను , భవిష్యత్ ప్రణాళికలను ఆయన ప్రస్తావించారు . కొత్త కోర్సులను ప్రత్యేకించి , విద్యార్థుల్లో వైజ్ఞానిక స్పృహను పెంపొందించే వైజ్ఞానిక కార్యక్రమాలను , కోర్సులను ప్రారంభించే అంశంపై దృష్టిని కేంద్రీకరిస్తున్నట్టు చెప్పారు .


    భారత ప్రభుత్వ ఆర్థిక వ్యవహారాల ప్రధాన సలహాదారు డాక్టర్ సంజీవ్ సన్యాల్ ,.. వ్యవస్థాపక దినోత్సవ ఉపన్యాసం అందించారు . దేశంలో అందుబాటులో ఉన్న సుసంపన్నమైన విద్యావకాశాలను గురించి ఆయన వివరిస్తూ , విద్యార్థులకు జీవితంలో ఆచరణ సాధ్యమైన విద్యను అందించాల్సి ఉందని , అప్పుడే విద్యార్థులు పుస్తక పఠన ప్రపంచంనుంచి బయటపడి , వాస్తవ ప్రపంచం తెలుసుకోగలుగుతారని అన్నారు . మారుతున్న కొత్త ప్రపంచం పోకడలకు అనుగుణంగా విద్యార్థులు తమంతట తాముగా అవగాహన కల్పించుకోవాలని ఆయన విజ్ఞప్తి చేశారు . విద్యారంగంలోని ప్రతి అంశంలోనూ కొత్త పద్ధతులు , అధ్యయన విధానాలకోసం అన్వేషణ జరగాలని , అప్పుడే విద్యార్జన సంపూర్ణమవుతుందని అన్నారు . ఈ విషయంలో కొత్త విద్యా విధానం ఎంతగానో ఉపకరిస్తుందన్నారు .


    విశ్వవిద్యాలయం తరఫున ప్రొఫెసర్ శరత్ కుమార్ పాలీట కూడా ప్రసంగించారు . విశ్వవిద్యాలయం రిజిస్ట్రార్ డాక్టర్ అసిత్ కుమార్ దాస్ వందన సమర్పణ చేశారు . వివిధ అధ్యయన విభాగాల సభ్యులు , సిబ్బంది భౌతిక దూరాన్ని పాటిస్తూ కార్యక్రమానికి హాజరయ్యారు . విద్యార్థులు , ప్రముఖులు ఆన్ లైన్ ద్వారా వర్చువల్ పద్ధతిలో కార్యక్రమంలో పాలుపంచుకున్నారు . అసిస్టెంట్ ప్రొఫెసర్ డాక్టర్ సౌరవ్ గుప్తా కార్యక్రమ సమన్వయకర్తగా వ్యవహరించారు . 12 వ విశ్వవిద్యాలయ వ్యవస్థాపక దినోత్సవానికి గుర్తింపుగా 12 మొక్కలను నాటారు .


    ******

    
    
    (Release ID: 1649575) Visitor Counter : 5
    
    
      Read this release in: English , Urdu , Marathi , Hindi , Manipuri , Punjabi , Odia , Tamil