      గృహ నిర్మాణం మరియు పట్టణ వ్యవహారాల మంత్రిత్వ శాఖ

      వీధి వ్యాపారుల జీవనోపాధి సంపూర్ణ రక్షణలో పోలీసులు, మున్సిపాలిటీల పాత్రే కీలకం: హరదీప్ సింగ్ పూరి
      వీధి వ్యాపారుల పథకాలను విజయవంతం చేయడంలో
      
      నిర్మాణాత్మక పాత్ర పోషించాలని అధికారులకు కేంద్రమంత్రి పిలుపు
      Posted On: 18 AUG 2020 6:38PM by PIB Hyderabad


    వీధి వ్యాపారుల సహాయార్థం ప్రవేశపెట్టిన పి . ఎం . స్వాన్ నిధి సూక్ష్మ రుణ సదుపాయ పథకం అమలుపై కేంద్ర గృహనిర్మాణ , పట్టణ వ్యవహారాల సహాయ ( ఇన్ చార్జి ) మంత్రి హరదీప్ సింగ్ పూరి ఈ రోజు సమీక్ష నిర్వహించారు . వివిధ రాష్ట్రాల గృహనిర్మాణ , పట్టణాభివృద్ధి మంత్రులు , ప్రధాన కార్యదర్శులు , ముఖ్య కార్యదర్శులు , డి . జి . పి . లు , మున్సిపల్ కమిషనర్లు , కలెక్టర్లు , జల్లాల మెజిస్ట్రేట్లు , ఇతర భాగస్వామ్య అధికారులతో మంత్రి ఈ సమీక్ష నిర్వహించారు . వర్చువల్ సమావేశంగా జరిగిన ఈ సమీక్షలో , కేంద్ర గృహనిర్మాణ , పట్టణ వ్యవహారాల మంత్రిత్వ శాఖ కార్యదర్శి దుర్గా శంకర్ మిశ్రా , హోమ్ శాఖ కార్యదర్శి అజయ్ భల్లా , దేశవ్యాప్తంగా ఉన్నసీనియర్ అధికారులు పాల్గొన్నారు . ఈ సందర్భంగా హరదీప్ సింగ్ పూరి మాట్లాడుతూ ,.. వీధి వ్యాపారుల సమస్యల గురించి కింది స్థాయి సిబ్బందికి తెలియజెప్పాలన్నారు . ఏ రోజుకు ఆరోజు అన్నట్టుగా జీవనం గడుపుకునే చిన్న స్థాయి వీధి వ్యాపారులపై ఉదారంగా వ్యవహరించాలని , వారిని లంచం అడగడం , లేదా వేధింపులకు గురిచేయడం కిరాతకమని అన్నారు . ఇప్పటికే పీకల్లోతు అప్పుల్లో కూరుకుపోయిన వీధి వ్యాపారులు వడ్డీ వ్యాపారుల అసాధారమైన వడ్డీ రేట్ల కారణంగా ఆర్థిక కష్టాల్లో చిక్కుకున్నారని , ఆర్థికంగా ఆదుకుంటుందనుకున్నప్రభుత్వం నుంచి చిన్న వేధింపు ఎదురైనా అది వారిని పరిహాసం చేసినట్టే అవుతుందని మంత్రి వ్యాఖ్యానించారు .


    పి . ఎం . స్వనిధి పథకం ప్రవేశపెట్టడంతోనే వీధి వ్యాపారులకు రుణాల విష వలయంనుంచి విముక్తి కలిగించే గట్టి ప్రయత్నం మొదలైందని కేంద్రమంత్రి అన్నారు . పి . ఎం . స్వనిధి లబ్ధిదారుల సామాజిక ఆర్థిక పరిస్థితులను తెలుసుకునే ఒక ప్రక్రియను తమ మంత్రిత్వ శాఖ చేపట్టిందని , అర్హతల ప్రాతిపదికగా వివిధ సంక్షేమ పథకాలతో వారిని అనుసంధానం చేసేందుకు ఈ ప్రక్రియ మొదలైందని అన్నారు . మామూలు రోజుల్లోనే వీధి వ్యాపారులు తమ మనుగడకోసం పాట్లు పడేవారని , కోవిడ్ -19 మహమ్మారి దాడితో వారి పరిస్థితి మరింత గడ్డుగా మారిందని , వారి జీవనోపాధికి కూడా తీవ్రమైన ముప్పు ఏర్పడిందని అన్నారు . తమకు వేధింపులనుంచి , ఇతర కష్టాలనుంచి రక్షణ లభిస్తుందన్న భావనను వీధి వ్యాపారులకు కల్పించవలసిన అవసరం ఉందని మంత్రి అభిప్రాయపడ్డారు . వీధి వ్యాపారుల సహాయ పథకం విజయంవంతం అయ్యేలా సంబంధిత అధికారులంతా చిత్తశుద్ధితో పనిచేయవలసి ఉంటుందన్నారు . వీధి వ్యాపారుల జీవనోపాధిని సంపూర్ణంగా రక్షించడంలో పోలీసు బలగాలకు , మున్సిపాలిటీలకు కీలక పాత్ర ఉందని , వారికి సానుకూల వాతావరణం కల్పించవలసిన అవసరం ఉందని మంత్రి అన్నారు . ఎలాంటి వేధింపులకు తావులేకుండా తమ సరకులను విక్రయించుకునేందుకు ఒక చోటును తప్ప వారు మరేమీ కోరుకోరని మంత్రి అభిప్రాయపడ్డారు . పట్టణ జనాభాలో వీధి వ్యాపారుల జనాభా 2 శాతం ఉంటుందని , ఆర్థిక పరిస్థితి ఎదుగుదలకు వారు పరోక్షంగా దోహదపడతారని కేంద్రమంత్రి అన్నారు .


    వీధి వ్యాపారులనుంచి ఇప్పటివరకూ 5 లక్షలా 70 వేలకు పైగా దరఖాస్తులు అందాయని , వాటిలో లక్షా 35 వేలకు పైగా దరఖాస్తులకు రుణాలు మంజూరయ్యాయని , 37 వేలమంది దరఖాస్తుదారులకు రుణాల పంపిణీ జరిగిందని మంత్రి చెప్పారు . ఈ పథకాన్ని కేవలం వీధి వ్యాపారులకు రుణాలిచ్చే కార్యక్రమంగా మాత్రమే పరిగణించకుండా , వారి సమగ్ర అభివృద్ధికి , సామాజిక , ఆర్థిక అభ్యున్నతికి చేపట్టే కార్యక్రమంగా భావించాలని మంత్రి అభిప్రాయపడ్డారు . కేంద్ర గృహనిర్మాణ , పట్టణ వ్యవహారాల మంత్రిత్వ శాఖ ,.. దీనదయాళ్ అంత్యోదయ యోజన - జాతీయ పట్టణ జీవనోపాధుల కార్యక్రమం అమలు చేస్తోందని , పట్టణ స్థానిక సంస్థల పరిధిలో చిన్నపాటి వ్యాపారులకు మౌలిక సదుపాయాలు కల్పించేందుకు ఈ పథకం చేపట్టారని మంత్రి చెప్పారు పట్టణ వీధి వ్యాపారులకు మద్దతు ఇవ్వడం ద్వారానే ఈ పథకం అమలవుతోందన్నారు . పట్టణ వీధి వ్యాపారాల నియంత్రణ , వ్యాపారుల జీవనోపాధికి , హక్కులకు రక్షణ , వారికి సామాజిక భద్రత లక్ష్యంగా 2014 వ సంవత్సరపు వీధి వ్యాపారుల చట్టం అమలులోకి వచ్చిందని చెప్పారు .


    కోవిడ్ 19 మహమ్మారి వ్యాప్తితో విధించిన లాక్ డౌన్ కారణంగా , వీధి వ్యాపారుల జీవితాలు , జీవనోపాధి తీవ్రంగా దెబ్బతిన్నాయని , వారికి సూక్ష్మ రుణం రూపంలో తగిన పెట్టుబడి సహాయం అందించేందుకు పి . ఎం . స్వనిధి పథకాన్ని 2020 వ సంవత్సరం జూన్ 1 న ప్రభుత్వం ప్రారంభించినట్టు మంత్రి చెప్పారు . ఈ పథకం కింద , ఎలాంటి కొలాటరల్ పూచీ లేకుండానే వీధి వ్యాపారులకు ఏడాది గడువుతో 10 వేల రూపాయలవరకూ రుణం అందిస్తారని చెప్పారు . ‘ సూక్ష్మ ఔత్సాహిక వ్యాపారులుగా చెప్పదగిన వీధి వ్యాపారుల ముంగిటికి బ్యాంకులను తీసుకువచ్చేందుకు ఈ పథకాన్ని రూపొందించారని , షెడ్యూల్డ్ వాణిజ్య బ్యాంకులు , ప్రభుత్వ , ప్రైవేటు , గ్రామీణ బ్యాంకులు , సహకార బ్యాంకులకు అదనంగా , నాన్ బ్యాంకింగ్ ఫైనాన్స్ కంపెనీలు , స్వయం సహాయక బృందాలు , సూక్ష్మ రుణ సంస్థలు కూడా రుణాలందించేలా ఈ పథకం రూపుదిద్దుకుందని కేంద్ర మంత్రి చెప్పారు . వీధి వ్యాపారులు డిజిటల్ వేదికల ద్వారా చెల్లింపులు జరిపేందుకు అవకాశమిస్తూ , వారిని పట్టణ ఆర్థిక వ్యవస్థలో అంతర్గత భాగంగా తీర్చిదిద్దేందుకు ఈ పథకాన్ని రూపొందించారని అన్నారు .


    వీధి వ్యాపారులకు విస్తృతంగా రుణాలిచ్చేలా సూక్ష్మ , చిన్న తరహా సంస్థలను రుణ హామీ నిధి ట్రస్టు ద్వారా ప్రోత్సహించేందుకు ఈ పథకంలో చర్యలు తీసుకున్నట్టు మంత్రి పూరి చెప్పారు . వీధి వ్యాపారులు రుణం కోసం ,.. పి . ఎం . స్వనిధి పోర్టల్ ద్వారాగానీ , మొబైల్ యాప్ ద్వారా గానీ దరఖాస్తులు సమర్పించవచ్చని మంత్రి తెలిపారు .


    ***


    

    
    (Release ID: 1646826) Visitor Counter : 11
    
    
      Read this release in: Punjabi , English , Urdu , Marathi , Hindi , Manipuri , Tamil