      ఉప రాష్ట్రప‌తి స‌చివాల‌యం

      దేశ వ్యాప్తంగా చేపడుతోన్న జల భద్రత చర్యల నివేదికను ఉపరాష్ట్రపతికి అందజేసిన కేంద్ర జలవనరుల శాఖ మంత్రి
      • ఉపరాష్ట్రపతిని మర్యాద పూర్వకంగా కలిసిన కేంద్ర జలవనరుల శాఖ మంత్రి
      
      • పైపు లైనుల ద్వారా తాగునీటి సరఫరా కోసం ఉద్దేశించిన ప్రాజెక్టుల పురోగతి గురించి వివరించిన కేంద్ర మంత్రి

      Posted On: 06 AUG 2020 4:16PM by PIB Hyderabad

    దేశ వ్యాప్తంగా జల భద్రత విషయంలో 2019-20 ఏడాదికి గాను కేంద్ర జల వనరుల మంత్రిత్వ శాఖ చేపట్టిన వివిధ కార్యక్రమాల పురోగతిపై “జల శక్తి – జనశక్తి” పేరిట రూపొందించిన నివేదికను కేంద్ర జలవనరుల శాఖ మంత్రి శ్రీ గజేంద్ర షెకావత్, ఉపరాష్ట్రపతి శ్రీ ముప్పవరపు వెంకయ్య నాయుడు గారికి అందజేశారు. ఈ రోజు ఉపరాష్ట్రపతిని మర్యాదపూర్వకంగా కలిసిన కేంద్ర మంత్రి, ఈ నివేదికను అందజేయటంతో పాటు దేశంలోని వివిధ ప్రాంతాల్లో పైపు లైన్ల ద్వారా తాగునీటి సరఫరాకోసం ఉద్దేశించిన ప్రాజెక్టుల పురోగతిని కూడా వివరించారు.


    దేశ వ్యాప్తంగా గ్రామీణ ప్రాంతాల్లో నల్లా ద్వారా మంచి నీటిని అందించేందుకు చేపడుతున్న చర్యల విషయంలో రాష్ట్రాలకు కేంద్రం పూర్తి సహకారం అందిస్తోందని తెలిపిన ఆయన, గ్రామీణ తాగునీటి సరఫరా ప్రాజెక్టులు చేపట్టేందుకు జలశక్తి మంత్రిత్వ శాఖ హిమాలయ పర్వత శ్రేణికి అనుకుని ఉన్న రాష్ట్రాలకు, ఈశాన్య రాష్ట్రాలకు 90 శాతం, అదే విధంగా ఇతర రాష్ట్రాలకు 50 శాతం నిధులు అందిస్తోందని వివరించారు. గ్రామీణ భారతంలోని స్థానిక సంస్థల ద్వారా ఇంటింటికీ తాగునీరు అందించేందుకు 15వ ఆర్థిక సంఘం నిధులను వినియోగించాలని యోచిస్తున్నట్లు కేంద్ర మంత్రి ఉపరాష్ట్రపతికి వివరించారు.


    ఈ సందర్భంగా ఆంధ్రప్రదేశ్ లోని నెల్లూరు జిల్లా, ఉదయగిరి నియోజక వర్గంలో ఇంటింటికీ తాగు నీరు అందించే ప్రాజెక్టు విషయం ప్రస్తావనకు వచ్చింది. ఈ ప్రాజెక్టుకు సంబంధించిన అంశాలు తమ దృష్టికి వచ్చాయని, ఆంధ్రప్రదేశ్ రాష్ట్ర ప్రభుత్వం నుంచి ప్రతిపాదనలు అందగానే నిబంధనలను అనుసరించి నల్లా కనెక్షన్ల ద్వారా తాగు నీరు అందించే ప్రాజెక్టుకు సంబంధించిన 50 శాతం నిధులను త్వరిత గతిన కేటాయించేందుకు కేంద్రం సిద్ధంగా ఉందని తెలియజేశారు.


    ***

    
    
    (Release ID: 1643915) Visitor Counter : 21
    
    
      Read this release in: English , Urdu , Hindi , Marathi , Bengali , Manipuri , Punjabi , Tamil