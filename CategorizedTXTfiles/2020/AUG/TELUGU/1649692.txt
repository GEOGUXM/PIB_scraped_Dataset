      యువజన వ్యవహారాలు, క్రీడల మంత్రిత్వ శాఖ

      60మందికి జాతీయ క్రీడా, సాహస పురస్కారాల ప్రదానం
      అవార్డులను ప్రదానం చేసిన రాష్ట్రపతి రామ్ నాథ్ కోవింద్
      
      జాతీయ క్రీడాదినోత్సవం సందర్భంగా ఆన్ లైన్లో వర్చువల్ కార్యక్రమం
      Posted On: 29 AUG 2020 5:48PM by PIB Hyderabad


    2020 వ సంవత్సరపు జాతీయ క్రీడా , సాహస పురస్కారాలను రాష్ట్రపతి రామ్ నాథ్ కోవింద్ ఈ రోజు ప్రదానం చేశారు . జాతీయ క్రీడా దినోత్సవం సందర్భంగా న్యూఢిల్లీలోని విజ్ఞాన్ భవన్ లో ఈ కార్యక్రమాన్ని ఆన్ లైన్ ద్వారా వర్చువల్ పద్ధతిలో నిర్వహించారు . కేంద్ర యువజన వ్యవహారాలు , క్రీడా శాఖ మంత్రి కిరెన్ రిజిజు , క్రీడా వ్యవహారాల శాఖ కార్యదర్శి రవి మిట్టల్ , కేంద్ర యువజన వ్యవహారాల శాఖ కార్యదర్శి ఉషా శర్మ , మరి కొందరు ప్రముఖులు కార్యక్రమానికి హాజరయ్యారు . రాష్ట్రపతి రామ్ నాథ్ కోవింద్ అనుమతితో , క్రీడా వ్యవహారాల శాఖ కార్యదర్శి రవి మిట్టల్ కార్యక్రమాన్ని లాంఛనంగా ప్రారంభించారు . దేశంలోని వివిధ ప్రాంతాల్లో ఉన్న భారతీయ క్రీడా ప్రాధికార సంస్థ ( ఎస్ . ఎ . ఐ .) కేంద్రాలనుంచి అవార్డు విజేతలు ఆన్ లైన్ ద్వారా ఈ కార్యక్రమంలో పాలుపంచుకున్నారు . కొంతమంది అవార్డు విజేతలు ,.. విజ్ఞాన్ భవన్ లో కార్యక్రమానికి స్వయంగా హాజరయ్యారు .


    ఈ సందర్భంగా రాష్ట్రపతి రామ్ నాథ్ కోవింద్ మాట్లాడుతూ , కోవిడ్ -19 వైరస్ మహమ్మారి క్రీడా ప్రపంచాన్ని కూడా తీవ్రంగా దెబ్బతీసిందని ఒలింపిక్ క్రీడోత్సవం వాయిదా పడిందని అన్నారు . కోవిడ్ కారణంగా దేశంలో క్రీడా కార్యకలాపాలు కూడా దెబ్బతిన్నాయన్నారు . తగిన సాధన లేకపోవడం , పోటీల నిర్వహణ సాధ్యం కాకపోవడం క్రీడాకారుల , కోచ్ ల సన్నాహాలకు పెద్ద సవాలుగా మారిందని , తమకు అవసరమైన ప్రేరణ లభించలేదని వారు భావిస్తూ ఉండవచ్చని రాష్ట్రపతి అన్నారు . అయితే , ఈ సవాలును అధిగమించేందుకు క్రీడాకారులు , కోచ్ లు ఆన్ లైన్ ద్వారా అనుసంధానం కావడం సంతోషదాయకమని రాష్ట్రపతి చెప్పారు . ప్రపంచ వ్యాప్తంగా కోవిడ్ మహమ్మారి ప్రభావం ఉన్నప్పటికీ , క్రీడా సంబంధమైన కార్యకలాపాలను కొనసాగించాలన్న ప్రయత్నంలో భాగమే నేటి కార్యక్రమ నిర్వహణ అని కోవింద్ పేర్కొన్నారు .


    దేశంలో విభిన్నమైన క్రీడాంశాలు పెరగడంపట్ల రాష్ట్రపతి హర్షం వ్యక్తం చేశారు . ఈ నాటి అవార్డుల ప్రదాన కార్యక్రమంలో పురస్కారాలు అందుకున్న విజేతల ద్వారా 20 క్రీడాంశాలకు ప్రాతినిధ్యం లభించిందన్నారు . మన సంప్రదాయ క్రీడలైన కబడ్డీ , ఖో - ఖో , మల్లఖాంబ్ వంటివాటికి ప్రజాదరణ పెరగడం , క్రీడల ద్వారా సామాన్య ప్రజల మధ్య అనుసంధానానికి దోహదపడుతుందన్నారు . క్రికెట్ , ఫుట్ బాల్ క్రీడలే కాకుండా , వాలీబాల్ , కబడ్డీ వంటి క్రీడల్లో లీగ్ టోర్నమెంట్లకు ప్రజాదరణ పెరుగుతోందని , ఇది హర్షణీయమని రాష్ట్రపతి కోవింద్ అన్నారు .


    రాష్ట్రపతి పూర్తి ప్రసంగం కోసం దయచేసి లింక్ ను క్లిక్ చేయండి .


    కేంద్ర యువజన వ్యవహారాలు , క్రీడా శాఖ మంత్రి కిరెన్ రిజిజు మాట్లాడుతూ , కరోనా వైరస్ మహమ్మారి వ్యాప్తి కారణంగా వర్చువల్ పద్ధతిలో ఆన్ లైన్ లో నిర్వహించే ఈ ప్రత్యేక కార్యక్రమంలో ఆయా అంశాల్లో విజేతలకు పురస్కారాలు ప్రదానం చేసి సత్కరించిన రాష్ట్రపతికి కృతజ్ఞతలు తెలుపుతున్నానన్నారు . గౌరవ రాష్ట్రపతి స్వయంగా పురస్కారాలను ప్రదానం చేసిన మొట్టమొదటి వర్చువల్ కార్యక్రమం ఇదేనని మంత్రి అన్నారు . ఈ కార్యక్రమంలో రాష్ట్రపతి పాలుపంచుకోవడం యువ క్రీడాకారులకు ప్రోత్సాకరంగా ఉంటుందని , వారు తమ సామర్థ్యాన్ని మెరుగుపరుచుకుని మరింత పురోగమించేందుకు దోహదపడుతుందని అన్నారు . తమతో కలసి ఢిల్లీ కార్యక్రమంలో పాల్గొని అవార్డులు అందుకున్న క్రీడాకారులకు , దేశవ్యాప్తంగా వివిధ కేంద్రాలనుంచి నేషనల్ ఇన్ఫర్మాటిక్స్ సెంటర్ ( ఎన్ . ఐ . సి ) ద్వారా అనుసంధానంతో కార్యక్రమంలో పాల్గొన్న క్రీడాకారులకు అభినందనలు తెలుపుతున్నానన్నారు . క్రీడలు , సాహస కృత్యాల రంగంలో ప్రోత్సాహాన్ని అందించేందుకు ప్రధానమంత్రి నరేంద్ర మోదీ నాయకత్వంలోని ప్రభుత్వం అనేక పథకాలను అమలు చేస్తోందని , ఖేలో ఇండియా , ఫిట్ ఇండియా వంటి కార్యక్రమాలు ఇందుకు ఉదాహరణలని అన్నారు . క్రీడల్లో అభివృద్ధి కోసం తాము దీర్ఘకాలిక ప్రణాళికను తయారు చేశామని , 2028 లో జరగనున్న ఒలింపిక్ క్రీడల్లో పతకాలు గెలిచే తొలి పది దేశాల జాబితాలో భారత్ కు స్థానం ఉండాలన్నదే తమ లక్ష్యమని మంత్రి అన్నారు . క్రీడలను , క్రీడాకారులకు మద్దతు ఇవ్వాల్సిందిగా తాను ఈ సందర్భంగా దేశ ప్రజలందరినీ కోరుతున్నానన్నారు . అవార్డు విజేతలు సాధించిన విజయాలు ఈ తరాన్నంతటికీ స్ఫూర్తిని కలిగించి , వారు క్రీడల్లో ప్రవేశించేలా చేస్తాయన్నారు .


    క్రీడల్లో అత్యున్నత పురస్కారమైన రాజీవ్ గాంధీ ఖేల్ రత్న అవార్డును , గత నాలుగేళ్లలో క్రీడల్లో అద్భుతమైన , విశేషమైన ప్రతిపాటవాలను ప్రదర్శించినందుకు గుర్తింపుగా ఇస్తారు . ఈ అవార్డు ఈ సారి ఐదుగురిని వరించింది . క్రికెటర్ రోహిత్ శర్మ , మల్లయోధుడు వినేశ్ పోగట్ , టేబుల్ టెన్నిస్ క్రీడాకారిణి మానికా బాత్రా , హాకీ ప్లేయర్ రాణీ రాంపాల్ , ప్యారా అథ్లెట్ మరివప్పన్ తంగవేలు ఈ అవార్డును అందుకున్నారు . గత నాలుగేళ్లలో సుస్థిరమైన ఆటతీరుకు , ప్రతిభకు గుర్తింపుగా అర్జున అవార్డును ప్రదానం చేస్తారు . షూటర్లు సౌరభ్ చౌధరి , మనూ భాకర్ , కుస్తీ క్రీడాకారిణి దివ్యా కాక్రాన్ , బాక్సర్ లవ్లీనా బోర్గోహైన్ , బాడ్మింటన్ స్టార్ ప్లేయర్లు చిరాగ్ షెట్టి , సాత్వికా సాయిరాజ్ రంకిరెడ్డి ల ఈ సారి అర్జున అవార్డు గెలుచుకున్నారు . ఖో - ఖో , కబడ్డీ , అశ్వక్రీడ , శీతాకాల క్రీడలకు చెందిన క్రీడాకారులు కూడా ఈ సారి అర్జున పురస్కారాలు అందుకున్నారు . ఇక ప్రతిష్టాత్మకమైన అంతర్జాతీయ క్రీడా పోటీల్లో పతకాలు తెచ్చిన వారికి తర్ఫీదు ఇవ్వడంలో కీలక పాత్ర వహించిన కోచ్ లను ద్రోణాచార్య అవార్డుతో సత్కరిస్తారు . జీవితకాలంలో క్రీడల అభివృద్ధికి చేసిన కృషికి గుర్తింపుగా ధ్యాన్ చంద్ అవార్డు ఇస్తారు . క్రీడలకు ప్రోత్సహించడం ద్వారా , క్రీడాభివృద్ధిలో గణనీయమైన పాత్ర పోషించిన ప్రైవేటు , ప్రభుత్వ కార్పొరేట్ సంస్థలకు , వ్యక్తులకు రాష్ట్రీయ ప్రోత్సాహన్ పురస్కారాన్ని అందిస్తారు . అంతర్ విశ్వవిద్యాలయ క్రీడా పోటీల్లో మొత్తమ్మీద అగ్రశ్రేణి ప్రతిభ చూపించిన విశ్వవిద్యాలయానికి మౌలానా అబుల్ కలాం ఆజాద్ ( మాకా ట్రోఫీ ) అవార్డును ప్రదానం చేస్తారు . ఈ క్రీడా పురస్కారాలకు అదనంగా ,.. ప్రజల్లో సాహస కృత్యాల్లో పాల్గొనే స్ఫూర్తిని కలిగించేందుకు , అలాంటి వాటిల్లో ప్రతిభను గుర్తించేందుకు టెన్జింగ్ నార్గే జాతీయ సాహస పురస్కారాన్ని అందిస్తున్నారు .


    క్రీడా పురస్కారాలను అందుకున్న విజేతల జాబితాకోసం లింక్ ను క్లిక్ చేయండి .


    ****

    
    
    (Release ID: 1649692) Visitor Counter : 10
    
    
      Read this release in: English , Urdu , Hindi , Marathi , Punjabi , Tamil