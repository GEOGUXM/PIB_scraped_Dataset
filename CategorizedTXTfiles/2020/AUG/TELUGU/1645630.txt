      యువజన వ్యవహారాలు, క్రీడల మంత్రిత్వ శాఖ

      ఆగస్టు 14న ‘ఫిట్ ఇండియా ఫ్రీడం రన్’ను ప్రారంభించనున్న కేంద్ర క్రీడల శాఖ మంత్రి కిరెణ్ రిజిజు
      Posted On: 13 AUG 2020 8:02PM by PIB Hyderabad


    భారత క్రీడల మంత్రిత్వ శాఖ అతి పెద్ద దేశవ్యాప్త పరుగు కార్యక్రమం ‘ఫిట్ ఇండియా ఫ్రీడమ్ రన్’ను ఆగస్టు 15 నుంచి అక్టోబర్ 2 వరకు నిర్వహించ తలపెట్టింది. అదొక ప్రత్యేక ఆలోచన. కోవిడ్ మహమ్మారి పరిస్థితులను, భౌతిక దూర నిబంధనలను దృష్టిలో పెట్టుకొని... ఈ కార్యక్రమంలో పాల్గొనేవారు తమ వీలును బట్టి ఎక్కడైనా ఏ సమయంలోనైనా వారిదైన వేగంతో పరుగెత్తేలా ప్రోత్సహించాలని కేంద్ర ప్రభుత్వం నిర్ణయించింది. మరో అంశం ఏమంటే.. వారి పరుగు దూరాన్ని విడగొట్టుకొని పలు రోజుల పాటు చేపట్టవచ్చు (పైన పేర్కొన్న తేదీల మధ్య). మొత్తం పరుగు కిలోమీటర్లను గ్లోబల్ పొజిషనింగ్ సిస్టమ్ (జిపిఎస్) గడియారం ఉపయోగించి లేదా భౌతికంగా జాడ తీయవచ్చు.


    ఈ మహా కార్యక్రమం ఆగస్టు 14న కేంద్ర యువజన వ్యవహారాలు, క్రీడల శాఖ మంత్రి శ్రీ కిరెణ్ రిజిజు చేతుల మీదుగా ప్రారంభం అవుతుంది. ప్రజా సమూహాల మధ్య ఆరోగ్య స్పృహను ప్రోత్సహించడం ఈ కార్యక్రమ లక్ష్యం. కోవిడ్-19 నియమాలు పాటిస్తూ ఈ కార్యక్రమం సాగుతుంది. ఈ కార్యక్రమం గురించి శ్రీ కిరెణ్ రిజిజు మాట్లాడుతూ ‘‘మన ప్రధాన మంత్రి నరేంద్ర మోదీ తలపెట్టిన ఫిట్ ఇండియా ఉద్యమాన్ని బలోపేతం చేయడానికి, శరీర ఆరోగ్య సంరక్షణను ఓ జీవన విధానంగా స్వీకరించేలా పౌరులను భాగస్వాములను చేయడానికి మరొక ప్రయత్నమే ఫిట్ ఇండియా ఫ్రీడం రన్. ఈ నిర్ధిష్ట సందర్భంలో ఈ కార్యక్రమానికి ఎక్కువ ప్రాధాన్యత ఉంది. ఎందుకంటే... బలమైన రోగ నిరోధక శక్తిని సంపాదించడానికి శారీరక ఆరోగ్యం చాలా ముఖ్యం. కోవిడ్-19పై పోరాటానికి ఈ సందర్భంలో అది అవసరం’’ అన్నారు.


    ఈ కార్యక్రమం కోసం వ్యక్తులు, సంస్థలు ఫిట్ ఇండియా వెబ్ సైట్ లో నమోదు చేసుకోవచ్చు. ఆగస్టు 15న 74 స్వాతంత్ర దినోత్సవం, అక్టోబర్ 2న మహాత్మా గాంధీ 151వ జయంతి సందర్భాలను పురస్కరించుకొని ఆయా తేదీల మధ్య ఈ కార్యక్రమం చేపట్టడం జరుగుతోంది.


    శారీరక ఆరోగ్యాన్ని ప్రోత్సహించడం... పౌరులు ఊబకాయం, సోమరితనం, మానసిక ఒత్తిడి, ఆందోళన, ఇతర వ్యాధుల నుంచి విముక్తులయ్యేలా సాయం చేయడం ఈ ‘ఫ్రీడం రన్’ ఉద్ధేశం. ప్రజా సమూహాలకు ఆరోగ్య సందేశాన్ని చేరవేయడం కోసం ఇటీవలి కాలంలో ‘ఫిట్ ఇండియా’ అనేక భారీ కార్యక్రమాలను చేపట్టింది. ఫిట్ ఇండియా ప్లాగ్ రన్, ఫిట్ ఇండియా సైక్లోథాన్ అందులో కొన్ని.


    *****

    
    
    (Release ID: 1645630) Visitor Counter : 15
    
    
      Read this release in: English , Urdu , Marathi , Hindi , Manipuri , Punjabi , Tamil