      సమాచార, ప్రసార మంత్రిత్వ శాఖ

      ఉన్నత ప్రమాణాలతో సమాన అవకాశాలే లక్ష్యం విద్యార్థులందరికీ నాణ్యమైన విద్య, భాగస్వామ్యంనైతికత, నైపుణ్యం, మానవీయత పెంపుదలనూతన జాతీయ విద్యా విధానంతో మంచి ఫలితాలురిటైర్డ్ ఐఏఎస్, విద్యారంగ నిపుణులు డాక్టర్ కె. లక్ష్మీనారాయణ
      Posted On: 25 AUG 2020 5:56PM by PIB Hyderabad


    హైదరాబాద్(ఆగస్టు, 24): విద్యార్థుల‌లో నిభిడీకృత‌మై ఉన్న సృజ‌నాత్మ‌క‌త‌ను, నైపుణ్యాల‌ను వెలికితెచ్చి వారిని ఉత్త‌మ పౌరులుగా తీర్చిదిద్ద‌గ‌ల ఉన్న‌త ప్ర‌మాణాల‌తో కూడిన విద్య‌ను వారికి అందించే ల‌క్ష్యంతో జాతీయ విద్యా విధానం-2020 రూపొందింద‌ని మాజీ ఐఏఎస్ అధికారి, విద్యారంగ నిపుణులు డాక్టర్ కె.లక్ష్మీనారాయణ పేర్కొన్నారు. విద్యార్థులు త‌మ‌కు ఆస‌క్తిగ‌ల అంశాల‌ను ఎంపిక‌చేసుకొని త‌మ‌కు సౌక‌ర్య‌వంత‌మైన భాష‌లో విద్య అభ్య‌సించే వెసులుబాటును ఈ విధానం క‌ల్పిస్తోంద‌ని ఆయ‌న తెలిపారు. కేంద్ర సమాచార, ప్రసార మంత్రిత్వశాఖ ఆధ్వర్యంలోని ప్రాంతీయ అవుట్రీచ్ బ్యూరో(ఆర్వోబీ), పత్రికా సమాచార కార్యాలయం(పీఐబీ) సంయుక్తంగా మంగళవారం నూతన జాతీయ విద్యా విధానం-2020 పై వెబినార్ నిర్వహించారు. ముందుగా పీఐబీ దక్షిణాధి రాష్ట్రల డైరెక్టర్ జనరల్ ఎస్.వెంకటేశ్వర్ వెబినార్ ప్రారంభిస్తూ కొత్త జాతీయ విద్యా విధానంలో మాతృ భాషకు, ఉపాధ్యాయ విద్యకు ప్రాధాన్యంతోపాటు మెరుగైన విద్య అవకాశాలు అందరికీ అందుబాటులోకి వస్తాయని తెలిపారు. అనంతరం మాజీ ఐఏఎస్ లక్ష్మీనారాయణ మాట్లాడుతూ కేంద్ర ప్రభుత్వం ఇటీవల ఆమోదించిన జాతీయ నూతన విద్యా విధానంతో ఉన్నత ప్రమాణాలతో కూడిన విద్యన‌భ్య‌సించే అవకాశాలు అంద‌రికీ స‌మానంగా లభిస్తాయని విశ్వాసం వ్యక్తం చేశారు. 21వ శతాబ్ధంలో పెరుగుతున్న ఇంటర్నెట్ వేగం, సూపర్ కంప్యూటర్ వేగం అందుకోవాలనీ, కోడింగ్, డిజైన్ థింకింగ్, ఆర్టిఫిషియల్ ఇంటెలిజెన్సు, రోబోటిక్, మెషీన్ లెర్నింగ్ వంటి రంగాలలో ముందుండాలని ఆయ‌న అభిలషించారు.


    తెలంగాణ, ఆంధ్రప్రదేశ్ లో త‌ల్లిదండ్రులు తమ కోరికల్ని, ఆశల్ని పిల్లల మీద రుద్దుతున్నారని, పిల్లల ఆసక్తిని పట్టించుకోకపోవడంతో వారిలో సృజనాత్మకత లోపిస్తోందన్నారు. ప్ర‌జ‌ల భాగస్వామ్యంతో పిల్లలకు మెరుగైన విద్య అందించడానికి కొత్త జాతీయ విద్యా విధానం తోడ్ప‌డుతుంద‌ని ఆయ‌న పేర్కొన్నారు. విద్యార్థులలో ప్రాథమికస్థాయి నుంచే నైపుణ్యం, నైతికత, మానవ విలువలు పెంపొందించడానికి అకాశం ఉందన్నారు. తరగతి గదిలో ప్రతి విద్యార్థి ఉల్లాసంగా, ఉత్సాహంగా ఉత్సుకతతో పాల్గొనేలా పాఠ్యాంశాలు, బోధన ప్రక్రియకు నాంది పడబోతోందన్నారు. రాబోయే రోజుల్లో మల్టిపుల్ ఇంటెలిజెన్సుకు డిమాండ్ ఉండబోతోందన్న ఆయ‌న దానికి, విశ్లేషణాత్మక ఆలోచన, సునిశిత విమర్శ, బృంద పని విధానం, సృజనాత్మకత‌, ఊహాత్మక శక్తి, ధృడ మనస్తత్వంతో ఎదిగేలా విద్యార్థుల్ని తీర్చిదిద్దుకోవాలని పేర్కొన్నారు. ఫిన్లాండ్లో తరగతి గది సమాజాన్ని ప్రతిబింబిస్తుందని తెలిపారు. దాదాపు 34 ఏళ్ల తర్వాత ముందుకొచ్చిన నూతన జాతీయ విద్యా విధానంతో మెకాలే విధానం కనుమరుగై ఆ స్థానంలో ఉన్నతస్థాయి ప్రమాణాలతో కూడిన అవకాశాలు అందరికీ అందుబాటులోకి వస్తాయన్న‌ ఆశాభావం వ్య‌క్తం చేశారు. ఈ వెబినార్లో ఆర్వోబీ సహాయ సంచాలకులు డాక్టర్ మానస్ కృష్టకాంత్, ఐ.హరిబాబు, యోజన మాస పత్రిక సంపాదకులు కృష్ణ‌వందన, వివిధ విశ్వవిద్యాలయాల ఆచార్యులు, విద్యారంగ నిపుణులు, ఉపాధ్యాయులు, విద్యార్థులు, పాత్రికేయులు, అధికారులు, సిబ్బంది పాల్గొన్నారు.


    ***

    
    
    (Release ID: 1648536) Visitor Counter : 6