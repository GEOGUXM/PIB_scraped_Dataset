      ധനകാര്യ മന്ത്രാലയം

      ഫേസ്ലെസ്സ് ഇ-അസസ്മെന്റ് രാജ്യത്ത് നികുതിദായക സൗഹൃദ സംവിധാനം സൃഷ്ടിക്കുകമെന്ന് കേരള ആദായനികുതി വകുപ്പ് പ്രിൻസിപ്പൽ ചീഫ് കമ്മീഷണർ രവീന്ദ്ര കുമാർ
      Posted On: 07 AUG 2020 6:31PM by PIB Thiruvananthpuram


    
    
    കൊച്ചി , ഓഗസ്റ്റ് 07, 2020
    
    രാജ്യത്തെ 8 നഗരങ്ങളിൽ ആദായനികുതി വകുപ്പ് പരീക്ഷണാടിസ്ഥാനത്തിൽ നടപ്പാക്കി വരുന്ന നികുതി ദായകർ നേരിട്ട് ഹാജരാകാതെയുള്ള ഫേസ്ലെസ്സ് ഇ - അസസ്മെന്റ് അഥവാ ഇലക്ട്രോണിക് നികുതി റിട്ടേൺ വിലയിരുത്തൽ പ്രക്രിയ നികുതിദായക സൗഹൃദമായ സംവിധാനം സൃഷ്ടിക്കുകമെന്ന് കേരള ആദായനികുതി പ്രിൻസിപ്പൽ ചീഫ് കമ്മീഷണർ ശ്രീ രവീന്ദ്ര കുമാർ . വാർത്താവിതരണ പ്രക്ഷേപണ മന്ത്രാലയത്തിന് കീഴിലുള്ള കൊച്ചി പ്രസ് ഇൻഫർമേഷൻ ബ്യൂറോ വെള്ളിയാഴ്ച സംഘടിപ്പിച്ച വെർച്വൽ പത്രസമ്മേളനത്തിൽ ഇ - അസസ്മെന്റ് അഥവാ നികുതി ദായകർ നേരിട്ട് ഹാജരാകാതെ നികുതി റിട്ടേൺ വിലയിരുത്തുന്ന സംവിധാനത്തെക്കുറിച്ച് അദ്ദേഹം വിശദമാക്കി .
    
    സമീപനത്തിലെ ഏകതാനത , സുതാര്യത , ലളിതവൽക്കരണം , നികുതി അടയ്ക്കുന്നതിലെ സൗകര്യം , നികുതിദായസൗഹൃദമായ സംവിധാനം സൃഷ്ടിക്കുക എന്നിവ ലക്ഷ്യമിട്ടാണ് പുതിയ സംവിധാനം നടപ്പാക്കുന്നതെന്ന് ശ്രീ രവീന്ദ്ര കുമാർ പറഞ്ഞു .
    
    പുതിയ ആദായനികുതി വിലയിരുത്തൽ സമ്പ്രദായത്തിൽ വിലയിരുത്തപ്പെടുന്നവരും നികുതി വകുപ്പ് ഉദ്യോഗസ്ഥരും തമ്മിൽ മുഖാമുഖമുള്ള ഇടപെടലും കൂടിക്കാഴ്ചയും ഒഴിവാക്കുന്നതിനാൽ നികുതി വിലയിരുത്തൽ സമ്പ്രദായത്തിൽ തന്നെ വലിയ പരിവർത്തനമാണ് വരാൻ പോകുന്നത് .


    ധനമന്ത്രി നിർമ്മല സീതാരാമൻ 2019 -20 വർഷത്തെ കേന്ദ്ര ബജറ്റ് അവതരിപ്പിക്കുമ്പോൾ ആദായനികുതി വകുപ്പിൽ സൂക്ഷ്മപരിശോധനയ്ക്കായി നിലവിലുള്ള മുഖാമുഖമുള്ള ഇടപെടൽ ഒഴിവാക്കി ഇ - അസസ്മെന്റ് സമ്പ്രദായത്തിലേക്ക് മാറുന്നതിനുള്ള സർക്കാരിന്റെ പദ്ധതികൾ പ്രഖ്യാപിച്ചു . തുടർന്ന് നികുതി വകുപ്പ് 2019 സെപ്റ്റംബർ 12 ന് മുഖാമുഖമുള്ള ഇടപെടൽ ഒഴിവാക്കികൊണ്ടുള്ള ഇ - അസസ്മെന്റ് പ്രഖ്യാപിച്ചു .
    
    പുതിയ വിലയിരുത്തൽ രീതിയിൽ നികുതിദായകരും ഇ - അസസ്മെന്റ് കേന്ദ്രങ്ങളുമായുള്ള ആശയവിനിമയങ്ങളും നികുതി വകുപ്പ് ഉദ്യോഗസ്ഥരും വിലയിരുത്തപ്പെടുന്നവരും തമ്മിൽ മുഖാമുഖമുള്ള ആശയവിനിമയവും ഉണ്ടാകില്ലെന്ന് ശ്രീ രവീന്ദ്ര കുമാർ കൂട്ടിച്ചേർത്തു .
    
    പുതിയ സമ്പ്രദായത്തിൽ , നികുതിദായകർ വിലയിരുത്തൽ നോട്ടീസ് ലഭിക്കുന്നതിനായി നികുതി വകുപ്പ് ഉദ്യോഗസ്ഥരെ സമീപിക്കുകയോ ഐ - ടി വകുപ്പിന്റെ പ്രാദേശിക ഓഫീസ് സന്ദർശിക്കുകയോ വേണ്ടെന്ന് കേരളത്തിന്റെ ചുമതലയുള്ള , ആദായനികുതി കമ്മീഷണർ ( ഭരണ വിഭാഗം ) ശ്രീ എൻ ജയശങ്കർ വ്യക്തമാക്കി .
    
    ശാസ്ത്രീയമായ ഈ സംവിധാനം കൂടുതൽ സുതാര്യത ഉറപ്പാക്കുമെന്നും നികുതി ദായകരിൽ ആത്മവിശ്വാസം വർദ്ധിപ്പിക്കുമെന്നും അഴിമതി ആരോപണങ്ങൾ ഇല്ലാതാക്കുമെന്നും അദ്ദേഹം കൂട്ടിച്ചേർത്തു . ഈ പ്രക്രിയ കൂടുതൽ സുതാര്യവും നികുതിദായക സൗഹൃദവുമാക്കി മാറ്റുന്നതിലൂടെ നികുതി അടിത്തറ ഗണ്യമായി വർദ്ധിക്കുമെന്നും ശ്രീ ജയശങ്കർ കൂട്ടിച്ചേർത്തു .
    
    കൊച്ചി ആദായനികുതി വകുപ്പ് അഡീഷണൽ കമ്മീഷണർ ശ്രീ ഇയാസ് അഹമ്മദ് സന്നിഹിതനായിരുന്നു .


    പി . ഐ . ബി . കൊച്ചി ജോയിന്റ് ഡയറക്ടർ ( എം & സി ) ശ്രീമതി രശ്മി റോജ തുഷാര നായർ സ്വാഗതം ആശംസിച്ചു . ശ്രീ ഐസക് ഈപ്പൻ , അസിസ്റ്റന്റ് ഡയറക്ടർ ( എം & സി ) യും മാധ്യമ പ്രവർത്തകരും വെർച്വൽ പത്രസമ്മേളനത്തിൽ പങ്കെടുത്തു .

    
    
    (Release ID: 1644155) Visitor Counter : 10