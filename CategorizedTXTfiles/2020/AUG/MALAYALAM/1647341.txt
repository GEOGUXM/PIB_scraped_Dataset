      വാര്‍ത്താവിതരണ പ്രക്ഷേപണ മന്ത്രാലയം

      കൂട്ടായ്മയും സൗഹൃദവും മാനസികാരോഗ്യത്തിന് ഉത്തമം
      Posted On: 20 AUG 2020 6:12PM by PIB Thiruvananthpuram


    
    
    
    കൂട്ടായ്മയും സഹജീവികളെ മനസ്സിലാക്കാനുള്ള മനസ്സുമാണ് മാനസികാരോഗ്യത്തിന് അനുയോജ്യമെന്ന് തൃശൂർ ഗവൺമെന്റ് മാനസികാരോഗ്യ കേന്ദ്രത്തിലെ സീനിയർ കൺസൾട്ടന്റ് ഡോ എസ് .വി സുബ്രഹ്മണ്യൻ പറഞ്ഞു. കോവിഡ് കാലത്ത് യുവജനങ്ങളുടെ മാനസികാരോഗ്യം എന്ന വിഷയത്തിൽ തൃശൂർ ഫീൽഡ് ഔട്ട്റീച് ബ്യൂറോയും വിമല കോളജിലെ സൈക്കോളജി വിഭാഗവും സംഘടിപ്പിച്ച വെബിനാർ ഉദ്ഘാടനം ചെയ്യുകയായിരുന്നു അദ്ദേഹം. സഹജീവികളുടെ മനസ്സ് അറിയാനുള്ള ഒരു മനസ്ഥിതി നമുക്കുണ്ടാകണം.പ്രതിസന്ധി ഘട്ടത്തിൽ പരസ്പര പിന്തുണയാണ് ആവശ്യം. വ്യക്തി ജീവിതത്തിലെ ബുദ്ധിമുട്ടുകൾ പ്രയാസങ്ങൾ എന്നിവ വിശ്വാസമുള്ള ഒരു സുഹൃത്തിനോട് പറയാൻ കഴിയുന്നത് നന്നായിരിക്കുമെന്ന് അദ്ദേഹം സൂചിപ്പിച്ചു. ഓൺലൈൻ സംവിധാനങ്ങൾ ജാഗ്രതയോടെ വേണം കൈകാര്യം ചെയ്യേണ്ടതെന്ന് അദ്ദേഹം പറഞ്ഞു. കേരളത്തിൽ ചെറുപ്പക്കാർ ആത്മഹത്യ ചെയ്യുന്നത് ഉത്ക്കണ്ഠ ഉളവാക്കുന്ന ഒരു കാര്യമാണെന്നും ഇക്കാര്യത്തിൽ അടിയന്തര ഇടപെടൽ ആവശ്യമാണെന്നും ഡോ സുബ്രഹ്മണ്യൻ ചൂണ്ടിക്കാട്ടി.ചെറുപ്പക്കാർക്ക് മാനസിക പിന്തുണ ആവശ്യമാണ്.
    വിഷാദ രോഗം,ആത്മഹത്യ പ്രവണത, ലഹരി ഉപയോഗം തുടങ്ങിയവ യുവജനങ്ങളുടെ ഇടയിൽ കണ്ട് വരുന്നുണ്ടെന്ന് അദ്ദേഹം പറഞ്ഞു.ദുർബല ഹൃദയർക്ക് മാത്രം ഉണ്ടാകുന്ന ഒരു അവസ്ഥയല്ല മാനസിക പ്രശ്നം എന്ന് നാം മനസ്സിലാക്കണം,ആർക്കും അത്തരം സ്ഥിതി വന്നു പെടാം. സമൂഹം അവർക്ക് പിന്തുണ നൽകണം.യുവജനങ്ങൾ അഭിമുഖീകരിക്കുന്ന പൊതുവായ പ്രശ്നങ്ങൾ ഡോ സുബ്രഹ്മണ്യൻ വിശദീകരിച്ചു.
    വിദ്യാർത്ഥികൾ ഉന്നയിച്ച സംശയങ്ങൾക്ക് അദ്ദേഹം മറുപടി നൽകി.
    വിമല കോളജിലെ സൈക്കോളജി വിഭാഗം മേധാവി ഡോ . സിന്റോ ടെന്നി, ഫീൽഡ് ഔട്ട്റീച്ച് ബ്യൂറോ അസിസ്റ്റന്റ് ഡയറക്ടർ ജോർജ് മാത്യൂ ,പാലക്കാട് ഫീൽഡ് ഔട്ട്റീച്ച് ബ്യൂറോ ഫീൽഡ് പബ്ലിസിറ്റി ഓഫിസർ എം സ്മിതി ,ഫീൽഡ് പബ്ലിസിറ്റി അസിസ്റ്റന്റ് അംജിത്ത് ഷേർ ,തുടങ്ങിയവർ പങ്കെടുത്തു.
    200 വിദ്യാർത്ഥികൾ ഗൂഗിൾ മീറ്റിൽ നടന്ന സംവാദത്തിൽ പങ്കെടുത്തു.
    

    
    (Release ID: 1647341) Visitor Counter : 2