      രാജ്യരക്ഷാ മന്ത്രാലയം

      എൻസിസി പരിശീലനത്തിനുള്ള മൊബൈൽ ആപ്പ് പ്രതിരോധ മന്ത്രി രാജ്നാഥ് സിംഗ് ഉദ്ഘാടനം ചെയ്തു
      Posted On: 27 AUG 2020 12:11PM by PIB Thiruvananthpuram


    ഡയറക്ടറേറ്റ് ജനറൽ നാഷണൽ കേഡറ്റ് കോർപ്സ്ന്റെ മൊബൈൽ ആപ്പ് ന്യൂഡൽഹിയിൽ രാജ്യരക്ഷാ മന്ത്രി രാജ്നാഥ് സിംഗ് ഇന്ന് ഉദ്ഘാടനം ചെയ്തു . രാജ്യമെമ്പാടും എൻസിസി കേഡറ്റുകൾക്ക് ഓൺലൈനായി പരിശീലനം നൽകാൻ ഈ ആപ്പ് സഹായിക്കും . ആപ്പിന്റെ ഉദ്ഘാടനവേളയിൽ മന്ത്രി എൻസിസി കേഡറ്റുകളോട് വീഡിയോ കോൺഫറൻസിലൂടെ സംവദിച്ചു . കോവിഡ് 19 മൂലം നേരിട്ടുള്ള പഠനം പ്രായോഗികമല്ലാത്തതിനാൽ ഡിജിറ്റൽ പഠനത്തിന് ആപ്പ് സഹായിക്കുമെന്ന് മന്ത്രി പറഞ്ഞു . മഹാമാരി ക്കെതിരായ പോരാട്ടത്തിലെ മുന്നണി പോരാളികളെ പലവിധത്തിൽ സഹായിക്കുന്ന ഒരു ലക്ഷത്തോളം എൻസിസി കേഡറ്റുകളെ അദ്ദേഹം അഭിനന്ദിച്ചു . എൻസിസി യിലൂടെ ഒരാൾക്ക് ഐക്യം , അച്ചടക്കം , രാജ്യസേവനം എന്നീ ഗുണങ്ങൾ ലഭിക്കുമെന്നും പല കേഡറ്റുകളും പിന്നീട് മഹാന്മാരായി മാറിയിട്ടുണ്ടെന്നും അദ്ദേഹം പറഞ്ഞു .


    പ്രധാനമന്ത്രി നരേന്ദ്രമോദി , എയർമാർഷൽ അർജുൻ സിംഗ് , കായികതാരം അഞ്ജലി ഭാഗവത് , മുൻ വിദേശകാര്യമന്ത്രി സുഷമ സ്വരാജ് , മുൻ പ്രതിരോധമന്ത്രി മനോഹർ പരീക്കർ എന്നിവരുടെ ഉദാഹരണം എടുത്തു പറഞ്ഞ അദ്ദേഹം താനും എൻസിസി കേഡറ്റ് ആയിരുന്നുവെന്ന് വെളിപ്പെടുത്തി .


    എൻ സി സി പരിശീലനത്തിന് ആവശ്യമായ പാഠ്യപദ്ധതി , പരിശീലന വീഡിയോകൾ , ആവർത്തിച്ച് ചോദിക്കുന്ന ചോദ്യങ്ങൾ , എന്നിവയെല്ലാം ഒരു പ്ലാറ്റ്ഫോമിൽ ലഭ്യമാക്കാൻ എൻ സി സി ഡയറക്ടറേറ്റ് ജനറലിന്റെ ഈ മൊബൈൽ ആപ്പ് സഹായിക്കും . സംശയ നിവാരണത്തിനുള്ള പ്രത്യേക സംവിധാനം ഉള്ളതിനാൽ ആപ്പ് സംവേദനക്ഷമമാണ് . ഇതിലൂടെ പരിശീലന പാഠ്യപദ്ധതിയിൽ കേഡറ്റിന് എന്തെങ്കിലും സംശയം ഉണ്ടായാലും ചോദിക്കാവുന്നതാണ് . അതിന് വിദഗ്ധരായ പരിശീലകർ മറുപടി നൽകുകയും ചെയ്യും

    
    
    (Release ID: 1648944) Visitor Counter : 8
    
    
      Read this release in: English , Urdu , Hindi , Marathi , Assamese , Bengali , Manipuri , Punjabi , Odia , Tamil , Telugu