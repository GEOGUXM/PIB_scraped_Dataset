      വാര്‍ത്താവിതരണ പ്രക്ഷേപണ മന്ത്രാലയം

      വിദ്യാഭ്യാസ രംഗത്ത് നിരന്തരമാറ്റങ്ങൾ വേണമെന്ന് വെബിനാർ
      Posted On: 08 AUG 2020 5:52PM by PIB Thiruvananthpuram


    ----------------


    വിദ്യാഭ്യാസ രംഗത്ത് തുടർച്ചയായ മാറ്റങ്ങൾ അനിവാര്യമാണെന്ന് കേന്ദ്ര ഗവൺമെന്റ് സ്റ്റാന്റിങ് കൗൺസിലും കാലിക്കറ്റ് സർവകലാശാല ക്വാളിറ്റി അഷ്വറൻസ് സെൽ മുൻ അംഗവുമായ അഡ്വ. എൻ അരവിന്ദൻ.


    സ്വകാര്യവത്കരണമല്ല മറിച്ച് സ്വകാര്യ - സർക്കാർ പങ്കാളിത്ത രീതിയാണ് പുതിയ വിദ്യാഭ്യാസ നയം വിഭാവന ചെയ്യുന്നതെന്നും അദ്ദേഹം പറഞ്ഞു.


    കണ്ണൂരിലെ കേന്ദ്ര ഫീൽഡ് ഔട്ട് റീച്ച് ബ്യൂറോ സംസ്ഥാന ശിശു വികസന വകുപ്പുമായി ചേർന്ന് സംഘടിപ്പിച്ച പുതിയ വിദ്യാഭ്യാസ നയം സാധ്യതകളും വെല്ലുവിളികളും എന്ന വെബിനാറിൽ മുഖ്യ പ്രഭാഷണം നടത്തുകയായിരുന്നു അദ്ദേഹം.


    കോവിഡാനന്തരം വരാനിരിക്കുന്ന വിജ്ഞാനാധിഷ്ഠിത ലോക ക്രമത്തിൽ പുതിയ വിദ്യാഭ്യാസ മാതൃകകളും രീതികളും വേണം.


    വികസനം അവസാനത്തെ വ്യക്തിക്കും പ്രാപ്യമാക്കുക എന്ന ലക്ഷ്യം നേടുന്നതിനും ഇതാവശ്യമാണെന്ന് അഡ്വ. അരവിന്ദൻ പറഞ്ഞു.


    പ്രായോഗിക തലത്തിൽ ഉപയോഗിക്കപ്പെടാനാവാത്ത ബോധന രീതികൾ മാറേണ്ടതുണ്ട്.


    സ്ത്രീകൾ, ഭിന്നശേഷിയുള്ളവർ, അവശ വിഭാഗങ്ങൾ തുടങ്ങിയവയ്ക്ക് പുതിയ വിദ്യാഭ്യാസ നയം സവിശേഷ ശ്രദ്ധ നല്കുന്നുണ്ടെന്നും അദ്ദേഹം പറഞ്ഞു.


    തലശേരി ബ്ലോക്ക് വൈസ് പ്രസിഡൻറ് ശ്രീമതി. കെ ശ്യാമ വെബിനാർ ഉദ്ഘാടനം ചെയ്തു.


    വിദ്യാഭ്യാസ രംഗത്ത് സമൂലമായ പൊളിച്ചെഴുത്ത് വിഭാവന ചെയ്യുമ്പോഴും സ്വകാര്യവത്കരണത്തിനുള്ള ശ്രമങ്ങൾ എതിർക്കപ്പെടണമെന്ന് അവർ പറഞ്ഞു.


    കണ്ണൂർജില്ലാ ഫീൽഡ് പബ്ലിസിറ്റി ഓഫീസർ ബിജു മാത്യു, ഐ സി ഡി എസ് പേരാവൂർ ബ്ലോക്ക് സി ഡി പി ഒ ബിജി തങ്കപ്പൻ, തലശേരി അഡീഷണൽ സിഡിപിഒ ലക്ഷ്മി, സൂപ്പർവൈസർ ലീല , കെ എസ് ബാബു രാജൻ തുടങ്ങിയവർ പ്രസംഗിച്ചു.


    പേരാവൂർ, കൂത്തുപറമ്പ് , തലശേരി ബ്ലോക്കുകളിലെ ഐ സി ഡി എസ് പ്രവർത്തകർ വെബിനാറിൽ സംബന്ധിച്ചു.

    
    
    (Release ID: 1644419) Visitor Counter : 3