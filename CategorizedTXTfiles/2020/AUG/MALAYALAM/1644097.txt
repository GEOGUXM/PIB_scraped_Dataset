      വാര്‍ത്താവിതരണ പ്രക്ഷേപണ മന്ത്രാലയം

      പുതിയ തൊഴില്‍ സംരംഭങ്ങളെക്കുറിച്ച് വെബ്ബിനാര്‍ സംഘടിപ്പിച്ചു
      Posted On: 07 AUG 2020 4:21PM by PIB Thiruvananthpuram


    കേന്ദ്ര വാര്‍ത്ത വിതരണ പ്രക്ഷേപണ മന്ത്രാലയത്തിന്റെ കീഴില്‍ പ്രവര്‍ത്തിക്കുന്ന കോട്ടയം ഫീല്‍ഡ് ഔട്ട്‌റീച്ച് ബ്യൂറോയുടെ ആഭിമുഖ്യത്തില്‍ 'യുവാക്കളും പുതിയ സംരംഭങ്ങളും : സ്വയം പര്യാപ്തതയിലേക്ക് ഒരു ചുവട്' എന്ന വിഷയത്തില്‍ ഇന്ന് ഒരു വെബ്ബിനാര്‍ സംഘടിപ്പിച്ചു. നെഹറു യുവ കേന്ദ്ര സംസ്ഥാന ഡയറക്ടര്‍ ശ്രീ. കെ കുഞ്ഞഹമദ് വെബ്ബിനാര്‍ ഉല്‍ഘാടനം ചെയ്തു.


    ഭക്ഷ്യ സുരക്ഷയുടെ ഭാവി ഗ്രാമീണയുവാക്കളിലാണെന്നും യുവജനങ്ങളുടെ ഊര്‍ജ്ജ്വലതയും സാങ്കേതിക വിദ്യയിലുള്ള പ്രാഗല്‍ഭ്യവും കാര്‍ഷിക മേഖലയുടെ ഉന്നമനത്തിന് വളരെ അധികം സഹായകമാകുമെന്നും വെബിനാറില്‍ പങ്കെടുത്ത നബാര്‍ഡ് ആലപ്പുഴ, പത്തനംതിട്ട ജില്ലാ വികസന മാനേജര്‍ ശ്രീ. ടി കെ പ്രേമ കുമാര്‍ പറഞ്ഞു. നെഹ്റു യുവ കേന്ദ്രയുടെയും അതിനു കീഴില്‍ പ്രവര്‍ത്തിക്കുന്ന യുവജന ക്ലബ്ബുകളെയും പ്രയോജനപ്പെടുത്തി കേരളത്തിലെ കാര്‍ഷിക ഉല്‍പ്പാദന സംഘങ്ങള്‍ക്ക് കൃഷിയുടെ പുത്തന്‍ ആശയങ്ങള്‍ പകര്‍ന്നു നല്‍ണമെന്നും മൂല്യ വര്‍ദ്ധക ഉല്‍പ്പന്നങ്ങള്‍ ഉല്‍പ്പാദിപ്പിക്കുന്നതിനും ഇന്റര്‍നെറ്റിലൂടെ കാര്‍ഷിക ഉല്‍പ്പന്നങ്ങളുടെ വിപണനത്തിന് സഹായം നല്‍കണമെന്നും ശ്രീ. പ്രേമകുമാര്‍ പറഞ്ഞു.


    കൃത്രിമ മുത്തു ഉല്‍പാദന രീതികളെക്കുറിച്ച് കഴിഞ്ഞ രണ്ട് ദശാബ്ദമായി ഈ മേഖലയില്‍ പ്രവര്‍ത്തിച്ച് നേട്ടം കൈവരിച്ച കാസര്‍ഗോഡ് ജില്ലയിലെ കര്‍ഷകന്‍ ശ്രീ. കെ ജെ മാത്തച്ചന്‍ സംസാരിച്ചു. രാജ്യത്ത് ഉല്‍പ്പാദിപ്പിക്കുന്ന സ്വര്‍ണ്ണ നിറത്തിലുള്ള മുത്തുകള്‍ക്ക് വിദേശ രാജ്യങ്ങളില്‍ വളരെ അധികം ആവശ്യക്കാരുണ്ടെന്ന് ചൂണ്ടിക്കാട്ടിയ അദ്ദേഹം വെബിനാരില്‍ തന്റെ അനുഭവങ്ങള്‍ പങ്കുവെച്ചു.


    ആലപ്പുഴ , കൊല്ലം, കോട്ടയം, പത്തനംതിട്ട , തിരുവനന്തപുരം എന്നീ ജില്ലകളിലെ എന്‍.വൈ.കെ ജില്ല കോര്‍ഡിനേറ്റര്‍മാര്‍ ,വളണ്ടിയര്‍മാര്‍ , യുവജന ക്ലബ്ബുകളുടെ പ്രതിനിധികള്‍ തുടങ്ങി 67 ഓളം പേര്‍ വെബിനാറില്‍ പങ്കെടുത്തു. കോട്ടയം ഫീല്‍ഡ് ഔട്ടറിച്ച് ബ്യുറോ അസിസ്റ്റന്റ് ഡയറക്ടര്‍ ശ്രീമതി സുധ എസ് നമ്പൂതിരി , എഫ് പി എ . ശ്രീ ടി. സരിന്‍ ലാല്‍ എന്നിവര്‍ സംസാരിച്ചു.


    ***

    
    
    (Release ID: 1644097) Visitor Counter : 4