      வீட்டு வசதி மற்றும் நகர்ப்புற வறுமை ஒழிப்பு அமைச்சகம்

      தூய்மையான நகரம் என்ற பட்டத்தைத் தொடர்ந்து நான்காவது முறையாக வென்று இந்தூர் சாதனை
      Posted On: 20 AUG 2020 1:25PM by PIB Chennai


    மத்திய வீட்டு வசதி மற்றும் நகர்ப்புற விவகாரத்துறை ( தனிப்பொறுப்பு ) இணையமைச்சர் திரு . ஹர்தீப் சிங் பூரி “ தூய்மை இந்தியா இயக்கம் - நகர்ப்புறம் ( எஸ்பிஎம் - யு ) திட்டத்தின் கீழ் நிலைத்த ஆதாயங்களைத் தூய்மை ஆய்வு வழங்கும் . இந்தத் திட்டம் அனைத்து நகரங்களுக்கும் இடையே முழுவதும் தூய்மை என்ற கருத்தின் அடிப்படையில் விரிவான வழிகாட்டுதல்களை அளிக்கிறது . தூய்மை , ஆரோக்கியம் , அதிகாரமளித்தல் , முன்னேற்றம் , தன்னிறைவு புதிய இந்தியா ஆகியவற்றை உருவாக்கும் வழியை நாம் பெற்றுள்ளோம் ’’ என்று கூறியுள்ளார் . மத்திய அரசின் வீட்டு வசதி மற்றும் நகர்ப்புற விவகார அமைச்சகம், தூய்மைப் பெருவிழா என்ற தலைப்பில் ஏற்பாடு செய்திருந்த ஐந்தாவது விருது வழங்கும் நிகழ்ச்சியில் , அமைச்சகம் நடத்திய ஆய்வின் அடிப்படையில் வழங்கப்படும் தூய்மை ஆய்வு விருதுகள் 2020- ஐ அவர் வழங்கினார் . இந்தியாவின் மிகத்தூய்மையான நகரம் என்ற பட்டத்தை இந்தூர் வென்றது . சூரத் , நவி மும்பை ஆகியவை இரண்டாவது மற்றும் மூன்றாவது இடத்தை ( ஒரு லட்சத்துக்கும் அதிகமான மக்கள் தொகை கொண்ட நகரம் பிரிவில் ) வென்றன . 100 நகர்ப்புற உள்ளாட்சி அமைப்புகளுக்கும் அதிகமான பிரிவில் இந்தியாவிலேயே தூய்மையான மாநிலம் என்ற விருதை சத்தீஷ்கர் தட்டிச் சென்றது . 100 நகர்ப்புற உள்ளாட்சி அமைப்புகளுக்கும் குறைவான பிரிவில் ஜார்க்கண்ட் முதலிடம் பிடித்தது . மேலும் கூடுதலாக 117 விருதுகளை அமைச்சர் வழங்கினார் . ( விரிவான ஆய்வு முடிவுகளை www.swachhsurvekshan2020.org என்ற தளத்தில் காணலாம் ). மத்திய வீட்டு வசதி மற்றும் நகர்ப்புற விவகாரத்துறைச் செயலர் திரு . துர்கா சங்கர் மிஸ்ரா , மாநிலங்களின் தலைமைச் செயலர்கள் , முதன்மைச் செயலர்கள் , நகராட்சி ஆணையர்கள் , தூய்மைப் பணியாளர்கள் உள்ளிட்டோர் இந்த இணைய நிகழ்ச்சியில் கலந்து கொண்டனர் .


    வீடுகளில் கழிவறைகள் கட்டும் திட்டத்தின் தேர்வு செய்யப்பட்ட பயனாளிகள் , சுகாதாரப் பணியாளர்கள் , கழிவுகளை அகற்றுபவர்கள் , தூய்மை இந்தியா (நகரம்) திட்டத்துடன் தொடர்புடைய சுய உதவிக் குழுக்களின் உறுப்பினர்கள் என நாடு முழுவதையும் சேர்ந்த பல்வேறு தரப்பினருடன் அமைச்சர் கலந்துரையாடினார் . இந்த நிகழ்ச்சி https://webcast.gov.in/mohua என்ற வலைதளத்திலும் , தூய்மை இந்தியா (நகரம்) திட்டம் கையாளும் சமூக ஊடகங்களிலும் நேரடியாக வெளியானது .


    விருது வென்றவர்கள் மற்றும் பொதுமக்கள் இடையே உரையாற்றிய அமைச்சர் , “ ஐந்து ஆண்டுகளுக்கு முன்பு பிரதமர் தூய்மை இந்தியா என்னும் கனவு கண்டார் . இன்று , அந்தக் கனவை , இந்தியாவின் நகர்ப்புற மக்கள் அனைவரும் ஒன்று சேர்ந்து எவ்வாறு நனவாக்கியுள்ளனர் என்பதை அறிந்து , நாம் பெருமையும் , பெருமிதமும் கொள்கிறோம் . கடந்த ஐந்து ஆண்டுகளில் இந்த இயக்கம் எவ்வாறு மக்களின் சுகாதாரம் , வாழ்வாதாரம் , வாழ்க்கைத்தரம் , மிக முக்கியமாக அவர்களது சிந்தனைகள் மற்றும் நடத்தை ஆகியவற்றில் தாக்கத்தை ஏற்படுத்தியுள்ளது என்பதை நாம் காண்கிறோம் ’’, எனக்கூறினார் . நம் இல்லங்களில் சேரும் கழிவுகளை முறையாகப் பிரித்தல் , ஒற்றைப் பயன்பாட்டு பிளாஸ்டிக் பொருள்களைப் பயன்படுத்தாமை , தூய்மைப் பணியாளர்களை மரியாதையுடனும் , கண்ணியத்துடனும் நடத்துதல் ஆகியவற்றைக் கடைப்பிடித்து , உரிய சுகாதார முறைகளைக் கையாண்டு , உண்மையான தூய்மை வீரர் என்ற வகையில் ஒவ்வொருவரும் தங்கள் பங்கை ஆற்ற வேண்டும் என்று அமைச்சர் மேலும் வலியுறுத்தினார் .


    தரவரிசை பட்டியலைக் காண , https://swachhsurvekshan2020.org/Rankings தளத்தை அணுகவும் .


    ******

    
    
    (Release ID: 1647276) Visitor Counter : 15
    
    
      Read this release in: Malayalam , English , Urdu , Hindi , Marathi , Manipuri , Bengali , Punjabi , Gujarati , Odia , Telugu