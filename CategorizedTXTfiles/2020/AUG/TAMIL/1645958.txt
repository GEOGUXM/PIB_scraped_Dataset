      நிதி அமைச்சகம்

      மூலதனச் செலவுகள் குறித்த 3-வது ஆய்வுக் கூட்டத்தை மேற்கொண்டார் நிதியமைச்சர்
      Posted On: 14 AUG 2020 5:17PM by PIB Chennai


    மத்திய நிதி , பெருவணிக நிறுவனங்கள் விவகாரத்துறை அமைச்சர் திருமதி நிர்மலா சீதாராமன் இன்று காணொளிக் காட்சி மூலம் கப்பல்துறை , சாலைப்போக்குவரத்து மற்றும் நெடுஞ்சாலைத்துறை , வீட்டுவசதி மற்றும் நகரப்புற விவகாரத்துறை , பாதுகாப்பு மற்றும் தொலைத்தொடர்பு துறை ஆகிய அமைச்சகங்களின் செயலர்கள் , இந்த அமைச்சகங்களின் கீழ் இயங்கும் 7 மத்திய பொதுத்துறை நிறுவனங்களின் தலைவர் மற்றும் மேலாண்மை இயக்குநர்கள் ஆகியோருடன் இந்த நிதியாண்டின் மூலதனச் செலவு குறித்து ஆய்வு மேற்கொண்டார் . இந்த வகையில் நடைபெறும் மூன்றாவது கூட்டமாகும் இது . கோவிட் -19 பின்னணியில் , பொருளாதார வளர்ச்சியை துரிதப்படுத்துவது பற்றி சம்பந்தப்பட்ட அனைவருடனும் அவர் ஆலோசனை நடத்தினார் .


    2020-21- ஆம் நிதியாண்டில் , இந்த 7 நிறுவனங்களுக்கான ஒட்டுமொத்த மூலதனச் செலவு இலக்கு ரூ .1,24,825 கோடியாகும் . 2019-20- ஆம் நிதியாண்டில் , 7 நிறுவனங்களுக்கு நிர்ணயிக்கப்பட்ட ரூ .1,29,821 கோடியில் , ரூ .1,14,730 கோடி என்ற இலக்கு எட்டப்பட்டது . இது , 88.37 சதவீதம் ஆகும் . 2019-20 நிதியாண்டின் முதலாம் காலாண்டில் , எட்டப்பட்டது 20,172 கோடி (!5.53%) , ஜூலை 2020 வரை ( 2020-21 நிதியாண்டு ) ரூ .24,933 கோடி (20%) எட்டப்பட்டது .


    இந்த நிதியாண்டின் (2020-21) இரண்டாவது காலாண்டு முடிவுக்குள் மூலதனச் செலவு இலக்கை 50 சதவீதம் அளவுக்கு எட்டுவதை உறுதிசெய்ய சம்பந்தப்பட்ட செயலர்கள் மத்திய பொதுத்துறை நிறுவனங்களின் செயல்பாட்டுத் திறனை உன்னிப்பாகக் கண்காணிக்க வேண்டும் என்று நிதியமைச்சர் கேட்டுக் கொண்டார் . இதற்கு உரிய திட்டமிடுதலை மேற்கொள்ள வேண்டும் என அவர் வலியுறுத்தினார் .


    இந்தியப் பொருளாதார வளர்ச்சியை தூண்டுவதில் மத்திய பொதுத்துறை நிறுவனங்கள் முக்கிய பங்காற்றுவதாக குறிப்பிட்ட நிதியமைச்சர் , பொதுத்துறை நிறுவனங்கள் சிறந்த முறையில் செயல்பட்டு , தங்களது இலக்குகளை எட்ட வேண்டும் என ஊக்குவித்தார் . 2020-21 நிதியாண்டில் அவர்களுக்கு ஒதுக்கப்பட்ட தொகையை உரிய முறையில் , குறிப்பிட்ட காலத்துக்குள் செலவழிக்க வேண்டும் என அவர் கேட்டுக்கொண்டார் . பொதுத்துறை நிறுவனங்களின் சிறந்த செயல்திறன் , கோவிட் -19 தொற்றால் ஏற்பட்ட பாதிப்பிலிருந்து பொருளாதாரம் மீள்வதற்கு பெரிதும் உதவும் என்று அவர் கூறினார் .


    கோவிட் -19 தொற்று உள்பட பல்வேறு காரணங்களால் உருவாகியுள்ள சவால்களால் ஏற்பட்டுள்ள நெருக்கடி குறித்து பொதுத்துறை நிறுவனங்கள் விவாதித்தன . அசாதாரணமான நிலைமைக்கு அசாதாரணமான முயற்சிகள் தேவைப்படுவதாகவும் , ஒன்றுபட்ட முயற்சிகள் மூலம் , நாம் சிறப்பாக செயல்படுவதுடன் மட்டுமல்லாமல் , இந்திய பொருளாதாரம் மிகச்சிறந்த பயன்களை அடைய உதவும் என்று நிதியமைச்சர் தெரிவித்தார் .


    *************

    
    
    (Release ID: 1645958) Visitor Counter : 9
    
    
      Read this release in: English , Urdu , Marathi , Hindi , Bengali , Manipuri , Punjabi , Telugu