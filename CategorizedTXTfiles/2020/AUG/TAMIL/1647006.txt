      மத்திய அமைச்சரவை

      இந்திய விமான நிலைய ஆணையத்தின் ஜெய்ப்பூர், குவகாத்தி, திருவனந்தபுரம் ஆகிய மூன்று விமான நிலையங்களை பொதுத்துறை தனியார் கூட்டுமுயற்சியில் குத்தகைக்கு விடுவதற்கான கருத்துருவுக்கு மத்திய அமைச்சரவை ஒப்புதல்.
      Posted On: 19 AUG 2020 4:31PM by PIB Chennai


    பிரதமர் திரு . நரேந்திர மோடி தலைமையில் நடைபெற்ற மத்திய அமைச்சரவைக் கூட்டத்தில் , இந்திய விமான நிலைய ஆணையத்தின் ஜெய்ப்பூர் , குவகாத்தி , திருவனந்தபுரம் ஆகிய மூன்று விமான நிலையங்களை பொதுத்துறை , தனியார் கூட்டு முயற்சியில் குத்தகைக்கு விடுவதற்கான கருத்துருவுக்கு ஒப்புதல் வழங்கப்பட்டுள்ளது .


    இந்திய விமானநிலைய ஆணையம் நடத்திய ஏலப்போட்டியில் வெற்றி பெற்றதாக அறிவிக்கப்பட்ட அதானி எண்டர்பிரைசஸ் நிறுவனத்துக்கு இயக்கி , பராமரித்து , மேம்படுத்துவதற்காக 50 ஆண்டுகளுக்கு இந்த விமான நிலையங்களை குத்தகைக்கு விடுவதற்கு மத்திய அமைச்சரவை ஒப்புதல் வழங்கியுள்ளது .


    பொதுத்துறையில் தேவைப்படும் முதலீட்டைத் திரட்டுவதுடன் , சேவை வழங்குவதில் உயர்திறன் , நிபுணத்துவம் , தொழில் வல்லமையை இத்திட்டம் கொண்டு வரும் .


    பின்புலம்


    இந்திய விமானநிலைய ஆணையத்தின் தில்லி , மும்பை விமான நிலையங்களை பொதுத்துறை தனியார் கூட்டு முயற்சியில் இயக்கி , பராமரித்து , மேம்படுத்துவதற்காக பத்தாண்டுகளுக்கு முன்பு அரசு குத்தகைக்கு விட்டுள்ளது .


    இந்தக் கூட்டு முயற்சி அனுபவமும் , உலகத்தரமும் வாய்ந்த விமான நிலையங்களை உருவாக்கி , விமானப் பயணிகளுக்கு தரமான திறன்மிக்க சேவைகளை வழங்க உதவியுள்ளது . மேலும் இந்தத் திட்டம் , இந்திய விமான நிலைய ஆணையத்துக்கு வருவாயை அதிகரித்து , நாட்டின் இதர பகுதிகளில் விமான நிலையங்களையும் , விமான வழிகாட்டுக் கட்டமைப்பையும் மேம்படுத்துவதில் கவனம் செலுத்த உதவியுள்ளது . பொதுத்துறை தனியார் கூட்டுமுயற்சிகள் ( பிபிபி ) மூலம் பெறும் வருவாயைக் கொண்டு இந்திய விமானநிலைய ஆணையம் இரண்டாம் நிலை , மூன்றாம் நிலை நகரங்களில் கட்டமைப்பு வசதிகளை உருவாக்கவும் , தனது விமான நிலையங்களை சர்வதேசத் தரத்திற்கு மேம்படுத்தவும் முடிந்துள்ளது . இந்தியாவில் உள்ள இந்தக் கூட்டுமுயற்சி விமான நிலையங்கள் , விமானநிலைய சேவை தரத்திற்கான , சர்வதேச விமான நிலையங்கள் கவுன்சில் பட்டியலில் முதல் 5 இடங்களை தொடர்ந்து பிடித்து வந்துள்ளன .


    எனவே , இந்திய விமானநிலைய ஆணையத்தின் மேலும் பல விமான நிலையங்களை இதே பிபிபி முறையில் பொதுத்துறை தனியார் கூட்டுமுயற்சி மதிப்பீட்டுக் குழுவின் மூலம் குத்தகைக்கு விட அரசு தீர்மானித்தது . இந்த மதிப்பீட்டுக் குழுவின் வரம்புக்கு அப்பாற்பட்ட விஷயங்கள் பற்றி முடிவெடுக்க அதிகாரமளிக்கப்பட்ட செயலர்கள் குழுவையும் அரசு அமைத்துள்ளது .


    பொதுத்துறை - தனியார் கூட்டு முயற்சி மதிப்பீட்டுக்குழு பரிவர்த்தனை ஆவணங்களுக்கு ஒப்புதல் வழங்கியுள்ளது . நிதி ஆயோக் , மத்திய நிதி அமைச்சகத்தின் செலவினத்துறை , பொருளாதார விவகாரத்துறை ஆகியவற்றின் பிரதிநிதிகள் அடங்கிய அதிகாரமளிக்கப்பட்ட செயலர்கள் குழுவின் வழிகாட்டுதல்கள் மற்றும் கண்காணிப்பின் கீழ் , முழுமையான ஏல நடைமுறைகள் மேற்கொள்ளப்பட்டுள்ளன .


    இந்திய விமான நிலைய ஆணையம் , 14.12.2018 அன்று கருத்துரு வேண்டுகோளை வெளியிட்டது . பயணிகள் கட்டண அடிப்படையில் சர்வதேச ஏலப்போட்டி மூலம் விண்ணப்பங்கள் வரவேற்கப்பட்டன . தொழில்நுட்ப ஏல விண்ணப்பங்கள் 16.02.2019 – இல் திறக்கப்பட்டன . தகுதிபெற்ற போட்டியாளர்களின் நிதி விண்ணப்பங்கள் 25.02.2019/26.02.2019 தேதிகளில் திறக்கப்பட்டன . அதானி எண்டர்பிரைசஸ் நிறுவனம் , ஜெய்ப்பூர் , குவகாத்தி , திருவனந்தபுரம் ஆகிய மூன்று விமானநிலையங்களுக்குமான அனைத்து ஏலப்போட்டிகளிலும் பயணிகள் கட்டண விகிதத்தின் அடிப்படையில் அதிக தொகை குறிப்பிட்டு வெற்றி பெற்றது .


    ---------------------------------------------------------------

    
    
    (Release ID: 1647006) Visitor Counter : 14
    
    
      Read this release in: English , Urdu , Hindi , Marathi , Bengali , Assamese , Manipuri , Punjabi , Gujarati , Odia , Telugu , Kannada , Malayalam