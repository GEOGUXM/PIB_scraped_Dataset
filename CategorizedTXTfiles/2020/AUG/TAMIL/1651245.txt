      சிறப்பு சேவைகள் மற்றும் கட்டுரைகள்

      பிரதமர் தொடங்கி வைத்த தேசிய டிஜிட்டல் ஆரோக்கிய லட்சிய நோக்குத் திட்டம், ஆரோக்கியத்தைப் பேணும் நடைமுறையில் புரட்சியை ஏற்படுத்தும்
      Posted On: 19 AUG 2020 1:49PM by PIB Chennai


    தேசிய டிஜிட்டல் ஆரோக்கிய லட்சிய நோக்குத் திட்டத்தின் அங்கமாக பிரதமர் திரு. நரேந்திர மோடி அறிவித்துள்ள ஆரோக்கிய அடையாள அட்டைத் திட்டம் இந்தியாவில் ஆரோக்கியத்தைப் பேணும் நடைமுறையில் புரட்சியை ஏற்படுத்தும். குழந்தைகளுக்கு நோய் எதிர்ப்பு சக்தியை அதிகரிப்பதில் தாய்ப்பால் ஊட்டுதலின் முக்கியத்துவம் மற்றும் வெள்ளையனே வெளியேறு இயக்கப் போராட்டம் குறித்த தலைப்பில் தகவல் ஒலிபரப்பு அமைச்சகத்தின் கீழ் செயல்படும் கள மக்கள் தொடர்பு அலுவலகத்தின் திருச்சிராப்பள்ளி பிரிவும் , பெரம்பலூர் மாவட்ட சுகாதாரச் சேவைகள் துறை ஐ.சி.டி.எஸ். துணை இயக்குநர் அலுவலகமும் இணைந்து இணையவழிப் பயிலரங்கை நடத்தின. அதில் பங்கேற்றவர்கள் இந்தக் கருத்தை வலியுறுத்தினர்.


    பெரம்பலூர் மாவட்டத்தில் கோவிட் -19 பாதிப்பு மிகச் சிறப்பாகக் கட்டுப்படுத்தப் பட்டிருப்பதாக , தலைமை உரையாற்றிய திரு. ஜே. காமராஜ் தெரிவித்தார். தமிழகத்தில் 3.5 லட்சம் பேருக்கு கோவிட் பாதிப்பு ஏற்பட்ட நிலையில் பெரம்பலூர் மாவட்டத்தில் தான் பாதிப்பு குறைவாக உள்ளது என அவர் குறிப்பிட்டார். கோவிட்-19 நோயைக் கட்டுப்படுத்துவதில் சிறப்பாகப் பணியாற்றி வரும் மாவட்ட சுகாதார அலுவலர்கள் மற்றும் ஐ.சி.டி.எஸ். அலுவலர்களை அவர் பாராட்டினார். பிரதமர் திரு. நரேந்திர மோடி சுதந்திர நாள் உரையில் அறிவித்த ஆரோக்கிய அடையாள அட்டைத் திட்டம், நாட்டின் ஆரோக்கியம் பேணுதல் நடைமுறையில் புரட்சியை ஏற்படுத்தும் என்று அவர் கூறினார். தங்கள் வாழ்வில் வெற்றிகளைப் பெறுவதற்கு சுதந்திரப் போராட்ட வீரர்கள் செய்த தியாகங்களை நினைவுகூர வேண்டியதன் முக்கியத்துவம் பற்றி அவர் பேசினார். மகாத்மா காந்தியின் அழைப்பை ஏற்றுத் தொடங்கிய வெள்ளையனே வெளியேறு இயக்கம் மக்களின் இயக்கமாக மாறியதால், சுதந்திரத்தில் வந்து நிறைவு பெற்றது என அவர் தெரிவித்தார்.


    திருச்சிராப்பள்ளி கள விளம்பர அலுவலர் திரு. கே. தேவிபத்மநாபன் அறிமுக உரையாற்றிய போது , - என்று தணியும் இந்த சுதந்திர தாகம், என்று மடியும் எங்கள் அடிமையின் மோகம் - என்ற மகாகவி பாரதியாரின் பாடலை நினைவுகூர்ந்தார். 1942 ஆகஸ்ட் 8 ஆம் தேதி பம்பாய் காங்கிரஸ் கூட்டத்தில் `செய் அல்லது செத்துமடி' என்று மகாத்மா காந்தி உறுதியுடன் அழைப்பு விடுத்தது, அதைத் தொடர்ந்து 1947 வரையில் நடந்த நிகழ்வுகளை அவர் பட்டியலிட்டார். பாரதியார், வீரபாண்டிய கட்டபொம்மன், திருப்பூர் குமரன், வாஞ்சிநாதன், வேலு நாச்சியார், சுப்பிரமணிய சிவா, மருது பாண்டியர், பூலித்தேவர் போன்றவர்களின் தியாகங்கள் தன்னலமற்றவையாக இருப்பதால் தொடர்ந்து நமக்கு உத்வேகம் தந்து கொண்டிருக்கின்றன என்று அவர் குறிப்பிட்டார். காந்தி விடுத்த அழைப்பின்படி ராஜாஜி தலைமையில் நடந்த வேதாரண்யம் உப்பு சத்தியாகிரகப் போராட்டம் பற்றி அவர் நினைவுகூர்ந்தார். உப்பளம் தொடர்பான பிரிட்டிஷ் சட்டத்திற்கு எதிராக, திருச்சியில் தொடங்கி வேதாரண்யம் வரை நடந்த அந்தப் போராட்ட நிகழ்வுகளை அவர் விவரித்தார்.


    மகாத்மா காந்தியின் அஹிம்சை வழிப் போராட்டம் உலக அளவில் போராட்டத்தின் பாதையை மாற்றுவதாக அமைந்தது என்று திருச்சியில் நேரு யுவகேந்திராவில் இளைஞர் ஒருங்கிணைப்பாளராகப் பணியாற்றி ஓய்வுபெற்ற திரு. கே. சுப்பிரமணியன் கூறினார். பெரியார் , காமராஜ், ராஜாஜி, வாஞ்சிநாதன், கொடிகாத்த குமரன் மற்றும் பல சுதந்திரப் போராட்ட வீரர்களின் தியாகங்களை அவர் பட்டியலிட்டார். தன்னுடைய புரட்சிகரமான கவிதைகள் மூலம், சுதந்திரத்துக்காகப் போராடுமாறு இளைஞர்களுக்கு மகாகவி பாரதியார் எப்படி உத்வேகம் ஊட்டினார் என்பது பற்றி அவர் பேசினார்.


    குழந்தைகளின் ஒட்டுமொத்த ஆரோக்கியத்திற்கு , தாய்ப்பால் கொடுப்பது எந்த அளவுக்கு முக்கியமானது என்பதை பெரம்பலூர் மாவட்ட ஒருங்கிணைந்த குழந்தை மேம்பாட்டு திட்ட ( Integrated child development scheme – ICDS) அதிகாரி திருமதி டி. புவனேஸ்வரி வலியுறுத்தினார். குழந்தைக்கு நோய் எதிர்ப்பு சக்தியை அதிகரித்தல் மற்றும் குழந்தையின் வளர்ச்சிக்குத் தாய்ப்பால் முக்கியம் என்பதால் , தாய்க்கும் சத்துமிகுந்த உணவு தர வேண்டியது அவசியம் என்று அவர் கூறினார்.


    குழந்தைக்கு ஆறு மாதங்களுக்கு தாய்ப்பால் மட்டுமே கொடுக்க வேண்டும் என்று மருத்துவ அதிகாரியான டாக்டர் மகாலட்சுமி குறிப்பிட்டார். தாய்ப்பாலில் புரதங்கள் , முக்கியமான கொழுப்பு சத்துகள் மற்றும் முக்கியமான வைட்டமின்கள் இருப்பதாக அவர் தெரிவித்தார். குழந்தைக்கு 15 முதல் 20 நிமிட நேரம் செலவழித்து பாலூட்ட வேண்டும் என தாய்மார்களை அவர் கேட்டுக் கொண்டார். கேள்வி ஒன்றுக்குப் பதில் அளித்த அவர், கோவிட் பாதிப்புக்கு ஆளான தாயும் குழந்தைக்குப் பால் கொடுக்கலாம் என்று கூறினார். ஆனால் அந்தத் தாய் முகக்கவச உறை அணிந்து கொண்டு, ஆரோக்கியத்துக்கான விதிமுறைகளைப் பின்பற்ற வேண்டும் என்றும் அவர் குறிப்பிட்டார்.


    திருச்சிராப்பள்ளி மக்கள் தொடர்பு கள விளம்பர உதவியாளர் திரு. கே. ரவீந்திரன் , இந்த நிகழ்ச்சியை ஒருங்கிணைப்பு செய்தார். அவர் நன்றி உரை ஆற்றினார். இணையவழியில் பங்கேற்றவர்களுக்கு இ-சான்றிதழ்கள் வழங்கப்பட்டன. திருச்சிராப்பள்ளி மற்றும் பெரம்பலூர் மாவட்டங்களில் பல்வேறு தரப்பினரில் 225க்கும் மேற்பட்டவர்கள் இதில் பங்கேற்றனர். தமிழ்நாடு மற்றும் புதுவை பிராந்திய மக்கள் தொடர்பு மையத்தின் யூடியூப் மூலம் இந்த இணையவழி பயிலரங்கு நேரடியாக ஒளிபரப்பு செய்யப்பட்டது.


    

    
    (Release ID: 1651245) Visitor Counter : 2
    
    
      Read this release in: English