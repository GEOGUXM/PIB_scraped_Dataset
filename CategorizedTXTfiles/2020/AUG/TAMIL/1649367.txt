      சிறப்பு சேவைகள் மற்றும் கட்டுரைகள்

      உலகின் இலட்சக்கணக்கான சவால்களுக்கு கோடிக்கணக்கான தீர்வுகள் வழங்கும் திறன் இந்தியாவிடம் உள்ளது என பிரதமர் திரு.நரேந்திர மோடி பெருமிதம்: “உள்ளூர்ப் பொருள்களுக்குக் குரல் கொடுப்போம்’’ என்னும் தாரக மந்திரத்தைப் பயன்படுத்தி தன்னிறைவு இந்தியா என்னும் தொலைநோக்கை அடைய 130 கோடி மக்களுக்கும் தமது சுதந்திர தின உரையில் வலியுறுத்தல்.
      Posted On: 28 AUG 2020 8:32PM by PIB Chennai


    சுதந்திர தினத்தன்று பிரதமர் திரு . நரேந்திர மோடி நாட்டு மக்களுக்கு ஆற்றிய உரை குறித்து மக்களிடையே விழிப்புணர்வை ஏற்படுத்தும் வகையில் , வெபினார் ஒன்று இன்று நடைபெற்றது . மத்திய தகவல் ஒலிபரப்பு அமைச்சகத்தின் மண்டல மக்கள் தொடர்புப் பிரிவு மற்றும் சென்னை பத்திரிகை தகவல் அலுவலகம் இதனை ஏற்பாடு செய்திருந்தது .


    பிரதமர் அறிவித்த பல்வேறு திட்டங்கள் மற்றும் கொள்கைகள் குறித்து பல்வேறு துறைகளைச் சேர்ந்த நிபுணர்கள் விளக்கினர் . தமிழ்நாடு , புதுச்சேரி ஆர்பிஐ - யின் முன்னாள் மண்டல இயக்குநர் டாக்டர் ஜே . சதக்கத்துல்லா , நிதித்துறைக்கான முன்முயற்சிகள் மற்றும் திட்டங்கள் குறித்து பங்கேற்றவர்களிடம் விளக்கினார் . “ ஜன் தன் வங்கிகள் உதவியுடன் , 40 கோடிக்கும் அதிகமானோர் கணக்குகளைத் தொடங்கினர் . இந்தியா முழுவதும் மொபைல் கட்டமைப்பை இணைக்க ஆதார் பெரிதும் உதவியது ” என்று கூறினார் .


    நிதித்துறை உண்மையிலேயே உலகமயமாக்கப்பட்டு , தொழில்நுட்பத்தைச் சிறப்பாகப் பயன்படுத்தி வருகிறது . நிதித் துறையில் , அரசு எடுத்த பல்வேறு நடவடிக்கைகளால் , அது வலுவடைந்துள்ளதுடன் , மக்களிடையே நம்பிக்கை உணர்வை ஏற்படுத்தியுள்ளது என்றார் அவர் .


    “ சிறு மற்றும் நடுத்தரத் தொழில் நிறுவனங்களில் , சுமார் 11 கோடி பேர் பணியாற்றுவதால் , நாட்டின் பொருளாதாரத்துக்கு அவை மிகவும் முக்கியமானவை . பிரதம மந்திரி முத்ரா திட்டத்தின் மூலம் , 25 கோடி தொழில் முனைவோர் பயனடைந்துள்ளனர் ’’ என்று அவர் கூறினார் .


    தேசிய டிஜிட்டல் சுகாதார இயக்கத்தின் பயன்கள் குறித்து விவரித்த மூத்த பத்திரிகையாளர் திரு . ஆர் . வெங்கடேஷ் , “ இத்திட்டத்தின் கீழ் , அனைத்துக் குடிமக்களுக்கும் சுகாதார அடையாள அட்டை வழங்கப்படும் . செய்து கொள்ளப்பட்டப் பரிசோதனை , நோய் பாதிப்பு , நோய் கண்டறிதல் , சிகிச்சை , கொடுக்கப்பட்ட மருந்துகள் உள்ளிட்ட முழுமையான சுகாதார வரலாறு அதில் கொடுக்கப்பட்டிருக்கும் . இந்தச் சுகாதார அட்டையின் உதவியுடன் , நோயாளியின் உடல்நலத் தகவல்களை மருத்துவரால் எளிதில் அறிந்து கொள்ள முடியும் . இது பரிசோதனைகள் மற்றும் நோய் கண்டறிதலை மீண்டும் மேற்கொள்வதைத் தவிர்க்க உதவும் . சுகாதார அடையாள அட்டை டிஜிட்டல் வடிவில் மத்திய சர்வரில் சேமிக்கப்படுவதால் , இதை எந்தப் பகுதியிலிருந்தும் அணுக முடியும் ’’ என்று கூறினார் . இந்தத்திட்டம் மருத்துவர்கள் , மருத்துவமனைகள் , மருந்துக்கடைகள் உள்ளிட்ட மருத்துவத் துறையினர் அனைவரையும் இணைக்கக் கூடியதாகும் என அவர் தெரிவித்தார் .


    இந்த முன்முயற்சி மூலம் , அடுத்த பத்தாண்டுகளில் , அநேகமாக அனைத்து குடிமக்களின் சுகாதாரப் பதிவு டிஜிட்டல்மயமாக்கப்படும் . இதன் மூலம் மருத்துவர்கள் நோயாளிகளின் ஆரோக்கியத்தை உன்னிப்பாகக் கவனிக்க இயலும் என்று அவர் கூறினார் . சுகாதார ஆவணங்களை முடக்குவதைத் தவிர்க்கும் வகையில் , இந்த தகவல்கள் அனைத்தும் பாதுகாப்பாக வைக்கப்படும் என மத்திய அரசு உறுதியளித்துள்ளது என திரு . வெங்கடேஷ் கூறினார் . ஆரம்ப சுகாதார மையங்களின் உள்கட்டமைப்பு மேம்பாட்டை நோக்கிய ஒரு முன்னேற்றம் இத்திட்டம் என்று அவர் மேலும் தெரிவித்தார் .


    ஒரு நாடு ஒரே ரேசன் அட்டைத் திட்டம் குறித்து விளக்கிய திரு . ஆர் . வெங்கடேஷ் , புலம் பெயர்ந்த தொழிலாளர்கள் இத்திட்டத்தின் மூலம் பயனடைவார்கள் என்றார் . ஒவ்வொரு மாநிலத்திலும் ரேசன் முறை மாறுபட்டிருப்பதால் , புலம் பெயர்ந்த தொழிலாளர்கள் பாதிக்கப்படுகின்றனர் . இந்தப் புதிய திட்டத்தின் மூலம் , மக்களின் ஆவணங்கள் டிஜிட்டல்மயமாக்கப்பட்டு , தங்கள் சொந்த மாநிலங்களில் பெறத் தகுதி பெற்ற மானிய விலைப் பொருள்களை பிற இடங்களில் பெறுவதற்கு வழி ஏற்படும் என்று அவர் கூறினார் .


    பிரதம மந்திரி பாரதிய ஜன ஔஷதி பரியோஜனா குறித்துப் பேசிய , பிரதமர் பாரதிய ஜன் ஔஷதி கோவை மையத்தின் உரிமையாளர் திருமதி . பி . பாக்யலட்சுமி , ஒரே விதமான மருந்துக்கலப்புள்ள பொதுவான மருந்துகள் ( Generic Drug ) பற்றிய விழிப்புணர்வு பரவலாக உள்ளது என்றும் , 2017- இல் நாளொன்றுக்கு 10 அல்லது 15 ஆக இருந்த எண்ணிக்கை 2020- இல் 100 ஆக உயர்ந்துள்ளது என்றும் கூறினார் . “ பொதுவான மருந்துகளின் உபயோகத்தில் , தற்போதைய தொற்றுப் பரவல் காலத்தில் ஏழை மக்கள் முக்கிய பயனாளர்களாக உள்ளனர் . நீரிழிவு , உயர் ரத்த அழுத்தம் , புற்றுநோய் போன்ற முக்கிய நோய்களுக்கான மருந்துகள் இக்கடைகளில் குறைந்த விலையில் கிடைக்கின்றன ’’ என்று அவர் கூறினார் . மருந்துகள் தவிர , இன்சுலினும் குறைந்த விலையில் விற்கப்படுவதாகவும் , சானிடரி நாப்கின்கள் ஒரு பட்டை ஒரு ரூபாய் விலையில் விற்கப்படுகின்றன என்றும் அவர் தெரிவித்தார் .


    கோவை கண்ணம்பாளையத்தைச் சேர்ந்த திரு . சுப்பிரமணியம் தனது அனுபவத்தைப் பகிர்ந்து கொண்டார் . கடந்த 20 ஆண்டுகளாக , உயர் ரத்த அழுத்தத்துக்கு தான் மருந்து எடுத்துக் கொள்வதாகவும் , 2017 முதல் பொது மருந்தை எடுத்துக் கொள்வதால் , மாதத்திற்கு ரூ .1500 வீதம் மருந்துச் செலவை தான் மிச்சப்படுத்துவதாகவும் அவர் கூறினார் . சுமார் 200 பேரிடம் இதுகுறித்த விழிப்புணர்வை தான் ஏற்படுத்தியதாக அவர் தெரிவித்தார் .


    சென்னை மண்டல மக்கள் தொடர்புப் பிரிவு இணை இயக்குநர் திரு . ஜே . காமராஜ் , சுதந்திர தினத்தன்று பிரதமர் ஆற்றிய உரையின் சாரத்தை சுருக்கமாக விளக்கினார் . இந்தியா தன்னிறைவை அடைய வேண்டுமென்ற பிரதமரின் தொலைநோக்கை அவர் எடுத்துரைத்தார் . உலகின் இலட்சக்கணக்கான சவால்களுக்கு கோடிக்கணக்கான தீர்வுகள் வழங்கும் திறன் இந்தியாவிடம் உள்ளது என பிரதமர் பெருமிதத்துடன் பேசியதைச் சுட்டிக்காட்டிய அவர் , “ உள்ளூர்ப் பொருள்களுக்குக் குரல் கொடுப்போம் ’’ என்னும் தாரக மந்திரத்தைப் பயன்படுத்தி , தன்னிறைவு இந்தியா என்னும் தொலைநோக்கை அடைய 130 கோடி மக்களுக்கும் அவர் அழைப்பு விடுத்ததைச் சுட்டிக்காட்டினார் . மறுதிறன் மற்றும் உயர்திறன் மூலம் இதனை எட்டலாம் . புதிய கல்விக் கொள்கை , புதுமையான கண்டுபிடிப்பு மற்றும் ஆராய்ச்சி மூலம் இந்தியாவைத் தன்னிறைவு பெற்ற நாடாக மாற்ற முடியும் என்பதை வலியுறுத்துவதாக அவர் கூறினார் . விவசாயத்தில் தன்னிறைவைப் பெற உதவிய விவசாயிகளை பிரதமர் பாராட்டியதை அவர் பகிர்ந்து கொண்டார் . விவசாய உற்பத்தி சந்தைப்படுத்துதல் குழு சட்டத்தில் கொண்டு வரப்பட்ட சீர்திருத்தங்களை விளக்கிய அவர் , இது விவசாயிகளின் விற்பனை பேர ஆற்றலை அதிகரித்துள்ளதாக கூறினார் . பிரதமர் தமது உரையில் , புதிய விவசாயக் கட்டமைப்பு நிதியாக 100000 கோடி ஒதுக்குவது பற்றிக் குறிப்பிட்டதை அவர் சுட்டிக்காட்டினார் . நிகிழ்ச்சியில் அவர் நன்றியுரையும் நிகழ்த்தினார் .


    முன்னதாக வரவேற்புரையாற்றிய சென்னை பத்திரிகை தகவல் அலுவலக இயக்குநர் திரு . குருபாபு பலராமன் , பிரதமரின் உரையின் தொலைநோக்கு பற்றி விவாதிப்பதன் முக்கியத்துவம் குறித்து வலியுறுத்தினார் . வரும் ஆண்டுகளில் இந்தியா பெரும் உச்சத்தை எட்டுவதற்கு சாத்தியமான திட்டம் இது என்று அவர் குறிப்பிட்டார் . --------------------------------------------------------------------------------------------


    தமிழ்நாடு , புதுச்சேரி ஆர்பிஐ மண்டல முன்னாள் இயக்குநர் டாக்டர் . ஜே . சதக்கத்துல்லா வெபினாரில் உரையாற்றுகிறார்


    சென்னை பத்திரிகை தகவல் அலுவலக இயக்குநர் திரு . பி . குருபாபு பலராமன் வெபினாரில் உரையாற்றுகிறார்


    Shri. Venkatesh, Senior Journalist addressing in the webinar


    பிரதம மந்திரி பாரத் ஜன் ஔஷதி மையத்தின் உரிமையாளர் திருமதி பி . பாக்யலட்சுமி வெபினாரில் உரையாற்றுகிறார்


    Shri. J. Kamaraj, Joint Director, Regional Outreach Bureau, Chennai addressing in the webinar.


    வெபினாரின் ஒரு காட்சி

    
    
    (Release ID: 1649367) Visitor Counter : 6
    
    
      Read this release in: English