      குடியரசுத் துணைத் தலைவர் செயலகம்

      நீதித்துறையின் அனைத்து மட்டத்திலும் வழக்குகள் தேக்கம் அதிகரித்து வருவது குறித்து குடியரசு துணைத் தலைவர் கவலை
      Posted On: 04 AUG 2020 12:52PM by PIB Chennai


    உச்சநீதிமன்றம் முதல் கீழமை நீதிமன்றங்கள் வரை வழக்குகள் மலை போல் தேங்கி வருவது அதிகரித்துள்ளது குறித்து குடியரசு துணைத் தலைவர் திரு . எம் . வெங்கையா நாயுடு இன்று கவலை தெரிவித்துள்ளார் . இந்தப் பிரச்சினைக்கு தீர்வு காண அரசும் , நீதித்துறையும் விரைந்து நீதி கிடைப்பதை உறுதி செய்ய வேண்டும் என அவர் வலியுறுத்தியுள்ளார் .


    ஆந்திரா பல்கலைக் கழகத்தின் டாக்டர் பி . ஆர் . அம்பேத்கர் சட்டக் கல்லூரியின் 76 – வது நிறுவன தினத்தையொட்டி நடைபெற்ற பவள விழா மெய்நிகர் நிகழ்ச்சியில் உரையாற்றிய அவர் , நீதியை விரைந்தும் , குறைந்த செலவிலும் வழங்க வேண்டியது அவசியம் எனக் கூறினார் . நீண்ட காலத்துக்கு வழக்குகளை ஒத்தி வைப்பது குறித்து குறிப்பிட்ட அவர் , நீதி இப்போது அதிகச் செலவு கொண்டதாக மாறி வருகிறது என்று கூறி , ‘’ தாமதிக்கப்பட்ட நீதி , மறுக்கப்பட்ட நீதி ’’ என்ற புகழ் பெற்ற பொன்மொழியைச் சுட்டிக்காட்டினார் .


    பொது நல மனுக்கள் என்பது , சுயநலம் , பணத்துடன் சம்பந்தப்பட்ட , அரசியல் நலங்களுக்கான , தனிநபர் நல மனுக்களாக இருக்கக்கூடாது என்று கூறிய குடியரசு துணைத் தலைவர் , பெரும்பாலான மக்களின் நலனுக்கானவையாக அவை இருக்கும் பட்சத்தில் , தவறில்லை என்று தெரிவித்தார் .


    குரலற்றவர்களின் குரலாக சட்ட மாணவர்கள் ஒலிக்க வேண்டும் என்று வலியுறுத்திய அவர் , தங்களது சட்ட அறிவை ஒடுக்கப்பட்ட மக்களை அதிகாரம் பெற்றவர்களாக மாற்றப் பயன்படுத்த வேண்டும் என்று கேட்டுக்கொண்டார் . ஏழை , எளிய மக்களுக்கு சட்ட உதவிகளை அர்ப்பணிப்பு உணர்வுடன் வழங்க வேண்டும் என்று அவர் அறிவுரை வழங்கினார் . இளம் வழக்கறிஞர்கள் தங்கள் கடமையைச் செய்யும்போது , அச்சமற்றவர்களாகவும் , நியாய உணர்வுடனும் நடந்து கொள்ள வேண்டும் என்று கேட்டுக் கொண்ட அவர் , நெறிமுறைக்கு உட்பட்டு , தொழில் முறையை வளர்த்துக் கொள்ள வேண்டும் என வலியுறுத்தினார் . ‘’ அநீதி எங்கு நடந்தாலும் , எப்படி இருந்தாலும் அதை எதிர்த்துப் போராட வேண்டும் ’’ என்று அவர் கூறினார் .


    சட்டங்களை இயற்றும் போது , சந்தேகத்தைத் தவிர்க்க வேண்டும் என்று கூறிய குடியரசு துணைத் தலைவர் , சட்டங்கள் எளிமையானதாகவும் , சிக்கலின்றியும் இருக்க வேண்டும் எனத் தெரிவித்தார் . சொல்லில் மட்டும் கவனம் இருந்தால் போதாது , செயலிலும் , நமது சட்டங்களின் நோக்கத்திலும் கவனம் இருக்க வேண்டும் என்று அவர் வலியுறுத்தினார் . ‘’ சட்டத்தின் நோக்கம் தெளிவாக இருக்க வேண்டும் ’’, என அவர் அறிவுறுத்தினார் .


    வழக்கறிஞர்கள் பெரும் சமூக மாற்றத்தை உருவாக்கும் திறமையுடையவர்கள் என்று கூறிய குடியரசு துணைத் தலைவர் , சமுதாயத்தைப் பொறுத்தே , சட்டங்களும் அமையும் என்றார் . ‘’ நீதி , நியாயம் , சமத்துவம் , கருணை , மனித நேயம் ஆகிய நற்பண்புகளின் அடிப்படையில் நமது சட்டங்களை ஆய்வு செய்து நிலையாக சுயபரிசோதனை செய்து கொள்ள வேண்டும் . அத்துடன் , நமது சட்டங்கள் , விதிமுறைகள் , ஒழுங்கு முறைகளை தொடர்ந்து சீர்திருத்தம் செய்து கொள்ள வேண்டும் ‘’ என்று அவர் வலியுறுத்தினார் .


    முன்னேற்றமான சமுதாயத்திற்கு பொருந்தாத சட்டங்களை தாமதமின்றி , பாரபட்சம் பார்க்காமல் ரத்து செய்வதுடன் , காலத்திற்கு பொருத்தமான வகையில் சட்டங்களை மாற்ற வேண்டும் என திரு . நாயுடு கேட்டுக்கொண்டார் .


    நமது நீதிபரிபாலன முறையை முன்னேற்ற அனைத்து மட்டத்திலும் முயற்சி தேவை என வலியுறுத்திய குடியரசு துணைத் தலைவர் , சட்ட உள்கட்டமைப்பை தொடர்ந்து மேம்படுத்துவதுடன் , மக்களுக்கு, குறிப்பாக சாதாரண மக்களுக்கு நீதியை எளிதில் அணுகுவதற்கு வழி ஏற்படுத்த வேண்டும் என்று கேட்டுக் கொண்டார் . நமது பெரும்பாலான சட்டங்களும் , விதிமுறைகளும் , இன்னும் சாதாரண மனிதனுக்கு தெரியாததாகவே உள்ளன என்று குறிப்பிட்ட அவர் , சட்ட அறிவை விரிவுபடுத்த வேண்டும் என வலியுறுத்தினார் .


    புதிய கல்வி கொள்கை பற்றி குறிப்பிட்ட அவர் , அடிப்படை தொடக்க , உயர் தொடக்கக் கல்வி தாய் மொழியிலேயே இருக்க வேண்டும் என வலியுறுத்தினார் . ‘’ நான் மேலும் ஒரு படி சென்று கூறுகிறேன் , நமது அனைத்து நடைமுறைகளிலும் ,, பொது வாழ்க்கையிலும் தாய்மொழியைப் பயன்படுத்துவதுடன் , நடைமுறையைப் பிராச்சாரப்படுத்த வேண்டும் . கல்வியாக இருந்தாலும் , நிர்வாகமாக இருந்தாலும் , நீதிபரிபாலனமாக இருந்தாலும் , மக்கள் தங்கள் தாய்மொழியில் பேசவும் , வாதாடவும் , எழுதவும் வேண்டும் . அப்போதுதான் , அவர்களால் தடையின்றி , சுலபமாக தங்கள் கருத்தைத் தெரிவிக்க முடியும் ‘’ என்று அவர் கூறினார் .


    சட்டத் தொழிலை ஒரு இயக்கமாக இளம் மாணவர்கள் கடைப்பிடிக்க வேண்டும் என்று கேட்டுக்கொண்ட அவர் , மிகவும் அதிகாரமற்ற , ஆதரவற்ற நமது மக்களுக்கு சேவை புரிய எப்போதும் தயாராக இருக்க வேண்டும் என்று அறிவுறுத்தினார் .


    *******

    
    
    (Release ID: 1643291) Visitor Counter : 26
    
    
      Read this release in: Punjabi , English , Urdu , Marathi , Manipuri , Bengali , Telugu , Malayalam