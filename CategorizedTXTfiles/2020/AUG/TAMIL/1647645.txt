      சாலைப் போக்குவரத்து மற்றும் நெடுஞ்சாலைத்துறை அமைச்சகம்

      நவீன பசுமைத் தொழில்நுட்பத்தைப் பயன்படுத்தும் சாலைத் திட்டங்களை திரு. கட்கரி ஆய்வு செய்தார்; ‘ஹரித் பாத்’ மொபைல் செயலியைத் தொடங்கி வைத்தார்; மரங்களுக்கு மின் சிப்பங்களை உறுதி செய்யுமாறு அறிவுறுத்தல்.
      Posted On: 21 AUG 2020 3:16PM by PIB Chennai


    நாடு முழுவதும் சாலைக் கட்டுமானத்தில் நவீன மற்றும் பசுமைத் தொழில்நுட்பங்களைப் பயன்படுத்துமாறு , மத்திய சாலைப் போக்குவரத்து மற்றும் நெடுஞ்சாலைத் துறை அமைச்சர் திரு . நிதின் கட்கரி வலியுறுத்தியுள்ளார் . புதிய பசுமை நெடுஞ்சாலைக் கொள்கை குறித்து ஆய்வு செய்யவும் , சாலைக் கட்டுமானத்தில் புதிய தொழில்நுட்பங்களைப் பயன்படுத்துவது பற்றி விவாதிக்கவும் நடைபெற்ற கூட்டத்திற்குக் காணொளிக் காட்சி மூலம் தலைமை வகித்த அவர் , கட்டுமானத்தில் 25 சதவீத செலவைக் குறைப்பது நமது கொள்கையாக உள்ளது என்றும் , இதற்குப் புதிய தொழில்நுட்பங்கள் தேவைப்படுகின்றன என்றும் கூறினார் .


    ஜியோ - டாக்கிங் மூலம் மரங்களை கண்காணிக்கும் ‘ ஹரித் பாத் ’ என்னும் மொபைல் செயலியை அமைச்சர் தொடங்கி வைத்தார் . வலைதள அடிப்படையிலான புவியியல் தகவல் முறை கண்காணிப்பு உபகரணங்கள் இதற்குப் பயன்படுத்தப்படுகின்றன . இந்திய தேசிய நெடுஞ்சாலை ஆணையத்தால் உருவாக்கப்பட்ட இந்தச் செயலி , அனைத்து தோட்டத் திட்டங்களின் கீழ் வளர்க்கப்படும் மரங்களின் வகைகள் , இருப்பிடம் , வளர்ச்சி , பராமரிப்புப் பணிகள் , இலக்குகள் , எட்டப்பட்ட அளவு ஆகியவற்றைக் கண்காணிக்கக் கூடியதாகும் . இந்தச் செயலியைத் தொடங்கி வைத்த அமைச்சர் , மரங்கள் நடுதல் , தாவரங்கள் வளர்த்தல் ஆகியவற்றைத் தீவிரமாகக் கண்காணிப்பது அவசியம் என வலியுறுத்தினார் .


    நெடுஞ்சாலைகள் நெடுகிலும் மரங்களை வளர்ப்பதற்கு சிறப்புத் தகுதி பெற்ற நபர்களையும், முகமைகளையும் பணியமர்த்த வேண்டும் என அமைச்சர் அறிவுறுத்தினார் . தன்னார்வ அமைப்புகள் , சுய உதவிக்குழுக்கள் , தோட்டக்கலை மற்றும் வனத்துறையினரை இதில் ஈடுபடுத்துமாறு அவர் யோசனை தெரிவித்தார் . மார்ச் 2022 – க்குள் நெடுஞ்சாலைகளில் 100 சதவீதம் மரம் வளர்க்கும் இலக்கை எட்ட தங்களால் முடியும் என அதிகாரிகள் உறுதியளித்துள்ளனர் .


    மரங்களைக் கொண்டு செல்வது குறித்த விஷயத்தை விவாதித்த போது , வெட்டப்படுவதில் இருந்து அனைத்து மரங்களையும் காப்பது நமது லட்சியமாக இருக்கவேண்டும் என்றும் , புதிய தொழில்நுட்பங்களைக் கொண்ட நிபுணத்துவம் பெற்ற முகமைகளை இதில் அமர்த்த வேண்டும் என்றும் திரு . கட்கரி வலியுறுத்தினார் . இந்த நோக்கத்தை வலுப்படுத்த உள்நாட்டுப் பொருள்களான சணல் , தேங்காய் நார் போன்றவற்றை பயன்படுத்துமாறு அமைச்சர் வலியுறுத்தினார் . உள்ளூர்ச் சூழலுக்கு ஏற்ற சரியான மரக்கன்று வகைகளை தேர்வு செய்வது மிகவும் முக்கியம் என்று திரு . கட்கரி அறிவுரை வழங்கினார் .


    ******


    
    

    
    (Release ID: 1647645) Visitor Counter : 6
    
    
      Read this release in: English , Urdu , Marathi , Hindi , Manipuri , Punjabi , Odia , Telugu , Malayalam