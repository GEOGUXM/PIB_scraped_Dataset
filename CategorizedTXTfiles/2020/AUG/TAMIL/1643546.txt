      குடியரசுத் துணைத் தலைவர் செயலகம்

      அயோத்தியில் நடைபெற்ற பூமி பூஜையை முன்னிட்டு குடியரசுத் துணைத் தலைவர் தனது மனைவியுடன் குடியரசுத் துணைத் தலைவர் மாளிகையில் ராமாயணம் படித்தார்
      Posted On: 05 AUG 2020 2:35PM by PIB Chennai


    அயோத்தியில் இன்று நடைபெற்ற ராமர் கோவிலின் பூமி பூஜை புனித விழாவை முன்னிட்டு குடியரசுத் துணைத் தலைவர் திரு . எம் . வெங்கைய நாயுடு தனது மனைவி திருமதி . உஷா நாயுடுவுடன் குடியரசுத் துணைத் தலைவர் மாளிகையில் ராமாயணம் படித்தார் .


    பின்னர் ஒரு முகநூல் பதிவில் , பகவான் ராமருக்கு அவரது பிறந்த இடமான அயோத்தியில் கோவில் கட்டுவதென்பது , அந்த மரியாதைக்குரிய புனிதர் தனது வாழ்நாளில் கடைபிடித்த உயரிய மனித கோட்பாடுகளான உண்மை , அறநெறி மற்றும் லட்சியங்களுக்கு மீண்டும் முடிசூட்டுவது போன்றதாகும் என்று குடியரசுத் துணைத் தலைவர் குறிப்பிட்டார் . " அயோத்தியின் மன்னராக , சாதாரண மக்களும் , பதவியில் உள்ளவர்களும் பின்பற்றக்கூடிய முன்மாதிரியான வாழ்க்கையை அவர் வாழ்ந்தார் ," என்று கூறினார் .


    அனைத்துப் பாகுபாடுகளையும் கடந்த, இன்றைக்கும் பொருந்தக்கூடிய பகவான் ராமரின் நடத்தையும், லட்சியங்களும் இந்தியாவின் அடிப்படை உணர்வைக் குறிப்பதாக அவர் கூறினார் . ராமர் கோவிலின் கட்டுமானம் ஒரு ஆன்மிக விழாவைத் தாண்டியது என்று திரு . நாயுடு கூறினார் . காலத்தை கடந்த மனித லட்சியங்களில் சிறப்பானவற்றுக்கு மரியாதை செய்யும் விதமாக இந்தக் கோவில் நிலைத்து நிற்கும் என்று அவர் எடுத்துரைத்தார் .


    அயோத்தியில் இன்று நடைபெற்ற பூமி பூஜை குறித்து மகிழ்ச்சி தெரிவித்த குடியரசுத் துணை தலைவர் , எந்தப் பாகுபாடும் இல்லாமல் உலகத்துக்கே பொருந்தக் கூடிய நமது தாய்நாட்டின் நெறிமுறைகளை அயோத்தியில் கட்டப்படும் ராமர் கோவில் நினைவூட்டி வலியுறுத்தும் என்றார் .


    " நமது நாட்டின் வரலாற்றின் பக்கங்களில் ஒரு மிக முக்கியமான நாளாக இந்த நினைவுச் சின்னத்துக்கு பூமி பூஜை செய்யப்பட்ட தினமான ஆகஸ்டு 5 திகழும் ," என்று மேலும் கூறிய அவர் , நீண்ட காலமாக நிலவிய பிரச்சினைக்கு நீதிமன்றம் மூலம் தீர்வு காண உதவி இந்தக் கோவிலை உண்மையாக்கிய , நில உரிமை வழக்குக்கு தொடர்புடையவர்கள் உட்பட அனைவரையும் பாராட்டினார் .


    கடந்த காலத்தை மறந்து, இந்தியாவின் உண்மையான உணர்வோடு முன்னேறி செல்லுமாறு மக்களை கேட்டுக் கொண்டதற்காக நில உரிமை வழக்கின் வாதிகளில் ஒருவரான திரு . ஹஷிம் அன்சாரியின் மகனான திரு . இக்பால் அன்சாரியையும் திரு . நாயுடு பாராட்டினார் . அவரது அறிவுப்பூர்வமான வார்த்தைகள் அனைவருக்கும் பயனளிக்கக் கூடிய வழிகாட்டுதலை வழங்குகின்றன என்று குடியரசுத் துணைத் தலைவர் கூறினார் .


    *****

    
    
    (Release ID: 1643546) Visitor Counter : 13
    
    
      Read this release in: English , Urdu , Marathi , Hindi , Manipuri , Bengali , Punjabi