      தொலைதொடர்பு மற்றும் தகவல் தொழில்நுட்ப அமைச்சகம்

      அந்தமான் நிக்கோபார் தீவுகளுக்கு நீர்மூழ்கி கேபிள் தொடர்பை ஆகஸ்ட் 10-ஆம் தேதி திங்கட்கிழமை பிரதமர் திரு. நரேந்திர மோடி தொடங்கி வைக்கிறார்.
      
      அந்தமான் நிக்கோபார் தீவுகளுக்கு அதிவேக அகன்ற அலைவரிசைத் தொடர்பு.
      சென்னை-போர்ட் பிளேர் மற்றும் போர்ட் பிளேர் – 7 தீவுகளுக்கு சுமார் 2300 கி.மீ தூரத்துக்கு கடலுக்கடியில் இணைப்புத்தடம்.
      
      மின்னணு நிர்வாகம், சுற்றுலா, தகவல் தொழில்நுட்பத்துக்கு பெரிய ஊக்கம்.
      Posted On: 07 AUG 2020 7:29PM by PIB Chennai


    சென்னையையும் , போர்ட்பிளேரையும் இணைக்கும் நீர்மூழ்கி கண்ணாடி இழை நார் கேபிள் திட்டத்தை பிரதமர் திரு . நரேந்திர மோடி , 2020 ஆகஸ்ட் 10- ஆம் தேதி தொடங்கி வைத்து நாட்டுக்கு அர்ப்பணிக்கிறார் . இந்தக் கேபிள் போர்ட் பிளேரையும் , சுவராஜ் தீவு , லிட்டில் அந்தமான் , கார் நிக்கோபார் , கமோர்ட்டா , கிரேட் நிக்கோபார் , லாங் தீவு , ரங்கத் ஆகிய தீவுகளையும் இணைக்கிறது . இந்த இணைப்பு விரைவான , நம்பத்தகுந்த மொபைல் , லேண்ட் லேன் தொலைத்தொடர்பு சேவைகளை இந்தியாவின் இதர பகுதிகளைப் போல , அந்தமான் நிக்கோபார் தீவுகளுக்கும் வழங்கும் . இந்தத் திட்டத்திற்கான அடிக்கல் போர்ட் பிளேரில் 2018 டிசம்பர் 30- ஆம்தேதி பிரதமரால் நாட்டப்பட்டது .


    இந்தத் திட்டம் தொடங்கப்பட்ட பின்னர் , இந்த இணைப்பு வினாடிக்கு 2 x 200 ஜிகாபைட் அலைவரிசையை சென்னைக்கும் , போர்ட் பிளேருக்கும் இடையே வழங்கும் . இதே போல 2 x 100 ஜிகாபைட் அலைவரிசையை போர்ட் பிளேருக்கும் இதரத் தீவுகளுக்கும் இடையே வழங்கும் . நம்பத்தகுந்த , வலுவான , அதிவிரைவு தொலைத் தொடர்பு மற்றும் அகன்ற அலைவரிசை வசதிகள் இந்தத் தீவுகளில் கிடைப்பது நுகர்வோர் கருத்தில் குறிப்பிடத்தக்க சாதனையாகும் . மூலோபாய , நிர்வாகக் காரணங்களுக்கும் இது பொருந்தும் . செயற்கைக்கோள் மூலம் வழங்கப்படும் 4 ஜி மொபைல் சேவையும் பெரும் முன்னேற்றம் காணும் .


    தொலைத்தொடர்பு , அகன்ற அலைவரிசை இணைப்பானது தீவுகளில் சுற்றுலா , வேலைவாய்ப்பு உருவாக்கம் ஆகியவற்றுக்கு ஊக்கமளிப்பதுடன் , பொருளாதாரத்திலும் , வாழ்க்கைத் தரத்திலும் மிகப்பெரிய முன்னேற்றத்தை அளிக்கும் . இந்தச் சிறந்த இணைப்பானது , தொலைமருத்துவம் , தொலை தூரக்கல்வி போன்ற மின்னணு நிர்வாகச் சேவை விநியோகத்தை ஊக்குவிக்கும் . மின்னணு நிர்வாக வாய்ப்புகளில் இருந்து , சிறு வணிக நிறுவனங்கள் பயன் பெறும் . கல்வி நிறுவனங்கள் அகன்ற அலைவரிசை வசதியை , மின்னணு கற்றல் , அறிவுப்பகிர்வு ஆகியவற்றுக்குப் பயன்படுத்த முடியும் . வணிக நடைமுறை அவுட்சோர்சிங் சேவைகள் மற்றும் நடுத்தர , பெரிய நிறுவனங்களும் , இந்தச் சிறந்த தொடர்பு வசதியைப் பயன்படுத்தி வருவாய் ஈட்டும் .


    மத்திய தொலைத் தொடர்பு அமைச்சகத்தின் , தொலைத் தொடர்பு துறையின் கீழ் இயங்கும் யுனிவர்சல் சர்வீஸ் அப்ளிகேசன் பண்ட் மூலம் மத்திய அரசு இந்தத் திட்டத்துக்கு நிதி வழங்குகிறது . பாரத் சஞ்சார் நிகாம் லிமிடெட் ( பிஎஸ்என்எல் ) இத்திட்டத்தை செயல்படுத்துகிறது . இத்திட்டத்திற்கான தொழில்நுட்ப ஆலோசனைகளை டெலிகம்யூனிகேசன்ஸ் கன்சல்டன்ட்ஸ் இந்தியா லிமிடெட் ( டிசிஐஎல் ) வழங்குகிறது . சுமார் 2300 கி . மீ தூரத்துக்கு , ரூ .1224 கோடி செலவில் கடலுக்கடியில் நீர்மூழ்கி கேபிள்கள் பதிக்கப்பட்டுள்ளன . இந்தத் திட்டம் குறித்த காலத்தில் முடிக்கப்பட்டுள்ளது .


    *******

    
    
    (Release ID: 1644268) Visitor Counter : 11
    
    
      Read this release in: English , Marathi , Hindi , Manipuri , Gujarati , Telugu