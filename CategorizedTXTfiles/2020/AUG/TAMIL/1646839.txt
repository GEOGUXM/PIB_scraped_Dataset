      ஜல்சக்தி அமைச்சகம்

      மழைப்பொழிவு முன்னறிவிப்பின் படி வெள்ள நிலைமை குறித்த தகவல்.
      Posted On: 18 AUG 2020 6:56PM by PIB Chennai


    மழைப்பொழிவு முன்னறிவிப்பு அடிப்படையில் , பல்வேறு மாநிலங்களுக்கான பின்வரும் அறிவுரைகளை புயல் எச்சரிக்கை மையம் வெளியிட்டுள்ளது :


    குஜராத் , மகாராஷ்டிரா , கோவா


    மத்திய மகாராஷ்டிரா , குஜராத் மாநிலங்களின் மலைப்பகுதிகளில் , பரவலாக மிக பலத்த மழை பெய்யும் . மற்ற இடங்களில் , கனத்த மழை முதல் மிகப்பலத்த மழை பெய்யக்கூடும் .


    ஒடிசா , சத்தீஷ்கர் , ஆந்திரா , தெலங்கானா


    அடுத்த 4-5 நாட்களுக்கு ஒடிசா , சத்தீஷ்கர் மாநிலங்களில் பலத்த மழை முதல் மிக பலத்த மழை பெய்ய வாய்ப்புள்ளது . சத்தீஷ்கர் , மகாராஷ்டிரா , தெலங்கானாவில் மிக பலத்த மழை காரணமாக , கோதாவரி ஆற்றில் நீர்வரத்து அதிகரித்துள்ளது .


    கர்நாடகா


    கிருஷ்ணா படுகையில் உள்ள பெரும்பாலான அணைகளில் நீர் அளவு 86 சதவீதம் முதல் 98 சதவீதம் வரை உள்ளது . ஹிட்கால் அணையின் மொத்த கொள்ளளவில் 98 சதவீதம் நீர் நிரம்பியுள்ளதால் , 28,656 கன அடி வீதம் தண்ணீர் திறந்து விடப்படுகிறது .


    ராஜஸ்தான் , மத்தியப்பிரதேசம்


    அடுத்த 3 நாட்களுக்கு , கிழக்கு ராஜஸ்தான் , மேற்கு மத்தியப் பிரதேசம் பகுதிகளில் மிக பலத்த மழை பெய்யக்கூடும் என முன்னறிவிப்பு விடுக்கப்பட்டுள்ளதால் , சம்பல் , மகி , சபர்மதி , கலிசிந்த் பனாஸ் ( கிழக்கு மற்றும் மேற்கு நோக்கிய ஓட்டம் ) போன்ற ஆறுகளில் தண்ணீர் மட்டம் அதிகரிக்க வாய்ப்பு .


    இமாச்சலப்பிரதேசம் , பஞ்சாப் , அரியானா , உத்தரகாண்ட் , உத்தரப்பிரதேசம்


    பலத்த மழை முதல் மிக பலத்த மழை பெய்ய வாய்ப்பு . உத்தரகாண்டில் அதிதீவிர மழைப்பொழிவு காரணமாக , சட்லெஜ் , ரவி , பியாஸ் , கக்கர் , யமுனா , பாகிரதி , அலகண்டா , கங்கை , ராம்கங்கா , சாரதா , சர்ஜூ , காக்ரா போன்ற நதிகளில் நீர்மட்டம் அதிகரிக்கும் .


    பீகார் , ஜார்க்கண்ட் , கங்கை தீர மேற்கு வங்கம்


    பீகாரில் பல ஆறுகளில் தொடர்ந்து , இயல்புக்கும் அதிகமான அளவு வெள்ள நிலை நிலவுகிறது . இந்த நிலை 3-4 நாட்களுக்கு நீடிக்கும் .


    வடகிழக்கு மாநிலங்கள்


    அடுத்த மூன்று நாட்களுக்கு பலத்த முதல் மிக பலத்த மழை வரை பெய்யும் என அறிவிக்கப்பட்டுள்ளது . பிரம்மபுத்ரா ஜோர்கத் , சோனித்பூர் , கோலாகாட் , சிப்சாகர் , துப்ரி மாவட்டங்களில் உள்ள துணை நதிகளில் வெள்ளநிலை தொடரும் . மழை முன்னறிவிப்பால் , மற்ற மாவட்டங்களிலும் வெள்ள நிலை அதிகரிக்க வாய்ப்புள்ளது .

    
    
    (Release ID: 1646839) Visitor Counter : 6
    
    
      Read this release in: English , Marathi , Hindi , Punjabi