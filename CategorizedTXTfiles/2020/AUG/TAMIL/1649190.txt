      சிறப்பு சேவைகள் மற்றும் கட்டுரைகள்

      சென்னை சர்வதேச கொரியர் முனையத்தில், ரூ.1.36 கோடி மதிப்பிலான வெளிநாட்டு, இந்தியக் கரன்சி நோட்டுகள் விமான நிலைய சுங்கத்துறையால் பறிமுதல், இருவர் கைது
      Posted On: 28 AUG 2020 2:33PM by PIB Chennai


    கொரியர் மூலம் கரன்சி நோட்டுகள் கடத்தப்படவுள்ளதாக வந்த ரகசியப் புலனாய்வுத் தகவலின் அடிப்படையில் , சென்னை சர்வதேச விமானநிலையக் கொரியர் முனையத்தில் , சிங்கப்பூருக்கு அனுப்பப்படவிருந்த மூன்று கொரியர் பார்சல்கள் பிரித்துப் பார்க்கப்பட்டன .


    ஒவ்வொரு பார்சலிலும் , தலா 15 சேலைகள் , சால்வைகள் போன்றவை வீதம் இரண்டு பார்சல்களில் இருப்பதாகக் கூறப்பட்டிருந்தது . அவை சந்தேகத்தின் பேரில் , பிரித்துப் பார்க்கப்பட்ட போது , தெரிவித்தபடி அதில் சேலைகள் இருப்பது தெரியவந்தது . ஆனால் , 5 சேலைகளின் மடிப்புகளுக்குள் வெண்மை நிறக் கவர்கள் வைக்கப்பட்டிருந்தது கண்டுபிடிக்கப்பட்டது . அந்த கவர்களைப் பிரித்துப் பார்த்தபோது , ஒவ்வொன்றிலும் 10,000 அமெரிக்க டாலர் நோட்டு இருந்தது . இந்திய ரூபாய் மதிப்பில் , ரூ .37 லட்சம் பெறுமான மொத்தம் 50,000 டாலர் நோட்டுக்கள் பறிமுதல் செய்யப்பட்டன . மற்றொரு அட்டைப் பெட்டியைப் பிரித்த போது , அதிலும் , கூறியிருந்தபடி சேலைகள் இருந்தன . அதில் 5 சேலைகளின் மடிப்புகளுக்குள் மறைத்து வைக்கப்பட்டிருந்த நான்கு வெள்ளை கவர்களில் 1,86,000 சவூதி அரேபிய ரியால்களும் , 5- வது கவரில் 4000 யூரோ , 25000 சுவிஸ் பிராங்க் , 18000 சிங்கப்பூர் டாலர் ஆகியவை மறைத்து வைக்கப்பட்டிருந்தது கண்டுபிடிக்கப்பட்டது . இந்த வெளிநாட்டுக் கரன்சிகளின் மதிப்பு 69.5 லட்சம் ரூபாயாகும் . மொத்தம் ரூ .1.06 கோடி மதிப்பிலான கரன்சிகள் பறிமுதல் செய்யப்பட்டன .


    கடைசிப் பார்சலில் சட்டைகள் , லெக்கிங்ஸ் இருப்பதாகக் கூறப்பட்டது . அதை திறந்து பார்த்த போது , 15 சட்டைகளின் மடிப்புகளுக்குள் மறைத்து வைக்கப்படிருந்த வெள்ளை கவர்களில் , 2000 ரூபாய் நோட்டுகள் கொண்ட தலா ரூ . 2 லட்சம் கண்டுபிடிக்கப்பட்டது . அந்த வகையில் , ரூ .30 லட்சம் மதிப்புள்ள இந்திய ரூபாய் நோட்டுக்கள் பறிமுதல் செய்யப்பட்டன .


    புகைப்படத் தொழிலில் ஈடுபட்டு வந்ததாக கூறப்பட்ட , சென்னையைச் சேர்ந்த இரண்டு பேரின் பெயர்களில் இந்த பார்சல்கள் பதிவு செய்யப்பட்டிருந்தன . அவர்கள் இருவரும் கைது செய்யப்பட்டனர் .


    மொத்தம் ரூ .1.36 கோடி மதிப்பிலான வெளிநாட்டு மற்றும் இந்தியக் கரன்சி நோட்டுகள் , 1962- ஆம் ஆண்டின் சுங்கச் சட்டம் மற்றும் 2015 எப் . இ . எம் விதிமுறைகள் ( கரன்சி ஏற்றுமதி மற்றும் இறக்குமதி ) ஆகியவற்றின் கீழ் பறிமுதல் செய்யப்பட்டன .


    இது குறித்து மேல் விசாரணை நடைபெற்று வருவதாக சென்னை சர்வதேச விமானநிலைய சுங்கத்துறை ஆணையர் திரு . ராஜன் சவுத்ரி வெளியிட்டுள்ள செய்திக்குறிப்பில் கூறப்பட்டுள்ளது .


    ****


    

    
    (Release ID: 1649190) Visitor Counter : 2