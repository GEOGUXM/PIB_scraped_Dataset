      குறு சிறு மற்றும் நடுத்தர தொழில் துறை அமைச்சகம்

      கட்டுமானத் தளவாடங்களின் சர்வதேசத் தயாரிப்பு மையமாக உருவாவதே எமது லட்சியம்: திரு. நிதின் கட்கரி.
      Posted On: 18 AUG 2020 4:03PM by PIB Chennai


    கட்டுமானத் தளவாடங்களின் சர்வதேசத் தயாரிப்பு மையமாக நமது நாட்டை உருவாக்குவதே எங்களது லட்சியம் என்று மத்திய குறு, சிறு , நடுத்தரத் தொழில்கள் மற்றும் சாலை போக்குவரத்து, நெடுஞ்சாலைகள் துறை அமைச்சர் திரு . நிதின் கட்கரி கூறினார் . ' கட்டுமானத் தளவாடங்கள் , தொழில்நுட்பம் , உதிரிபாகங்கள் மற்றும் கலவைகள் குறித்த இந்தியத் தொழில் கூட்டமைப்பின் மெய்நிகர் கண்காட்சி ' என்னும் இணையக் கருத்தரங்கில் காணொளிக் காட்சி மூலம் அவர் இன்று உரையாற்றினார் . தற்சார்ப்பு லட்சியத்தை அடைய வேண்டுமென்றால் , வாகன உற்பத்தித் துறையில் தற்சமயம் இறக்குமதி செய்யப்படும் பல்வேறு உதிரிபாகங்களின் எண்ணிக்கையைக் குறைத்து , அவற்றின் உள்நாட்டு உற்பத்தியை ஊக்குவிக்க வேண்டும் என்று அவர் கூறினார் . தொழிற்சாலைக் குழுக்கள் , தொழில்நுட்ப மையங்கள் , ஆய்வுக்கூடங்கள் ஆகியவற்றை உருவாக்கவும் , தொழில்நுட்பம் மற்றும் திறன்களை மேம்படுத்தவும் துறையில் உள்ள அனைத்து நிறுவனங்களையும் அவர் கேட்டுக் கொண்டார் .


    இந்தியாவில் தொழில்நுட்ப மையங்களை ஏற்படுத்துவதற்கு முடிந்த அனைத்து ஆதரவையும் அளிப்பதாக பங்குதாரர்களிடம் திரு . கட்கரி உறுதியளித்தார் . தரத்தில் சமரசமில்லாமல் ஆராய்ச்சி மற்றும் செலவுகளைக் குறைத்தல் ஆகியவற்றுக்கான தேவை குறித்து அவர் வலியுறுத்தினார் .


    கோவிட் -19 பெருந்தொற்றால் விடப்பட்டிருக்கும் சவாலான பிரச்சினைகளை எதிர்கொள்ளுமாறு கருத்தரங்கில் கலந்து கொண்டவர்களுக்கு அவர் அறைகூவல் விடுத்தார் . " கோவிட் -19 நெருக்கடியால் ஒட்டுமொத்தத் தொழில்துறையும் நிறைய சவால்களை இன்று எதிர்கொண்டாலும் , நேர்மறைச் சிந்தனையோடு அனைத்து சவால்களையும் எதிர்த்து நாம் போராடி , கட்டுமானத் தளவாடங்களின் உற்பத்தி மையமாக வாகனத் தயாரிப்புத் துறையை உருவாக்க வேண்டும் ," என்று திரு . கட்கரி கூறினார் . இதை சாதிக்க , தரத்தில் சமரசமில்லாமல் செலவுகளைக் குறைத்தல் அவசியம் என்று அவர் தெரிவித்தார் .


    ஆராய்ச்சி , கண்டுபிடிப்புகள் மற்றும் தொழில்நுட்ப மேம்பாட்டுக்கு அழைப்பு விடுத்த அமைச்சர் , நிதி மற்றும் சரியான தொழில்நுட்பம் கிடைப்பதற்கு கூட்டுத் தொழில்களும் , அயல்நாட்டு உறவுகளும் தேவை என்று வலியுறுத்தினார் . திரவமாக்கப்பட்ட இயற்கை வாயு , அழுத்தமூட்டப்பட்ட இயற்கை வாயு மற்றும் உயிரி எரிபொருள்கள், செலவைக் கட்டாயமாகக் குறைக்கும் . நீர்வழி , கடல் , ரயில் , சாலை மற்றும் வான்வழி என அனைத்து வகையான போக்குவரத்துகளையும் ஒன்றிணைத்து , மேம்படுத்த அரசு பணியாற்றி வருவதாகவும் , இதன் மூலம் பொருள்களின் போக்குவரத்துச் செலவு கட்டாயம் குறைந்து , தொழில்களுக்கு பெரிய அளவில் உதவும் என்றும் அவர் கூறினார் .


    ***

    

    
    (Release ID: 1646737) Visitor Counter : 5
    
    
      Read this release in: Punjabi , English , Urdu , Hindi , Bengali , Telugu