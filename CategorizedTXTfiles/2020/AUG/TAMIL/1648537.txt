      சிறப்பு சேவைகள் மற்றும் கட்டுரைகள்

      புலம் பெயர்ந்த தொழிலாளர்கள் உட்பட 11.7 லட்சம் இந்தியர்களை வந்தேபாரத் இயக்கம் தாய்நாட்டுக்குத் திரும்ப அழைத்து வந்தது
      வீடு திரும்பிய வேலையில்லாத் தொழிலாளர்களுக்காக சிறப்பு திட்டங்களை அரசு செயல்படுத்துகிறது

      Posted On: 25 AUG 2020 6:01PM by PIB Chennai

    கோவிட்- 19 பெருந்தொற்று பரவுவதைக் கட்டுப்படுத்த பல்வேறு நாடுகளில் அறிவிக்கப்பட்ட பொதுமுடக்கத்தால் நிறைய இந்தியர்கள் வெளிநாடுகளில் சிக்கித்தவித்தனர் . பெருந்தொற்றுக் காலத்தில் குடும்பத்துடன் தாய்நாட்டில் இருக்க பலரும் , குறிப்பாக வளைகுடா நாடுகளில் இருந்தவர்கள் , விரும்பியதால் அவர்கள் கவலைக்குள்ளானார்கள் . பல தொழிலாளர்கள் வேலைகளையும் இழந்ததால் , அவர்கள் பாதுகாப்பாகத் தாயகம் திரும்ப வந்தேபாரத் இயக்கம் உதவியது .


    வெளிநாடுகளில் சிக்கித்தவித்த இந்தியர்களைத் தாயகம் அழைத்து வரவும் , இந்தியாவில் சிக்கித்தவிக்கும் இதர நாட்டினரை அவர்களது நாடுகளுக்கு அனுப்பவும் வந்தேபாரத் இயக்கம் மத்திய அரசால் மே 7 அன்று தொடங்கப்பட்டது . வந்தேபாரத் இயக்கத்தின் ஆறாவது கட்டம் செப்டம்பர் 1 அன்று தொடங்கி அக்டோபர் 24 வரை தொடரும் என்று மத்திய விமானப் போக்குவரத்து அமைச்சர் தெரிவித்திருந்தார் . ஆகஸ்டு 1 அன்று தொடங்கிய ஐந்தாவது கட்டம் ஆகஸ்டு 31 அன்று முடிவடையும் . ஷார்ஜா , அபுதாபி , துபாய் , பாங்காக் , கொழும்பு , தரேஸ் சலாம் மற்றும் ரியாத் போன்ற இடங்களில் இருந்து 766- க்கும் அதிகமான விமானங்கள் இந்திய நகரங்களுக்குத் திட்டமிடப்பட்டிருக்கின்றன . வந்தேபாரத் இயக்கத்தின் கீழ் , கோவிட்- 19 பெருந்தொற்று காரணத்தால் பல்வேறு நாடுகளில் சிக்கித் தவித்த 11.70 லட்சம் இந்தியர்கள் இந்த வருடம் மே 6- இல் இருந்து சிறப்பு விமானங்கள் மூலம் அழைத்து வரப்பட்டனர் . அதே போல் , இந்தியாவில் சிக்கித் தவித்த 1.66 லட்சம் இதர நாட்டினர் அவர்களது நாடுகளுக்கு அனுப்பப்பட்டனர் . ஏர் இந்தியா எக்ஸ்பிரஸ் திங்களன்று திருச்சியில் இருந்து துபாய்க்கு 158 பயணிகளை வந்தேபாரத் இயக்கத்தின் கீழ் அழைத்துச் சென்றது .


    முதல் கட்ட வந்தே பாரத் இயக்கத்தின் கீழ் மே 7- ஆம் தேதி தொடங்கி மே 17 ஆம் தேதி வரை 84 விமானங்கள் இந்தியாவிலிருந்து அமெரிக்கா , பிரிட்டன் , ஐக்கிய அரபு அமீரகம் , பிலிப்பின்ஸ் , சவுதி அரேபியா , மலேசியா ஆகிய நாடுகளுக்கு இயக்கப்பட்டன . மே 16- ஆம் தேதி தொடங்கிய இரண்டாம் கட்ட வந்தே பாரத் இயக்கப் பணி ஜூன் 13- ஆம் தேதி வரை நீடிக்கப்பட்டது . ஜூன் 10 முதல் ஜூன் 22 வரையிலான மூன்றாம் கட்டப் பணியில் 130 விமானங்கள் இயக்கப்பட்டன . அதில் சிங்கப்பூர் , ஐக்கிய அரபு அமீரகம் , சவுதி அரேபியா , கத்தார் ஆகிய நாடுகளிலிருந்து இந்தியர்கள் அழைத்து வரப்பட்டனர் . ஜூலை 1 ஆம் தேதி நான்காம் கட்டப்பணி தொடங்கியது . வந்தே பாரத் இயக்கத்தின் ஐந்தாவது கட்டத்தில் , திருச்சிராப்பள்ளிக்கும், சிங்கப்பூருக்கும் இடையே ஆகஸ்டு 25, 26, 28, 30 மற்றும் 31 ஆகிய தேதிகளில் சிறப்பு விமானங்களை ஏர் இந்தியா எக்ஸ்பிரஸ் இயக்குகிறது . திருச்சி - குவைத் மார்க்கத்தில் திரும்ப அழைத்து வரும் விமானம் ஒன்றையும் ஆகஸ்டு 29 அன்று ஏர் இந்தியா எக்ஸ்பிரஸ் வந்தே பாரத் இயக்கத்தின் கீழ் இயக்குகிறது . சனிக்கிழமை காலை 11.05 மணிக்கு திருச்சியில் இருந்து கிளம்பும் இந்த சிறப்பு விமானம் , பிற்பகல் 1.55 மணி அளவில் குவைத்தை சென்றடையும் . எதிர் திசையில் , குவைத்தில் இருந்து பிற்பகல் 2.55 மணிக்கு கிளம்பும் இந்த விமானம் , திருச்சியை இரவு 10.40 மணிக்கு வந்தடையும் .


    மேலும் , வந்தே பாரத்தின் ஆறாவது கட்டத்தின் கீழ் , செப்டம்பர் 2 மற்றும் 3 அன்று ஏர் இந்தியா எக்ஸ்பிரசால் விமானங்கள் இயக்கப்படும் . இந்த நாட்களில் , சிங்கப்பூரில் இருந்து மாலை 7 மணிக்கு கிளம்பும் இந்த விமானம் , திருச்சிராப்பள்ளியை இரவு 8.45 மணிக்கு வந்தடையும் . திருச்சிராப்பள்ளியைத் தவிர , சென்னை , மதுரை , ஹைதரபாத் , விஜயவாடா , பெங்களூரு , கொச்சி ஆகிய நகரங்களுக்கும் சிறப்பு விமானங்களை ஏர் இந்தியா எக்ஸ்பிரஸ் வந்தே பாரத்தின் கீழ் இயக்குகிறது . வந்தே பாரத் இயக்கத்தின் கீழ் 120- க்கும் அதிகமான விமானங்களை கையாண்டுள்ள திருச்சிராப்பள்ளி சர்வதேச விமான நிலையம் , பல்வேறு நாடுகளில் சிக்கித் தவித்த 20,000- க்கும் அதிகமான பயணிகளை தாயகத்துக்கு அழைத்து வந்துள்ளது . திருச்சி மற்றும் கோலாலம்பூர் , சிங்கப்பூர் , துபாய் , அபு தாபி , ஷார்ஜா , தோஹா , ரியாத் , தம்மம் மற்றும் ஜெட்டாவுக்கு இடையே சிறப்பு விமானங்கள் இயக்கப்பட்டன . வளைகுடா பகுதியில் தொடர்ந்து தங்கிப் பணிபுரியும் இந்தியர்கள் பலர் உள்ளனர் . வளைகுடா நாடு ஒன்றில் கட்டுமானப் பொறியாளராகப் பணியாற்றும் திரு சுதி , கட்டுமானப் பணிகள் பெரிய தடைகளின்றி தொடர்வதாக கூறுகிறார் . கோவிட்- 19 பெருந்தொற்று செய்திகளால் ஆரம்பத்தில் பயம் இருந்ததாகவும் , இதனால் பல தொழிலாளர்கள் இந்தியாவுக்குத் திரும்பியதாகவும் தெரிவிக்கும் அவர் , நிலைமை தற்போது சகஜமாக இருப்பதாகக் கூறுகிறார் . வளைகுடா நாடுகளில் இருந்து பல இந்தியர்கள் தாயகம் திரும்பியுள்ள நிலையில் , பிரதமரின் தற்சார்பு திட்டத்தின் கீழ் தொழில் தொடங்குவதற்கு அரசு அவர்களுக்கு உதவுகிறது . தங்களது குடும்பங்களுக்காக வெளிநாடுகளில் உழைத்த இந்தியர்களை தாயகம் அழைத்து வருவதை வந்தே பாரத் இயக்கம் நோக்கமாகக் கொண்டுள்ளது . நாடு திரும்பிய பணியாளர்கள் தங்களது வாழ்வாதாரத்துக்காக வியாபாரம் அல்லது தொழிலைத் தொடங்க அரசு தற்போது கடன் உதவியை வழங்கி வருகிறது .


    ஏர் இந்தியா எக்ஸ்பிரஸ் விமானம்


    திருச்சிராப்பள்ளி - குவைத்


    ***

    
    
    (Release ID: 1648537) Visitor Counter : 4