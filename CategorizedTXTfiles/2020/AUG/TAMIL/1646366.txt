      உள்துறை அமைச்சகம்

      பிரிக்ஸ் போதைமருந்து தடுப்புப் பணிக்குழுவின் 4-வது கூட்டம்
      Posted On: 16 AUG 2020 11:06AM by PIB Chennai


    பிரேசில் , ரஷ்யா , சீனா , தென்னாப்பிரிக்கா , இந்தியா ஆகிய நாடுகளைக் கொண்ட பிரிக்ஸ் போதைமருந்துத் தடுப்புப் பணிக்குழுவின் 4- வது அமர்வு இந்த வாரம் நடைபெற்றது . இந்தியாவின் சார்பில் , போதைமருந்து கட்டுப்பாட்டுப் பிரிவின் ( என்சிபி ) தலைமை இயக்குநர் திரு . ராகேஷ் அஸ்தானா தலைமையிலான குழு கலந்து கொண்டது . இதில் , என்சிபி - யின் துணைத் தலைமை இயக்குநர் ( செயல்பாடு ) திருமதி . பி . ராதிகா , மாஸ்கோவுக்கான இந்திய தூதரகத்தைச் ( வர்த்தகம் ) சேர்ந்த முதல் செயலர் திருமிகு , விருந்தாபா கோகில் , வெளியுறவு அமைச்சகத்தின் ( பன்முனைப் பொருளாதாரத் தொடர்பு ) சார்புச் செயலர் டாக்டர். வைபவ் டாண்டலே , என்சிபியின் ( செயல்பாடு ) துணை இயக்குநர் திரு . கே . பி . எஸ் . மல்கோத்ரா ஆகியோர் உள்ளனர் . இந்த ஆண்டுக் கூட்டம் , ரஷ்யாவின் தலைமையில் ஆகஸ்ட் 12- ஆம் தேதி காணொளிக் காட்சி மூலம் நடைபெற்றது .


    பிரிக்ஸ் நாடுகளில் போதைமருந்து நிலை குறித்த கவலைகள் பற்றி பயனுள்ள கருத்துகள் பரிமாறப்பட்டன . சட்ட விரோத போதைமருந்து கடத்தல் காரணமாக ஏற்பட்டுள்ள நிலை , உள ரீதியாகப் பாதிக்கும் பொருள்கள் , அதன் காரணிகள் , அதனால் ஏற்படும் தாக்கங்கள் குறித்து இந்தக் கூட்டத்தில் விவாதிக்கப்பட்டது . கடல் வழியாக போதைப்பொருள் கடத்தல் அதிகரித்து வரும் நிலையில் அதனைத் தடுக்க , உறுப்பு நாடுகள் அது தொடர்பான விஷயங்களைப் பகிர்ந்து கொள்வது பற்றி பொதுவான யோசனைகள் தெரிவிக்கப்பட்டன . கணினியில் பிரத்யேக மென்பொருளான டார்க்நெட் மற்றும் நவீன தொழில்நுட்பங்களை கடத்தலுக்குத் தவறாகப் பயன்படுத்துவது பற்றியும் இக்கூட்டத்தில் முக்கியமாக விவாதிக்கப்பட்டது .


    இந்தக் கூட்டத்தில் விவாதிக்கப்பட்ட அனைத்து அம்சங்கள் பற்றியும் உறுப்பு நாடுகள் ஒரு அறிவிக்கையைக் கடைப்பிடித்தன .


    பிரேசில் கூட்டுக் குடியரசு , ரஷ்யக் கூட்டமைப்பு , இந்தியக் குடியரசு , சீனா மக்கள் குடியரசு , தென்னாப்பிரிக்கக் குடியரசு ஆகிய நாடுகளைக் கொண்ட ஒரு அமைப்பு பிரிக்ஸ் . இந்த நாடுகளின் வளர்ந்து வரும் பொருளாதாரம் , மக்கள்தொகை , அபரிமிதமான இயற்கை வளங்கள் இந்நாடுகளின் சர்வதேச செல்வாக்கு உள்ளிட்டவை உலக அளவில் பொருளாதார மேம்பாட்டுக்கு சிறப்பான முக்கியத்துவம் வாய்ந்த அமைப்பாக இது உருவெடுத்து வருகிறது . போதைப்பொருள் கடத்தல் தொடர்பான விஷயங்கள் தவிர , பிரிக்ஸ் நாடுகளுக்கு இடையே இதர ஒத்துழைப்பு சம்பந்தமான விஷயங்களும் கூட்டத்தில் விவாதிக்கப்பட்டன .

    
    
    (Release ID: 1646366) Visitor Counter : 9
    
    
      Read this release in: English , Urdu , Marathi , Hindi , Manipuri , Bengali , Punjabi , Telugu , Malayalam