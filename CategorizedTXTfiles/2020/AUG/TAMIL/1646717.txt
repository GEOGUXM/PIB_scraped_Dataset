      உள்நாட்டு விமானப் போக்குவரத்து அமைச்சகம்

      பிரதமரின் வீட்டுவசதித் திட்டத்தின் (நகர்ப்புறம்) கீழ் ஒப்புதல் அளிக்கப்பட்டுள்ள வீடுகளின் கட்டுமானத்தில் 158 லட்சம் மெட்ரிக் டன் எஃகு பயன்படுத்தப்படும்.
      Posted On: 18 AUG 2020 1:38PM by PIB Chennai


    பிரதமரின் வீட்டுவசதித் திட்டத்தின் ( நகர்ப்புறம் ) கீழ் ஒப்புதல் அளிக்கப்பட்டுள்ள வீடுகளின் கட்டுமானத்தில் சுமார் 158 லட்சம் மெட்ரிக் டன்கள் எஃகு மற்றும் 692 லட்சம் மெட்ரிக் டன்கள் சிமெண்ட் பயன்படுத்தப்படும் என மதிப்பிடப்பட்டுள்ளதாக வீட்டுவசதி மற்றும் நகர்ப்புற விவகாரங்கள் துறை இணை அமைச்சர் ( தனிப் பொறுப்பு ) மற்றும் விமானப் போக்குவரத்து அமைச்சர் , திரு . ஹர்தீப் சிங் புரி தெரிவித்தார் . ' தற்சார்பு பாரதம் : வீட்டுவசதி, கட்டுமானம் மற்றும் விமானத் துறையில் எஃகு பயன்பாட்டை அதிகரித்தல் ' என்னும் இணையக் கருத்தரங்கில் பேசிய அமைச்சர் , இதுவரை கட்டப்பட்டு / முடிக்கப்பட்டுள்ள வீடுகளில் 84 லட்சம் மெட்ரிக் டன்கள் எஃகு மற்றும் 370 லட்சம் மெட்ரிக் டன்கள் சிமெண்ட் பயன்படுத்தப்பட்டிருக்கும் என்று தெரிவித்தார் . இந்தியத் தொழில் கூட்டமைப்பால் (CII) நடத்தப்பட்ட இந்த இணையக் கருத்தரங்கில் , பெட்ரோலியம் , இயற்கை எரிவாயு மற்றும் எஃகு அமைச்சர் , திரு தர்மேந்திர பிரதான் , எஃகு இணை அமைச்சர் , திரு . எப் எஸ் குல்ஹஸ்தே , விமானப் போக்குவரத்து அமைச்சகச் செயலாளர் , திரு . பி. கே.கரோலா , வீட்டுவசதி மற்றும் நகர்ப்புற விவகாரங்கள் அமைச்சகச் செயலாளர் , திரு . டி எஸ் மிஷ்ரா , எஃகுத்துறைச் செயலாளர் , திரு . பி. கே. திரிபாதி , மூத்த அதிகாரிகள் மற்றும் தொழில்துறை பங்குதாரர்கள் கலந்து கொண்டனர் .


    பிரதமரின் வீட்டுவசதித் திட்டத்தின் ( நகர்ப்புறம் ) கீழ் இது வரை 4,550 நகரங்களில் 1.07 கோடி வீடுகளுக்கு (1.12 கோடி வீடுகளுக்கான தேவை இருந்தது ) ஒப்புதல் அளிக்கப்பட்டு , 67 லட்சம் வீடுகள் கட்டப்பட்டு , 35 லட்சம் வீடுகள் பயனாளிகளுக்கு வழங்கப்பட்டுவிட்டதாகத் தெரிவித்த திரு . ஹர்தீப் சிங் புரி , ஒப்புதலளிக்கப்பட்ட வீடுகளின் கட்டுமானத்திற்காக 3.65 கோடி வேலைவாய்ப்புகள் உருவாகும் என மதிப்பிடப்பட்டுள்ளதாகவும் , அவற்றில் சுமார் 1.65 கோடி வேலைவாய்ப்புகள் ஏற்கனவே கட்டப்பட்ட வீடுகளின் மூலம் உருவாகி உள்ளதாகவும் கூறினார் . 2024- க்குள் 5 டிரில்லியன் அமெரிக்க டாலர்கள் மதிப்புடைய பொருளாதாரமாக இந்தியா உருவெடுப்பதற்கான லட்சியத்தை 2019- இல் பிரதமர் வெளிப்படுத்தியதாகவும் , புதுமையான , நிலைத்து நிற்கக்கூடிய , ஒருங்கிணைந்த மற்றும் சுய - சார்புடைய உள்கட்டமைப்பு வளர்ச்சியை நாடெங்கிலும் செயல்படுத்துவதன் மூலம் இந்த வளர்ச்சியை எட்ட திட்டமிடப்பட்டுள்ளதாகவும் அமைச்சர் மேலும் தெரிவித்தார் . நகர்மயமாதல் குறித்துப் பேசிய அமைச்சர் , நம்முடைய நகர மையங்கள் / மாநகரங்கள் பொருளாதார உற்பத்தித் திறன் , உள்கட்டமைப்பு , கலாச்சாரம் மற்றும் பன்முகத்தன்மை ஆகியவற்றின் மையங்கள் என்றார் . நமது மக்கள் தொகையின் 40 சதவீதம் அல்லது 600 மில்லியன் இந்தியர்கள் 2030- க்குள் நகர மையங்களில் வாழ்வார்கள் என்று எதிர்பார்க்கப்படுவதாகக் கூறினார் .


    நகர்ப்புறப் போக்குவரத்தில் எஃகின் பயன்பாட்டைக் குறித்து எடுத்துரைத்த திரு . புரி , சுமார் 700 கிலோமீட்டர் நீள மெட்ரோ ரயில் 19 மாநகரங்களில் தற்போது செயல்பாட்டில் உள்ளதாகவும் , 27 மாநகரங்களில் 900 கிலோமீட்டர் வலைப்பின்னல் கட்டுமானத்தில் உள்ளதாகவும் தெரிவித்தார் . ஒரு கிலோமீட்டர் நீள மெட்ரோ திட்டக் கட்டுமானத்துக்கு சுமார் 1,30,000 மெட்ரிக் டன் எஃகு ( வகைகள் - வலூவூட்டல் எஃகு , கட்டமைப்பு எஃகு , துருவுறா எஃகு மற்றும் உயர் இழுவிசை எஃகு ) தேவைப்படுவதாக அவர் மேலும் கூறினார் .

    
    
    (Release ID: 1646717) Visitor Counter : 7
    
    
      Read this release in: English , Urdu , Marathi , Hindi , Manipuri , Punjabi , Telugu