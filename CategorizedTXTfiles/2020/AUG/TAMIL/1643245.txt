      சிறப்பு சேவைகள் மற்றும் கட்டுரைகள்

      முகமில்லா மதிப்பீடு முறை வரி செலுத்துவோர் துன்புறுத்தப்படுவதற்கு முடிவு கட்டுகிறது: திரு. எம். எல். கர்மாகர், முதன்மைத் தலைமை வருமான வரி ஆணையர், தமிழ்நாடு & புதுச்சேரி.
      Posted On: 03 AUG 2020 8:00PM by PIB Chennai


    " முகமில்லா கண்காணிப்பு மற்றும் மதிப்பீட்டு முறையை நோக்கி வருமான வரித் துறை நகர்ந்துக் கொண்டிருக்கிறது . இந்தப் புதுமையான திட்டம் வரி செலுத்துவோர் மற்றும் வருமான வரித் துறைக்கு நன்மை பயக்கும் . துன்புறுத்தல்கள் இருக்காது , வழக்குகள் மற்றும் இடையீடுகள் குறையும் . இது ஒரு சிறந்த திட்டம் என்பதால் , இந்தப் புதிய திட்டத்தின் கீழ் வருமான வரி தகவல்களைத் தாக்கல் செய்து பயனடையுமாறு அனைத்து வரி செலுத்துவோரையும் நான் கேட்டுக் கொள்கிறேன் ," என்று திரு . எம் . எல் . கர்மாகர் , முதன்மைத் தலைமை வருமான வரி ஆணையர் , தமிழ்நாடு & புதுச்சேரி , கூறினார் .


    வருமான வரித் துறை அறிமுகப்படுத்தியுள்ள முகமில்லா மதிப்பீடு திட்டத்தை குறித்து விளக்குவதற்காக பத்திரிகை தகவல் அலுவலகம் , சென்னை , இன்று நடத்திய மெய்நிகர் பத்திரிகையாளர் சந்திப்பில் அவர் இவ்வாறு கூறினார் . திருமதி . ஜஹன்செப் அக்தெர் , இவப , வருமான வரித் துறை முதன்மை ஆணையார் , பிராந்திய மதிப்பீட்டு மையம் , இந்த திட்டத்தைப் பற்றி விளக்கியதோடு , நிருபர்களின் கேள்விகளுக்கு பதிலளித்தார் . திரு . குருபாபு பலராமன் , இயக்குநர் , பத்திரிகை தகவல் அலுவலகம் , சென்னை , நிகழ்ச்சியை நெறிப்படுத்தினார் .


    அதிக வெளிப்படைத்தன்மை , அதிக செயல்திறன் மற்றும் பொறுப்புக்கூறலுக்காக புதிய முறை வடிவமைக்கப்பட்டுள்ளதாக திரு . கர்மாகர் தெரிவித்தார் . " வரிசெலுத்துவோர் மற்றும் வரி அலுவலர்களுக்கிடையேயான இடையீட்டை இந்தத் திட்டம் நீக்கியிருக்கிறது . வருமான வரி அலுவலகத்துக்கு வரி செலுத்துபவர்கள் நேரில் வரத் தேவையில்லை . வீட்டில் அமர்ந்தவாறே வருமான வரித் தகவல்களை அவர்கள் சமர்ப்பிக்கலாம் . தன்னிச்சையான முறை மூலம் தகவல் பகுப்பாய்வு மற்றும் செயற்கை நுண்ணறிவின் துணையோடு அலுவலர்கள் அவற்றை ஆய்வு செய்வார்கள் ," என்று அவர் கூறினார் .


    முந்தைய முறையில் பல விஷயங்கள் மதிப்பீட்டு அலுவலரின் முடிவின் கீழ் இருந்ததாக அவர் மேலும் தெரிவித்தார் . " அதை நாங்கள் முழுவதுமான மாற்றியமைத்துள்ளோம் . பிராந்திய முறைக்கு மாற்றாக , மாறிக் கொண்டே இருக்கும் முறையை நாங்கள் கொண்டு வந்துள்ளோம் ," என்று அவர் கூறினார் .


    " இலக்கு சார்ந்த , சுதந்திரமான , நியாயமான மற்றும் சரியான மதிப்பீடுகள் இனி இருக்கும் ," என்று கூறிய அவர் , புதிய முறையின் கீழ் வாரத்துக்கு குறைந்தபட்சம் 5,000 மதிப்பீடுகளாவது செய்யப்படும் என்றும் , அக்டோபர் இறுதிக்குள் 58,000 மதிப்பீடுகள் செய்யப்படும் என்றும் தெரிவித்தார் . புதிய மதிப்பீட்டு செயல்முறை வழக்குகளை குறைத்து , ஒரு சிக்கலைத் தீர்த்து வைப்பதற்கான கால அளவையும் குறைக்கும் என்றார் அவர் .


    " முந்தைய முறையில் , ஒரு வருமான வரி தாக்கலானது அதே பிராந்தியத்தில் உள்ள அலுவலரிடம் செல்லும் . ஆனால் தற்போது , மதிப்பீட்டுக்காக அது எங்கு செல்லும் என்பதை நிரலாக்கல் முடிவு செய்யும் . இதன் மூலம் , முழு அநாமதேயத் தன்மை இருக்கும் ," என்று திரு . கர்மாகர் கூறினார் .


    இன்னும் சோதனை வடிவில் இருக்கும் முகமில்லா மதிப்பீட்டு முறையின் முதல் கட்டத்தில் இது வரை 8,000 தாக்கல்களை வருமான வரித் துறை மதிப்பீடு செய்து முடித்துள்ளதாகவும் , அதில் சென்னை மையம் 1900 மதிப்பீடுகளை செய்துள்ளதாகவும் திருமதி . ஜஹன்செப் அக்தெர் தெரிவித்தார் .


    புதிய முறை புத்துணர்ச்சியூட்டும் தேநீர் (TEA) போன்றது என்று குறிப்பிட்ட அவர் , வெளிப்படைத்தன்மை ('T'ransparency), செயல்திறன் ('E'fficiency) மற்றும் பொறுப்புக்கூறலை ('A'ccountability) அது உறுதி செய்வதாக அவர் கூறினார் . " நேரடி இடையீட்டை நீக்கியதன் மூலம் வரி செலுத்துவோரின் வாழ்க்கையை நாங்கள் எளிதாக்கியுள்ளோம் . சமநிலை மற்றும் நீதி ஆகியவை புதிய முறையின் ஒரு அங்கமாகும் , தகவல்களை சார்ந்தே அது செயல்படுகிறது ," என்றார் அவர் .


    வருமான வரித் தாக்கல்களை சமர்ப்பிப்பதில் வரி செலுத்துவோர் சிறந்த முறையில் வழிநடத்தப்படுவார்கள் என்று கூறிய அவர் , தாக்கல்களில் தவறுகள் இருப்பதைப் பற்றி இனிமேல் அவர்கள் கவலைப்பட வேண்டாம் என்று தெரிவித்தார் . வரி செலுத்துவோரின் பணப் பரிவர்த்தனைத் தகவல்கள் பல்வேறு இடங்களில் இருந்து வருமான வரித் துறைக்கு வருவதாகவும் , அவை புதிய அமைப்பில் சேமிக்கப்படுவதாகவும் அவர் கூறினார் . " தெரியாமல் ஏதாவது தவறு நேர்ந்தால் கூட அதை எங்களால் சுட்டிக்காட்ட முடியும் . வரி ஏய்ப்பையும் எங்களால் சுலபமாக கண்டுபிடித்து விட முடியும் . வரி செலுத்துவோரைத் துன்புறுத்தாமல் , முறையான , தவறுகள் இல்லாத தாக்கல்களை இந்தப் புதிய முறை வரும் காலங்களில் உறுதி செய்யும் என நான் நம்புகிறேன் . ஏனென்றால் , அவர்களின் பணத்தில் தான் பல்வேறு திட்டங்கள் செயல்படுத்தப் படுகின்றன . அவர்களின் சுமையை குறைப்பது எங்களது முன்னுரிமை . புதிய முறையின் மீது நான் மிகவும் நம்பிக்கையோடு உள்ளேன் ," என்று அவர் தெரிவித்தார் .


    " அனைத்து தாக்கல்களிலும் , அதிக மதிப்பீடு அல்லது வரி செலுத்துவோர் / வரி பணியாளரின் துன்புறுத்தல்கள் குறித்த குறைகள் கிட்டத்தட்ட இல்லாமல் ஆக்கப்பட்டுவிட்டன ," என்று அவர் கூறினார் . நோட்டீஸ்கள் அல்லது புதிய தகவல்களுக்காக தங்களின் மின் - தாக்கல் கணக்குகள் அல்லது மின்னஞ்சல் முகவரிகளை பார்க்குமாறு வரி செலுத்துவோர் அறிவுறுத்தப்படுகிறார்கள் .


    " கடந்த காலங்களில் , கண்காணிக்கப்படும் வழக்குகளின் மதிப்பீட்டு செயல்பாடுகளின் போது , வரி செலுத்துவோர் வருமான வரி அலுவலகத்துக்கு பல முறை வர வேண்டியது இருக்கும் . ஆனால் , புதிய முறையின் கீழ் , அவர்கள் எங்களது அலுவலகத்துக்கு வர வேண்டிய தேவை முற்றிலுமாக இல்லை ," என்று திருமதி . ஜஹன்செப் அக்தெர் கூறினார் .


    ***


    

    
    (Release ID: 1643245) Visitor Counter : 38
    
    
      Read this release in: English