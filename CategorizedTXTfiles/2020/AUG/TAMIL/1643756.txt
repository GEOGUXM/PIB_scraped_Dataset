      சுகாதாரம் மற்றும் குடும்ப நலத்துறை அமைச்சகம்

      மாநிலங்கள் / யூனியன் பிரதேசங்களுக்கு கோவிட்-19 நிதி உதவித் தொகுப்புகளின் இரண்டாவது தவணையாக மத்திய அரசு ரூ.890.32 கோடி வழங்க அனுமதி
      Posted On: 06 AUG 2020 1:00PM by PIB Chennai


    22 மாநிலங்கள் / யூனியன் பிரதேசங்களுக்கு கோவிட்-19 அவசர கால உதவி மற்றும் சுகாதார நடைமுறை ஆயத்த நிலை தொகுப்புத் திட்டங்களுக்கான உதவியில் , இரண்டாவது தவணையாக ரூ.890.32 கோடியை விடுவிக்க மத்திய அரசு அனுமதி அளித்துள்ளது. சத்தீஸ்கர் , ஜார்க்கண்ட் , மத்தியப் பிரதேசம் , ஒடிசா , ராஜஸ்தான் , தெலங்கானா , ஆந்திரப் பிரதேசம் , கோவா , குஜராத் , கர்நாடகா , கேரளா , பஞ்சாப் , தமிழ்நாடு , மேற்குவங்கம் , டாட்ரா & நகர் ஹவேலி மற்றும் டாமன் & டையூ , அருணாச்சலப் பிரதேசம் , அசாம் , மேகாலயா , மணிப்பூர் , மிசோரம் , நாகாலாந்து மற்றும் சிக்கிம் உள்ளிட்ட மாநிலங்களுக்கு இதன் மூலம் நிதி கிடைக்கும். இந்த மாநிலங்களில் கோவிட்-19 பாதிப்பின் தீவிரத்துக்கு ஏற்ப நிதி உதவியின் அளவு அமைந்திருக்கும்.


    கோவிட்-19 மேலாண்மை நடவடிக்கைகளை மத்திய அரசு முன்னெடுத்துச் செய்வதுடன் , மாநிலங்கள் / யூனியன் பிரதேசங்களுக்கு தொழில்நுட்ப மற்றும் நிதி ஆதாரங்கள் அளித்து ஆதரவாகவும் இருந்து வருகிறது. இந்த ` முழுமையான அரசு ' அணுகுமுறை காரணமாக , பிரதமர் திரு. நரேந்திர மோடி , அவசர கால உதவி மற்றும் சுகாதார நடைமுறை ஆயத்தநிலை தொகுப்புத் திட்டத்தை அறிவித்தார்.


    மருத்துவப் பரிசோதனைக்கான பொது சுகாதாரக் கட்டமைப்பு வசதிகளை பலப்படுத்துவதற்கு இந்த இரண்டாவது தவணை நிதி செலவிடப்படும். ஆர்.டி.-பி.சி.ஆர். சாதனங்கள் கொள்முதல் செய்தல் மற்றும் நிறுவுதல் , ஆர்.என்.ஏ. பிரித்தெடுக்கும் உபகரணங்கள் , TRUNAT & CBNAAT சாதனங்கள் மற்றும் BSL-II கேபினட்கள் போன்ற வசதிகளை ஏற்படுத்திக் கொள்வதும் இதில் அடங்கும். பொது மருத்துவமனைகளில் சிகிச்சை கட்டமைப்பு வசதிகளை பலப்படுத்துவது , ஐ.சி.யூ. படுக்கை வசதிகளை மேம்படுத்துதல் , ஆக்சிஜன் ஜெனரேட்டர்கள் , கிரையோஜினிக் ஆக்சிஜன் டேங்க்குகள் நிறுவுதல் மற்றும் மருத்துவ வாயுக் குழாய்கள் பொருத்துதல் ஆகியவையும் , படுக்கையின் அருகில் வைக்கும் ஆக்சிஜன் சாதன வசதிகளை ஏற்படுத்திக் கொள்ளவும் இந்த நிதி பயன்படுத்தப்படும். தேவையான அளவுக்கு அலுவலர்கள் நியமனம் செய்து , பயிற்சி அளித்தல் , திறன் வளர்த்தல் , சுகாதார அலுவலர்கள் மற்றும் ஆஷா திட்ட தன்னார்வலர்கள் மற்றும் கோவிட் பணிகளில் ஈடுபட்டிருப்பவர்களுக்கு ஊக்கத் தொகை வழங்குதலும் இதில் அடங்கும். கோவிட் போராளிகள் முனையத்தில் பதிவு செய்து கொண்டுள்ள தன்னார்வலர்களையும் , தேவையின் அடிப்படையில் கோவிட் பணிகளில் ஈடுபடுத்திக் கொள்ளலாம்.


    2020 ஏப்ரலில் முதலாவது தவணையாக ரூ.3000 கோடி தொகை அனைத்து மாநிலங்கள் / யூனியன் பிரதேசங்களுக்கு அளிக்கப்பட்டது. மருத்துவப் பரிசோதனை வசதிகளை அதிகரித்தல் , மருத்துவமனைக் கட்டமைப்புகளை மேம்படுத்துதல் , கண்காணிப்புச் செயல்பாடுகளை மேற்கொள்வது , அவசியமான சாதனங்கள் , மருந்துகள் மற்றும் இதர பொருள்களை வாங்குவதற்காக அந்த நிதி அளிக்கப்பட்டது.


    இந்தத் தொகுப்பு நிதியின் ஓர் அங்கமாக மாநிலங்கள் / யூனியன் பிரதேசங்களில் 5,80,342 தனிமைப்படுத்தல் படுக்கைகள் , ஆக்சிஜன் வசதியுடன் கூடிய 1,36,068 படுக்கைகள் , 31 , 255 தீவிர சிகிச்சைப் பிரிவுப் படுக்கை வசதிகள் உருவாக்கப்பட்டுள்ளன. மேலும் இந்த மாநிலங்களும் , யூனியன் பிரதேசங்களும் 86,88,357 பரிசோதனை உபகரணங்கள் மற்றும் 79,88,366 வி.டி.எம். சாதனங்களை வாங்கியுள்ளன. மேலும் மாநிலங்கள் மற்றும் யூனியன் பிரதேசங்களில் 96 , 557 மருத்துவ அலுவலர்கள் புதிதாக சேர்க்கப்பட்டு , 6,65,799 மணி நேர உழைப்புக்கான ஊக்கத் தொகை அளிக்கப்பட்டுள்ளது. 11 , 821 அலுவலர்களுக்கு பயண உதவிகளை வழங்கவும் இந்த நிதி பயன்படுத்தப் பட்டுள்ளது.


    *****

    
    
    (Release ID: 1643756) Visitor Counter : 17
    
    
      Read this release in: English , Marathi , Hindi , Bengali , Manipuri , Punjabi , Gujarati , Telugu , Malayalam