      நுகர்வோர் நலன், உணவு மற்றும் பொது விநியோகம் அமைச்சகம்

      சர்க்கரைத் துறையின் நம்பகத்தன்மையை மேம்படுத்த உபரிக் கரும்பு எத்தனால் தயாரிக்க பயன்பாடு; பசுமை எரிபொருளான எத்தனாலை பெட்ரோலுடன் கலப்பதால் அந்நியச் செலாவணியை மிச்சப்படுத்தலாம்.
      Posted On: 22 AUG 2020 11:45AM by PIB Chennai


    சர்க்கரைத் துறையின் நம்பகத்தன்மையை மேம்படுத்த அரசு பல்வேறு நடவடிக்கைகளை எடுத்து வருகிறது . அதன் மூலம் சர்க்கரை ஆலைகள், கரும்பு விவசாயிகளுக்கு அளிக்க வேண்டிய நிலுவைத் தொகையை உரிய நேரத்தில் வழங்க முடியும் . ஒரு படி மேலே சென்று , உபரிக் கரும்பு மற்றும் அதிகப்படியான சர்க்கரையை இருப்பு வைத்தல் ஆகிய பிரச்சினைகளுக்கு நீண்ட காலத் தீர்வு காணவும் , சர்க்கரைத் தொழிலின் நம்பகத்தன்மையை மேம்படுத்தவும் , உபரிக் கரும்பை மாற்று முறையில் பயன்படுத்த ஆலோசிக்கப்படுகிறது . பசுமை எரிபொருளான எத்தனாலை பெட்ரோலுடன் கலந்து பயன்படுத்துவதால் , நாட்டின் அந்நியச் செலாவணி பெருமளவுக்கு மிச்சமாகும் .


    மத்திய உணவு மற்றும் பொது விநியோகத்துறைச் செயலர் , மத்திய பெட்ரோலியம் மற்றும் இயற்கை வாயு அமைச்சகச் செயலர் , நிதிச் சேவை துறைச் செயலர் ஆகியோர் தலைமையில் 21.08.2020 அன்று நடைபெற்ற கூட்டத்தில் , முன்னணி வங்கிகள் , எண்ணெய் சந்தைப்படுத்துதல் நிறுவனங்கள் , முக்கிய கரும்பு உற்பத்தி மாநிலங்களின் கரும்பு ஆணையர்கள் , சர்க்கரைத் துறை சங்கங்களின் பிரதிநிதிகள் கலந்து கொண்டனர் . பெட்ரோலுடன் எத்தனாலைக் கலக்கும் விகிதத்தை அதிகரிப்பது பற்றிய அரசின் நோக்கத்தை எட்டுவது குறித்தும் , எண்ணெய் சந்தைப்படுத்துதல் நிறுவனங்களுக்கு எத்தனால் விநியோகத்தை அதிகரிக்கும் வழி வகைகள் பற்றியும் இந்தக் கூட்டத்தில் விவாதிக்கப்ட்டது . எத்தனால் உற்பத்தியாளர்கள் ( சர்க்கரை ஆலைகள் ), எத்தனாலை வாங்குபவர்கள் ( எண்ணெய் சந்தைப்படுத்தும் நிறுவனங்கள் ) , கடன் வழங்குவோர் ( வங்கிகள் ) ஆகியவை முத்தரப்பு ஒப்பந்தம் செய்து கொள்ள விருப்பம் தெரிவித்ததன் அடிப்படையில் இதற்கு ஒப்புக் கொள்ளப்பட்டது . இதில் உற்பத்தி , கொள்முதல் , மூன்றாம் தரப்புக் கணக்கு மூலம் பணம் வழங்குதல் போன்றவை அடங்கும் . பெரிய அளவில் லாபம் ஈட்டாத சர்க்கரை ஆலைகளுக்குக் கூட கடன் வழங்க வங்கிகள் பரிசீலிக்கலாம் . ஆலைகள் புதிய வடி ஆலைகளை அமைக்கவும் , ஏற்கனவே இருக்கும் வடி ஆலைகளை விரிவுபடுத்தவும் , இதன் மூலம் நாட்டின் மொத்த வடிதிறனை அதிகரிக்கவும் ஆலைகள் கடன்களை வாங்குவதற்கு இது உதவும் . இதன் மூலம் , பெட்ரோலுடன் எத்தனால் கலப்புத் திட்டத்தின் கீழ் கலப்பு இலக்கை எட்டவும் இது உதவும் . நடப்பு ஆண்டிலும் , இனி வரும் காலத்திலும் , எத்தனால் விநியோகத்தை அதிகரிக்க முயற்சிகள் மேற்கொள்ளப்படும் என்று மாநிலங்களும் , தொழிற்சாலைகளும் உறுதியளித்தன .


    கலப்பு இலக்கை எட்டுவதைக் கருத்தில் கொண்டு , சர்க்கரை ஆலைகள் மற்றும் மொலாசஸ் அடிப்படையிலான வடி ஆலைகள் , தங்கள் எத்தனால் வடிதிறனை அதிகரிக்க அரசு ஊக்கமளித்து வருகிறது . எத்தனால் உற்பத்தித் திறனை அதிகரிக்கவும் , 600 கோடி லிட்டர் அளவுக்குத் திறனை அதிகரிக்கும் வகையிலான 362 திட்டங்களுக்கு வங்கிகள் மூலம் ரூ .18,600 கோடி அளவுக்கு குறைந்த வட்டியிலான கடன்கள் வழங்கப்பட்டு வருகின்றன . இதில் , ரூ .4045 கோடி அளவிலான வட்டி மானியத்தை அரசு ஏற்றுக் கொள்கிறது . இதுவரை 64 திட்டங்களுக்குக் கடன் அனுமதி வழங்கப்பட்டுள்ளது . இந்தத் திட்டப்பணிகள் நிறைவடைந்ததும் , இன்னும் இரண்டு ஆண்டுகளில் எத்தனால் வடிதிறன் 165 கோடி லிட்டர் அதிகரிக்கும் . இதன் மூலம் , நாட்டின் எத்தனால் வடிதிறன் , ஆண்டுக்கு 426 கோடி லிட்டரில் இருந்து 2022- ஆம் ஆண்டுக்குள் 590 கோடி லிட்டராக உயரும் .

    
    
    (Release ID: 1647867) Visitor Counter : 7
    
    
      Read this release in: English , Urdu , Hindi , Marathi , Bengali , Manipuri , Punjabi , Telugu