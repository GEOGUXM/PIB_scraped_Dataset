      শিল্পওবাণিজ্যমন্ত্রক

      শিল্প সম্পর্কিত কাজকর্মে উৎসাহদান ও বিনিয়োগের বিষয় নিয়ে রাজ্যের শিল্পমন্ত্রী এবং কেন্দ্রশাসিত অঞ্চলের প্রশাসকদের সঙ্গে ভার্চ্যুয়াল বৈঠক শ্রী পীযূষ গোয়েলের
      Posted On: 27 AUG 2020 2:57PM by PIB Kolkata


    নয়াদিল্লি, ২৭ আগস্ট, ২০২০


    

    
    কেন্দ্রীয় বাণিজ্য ও শিল্পমন্ত্রী শ্রী পীযূষ গোয়েল আজ বিভিন্ন রাজ্যের শিল্পমন্ত্রী এবং কেন্দ্রশাসিত অঞ্চলের প্রশাসকদের সঙ্গে ভার্চ্যুয়াল বৈঠক করেছেন। এই বৈঠকে দেশের শিল্প উৎপাদন ব্যবস্থাপনাকে এগিয়ে নিয়ে যাওয়া, বিনিয়োগ আকৃষ্ট করা, ‘এক জেলা এক পণ্য’ (ওডিওপি) ইত্যাদি বিষয় নিয়ে আলোচনা হয়। এর পাশাপাশি, ‘আত্মনির্ভর ভারত' গঠনের প্রক্রিয়াকে এগিয়ে নিয়ে যাওয়ার বিষয় নিয়েও আলোচনা করা হয়।
    
    এদিন অনুষ্ঠানে কেন্দ্রীয় মন্ত্রী শ্রী পীযূষ গোয়েল জাতীয় জিআইএস-সক্ষম ল্যান্ড ব্যাঙ্ক ব্যবস্থাপনার সূচনা করেন।এই পোর্টালটি হল https://iis.ncog.gov.in/parks । এটি তৈরি করেছে ইন্ডাস্ট্রিয়াল ইনফরমেশন সিস্টেম (আইআইএস)। এই ব্যবস্থাপনার সঙ্গে এখনও পর্যন্ত ছয়টি রাজ্য যুক্ত হয়েছে। শ্রী গোয়েল আত্মবিশ্বাস ব্যক্ত করে বলেন যে চলতি বছরের ডিসেম্বরের মধ্যে বাকি রাজ্য ও কেন্দ্রশাসিত অঞ্চলগুলিও যুক্ত হবে। তিনি বলেন, এই ব্যবস্থাপনায় জমি শনাক্তকরণ প্রক্রিয়া আরও বেশি স্বচ্ছ হবে এবং সঠিক তথ্য পাওয়া যাবে।
    
    এই আইআইএস ব্যবস্থাপনায় ৩,৩০০টি শিল্প পার্কের তথ্য রয়েছে। ৩১টি রাজ্য / কেন্দ্রশাসিত অঞ্চলের ৪ লক্ষ ৭৫ হাজার হেক্টর জমিতে এই শিল্প পার্কগুলি গড়ে উঠেছে। এখানে কৃষি, উদ্যান, খনিজ স্তর সম্পর্কিত বিভিন্ন তথ্য, বনাঞ্চল ও কাঁচা মালের যোগান সম্পর্কিত বিভিন্ন তথ্য পাওয়া যাবে। এই উদ্যোগটিতে সাহায্য করেছে ন্যাশনাল সেন্টার অফ জিও-ইনফরমেটিক্স, ন্যাশনাল ই-গভর্নেন্স ডিভিশন এবং বৈদ্যুতিন ও তথ্যপ্রযুক্তি মন্ত্রক।
    
    অনুষ্ঠানের ভাষণে শ্রী গোয়েল বলেন, দেশের শিল্পক্ষেত্রে বিনিয়োগকে আকৃষ্ট করতে সরকার একাধিক পদক্ষেপ গ্রহণ করেছে। এর জন্য সমস্ত রাজ্য ও কেন্দ্রশাসিত অঞ্চলগুলিকে একটি 'টিম ইন্ডিয়া'র মতো কাজ করতে হবে। তিনি বলেন, আত্মনির্ভরশীল দেশে আত্মনির্ভর ভারত গঠনের প্রয়োজন। আগামী পাঁচ বছরে ভারতের অর্থনীতিকে ৫ লক্ষ কোটি মার্কিন ডলারের সমতুল অর্থনীতিতে পৌঁছনোর লক্ষ্যমাত্রা অর্জন করতে হবে। এজন্য দেশের উৎপাদক সংস্থাগুলি গুরুত্বপূর্ণ ভূমিকা পালন করতে পারে বলেও মন্তব্য করেন তিনি। কেন্দ্রীয় মন্ত্রী বলেন, তাদের হাত ধরেই দেশে কর্মসংস্থানের সুযোগ হবে।
    
    শ্রী গোয়েল কেন্দ্রের 'মেক ইন ইন্ডিয়া' কর্মসূচিকে এগিয়ে নিয়ে যাওয়ার জন্য আহ্বান জানান। আত্মনির্ভর ভারতের লক্ষ্য অর্জনের জন্য স্থানীয় উৎপাদন ক্ষেত্রে গতি আনার প্রয়োজন রয়েছে বলে মন্তব্য করেন তিনি। দেশে শিল্পক্ষেত্রের বিনিয়োগ বৃদ্ধি করতে যাতে কোন সমস্যা না হয় তা দেখার জন্য প্রতিটি রাজ্যে একজন শীর্ষ আধিকারিককে নোডাল অফিসার হিসেবে নিয়োগ করার জন্য রাজ্য শিল্পমন্ত্রীদের অনুরোধ জানিয়েছেন তিনি। তিনি বলেন, দেশের শিল্পে বিনিয়োগের ক্ষেত্রে প্রয়োজনীয় সমস্ত অনুমোদনের জন্য 'ওয়ান স্টপ ডিজিটাল প্ল্যাটফর্ম’-এর মতো এক জানালা ব্যবস্থাপনার ওপর সরকার বিশেষ জোর দিয়েছে। এই ব্যবস্থাপনায় বিনিয়োগকারীরা বিভিন্ন তথ্য সংগ্রহ করতে পারবেন এবং সংশ্লিষ্ট সকল কর্তৃপক্ষের কাছ থেকে ব্যবসায়িক ছাড়পত্র পাবেন। মন্ত্রী বলেন, একটিমাত্র আবেদনপত্র পূরণ করতে হবে এবং একবারই সমস্ত প্রয়োজনীয় নথিপত্র আপলোড করতে হবে। এতে বিনিয়োগকারীদের সময় ও অর্থ – দুই-ই সাশ্রয় হবে।
    
    ‘এক জেলা এক পণ্য'-এর বিষয়ে শ্রী গোয়েল বলেন, ভারতকে আগামীদিনে একটি উৎপাদনের শক্তিস্থল হিসেবে পরিণত করতে হবে। তিনি বলেন, প্রতিটি জেলারই কিছু না কিছু বিশেষত্ব বা স্বাতন্ত্র রয়েছে। এর ওপর ভিত্তি করেই আর্থিক বিকাশ ঘটাতে হবে। এতে গ্রামীণ উদ্যোগ ক্ষেত্রে গতি আসবে ও কর্মসংস্থানের সুযোগ তৈরি হবে। 'ভোকাল ফর লোকাল'-এর পক্ষে প্রধানমন্ত্রী নরেন্দ্র মোদী যে কথা বারবার তুলে ধরেছেন, সেই প্রসঙ্গের উল্লেখ করে শ্রী গোয়েল অভ্যন্তরীণ উৎপাদনের ওপর জোর দেন। কৃষি রপ্তানি নীতি বাস্তবায়নের জন্য রাজ্য সরকারগুলির কাছ থেকে সহযোগিতাও চান তিনি। মন্ত্রী বলেন, এই নতুন নীতির বিষয়ে এখনও পর্যন্ত ১৪টি রাজ্য কার্যকরী পরিকল্পনা চূড়ান্ত করেছে। বাকি রাজ্যগুলি এ বিষয়ে দ্রুত পদক্ষেপ গ্রহণ করবে বলে তিনি আশা প্রকাশ করেন। দেশে বিনিয়োগ বৃদ্ধির জন্য সচিব পর্যায়ের ক্ষমতাপ্রাপ্ত গোষ্ঠী গঠিত হয়েছে বলেও তিনি জানান। এদিন অনুষ্ঠানে কেন্দ্রীয় বাণিজ্য ও শিল্প মন্ত্রকের প্রতিমন্ত্রী শ্রী সোম প্রকাশ ভারতকে একটি উৎপাদনের কেন্দ্রস্থল হিসেবে গড়ে তোলার আহ্বান জানান। এজন্য সমস্ত রাজ্যগুলিকে এগিয়ে আসতেও অনুরোধ করেন তিনি। বৈঠকে উপস্থিত বিভিন্ন রাজ্যের শিল্পমন্ত্রী এবং কেন্দ্রশাসিত অঞ্চলের প্রশাসকরা তাঁদের নিজের নিজের অভিজ্ঞতার কথা ভাগ করে নেন।


    

    CG/SS/DM

    
    
    (Release ID: 1649020) Visitor Counter : 3
    
    
      Read this release in: English , Urdu , Marathi , Hindi , Manipuri , Assamese , Punjabi , Tamil , Malayalam