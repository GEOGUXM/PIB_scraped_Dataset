      নীতিআয়োগ

      নীতি আয়োগ ২০২০ সালের রপ্তানি প্রস্তুতি সূচক সংক্রান্ত প্রতিবেদন প্রকাশ করেছে
      Posted On: 26 AUG 2020 1:53PM by PIB Kolkata


    নয়াদিল্লি, ২৬ আগস্ট, ২০২০


    

    ইনস্টিটিউট অফ কমপিটিটিভনেস-এর সঙ্গে যৌথ উদ্যোগে নীতি আয়োগ আজ ২০২০ সালের রপ্তানি প্রস্তুতি সূচক (এক্সপোর্ট প্রিপেয়ার্ডনেস ইন্ডেক্স – ইপিআই) প্রকাশ করেছে। দেশের বিভিন্ন রাজ্যের রপ্তানি ক্ষেত্রে প্রস্তুতি এবং সাফল্যের দিক বিবেচনা করে এই ইপিআই তৈরি করা হয়েছে। রপ্তানির ক্ষেত্রে বিভিন্ন চ্যালেঞ্জ ও সুযোগ চিহ্নিত করা, সরকারি নীতির সাফল্য বিবেচনা করা এবং পরিচালন সংক্রান্ত ব্যবস্থাপনাকে উৎসাহিত করা এই সূচক প্রকাশের মূল উদ্দেশ্য।
    
    নীতি, ব্যবসার পরিবেশ, রপ্তানির পরিবেশ ও রপ্তানির পরিমাণ – এই চারটি বিষয় ছাড়াও ইপিআই তৈরিতে রপ্তানিতে উৎসাহদান নীতি, প্রাতিষ্ঠানিক গঠন, ব্যবসা-বাণিজ্যের পরিবেশ, পরিকাঠামো, পরিবহণের সুবিধা, মূলধনের যোগান, রপ্তানির পরিকাঠামো, ব্যবসা-বাণিজ্যে সহায়তা, গবেষণা ও উন্নয়নমূলক পরিকাঠামো, বিভিন্ন সামগ্রীর রপ্তানি এবং বিকাশের সুযোগের দিকগুলিও এখানে বিবেচিত হয়েছে।
    
    নীতি আয়োগের ভাইস চেয়ারম্যান ডঃ রাজীব কুমার বলেছেন, রাজ্য এবং কেন্দ্রশাসিত অঞ্চলগুলিকে রপ্তানির ক্ষেত্রে তাদের সম্ভাবনার দিকটি উপলব্ধি করানোর জন্য এই সূচক তৈরি করা হয়েছে। নীতি আয়োগের মুখ্য কার্যনির্বাহী আধিকারিক শ্রী অমিতাভ কান্ত বলেছেন, এই সূচকের সাহায্যে রপ্তানি ক্ষেত্রে উৎসাহদানের বিভিন্ন সুযোগকে চিহ্নিত করতে সুবিধা হবে। সূচক অনুসারে দেখা গেছে, উপকূলবর্তী রাজ্যগুলি এক্ষেত্রে ভালো ফল করেছে। গুজরাট, মহারাষ্ট্র এবং তামিলনাড়ু শীর্ষ তিনটি স্থান দখল করেছে। দেশের আটটি উপকূলবর্তী রাজ্যের মধ্যে ছয়টি রাজ্যই প্রথম ১০-এর তালিকায় জায়গা করেছে। উপকূলবর্তী নয়, এরকম রাজ্যের মধ্যে রাজস্থান প্রথম, তেলেঙ্গানা দ্বিতীয় এবং হরিয়ানা তৃতীয় স্থান পেয়েছে। হিমালয় সন্নিহিত রাজ্যগুলির মধ্যে উত্তরাখণ্ড সূচকের সর্বোচ্চ স্থানে রয়েছে। এরপর দ্বিতীয় ও তৃতীয় স্থানে যথাক্রমে রয়েছে ত্রিপুরা ও হিমাচল প্রদেশ। কেন্দ্রশাসিত অঞ্চলগুলির মধ্যে দিল্লি প্রথম স্থান দখল করেছে। ছত্তিশগড় এবং ঝাড়খণ্ড রাজ্য দুটি কোন সামুদ্রিক বাণিজ্যের সুযোগ না পাওয়া সত্ত্বেও রপ্তানিতে উৎসাহ দিতে তারা বিভিন্ন উদ্যোগ গ্রহণ করেছে।
    
    আত্মনির্ভর ভারত অভিযানের জন্য সমস্ত রাজ্য ও কেন্দ্রশাসিত অঞ্চলকে রপ্তানির পরিমাণ বাড়াতে হবে। এই সূচকের মাধ্যমে রাজ্যগুলি বর্তমানে কোন অবস্থানে রয়েছে সে বিষয়ে ধারণা পাওয়া সম্ভব। বিভিন্ন রাজ্য ও কেন্দ্রশাসিত অঞ্চলের থেকে প্রাপ্ত তথ্য ছাড়াও একজিম ব্যাঙ্ক, আইআইএফটি এবং বিভিসিআইএফ থেকেও তথ্য সংগ্রহ করা হয়েছে। বেশ কিছু তথ্যের ক্ষেত্রে রিজার্ভ ব্যাঙ্ক এবং বিভিন্ন কেন্দ্রীয় মন্ত্রকের সঙ্গে যোগাযোগ করা হয়েছে।


    

    CG/CB/DM

    
    
    (Release ID: 1648869) Visitor Counter : 5
    
    
      Read this release in: English , Urdu , Marathi , Hindi , Assamese , Manipuri , Punjabi , Gujarati , Tamil , Telugu , Kannada