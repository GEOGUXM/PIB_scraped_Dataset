      প্রতিরক্ষামন্ত্রক

      এনসিসি প্রশিক্ষণের জন্য প্রতিরক্ষা মন্ত্রী শ্রী রাজনাথ সিং-এর মোবাইল অ্যাপের সূচনা
      Posted On: 27 AUG 2020 12:11PM by PIB Kolkata


    নয়াদিল্লী, ২৭ আগস্ট, ২০২০


    

    প্রতিরক্ষা মন্ত্রী শ্রী রাজনাথ সিং আজ ডিরেক্টরেট জেনারেল ন্যাশনাল ক্যাডেট কোর (ডিজিএনসিসি) মোবাইল প্রশিক্ষণ অ্যাপের সূচনা করেছেন। এই অ্যাপের সাহায্যে দেশজুড়ে অনলাইনের মাধ্যমে জাতীয় সমর শিক্ষার্থী বাহিনীর সদস্যরা প্রশিক্ষণ নেবেন। কোভিড-১৯ মহামারীর কারণে বিভিন্ন নিষেধাজ্ঞার ফলে জাতীয় সমর শিক্ষার্থী বাহিনী (এনসিসি)র ক্যাডেটদের প্রশিক্ষণে সমস্যা হচ্ছে। কারণ এঁদের প্রশিক্ষণ মূলত স্কুল বা কলেজে হয়। এই স্কুল বা কলেজগুলি খুব শীঘ্রই খোলার সম্ভাবনা কম। তাই ডিজিটাল মাধ্যমে অনলাইন প্রশিক্ষণের ওপর গুরুত্ব দেওয়া হয়েছে। শ্রী সিং এই অনুষ্ঠানে এনসিসি ক্যাডেটদের সঙ্গে ভিডিও কনফারেন্সের মাধ্যম মতবিনিময় করেছেন এবং তাঁদের নানা প্রশ্নের জবাব দিয়েছেন। তিনি তাঁদের সাফল্য কামনা করে সমাজের সর্বস্তরে সেরা জিনিসটি দেওয়ার জন্য অনুপ্রাণিত করেন।


    
    প্রতিরক্ষা মন্ত্রী তাঁর ভাষণে বলেছেন, এই অ্যাপের সাহায্যে প্রশিক্ষণ খুবই সুবিধাজনক হবে। কেউ যদি তাঁর লক্ষ্যপূরণে আত্মবিশ্বাসী থাকে তবে সে সমস্ত বাধা-বিপত্তি অতিক্রম করে সফল হতে পারবে। শ্রী সিং, করোনা মহামারীর সময়ে ১ লক্ষের বেশি এনসিসি ক্যাডেটদের কোভিড যোদ্ধা হয়ে ওঠায় প্রশংসা করেছেন। এনসিসি একতা, শৃঙ্খলাবোধ, জাতির প্রতি কর্তব্য নিষ্ঠার আদর্শে বিশ্বাসী। প্রধানমন্ত্রী শ্রী নরেন্দ্র মোদী, বিমান বাহিনীর মার্শাল অর্জন সিং, ক্রীড়া ব্যক্তিত্ব অঞ্জলী ভাগবত, প্রাক্তন বিদেশমন্ত্রী সুষমা স্বরাজ এবং প্রাক্তন প্রতিরক্ষা মন্ত্রী মনোহর পাররিকার এনসিসি ক্যাডেট ছিলেন। প্রতিরক্ষা মন্ত্রী নিজেও একসময় এনসিসি করেছেন।


    
    ডিজি এনসিসি মোবাইল অ্যাপের মাধ্যমে এনসিসি ক্যাডেটদের প্রশিক্ষণের পাঠক্রম, প্রশিক্ষণের ভিডিও এবং বিভিন্ন প্রশ্নের উত্তর দেওয়া হবে। এই অ্যাপের সাহায্যে একজন ক্যাডেট তাঁর কোন প্রশ্নের বিষয়ে জানতে চাইলে সেই প্রশ্ন করতে পারেন। প্রশিক্ষকদের একটি প্যানেল সেই প্রশ্নের উত্তর দেবেন। এনসিসি প্রশিক্ষণকে স্বয়ংক্রিয় করে তোলার জন্য এটি একটি ইতিবাচক পদক্ষেপ। প্রধানমন্ত্রী শ্রী নরেন্দ্র মোদীর ডিজিটাল ভারত গঠনের স্বপ্নকে এরফলে আরও একধাপ এগিয়ে নিয়ে যাওয়া যাবে। এই অনুষ্ঠানে প্রতিরক্ষা সচিব ডঃ অজয় কুমার, এনসিসি-র মহানির্দেশক লেফ্টেন্যান্ট জেনারেল রাজীব চোপরা সহ মন্ত্রকের পদস্থ আধিকারিকরা উপস্থিত ছিলেন।


    

    CG/CB/NS

    
    
    (Release ID: 1648956) Visitor Counter : 13
    
    
      Read this release in: English , Urdu , Hindi , Marathi , Assamese , Manipuri , Punjabi , Odia , Tamil , Telugu , Malayalam