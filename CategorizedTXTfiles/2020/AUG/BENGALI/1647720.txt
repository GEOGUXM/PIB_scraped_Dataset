      শ্রমওকর্মসংস্থানমন্ত্রক

      ডিজিট্যাল পদ্ধতিতে মানুষের কাছে পৌঁছানোর জন্য শ্রম দপ্তরকে পরামর্শ দিলেন কেন্দ্রীয় শ্রম মন্ত্রী
      Posted On: 20 AUG 2020 5:49PM by PIB Kolkata


    কলকাতা, ২১ আগস্ট, ২০২০


    কেন্দ্রীয় শ্রম ও কর্মসংস্থান দপ্তরের স্বাধীন দায়িত্বপ্রাপ্ত প্রতিমন্ত্রী শ্রী সন্তোষ গাঙ্গোয়ার লেবার ব্যুরোকে বা শ্রম দপ্তরকে তার পরিধি আরও বাড়ানোর জন্য ডিজিটাল পদ্ধতিকে কাজে লাগানোর পরামর্শ দিয়ে বলেছেন, বর্তমানের আধুনিক ডেটা অ্যানালিটিক্স ও কৃত্রিম বুদ্ধিমত্তার মতো আধুনিক প্রযুক্তি-নির্ভর পদ্ধতিগুলি দৈনন্দিন কাজকর্মে আরও দক্ষতা নিয়ে আসতে পারে। বৃহস্পতিবার কেন্দ্রীয় শ্রম ও কর্মসংস্থান মন্ত্রকের অধীন লেবার ব্যুরোর সরকারি লোগো বা প্রতীক প্রকাশ অনুষ্ঠানে তিনি বলেন, আরো বেশী করে আঞ্চলিক দপ্তর এবং রাজ্যস্তরে আঞ্চলিক দপ্তর খুলতে হবে । প্রতীক প্রকাশ অনুষ্ঠানে মন্ত্রকের সচিব শ্রী হীরালাল সামারিয়া, লেবার ব্যুরোর মহানির্দেশক শ্রী ডি পি এস নেগি-সহ মন্ত্রকের উচ্চপদস্থ আধিকারিকরা উপস্থিত ছিলেন।


    অনুষ্ঠানে লেবার ব্যুরোর প্রচেষ্টার প্রশংসা করে শ্রী গাঙ্গোয়ার বলেন, ১৯৪১-এ সিমলায় কস্ট অফ লিভিং বা জীবনযাপনের খরচ সংক্রান্ত নির্দেশালয় স্থাপিত হয়। সে সময় এ ধরনের কার্যালয় স্থাপনের উদ্দেশ্য ছিল পারিবারিক ব্যয়বরাদ্দের ব্যাপারে অনুসন্ধান করে এ সংক্রান্ত তথ্য সংগ্রহ করা। এছাড়াও, পারিবারিক খরচের সূচক সম্বলিত তথ্য একত্রিত করা হত। দেশে সেই সময়ে অভিন্ন পদ্ধতিতে এ ধরনের তথ্য সংগ্রহের বড় ভূমিকা ছিল। এর মধ্যে উল্লেখযোগ্য হল, কৃষি ও গ্রামীণ ক্ষেত্রে শ্রমিকদের সংখ্যা, মজুরীর হারের সূচক, কর্মসংস্থান ও বেকারীত্বের বিষয়ে তথ্য এবং সংগঠিত ও অসংগঠিত ক্ষেত্রে শ্রমিকদের আর্থ-সামাজিক অবস্থার বিষয়ে তথ্যের মূল্যায়ন।


    অনুষ্ঠানে শ্রী গাঙ্গোয়ার ও মন্ত্রকের সচিব সংবাদমাধ্যমের প্রতিনিধিদের উদ্দেশে বলেন, শতক পুরনো ৪৪টি শ্রম আইন একত্রিত করে চারটি বিধিতে পরিণত করা হচ্ছে। এই চারটি বিধির মধ্যে ইতিমধ্যেই একটি সারা দেশে কার্যকর হয়েছে। বাকি তিনটি আইনে পরিণত করার জন্য লোকসভায় পেশ হয়েছে। বাকি তিনটি বিধি আইনে পরিণত হলে ব্যবসা-বাণিজ্যের অনুকূল পরিবেশ গড়ে তোলার ক্ষেত্রে ভারতের স্থান ক্রমতালিকায় আরও ওপরে উঠে আসবে বলে তাঁরা অভিমত প্রকাশ করেন। এই উদ্যোগের ফলে, বিনিয়োগের ক্ষেত্রে ভারত আকর্ষণীয় গন্তব্য হয়ে উঠবে। এমনকি, লেবার ব্যুরো আরও সহজভাবে শ্রম সংক্রান্ত তথ্য সংগ্রহ করতে পারবে।


    লেবার ব্যুরোর নতুন লোগোটিকে এমনভাবে রূপ দেওয়া হয়েছে যাতে এই কার্যালয় যে প্রকৃতপক্ষেই তথ্য-ভিত্তিক প্রতিষ্ঠান তা স্পষ্টভাবে ফুটে উঠেছে । লোগোটিতে ব্যুরোর তিনটি উদ্দেশ্যকে তুলে ধরা হয়েছে। সেগুলি হল – কর্মদক্ষতা, তথ্য যাচাই এবং প্রকাশিত তথ্যের বিশ্বাসযোগ্যতা। এর মধ্যে নীল রঙের একটি চাকা আছে, যে চাকা উচ্চপদে যুক্ত কর্মীদের প্রতিনিধিত্ব নিশ্চিত করে। একটি লেখচিত্র প্রতীকে রাখা হয়েছে। এই লেখচিত্রটি উঁচুতে ওঠা , নিচুতে নামা আবার উঁচুতে ওঠার দিক নির্দেশ করে। অর্থাৎ, বাস্তবোচিত ভাবনার প্রতিফলন এখানে রয়েছে। তিনটি রং বিশিষ্ট লোগোচিত্রটি জাতীয় পতাকার রঙের সঙ্গে সামঞ্জস্য রেখে তৈরি করা হয়েছে। এর পাশাপাশি, গ্রামীণ কৃষি শ্রমিকদের সাফল্যের প্রকৃত চিত্রটিকেও অনুপম রূপ দিয়ে তুলে ধরার চেষ্টা করা হয়েছে।


    SSS/CB

    
    
    (Release ID: 1647720) Visitor Counter : 1
    
    
      Read this release in: English