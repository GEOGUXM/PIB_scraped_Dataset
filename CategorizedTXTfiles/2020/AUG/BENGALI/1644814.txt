      যোগাযোগওতথ্যপ্রযুক্তিমন্ত্রক

      আন্দামান ও নিকোবর দ্বীপপুঞ্জে সমুদ্রের তলদেশ দিয়ে কেবল সংযোগের সূচনা করলেন প্রধানমন্ত্রী শ্রী নরেন্দ্র মোদী
      Posted On: 10 AUG 2020 12:52PM by PIB Kolkata


    নয়াদিল্লী, ১০ আগস্ট, ২০২০


    

    প্রধানমন্ত্রী শ্রী নরেন্দ্র মোদী আজ ভিডিও কনফারেন্সের মাধ্যমে আন্দামান ও নিকোবর দ্বীপপুঞ্জকে মূল ভূখন্ডের সঙ্গে সংযুক্তকারী সমুদ্রের তলদেশ দিয়ে অপটিক্যাল ফাইবার কেবল বা সাবমেরিন অপটিক্যাল ফাইবার কেবল (ওএফসি) জাতির উদ্দেশে উৎসর্গ করেছেন। প্রধানমন্ত্রী ২০১৮ সালের ৩০শে ডিসেম্বর এই প্রকল্পের ভিত্তি প্রস্তর স্থাপন করেছিলেন।


    
    প্রধানমন্ত্রী শ্রী নরেন্দ্র মোদী বলেন, এই সংযোগ স্থাপনের মধ্যে দিয়ে দ্বীপপুঞ্জগুলিতে অফুরন্ত সুযোগ তৈরি হবে। তিনি বলেন, ২ হাজার ৩০০ কিলোমিটার সমুদ্রের তলদেশ দিয়ে এই কেবল স্থাপন এবং নির্ধারিত সময়ের আগে সেই কাজ শেষ করা যথেষ্টই প্রশংসার যোগ্য।


    
    প্রধানমন্ত্রী বলেন, আজ চেন্নাই থেকে পোর্ট ব্লেয়ার, পোর্ট ব্লেয়ার থেকে লিটিল আন্দামান এবং পোর্ট ব্লেয়ার থেকে স্বরাজ দ্বীপের মধ্যে একটি বড় অংশে এই পরিষেবা শুরু করা হয়েছে।


    
    গভীর সমুদ্রে সমীক্ষার কাজ চালিয়ে সমুদ্রের তলদেশ দিয়ে প্রায় ২ হাজার ৩০০ কিলোমিটার কেবল স্থাপন, তারের গুণগত মান বজায় রাখা, জাহাজের সাহায্যে তারের সংযোগ স্থাপন মোটেই সহজ কাজ ছিলনা বলে উল্লেখ করেন প্রধানমন্ত্রী। তিনি বলেন, এই প্রকল্পের কাজ শেষ করতে সমুদ্রের বড় বড় ঢেউ, ঝড়, বর্ষা এমনকি করোনা মহামারীর কারণে কঠিন সময়ের মতো সমস্যাকে অতিক্রম করতে হয়েছে।


    
    প্রধানমন্ত্রী বলেন, আন্দামান নিকোবর দ্বীপপু্ঞ্জে বছরের পর বছর ধরে এই প্রকল্পের প্রয়োজন অনুভূত হলেও ইতিপূর্বে তা পূরণে কোন পদক্ষেপ নেওয়া হয়নি।তাই এই ধরণের বড় সমস্যা মোকাবিলা করেও প্রকল্পের কাজ সম্পূর্ণ করে জাতির উদ্দেশে উৎসর্গ করতে পেরে সন্তোষ প্রকাশ করেন শ্রী মোদী।


    
    প্রধানমন্ত্রী বলেন, আন্দামান ও নিকোবর দ্বীপপু্ঞ্জের মানুষকে আরও উন্নত এবং সুন্দর যোগাযোগ ব্যবস্থাপনা প্রদান করা দেশের দায়িত্ব। যারা এই প্রকল্পের সঙ্গে যুক্ত ছিলেন তাদের সকলকেই তিনি অভিনন্দন জানান। শ্রী মোদী বলেন, আন্দামান ও নিকোবর দ্বীপপু্ঞ্জ দিল্লী থেকে এবং মূল ভূখন্ডের হৃদয় থেকে খুব বেশি দূরে নয়, তার অন্যতম প্রমাণই হল সমুদ্রের তলদেশ দিয়ে এই কেবল সংযোগ স্থাপন।


    
    প্রত্যেক নাগরিকের জীবনযাত্রা সহজ করে তোলা


    
    শ্রী মোদী বলেন, দেশের প্রতিটি নাগরিক যাতে আরও উন্নত জীবনযাপন করতে পারেন তাই প্রতিটি ক্ষেত্রে আধুনিক সুযোগ-সুবিধা প্রদান করতে সরকার বদ্ধপরিকর। তিনি বলেন এই অপটিক্যাল ফাইবার প্রকল্প আন্দামান ও নিকোবর দ্বীপপু্ঞ্জকে দেশের অন্যান্য অংশের সঙ্গে সংযুক্ত করেছে। জীবনযাত্রার মান সহজ করে তোলার প্রতি সরকারের প্রতিশ্রুতির অন্যতম উদাহরণ হল এটি। তিনি বলেন, সরকার জাতীয় সুরক্ষায় সংযুক্ত সীমান্ত অঞ্চল এবং দ্বীপ রাজ্যগুলির উন্নয়নে প্রতিশ্রুতিবদ্ধ।


    
    ডিজিটাল ভারতের মাধ্যমে সুযোগ-সুবিধা বৃদ্ধি


    
    প্রধানমন্ত্রী বলেন, সমুদ্রের তলদেশ দিয়ে এই কেবল সংযোগ স্থাপন আন্দামান ও নিকোবর দ্বীপপু্ঞ্জে আরও সুলভে এবং উন্নতমানের যোগাযোগ ব্যবস্থাপনা গড়ে তুলবে। একইসঙ্গে ডিজিটাল ভারতের সমস্ত সুযোগ-সুবিধা ঐ অঞ্চলের মানুষ পাবেন। বিশেষত অনলাইন শিক্ষা ব্যবস্থা, টেলি মেডিসিন, ব্যাঙ্কিং ব্যবস্থাপনা, অনলাইন বাণিজ্য এবং পর্যটনে গতি আসবে।


    
    প্রধানমন্ত্রী বলেন, হাজার হাজার বছর ধরে ভারতের বাণিজ্য ও কৌশলগত দক্ষতার কেন্দ্রবিন্দুতে রয়েছে ভারত মহাসাগর। আন্দামান ও নিকোবর ভারতের অর্থনৈতিক কৌশলগত সহযোগিতার একটি গুরুত্বপূর্ণ কেন্দ্র।


    
    তিনি বলেন, ভারত-প্রশান্ত মহাসাগরীয় অঞ্চলে ভারতের নতুন বাণিজ্য কৌশলের আওতায় গুরুত্বপূর্ণ ভূমিকা পালন করবে দেশের সমস্ত দ্বীপপুঞ্জ।


    
    শ্রী মোদী বলেন, 'কার্যকরী পূব নীতি'র (অ্যাক্ট ইস্ট পলিসি) আওতায় পূর্ব এশীয় দেশগুলির সঙ্গে ভারতের দৃঢ় সম্পর্ক গড়ে তোলার ক্ষেত্রে এবং অন্যান্য দেশের সঙ্গে সমুদ্র পথে সম্পর্ক বজায় রাখতে আন্দামান ও নিকোবর গুরুত্বপূর্ণ ভূমিকা পালন করছে ও আগামীদিনে এর গুরুত্ব বাড়তে চলেছে।


    
    তিনি বলেন, এর ভূমিকা জোরদার করে তোলার জন্য ৩ বছর আগেই দ্বীপ উন্নয়ন সংস্থা গড়ে তোলা হয়েছিল। আন্দামান ও নিকোবরে যে প্রকল্পগুলি বছরের পর বছর ধরে সম্পূর্ণ হয় নি, তা এখন দ্রুত সম্পন্ন করা হচ্ছে বলেও তিনি জানান।


    
    স্থল, আকাশ ও জলপথে আরও উন্নত কার্যকরী প্রকল্প


    
    প্রধানমন্ত্রী বলেন, আন্দামান ও নিকোবরে ১২টি দ্বীপে বড় ধরণের কার্যকরী প্রকল্পগুলি সম্প্রসারণ করা হচ্ছে। উন্নত মোবাইল ও ইন্টারনেট সংযোগ ব্যবস্থাপনা ছাড়াও স্থল, আকাশ ও জলপথের মাধ্যমে সরাসরি যোগাযোগ ব্যবস্থাপনাও উন্নত করার চেষ্টা চালানো হচ্ছে বলেও তিনি জানান।


    
    প্রধানমন্ত্রী উত্তর ও মধ্য আন্দামানের সড়ক যোগাযোগ ব্যবস্থানা উন্নয়নের জন্য ২টি বড় সেতু নির্মাণ এবং ৪ নম্বর জাতীয় সড়কে কাজের কথাও উল্লেখ করেন।


    
    তিনি বলেন, ১২০০ যাত্রী পরিচালনার জন্য পোর্ট ব্লেয়ার বন্দরটিকে উন্নত করা হয়েছে। এরসঙ্গে ডিগলিপুর, কার নিকোবর এবং ক্যাম্পবেল-বে বিমান বন্দরগুলি পরিচালনের জন্য প্রস্তুত হয়ে রয়েছে।


    
    শ্রী মোদী বলেন, স্বরাজ দ্বীপ, শহীদ দ্বীপ এবং লং আইল্যান্ডের যাত্রী পরিবহন টার্মিনাল সহ ভাসমান জেটির মতো ওয়াটার অ্যারোড্রম পরিকাঠামো আগামী মাসের মধ্যে প্রস্তুত হয়ে যাবে।


    
    তিনি বলেন, দ্বীপপুঞ্জ এবং মূল ভূখন্ডের মধ্যে জলপথে যোগাযোগের উন্নতির জন্য কোচি শিপ ইয়ার্ডে ৪টি জাহাজ প্রস্তুত রয়েছে যেগুলি খুব শীঘ্রই সরবরাহ করা হবে।


    
    বন্দর ভিত্তিক উন্নয়ন


    
    প্রধানমন্ত্রী বলেন, বিশ্বের বহু বন্দর থেকে প্রতিযোগিতামূলক দূরত্বে অবস্থিত আন্দামান নিকোবরকে বন্দরভিত্তিক উন্নয়নের কেন্দ্র হিসেবে গড়ে তোলা হবে।


    
    প্রধানমন্ত্রী বলেন, যে দেশে যতো ভালো বন্দর ব্যবস্থাপনা এবং যোগাযোগ ব্যবস্থাপনা রয়েছে, একবিংশ শতাব্দীতে বাণিজ্যে তারা তত এগিয়ে যেতে সক্ষম হবে।


    
    তিনি বলেন, আজ ভারত যখন আত্মনির্ভরতার সংকল্প নিয়ে এগিয়ে চলেছে এবং 'গ্লোবাল সাপ্লাই অ্যান্ড ভ্যালু চেনে' নিজেকে গুরুত্বপূর্ণ অংশীদার হিসেবে প্রতিষ্ঠিত করেছে তখন আমাদের জলপথ এবং বন্দর সংযোগ ব্যবস্থাপনাকে আরও শক্তিশালী করা অত্যন্ত প্রয়োজন। শ্রী মোদী বলেন, বন্দর পরিকাঠামোগত উন্নয়নে আইনী বাধাগুলিকে দূর করার জন্য নিরবচ্ছিন্ন প্রয়াস চালানো হচ্ছে।


    
    আন্তর্জাতিক সামুদ্রিক বাণিজ্য


    
    প্রধানমন্ত্রী বলেন, সমুদ্র পথে সহজে ব্যবসায় উন্নতি এবং উপকূলীয় বাণিজ্যিক পণ্য পরিবহণ সহজ করে তোলার দিকেও সরকার বিশেষ নজর দিয়েছে। গভীর অভ্যন্তরীণ পোতাশ্রয় দ্রুত নির্মাণের খসড়া এবং প্রায় ১০ হাজার কোটি টাকা ব্যয়ে গ্রেট নিকোবরে ট্রান্সশিপমেন্ট বন্দর নির্মাণের প্রস্তাবের কথা উল্লেখ করেন তিনি। শ্রী মোদী বলেন এরফলে বড় বড় জাহাজগুলি এখানে নোঙর করতে পারবে এবং কর্মসংস্থানের সুযোগ সৃষ্টির পাশাপাশি সমুদ্রপথে বাণিজ্যে ভারতের অংশীদারিত্ব বাড়বে।


    
    তিনি বলেন, আন্দামান ও নিকোবরে আধুনিক পরিকাঠামো তৈরি হওয়ার সঙ্গে সঙ্গতি বজায় রেখে এই দ্বীপপুঞ্জে মৎস্যচাষ, জলজ উদ্ভিদ চাষ এবং সমুদ্র শৈবাল চাষের মাধ্যমে নীল অর্থনীতিতে গতি আসবে। তিনি আশাপ্রকাশ করেন, সরকারের এই প্রচেষ্টার ফলে আন্দামান ও নিকোবরে কেবলমাত্র নতুন সুযোগ-সুবিধা চালু হবে না, বিশ্ব পর্যটন মানচিত্রে বিশেষ জায়গা করে নেবে।


    
    এদিনের এই উদ্বোধনী অনুষ্ঠানে উপস্থিত ছিলেন কেন্দ্রীয় তথ্যপ্রযুক্তি, যোগাযোগ, বৈদ্যুতিন এবং আইন ও ন্যায়বিচার দপ্তরের মন্ত্রী শ্রী রবি শঙ্কর প্রসাদ, বৈদ্যুতিন এবং তথ্যপ্রযুক্তি, যোগাযোগা ও মানব সম্পদ উন্নয়ন দপ্তরের প্রতিমন্ত্রী শ্রী সঞ্জয় ধোতরে, আন্দামান নিকোবর দ্বীপপুঞ্জের উপরাজ্যপাল অ্যাডমিরাল ডি কে জোশী সহ বিশিষ্ট ব্যক্তিবর্গ।


    
    কেন্দ্রীয় মন্ত্রী রবি শঙ্কর প্রসাদ সমুদ্রের তলদেশ দিয়ে এই অপটিক্যাল ফাইবার প্রকল্প ওই অঞ্চলের স্থানীয় মানুষদের কিভাবে সাহায্য করবে তা বক্তব্যে তুলে ধরেন। তিনি বলেন, ২ হাজার ৩০০ কিলোমিটার সমুদ্রের তলদেশ দিয়ে যাওয়া অপটিক্যাল ফাইবার কেবল শুধুমাত্র আন্দামান নিকোবর দ্বীপপুঞ্জে বসবাসকারীদের জন্য সুযোগের দরজা খুলে দেবে না, পাশাপাশি ডিজিটাল ইন্ডিয়া এবং আত্মনির্ভর ভারত গঠনে প্রধানমন্ত্রীর স্বপ্নকেও বাস্তবায়িত করবে। তিনি আরও বলেন, বিএসএনএল ২৪ মাসেরও কম সময়ে সমুদ্রের নীচ দিয়ে এই কেবল তার সংযোগ স্থাপনের কাজ সম্পন্ন করেছে। এরফলে ওই অঞ্চলে ফোর-জি মোবাইল পরিষেবা, টেলি শিক্ষা, ই-গভর্ন্যান্স পরিষেবা বৃদ্ধি পাবে।
    

    

    
    CG/SS/NS

    
    
    (Release ID: 1644814) Visitor Counter : 8
    
    
      Read this release in: English , Urdu , Manipuri , Punjabi , Tamil , Telugu