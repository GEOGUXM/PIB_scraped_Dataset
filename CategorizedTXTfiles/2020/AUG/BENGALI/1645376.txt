      মানবসম্পদবিকাশমন্ত্রক

      হৃদপিন্ডকে স্বাস্থ্যকর রাখার জন্য আইআইটি খড়গপুরের গবেষকরা নতুন ভোজ্য তেল উদ্ভাবন করে পুরস্কৃত হলেন
      Posted On: 11 AUG 2020 4:36PM by PIB Kolkata


    কলকাতা, ১১ আগস্ট, ২০২০


    আইআইটি খড়গপুরের একদল গবেষক একটি ভোজ্য তেলের পাউডার উদ্ভাবন করেছেন, যেটি হৃদপিন্ডকে স্বাস্থ্যকর রাখে। কৃষি ও খাদ্য ইঞ্জিনিয়ারিং দপ্তরের অধ্যাপক হরি নিবাস মিশ্রের নেতৃত্বে এই উদ্ভাবনের কাজটি হয়েছে। রান্নার তেলের মধ্যে প্রাকৃতিক অ্যান্টি অক্সিডেন্ট এবং সুষম ফ্যাটি অ্যাসিডের মিশ্রণযুক্ত এই তেল হৃদপিন্ডের পক্ষে ভাল।


    তেলে স্নেহ পদার্থের অর্থাৎ ফ্যাটের সম্পৃক্ততার বিষয়টি অত্যন্ত গুরুত্বপূর্ণ। যেসব তেলে পলিআনস্যাচুরেটেড (পুফা) এবং মনোআনস্যাচুরেটেড ফ্যাট থাকে সেগুলি হৃদপিন্ডের পক্ষে ভাল হয়। কারণ এই ধরণের ফ্যাট রক্তে খারাপ কোলেস্টেরল লো ডেনসিটি লাইপোপ্রোটিনের মাত্রা কমিয়ে দেয়। পুফা সমৃদ্ধ তেলের পাউডার দুগ্ধজাত ফ্যাটের ব্যবহারকে কমিয়ে দেবে। দুগ্ধজাত ফ্যাট কেক বিস্কুট তৈরিতে ব্যবহৃত হয়। ফুড কেমিস্ট্রি অ্যান্ড টেকনোলজি ল্যাবরেটরির প্রধান অধ্যাপক এইচ এন মিশ্রের নেতৃত্বে মোনালিসা পট্টনায়ক এবং ডঃ মৌসুমি ঘোষ এই প্রকল্পে যুক্ত ছিলেন।


    আইআইটি খড়গপুরের নির্দেশক ডঃ বীরেন্দ্র তেওয়ারি এই পুরস্কার প্রাপ্তির জন্য গবেষকদের অভিনন্দন জানিয়েছেন। পুফা এবং অ্যান্টিঅক্সিডেন্ট সমৃদ্ধ রান্নার তেল সমাজের বেশিরভাগ মানুষ ব্যবহার করলে তার সুফল পাওয়া যাবে। গবেষকরা এই তেল যাতে দীর্ঘদিন ঠিকঠাক থাকে সেই বিষয়টিও বিবেচনায় রেখেছিলেন। তাঁরা ২০২০ সালের গান্ধীয়ান ইয়ং টেকনোলজিক্যাল ইনোভেশন পুরস্কার পেয়েছেন। এছাড়াও, স্বল্প মূল্যের স্বাস্থ্যকর খাদ্যের যোগান দেওয়ার জন্য আইআইটি খড়গপুরের ইয়ং স্টুডেন্ট ইনোভেশন পুরস্কারও তাঁদের ঝুলিতে গিয়েছে।


    SSS/CB/NS

    
    
    (Release ID: 1645376) Visitor Counter : 2
    
    
      Read this release in: English