      অসামরিকবিমানপরিবহণমন্ত্রক

      কেন্দ্রীয় মন্ত্রিসভা সরকারি-বেসরকারি অংশীদারিত্বে ভারতীয় বিমানবন্দর কর্তৃপক্ষের জয়পুর, গুয়াহাটি ও তিরুবনন্তপুরম – এই তিনটি বিমানবন্দর লিজ দেবার প্রস্তাব অনুমোদন করেছে
      Posted On: 19 AUG 2020 4:32PM by PIB Kolkata


    নয়াদিল্লি, ১৯ আগস্ট, ২০২০


    

    প্রধানমন্ত্রী শ্রী নরেন্দ্র মোদীর পৌরোহিত্যে কেন্দ্রীয় মন্ত্রিসভা আজ সরকারি-বেসরকারি অংশীদারিত্বে ভারতীয় বিমানবন্দর কর্তৃপক্ষের আওতাধীন জয়পুর, গুয়াহাটি ও তিরুবনন্তপুরম – এই তিনটি বিমানবন্দর লিজ দেবার প্রস্তাব অনুমোদন করেছে।
    
    ভারতীয় বিমানবন্দর কর্তৃপক্ষ পরিচালিত বিশ্ব প্রতিযোগিতামূলক নিলামে সফল দরদাতা হিসেবে ঘোষিত আদানি এন্টারপ্রাইজ লিমিটেডকে এই তিনটি বিমানবন্দর পরিচালন ও বিকাশে ৫০ বছরের জন্য লিজ দেওয়া হয়েছে।
    
    এর ফলে, রাষ্ট্রায়ত্ত এই ক্ষেত্রগুলিতে প্রয়োজনীয় বিনিয়োগ ছাড়াও পরিষেবার মানোন্নয়ন, দক্ষতা বৃদ্ধি এবং পেশাদারিত্ব আসবে।
    
    প্রেক্ষাপট :
    
    সরকার প্রায় এক দশক আগে বিমান চলাচল ক্ষেত্রের পরিচালন এবং উন্নয়নে সরকারি-বেসরকারি অংশীদারিত্বের ভিত্তিতে দিল্লি এবং মুম্বাই বিমানবন্দর লিজ দিয়েছিল।
    
    এই সরকারি-বেসরকারি অংশীদারিত্বের ফলে বিমানবন্দরগুলিকে বিশ্বমানের গড়ে তোলা সম্ভব হয়েছে। এই বিমানবন্দরগুলিতে যাত্রী স্বাচ্ছন্দ্যের জন্য বিশ্বমানের সুবিধাও রয়েছে। দেশের অন্যান্য অঞ্চলের বিমানবন্দরগুলির উন্নয়নের যথাযথ প্রয়াস চালানো হচ্ছে। এতে বিমানবন্দর এবং বিমান পরিবহণে পরিকাঠামোগত উন্নয়নও সম্ভবপর হয়েছে। এর ফলে ভারতীয় বিমানবন্দর কর্তৃপক্ষের রাজস্বও বৃদ্ধি পেয়েছে।এমনকি বিমানবন্দরে এয়ার ট্র্যাফিক পরিকাঠামোর উন্নতি হয়েছে। সরকারি এবং বেসরকারি অংশীদারিত্বের মাধ্যমে দ্বিতীয় ও তৃতীয় স্তরের শহরগুলিতে আন্তর্জাতিক মানের বিমানবন্দর গড়ে তোলা সম্ভবপর হচ্ছে। আন্তর্জাতিক বিমানবন্দর পর্ষদের বিমান পরিষেবা প্রদান গুণমানের সূচকে ভারতের পাঁচটি বিমানবন্দর জায়গা করে নিয়েছে।
    
    এই পরিপ্রেক্ষিতে সরকারি-বেসরকারি অংশীদারিত্ব মূল্যায়ন কমিটির পরামর্শের ভিত্তিতে ভারতীয় বিমানবন্দর কর্তৃপক্ষ দেশের আরও বেশ কয়েকটি বিমানবন্দর সরকারি-বেসরকারি অংশীদারিত্বে পরিচালন ব্যবস্থাপনা ও বিমান চলাচলের উন্নয়নে সিদ্ধান্ত নিয়েছে। সরকারি-বেসরকারি অংশীদারিত্ব মূল্যায়ন কমিটির (পিপিপিএসি) বাইরে যে কোন বিষয়ে সিদ্ধান্ত নেওয়ার জন্য সরকার সচিব পর্যায়ের একটি ক্ষমতাপ্রাপ্ত গোষ্ঠী গঠন করেছে।
    
    পিপিপিএসি-র নথি লেনদেনে অনুমোদন দিয়েছে সরকার। এই পুরো নিলাম প্রক্রিয়াটি সম্পন্ন হয়েছে নীতি আয়োগ, অর্থ মন্ত্রকের আওতাধীন ব্যয়বরাদ্দ দপ্তর এবং অর্থনৈতিক বিষয়ক দপ্তরের প্রতিনিধি নিয়ে গঠিত সচিবদের পর্যায়ের ক্ষমতাপ্রাপ্ত গোষ্ঠীর দ্বারা।
    
    ভারতীয় বিমানবন্দর কর্তৃপক্ষ এই বিমানবন্দরগুলি লিজ দেওয়ার জন্য ২০১৮ সালের ১৪ই ডিসেম্বর বিশ্বব্যাপী নিলাম প্রতিযোগিতার প্রস্তাব দিয়েছিল। ২০১৯-এর ১৬ই ফেব্রুয়ারি থেকে এই নিলাম প্রক্রিয়া শুরু হয়। আদানি এন্টারপ্রাইজেস লিমিটেড জয়পুর, গুয়াহাটি ও তিরুবনন্তপুরম – এই তিনটি বিমানবন্দরের জন্য সর্বাধিক সফল দরদাতা হিসেবে বিবেচিত হয়েছে।


    

    CG/SS/DM

    
    
    (Release ID: 1647097) Visitor Counter : 5
    
    
      Read this release in: English , Urdu , Hindi , Manipuri , Punjabi , Gujarati , Odia , Tamil , Telugu