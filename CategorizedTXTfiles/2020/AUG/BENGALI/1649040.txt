      শিল্পওবাণিজ্যমন্ত্রক

      সহযোগিতা ও দায়বদ্ধতার মাধ্যমে ভারত ও আসিয়ান গোষ্ঠীভুক্ত দেশগুলির মধ্যে কৌশলগত অংশীদারিত্ব বৃদ্ধি পাচ্ছে : শ্রী পীযূষ গোয়েল
      Posted On: 27 AUG 2020 4:33PM by PIB Kolkata


    নয়াদিল্লি, ২৭ আগস্ট, ২০২০


    

    
    কেন্দ্রীয় শিল্প ও বাণিজ্য মন্ত্রী শ্রী পীযুষ গোয়েল বলেছেন, সহযোগিতা ও দায়বদ্ধতার মাধ্যমে ভারত ও আসিয়ান গোষ্ঠীভুক্ত দেশগুলির মধ্যে কৌশলগত অংশীদারিত্ব বৃদ্ধি পাচ্ছে । আসিয়ান-ভারত বাণিজ্য পরিষদের ভার্চ্যুয়াল বৈঠকে শ্রী গোয়েল আজ বক্তব্য রাখছিলেন। তিনি বলেছেন, কোভিড-১৯ মহামারী ভারতের কাছে একটি বিরাট সুযোগ এনে দিয়েছে। সঙ্কটের এই সময়ে ভারত বিশ্বের কাছে একজন বিশ্বাসযোগ্য অংশীদার হিসেবে প্রতিষ্ঠিত করেছে। আসিয়ান অঞ্চলকে প্রগতির ক্ষেত্রে ভারতের গুরুত্বপূর্ণ অংশীদার বলে বর্ণনা করে শ্রী গোয়েল বলেছেন, আত্মনির্ভর ভারত অভিযানে দেশ এগিয়ে চলেছে। এক্ষেত্রে সমস্ত রাষ্ট্রের সঙ্গে সমান এবং স্বচ্ছভাবে এগিয়ে চলতে হবে। ভারত ও আসিয়ান গোষ্ঠীভুক্ত দেশগুলি নানা কারণে পুরো বাণিজ্যিক সম্ভাবনাকে এখনও কাজে লাগাতে পারেনি। কিন্তু, এখন সময় এসেছে ব্যবসা-বাণিজ্যকে প্রসারিত করে সমস্ত মতপার্থক্য দূর করে সবাইকে নিয়ে এগিয়ে যাওয়ার যাতে একযোগে কাজ করে সমৃদ্ধি অর্জন করা যায়। শ্রী গোয়েল এই প্রসঙ্গে আসিয়ান গোষ্ঠীভুক্ত দেশগুলির সঙ্গে ভারতের ৩০ হাজার কোটি মার্কিন ডলারের সমতুল বাণিজ্যের লক্ষ্যমাত্রা ধার্যের বিষয়টি উল্লেখ করেছেন। তিনি বলেছেন, বিভিন্ন সমস্যার সমাধানের জন্য পারস্পরিক আলোচনা এবং ব্যবসা-বাণিজ্যের ক্ষেত্রে সবথেকে ভালো নিয়মগুলি মেনে চললে এই লক্ষ্য পূরণে সুবিধা হবে।
    
    শ্রী গোয়েল বলেছেন, মহামারীর শুরুতে কোভিড-১৯-এর বিরুদ্ধে লড়াইয়ে ভারত বিশ্বের কাছে সাহায্যের জন্য গিয়েছিল, কিন্তু সেই সময়ে প্রত্যেকের নিজস্ব চাহিদা মেটানোর কারণে ভারত বিশেষ সহায়তা পায়নি। অন্যদিকে এই সময়ে ভারত বিশ্বের কাছে ওষুধের ভাণ্ডার হিসেবে নিজেকে প্রতিষ্ঠিত করেছে। বর্তমানে ১৫০টির বেশি দেশে ভারত ওষুধ পাঠিয়েছে। এই তালিকায় কম বিকাশশীল রাষ্ট্রগুলি অগ্রাধিকার পেয়েছে। প্রাথমিক পর্যায়ে কিছু নিষেধাজ্ঞা বলবৎ করা হয়েছিল, কিন্তু তার উদ্দেশ্য ছিল মহৎ। দরিদ্র দেশগুলি যেন ওষুধ থেকে বঞ্চিত না হয় সেই কারণেই এই নিষেধাজ্ঞা বলবৎ হয়েছিল। এসবের মধ্য দিয়েই প্রতিফলিত হয় ভারত আসলে একটি বিশ্বাসযোগ্য সহযোগী রাষ্ট্র, যে দেশ বিপদের সময়ে অন্যের দিকে বন্ধুত্বের হার বাড়িয়ে দেয়।
    
    শ্রী গোয়েল বলেছেন, বর্তমানে দেশে পিপিই কিট, মাস্কের উৎপাদন যথেষ্ট বাড়ানো হয়েছে। একইসঙ্গে, দেশে দৈনিক প্রতি ১০ লক্ষ জনপিছু ১ হাজার নমুনা পরীক্ষা হচ্ছে। মন্ত্রী বলেছেন, প্রধানমন্ত্রী শ্রী নরেন্দ্র মোদীর নেতৃত্বে এই সময়ে ভারতবাসী সংক্রমণকে প্রতিহত করার জন্য শারীরিক দূরত্ব বজায় রাখা, জনস্বাস্থ্য বিধি মেনে চলা, সবসময় মাস্ক পড়া এবং নিকটজনের খেয়াল রাখার মতো বিষয়গুলিতে সচেতন রয়েছে। প্রাণরক্ষার জন্য আমরা কঠোরভাবে লকডাউন পালন করেছি, যার ফলে দ্রুত আনলক পর্যায়ও শুরু করা গেছে।


    

    CG/CB/DM

    
    
    (Release ID: 1649040) Visitor Counter : 7
    
    
      Read this release in: English , Urdu , Hindi , Marathi , Manipuri , Tamil , Telugu