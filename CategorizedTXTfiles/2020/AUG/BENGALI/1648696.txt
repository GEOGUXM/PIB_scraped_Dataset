      স্বাস্থ্যওপরিবারকল্যাণমন্ত্রক

      দিল্লি / জাতীয় রাজধানী অঞ্চলে ই-সঞ্জীবনী প্ল্যাটফর্মের মাধ্যমে সিজিএইচএস এর টেলি-কনসালটেশন পরিষেবা
      Posted On: 26 AUG 2020 12:17PM by PIB Kolkata


    নয়াদিল্লি, ২৬ আগস্ট, ২০২০


    

    
    কেন্দ্রীয় স্বাস্থ্য ও পরিবারকল্যাণ মন্ত্রক প্রবীণ সুবিধাভোগী নাগরিক সহ বিভিন্ন মহল থেকে প্রাপ্ত অনুরোধের ভিত্তিতে দিল্লি / জাতীয় রাজধানী অঞ্চলে বিশেষজ্ঞ চিকিৎসকদের নিয়ে টেলি-কনসালটেশন পরিষেবা চালু করতে চলেছে। বর্তমান কোভিড-১৯ মহামারীর প্রেক্ষিতে প্রবীণ নাগরিকরা সিজিএইচএস ক্লিনিকগুলিতে যাওয়া-আসা করতে পারছিলেন না। এই বিষয়টিকে বিবেচনায় রেখেই মন্ত্রক টেলি-কনসালটেশন পরিষেবা চালু করার উদ্যোগ নিয়েছে।
    
    সিজিএইচএস প্রকল্পের সুবিধাভোগীরা টেলি-কনসালটেশন পরিষেবার মাধ্যমে নিজেদের শারীরিক অবস্থা সম্পর্কে চিকিৎসকদের সঙ্গে টেলিফোনে যোগাযোগ করে প্রয়োজনীয় পরামর্শ পাবেন। গতকাল থেকেই প্রাথমিকভাবে এই পরিষেবা শুরু হয়েছে। শীঘ্রই দিল্লি সহ জাতীয় রাজধানী অঞ্চলে এই পরিষেবা সকাল ৯টা থেকে দুপুর ১২টা পর্যন্ত সমস্ত কাজের দিন পাওয়া যাবে।
    
    স্বাস্থ্য মন্ত্রকের ই-সঞ্জীবনী প্ল্যাটফর্ম কাজে লাগিয়ে সিজিএইচএস টেলি-কনসালটেশন পরিষেবা শুরু করেছে। সিজিএইচএস প্রকল্পের সুবিধাভোগীরা যাতে সহজেই এই প্ল্যাটফর্মের মাধ্যমে টেলি-কনসালটেশন পরিষেবার সুবিধা নিতে পারেন তার জন্য সুবিধাভোগীর পরিচিতিপত্রের সঙ্গে প্ল্যাটফর্মের যোগসূত্র গড়ে তোলা হয়েছে। এই ব্যবস্থা গড়ে তোলার ফলে সুবিধাভোগীরা সিজিএইচএস-এর প্রতিটি পরিষেবা গ্রহণ করতে পারবেন, তবে এর আগে ই-সঞ্জীবনী প্ল্যাটফর্মে গিয়ে মোবাইল নম্বর সহ নিজেদের নাম নথিভুক্ত করতে হবে। নথিভুক্তিকরণের পর সুবিধাভোগীর প্রদেয় মোবাইল নম্বরে এককালীন পাসওয়ার্ড আসবে। এই পাসওয়ার্ডটি ব্যবহার করে সংশ্লিষ্ট সুফলভোগী ই-সঞ্জীবনী প্ল্যাটফর্মের মাধ্যমে টেলি-কনসালটেশন সুবিধা গ্রহণ করতে পারবেন।
    
    অনলাইন এই পরিষেবার ফলে সংশ্লিষ্ট সুবিধাভোগী টেলি-পরামর্শ নেওয়ার জন্য আবেদন জানানোর সঙ্গে সঙ্গে এসএমএস মারফৎ একটি কোড পাবেন এবং এই কোডটি পরিষেবা গ্রহণকারীর ক্রমিক সংখ্যা নির্ধারণ করবে। এই ক্রমিক সংখ্যা অনুযায়ী, সংশ্লিষ্ট সুফলভোগী ক্রমতালিকায় কোন স্থানে রয়েছেন এবং কখন পরিষেবা পাবেন তা জানা যাবে। টেলি-কনসালটেশন পর্ব সমাপ্ত হলে স্বয়ংক্রিয়ভাবে ই-প্রেসক্রিপশন দেওয়া হবে। এই প্রেসক্রিপশন ব্যবহার করে সংশ্লিষ্ট সুফলভোগী সিজিএইচএস-এর ওয়েলনেস সেন্টারগুলি থেকে প্রয়োজনীয় ওষুধ সংগ্রহ করতে পারবেন।
    
    সিজিএইচএস-এর নতুন এই টেলি-কনসালটেশন পরিষেবা সুফলভোগীদের কাছে অত্যন্ত গুরুত্বপূর্ণ হয়ে উঠবে বিশেষ করে, ই-সঞ্জীবনী প্ল্যাটফর্মের মাধ্যমে সুফলভোগীরা কোভিড-১৯-এর সময় বাড়ির বাইরে না গিয়েও বিশেষজ্ঞ চিকিৎসকের পরামর্শ পেতে পারবেন।

    

    নিম্নলিখিত বিষয়গুলিতে ই-সঞ্জীবনী প্ল্যাটফর্ম মারফৎ টেলি-কনসালটেশন পরিষেবা পাওয়া যাবে :


    
    ১) মেডিসিন
    ২) অর্থপেডিক্স
    ৩) চক্ষু এবং
    ৪) নাক-কান-গলা বা ইএনটি।
    
    উল্লেখ করা যেতে পারে, নিয়মিত ওপিডি পরিষেবার জন্য প্রত্যেক সিজিএইচএস সুবিধাভোগী নির্দিষ্ট একটি ওয়েলনেস সেন্টারে যোগাযোগ করে থাকেন। তবে, সিজিএইচএস-এর একজন সুফলভোগী দেশের যে কোন ওয়েলনেস সেন্টার থেকে ওপিডি পরিষেবা পেতে পারেন।


    

    CG/CB/DM

    
    
    (Release ID: 1648696) Visitor Counter : 12
    
    
      Read this release in: English , Urdu , Hindi , Marathi , Assamese , Manipuri , Punjabi , Tamil , Telugu