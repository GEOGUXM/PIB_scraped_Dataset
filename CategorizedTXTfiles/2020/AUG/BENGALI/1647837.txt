      ক্রেতা, খাদ্যএবংগণবন্টনমন্ত্রক

      অলঙ্কার ব্যবসায়ীদের নিবন্ধীকরণ এবং পুনর্নবীকরণের প্রক্রিয়া অনলাইনের মাধ্যমে ব্যবস্থাপনার সূচনা করেছেন শ্রী রামবিলাস পাসোয়ান, অ্যাসেয়িং অ্যান্ড হলমার্কিং সেন্টারের স্বীকৃতি ও পুনর্নবীকরণের অনলাইন ব্যবস্থাও চালু হয়েছে
      Posted On: 21 AUG 2020 5:35PM by PIB Kolkata

      নয়াদিল্লি, ২১ অগাস্ট, ২০২০
      কেন্দ্রীয় উপভোক্তা বিষয়ক, খাদ্য ও গণবন্টন মন্ত্রী শ্রী রামবিলাস পাসোয়ান শুক্রবার অনলাইনের মাধ্যমে অলঙ্কার ব্যবসায়ীদের নিবন্ধীকরণ ও পুনর্নবীকরণের ব্যবস্থাপনা চালু করেছেন। একই সঙ্গে, অলঙ্কারের গুণমান যাচাই করার অ্যাসেয়িং অ্যান্ড হলমার্কিং সেন্টারগুলির স্বীকৃতি ও পুনর্নবীকরণের অনলাইন ব্যবস্থারও তিনি সূচনা করেছেন। ভারতীয় মানক ব্যুরো’র ওয়েবসাইট www.manakonline.in – এ এই প্রক্রিয়া সম্পন্ন যাবে। মন্ত্রী বলেছেন, নিবন্ধীকরণ এবং পুনর্নবীকরণ সংক্রান্ত বহু প্রস্তাব জমা হয়, সেগুলিকে এর ফলে স্বয়ংক্রিয়ভাবে নিষ্পত্তি করা যাবে। আগামী পয়লা জুন থেকে মূল্যবান ধাতুর হলমার্ক করানো বাধ্যতামূলক করা হয়েছে।
      এখন থেকে অলঙ্কার ব্যবসায়ীরা তাঁদের প্রয়োজনীয় নথিপত্র, আবেদনপত্র এবং মাশুল অনলাইনে জমা দিলেই লাইসেন্স পাওয়ার প্রক্রিয়া শুরু হবে। এর জন্য তাঁদের সরাসরি সংশ্লিষ্ট দপ্তরে যেতে হবে না। এ সংক্রান্ত সমস্ত তথ্যাবলী তাঁরা ই-মেল এবং এসএমএস – এর মাধ্যমে পাবেন।
      মূল্যবান সামগ্রীর হলমার্ক করানো বাধ্যতামূলক হওয়ায় এর নিবন্ধীকরণের আবেদন ৫ লক্ষে পৌঁছনোর সম্ভাবনা রয়েছে। বর্তমানে মাত্র ৩১ হাজার এসংক্রান্ত আবেদন জমা পড়ে। এই মুহূর্তে দেশে ২৩৪টি জেলায় ৯২১টি কেন্দ্রে অ্যাসেয়িং অ্যান্ড হলমার্কিং সেন্টার রয়েছে। আগামী জুন মাসের মধ্যে বাকি ৪৪০টি জেলাতেও এই কেন্দ্র গড়ে তোলা হবে। এখান থেকে ১৪ ক্যারেট, ১৮ ক্যারেট এবং ২২ ক্যারেটের সনাক্তকরণ প্রতীক ও ব্যবসায়ীদের পরিচিতি সংখ্যা দেওয়া হবে।
      অনলাইনের মাধ্যমে এই প্রক্রিয়ায় অডিট সংক্রান্ত প্রতিবেদন জমা দেওয়া যাবে। আবেদনকারী তাঁর আবেদনের বিষয়ে সর্বশেষ তথ্য জানতে অনলাইনেই নজরদারি চালাতে পারবেন। ভারতীয় মানক ব্যুরো স্বয়ংক্রিয়ভাবে অ্যাসেয়িং অ্যান্ড হলমার্কিং সেন্টারগুলিকে পরিচালনার জন্য আগামী ডিসেম্বর মাসের মধ্যে প্রয়োজনীয় সবরকম প্রক্রিয়া সম্পন্ন করবে। শ্রী পাসোয়ান জানিয়েছেন, তাঁর দপ্তর ভারতীয় মান এবং ইউরোপীয় ইউনিয়নের মান বজায় রেখে বিভিন্ন ধাতব সামগ্রী কেনবেচার প্রক্রিয়া সম্পন্ন করার প্রক্রিয়ার সমস্ত প্রস্তুতি চূড়ান্ত করেছে। আগামী সেপ্টেম্বর মাস থেকে দেশের ৭টি বন্দরে সীমাশুল্ক আধিকারিকরা আমদানি করা পণ্য সামগ্রী এই নিয়মে গুণমান যাচাই করবেন। যেসব পণ্য ঐসব গুণমান বজায় রাখবে, সেগুলিকে দেশের জন্য অনুমতি দেওয়া হবে। বর্তমানে ইস্পাত, রাসায়নিক দ্রব্য, ভারী যন্ত্রপাতি এবং খেলনা প্রচুর পরিমাণে বিদেশ থেকে আমদানি হয়।
      ভারতীয় মানক ব্যুরো বাজারে বিভিন্ন সামগ্রীর গুণমান যাচাই করার জন্য নানা উদ্যোগ গ্রহণ করেছে। বর্তমানে ২৫৪টি এ ধরনের সামগ্রীকে পরীক্ষা করা হয়। শীঘ্রই আরও ২৬৪ রকমের সামগ্রীকে এই তালিকায় অন্তর্ভূক্ত করা হবে। শ্রী পাসোয়ান আরও জানিয়েছেন, সম্প্রতি বিআইএস কেয়ার অ্যাপ চালু করা হয়েছে। তিনি গ্রাহকদের কাছে অনুরোধ জানিয়েছেন, কোনও অলঙ্কারের গুণমান সংক্রান্ত সমস্যা থাকলে, তাঁরা যেন এই অ্যাপের মাধ্যমে এ সংক্রান্ত অভিযোগ জমা দেন।
      CG/CB/SB
    
    
    (Release ID: 1647837) Visitor Counter : 3
    
    
      Read this release in: English , Urdu , Marathi , Hindi , Manipuri , Punjabi , Tamil