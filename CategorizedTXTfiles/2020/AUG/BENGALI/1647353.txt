      দক্ষতাউন্নয়নওশিল্পোদ্যোগমন্ত্রক

      বন্দর ও নৌ-বাণিজ্যের ক্ষেত্রে দক্ষতা উন্নয়নের লক্ষ্যে জাহাজ পরিবহণ মন্ত্রক এবং দক্ষতা উন্নয়ন তথা শিল্পোদ্যোগ মন্ত্রকের মধ্যে মউ স্বাক্ষরিত
      Posted On: 20 AUG 2020 4:04PM by PIB Kolkata


    নয়াদিল্লি, ২০ অগাস্ট, ২০২০


    

    নৌ-বানিজ্যের ক্ষেত্রে ব্যাপক কর্মসংস্থানের সুযোগকে কাজে লাগাতে এবং কর্মীদের দক্ষতার মান যাচাই করার লক্ষ্যে আজ ডিজিটাল পদ্ধতিতে কেন্দ্রীয় জাহাজ পরিবহণ মন্ত্রক এবং দক্ষতা উন্নয়ন তথা শিল্পোদ্যোগ মন্ত্রকের মধ্যে একটি সমঝোতাপত্র বা মউ স্বাক্ষরিত হয়েছে।


    
    এই স্বাক্ষরদান অনুষ্ঠানে দক্ষতা উন্নয়ন ও শিল্পোদ্যোগ মন্ত্রী ডঃ মহেন্দ্রনাথ পান্ডে এবং জাহাজ পরিবহণ মন্ত্রী শ্রী মনসুখ মান্ডভিয়া সহ শক্তি মন্ত্রী শ্রী আর কে সিং এবং মন্ত্রকের উচ্চ পদস্থ আধিকারিকরা উপস্থিত ছিলেন।


    
    এই উপলক্ষে দক্ষতা উন্নয়ন ও শিল্পোদ্যোগ মন্ত্রী ডঃ পান্ডে কর্মপোযোগী শ্রমিক বাহিনী গড়ে তোলার চেষ্টা গ্রহণ করার জন্য জাহাজ পরিবহণ মন্ত্রককে অভিনন্দন জানিয়ে বলেন, কর্মীদের দক্ষতার মান বাড়ানোর মাধ্যমে তাঁদেরকে কর্মদক্ষতার দিক থেকে বিশ্বমানের করে তোলা সম্ভব হবে। তিনি আরও বলেন, বিশ্বে ভারতকে দক্ষতার কেন্দ্রস্থল হিসাবে গড়ে তোলার যে পরিকল্পনা গ্রহণ করা হয়েছে, তা সমন্বয়ের মাধ্যমে এ ধরনের উদ্যোগ গ্রহণের ফলে সাফল্যের দিকে এগিয়ে নিয়ে যাওয়া আরও সহজ হবে।


    
    জাহাজ পরিবহণ প্রতিমন্ত্রী শ্রী মান্ডভিয়া দক্ষতা উন্নয়ন ও শিল্পোদ্যোগ মন্ত্রকের প্রতি এই মউ স্বাক্ষরের জন্য কৃতজ্ঞতা প্রকাশ করে বলেন, দুই মন্ত্রকের মধ্যে এই অংশীদারিত্ব বিপুল কর্মসংস্থানের সুযোগ তৈরি করবে। সেই সঙ্গে, উপকূলবর্তী এলাকার যুবসম্প্রদায়ের কাছে কর্মসংস্থানের সুযোগ বাড়াবে। জাহাজ পরিবহণ মন্ত্রকের সাগরমালা কর্মসূচির আওতায় উপকূল এলাকায় বসবাসকারী মানুষের সঠিক উন্নয়নের জন্য যে অঙ্গীকার গ্রহণ করা হয়েছে, এই সমঝোতাপত্র তাকে আরও সুদৃঢ় করবে বলে শ্রী মান্ডভিয়া অভিমত প্রকাশ করেন। তিনি বলেন, ‘আমাদের বন্দরগুলির সামগ্রিক পরিচালন ক্ষমতা বাড়িয়ে দেশকে আর্থিক দিক থেকে শক্তিশালী করে তুলতে আমরা অঙ্গীকারবদ্ধ। সেই সঙ্গে, নৌ-পরিবহণ ক্ষেত্র যে সমস্ত সমস্যার সম্মুখীন তা দূর করতেও আমরা প্রতিশ্রুতিবদ্ধ’।


    
    স্বাক্ষরিত সমঝোতাপত্র অনুযায়ী, দক্ষতা উন্নয়ন ও শিল্পোদ্যোগ মন্ত্রক জাহাজ চলাচল মন্ত্রককে দক্ষতা উন্নয়ন সংক্রান্ত পাঠ্যসূচি প্রণয়ন, জাতীয় পেশাগত মাননির্ধারণ, জাহাজ মেরামত, জাহাজ নির্মাণ, পলিমাটি উত্তোলন এবং উপকূল লাগোয়া এলাকায় সরবরাহ-শৃঙ্খলের মতো গুরুত্বপূর্ণ ক্ষেত্রে প্রয়োজনীয় সহযোগিতা দেবে। দুই মন্ত্রকের মধ্যে অংশীদারিত্বের ফলে দক্ষতা উন্নয়ন সংক্রান্ত কর্মকান্ডগুলি কার্যকর করার ক্ষেত্রে জাহাজ পরিবহণ মন্ত্রককে সহায়তা দেওয়া সম্ভব হবে। সেই সঙ্গে, বর্তমান পরিকাঠামো চিহ্নিতকরণ ও তার সদ্ব্যবহার আরও সহজ হয়ে উঠবে।


    

    CG/BD/SB

    
    
    (Release ID: 1647353) Visitor Counter : 5
    
    
      Read this release in: English , Urdu , Marathi , Hindi , Manipuri , Punjabi , Odia