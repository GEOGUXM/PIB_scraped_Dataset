      ইস্পাতমন্ত্রক

      প্রবাসী শ্রমিকদের স্বল্প মূল্যে নিজস্ব বাড়ি প্রদান করতে ইস্পাত ক্ষেত্রের অগ্রণী শিল্পপতিদের সরকারের অংশীদার হওয়ার আহ্বান জানালেন শ্রী ধর্মেন্দ্র প্রধান
      Posted On: 18 AUG 2020 2:25PM by PIB Kolkata


    নয়াদিল্লি, ১৮ অগাস্ট, ২০২০


    

    কেন্দ্রীয় ইস্পাত তথা পেট্রোলিয়াম ও প্রাকৃতিক গ্যাস মন্ত্রী শ্রী ধর্মেন্দ্র প্রধান প্রবাসী শ্রমিকদের স্বল্প মূল্যে নিজস্ব বাড়ি প্রদানে ইস্পাত ক্ষেত্রের অগ্রণী শিল্পপতিদের সরকারের সঙ্গে অংশীদারিত্ব গড়ে তোলার আহ্বান জানিয়েছেন। আত্মনির্ভর ভারত : আবাসন ও নির্মাণ তথা অসামরিক পরিবহণ ক্ষেত্রে ইস্পাতের ব্যবহার বাড়ানো শীর্ষক এক ওয়েবিনারে প্রধান অতিথি হিসাবে অংশগ্রহণ করে শ্রী প্রধান আবাসন ও শহরাঞ্চল বিষয়ক মন্ত্রকের কর্মসূচির কথা উল্লেখ করে প্রবাসী শ্রমিকদের জন্য গৃহ নির্মাণ উদ্যোগে রাষ্ট্রায়ত্ত সংস্থা তথা ইস্পাত শিল্পগুলিকে সক্রিয়ভাবে সামিল হওয়ার আহ্বান জানান। তিনি আরও বলেন, সরকার এ ধরনের ১ লক্ষ গৃহ নির্মাণের পরিকল্পনা নিয়েছে। তাই, ইস্পাত শিল্প সংস্থাগুলির কাছে এই উদ্যোগ বড় সুযোগ এনে দিয়েছে। স্বল্প মূল্যের গৃহ নির্মাণে সবপক্ষের অংশগ্রহণ অন্যদের কাছে আদর্শ হয়ে উঠবে বলেও তিনি অভিমত প্রকাশ করেন। সরকারের কল্যাণমুখী উদ্যোগগুলির সঙ্গে অংশীদারিত্ব গড়ে তোলার প্রসঙ্গ উল্লেখ করে মন্ত্রী বলেন, আত্মনির্ভর ভারত অভিযানের উদ্দেশ্যই হ’ল – দেশের প্রতিটি নাগরিককে মর্যাদা ও আত্মসম্মান প্রদর্শন করা।


    
    বণিকসভা সিআইআই – এর সহযোগিতায় ইস্পাত মন্ত্রক এই ওয়েবিনার আয়োজন করে। এই ওয়েবিনারে অংশ নেন কেন্দ্রীয় আবাসন ও শহরাঞ্চল বিষয়ক প্রতিমন্ত্রী শ্রী হরদীপ সিং পুরী, বাণিজ্য ও শিল্প প্রতিমন্ত্রী সহ ইস্পাত মন্ত্রকের প্রতিমন্ত্রী শ্রী ফগগন সিং কুলস্তে।


    
    শ্রী প্রধান বলেন, আবাসন ও শহরাঞ্চল বিষয়ক মন্ত্রকের এই বিরাট কর্মযজ্ঞে ইস্পাত শিল্পের অংশগ্রহণের ব্যাপক সম্ভাবনা রয়েছে। তিনি আরও বলেন, দেশে ইস্পাতের ব্যবহারে ব্যাপক সম্ভাবনার পাশাপাশি, অগ্রগতির পথে দেশকে এগিয়ে নিয়ে যেতেও ইস্পাত শিল্পের বড় ভূমিকা রয়েছে। প্রধানমন্ত্রীর স্বাধীনতা দিবসের ভাষণের কথা উল্লেখ করে শ্রী প্রধান বলেন, বিশ্ব মানের সুসংহত পরিকাঠামো গড়ে তোলার ওপর শ্রী মোদী গুরুত্ব আরোপ করেছেন। এ প্রসঙ্গে তিনি রাজ্যগুলিকে আরও বেশি বিনিয়োগের আহ্বান জানান।


    
    শ্রী প্রধান বলেন, কোভিড সঙ্কটের সময়ে ভারতীয় শিল্প সংস্থাগুলি সমস্ত বাধা-বিপত্তি দূর করে বিপুল পরিমাণে পিপিই কিট, মাস্ক ও ভেন্টিলেটর উৎপাদন করেছে। এমনকি, ভারতীয় ওষুধ নির্মাতা শিল্প সংস্থাগুলি ১৫০টিরও বেশি দেশে প্রয়োজনীয় ওষুধপত্র সরবরাহ করেছে। শ্রী প্রধান জানান, বিভিন্ন দপ্তরের আধিকারিকদের একটি কর্মী গোষ্ঠী গঠন করা হবে। এই কর্মী গোষ্ঠী দেশে ইস্পাতের ব্যবহার বাড়াতে প্রয়োজনীয় পরামর্শ দেবে।


    
    ওয়েবিনারে যোগ দিয়ে শ্রী হরদীপ সিং পুরী বলেন, করোনা সঙ্কট থেকে বেরিয়ে আসার ক্ষেত্রে নির্মাণ শিল্পের পাশাপাশি, শিল্প সংস্থার কাজকর্মে স্বাভাবিক ছন্দ ফিরিয়ে আনার আশু প্রয়োজনীয়তা রয়েছে। তিনি জানান, আবাসন ও শহরাঞ্চল বিষয়ক মন্ত্রকের অধীনে একাধিক প্রকল্পের কাজ চলছে এবং আরও অনেক প্রকল্প রূপায়ণের জন্য পরিকল্পনা প্রণয়ন করা হচ্ছে। তিনি ন্যায্য মূল্যে আরও বেশি ইস্পাতের যোগান সুনিশ্চিত করার জন্য শিল্প সংস্থাগুলিকে নতুন প্রযুক্তি গ্রহণ, ব্যয় সাশ্রয়ী উপায় অবলম্বন, গুণমান বজায় রাখা প্রভৃতি বিষয়ের ওপর গুরুত্ব দেন। এই ওয়েবিনার আয়োজনের উদ্দেশ্য হ’ল, আবাসন ও ভবন নির্মাণ সহ অসামরিক বিমান চলাচল ক্ষেত্রে দেশজ ইস্পাতের ব্যবহার বাড়ানোর বিভিন্ন পন্থা-পদ্ধতি নিয়ে আলোচনা করা।


    

    CG/BD/SB

    
    
    (Release ID: 1646724) Visitor Counter : 8
    
    
      Read this release in: English , Urdu , Marathi , Hindi , Assamese , Manipuri , Punjabi , Odia , Tamil , Telugu , Malayalam