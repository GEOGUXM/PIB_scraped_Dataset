      ক্ষুদ্র, অতিক্ষুদ্রওমাঝারিশিল্পমন্ত্রক

      স্থানীয় উৎপাদনে গতি; খাদি ও গ্রামীণ শিল্পোদ্যোগ কমিশন আইটিবিপি-র কাছ থেকে ১,২০০ কুইন্টাল সরষের তেল তৈরির জন্য প্রথম অর্ডার পেয়েছে
      Posted On: 28 AUG 2020 3:42PM by PIB Kolkata


    নয়াদিল্লি, ২৮ আগস্ট, ২০২০


    

    
    খাদি ও গ্রামীণ শিল্পোদ্যোগ কমিশন (কেভিআইসি) ইন্দো-তিব্বত সীমান্ত পুলিশ (আইটিবিপি)-এর কাছ থেকে ১ কোটি ৭৩ লক্ষ টাকা মূল্যের ১,২০০ কুইন্টাল সরষের তেল সরবরাহের জন্য প্রথম অর্ডার পেয়েছে। এ বিষয়ে গত ৩১শে জুলাই কেভিআইসি এবং আইটিবিপি-র মধ্যে একটি সমঝোতাপত্র স্বাক্ষরিত হয়। প্রধানমন্ত্রী যে 'আত্মনির্ভর ভারত' এবং 'লোকাল ফর ভোকাল'-এর ডাক দিয়েছেন সেই আহ্বানে সাড়া দিয়েই এই পদক্ষেপ গ্রহণ করা হয়েছে। কেভিআইসি-র পক্ষ থেকে এক বিবৃতিতে জানানো হয়েছে, এই অর্ডার পাওয়ার ৩০ দিনের মধ্যে আইটিবিপি-র কাছে এই সরষের তেল সরবরাহ করা হবে।
    
    অতিক্ষুদ্র, ক্ষুদ্র ও মাঝারি শিল্পোদ্যোগ মন্ত্রী শ্রী নীতিন গড়করি কেভিআইসি-র এই উদ্যোগের উচ্ছ্বসিত প্রশংসা করেছেন। তিনি বলেছেন, এর ফলে স্থানীয় উৎপাদন গতি আসবে। গ্রামীণ শিল্পের সঙ্গে জড়িত লক্ষাধিক মানুষের কর্মসংস্থানের সুযোগ তৈরি হবে বলেও তিনি জানান।
    
    কেভিআইসি-র পক্ষ থেকে জানানো হয়েছে, এই অর্ডার পাওয়ার পর উচ্চমানের সরষের তেল উৎপাদনের জন্য সংস্থার পক্ষ থেকে অতিরিক্ত কর্মী কাজে লাগানো হবে। কেভিআইসি দিনে ৩টে করে শিফটে কর্মীদের কাজ করার নির্দেশ দিয়েছে। এর ফলে, অতিরিক্ত কর্মদিবস তৈরি হবে বলেও কেভিআইসি-র পক্ষ থেকে জানানো হয়েছে। সংস্থার পক্ষ থেকে আরও বলা হয়েছে যে, এই সরষের তেল সরবরাহের মাধ্যমে স্থানীয় উৎপাদনে গতি আসবে।
    
    কেন্দ্রীয় স্বরাষ্ট্র মন্ত্রী শ্রী অমিত শাহ 'আত্মনির্ভর ভারত অভিযান'-এ সামিল হওয়ার জন্য এবং স্থানীয় পণ্যের বিষয়ে উৎসাহদানে মন্ত্রকের আওতাধীন সমস্ত সংস্থাকেই এগিয়ে আসার আহ্বান জানিয়েছেন। শ্রী শাহ সমস্ত সিএপিএফ ক্যান্টিনে শুধুমাত্র 'স্বদেশী' পণ্য বিক্রি বাধ্যতামূলক করেন। এরই অঙ্গ হিসেবে, আইটিবিপি এই পদক্ষেপ গ্রহণ করেছে বলে কেভিআইসি-র পক্ষ থেকে জানানো হয়েছে।
    
    কেভিআইসি-র চেয়ারম্যান শ্রী বিনয় কুমার সাক্সেনা আইটিবিপি-র এই অর্ডারকে স্বাগত জানিয়েছেন। তিনি বলেছেন, এই অর্ডার পাওয়ার ফলে কেবলমাত্র স্থানীয় উৎপাদনেই গতি আসবে না, গ্রামীণ অর্থনীতি আরও শক্তিশালী হয়ে উঠবে। এতে কেভিআইসি-র সঙ্গে যুক্ত সাধারণ মানুষের জীবন-জীবিকার পথ তৈরি হবে। একইসঙ্গে, সীমান্তে পাহারারত জওয়ানরা সেরা মানের সরষের তেল পাবেন বলেও তিনি জানিয়েছেন। শ্রী সাক্সেনা আরও বলেন, সময়ের আগে এই অর্ডার পূরণ করার বিষয়ে কেভিআইসি সম্পূর্ণ নিশ্চিত। সরষের তেলের পাশাপাশি, সুতির ম্যাট, কম্বল, বিছানার চাদর, বালিশের কভার, আচার, মধু, পাঁপড় এবং প্রসাধনী সামগ্রী সরবরাহের জন্য কেভিআইসি এবং আইটিবিপি-র মধ্যে এক বছরের জন্য একটি সমঝোতাপত্র স্বাক্ষরিত হয়েছে।


    

    CG/SS/DM

    
    
    (Release ID: 1649335) Visitor Counter : 6
    
    
      Read this release in: English , Urdu , Marathi , Hindi , Manipuri , Assamese , Tamil , Telugu