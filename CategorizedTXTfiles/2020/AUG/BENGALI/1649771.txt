      আদিবাসীবিষয়কমন্ত্রক

      কোভিড মহামারীর বিরুদ্ধে যথাযথ ব্যবস্থা নিতে আন্দামান ও নিকোবর প্রশাসন পিভিটিজি-এর বিষয়ে সদা সতর্ক
      Posted On: 29 AUG 2020 7:08PM by PIB Kolkata

      নয়াদিল্লি, ২৯ আগস্ট, ২০২০
      আন্দামান ও নিকোবর প্রশাসন জানিয়েছে, ‘বিশেষত ঝুঁকিপূর্ণ উপজাতি গোষ্ঠী’ (পার্টিকুলারলি ভালনারেবল ট্রাইবাল গ্রুপস – পিভিটিজি)-র সদস্যদের প্রতি তারা সদা সতর্ক রয়েছে। কেন্দ্রীয় উপজাতি বিষয়ক মন্ত্রককে পাঠানো এক প্রতিবেদনে দ্বীপ প্রশাসনের তরফ থেকে জানানো হয়েছে মার্চ মাসের মাঝামাঝি সময় থেকেই – অর্থাৎ, যখন দ্বীপপুঞ্জে কোভিড সংক্রমণের কোন ঘটনা ঘটেনি, তখন থেকেই তারা বিভিন্ন পদক্ষেপ গ্রহণ করেছে। আন্দামান ও নিকোবর দ্বীপপুঞ্জে ছয়টি প্রজ্ঞাপিত তপশিলি উপজাতি গোষ্ঠী রয়েছে। নিকোবরিজ ছাড়া, গ্রেট আন্দামানিজ, জারোয়া, সেন্টিনেলিজ, ওঙ্গি এবং শোম্পেনরা পিভিটিজি গোষ্ঠীভুক্ত।
      কেন্দ্রীয় উপজাতি বিষয়ক মন্ত্রী শ্রী অর্জুন মুন্ডা এক ট্যুইট বার্তায় জানিয়েছেন, সুসংহত উপজাতি উন্নয়ন কর্তৃপক্ষ এবং তাঁর মন্ত্রক এই বিষয়টি নিয়ে দ্বীপভূমির প্রশাসনের সঙ্গে নিয়মিত যোগাযোগ রেখে চলেছে।
      আন্দামান আদিম জনজাতি বিকাশ সমিতি পুরো পরিস্থিতি নজরে রাখছে। নিকোবর জেলার ডেপুটি কমিশনার সুসংহত উপজাতি উন্নয়ন কর্তৃপক্ষের মাধ্যমে নিকোবরিজ উপজাতিদের খেয়াল রাখছেন। কর্তৃপক্ষ এর আগে আন্দামানিজ এবং জারোয়াদের যথাক্রমে স্ট্রেট দ্বীপ ও পশ্চিম উপকূলে জারোয়া রিজার্ভে পাঠিয়েছে। ওই অঞ্চলে বহিরাগতদের প্রবেশ নিষিদ্ধ। উপজাতি গোষ্ঠীভুক্ত মানুষদের দূর থেকে ফেসমাস্ক এবং গ্লাভস দেওয়া হয়েছে। তাঁদের ছবি এবং ভিডিও-র মাধ্যমে প্রতিরোধমূলক ব্যবস্থা সম্পর্কে জানানো হয়েছে। আন্দামান আদিম জনজাতি বিকাশ সমিতির সদস্যরা এবং সরকারি আধিকারিকরা - যাঁরা উপজাতি অঞ্চলে কাজকর্ম করছেন, তাঁদের সংশ্লিষ্ট এলাকার বাইরে বেরোতে নিষেধ করা হয়েছে। যদিও গ্রেট আন্দামানিজদের স্ট্রেট দ্বীপে পাঠানো হয়েছে, কিন্তু তাঁদের অনেকেই সরকারি চাকুরি করেন। এঁদের বেশিরভাগই পোর্ট ব্লেয়ার শহরে থাকেন। এঁদের স্ট্রেট দ্বীপে যাওয়ার ক্ষেত্রে বিশেষভাবে সতর্কতামূলক ব্যবস্থা মেনে চলতে পরামর্শ দেওয়া হয়েছে।
      কোভিড-১৯-এর নমুনা পরীক্ষার সময় দেখা গেছে, কয়েকজন আন্দামানিজ উপজাতির মানুষের সংক্রমণ ধরা পড়েছে। এঁদের মধ্যে তিনজন সুস্থ হয়েছেন। বাকিদের পোর্ট ব্লেয়ার জি বি পন্থ হাসপাতালে চিকিৎসা চলছে। কেউ কেউ হোম আইসোলেনশনেও রয়েছেন। দুগং খাড়িতে ওঙ্গি উপজাতির মানুষেরা থাকেন। তাঁদের নমুনা পরীক্ষা করে দেখা গেছে, কারোর কোভিড সংক্রমণ হয়নি। জারোয়া উপজাতিদের মধ্যে শীঘ্রই নমুনা পরীক্ষার সিদ্ধান্ত নেওয়া হয়েছে। এইভাবে এইসব বিপন্ন জনজাতির মানুষদের রক্ষা করতে প্রশাসন তৎপর।
      এই বিষয়ে বিস্তারিত জানতে নীচের লিঙ্কে ক্লিক করুনঃ-
      https://static.pib.gov.in/WriteReadData/userfiles/PIB%20Delhi/Steps%20taken%20for%20protection%20of%20PVTGs%20of%20A&N%20Islands%20from%20COVID-19.pdf
      CG/CB/DM
    
    
    (Release ID: 1649771) Visitor Counter : 3
    
    
      Read this release in: English , Urdu , Hindi , Marathi , Punjabi , Tamil , Telugu