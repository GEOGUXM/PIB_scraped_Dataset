      অর্থমন্ত্রক

      কেন্দ্রীয় রাষ্ট্রায়ত্ত সংস্থাগুলির মূলধনী ব্যয় সংক্রান্ত তৃতীয় পর্যালোচনা বৈঠকে অর্থমন্ত্রী
      Posted On: 14 AUG 2020 5:17PM by PIB Kolkata


    নয়াদিল্লি, ১৪ অগাস্ট, ২০২০


    

    কেন্দ্রীয় অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন আজ ভিডিও কনফারেন্সের মাধ্যমে জাহাজ পরিবহণ মন্ত্রক, সড়ক পরিবহণ ও মহাসড়ক মন্ত্রক, আবাসন ও শহরাঞ্চল বিষয়ক মন্ত্রক, প্রতিরক্ষা মন্ত্রক এবং টেলিযোগাযোগ দপ্তরের সচিবদের সঙ্গে এক বৈঠকে পৌরহিত্য করেন। এই বৈঠকে উপরোক্ত মন্ত্রকগুলির অধীন ৭টি রাষ্ট্রায়ত্ত সংস্থার চেয়ারম্যান তথা ম্যানেজিং ডায়রেক্টররাও উপস্থিত ছিলেন। চলতি অর্থবর্ষে এই ৭টি রাষ্ট্রায়ত্ত সংস্থার মূলধন ব্যয় নিয়ে বৈঠকে পর্যালোচনা করা হয়। কোভিড-১৯ মহামারীর প্রেক্ষিতে আর্থিক গতি ত্বরান্বিত করতে সংশ্লিষ্ট সকল পক্ষের সঙ্গে অর্থমন্ত্রীর এটি তৃতীয় পর্যালোচনা বৈঠক।


    
    ২০২০-২১ অর্থবর্ষে ঐ ৭টি রাষ্ট্রায়ত্ত সংস্থার সম্মিলিত মূলধনী ব্যয়ের পরিমাণ স্থির হয়েছে ১ কোটি ২৪ লক্ষ ৮২৫ কোটি টাকা। ২০১৯-২০ অর্থবর্ষে ১ লক্ষ ২৯ হাজার ৮২১ কোটি টাকা মূলধনী ব্যয়ের লক্ষ্য পূরণের ক্ষেত্রে ঐ ৭টি রাষ্ট্রায়ত্ত সংস্থায় ইতিমধ্যেই ১ লক্ষ ১৪ হাজার ৭৩০ কোটি টাকা মূলধনী ব্যয় হয়েছে, যা মোট ব্যয়ের প্রায় ৮৮.৩৭ শতাংশ। ২০১৯-২০ অর্থবর্ষের প্রথম ত্রৈমাসিকে মূলধনী ব্যয়ের পরিমাণ ছিল ২০ হাজার ১৭২ কোটি টাকা (১৫.৫৩ শতাংশ) এবং ২০২০-২১ অর্থবর্ষের জুলাই পর্যন্ত ব্যয় হয়েছে ২৪ হাজার ৯৩৩ কোটি টাকা (২০ শতাংশ)।


    
    পর্যালোচনা বৈঠকে অর্থমন্ত্রী ২০২০-২১ অর্থবর্ষে তৃতীয় ত্রৈমাসিকের শেষ নাগাদ ৫০ শতাংশ মূলধনী ব্যয়ের লক্ষ্য পূরণের জন্য ঐ ৭টি রাষ্ট্রায়ত্ত সংস্থার সামগ্রিক কাজকর্মে তীক্ষ্ণ নজর রাখার জন্য সংশ্লিষ্ট মন্ত্রকগুলির সচিবদের ধার্য ব্যয়ের উদ্দেশ্য পূরণে উপযুক্ত পরিকল্পনা প্রণয়ণের নির্দেশ দিয়েছেন।


    
    ভারতীয় অর্থনীতির অগ্রগতিকে এগিয়ে নিয়ে যেতে কেন্দ্রীয় রাষ্ট্রায়ত্ত সংস্থাগুলির গুরুত্বপূর্ণ ভূমিকার কথা উল্লেখ করে শ্রীমতী সীতারমন রাষ্ট্রায়ত্ত সংস্থাগুলিকে তাঁদের লক্ষ্য পূরণে এবং ২০২০-২১ অর্থবর্ষে মূলধনী ব্যয়ের লক্ষ্য পূরণে উৎসাহিত করেন। তিনি বলেন, রাষ্ট্রায়ত্ত সংস্থাগুলির কাজকর্মের ফলাফলের ওপর কোভিড-১৯ এর প্রভাব থেকে অর্থনীতির স্বাভাবিক গতি পুনরুদ্ধারে বড় ভূমিকা রয়েছে।


    
    রাষ্ট্রায়ত্ত সংস্থাগুলির চেয়ারম্যান তথা ম্যানেজিং ডায়রেক্টররা আজকের বৈঠকে কোভিড-১৯ মহামারীজনিত বিভিন্ন বাধা-বিপত্তির কথা উল্লেখ করেন। এই প্রেক্ষিতে অর্থমন্ত্রী বলেন, অপ্রত্যাশিত পরিস্থিতি মোকাবিলায় অতিসক্রিয় ভূমিকা গ্রহণের প্রয়োজন এবং সমবেত প্রয়াসের মাধ্যমে আমরা না কেবল ভালো সাফল্য অর্জন করতে পারবো, সেই সঙ্গে ভারতীয় অর্থনীতিকেও উদ্দেশ্য পূরণের লক্ষ্যে এগিয়ে নিয়ে যেতে পারবো।


    

    CG/BD/SB

    
    
    (Release ID: 1645889) Visitor Counter : 3
    
    
      Read this release in: English , Urdu , Marathi , Hindi , Manipuri , Punjabi , Tamil , Telugu