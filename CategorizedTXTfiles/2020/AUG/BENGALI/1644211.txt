      বস্ত্রমন্ত্রক

      ষষ্ঠ জাতীয় হস্তচালিত তাঁত দিবসে কেন্দ্রীয় বস্ত্র এবং মহিলা ও শিশু বিকাশ মন্ত্রী শ্রীমতী স্মৃতি জুবিন ইরানীর শুভেচ্ছা
      Posted On: 07 AUG 2020 4:17PM by PIB Kolkata


    নতুনদিল্লি, ৭ই আগস্ট, ২০২০


    

    কেন্দ্রীয় বস্ত্র এবং মহিলা ও শিশু বিকাশ মন্ত্রী শ্রীমতী স্মৃতি জুবিন ইরানী ষষ্ঠ জাতীয় হস্তচালিত তাঁত দিবস উপলক্ষ্যে তাঁর শুভেচ্ছা জানিয়েছেন। কেন্দ্রীয় বস্ত্র মন্ত্রক আয়োজিত অনলাইনে এক অনুষ্ঠানে শ্রীমতী ইরানী ৭ই আগষ্টকে জাতীয় হস্তচালিত তাঁত দিবস হিসেবে ঘোষণা করায় প্রধানমন্ত্রী শ্রী নরেন্দ্র মোদীকে ধন্যবাদ জানিয়েছেন। ১৯০৫ সালে স্বদেশী আন্দোলনের ১১০ বছর পূর্তিতে, ২০১৫ সালের আজকের দিনে প্রধানমন্ত্রী এই সিদ্ধান্ত ঘোষণা করেছিলেন। মহাত্মা গান্ধিকে শ্রদ্ধা জানিয়ে শ্রীমতী ইরানী বলেছেন, চরকায় সুতো কাটার মত বিষয়গুলির জন্য দেশ স্বাধীন হয়েছে। কাংরা থেকে হিমাচল প্রদেশের মুখ্যমন্ত্রী শ্রী জয়রাম ঠাকুর ভার্চ্যুয়ালি এই অনুষ্ঠানে যোগ দেন।


    
    হস্তচালিত তাঁতের চিহ্ন প্রকল্পর (হ্যান্ডলুম মার্ক স্কিম-এইচএলএম) জন্য বস্ত্রমন্ত্রী একটি মোবাইল অ্যাপ ও ওয়েবসাইটের সূচনা করেন। হস্তচালিত তাঁতের উৎপাদিত পণ্যের বিশুদ্ধতা প্রমানের জন্য এই চিহ্ন সহায়ক হবে। মুম্বাই-এর টেক্সটাইল কমিটি এই মোবাইল অ্যাপ ও ওয়েবসাইট তৈরি করেছে। এর ফলে নিবন্ধীকরণের কাজে সুবিধে হবে। ইংরেজি ছাড়াও ১০টি ভারতীয় ভাষায় এই অ্যাপ দেশের যে কোন প্রান্তের তন্তুবায়দের তাদের বাড়ি থেকে মোবাইলের মাধ্যমে নিবন্ধীকরণের কাজে সাহায্য করবে। তাঁত থেকে উৎপাদিত প্রতিটি সামগ্রীর বিশুদ্ধতা এবং সেগুলি কোথা থেকে তৈরি হচ্ছে সেই সমস্ত তথ্য একটি কিউ আর কোড লেবেলের মাধ্যমে জানার জন্য এই অ্যাপ সাহায্য করবে।
    
    ব্লক লেভেল ক্লাস্টার, তাঁত থেকে উৎপাদিত সামগ্রীর বাজারজাত করার ক্ষেত্রে সহায়তা, পুরষ্কার সহ নানা প্রকল্পের সুবিধে গ্রহণের জন্য ও তন্তুবায়রা ব্যক্তিগতভাবে অথবা কোন সংগঠনের মধ্য দিয়ে আবেদন করতে চাইলে ‘মাই হ্যান্ডলুম’ পোর্টালের মাধ্যমে করতে পারবেন। মন্ত্রী আজ সেই পোর্টালটিরও সূচনা করেছেন। ২০১৫ সালে প্রথম জাতীয় হস্তচালিত তাঁত দিবসে প্রধানমন্ত্রী “ইন্ডিয়া হ্যান্ডলুম” ব্র্যান্ডের সূচনা করায় শ্রীমতী ইরানী তার জন্য ধন্যবাদ জানিয়েছেন। এ পর্যন্ত ১৮০টি বিভাগে ১৫৯০টি পণ্যের এই ব্র্যান্ডে নিবন্ধীকরণ হয়েছে।
    
    কেন্দ্রীয় মন্ত্রী এই উপলক্ষ্যে অনলাইনে ভারতীয় বস্ত্র উৎস মেলা ২০২০-র উদ্বোধন করেছেন। কোভিড-১৯ মহামারীর ফলে অভূতপূর্ব এক পরিস্থিতির কারণে বর্তমানে প্রচলিত পদ্ধতিতে মেলা, প্রদর্শনী আয়োজন করা সম্ভব হচ্ছে না। সরকার এ কারণে তন্তুবায়দের অনলাইনে পণ্য বাজার জাত করার সুযোগ করে দিচ্ছে। “আত্মনির্ভর ভারত’ গড়ে তোলার জন্য হ্যান্ডলুম এক্সপোর্ট প্রমোশন কাউন্সিল অনলাইনের এই মেলার ব্যবস্থা করেছে।


    
    কুলুর জেলা প্রশাসনের সঙ্গে সহযোগিতায় হস্তচালিত তাঁতের একটি গ্রামের বিষয়ে অনুষ্ঠানে জানান হয়। হিমাচল প্রদেশের হস্তচালিত তাঁতের পণ্য সম্ভারকে প্রচারের আলোয় নিয়ে আসার জন্য রাজ্যের মুখ্যমন্ত্রী শ্রী জয় রাম ঠাকুর কৃতজ্ঞতা জানিয়েছেন। হস্তচালিত তাঁত শিল্পের কাজ রাজ্যের চিরায়ত ও প্রাচীন ঐতিহ্যর প্রতীক বলে তিনি উল্লেখ করেছেন।
    
    তন্তুবায় সম্প্রদায়ের সুন্দর সুন্দর কাজের বিষয়ে নাগরিকদের জানাতে দুই সপ্তাহ ধরে স্যোসাল মিডিয়ায় প্রচার চালানোর উদ্যোগ নেওয়া হয়েছে। এ ছাড়াও #Vocal4Handmade এর মাধ্যমে দেশে তাঁত থেকে উৎপাদিত সামগ্রীর বিষয়ে নানা তথ্য ও বিপনন, তন্তুবায়দের কথা জানানোর জন্য প্রচারের ব্যবস্থা করা হয়েছে। পাশাপাশি কেন্দ্রীয় নানা দপ্তরে এই সব পণ্য সামগ্রীর সরবরাহ নিশ্চিত করতে গভর্নমেন্ট ই-মার্কেট প্লেস বা জেম-এর সুবিধা পাওয়ার জন্য বস্ত্র মন্ত্রক পদক্ষেপ গ্রহণ করেছে।


    

    CG/CB

    
    
    (Release ID: 1644211) Visitor Counter : 7
    
    
      Read this release in: Telugu , English , Urdu , Hindi , Marathi , Manipuri , Punjabi , Gujarati , Tamil