      মানবসম্পদবিকাশমন্ত্রক

      দেশের শিক্ষা ব্যবস্থার জন্য আইআইটি খড়গপুর বৈদ্যুতিন শ্রেণীকক্ষ সফ্টওয়্যার- ‘দীক্ষক’ উদ্ভাবন করল
      Posted On: 14 AUG 2020 5:01PM by PIB Kolkata


    কলকাতা, ১৫ আগস্ট, ২০২০


    অনলাইনের মাধ্যমে ক্লাস নেওয়ার সুবিধার জন্য আইআইটি খড়গপুরের গবেষকের একটি দল বৈদ্যুতিন শ্রেণীকক্ষ সফ্টওয়্যার-দীক্ষক উদ্ভাবন করলেন। কোভিড-১৯ মহামারীর কারণে লকডাউন ও শারীরিক দূরত্ব বজায় রাখতে বিশ্বজুড়ে শিক্ষা প্রতিষ্ঠানগুলি অনলাইনের মাধ্যমে, বৈদ্যুতিন প্রক্রিয়ায় ক্লাস নেওয়া শুরু করেছে। এরজন্য যে সফ্টওয়্যারগুলি ব্যবহার করা হয় সেগুলি কর্পোরেট মিটিং-এর কথা ভেবে তৈরি করা হয়েছে। নিরাপত্তার ক্ষেত্রে এগুলি অনেক সময় সমস্যার সৃষ্টি করে, সবথেকে বড় ব্যাপার, বৈদ্যুতিন শ্রেণীকক্ষের সঙ্গে কর্পোরেট মিটিং-এর তাৎপর্যপূর্ণভাবে পার্থক্য রয়েছে।


    খড়গপুরের এই গবেষক দলটি অনলাইনের মাধ্যমে পাঠদানের জন্য একটি সফ্টওয়্যার তৈরি করেছেন যেটি ব্যবহার করতে কম ব্যান্ডউইথ প্রয়োজন হয়। এই সফ্টওয়্যার-এর ধারণাটি হল, ক্লাসে শিক্ষক বা শিক্ষিকা ছাত্রছাত্রীদের পড়াচ্ছেন। ইলেকট্রনিক্স অ্যান্ড ইলেক্ট্রিক্যাল কমিউনিকেশন বিভাগের অধ্যাপক রাজা দত্ত, তাঁর স্নাতকোত্তর পর্যায়ের ছাত্রছাত্রীদের সঙ্গে ক্যাম্পাসের মধ্যে ল্যান ব্যবহার করে পাঠদানের জন্য এই সফ্টওয়্যারটি তৈরি করেন। ‘দীক্ষক’ সফ্টওয়্যারের বিষয়ে অধ্যাপক দত্ত জানিয়েছেন, এখানে শিক্ষক-শিক্ষিকারা স্ক্রিনের দিকে মনোনিবেশ করবেন। ছাত্রছাত্রীরা লাইভ চ্যাট বক্সে তাদের প্রশ্ন পাঠাবেন। কোনও ছাত্রছাত্রীর কোনও বিষয়ে সন্দেহ দেখা দিলে শ্রেণীকক্ষে সে যেমন হাত তুলে প্রশ্ন করে, এক্ষেত্রে ডাউট বক্সে তারা ক্লিক করবে। শিক্ষক তাদের প্রশ্নের উত্তর দেওয়ার জন্য প্রয়োজনীয় নথিপত্র অনলাইনের মাধ্যমে ভাগ করে নেবেন।


    দীক্ষক সফ্টওয়্যারটি ব্যবহার করতে খুব কম ব্যান্ডউইথের প্রয়োজন হয়। এর ফলে, কম্পিউটার এমনকি মোবাইল ফোনেও ছাত্রছাত্রীরা ক্লাস করতে পারবে। এই সফ্টওয়্যারের সাহায্যে কতজন ছাত্রছাত্রী ক্লাস করছে শিক্ষক-শিক্ষিকারা তার হিসেবও পাবেন। আইআইটি খড়গপুরে ৪০ ঘন্টা ধরে ৩০০ জন ছাত্রছাত্রীকে নিয়ে এই সফ্টওয়্যারের সাহায্যে পরীক্ষা চালানো হয়।


    আইআইটি খড়গপুরের নির্দেশক অধ্যাপক বীরেন্দ্র কে তিওয়ারি জানান, ভারত যে চ্যালেঞ্জের সম্মুখীন হয়েছে তা মোকাবিলা করতে এই সফ্টওয়্যার যথেষ্ট সাহায্য করবে। এর সাহায্যে ভারতের শিক্ষা জগতের চাহিদা পূরণ হবে। এই সফ্টওয়্যার সামাজিক এবং বাণিজ্যিক ক্ষেত্রেও বিভিন্ন সমস্যার সমাধান করতে পারবে।


    আইআইটি খড়গপুর ‘দীক্ষক’-এর সত্ত্বের নিবন্ধীকরণের জন্য আবেদন করেছে। এই সফ্টওয়্যারটি রক্ষণাবেক্ষণের জন্য একটি স্টার্ট আপ সংস্থার খোঁজ চলছে। অধ্যাপক দত্ত জানান, শিক্ষা জগতের সুবিধার্থে এই সফ্টওয়্যারটিকে আরও উন্নত করার উদ্যোগ নেওয়া হয়েছে।


    SSS/CB/NS

    
    
    (Release ID: 1646212) Visitor Counter : 1
    
    
      Read this release in: English