      নীতিআয়োগ

      নীতি আয়োগের অটল ইনোভেশন মিশন, ন্যাসকম সারা দেশের বিদ্যালয় পড়ুয়াদের জন্য কৃত্রিম বুদ্ধিমত্তাসম্পন্ন স্টেপ-আপ মডিউলের সূচনা করেছে
      Posted On: 14 AUG 2020 9:01PM by PIB Kolkata


    নয়াদিল্লি, ১৪ আগস্ট, ২০২০


    

    
    অটল টিঙ্কারিং ল্যাব কৃত্রিম বুদ্ধিমত্তা মডিউলের মাধ্যমে অভিনব উপায়ে বিদ্যালয়গুলিতে কৃত্রিম বুদ্ধিমত্তাকে এগিয়ে নিয়ে যেতে নীতি আয়োগের পরিচালনায় অটল ইনোভেশন মিশন স্বাধীনতা দিবসের প্রাক্কালে স্কুল পড়ুয়াদের জন্য ন্যাসকমের সহযোগিতায় অটল টিঙ্কারিং ল্যাব কৃত্রিম বুদ্ধিমত্তা বিষয়ক স্টেপ-আপ মডিউলের সূচনা করেছে। বিদ্যালয়গুলিতে কৃত্রিম বুদ্ধিমত্তা-ভিত্তিক স্টেপ-আপ মডিউল বা ধাপে ধাপে আধুনিক শিক্ষণ পদ্ধতি গ্রহণের উদ্দেশ্য হল সারা দেশের বিদ্যালয়গুলিতে পরবর্তী পর্যায়ে কৃত্রিম বুদ্ধিমত্তা বিষয়ক শিক্ষা ও সৃজনশীল ধারণাগুলিকে এগিয়ে নিয়ে যাওয়া। ভারতীয় শ্রেণীকক্ষগুলিতে কৃত্রিম বুদ্ধিমত্তাকে আরও বেশি প্রয়োগের লক্ষ্যে এই স্টেপ-আপ মডিউল আরও একটি গুরুত্বপূর্ণ উদ্যোগ। উল্লেখ করা যেতে পারে, এ বছরের গোড়ায় ফেব্রুয়ারিতে কৃত্রিম বুদ্ধিমত্তা-ভিত্তিক যে মডিউল বা শিক্ষণ ধাঁচের সূচনা হয়েছিল, স্টেপ-আপ মডিউল তার পরবর্তী পর্যায়। কৃত্রিম বুদ্ধিমত্তা-ভিত্তিক স্টেপ-আপ মডিউল এমন এক ব্যবস্থা যা ছাত্রছাত্রীরা নিজেদের সুবিধামতো নতুন শিক্ষা ধাঁচের ব্যাপারে সচেতন হতে পারবে। এমনকি, কৃত্রিম বুদ্ধিমত্তা সংক্রান্ত নিয়মাবলীর সঙ্গেও পরিচিত হতে পারবে। নতুন এই স্টেপ-আপ উদ্যোগ সূচনার সঙ্গে সঙ্গে ছাত্রছাত্রীরা হাতে-কলমে বিভিন্ন শিক্ষামূলক কর্মসূচি সম্পর্কে সম্যক জ্ঞান অর্জন করতে পারবে, যেগুলি পরবর্তী পর্যায়ে কৃত্রিম বুদ্ধিমত্তা সম্পর্কে গভীর উৎসাহ যোগাবে। এই স্টেপ-আপ মডিউলটি একটি আকর্ষণীয় গ্রাফিক্যাল পদ্ধতিতে ডিজাইন করা হয়েছে যা গ্রাম ও শহরের সমস্ত বিদ্যার্থীর কাছে বোধগম্য হয়ে উঠবে।
    
    এদিকে ধাপে ধাপে শিক্ষণ পদ্ধতির এই মডিউলটি রপ্ত করার জন্য ছাত্রছাত্রীদের আগাম জ্ঞানের কোন প্রয়োজন নেই। মডিউলটি ব্যবহারের সঙ্গে সঙ্গেই ছাত্রছাত্রীরা তার কর্মকাণ্ড সম্পর্কে সচেতন হতে পারবে এবং নিয়মিত ব্যবহারের ফলে এর প্রতি মনোযোগ বাড়বে। বিদ্যালয়গুলিতে এ ধরনের মডিউল শুরু করার উদ্দেশ্য হল শিক্ষার্থীদের মধ্যে প্রতিযোগিতার মনোভাব আরও বাড়ানো যাতে আগামী বছরগুলিতে শিক্ষার্থীদের সৃজনশীলতার উদাহ পরবর্তী পর্যায়ের ছাত্রছাত্রীদের কাছে উৎসাহের কারণ হয়ে উঠতে পারে।
    
    বিদ্যালয় ছাত্রছাত্রীদের কাছে কৃত্রিম বুদ্ধিমত্তার প্রবর্তনের গুরুত্ব সম্পর্কে নীতি আয়োগের মুখ্য কার্যনির্বাহী আধিকারিক শ্রী অমিতাভ কান্ত বলেন, কৃত্রিম বুদ্ধিমত্তা-ভিত্তিক সদ্য চালু হওয়া স্টেপ-আপ মডিউল এই দেশের ভবিষ্যৎ। মূলত বিদ্যালয় ছাত্রছাত্রীদের মধ্যে কৃত্রিম বুদ্ধিমত্তার ব্যাপারে সম্যক ধারণা গড়ে তুলতেই এই উদ্যোগ গ্রহণ করা হয়েছে। ভারতের ৭৪তম স্বাধীনতা দিবসের প্রাক্কালে এই উদ্যোগের সূচনা অত্যন্ত তাৎপর্যপূর্ণ বলে মন্তব্য করে শ্রী কান্ত বলেন, নীতি আয়োগের অটল টিঙ্কারিং ল্যাব কৃত্রিম বুদ্ধিমত্তা স্টেপ-আপ মডিউলটির সূচনার ফলে দেশে ছাত্রছাত্রীদের অটল ইনোভেশন মিশনের প্রতিও আগ্রহ বাড়বে। কৃত্রিম বুদ্ধিমত্তার বিষয়টিকে দেশের ছাত্রছাত্রীদের কাছে এক উজ্জ্বল ভবিষ্যতের সূচনা বলে বর্ণনা করে শ্রী কান্ত বলেন, অটল ইনোভেশন মিশন এবং ন্যাসকমের উদ্যোগে চালু হওয়া এই প্রয়াস প্রকৃতপক্ষেই অনন্য সাধারণ।
    
    তিনি ভারতীয় যুব সমাজকে এই সুযোগ গ্রহণ করে দেশকে আত্মনির্ভর করে তোলার লক্ষ্যে বিভিন্ন সমস্যার স্থায়ী সমাধান খুঁজতে উৎসাহ দেন।
    
    এই উপলক্ষে ন্যাসকমের সভাপতি শ্রীমতী দেবযানী ঘোষ বলেন, কৃত্রিম বুদ্ধিমত্তা ও রোবোটিক্সের মতো আধুনিক প্রযুক্তির দ্রুত অগ্রগতির প্রভাব সমস্ত শিল্পেই প্রতিফলিত হচ্ছে। শিক্ষাক্ষেত্রেও এর প্রভাব উপেক্ষার নয়। তিনি আরও বলেন, বিদ্যালয়গুলিতে ডিজিটাল সাক্ষরতা, কোডিং এবং কম্পিউটেশনাল থিঙ্কিং-এর প্রবর্তনের ক্ষেত্রে স্টেপ-আপ মডিউল ছাত্রছাত্রীদের কৃত্রিম বুদ্ধিমত্তা সম্পর্কে সচেতন করে তুলতে পারবে। কৃত্রিম বুদ্ধিমত্তার ব্যাপারে এক সচেতন ও সুদক্ষ কর্মীবাহিনী গড়ে তুলতে স্টেপ-আপ মডিউল কেন্দ্রীয় সরকারের একটি গুরুত্বপূর্ণ উদ্যোগ হয়ে উঠতে চলেছে। সব ধরনের ছাত্রছাত্রী ও তাদের বয়সের কথা বিবেচনায় রেখে এই মডিউলটি চালু করা হয়েছে যাতে ছাত্রছাত্রীরা যে কোন ব্যক্তিকে সহজেই কৃত্রিম বুদ্ধিমত্তার মৌলিক ধারণাগুলি সম্বন্ধে অবগত করতে পারে।
    
    কৃত্রিম বুদ্ধিমত্তা-ভিত্তিক স্টেপ-আপ মডিউল দেশের ছাত্রছাত্রীদের কাছে পৌঁছে দেওয়া হবে এবং প্রয়োজনে ছাত্রছাত্রীরা https://aim.gov.in/LetslearnAIStepUpModule.pdf থেকেও মডিউলটি সম্পর্কে জানতে পারবে। আজ স্টেপ-আপ মডিউলের ভার্চ্যুয়াল সূচনা উপলক্ষে অটল ইনোভেশন মিশন, নীতি আয়োগ, ন্যাসকম, অংশীদার শিল্প সংস্থা এবং শিক্ষা প্রতিষ্ঠানগুলির আধিকারিক / প্রতিনিধিরা উপস্থিত ছিলেন।


    

    CG/BD/DM

    
    
    (Release ID: 1646062) Visitor Counter : 3
    
    
      Read this release in: English , Urdu , Hindi , Tamil