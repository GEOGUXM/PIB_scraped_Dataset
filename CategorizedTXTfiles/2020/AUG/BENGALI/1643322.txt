      তথ্যওসম্প্রচারমন্ত্রক

      অসমের নিজস্ব ২৪ ঘন্টার দূরদর্শনের চ্যানেল
      Posted On: 04 AUG 2020 2:52PM by PIB Kolkata

      নয়াদিল্লী, ৪ আগস্ট, ২০২০
      তথ্য ও সম্প্রচার মন্ত্রী শ্রী প্রকাশ জাভড়েকর আজ ভিডিও কনফারেন্সের মাধ্যমে অসমের জন্য ২৪ ঘন্টার দূরদর্শনের চ্যানেল- দূরদর্শন অসমের সূচনা করেছেন। এই উপলক্ষ্যে আয়োজিত অনুষ্ঠানে মন্ত্রী বলেছেন অসমের জনসাধারণের জন্য এই চ্যানেল কাজ করবে এবং এটি অত্যন্ত জনপ্রিয় হয়ে উঠবে।
      মন্ত্রী বলেছেন দেশের সব রাজ্যে একটি নিজস্ব দূরদর্শন চ্যানেল থাকা প্রয়োজন। ডিডি ফ্রি ডিশ-এ অন্য রাজ্যের চ্যানেলগুলি পাওয়া যায়। শ্রী জাভড়েকর দূরদর্শনের ৬টি জাতীয় চ্যানেলের অনুষ্ঠানের মানের প্রশংসা করেছেন। প্রধানমন্ত্রী শ্রী নরেন্দ্র মোদীর উত্তর-পূর্বাঞ্চলকে দেশের উন্নয়নের চালিকাশক্তি হিসেবে গড়ে তোলার উদ্যোগের বিষয়টি উল্লেখ করে তিনি বলেছেন, এই অঞ্চল প্রাকৃতিক ও মানব সম্পদে সমৃদ্ধ। এখানকার যোগাযোগ ব্যবস্থার উন্নতি ঘটানো হচ্ছে।
      অসমের মুখ্যমন্ত্রী শ্রী সর্বানন্দ সোনোয়াল অসম থেকে এই অনুষ্ঠানে যোগ দেন। আজকের দিনটি অসমের জনসাধারণের জন্য তাৎপর্যপূর্ণ বলে উল্লেখ করে মুখ্যমন্ত্রী বলেছেন, প্রধানমন্ত্রী প্রথম দিন থেকেই উত্তর-পূর্বাঞ্চলের সম্ভাবনার বিষয়গুলি নিয়ে যথেষ্ট তৎপর।
      অসমের রাজ্যপাল অধ্যাপক জগদীশ মুখী অনুষ্ঠানে গুয়াহাটি দূরদর্শন কেন্দ্রের প্রশংসা করেছেন। এই কেন্দ্রের নিরলস পরিশ্রমের কারণে রাজ্যের অনন্য, সমৃদ্ধ ও বৈচিত্রপূর্ণ সংস্কৃতি সারা দেশে পরিচিতি পেয়েছে।
      তথ্য ও সম্প্রচার সচিব শ্রী অমিত খারে জানিয়েছেন, গত বছর প্রধানমন্ত্রী ডিডি অরুণপ্রভা চ্যানেলের উদ্বোধন করার পর ডিডি নর্থ ইস্টকে শুধুমাত্র অসমের জন্য একটি চ্যানেল করার বিষয় নিয়ে আলাপ-আলোচনা শুরু হয়। অসমকে উত্তর-পূর্বাঞ্চলের প্রবেশপথ বলে উল্লেখ করে শ্রী খারে জানিয়েছেন, আসিয়ান গোষ্ঠীভুক্ত দেশগুলির প্রবেশপথও এই রাজ্য। দেশের বাকি অঞ্চলের সঙ্গে উত্তর-পূর্বের সম্পর্ককে নিবিড় করে তুলতে এই চ্যানেল উল্লেখযোগ্য ভূমিকা পালন করবে বলে তিনি আশাপ্রকাশ করেন। আঞ্চলিক ভাষায় অনলাইনে শিক্ষার সুযোগ গড়ে তোলার ক্ষেত্রে ডিডি অসম উল্লেখযোগ্য ভূমিকা পালন করবে।
      প্রসার ভারতীর মুখ্য কার্যনির্বাহী আধিকারিক শ্রী শশী শেখর ভেমপাতি বলেছেন, ডিডি অসম চালু হওয়ার ফলে উত্তর-পূর্বাঞ্চলের প্রতিটি রাজ্যের নিজস্ব চ্যানেল তৈরি হল। এই প্রথম এই অঞ্চলের বৈচিত্রপূর্ণ সংস্কৃতি ডিডি ফ্রি ডিশ প্ল্যাটফর্মের মাধ্যমে দেশের যেকোন প্রান্তে দেখা যাবে।
      প্রেক্ষাপট
      প্রসার ভারতী উত্তর-পূর্বাঞ্চলের ৮টি রাজ্যের জন্য ১৯৯০এর পয়লা নভেম্বর একটি ২৪ ঘন্টার টিভি চ্যানেল- ডিডি নর্থইস্ট চালু করেছিল। ২০০০ সালের ২৭শে ডিসেম্বর এই চ্যানেল পুরোদমে কাজ শুরু করেছিল।
      প্রধানমন্ত্রী ২০১৯এর ৯ই ফেব্রুয়ারী ডিডি অরুণপ্রভা চ্যানেলের সূচনা করেছিলেন। অরুণাচল প্রদেশের জন্য ইটানগর থেকে এই চ্যানেলের অনুষ্ঠান সম্প্রচারিত হয়। প্রসার ভারতী সিদ্ধান্ত নিয়েছিল উত্তর-পূর্বাঞ্চলের বিভিন্ন রাজ্য থেকে কয়েক ঘন্টার জন্য যে চ্যানেলগুলি অনুষ্ঠান সম্প্রচার করে সেগুলিকে ডিডি ফ্রি ডিশে নিয়ে আসা হবে। ২০১৯এর ৯ই মার্চ শিলং থেকে ডিডি মেঘালয়, আইজল থেকে ডিডি মিজোরাম, আগরতলা থেকে ডিডি ত্রিপুরা, ইম্ফল থেকে ডিডি মনিপুর এবং কোহিমা থেকে ডিডি নাগাল্যান্ডের অনুষ্ঠান ডিডি ফ্রি ডিশে দেখানোর উদ্যোগ শুরু হয়।
      এরপর ডিডি নর্থ ইস্টকে শুধুমাত্র অসমের জন্য একটি চ্যানেলে পরিণত করার উদ্যোগ নেওয়া হয়। এই চ্যানেলে গুয়াহাটি থেকে রাজ্যের জনসাধারণের জন্য যে অনুষ্ঠান সম্প্রচারিত হবে সেখানে অসমিয়া ভাষার অনুষ্ঠান ৬ ঘন্টা ধরে সম্প্রচারিত হবে। এছাড়াও বোড়ো ভাষা সহ রাজ্যের অন্যান্য ভাষাগুলির জন্য সময় বরাদ্দ করা হবে।
      বর্তমান কোভিড-১৯ মহামারীর প্রেক্ষিতে অন্তর্বতীকালীন ব্যবস্থা হিসেবে এপ্রিল থেকে ডিডি নাগাল্যান্ড, ডিডি ত্রিপুরা, ডিডি মনিপুর, ডিডি মেঘালয় এবং ডিডি মিজোরামকে ২৪ ঘন্টার চ্যানেল হিসেবে পরীক্ষামূলকভাবে সম্প্রচারের উদ্যোগ নেওয়া হয়। এই চ্যানেলগুলিতে ডিডি নিউজ এবং ডিডি ইন্ডিয়ার অনুষ্ঠানও সম্প্রচারিত হচ্ছে।
      ডিডি অসমকে আকর্ষণীয় করে তোলার জন্য মেগা সিরিয়াল, সঙ্গীতের অনুষ্ঠান, পর্যটন শিল্পের প্রসারের জন্য বিভিন্ন অনুষ্ঠান, রিয়্যালিটি শো ছাড়াও চলচ্চিত্র দেখানোর ব্যবস্থা করা হয়েছে।
      CG/CB/NS
    
    
    (Release ID: 1643322) Visitor Counter : 11
    
    
      Read this release in: Telugu , English , Urdu , Hindi , Marathi , Manipuri , Assamese , Punjabi , Tamil , Kannada , Malayalam