      ভূ-বিজ্ঞানমন্ত্রক

      গুজরাট অঞ্চলে বিক্ষিপ্তভাবে কোথাও কোথাও ভারি থেকে অতিভারি সহ প্রবল বৃষ্টির পূর্বাভাষ; উত্তরাখন্ড, পাঞ্জাব, হরিয়ানা, চন্ডীগড় ও দিল্লি, উত্তর প্রদেশ, পূর্ব রাজস্থান, পশ্চিম মধ্যপ্রদেশ, সৌরাষ্ট্র ও কচ্ছ, মহারাষ্ট্রের মধ্যঘাট এলাকা, কোঙ্কন ও গোয়া, অন্ধ্রপ্রদেশের উপকূল এলাকা এবং তেলেঙ্গানার কোথাও কোথাও ভারি থেকে অতিভারি বৃষ্টির সম্ভাবনা; হিমাচল প্রদেশ, পূর্ব মধ্যপ্রদেশ, বিদর্ভ, বিহার, ছত্তিশগড়, ওডিশা, পশ্চিমবঙ্গের হিমালয়ের পাদদেশীয় এলাকা ও সিকিম, অরুণাচল প্রদেশ, আসাম ও মেঘালয়, নাগাল্যান্ড, মণিপুর, মিজোরাম ও ত্রিপুরা সহ কর্ণাটকের উপকূল এলাকার কোনও কোনও অঞ্চলে বিক্ষিপ্তভাবে ভারি বৃষ্টির পূর্বাভাষ
      Posted On: 13 AUG 2020 1:41PM by PIB Kolkata


    নয়াদিল্লি, ১৩ অগাস্ট, ২০২০


    

    বিহার থেকে বঙ্গোপসাগরের পশ্চিম-মধ্য এলাকা পর্যন্ত একটি উত্তর-দক্ষিণ অক্ষরেখা বায়ুমন্ডলের নীচের স্তরে অবস্থান করছে। এছাড়াও, ওডিশা-উত্তর অন্ধ্রপ্রদেশ উপকূল এলাকা থেকে বঙ্গোপসাগরের উত্তর-পশ্চিম ও পার্শ্ববর্তী পশ্চিম-মধ্য এলাকায় একটি ঘূর্ণাবর্ত অবস্থান করছে।


    
    এই দুই বায়ুমন্ডলীয় পরিস্থিতির প্রেক্ষিতে আজ বঙ্গোপসাগরের উত্তর-পশ্চিম ও সংলগ্ন এলাকার ওপর নতুন একটি নিম্নচাপ এলাকা তৈরি হতে চলেছে। বঙ্গোপসাগরের ওপর এই নিম্নচাপটি উত্তর-পশ্চিম ও সংলগ্ন এলাকাতেই প্রাথমিকভাবে অবস্থান করবে বলে মনে করা হচ্ছে। পরবর্তী ২-৩ দিনে এই নিম্নচাপ অঞ্চলটি আরও ঘনীভূত হয়ে উত্তর বঙ্গোপসাগরে অবস্থান করবে।


    
    মৌসুমী বায়ুর পশ্চিমাংশ তার স্বাভাবিক অবস্থান থেকে উত্তর অভিমুখে কিছুটা সরে গিয়ে পূর্বদিকে আগামী ৪৮ ঘন্টায় অবস্থান করবে বলে মনে করা হচ্ছে। এর প্রেক্ষিতে আগামী ২-৩ দিন উত্তর-পশ্চিম ভারতের অধিকাংশ এলাকায় ভারি থেকে অতিভারি বৃষ্টিপাতের সম্ভাবনা। একইভাবে, আগামী ৪৮ ঘন্টায় গুজরাট, পূর্ব রাজস্থান ও মধ্য ভারতের কিছু এলাকায় বিক্ষিপ্তভাবে ভারি থেকে অতিভারি বৃষ্টিপাতের সম্ভাবনা কোঙ্কন ও গোয়ার উত্তরাংশে আগামী ৭২ ঘন্টায় প্রবল বৃষ্টির পূর্বাভাস দেওয়া হয়েছে।


    
    পূর্ব রাজস্থান ও উত্তর প্রদেশে বিক্ষিপ্তভাবে কিছু এলাকায় আগামী ২৪ ঘন্টায় বজ্র বিদ্যুৎ সহ মাঝারি বৃষ্টির সম্ভাবনা রয়েছে।


    
    আবহাওয়া দপ্তরের পূর্বাভাষ অনুযায়ী, আগামী ১৫-১৭ তারিখ পর্যন্ত গাঙ্গেয় পশ্চিমবঙ্গ সহ ছত্তিশগড়, ঝাড়খন্ড, ওডিশা, বিদর্ভ, বিহার, রাজস্থান, মেঘালয়, নাগাল্যান্ড, আসাম, মণিপুর, মিজোরাম, অন্ধ্র উপকূল, তেলেঙ্গানা, দক্ষিণ কর্ণাটকের ভেতরের এলাকায় ভারি থেকে অতিভারি বৃষ্টিপাতের সম্ভাবনা রয়েছে। গাঙ্গেয় পশ্চিমবঙ্গের প্রায় সর্বত্রই ১৫-১৭ তারিখ পর্যন্ত ভারি থেকে অতিভারি বৃষ্টিপাতের সম্ভাবনা রয়েছে। দপ্তরের পূর্বাভাষে বলা হয়েছে ভারি বৃষ্টিপাতের পাশাপাশি, উপকূল অঞ্চলে ৫০-৬০ কিলোমিটার বেগে ঝড়ো হাওয়া বইবে। এর দরুণ সমুদ্র উত্তাল থাকায় মৎস্যজীবীদের সমুদ্রে যেতে নিষেধ করা হয়েছে।


    

    CG/BD/SB

    
    
    (Release ID: 1645527) Visitor Counter : 6
    
    
      Read this release in: English , Hindi , Marathi , Manipuri , Assamese , Punjabi , Tamil