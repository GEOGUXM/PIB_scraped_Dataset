      উপ-রাষ্ট্রপতিরসচিবালয়

      উপ রাষ্ট্রপতি অন্য দেশগুলিকে ভারতের অভ্যন্তরীণ বিষয়ে মন্তব্য করা থেকে বিরত থাকার পরামর্শ দিয়েছেন
      
      উপ রাষ্ট্রপতি বলেছেন দেশের ঐক্য, সংহতি, নিরাপত্তা এবং সার্বভৌমত্ব রক্ষা করতে ৩৭০ ধারা বিলোপ করা হয়েছে
      
      প্রাক্তন কেন্দ্রীয় মন্ত্রী, প্রয়াত সুষমা স্বরাজের প্রথম মৃত্যু বার্ষিকীতে উপ রাষ্ট্রপতি গভীর শ্রদ্ধা নিবেদন করেছেন
      
      উপ রাষ্ট্রপতি তরুন রাজনৈতিক নেতাদের শ্রীমতি সুষমা স্বরাজের গুন গুলি অনুসরণ করার পরামর্শ দিয়েছেন
      
      সুষমা জী, ভারতীয় সংস্কৃতির সংখিপ্তসার বলে উপ রাষ্ট্রপতি জানিয়েছেন
      
      পাঞ্জাব বিশ্ববিদ্যালয় পরিচালিত প্রথম সুষমা স্বরাজ স্মারক বক্তৃতায় উপ রাষ্ট্রপতি ভাষণ দেন

      Posted On: 06 AUG 2020 1:15PM by PIB Kolkata

    নতুন দিল্লী, ৬ই অগাস্ট, ২০২০


    

    ভারতের উপ রাষ্ট্রপতি এম ভেঙ্কাইয়া নাইডু আজ প্রতিবেশী রাষ্ট্র সহ অন্যান্য রাষ্ট্রগুলিকে ভারতের অভ্যন্তরীণ বিষয়ে মন্তব্য করা থেকে বিরত থাকার পরামর্শ দিয়েছেন এবং তিনি বলেছেন এক বৃহত্তর প্রেক্ষাপটে জম্মু এবং কাশ্মীর থেকে ৩৭০ ধারা বিলোপ করা হয়েছে। দেশের ঐক্য,সংহতি,নিরাপত্তা এবং সার্বভৌম রক্ষা করতেই এই পদক্ষেপ গ্রহন করা হয়েছে।


    
    পাঞ্জাব বিশ্ববিদ্যালয় আয়োজিত, প্রয়াত প্রাক্তন বিদেশমন্ত্রী সুষমা স্বরাজের স্মৃতিতে প্রথম স্মারক বক্তৃতায় ভাষণ প্রসঙ্গে উপ রাষ্ট্রপতি বলেন ভারতে সংসদীয় গণতন্ত্র রয়েছে। সংসদে বিস্তারিত আলোচনার পর সংখ্যাগরিষ্ঠ মতামতের ভিত্তিতে ৩৭০ ধারা বিলোপের সিদ্ধান্ত নেওয়া হয়।


    
    শ্রী নাইডু চান অন্যান্য রাষ্ট্র গুলি অন্য দেশের বিষয়ে হস্তক্ষেপ না করে তাদের নিজেদের বিষয়ে মনোনিবেশ করুক।


    
    শ্রীমতী সুষমা স্বরাজের প্রতি গভীর শ্রদ্ধা নিবেদন করে উপ রাষ্ট্রপতি তাঁকে প্রকৃত ভারতীয় নারী হিসাবে বর্ণনা করেন। পাশাপাশি শ্রী নাইডু আরও জানান যে শ্রীমতি স্বরাজ ভালো প্রশাসক ছিলেন এবং প্রতিটি ক্ষেত্রে তিনি তাঁর সেই পরিচয় রেখে গেছেন।


    
    উপ রাষ্ট্রপতি তরুন রাজনৈতিক নেতাদের শ্রীমতি সুষমা স্বরাজের গুণগুলি অনুসরণ করার পরামর্শ দিয়েছেন। শ্রী নাইডু বলেন সুষমাজী ছিলেন খুব ভালো মানুষ, যে কোনো ব্যক্তির অনুরোধে তিনি দ্রুত সাড়া দিতেন। তিনি সাত বার লোকসভায় এবং তিন বার বিধানসভায় নির্বাচিত হন। এর থেকেই প্রমাণিত হয় যে তিনি কতটা জনপ্রিয় ছিলেন।


    
    বিদেশমন্ত্রী থাকাকালীন তাঁর কাজের সাফল্য এবং সমস্যা সমাধানের ক্ষমতা সোশ্যাল মিডিয়ায় বার বার উচ্চারিত হয়েছে। দেশের লক্ষ লক্ষ মানুষের ভালবাসা তিনি পেয়েছেন। সাম্প্রতিককালে বিদেশমন্ত্রীদের মধ্যে তিনিই ছিলেন অত্যন্ত জনপ্রিয়।


    
    উপ রাষ্ট্রপতি বলেন প্রয়াত সুষমাজী খুব ভালো বক্তা ছিলেন। ১৯৯৬ সালে লোকসভায় ভারতীয়ত্ব বিষয়ে তাঁর বক্তব্য স্মরণীয় হয়ে থাকবে।


    
    সুষমাজী, ভারতীয় সংস্কৃতির সংক্ষিপ্তসার বলে উপ রাষ্ট্রপতি জানিয়েছেন। তিনি বলেন, সুষমা স্বরাজ ছিলেন আধুনিক চিন্তা ভাবনা এবং মূল্যবান ঐতিহ্যের সংমিশ্রণ। তাঁকে,তাঁর পরিবারের সদস্য হিসাবে বর্ণনা করে শ্রী নাইডু রাখি বন্ধনের কথা স্মরণ করেন।


    
    পাঞ্জাব বিশ্ববিদ্যালয়ের এলুমনি এসোসিয়েশন এবং আইন বিভাগ প্রতি বছর সুষমা স্বরাজ স্মারক বক্তৃতার যে আয়োজন করেছে তার প্রশংসা করে শ্রী নাইডু বলেন, এটি শুধুমাত্র শ্রদ্ধা প্রদর্শনের জন্য নয়। এর থেকে বর্তমান প্রজন্ম, বিখ্যাত মানুষদের কাজে অনুপ্রাণিত হবে বলে তিনি আশা প্রকাশ করেন।


    
    পাঞ্জাব বিশ্ববিদ্যালয়ের উপাচার্য শ্রী রাজ কুমার,শ্রীমতী সুষমা স্বরাজের কন্যা বাঁশুরি স্বরাজ প্রমুখ আজকের অনুষ্ঠানে যোগ দেন।


    

    CG/PPM

    
    
    (Release ID: 1643945) Visitor Counter : 4
    
    
      Read this release in: English , Urdu , Hindi , Marathi , Manipuri , Punjabi , Tamil , Telugu , Malayalam