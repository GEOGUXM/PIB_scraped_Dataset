      পর্যটনমন্ত্রক

      মহিলাদের অর্থনৈতিক ভাবে শক্তিশালী করার লক্ষ্যে এবং পর্যটনকে এক আদর্শ স্থায়ী জীবিকা হিসাবে তুলে ধরতে ,কেন্দ্রীয় পর্যটন মন্ত্রক,ট্রাভেল এজেন্টস এসোসিয়েশন অফ ইন্ডিয়া(টি এ এ আই) এবং ফিকির মহিলা সংস্থা(এফ এল ও)র সঙ্গে ভার্চুয়াল মাধ্যমে একটি সমঝোতাপত্রে স্বাক্ষর করেছে
      
      পর্যটনমন্ত্রী বলেছেন, এই সমঝোতাপত্র স্বাক্ষরিত হওয়ায় পর্যটন ক্ষেত্রে মহিলাদের অংশগ্রহণের সুযোগ বাড়বে। পাশাপাশি পর্যটন ক্ষেত্রের কর্মীবাহিনীর অবিচ্ছেদ্য অংশ হয়ে উঠবেন মহিলারা

      Posted On: 21 AUG 2020 4:12PM by PIB Kolkata

    নতুন দিল্লী, ২১শে অগাস্ট, ২০২০


    

    
    কেন্দ্রীয় পর্যটন মন্ত্রকের স্বাধীন দায়িত্বপ্রাপ্ত প্রতিমন্ত্রী শ্রী প্রহ্লাদ সিংহ প্যাটেলের উপস্থিতিতে আজ মহিলাদের অর্থনৈতিক ভাবে শক্তিশালী করার লক্ষ্যে এবং পর্যটনকে এক আদর্শ স্থায়ী জীবিকা হিসাবে তুলে ধরতে, কেন্দ্রীয় পর্যটন মন্ত্রক,ট্রাভেল এজেন্টস এসোসিয়েশন অফ ইন্ডিয়া(টি এ এ আই) এবং ফিকির মহিলা সংস্থা(এফ এল ও)র সঙ্গে ভার্চুয়াল মাধ্যমে একটি সমঝোতাপত্রে স্বাক্ষর করেছে। এই উদ্যোগের মাধ্যমে এফ এল ও এবং টি এ এ আই, ব্যক্তিগত এবং আতিথেয়তা ক্ষেত্রে দক্ষতা বৃদ্ধির লক্ষ্যে জোর দেবে। কম মূলধন ব্যবহার করে নতুন শিল্পোদ্যোগ গড়ে উঠবে।


    
    সমঝোতাপত্র স্বাক্ষরের অনুষ্ঠানে শ্রী প্রহ্লাদ সিংহ প্যাটেল বলেন, বিভিন্ন ক্ষেত্রে আমাদের দেশের মহিলারা তাদের কর্ম দক্ষতা প্রমান করে চলেছেন। আমাদের দেশে খুব ভালো মহিলা চিকিৎসক, পাইলট, বিজ্ঞানী এবং সফল ব্যবসায়ী রয়েছেন। পাশাপাশি দেশের মহিলারা দু:সাহসিক ক্রীড়া যেমন পর্বতারোহণ, সাইকেল চালানোর মতন ক্ষেত্রেও সফলভাবে অংশ নিয়ে থাকেন। সেনাবাহিনীতেও মহিলারা গুরুত্বপূর্ণ ভূমিকা পালন করে চলেছেন। আমাদের দেশে রাষ্ট্রপতি এবং প্রধানমন্ত্রীর পদও মহিলারা অলংকৃত করেছেন।


    
    শ্রী প্যাটেল বলেন, বিভিন্ন ক্ষেত্রে মহিলাদের প্রশিক্ষণ প্রদান এবং দক্ষতা বৃদ্ধির প্রয়োজন হয়ে পড়েছে। বিশেষত যে সমস্ত মহিলারা গ্রামাঞ্চলে এবং প্রত্যন্ত অঞ্চলে থাকেন, তাদেরও প্রশিক্ষণে যুক্ত করতে হবে। সেই কারণেই পর্যটন ক্ষেত্রে মহিলাদের অংশগ্রহন নিশ্চিত করা আমাদের দায়িত্বের মধ্যে পড়ে বলে তিনি জানান।এতে শুধুমাত্র পর্যটন ক্ষেত্র লাভবান হবে তা নয় একই সঙ্গে মহিলাদের অর্থনৈতিক ক্ষমতায়নেও সাহায্য করবে। হোম স্টে, ক্যাটারিং,পর্যটক সহায়ক পর্যটনের একাধিক ক্ষেত্রে মহিলাদের সাফল্যের সুযোগ রয়েছে বলে শ্রী প্যাটেল উল্লেখ করেন।


    
    টিএএআই এবং এফএলও একত্রে মহিলাদের উন্নয়নে কাজ করায় শ্রী প্যাটেল সন্তোষ প্রকাশ করেন। আজকের সমঝোতাপত্রটি পর্যটন মন্ত্রক, টিএএআই এবং এফএলওর মধ্যে স্বাক্ষরিত হওয়ায় পর্যটন ক্ষেত্রে তৃণমূল স্তরে মহিলাদের অংশগ্রহণ বৃদ্ধি পাওয়ার সুযোগ সৃষ্টি হবে।পাশাপাশি মহিলারা পর্যটন ক্ষেত্রে কর্মশক্তি হিসাবে এবং তার অবিচ্ছেদ্য অংশ রূপে উঠে আসবেন।


    
    এফ এল ও এবং টি এ এ আইয়ের রাজ্য শাখা গুলি,রাজ্য পর্যটন দপ্তর ও রাজ্য পর্যটন নিগমের সঙ্গে একযোগে কাজ করে মহিলাদের সচেতন করার কাজ করবে। পর্যটন ক্ষেত্রে মহিলাদের অর্থনৈতিক ভাবে শক্তিশালী করার লক্ষ্যে এবং পর্যটনকে এক আদর্শ স্থায়ী জীবিকা হিসাবে তুলে ধরতে তারা একযোগে কাজ করবে। এই সহযোগ তৃণমূল স্তরে, আধা শহর, শহর এবং শহরের শিক্ষিত মহিলাদের কাজে লাগাতে সাহায্য করবে। এফ এল ও এবং টি এ এ আইয়ের শাখা গুলি সংশ্লিষ্ট মহিলাদের সঙ্গে যোগাযোগের প্রক্রিয়া চালাবে,তাদের জীবিকা নির্বাহে প্রশিক্ষিত করবে এবং তাদের সচেতন করার কাজ করবে।
    
    প্রতিনিধিরা"দেখো আপনা দেশ" কর্মসূচীর অধীনে দেশের মধ্যে ১৫টি পর্যটন কেন্দ্র ঘুরে দেখার অঙ্গীকার করবে।


    

    এই কর্মসূচীর মূল বিষয় গুলি হলো:


    
    ১) "দেখো আপনা দেশ" কর্মসূচীর অধীনে কম পক্ষে ১৫টি পর্যটন কেন্দ্র ঘুরে দেখার বিষয়ে উৎসাহিত করা হবে।


    
    ২) রাজ্যের ঐতিহ্যবাহী সৌধ এবং পর্যটন কেন্দ্র গুলিতে পর্যটনের ব্যবস্থা সংগঠিত করা। মহিলারাই গাইডের কাজ করবেন, খাবারের স্টল চালাবেন, নিজেদের শিল্প কারুকলার স্মারকের স্টল করবেন, পর্যটনের সব হিসাব রাখবেন।


    
    ৩) এফ এল ও এবং টি এ এ আই একযোগে মহিলাদের সচেতন করার পাশাপাশি, সেমিনার, ওয়ার্কশপ এবং আলোচনার ব্যবস্থা করবে।


    
    ৪) খাদ্য নিরাপত্তা,স্বাস্থ্য ও পরিচ্ছন্নতা, পরিবেশ ও রন্ধন সহ পর্যটন ওয়ার্কশপ সংগঠিত করতে প্রশিক্ষণ সংস্থাগুলির সঙ্গে চুক্তি করা হবে।


    
    ৫) মহিলাদের "অতিথিদেব ভব"মন্ত্রে দীক্ষিত করা হবে।


    
    ৬) সমবেত ভাবে এবং মহিলা পরিচালিত, শহর এবং গ্রামাঞ্চলে হোম স্টের ব্যবস্থা করা হবে। এর দরুন মহিলাদের জীবিকার সংস্থান হবে।


    
    পর্যটন মন্ত্রক এই সব উদ্যোগে তাদের অনুমোদন দেবে,লোগো ব্যবহার করতে দেবে, পরামর্শ দেবে এবং সঠিক যোগাযোগের ব্যবস্থা করবে।


    

    CG/PPM

    
    
    (Release ID: 1647732) Visitor Counter : 6
    
    
      Read this release in: English , Urdu , Hindi , Marathi , Manipuri , Punjabi , Tamil