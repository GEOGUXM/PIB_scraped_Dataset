      আবাসনএবংশহরাঞ্চলেরদারিদ্র্যদূরীকরণমন্ত্রক

      প্রধানমন্ত্রী আবাস যোজনা (শহরাঞ্চল)এর আওতায় গৃহ নির্মাণে ১৫৮ লক্ষ মেট্রিক টন ইস্পাত ব্যবহার করা হবে : হরদীপ সিং পুরী
      Posted On: 18 AUG 2020 1:21PM by PIB Kolkata


    নয়াদিল্লী, ১৮ আগস্ট, ২০২০


    

    প্রধানমন্ত্রী আবাস যোজনা (শহরাঞ্চল)এর আওতায় অনুমোদিত সমস্ত বাড়ি নির্মাণে প্রায় ১৫৮ লক্ষ মেট্রিক টন ইস্পাত এবং ৬৯২ লক্ষ মেট্রিক টন সিমেন্ট ব্যবহার করা হবে বলে জানিয়েছেন কেন্দ্রীয় আবাসন, নগর বিষয়ক এবং অসামরিক বিমান চলাচল মন্ত্রকের স্বাধীন দায়িত্বপ্রাপ্ত প্রতিমন্ত্রী শ্রী হরদীপ সিং পুরী। বণিকসভা সিআইআই আয়োজিত 'আত্মনির্ভর ভারত : আবাসন এবং নিমার্ণ ও বিমান চলাচল ক্ষেত্রে ইস্পাতের ব্যবহার বৃদ্ধি' শীর্ষক বিষয়ের ওপর এক ওয়েবিনারে যোগ দিয়ে একথা জানান কেন্দ্রীয় মন্ত্রী। তিনি বলেন, ইতিমধ্যে ৮৪ লক্ষ মেট্রিক টন ইস্পাত এবং ৩৭০ লক্ষ মেট্রিক টন সিমেন্ট বাড়ি নির্মাণে ব্যবহার করা হয়েছে।


    
    প্রধানমন্ত্রী আবাস যোজনা (শহরাঞ্চল)এর আওতায় ৪ হাজার ৫৫০টি শহরাঞ্চলে ১.০৭ কোটি বাড়ি অনুমোদিত হয়েছে। এ পর্যন্ত ৬৭ লক্ষ বাড়ি নির্মাণের কাজ শুরু হয়েছে এবং ৩৫ লক্ষ বাড়ি ইতিমধ্যেই বিতরণ করা হয়েছে। শ্রী হরদীপ সিং পুরী জানান এই সকল ঘর নির্মাণে ১.৬৫ কোটি লোকের কর্মসংস্থানের ব্যবস্থা করা গেছে।এর ফলে ২০২৪ সালের মধ্যে ভারতের অর্থনীতিকে ৫ লক্ষ কোটি টাকায় পৌঁছে নিয়ে যাওয়ার প্রধানমন্ত্রীর স্বপ্ন বাস্তব হবে বলেও তিনি জানান। নগরায়ণের বিষয়ে বক্তব্য রাখতে গিয়ে কেন্দ্রীয় মন্ত্রী বলেন, নগরকেন্দ্রিক শহরগুলির অর্থনীতির মূল ভিত্তি হল উৎপাদনশীলতা, পরিকাঠামো, সংস্কৃতি এবং বৈচিত্র্যের বিকাশ। তিনি আরও বলেন, ২০৩০ সালের মধ্যে ভারতের মোট জনসংখ্যার ৪০ শতাংশ মানুষ শহরাঞ্চলে বাস করবে। শহরাঞ্চলের গণ পরিবহণে ইস্পাতের ব্যবহারের কথা তুলে ধরে শ্রী পুরী বলেন, বর্তমানে ১৮টি শহরে ৭০০ কিলোমিটার দীর্ঘ মেট্রো রেলের কাজ চালু হয়েছে। ২৭টি শহরে ৯০০ কিলোমিটার দীর্ঘ যোগাযোগ ব্যবস্থাপনায় নির্মাণকাজ চলছে। তিনি আরও বলেন, মেট্রো প্রকল্পগুলিতে ইস্পাতের চাহিদা ক্রমশই বাড়ছে। স্মার্ট সিটি মিশনের বিষয়ে বক্তব্য রাখতে গিয়ে কেন্দ্রীয় আবাসন ও নগরায়ন বিষয়ক মন্ত্রী বলেন, ৫ হাজার ১৫১টি প্রকল্পে ২ লক্ষ কোটি টাকা ব্যয় করা হয়েছে। ১০০টি স্মার্ট সিটিতে ১ লক্ষ ৬৬ হাজার কোটি টাকার মূল্যের প্রায় ৪ হাজার ৭০০টি প্রকল্প চিহ্নিত করা হয়েছে।


    
    বিমান চলাচল ক্ষেত্রে ইস্পাতের ব্যবহারের বিষয়ে বক্তব্য রাখতে গিয়ে কেন্দ্রীয় মন্ত্রী বলেন, বিমান বন্দরের টার্মিনাল বিল্ডিংগুলিতে ইস্পাতের ব্যবহার ব্যাপকভাবে বৃদ্ধি পেয়েছে। তিনি বলেন, এই টার্মিনাল বিল্ডিংগুলিতে স্টিলের ব্যবহার বর্ধির ফলে নির্মাণকাজ দ্রুত সম্পন্ন হচ্ছে। বিগত ৩ বছরে এয়ারপোর্ট টার্মিনাল বিল্ডিং নির্মাণে প্রায় ৫৭০ কোটি টাকা খরচা করা হয়েছে। আগামী ৫ বছরে এক্ষেত্রে ১ হাজার ৯০৫ কোটি টাকা খরচ করা হবে বলেও তিনি জানান। কেন্দ্রীয় মন্ত্রী আরও জানান পরবর্তী ৫ বছরে ১৫টি নতুন টার্মিনাল বিল্ডিং তৈরি করা হবে।


    
    পরিবেশের ওপর নির্মাণ ক্ষেত্রের প্রভাব সম্পর্কে বক্তব্য রাখতে গিয়ে কেন্দ্রীয় মন্ত্রী বলেন, প্রধানমন্ত্রী যেভাবে নতুন, বিকল্প ও দ্রুত নির্মাণ কৌশল এবং প্রযুক্তি ব্যবহারের প্রয়োজনীয়তার ওপর জোর দিয়েছেন তাতে আগামীদিনে যেকোন ধরণের বিপর্যয় মোকাবিলা করে পরিবেশ বান্ধব, কার্বন নিঃসরণশূন্য পরিকাঠামো গড়ে তোলা সম্ভবপর হবে। তিনি আরও বলেন শহরাঞ্চলের বিকাশে কেন্দ্রীয় সরকার প্রধানমন্ত্রী আবাস যোজনার আওতায় নতুন প্রযুক্তির ব্যবহার করে ১৫ লক্ষেরও বেশি বাড়ি নির্মাণ করেছে। শ্রী পুরী ইস্পাত শিল্পকে নতুন কৌশল ও প্রযুক্তি ব্যবহারের জন্য আর্জিও জানান। এদিন এই ওয়েবিনারে অংশ নেন পেট্রোলিয়াম ও প্রাকৃতিক গ্যাস এবং ইস্পাত মন্ত্রী শ্রী ধর্মেন্দ্র প্রধান, প্রতিমন্ত্রী শ্রী এফ এস কুলস্তে, ইস্পাত মন্ত্রকের সচিব সহ মন্ত্রকের একাধিক শীর্ষ আধিকারিকরা।

    

    CG/SS/NS

    
    
    (Release ID: 1646723) Visitor Counter : 7
    
    
      Read this release in: English , Urdu , Hindi , Manipuri , Punjabi , Telugu , Kannada , Malayalam