      শিল্পওবাণিজ্যমন্ত্রক

      আমাদের চিকিৎসক সম্প্রদায় দেশকে গর্বিত করেছে এবং বিশ্বকে দেখিয়েছে যে ভারত বিশ্বস্ত অংশীদার হতে পারে : শ্রী পীযূষ গোয়েল
      Posted On: 20 AUG 2020 1:29PM by PIB Kolkata


    নয়াদিল্লী, ২০ আগস্ট, ২০২০


    

    কেন্দ্রীয় বাণিজ্য ও শিল্পমন্ত্রী শ্রী পীযূষ গোয়েল বলেছেন, আমাদের সমস্ত চিকিৎসক সম্প্রদায় দেশকে গর্বিত করেছে এবং বিশ্বকে দেখিয়েছে যে বাণিজ্য এবং বিশ্বের বিভিন্ন প্রয়োজনে ভারত নির্ভরযোগ্য অংশীদার হতে পারে। বণিক সভা সিআইআই আয়োজিত দ্বাদশ মেডটেক বিশ্ব সম্মেলনের উদ্বোধনী অনুষ্ঠানের ভাষণে তিনি বলেন, ওষুধ শিল্পে ভারতের যথেষ্ট অগ্রগতি হয়েছে। এখন ভারত শুধু দেশেই নয় বিশ্বজুড়ে ওষুধের পর্যাপ্ত সরবরাহ করতে পারে। কোভিড-১৯এর বিরুদ্ধে লড়াইয়ে প্রয়োজনীয় পণ্যগুলি দেশে তৈরি করা হচ্ছে বলেও তিনি মন্তব্য করেন। দেশের চিকিৎসক, চিকিৎসা সহকর্মী সহ সমগ্র চিকিৎসক সম্প্রদায় ভারতের সুরক্ষা ও সুস্বাস্থ্য সুনিশ্চিত করতে নিরলসভাবে সাধারণ মানুষের সেবা চালিয়ে যাচ্ছেন।


    
    শ্রী গোয়েল বলেন, 'আজ আমরা গর্বের সঙ্গে বলতে পারি ভারত বিশ্বকে দেখিয়েছে একটি কঠোর লকডাউন মানে কী এবং দ্রুত আরোগ্যলাভ কেমন।' কেন্দ্রীয় মন্ত্রী বলেন, দেশে কোভিড-১৯এ আরোগ্যের হার ৭০ শতাংশের বেশি।


    
    প্রধানমন্ত্রী স্বাধীনতা দিবসের ভাষণের কথা উল্লেখ করে কেন্দ্রীয় মন্ত্রী বলেন, আত্মনির্ভর ভারত গঠনে এবং চিকিৎসা পেশায় যারা গুরুত্বপূর্ণ অবদান রেখেছেন তাদের ভূমিকা অনস্বীকার্য। শ্রী গোয়েল বলেন, প্রযুক্তির উন্নতির পাশাপাশি স্বাস্থ্য পরিষেবায় সুযোগ-সুবিধা বৃদ্ধি, সচেনতার প্রসারও ঘটাতে হবে। দেশের ওষুধ প্রস্তুতকারী সংস্থা, চিকিৎসা সরঞ্জাম এবং চিকিৎসা ক্ষেত্রে যুক্ত শিল্পগুলির বিকাশে গুরুত্ব দিতে হবে বলেও মন্তব্য করেন তিনি। শ্রী গোয়েল বলেন, আত্মনিভর ভারত গঠনে সরকার প্রতিশ্রুতিবদ্ধ। স্বাস্থ্য পরিষেবায় সাধারণ মানুষের সুবিধার্থে যে আইডি কার্ড দেওয়ার কথা প্রধানমন্ত্রী ঘোষণা করেছেন, এতে রোগী ও রোগীর পরিবার উপকৃত হবেন এবং রোগীর সঠিক রোগ নির্ণয় ও যথাযথ চিকিৎসাও সুনিশ্চিত হবে বলে তিনি জানান।


    
    কেন্দ্রীয় মন্ত্রী বলেন, ভারতকে বিশ্বের ওষুধ প্রস্তুতকারী হাব হিসেবে গড়ে তোলার পাশাপাশি চিকিৎসা ব্যবস্থায় বিশ্বমানের হাসপাতাল নির্মাণ করতে হবে। ভারতে উচ্চমানের চিকিৎসা সরঞ্জাম উৎপাদনের পাশাপাশি বিশ্বের বিভিন্ন দেশকে তা সরবরাহ করার লক্ষ্য রাখতে হবে। শ্রী গোয়েল বলেন, দেশের শুশ্রূষা কেন্দ্রগুলির মাধ্যমে স্বাস্থ্য পরিষেবাকে এগিয়ে নিয়ে যেতে হবে। প্রধানমন্ত্রী উজ্জ্বল ভবিষ্যতের জন্য যে দৃষ্টিভঙ্গী রেখেছেন তারসঙ্গে সামঞ্জস্য বজায় রেখে দেশের স্বাস্থ্য পরিষেবায় প্রয়োজনীয় উন্নতিসাধন করা হবে। তিনি আত্মবিশ্বাস ব্যক্ত করে বলেন, ভারতে সব শ্রেণীর মানুষের সুবিধার্থে উন্নতমানের স্বাস্থ্য পরিষেবা, চিকিৎসা সরঞ্জাম ও সুযোগ-সুবিধা বৃদ্ধি নিশ্চিত করা হবে।

    

    CG/SS/NS

    
    
    (Release ID: 1647325) Visitor Counter : 2
    
    
      Read this release in: English , Urdu , Marathi , Hindi , Assamese , Manipuri , Punjabi , Tamil , Telugu , Malayalam