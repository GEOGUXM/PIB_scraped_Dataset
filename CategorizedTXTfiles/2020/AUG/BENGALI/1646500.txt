      সড়কপরিবহণওমহাসড়কমন্ত্রক

      শ্রী গড়করি মণিপুরে ১৩টি মহাসড়ক প্রকল্পের শিলান্যাস ও ১টি সুরক্ষা কর্মসূচির সূচনা করেছেন; উত্তর-পূর্বের রাজ্যগুলির জন্য একাধিক উন্নয়নমূলক পদক্ষেপের কথাও তিনি ঘোষণা করেছেন
      Posted On: 17 AUG 2020 2:05PM by PIB Kolkata


    নয়াদিল্লি, ১৭ অগাস্ট, ২০২০


    

    কেন্দ্রীয় সড়ক পরিবহণ ও মহাসড়ক মন্ত্রী শ্রী নীতিন গড়করি আজ ভিডিও কনফারেন্সের মাধ্যমে মণিপুরে ১৩টি মহাসড়ক প্রকল্পের শিলান্যাস ও ১টি সড়ক সুরক্ষা কর্মসূচির সূচনা করেছেন। এই উপলক্ষে রাজ্যের মুখ্যমন্ত্রী শ্রী এন বীরেন সিং, উত্তর-পূর্বাঞ্চল উন্নয়ন বিষয়ক মন্ত্রী ডঃ জিতেন্দ্র সিং রাজ্যের একাধিক মন্ত্রী, সাংসদ, বিধায়ক এবং সরকারের উচ্চ পদস্থ আধিকারিকরা উপস্থিত ছিলেন।


    
    এই প্রকল্পগুলির মধ্যে ৩ হাজার কোটি টাকার ৩১৬ কিলোমিটার দীর্ঘ সড়ক নির্মিত হবে। এর ফলে, মণিপুরের সার্বিক উন্নয়ন আরও ত্বরান্বিত হবে এবং যোগাযোগ ব্যবস্থার পাশাপাশি, আর্থিক কর্মকান্ড বৃদ্ধি পাবে।


    
    এই উপলক্ষে শ্রী গড়করি বলেন, উত্তর-পূর্বে পরিকাঠামো ক্ষেত্রের উন্নয়নে প্রধানমন্ত্রীর পরিকল্পনার সঙ্গে সঙ্গতি রেখে তাঁর মন্ত্রক এই অঞ্চলের জন্য একাধিক প্রকল্প গ্রহণ করেছে। রাজ্যে অদূর ভবিষ্যতে আরও সড়ক প্রকল্প রূপায়ণের বিষয়ে শ্রী গড়করি আশ্বাস দেন। তিনি জানান, ইম্ফলে একটি উড়ালপুল তৈরির জন্য বিস্তারিত প্রকল্প রিপোর্ট চূড়ান্ত করা হচ্ছে এবং ২-৩ মাসের মধ্যে প্রকল্পের কাজ শুরু হবে।


    
    শ্রী গড়করি জমি অধিগ্রহণের কাজ ত্বরান্বিত করার জন্য মুখ্যমন্ত্রীর প্রতি আবেদন জানিয়ে বলেন, এই কাজ দ্রুত সম্পন্ন হলে সড়ক প্রকল্পগুলির কাজে গতি আসবে। কেন্দ্রীয় সড়ক তহবিল প্রসঙ্গে শ্রী গড়করি রাজ্যকে প্রায় ২৫০ কোটি টাকা অতিরিক্ত তহবিল সংস্থানের আশ্বাস দেন।


    
    রাজ্যে কর্মসংস্থান, আর্থিক কর্মকান্ড বাড়ানোর ক্ষেত্রে ক্ষুদ্র ও মাঝারি শিল্প ক্ষেত্রের ভূমিকার কথা উল্লেখ করে শ্রী গড়করি জানান, সম্প্রতি ক্ষুদ্র ও মাঝারি শিল্প সংস্থাগুলির সংজ্ঞায় যে পরিবর্তন আনা হয়েছে, তার ফলে হস্তশিল্প, তাঁতশিল্প, মধু সংগ্রহ প্রভৃতি ক্ষেত্রে কর্মসংস্থান বৃদ্ধির পাশাপাশি, বিপণনের সুবিধা আরও প্রসারিত হবে।


    
    এই উপলক্ষে উত্তর-পূর্বাঞ্চল উন্নয়ন প্রতিমন্ত্রী ডঃ জিতেন্দ্র সিং বলেন, আজকের এই অনুষ্ঠান উত্তর-পূর্বাঞ্চলের কাছে ৩টি গুরুত্বপূর্ণ বার্তা পৌঁছে দিচ্ছে। এই অঞ্চল সরকারের কাছে সর্বদাই অগ্রাধিকার পেয়ে থাকে, এজন্যই সমস্ত বাধা-বিপত্তি সত্ত্বেও বিভিন্ন পরিকাঠামো উন্নয়নমূলক প্রকল্পের কাজ এগিয়ে চলেছে।


    

    CG/BD/SB

    
    
    (Release ID: 1646500) Visitor Counter : 7
    
    
      Read this release in: Tamil , English , Urdu , Marathi , Hindi , Manipuri , Punjabi