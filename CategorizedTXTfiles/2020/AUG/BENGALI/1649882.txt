      প্রধানমন্ত্রীরদপ্তর

      পরেরবার আপনি যখন পোষ্য হিসেবে কুকুর প্রতিপালন করবেন তখন বাড়িতে ভারতীয় প্রজাতির পোষ্যই নিয়ে আসার বিষয়ে চিন্তাভাবনা করবেন, 'মন কি বাত'-এ বললেন প্রধানমন্ত্রী
      Posted On: 30 AUG 2020 3:14PM by PIB Kolkata


    নয়াদিল্লি, ৩০ আগস্ট, ২০২০


    

    
    প্রধানমন্ত্রী শ্রী নরেন্দ্র মোদী জাতির উদ্দেশে তাঁর সর্বশেষ 'মন কি বাত' অনুষ্ঠানে ভারতীয় সেনাবাহিনীর 'সোফি' এবং 'বিদা' নামে দুটি কুকুরের কথা উল্লেখ করেন। সেনাবাহিনীর এই কুকুর দুটিকে সেনাপ্রধান কমেন্ডেশন কার্ড দিয়ে সম্মানিত ও পুরস্কৃত করেছেন। প্রধানমন্ত্রী বলেন, সেনাবাহিনী ও নিরাপত্তা বাহিনীগুলির কাছে এ ধরনের অনেক সাহসী কুকুর রয়েছে যারা একাধিক ভয়ঙ্কর বোমা বিস্ফোরণ এবং জঙ্গি আক্রমণের ষড়যন্ত্র ভেস্তে দিয়ে গুরুত্বপূর্ণ ভূমিকা পালন করেছে। তিনি এমন আরও কয়েকটি উদাহরণ দেন যেখানে স্নিফার বা তদন্তকারী কুকুরেরা গোলা-বারুদ ও আইইডি খুঁজে দিতে সাহায্য করেছে। এমনকি, বিদ পুলিশবাহিনী তাদের সহকর্মী কুকুর 'রকি'কে চোখের জলে যথাযথ মর্যাদায় শেষ শ্রদ্ধা জানিয়েছে। উল্লেখ করা যেতে পারে, তদন্তে সাহায্যকারী বিদ পুলিশের কুকুর 'রকি' ৩০০-টিরও বেশি তদন্তের সমাধানে পুলিশকে সাহায্য করেছে।
    
    ভারতীয় প্রজাতির কুকুর সম্পর্কে আলোচনায় প্রধানমন্ত্রী বলেন, দেশীয় প্রজাতির কুকুরের প্রতিপালনে খরচ কম এবং এই প্রজাতির কুকুরগুলি সহজেই ভারতীয় পরিবেশ ও পারিপার্শ্বিক অবস্থার সঙ্গে খাপ খাইয়ে নিতে পারে। তিনি আরও বলেন, দেশের নিরাপত্তা সংস্থাগুলি ভারতীয় প্রজাতির কুকুরকে তাদের স্কোয়াডে অন্তর্ভুক্ত করছে। ভারতীয় কৃষি-বিজ্ঞান গবেষণা পরিষদ ইতিমধ্যেই ভারতীয় প্রজাতির কুকুর নিয়ে গবেষণামূলক কাজকর্ম শুরু করেছে। প্রতিষ্ঠানটির পক্ষ থেকে কুকুরদের নিয়ে এ ধরনের গবেষণার উদ্দেশ্য হল, ভারতীয় প্রজাতির কুকুরকে আরও বেশি দক্ষ ও কার্যকর করে তোলার উপায় খুঁজে বের করা। প্রধানমন্ত্রী শ্রোতাদের যাঁরা পোষ্য হিসেবে কুকুর প্রতিপালনের পরিকল্পনা করছেন তাঁদের, ভারতীয় প্রজাতির একটি কুকুর সংগ্রহ করে তার প্রতিপালনের আহ্বান জানান।


    

    CG/BD/DM

    
    
    (Release ID: 1649882) Visitor Counter : 8
    
    
      Read this release in: Tamil , Urdu , English , Hindi , Marathi , Manipuri , Assamese , Punjabi , Gujarati , Odia , Telugu , Kannada , Malayalam