      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 12 AUG 2020 6:38PM by PIB Kolkata


    নয়াদিল্লি, ১২ অগাস্ট, ২০২০


    একদিনে সর্বোচ্চ ৫৬,১১০ জন আরোগ্য লাভ করে রেকর্ড তৈরি হয়েছে; দেশে করোনা মুক্তের হার ৭০ শতাংশ অতিক্রম করেছে; একদিনে সর্বোচ্চ ৭,৩৩,৪৪৯টি নমুনা পরীক্ষা করা হয়েছে

    সংক্রমণ প্রতিরোধে সর্বাত্মক কৌশল নেওয়ায় দেশে একদিনে সর্বোচ্চ ৫৬,১১০ জন করোনা মুক্ত হয়েছেন। যেসমস্ত সংক্রমিতরা সংকটজনক অবস্থায় চিকিৎসকদের কাছে যান, তাঁদের যত্ন নেওয়ার ক্ষেত্রে সর্বাঙ্গীণ ব্যবস্থাপনা এবং প্রচুর পরিমাণে নমুনা পরীক্ষার ফলে সুস্থতার হার বৃদ্ধি পাচ্ছে। কেন্দ্র এবং রাজ্য ও কেন্দ্রশাসিত অঞ্চলগুলির সমন্বিত উদ্যোগের ফলে দৈনিক সুস্থ হয়ে ওঠার হার বৃদ্ধি পাচ্ছে। জুলাইয়ের প্রথম সপ্তাহে যেখানে গড় আরোগ্য লাভের হার ছিল ১৫ হাজার সেখানে আগস্ট মাসের প্রথম সপ্তাহে এই হার বৃদ্ধি পেয়ে হয়েছে ৫০ হাজারের বেশি।
    সংক্রমিতরা হাসপাতাল থেকে সুস্থ হয়ে বাড়ি ফিরছেন কিংবা যাদের সংক্রমণ কম ও মাঝারি তারা বাড়িতে নিভৃতবাসে থাকছেন- এরফলে সুস্থ হয়ে ওঠার সংখ্যা ১৬,৩৯,৫৯৯তে পৌঁছেছে। আরোগ্য লাভের হার ৭০.৩৮ শতাংশ।
    দেশে এই মুর্হূতে ৬,৪৩,৯৪৮ জন সংক্রমিত চিকিৎসাধীন। মোট সংক্রমিতের ২৭.৬৪ শতাংশ বর্তমানে চিকিৎসকদের তত্ত্বাবধানে রয়েছেন। বর্তমানে চিকিৎসাধীন সংক্রমিতদের থেকে প্রায় ১০ লক্ষ জন বেশি সুস্থ হয়ে উঠেছেন।
    হাসপাতালগুলিতে যথাযথ ব্যবস্থাপনা, সংক্রমিতদের সঠিক সময়ে অ্যাম্বুলেন্সে করে নিয়ে আসা সহ কোভিড-১৯এর জন্য বিভিন্ন পদক্ষেপ নেওয়ায় বর্তমানে দেশে এই ভাইরাসের কারণে মৃত্যুর হার ১.৯৮ শতাংশ- যা বিশ্বে সর্বনিম্ন।
    ‘টেস্ট ট্র্যাক ও ট্রিট’ কৌশল অবলম্বন করায় গত ২৪ ঘন্টায় ৭,৩৩,৪৪৯টি নমুনা পরীক্ষা হয়েছে। এরফলে মোট ২ কোটি ৬০ লক্ষের বেশি নমুনা পরীক্ষা করা হয়েছে। প্রতি ১০ লক্ষ জন পিছু ১৮,৮৫২ টি নমুনা পরীক্ষা করা হয়েছে।
    দেশে নমুনা পরীক্ষার পরিকাঠামো ক্রমশ বৃদ্ধি করা হচ্ছে। বর্তমানে ৯৪৪টি সরকারি ও ৪৭৭টি বেসরকারী অর্থাৎ মোট ১৪২১টি পরীক্ষাগারে নমুনা পরীক্ষার কাজ চলছে।
    ৪৩১টি সরকারি ও ২৯৩টি বেসরকারী অর্থাৎ মোট ৭২৪টি পরীক্ষাগারে রিয়েল টাইম আরটিপিসিআর প্রক্রিয়ায়, ৪৮১টি সরকারি ও ১০৩টি বেসরকারী অর্থাৎ মোট ৫৮৪টি পরীক্ষাগারে ট্রুন্যাট পদ্ধতিতে এবং ৩২টি সরকারি ও ৮১টি বেসরকারী অর্থাৎ মোট ১১৩টি পরীক্ষাগারে সিবিন্যাট পদ্ধতিতে নমুনা পরীক্ষার কাজ চলছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1645305 – এই লিঙ্কে ক্লিক করুন।
    
    কোভিড-১৯এর টিকার সহজলভ্যতা সহ অন্যান্য বিষয়গুলি নিয়ে আলোচনা করেছেন জাতীয় বিশেষজ্ঞ গোষ্ঠী
    কোভিড-১৯ এর জন্য টিকাকরণের জাতীয় বিশেষজ্ঞ গোষ্ঠী প্রথমবারের মতো ১২ই আগস্ট বৈঠকে মিলিত হয়েছে। নীতি আয়োগের সদস্য ডঃ ভি কে পাল এই বৈঠকের পৌরহিত্য করেন। স্বাস্থ্য ও পরিবার কল্যাণ মন্ত্রকের সচিব বৈঠকে উপস্থিত ছিলেন। বিশেষজ্ঞ গোষ্ঠী এই টিকাকরণ কর্মসূচি পরিচালনার জন্য একটি ডিজিটাল পরিকাঠামো তৈরির ওপর গুরুত্ব দিয়েছেন। এর ফলে দেশের প্রতিটি মানুষ যাতে এই টিকার সুবিধা পান সেই প্রক্রিয়াটির নজরদারি করা যাবে। বৈঠকে কোভিড-১৯ টিকার পরীক্ষা চালানোর জন্য কাদের ওপর এটি প্রয়োগ করা হবে তা নিয়ে আলোচনা হয়েছে। টিকাকরণের ওপর জাতীয় পরামর্শ গোষ্ঠীর স্ট্যান্ডিং টেকনিক্যাল সাব কমিটির থেকে এ বিষয়ে পরামর্শ নেওয়া হয়েছে। দেশে উদ্ভাবিত এবং বিদেশে তৈরি কোভিড-১৯এর টিকা কোন জনগোষ্ঠীর ওপর প্রথম প্রয়োগ করা হবে তা নিয়েও বৈঠকে আলোচনা হয়। বিশেষজ্ঞ গোষ্ঠী টিকা সংগ্রহের জন্য অর্থ সম্পদের দিকটি নিয়েও আলোচনা করেছেন। টিকাকরণ কর্মসূচিতে শীতল শৃঙ্খল সহ অন্যান্য পরিকাঠামোগুলির বিষয় নিয়েও কথা হয়েছে। টিকার সুরক্ষা এবং তার নজরদারি সহ টিকা প্রয়োগে স্বচ্ছতা বজায় রাখা এবং সচেতনতা গড়ে তোলা নিয়েও উপস্থিত বিশেষজ্ঞরা বৈঠকে মতবিনিময় করেছেন।
    বিস্তারিত বিবরণের জন্য https://pib.gov.in/PressReleasePage.aspx?PRID=1645363 – এই লিঙ্কে ক্লিক করুন।
    
    প্রধানমন্ত্রী শ্রী নরেন্দ্র মোদী আগামীকাল ‘স্বচ্ছ কর আরোপ ব্যবস্থা- সততাকে সম্মান’ শীর্ষক প্ল্যাটফর্মের সূচনা করবেন
    প্রধানমন্ত্রী শ্রী নরেন্দ্র মোদী আগামীকাল ভিডিও কনফারেন্সের মাধ্যমে ‘স্বচ্ছ কর আরোপ ব্যবস্থা - সততাকে সম্মান’ শীর্ষক প্ল্যাটফর্মের সূচনা করবেন।
    কেন্দ্রীয় প্রত্যক্ষ কর পর্ষদ (সিবিডিটি)সাম্প্রতিক বছরগুলিতে প্রত্যক্ষ কর ব্যবস্থায় একাধিক গুরুত্বপূর্ণ সংস্কার করেছে। গত বছর কর্পোরেট কর হার ৩০ শতাংশ থেকে কমিয়ে ২২ শতাংশ করা হয়েছে এবং নব গঠিত উপাদন ইউনিটগুলির জন্য কর হার কমিয়ে ১৫ শতাংশ করা হয়েছে। একইভাবে লভ্যাংশ বন্টন বাবদ কর সম্পূর্ণ বিলোপ করা হয়েছে।
    কর ব্যবস্থায় সংস্কারের ক্ষেত্রে কর হার কমানোর ওপর গুরুত্ব দেওয়ার পাশাপাশি প্রত্যক্ষ কর আইনগুলির মান্যতা সরলীকরণ করা হয়েছে। কর বিভাগের কাজকর্ম আরও ত্বরান্বিত করতে এবং স্বচ্ছতা বজায় রাখতে প্রত্যক্ষ কর পর্ষদ একাধিক উদ্যোগ নিয়েছে। এই উদ্যোগগুলির মধ্যে রয়েছে সদ্য চালু হওয়া নথিপত্র যাচাই সংক্রান্ত অভিনব নম্বর ব্যবস্থার মাধ্যমে সরকারি যোগাযোগের ক্ষেত্রে আরও স্বচ্ছতা নিয়ে আসা। এ ধরণের যোগাযোগ ব্যবস্থায় আয়কর বিভাগের পক্ষ থেকে সম্পূর্ণ কম্পিউটার চালিত একটি স্বতন্ত্র যাচাই সংক্রান্ত নম্বর দেওয়া হয়। একইভাবে, কর দাতাদের জন্য কর মান্যতাগুলিকে সহজ করতে আয়কর বিভাগ আয়কর রিটার্ন আগাম দাখিল করার ব্যবস্থা চালু করেছে। এই ব্যবস্থা চালু হওয়ার ফলে ব্যক্তিগত করদাতারা কর দাখিলের ক্ষেত্রে লাভবান হয়েছেন। একইভাবে, স্টার্ট আপ ক্ষেত্রগুলির জন্য কর মান্যতা বিধি সরল করা হয়েছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1645243 – এই লিঙ্কে ক্লিক করুন।
    
    ঐতিহাসিক ঘটনাবলীর বিবরণ ও সংহত তথ্য প্রচার অত্যন্ত জরুরি : উপ-রাষ্ট্রপতি
    উপ-রাষ্ট্রপতি শ্রী এম ভেঙ্কাইয়া নাইডু ঐতিহাসিক ঘটনাবলীর এক সুসংহত, প্রকৃত বিবরণ প্রচার করার ওপর জোর দিয়েছেন। শ্রী নাইডু আজ এখানে এক অনুষ্ঠানে ভারতের সমৃদ্ধ ইতিহাস সম্পর্কে তরুণ প্রজন্মকে আরও বেশি করে সচেতন করে তোলার ওপর জোর দেন। কোভিড-১৯ মহামারীর প্রভাব সম্পর্কে শ্রী নাইডু বলেন, ভারতের অর্থনীতি ও অন্যান্য দেশের ওপর মারণ এই ভাইরাসের প্রভাব প্রতিটি ক্ষেত্রেই প্রতিফলিত হচ্ছে। এই প্রেক্ষিতে শ্রী নাইডু মারণ ভাইরাসকে পরাজিত করতে আরও বেশি সংযম দেখানোর জন্য সকলের প্রতি আহ্বান জানান। তিনি বলেন, কোভিড-১৯ মহামারী ভারতের মতো দেশগুলির কাছে দ্রুততার সঙ্গে এক নমনীয় অর্থ ব্যবস্থা গড়ে তোলার প্রয়োজনীয়তাকে তুলে ধরেছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1645276 – এই লিঙ্কে ক্লিক করুন।
    
    পিএম স্বনিধি কর্মসূচির আওতায় ৫ লক্ষেরও বেশি আবেদন জমা পড়েছে
    প্রধানমন্ত্রী নামাঙ্কিত রাস্তার হকারদের জন্য আত্মনির্ভর নীতি (পিএম স্বনিধি) কর্মসূচির আওতায় ইতিমধ্যেই ১ লক্ষ আবেদনের ক্ষেত্রে ঋণ সহায়তা মঞ্জুর করা হয়েছে। কর্মসূচিটি চালু হওয়ার ৪১ দিনের মধ্যেই ৫ লক্ষ আবেদনপত্র জমা পড়েছে। রাস্তার হকারদের কাছে এই কর্মসূচিটি বিপুল সাড়া ফেলেছে। কোভিড-১৯ লকডাউনের সময় বন্ধ হয়ে যাওয়া ব্যবসায়িক কাজকর্ম পুনরায় চালু করার ক্ষেত্রে কার্যকরি মূলধন ঋণ সহায়তার অঙ্গ হিসাবে এই কর্মসূচিটি গুরুত্বপূর্ণ ভূমিকা নিচ্ছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1645282 – এই লিঙ্কে ক্লিক করুন।
    

    

    পিআইবি’র আঞ্চলিক কার্যালয় থেকে প্রাপ্ত তথ্য
    
    • পাঞ্জাব : কোভিড মহামারীর মধ্যেই রাজ্যে রাজস্ব বর্ষের প্রথম ত্রৈমাসিকে ৫০ শতাংশ রাজস্ব হ্রাস পেয়েছে। এই প্রেক্ষিতে মুখ্যমন্ত্রী রাজস্ব খাতে ঘাটতি পূরণের জন্য প্রধানমন্ত্রীর কাছে এক উদার আর্থিক প্যাকেজের দাবি জানিয়েছেন।
    • হিমাচল প্রদেশ : ই-সঞ্জিবনী পোর্টালের আওতায় দেশের প্রথম ৩টি রাজ্যের মধ্যে নাম নথিভুক্তিকরণের ক্ষেত্রে হিমাচল প্রদেশ জায়গা করে নিয়েছে। এই পোর্টালের মাধ্যমে ২৪ হাজার ৫২৭টি ক্ষেত্রে প্রয়োজনীয় চিকিৎসা পরামর্শ দেওয়া হয়েছে।
    
    • মহারাষ্ট্র : রাজ্যের মুখ্যমন্ত্রী গতকাল জানিয়েছেন, কোভিড-১৯ এর দ্বিতীয়বার সংক্রমণ প্রতিরোধে রাজ্য সরকার সর্বাত্মক প্রয়াস নিচ্ছে। তিনি জানান, রাজ্য সরকার সমস্ত জেলায় নির্দিষ্ট করে কোভিড হাসপাতাল স্থাপনের পরিকল্পনা নিয়েছে। রাজ্যে আক্রান্তের সংখ্যা ১ লক্ষ ৪৮ হাজার ছাড়িয়েছে। অবশ্য, মুম্বাইয়ে নিশ্চিতভাবে করোনায় আক্রান্তের সংখ্যা ২০ হাজার কমেছে।
    
    • গুজরাট : প্রধানমন্ত্রী শ্রী নরেন্দ্র মোদী কোভিড পরিস্থিতি পর্যালোচনার সময় রাজ্যে নমুনা পরীক্ষার হার বাড়ানোর ওপর জোর দিয়েছেন। এই প্রেক্ষিতে রাজ্যের মুখ্যমন্ত্রী জানিয়েছেন, দৈনিক প্রতি ১০ লক্ষ জনসংখ্যায় ৪৫৬টি নমুনা পরীক্ষা হচ্ছে। এদিকে রাজ্যের আরোগ্য লাভের হার বেড়ে ৭৭ শতাংশ হয়েছে। নিশ্চিতভাবে করোনায় আক্রান্তের সংখ্যা ১৪ হাজার ১২৫।
    
    • রাজস্থান : রাজ্যে গতকাল এ যাবৎ একদিনেই সর্বাধিক ১ হাজার ২১৭ জনের করোনায় সংক্রমণের খবর মিলেছে। সর্বাধিক ১১৫ জনের সংক্রমণের খবর মিলেছে বিকানির জেলা থেকে।
    
    • মধ্যপ্রদেশ : রাজ্যের মুখ্যমন্ত্রী জানিয়েছেন, কোভিডের সুস্থতার হার ৭৫ শতাংশ ছাড়িয়েছে। সামান্য উপসর্গ রয়েছে, এমন রোগীদের বাড়িতেই প্রয়োজনীয় চিকিৎসা প্রদানের ব্যবস্থা গ্রহণ করার জন্য মুখ্যমন্ত্রী আধিকারিকদের নির্দেশ দিয়েছেন।
    
    • ছত্তিশগড় : রাজ্য বিধানসভার স্পিকার জানিয়েছেন, করোনা মহামারীর মধ্যেই সুরক্ষিত ও নিরাপদ উপায়ে বিধানসভার অধিবেশন আয়োজনে ব্যবস্থা গ্রহণ করা হয়েছে। রাজ্য বিধানসভায় বর্ষাকালীন অধিবেশন আগামী ২৫ তারিখ থেকে শুরু হচ্ছে, চলবে কেবল ৪ দিন।
    
    • কেরল : তিরুবনন্তপুরমের কেন্দ্রীয় সংশোধনাগারে ৫৯ জন কারাবন্দী করোনায় আক্রান্ত হয়েছেন। এই প্রেক্ষিতে সংশোধনাগারে ১ হাজার ২০০ জন কারাবন্দীর জন্য পৃথকভাবে কোভিড চিকিৎসা কেন্দ্রের ব্যবস্থা করা হয়েছে। এদিকে রাজ্যে আরও ২ জনের মৃত্যুর খবর মেলায় করোনায় মৃতের সংখ্যা বেড়ে ১২২ হয়েছে। বর্তমানে ১২ হাজার ৭২১ জন রোগীর চিকিৎসা চলছে। আগামীকাল থেকে রাজ্যের প্রধান বন্দরগুলি খুলে দেওয়া হবে।
    
    • তামিলনাডু : কেন্দ্রশাসিত পন্ডিচেরীর স্বাস্থ্য মন্ত্রী ইঙ্গিত দিয়েছেন, কোভিড আক্রান্তের সংখ্যা ক্রমাগত বৃদ্ধি পাওয়ায় আরও কঠোর সিদ্ধান্ত নেওয়া হতে পারে। গত ২৪ ঘন্টায় আরও ৫ জনের মৃত্যুর খবর মেলায় করোনায় মৃতের সংখ্যা বেড়ে ৯৬ হয়েছে। আক্রান্তের সংখ্যা ৬ হাজার ৩৮১। এদিকে তামিলনাডুতে গতকাল আরও ১১৮ জনের মৃত্যুর খবর মেলায় করোনায় মৃতের সংখ্যা বেড়ে ৫ হাজার ১৫৯ হয়েছে। আক্রান্তের সংখ্যা ৩ লক্ষ ৮ হাজার ছাড়িয়েছে। নিশ্চিতভাবে করোনায় আক্রান্ত হয়েছে ৫২ হাজার ৮১০ জন।
    
    • কর্ণাটক : কর্ণাটক হাইকোর্ট কোভিড-১৯ এর প্রেক্ষিতে সম্পত্তি কর ছাড় দেওয়ার ব্যাপারে রাজ্য সরকারের মুচলেখার প্রেক্ষিতে নোটিশ জারি করেছে। এদিকে সুপ্রিম কোর্টের এক নির্দেশের প্রেক্ষিতে কোভিড থেকে সুস্থ হওয়া ব্যক্তিদের ক্ষেত্রে হোম আইসোলেশনের মেয়াদ কমিয়ে ১৪ দিনের পরিবর্তে ৭ দিন করেছিল। রাজ্যে গতকাল আরও ৮ জনের মৃত্যুর খবর মেলায় করোনায় মৃতের সংখ্যা বেড়ে ৩ হাজার ৩৯৮ হয়েছে। আক্রান্তের সংখ্যা ১ লক্ষ ৮৮ ছাড়িয়েছে। নিশ্চিতভাবে করোনায় আক্রান্ত ৭৯ হাজার ৬০৬ জন। সুস্থ হয়েছেন প্রায় ১ লক্ষ ৬ হাজার।
    
    • অন্ধ্রপ্রদেশ : রাজ্যে স্বাস্থ্য কেন্দ্রগুলিতে চিকিৎসা কর্মী নিয়োগের ব্যাপারে রাজ্য সরকার বিজ্ঞপ্তি জারি করেছে। বিজ্ঞপ্তি অনুযায়ী, গ্রেটার বিশাখাপত্তনম পুর নিগম এলাকার আওতায় স্বাস্থ্য কেন্দ্রগুলিতে ৪২ জন চিকিৎসা আধিকারিক ও ৮৪ জন স্বাস্থ্য কর্মী নিয়োগ করা হবে। এদিকে রাজ্যে করোনায় আরোগ্য লাভের হার বেড়ে ৬৩.২৮ শতাংশ হয়েছে। রাজ্যে গতকাল আরও ৮৭ জনের মৃত্যুর খবর মেলায় মৃতের সংখ্যা বেড়ে ২ হাজার ২০৩ হয়েছে। আক্রান্তের সংখ্যা ২ লক্ষ ৪৪ হাজারেরও বেশি।
    
    • তেলেঙ্গানা : রাজ্যে আরও প্রায় ১ হাজার ৯০০ জনের নতুন করে সংক্রমণের খবর মিলেছে। এর মধ্যে ১ হাজার ৫৫৮ জনের সংক্রমিত হওয়ার খবর এসেছে গ্রেটার হায়দরাবাদ পুর নিগম এলাকা থেকে। গত ২৪ ঘন্টায় রাজ্যে আরও ৯ জনের মৃত্যুর খবর মেলায় করোনায় মৃতের সংখ্যা বেড়ে ৬৫৪ হয়েছে। আক্রান্তের সংখ্যা ৮৪ হাজার ৫৪৪। নিশ্চিতভাবে করোনায় আক্রান্ত হয়েছেন ২২ হাজার ৫৯৬ জন। সুস্থ হয়েছেন ৬১ হাজার ২৯৪ জন।


    CG/BD/SB

    
    
    (Release ID: 1645417) Visitor Counter : 5
    
    
      Read this release in: Punjabi , English , Urdu , Hindi , Marathi , Assamese , Manipuri , Gujarati , Telugu , Malayalam