      উপ-রাষ্ট্রপতিরসচিবালয়

      ভারতের স্বাধীনতা আন্দোলনে অখ্যাত বীরদের স্মরণ উপ-রাষ্ট্রপতির
      Posted On: 15 AUG 2020 2:42PM by PIB Kolkata


    নয়াদিল্লি, ১৫ আগস্ট, ২০২০


    

    উপ-রাষ্ট্রপতি শ্রী এম ভেঙ্কাইয়া নাইডু আজ ৭৪তম স্বাধীনতা দিবস উপলক্ষে ভারতের স্বাধীনতা সংগ্রামে অখ্যাত বীরদের প্রতি শ্রদ্ধা নিবেদন করেছেন। এক ফেসবুক পোস্টে শ্রী নাইডু বলেছেন, আমাদের এই ধরনের বীরদের স্মরণ করা উচিৎ। তাঁদের অবদানকে কখনই ভুলে যাওয়া উচিৎ নয় বলেও মন্তব্য করেছেন তিনি। শ্রী নাইডু বলেছেন, এই সমস্ত বীরদের স্বীকৃতি দেওয়া প্রয়োজন। তাঁদের কৃতিত্ব শুধু নিজ নিজ অঞ্চলেই সীমাবদ্ধ করে রাখা উচিৎ নয়। ব্রিটিশদের বিরুদ্ধে লড়াইয়ে তাঁরা বীরত্বের সঙ্গে লড়াই চালিয়ে গেছেন।
    
    তিনি বলেছেন, এই সমস্ত বীরদের কখনই আঞ্চলিক বীর হিসেবে বিবেচনা করা উচিৎ নয় বরং, তাঁদেরকে 'জাতীয় বীর' হিসেবে দেখা উচিৎ। তাঁদের সাহস ও ত্যাগ সম্পর্কে দেশের প্রতিটি নাগরিকের জানা উচিৎ বলেও মন্তব্য করেছেন তিনি। এই সমস্ত স্বাধীনতা সংগ্রামীদের কৃতজ্ঞ চিত্তে স্মরণ করা দরকার। দেশের অখণ্ডতা রক্ষায় নিজের জীবন উৎসর্গ করেছিলেন এই বীররা। উপ-রাষ্ট্রপতি বলেন, এই সমস্ত অখ্যাত বীরদের সম্পর্কে তরুণ প্রজন্মকে জানানো প্রয়োজন। এর জন্য সংশ্লিষ্ট রাজ্য সরকারগুলিকে সেইসব বীর স্বাধীনতা সংগ্রামীদের বীরত্ব ও ত্যাগের কাহিনী ইতিহাসের পাঠ্য পুস্তকে স্থান দেওয়ার জন্য আহ্বান জানিয়েছেন। তিনি বলেছেন, “তবেই আমরা তাঁদের প্রতি ন্যায়বিচার করব এবং তাঁদের স্বপ্নের ভারত গড়ে তুলতে পারবো।”
    
    ফেসবুক পোস্টে শ্রী নাইডু মাতঙ্গিনী হাজরা, অরুণা আশরফ আলি, লক্ষ্মী সহগল, পার্বতী গিরি, বিরসা মুন্ডা, মাস্টারদা সূর্য সেন, বটুকেশ্বর দত্ত, অরবিন্দ ঘোষ-এর মতো একাধিক স্বাধীনতা সংগ্রামীদের অবদানের কথা স্মরণ করেছেন। তিনি উল্লেখ করেছেন যে, লকডাউনের সময় একাধিক বই পড়ে এই সকল মহান নেতাদের জীবন ও কর্ম সম্পর্কে জ্ঞান অর্জনের যথেষ্ট সময় পেয়েছিলেন তিনি। উপ-রাষ্ট্রপতি বলেছেন, ব্রিটিশ শাসনের ভিত কাঁপিয়ে দিতে এঁদের অবদান কখনই ভোলার নয়। তিনি আত্মবিশ্বাস ব্যক্ত করে ফেসবুক পোস্টে লিখেছেন যে, ভারত তার হৃত গৌরব আগামীদিনে ফিরে পাবে।
    
    দেশের অগ্রগতির পথে বিগত পাঁচ বছরে ভারতে পরিকাঠামোগত উন্নয়ন, সামাজিক সুরক্ষার মতো বিষয়গুলিকেও তুলে ধরছেন তিনি। উপ-রাষ্ট্রপতি বলেছেন, এখন ভারতের কোন গ্রামই বিদ্যুৎহীন নয়। এমনকি, দেশকে উন্মুক্ত স্থানে শৌচকর্ম মুক্ত হিসেবে ঘোষণা করা হয়েছে। তিনি বলেছেন, প্রধানমন্ত্রী 'সঙ্কল্প সে সিদ্ধি'র জন্য যে আহ্বান জানিয়েছেন, ২০২২-২৩ সালের মধ্যে তা দেশে আমূল পরিবর্তন আনবে। ২০২২ সালে স্বাধীনতার ৭৫ বছর পূর্তিতে ভারতে কোন ব্যক্তি যাতে গৃহহীন না থাকেন সে বিষয়েও জোর দিয়েছেন তিনি। একইসঙ্গে, শিক্ষা, কর্মসংস্থান, স্বাস্থ্য পরিষেবা, পরিষ্কার খাবার ও পানীয় জলের সুবন্দোবস্ত করতে হবে বলেও তিনি জানিয়েছেন। ২০২২ সালের মধ্যে কৃষকদের আয় দ্বিগুণ করার প্রয়াস জানানোর আহ্বান জানিয়েছেন শ্রী নাইডু। তিনি বলেছেন, দারিদ্র্য দূরীকরণ, সামাজিক ও লিঙ্গ বৈষম্য দূর করা এবং দুর্নীতি প্রতিরোধে কাজ করতে হবে। একইসঙ্গে, সমাজের ভিন্নভাবে সক্ষম ও প্রবীণ নাগরিকদের যথাযথ সম্মান প্রদানও করতে হবে বলেও তিনি জানিয়েছেন। ২০২২ সালের মধ্যে প্রতিটি অর্থে ভারত আত্মনির্ভর হয়ে উঠবে বলে আশা প্রকাশ প্রকাশ করেছেন শ্রী নাইডু।


    

    CG/SS/DM

    
    
    (Release ID: 1646145) Visitor Counter : 8
    
    
      Read this release in: English , Urdu , Hindi , Marathi , Assamese , Punjabi , Tamil , Malayalam