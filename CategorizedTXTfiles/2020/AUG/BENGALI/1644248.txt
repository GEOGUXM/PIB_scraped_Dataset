      স্বাস্থ্যওপরিবারকল্যাণমন্ত্রক

      খাদ্য ও পুষ্টির বিষয়ে গবেষণা ও তথ্য প্রচারের জন্য সিএসআইআর এবং এফএসএসএআই-এর মধ্যে সমঝোতাপত্র স্বাক্ষর অনুষ্ঠানে পৌরোহিত্য করেছেন ডঃ হর্ষ বর্ধন
      Posted On: 07 AUG 2020 5:38PM by PIB Kolkata


    নয়াদিল্লি, ৭ আগস্ট, ২০২০


    কেন্দ্রীয় স্বাস্থ্য ও পরিবারকল্যাণ মন্ত্রী ডঃ হর্ষ বর্ধন আজ মন্ত্রকের অধীনস্থ সংস্থা ফুড সেফটি অ্যান্ড স্ট্যান্ডার্ডস অথরিটি অফ ইন্ডিয়া (এফএসএসএআই) এবং বিজ্ঞান ও প্রযুক্তি মন্ত্রকের অধীনস্থ সংস্থা বিজ্ঞান ও শিল্প গবেষণা পরিষদ (সিএসআইআর)-এর মধ্যে সমঝোতাপত্র স্বাক্ষর অনুষ্ঠানে পৌরোহিত্য করেছেন। দপ্তরের প্রতিমন্ত্রী শ্রী অশ্বিনী কুমার চৌবেও অনুষ্ঠানে উপস্থিত ছিলেন। খাদ্য ও পুষ্টির বিষয়ে যৌথ গবেষণা ও তথ্য প্রচারের জন্য এই সমঝোতাপত্রটি স্বাক্ষরিত হয়েছে।


    এই সমঝোতাপত্র স্বাক্ষরের পর ডঃ হর্ষ বর্ধন দুটি সংস্থাকে অভিনন্দন জানিয়ে বলেছেন, এর ফলে খাদ্য সুরক্ষা ও পুষ্টির গবেষণার বিষয়ে প্রযুক্তিকে চিহ্নিত করে দেশে ব্যবসা-বাণিজ্যের উন্নয়ন ঘটানো সম্ভব। খাদ্য গ্রহণের বিষয়ে সংগৃহীত তথ্য, বিভিন্ন খাদ্যের কারণে নানা অসুখের ঝুঁকি, খাবার নষ্ট হওয়া এবং খাবারকে যথাযথভাবে রক্ষা করার ব্যবস্থাপনার জন্য নানা উদ্যোগ এর ফলে গ্রহণ করা সম্ভব হবে। দেশে খাবারের মানোন্নয়নকে স্বীকৃতিদান সহ গুণমান বজায় রাখার বিষয়ে এই দুটি সংস্থা একযোগে কাজ করবে। ২০৫০ সালে নতুন খাদ্য ব্যবস্থার পরিকল্পনাকে বাস্তবায়িত করার জন্য এই দুটি সংস্থার অবদান গুরুত্বপূর্ণ হবে বলে মন্ত্রী জানিয়েছেন। তিনি রকফেলার ফাউন্ডেশন, সেকেন্ড মিউজ এবং ওপেন আইডিইও থেকে এফএসএসএআই বিশ্বে প্রথম ১০টি সংস্থার মধ্যে অন্যতম সংস্থার মর্যাদা পাওয়ায় অভিনন্দন জানিয়েছেন। ‘ইট রাইট ইন্ডিয়া’ আন্দোলনকে সংগঠিত করার জন্য এফএসএসএআই-কে এই সম্মান দেওয়া হয়েছে। শ্রী চৌবে জানিয়েছেন, এই আন্দোলনের মধ্য দিয়ে ভারতের চিরায়ত আয়ুর্বেদিক জ্ঞানকে কাজে লাগিয়ে প্রাচীন যুগের খাদ্যাভ্যাস আবারও গড়ে উঠবে যার মধ্য দিয়ে কর্মসংস্থানের সৃষ্টি হবে এবং গ্রামীণ অর্থনীতিতে জোয়ার আসবে। এক্ষেত্রে মহিলারা বিশেষ করে উপকৃত হবেন বলেও শ্রী চৌবে মন্তব্য করেন।


    এই অনুষ্ঠানে সি এস আই আর এর মহা নির্দেশক শ্রী শেখর সি মুন্ডে, এফ এস এস এ আই-এর মূখ্য কার্যনির্বাহী আধিকারিক শ্রী অরুণ সিঙ্ঘল সহ উভয় সংস্থার পদস্থ আধিকারিকরা এই অনুষ্ঠানে উপস্থিত ছিলেন।


    CG/CB/DM

    
    
    (Release ID: 1644248) Visitor Counter : 9
    
    
      Read this release in: English , Marathi , Hindi , Manipuri , Punjabi , Tamil