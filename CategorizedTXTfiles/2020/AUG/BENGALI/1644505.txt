      নীতিআয়োগ

      সহজে ব্যবসা করার সুযোগ বাড়াতে অনলাইনে বিবাদ নিষ্পত্তির উদ্যোগ
      Posted On: 08 AUG 2020 8:03PM by PIB Kolkata


    নতুন দিল্লি, ৮ অগষ্ট, ২০২০


    

    
    ভারতে সহজে ব্যবস্যা করার জন্য অনলাইনের মাধ্যমে বিবাদ নিষ্পত্তির বিভিন্ন দিক খতিয়ে দেখার উদ্দেশে নীতি আয়োগ, একটি সম্মেলনের আয়োজন করেছিল। ‘আগামী’, ওমিদ্যার নেটওয়ার্ক ইন্ডিয়া এবং কনফেডারেশন অফ ইন্ডিয়া ইন্ডাস্ট্রি (সিআইআই) এই সম্মেলনের সহ আয়োজক ছিল।


    
    নীতি আয়োগের মুখ্য কার্যনির্বাহী আধিকারিক শ্রী অমিতাভ কান্ত বলেছেন, বর্তমানে তথ্য প্রযুক্তি নির্ভর সময়ে অনলাইনের মাধ্যমে বিবাদ নিষ্পত্তির যথেষ্ট সম্ভাবনা তৈরি হয়েছে। এর ফলে আদালতের উপর চাপ কমবে। বিচার ব্যবস্থার প্রগতিশীল পরিবর্তনের ফলে বিচার পেতে সুবিধে হবে। সুপ্রিমকোর্টের প্রাক্তন বিচারপতি বি.এন শ্রীকৃষ্ণ বলেছেন, অনলাইনের মাধ্যমে বিবাদ নিষ্পত্তি হলে আদালতে মামলার বোঝা কমবে। একজন বিচার প্রার্থীকে তার সমস্যার সমাধানের জন্য কেরালা থেকে দিল্লি আসতে হবে না। তিনি বৈদ্যুতিন প্রক্রিয়াতেই তার সমস্যার সমাধান করতে পারবেন।


    
    অনলাইনের মাধ্যমে বিবাদ নিষ্পত্তির এই উদ্যোগে ছোট-খাটো মামলাগুলির ডিজিটাল পদ্ধতিতে মীমাংসা যেমন করা যাবে, পাশাপাশি বিবাদ নিষ্পত্তির বিকল্প পন্থা হিসেবে মধ্যস্থতার নতুন একটি সুযোগ তৈরি হবে। সিরিল অমরচাঁদ মঙ্গলদাসের ম্যানেজিং পার্টনার শ্রী সিরিল শরফ বলেছেন, একবিংশ শতাব্দীতে এবং কোভিড – ১৯ মহামারীর পরবর্তী সময়ে বিবাদ নিষ্পত্তির জন্য আমাদের অনলাইনের মাধ্যমে বিবাদ নিষ্পত্তির সুযোগ গ্রহণ করা উচিত।


    
    মোট অভ্যন্তরীণ উৎপাদন এবং বিনিয়োগ বাড়াতে সরকার, সহজে ব্যবসা করার ক্ষেত্রে বিশেষ গুরুত্ব দিচ্ছে। সিআইআই-এর ভাইস প্রেসিডেন্ট এবং বাজাজ ফিনান্সের চেয়ারম্যান ও ম্যানেজিং ডিরেক্টর শ্রী সঞ্জীব বাজাজ বলেছেন, অনলাইনের মাধ্যমে বিবাদ নিষ্পত্তির জন্য সিআইআই বেশ কিছু উদ্যোগ গ্রহণ করেছে। এর মধ্যে উল্লেখযোগ্য হল, সিআইআই সেন্টার ফর অল্টারনেট ডিসপিউট রিজোলিউশন গঠন করা। এই কেন্দ্রের মাধ্যমে সিআইআই বিভিন্ন প্রশিক্ষণ ও গবেষণাভিত্তিক কাজ করবে। এছাড়াও মামলার খরচ ও সময় কমাতে নানা সম্মেলনের আয়োজন করার পরিকল্পনা করা হয়েছে౼ যেখানে দেশ-বিদেশের বিশেষজ্ঞরা এই বিষয়ে তাঁদের মতবিনিময় করবেন। ওমিদ্যার নেটওয়ার্ক ইন্ডিয়ার শিল্পা কুমার জানিয়েছেন, অতিক্ষুদ্র, ক্ষুদ্র এবং মাঝারি শিল্পোদ্যোগের জন্য বৈদ্যুতিন প্রক্রিয়ায় বিবাদ নিষ্পত্তি করা গেলে সংশ্লিষ্ট সংস্থাগুলির পক্ষে তা সুবিধাজনক হবে। ‘আগামী’-র সহ প্রতিষ্ঠাতা শ্রী শচীন মালহান বলেছেন, অনলাইনের মাধ্যমে বিবাদ নিষ্পত্তির সম্ভাবনা পূরণ করতে হলে সরকারী, বেসরকারী অংশীদারিত্বের প্রয়োজন রয়েছে। কোভিড – ১৯ মহামারীর ফলে আদালতগুলিতে যে মামলার পাহাড় জমেছে, সেক্ষেত্রে এই ব্যবস্থা সহায়ক হতে পারে বলে সম্মেলনে বক্তারা মত প্রকাশ করছেন।


    

    
    CG/CB/SFS

    
    
    (Release ID: 1644505) Visitor Counter : 12
    
    
      Read this release in: English , Urdu , Hindi , Manipuri , Punjabi , Tamil