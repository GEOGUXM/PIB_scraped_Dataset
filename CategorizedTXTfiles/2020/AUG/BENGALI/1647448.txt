      বৈদ্যুতিন ও তথ্যপ্রযুক্তি মন্ত্রক

      ভিডিও কনফারেন্স করার সফটওয়্যার তৈরির প্রতিযোগিতার গ্র্যান্ড চ্যালেঞ্জের ফলাফল ঘোষণা শ্রী রবি শঙ্কর প্রসাদের
      Posted On: 20 AUG 2020 4:37PM by PIB Kolkata


    নয়াদিল্লী, ২০ আগস্ট, ২০২০


    

    ভিডিও কনফারেন্স আয়োজন করার জন্য যে সব সফটওয়্যার ব্যবহার হয়, সেগুলি উদ্ভাবনে উৎসাহ দিতে একটি প্রতিযোগিতার আয়োজন করা হয়। কেন্দ্রীয় বৈদ্যুতিক, তথ্যপ্রযুক্তি, যোগাযোগ, আইন ও বিচার বিষয়ক দপ্তরের মন্ত্রী শ্রী রবি শঙ্কর প্রসাদ আজ সেই প্রতিযোগিতার গ্র্যান্ড চ্যালেঞ্জের ফলাফল ঘোষণা করেছেন। গ্র্যান্ড চ্যালেঞ্জের বিজয়ীদের নাম ঘোষণা করে তিনি বলেন, ভারতীয় উদ্যোক্তা এবং উদ্ভাবকরা যেভাবে প্রধানমন্ত্রী আত্মনির্ভর ভারত গঠনের আহ্বানে সাড়া দিয়ে এসেছেন তা প্রশংসনীয়। মাত্র ৪ মাসের স্বল্প সময়ে তাঁরা ভিডিও কনফারেন্সের আয়োজনের জন্য সফটওয়্যার তৈরির প্রতিযোগিতায় যোগ দিয়ে দারুণ সব সফটওয়্যার তৈরি করেছেন। এইসব সফটওয়্যার গুলিতে বিশ্বমানের বৈশিষ্ট্য রয়েছে। ভারতের সফ্টওয়্যার পণ্য এবং মোবাইল অ্যাপ্লিকেশন অর্থনীতির বিকাশে গুরুত্বপূর্ণ ভূমিকা পালন করে থাকে বলেও জানান কেন্দ্রীয় মন্ত্রী।


    
    বৈদ্যুতিক এবং তথ্য প্রযুক্তি মন্ত্রক গত ১২ই এপ্রিল ডিজিটাল ইন্ডিয়া উদ্যোগের আওতায় ভিডিও কনফারেন্স করার জন্য সফটওয়্যার দেশে উদ্ভাবনের জন্য একটি উদ্ভাবনী চ্যালেঞ্জ ঘোষণা করেছিল। বিভিন্ন শিল্পসংস্থা, স্টার্ট আপ এবং বিশেষজ্ঞদের জন্য এই চ্যালেঞ্জ প্রতিযোগিতায় অংশগ্রহণের সুযোগ ছিল।এতে দেশজুড়ে অভূতপূর্ব সাড়া পাওয়া গিয়েছিল। এই চ্যালেঞ্জে ১ হাজার ৯৮৩টি আবেদন জমা পড়েছিল। এরমধ্যে ১২টি ধারণা নির্বাচন করা হয়েছিল। শেষ পর্যন্ত আলাপুঝা ভিত্তিক টেকজেন্সিয়া সফ্টওয়্যার টেকনোলজি প্রাইভেট লিমিটেডের তৈরি 'ভি কনসোল'কে বিচারকরা বিজয়ী হিসেবে বেছে নিয়েছেন। তাদের আগামী ৩ বছরের জন্য ১ কোটি আর্থিক সহায়তা দেওয়া হবে। চুক্তি অনুযায়ী তাদের নির্মিত প্রযুক্তি নেবে ভারত সরকার। এছাড়াও সরকারের বিশেষ সহায়তায় জন্য তিন প্রতিযোগীর তৈরি পণ্যগুলি বেছে নিয়েছেন বিচারক মন্ডলী। তিন মাসের মধ্যে তাঁদের উদ্ভাবনগুলিকে আরও উন্নত করতে হবে। তবে তারজন্য প্রতিযোগীরা ২৫ লক্ষ টাকা আর্থিক সহায়তা পাবেন। এই মোট ৪টি পণ্যই ন্যাশনাল ইনফরমেটিক্স সেন্টার (এনআইসি)এর ক্লাউড সুবিধায় পাওয়া যাবে। প্রতিযোগিতায় অংশ নেওয়া সমস্ত দল তাদের পণ্য আর্ন্তজাতিকভাবে বাজারজাত করতে পারবে।


    

    CG/SS/NS

    
    
    (Release ID: 1647448) Visitor Counter : 4
    
    
      Read this release in: English , Urdu , Marathi , Hindi , Manipuri , Tamil , Malayalam