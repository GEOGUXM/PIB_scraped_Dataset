      কর্মী, জন-অভিযোগএবংপেনশনমন্ত্রক

      সরকারের ‘ন্যাশনাল রিক্রুটমেন্ট এজেন্সি’ গঠনের সিদ্ধান্ত নিয়োগ ক্ষেত্রে আমূল পরিবর্তন নিয়ে আসবে এবং গ্রাম ও শহরগুলি থেকে নিয়োগ আরও বাড়বে : ডঃ জিতেন্দ্র সিং
      Posted On: 31 AUG 2020 1:56PM by PIB Kolkata


    কলকাতা, ৩১ আগস্ট, ২০২০


    

    
    সরকারের ‘ন্যাশনাল রিক্রুটমেন্ট এজেন্সি’ বা জাতীয় নিয়োগকারী সংস্থা' গঠনের সিদ্ধান্ত সমগ্র নিয়োগ প্রক্রিয়ায় আমূল পরিবর্তন নিয়ে আসবে এবং যুব সম্প্রদায়কে তাদের প্রত্যাশামতো কর্মসংস্থানের সুযোগ মেটাতে সাহায্য করবে বলে বিশেষজ্ঞরা অভিমত প্রকাশ করেছেন। 'জাতীয় নিয়োগকারী সংস্থা' সম্পর্কে আজ প্রেস ইনফরমেশন ব্যুরো (পিআইবি)-র কলকাতা আঞ্চলিক শাখা এক ওয়েবিনার আয়োজন করে। এই ওয়েবিনারে বিশেষজ্ঞরা 'জাতীয় নিয়োগকারী সংস্থা'র সম্ভাবনা ও ভূমিকার নানা দিক নিয়ে আলোচনা করেন। আলোচনায় শিল্প সংস্থা, সরকারি প্রতিষ্ঠান, শিক্ষা প্রতিষ্ঠানের প্রতিনিধিরা যোগ দেন।
    
    এই ওয়েবিনারে কেন্দ্রীয় কর্মী বিষয়ক, গণ-অভিযোগ ও পেনশন দপ্তরের প্রতিমন্ত্রী ডঃ জিতেন্দ্র সিং বলেন, সরকারের এই সিদ্ধান্ত সমগ্র নিয়োগ ব্যবস্থায় এক আমূল পরিবর্তন ঘটাবে। সেইসঙ্গে, গ্রাম ও শহরগুলি থেকে চাকুরি প্রার্থীদের নিয়োগ আরও বাড়বে। তিনি আরও বলেন, চাকুরি প্রার্থীদের কর্মসংস্থানের সুবিধা সমাজ ব্যবস্থায় রূপান্তরের ক্ষেত্রে বড় ভূমিকা নেবে ও সেইসঙ্গে যুব সম্প্রদায়ের জীবনযাপনের মান আরও বাড়াবে। তিনি মেধাবী ছাত্রছাত্রীদের নিয়োগের এবং সমগ্র নিয়োগ প্রক্রিয়ায় সেরা পন্থা অবলম্বন করার ওপর গুরুত্ব দেন। তিনি আরও বলেন, 'জাতীয় নিয়োগকারী সংস্থা' নিয়োগ ব্যবস্থায় আমূল পরিবর্তন নিয়ে আসবে এবং যুব সম্প্রদায়কে তাদের পছন্দের কাজ খুঁজে দিতে বড় ভূমিকা নেবে। সরকারি চাকুরির ক্ষেত্রে এই ধরনের উদ্যোগ কেবল প্রশাসনিক ব্যবস্থায় সংস্কার নয়, বরং আর্থ-সামাজিক সংস্কারও বটে।
    
    স্টাফ সিলেকশন কমিশনের প্রাক্তন চেয়ারম্যান শ্রী ব্রজরাজ শর্মা 'জাতীয় নিয়োগকারী সংস্থা' গঠনের সিদ্ধান্তের ক্ষেত্রে ইতিবাচক দিকগুলি প্রতিফলিত হয়েছে বলে অভিমত প্রকাশ করে বলেন, এর ফলে পছন্দের কাজ নির্বাচন, নিয়োগ প্রক্রিয়া এবং কাজের সুযোগ – সমস্ত বিষয় এক ছাতার তলায় আসবে। এর ফলে, নিয়োগ প্রক্রিয়ার পরিচালন শৃঙ্খল ব্যবস্থাও সমান লাভবান হবে।
    
    রেল বোর্ডের প্রাক্তন কার্যনির্বাহী নির্দেশক ও যুগ্ম সচিব শ্রী প্রেমপাল শর্মা দেশের ১১৬টি উন্নয়নে আগ্রহী জেলায় পরীক্ষা গ্রহণ পরিকাঠামো ব্যবস্থায় বিভিন্ন চ্যালেঞ্জের কথা উল্লেখ করেন। তিনি আরও বলেন, সরকারের নিয়োগকারী সংস্থা গঠনের এই উদ্যোগ কর্মক্ষেত্রে গ্রামাঞ্চলের কর্মপ্রার্থীদের মধ্যে আরও সচেতনতা গড়ে তুলবে এবং সরকারি চাকুরির ব্যাপারে তাঁদেরকে উৎসাহিত করবে।
    
    রেল মন্ত্রকের প্রাক্তন শিল্প সংক্রান্ত বিষয়ক উপদেষ্টা শ্রী এ নিগম জাতীয় শিক্ষানীতি প্রণয়নের সাম্প্রতিক সরকারি সিদ্ধান্তের সঙ্গে নিয়োগকারী সংস্থা গঠনের মধ্যে একাধিক ইতিবাচক দিক রয়েছে বলে অভিমত প্রকাশ করেন। তিনি আরও বলেন, ভারত তার বিপুল সংখ্যক যুব সম্প্রদায়ের মেধাকে কাজে লাগিয়ে দেশ অগ্রগতি ও উন্নয়নের নতুন দিশায় অগ্রসর হতে পারে।
    
    পিআইবি রাঁচির অতিরিক্ত মহানির্দেশক অরিমর্দন সিং বলেন, স্বাস্থ্যক্ষেত্রের মতো নিয়োগ প্রক্রিয়া ও শিক্ষাক্ষেত্রে সংস্কার সর্বদাই গুরুত্বপূর্ণ উদ্যোগ এবং তাকে সমর্থন জানানো উচিৎ। কেন্দ্রীয় সরকারের 'জাতীয় নিয়োগকারী সংস্থা' গঠনের সিদ্ধান্ত মানবসম্পদের আরও ভালো পরিচালনায় সাহায্য করবে বলে তিনি অভিমত প্রকাশ করেন।
    
    ওয়েবিনারে দিল্লি হাইকোর্টের আইনজীবী আব্দুর রহমান মল্লিক বলেন, ভারতের সংবিধানের মূল উপাদেয়র সঙ্গে সঙ্গতি রেখেই যুব সম্প্রদায়ের কর্মসংস্থানের ক্ষেত্রে নিয়োগ প্রক্রিয়ায় সংস্কার নিঃসন্দেহে সরকারের এক ইতিবাচক পদক্ষেপ। এ ধরনের পদক্ষেপ মানব জীবনে মর্যাদা বাড়াতে গুরুত্বপূর্ণ ভূমিকা নেবে বলেও তিনি অভিমত প্রকাশ করেন।
    
    এই ওয়েবিনারে বিশিষ্ট সাংবাদিক ও সরকারি আধিকারিকরা ছাড়াও পিআইবি কলকাতার অতিরিক্ত মহানির্দেশক শ্রীমতী জেন নামচু, দূরদর্শন ও আকাশবাণী কলকাতার আধিকারিকরা সহ পিআইবি রাঁচি ও পাটনা থেকেও আধিকারিকরা যোগ দেন। সমগ্র ওয়েবিনারটি পরিকল্পনা ও সঞ্চালনার দায়িত্বে ছিলেন পিআইবি কলকাতার ডেপুটি ডিরেক্টর শ্রী সম্রাট বন্দ্যোপাধ্যায়।


    

    CG/BD/DM

    
    
    (Release ID: 1650068) Visitor Counter : 6
    
    
      Read this release in: English