      সারওরসায়নমন্ত্রক

      সার ক্ষেত্রের সার্বিক বিকাশে এনডিএ সরকার একাধিক পদক্ষেপ নিয়েছে - শ্রী গৌড়া
      Posted On: 10 AUG 2020 10:25AM by PIB Kolkata


    নয়াদিল্লি, ১০ আগস্ট, ২০২০


    

    
    কেন্দ্রীয় রসায়ন ও সার মন্ত্রী শ্রী ডি ভি সদানন্দ গৌড়া বলেছেন, কৃষকদের স্বার্থ রক্ষায় সার ক্ষেত্রের সার্বিক অগ্রগতিতে এনডিএ সরকার একাধিক পদক্ষেপ নিয়েছে। কৃষি উৎপাদনশীলতা ধরে রাখতে পুষ্টিকর সারের সর্বাধিক ব্যবহার সম্পর্কে সম্যক ধারণা গড়ে তোলার ওপর গুরুত্ব দিয়ে শ্রী গৌড়া বলেন, সার প্রয়োগের ক্ষেত্রে নতুন নতুন অগ্রগতি সম্পর্কে কৃষকদের সচেতন করে তোলার জন্য সার দপ্তর, কৃষি ও কৃষককল্যাণ দপ্তর এবং কৃষি গবেষণা তথা শিক্ষা দপ্তর যৌথভাবে কৃষকদের সচেতনতার জন্য সারের যথাযথ প্রয়োগ সম্পর্কে কর্মসূচির আয়োজন করেছে।
    
    শ্রী গৌড়া আরও বলেন, সার ও সার প্রযুক্তি ক্ষেত্রে গবেষণা তথা উদ্ভাবনে সংশ্লিষ্ট সকল পক্ষকে উৎসাহিত করতে সার দপ্তরের অধীন রাষ্ট্রায়ত্ত সংস্থাগুলি একটি চিন্তন গোষ্ঠী গঠন করেছে। ইন্ডিয়ান কাউন্সিল ফর ফার্টিলাইজার্স অ্যান্ড ফার্টিলাইজার্স টেকনলজি রিসার্চ নামের এই চিন্তন সংস্থাটি কৃষক সমাজের স্বার্থে সারের সুসম প্রয়োগ সম্পর্কে একাধিক উদ্যোগ নিয়েছে। এছাড়াও, কাউন্সিলের পক্ষ থেকে সার ও সারের উৎপাদন প্রযুক্তি সম্পর্কে গবেষণামূলক প্রয়াস গ্রহণ করা হয়েছে। উদ্দেশ্য, বিভিন্ন গবেষণা প্রতিষ্ঠান, সার শিল্প সংস্থা ও সংশ্লিষ্ট সকল পক্ষের সঙ্গে অংশীদারিত্ব ও সহযোগিতার মাধ্যমে সার উৎপাদনে ব্যবহৃত কাঁচামাল সম্পর্কে সঠিক ধারণা গড়ে তোলা। এখনও পর্যন্ত জেনারেল কাউন্সিলের দুটি বৈঠক এবং কার্যনির্বাহী কমিটির তিনটি বৈঠক আয়োজিত হয়েছে।


    

    CG/BD/DM

    
    
    (Release ID: 1644734) Visitor Counter : 12
    
    
      Read this release in: English , Punjabi , Urdu , Hindi , Marathi , Manipuri , Tamil , Telugu , Malayalam