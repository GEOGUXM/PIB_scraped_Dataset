      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 27 AUG 2020 6:19PM by PIB Kolkata


    নয়াদিল্লি, ২৭ অগাস্ট, ২০২০


    দেশে গত ২৪ ঘন্টায় ৯ লক্ষের বেশি নমুনা পরীক্ষা, ভারতে প্রায় ৩ কোটি ৯০ লক্ষ নমুনা পরীক্ষা হয়েছে; ভারত আরও একটি মাইলফলক অর্জন করেছে - মোট আরোগ্য লাভের সংখ্যা ২৫ লক্ষ ছাড়িয়েছে; নিশ্চিতভাবে করোনায় আক্রান্ত এবং আরোগ্য লাভের সংখ্যার মধ্যে ফারাক প্রায় ১৮ লক্ষ

    কার্যকরভাবে কোভিড-১৯ মোকাবিলায় ভারত 'টেস্ট, ট্র্যাক, ট্রিট' কৌশল গ্রহণ করেছে। এই কৌশলের অঙ্গ হিসেবে নমুনা পরীক্ষায় সর্বোচ্চ অগ্রাধিকার দেওয়া হচ্ছে যাতে আক্রান্তদের আগাম চিহ্নিত করে উপযুক্ত চিকিৎসা পরিষেবা দেওয়া যায়। সময়মতো নমুনা পরীক্ষা ও চিকিৎসা পরিষেবা প্রদানের ফলে আক্রান্তদের হাসপাতালে ভর্তি অথবা পরিবারের অন্যদের থেকে পৃথকীকরণের কাজ সহজ হয়েছে। এমনকি, আক্রান্তদের আগাম উপযুক্ত চিকিৎসা পরিষেবার আওতায় নিয়ে আসা সম্ভব হচ্ছে। পক্ষান্তরে, করোনায় মৃত্যু হার ক্রমশ কমছে। আরোগ্য লাভের সংখ্যা দ্রুত হারে বাড়ছে।
    দেশে করোনা সংক্রমণ ও প্রতিরোধে উপযুক্ত পদক্ষেপ গ্রহণের ফলে আজ পর্যন্ত নমুনা পরীক্ষার সংখ্যা প্রায় ৩ কোটি ৯০ লক্ষ। গত ২৪ ঘন্টায় ৯ লক্ষ ২৪ হাজার ৯৯৮টি নমুনা পরীক্ষা হয়েছে। এর ফলে, মোট নমুনা পরীক্ষার সংখ্যা গিয়ে দাঁড়িয়েছে ৩ কোটি ৮৫ লক্ষ ৭৬ হাজার ৫১০-এ।
    অধিক সংখ্যায় করোনা আক্রান্ত রোগীর আরোগ্য লাভ এবং হাসপাতাল বা হোম আইসোলেশন থেকে ছাড়া পাওয়ার ফলে দেশে আরোগ্য লাভের সংখ্যা আজ পর্যন্ত ২৫ লক্ষ ছাড়িয়েছে। কেন্দ্রীয় সরকারের নীতিগুলি কার্যকরভাবে রাজ্য / কেন্দ্রশাসিত অঞ্চলে রূপায়ণের দরুণ প্রত্যাশিত সাফল্য পাওয়া গেছে। এই সাফল্যের নিদর্শনস্বরূপ করোনায় আরোগ্য লাভের সংখ্যা আজ পর্যন্ত বেড়ে হয়েছে ২৫ লক্ষ ২৩ হাজার ৭৭১। দেশে গত ২৪ ঘন্টায় করোনা আক্রান্ত ৫৬,০১৩ জন রোগী আরোগ্য লাভ করেছেন। এর ফলে ভারতে সুস্থতার হার আজ পর্যন্ত বেড়ে হয়েছে ৭৬.২৪ শতাংশ।
    দেশে নিশ্চিতভাবে করোনায় আক্রান্তের সংখ্যার (৭ লক্ষ ২৫ হাজার ৯৯১ – এঁরা সকলেই চিকিৎসাধীন রয়েছেন) তুলনায় সুস্থতার সংখ্যা বেড়ে হয়েছে প্রায় ১৮ লক্ষ (১৭ লক্ষ ৯৭ হাজার ৭৮০)। ধারাবাহিকভাবে আরোগ্য লাভের সংখ্যা বৃদ্ধি পাওয়ার ফলে দেশে মোট করোনায় আক্রান্তের ২১.৯৩ শতাংশ নিশ্চিতভাবে করোনায় আক্রান্ত হয়েছেন।
    স্বাস্থ্য মন্ত্রকের ক্লিনিকাল ম্যানেজমেন্ট প্রোটোকল অনুযায়ী, আক্রান্ত রোগীদের উপযুক্ত চিকিৎসা পরিষেবা প্রদান সুনিশ্চিত হয়েছে আইসিইউ ও হাসপাতালে চিকিৎসা পরিষেবার সঙ্গে যুক্ত বিশেষজ্ঞ চিকিৎসকদের দক্ষতা বৃদ্ধির মাধ্যমে। এছাড়াও, সময়মতো অ্যাম্বুলেন্স পরিষেবা, হাসপাতালগুলিতে পর্যাপ্ত যোগান এবং সেরা চিকিৎসা পদ্ধতির প্রয়োগের ফলে জাতীয় স্তরে করোনায় মৃত্যু হার ক্রমশ নিম্নমুখী। এই হার আজ পর্যন্ত আরও কমে হয়েছে ১.৮৩ শতাংশ। ১০টি রাজ্য / কেন্দ্রশাসিত অঞ্চলে করোনায় মৃত্যু হার জাতীয় গড় হারের তুলনায় কম।
    দেশে করোনা সঙ্কট মোকাবিলা ও আক্রান্তদের চিহ্নিতকরণের ক্ষেত্রে নমুনা পরীক্ষাগারগুলি বড় ভূমিকা নিয়েছে। এই বিষয়টিকে বিবেচনায় রেখেই নমুনা পরীক্ষাগারের সংখ্যা ক্রমশ বাড়ানো হচ্ছে। এখনও পর্যন্ত দেশে নমুনা পরীক্ষাগারের সংখ্যা ১,৫৫০। এর মধ্যে সরকারি পরীক্ষাগার ৯৯৩টি এবং বেসরকারি পরীক্ষাগারের সংখ্যা ৫৫৭।
    বিস্তারিত বিবরণের জন্য https://pib.gov.in/PressReleasePage.aspx?PRID=1648924 – এই লিঙ্কে ক্লিক করুন।
    
    কোভিডে মৃত্যু হার সর্বাধিক এমন ১০টি রাজ্য/কেন্দ্রশাসিত অঞ্চলের পরিস্থিতি পর্যালোচনায় ক্যাবিনেট সচিব; রাজ্যগুলিকে কোভিড সংক্রমণ রুখতে এবং মৃত্যু হার ১ শতাংশের নীচে নিয়ে আসতে উপযুক্ত পদক্ষেপ গ্রহণের আহ্বান
    ক্যাবিনেট সচিব আজ ৯টি রাজ্য ও ১টি কেন্দ্রশাসিত অঞ্চলের মুখ্যসচিব ও স্বাস্থ্য সচিবদের সঙ্গে ভিডিও কনফারেন্সে বৈঠক করেন। পশ্চিমবঙ্গ সহ এই রাজ্য/কেন্দ্রশাসিত অঞ্চলগুলির মধ্যে রয়েছে – মহারাষ্ট্র, তামিলনাডু, কর্ণাটক, তেলেঙ্গানা, গুজরাট, উত্তর প্রদেশ, পাঞ্জাব, অন্ধ্রপ্রদেশ এবং জম্মু ও কাশ্মীর। ভিডিও কনফারেন্সের মাধ্যমে এই বৈঠকে রাজ্য/কেন্দ্রশাসিত অঞ্চলগুলিতে বর্তমান কোভিড-১৯ পরিস্থিতি পর্যালোচনার পাশাপাশি, পরিস্থিতি নিয়ন্ত্রণে এনে মৃত্যু হার কমানোর পন্থা-পদ্ধতি গ্রহণের বিভিন্ন দিক নিয়ে আলোচনা হয়। এই রাজ্য/কেন্দ্রশাসিত অঞ্চলগুলিকে সংক্রমিত এলাকা চিহ্নিত করে আক্রান্তদের খুঁজে বের করে এবং যথাযথ নজরদারি ব্যবস্থা গ্রহণ করে করোনায় মৃত্যু হার ১ শতাংশের নীচে নামিয়ে আনার পরামর্শ দেওয়া হয়।
    বিস্তারিত বিবরণের জন্য https://pib.gov.in/PressReleasePage.aspx?PRID=1648979 – এই লিঙ্কে ক্লিক করুন।
    
    ভারত সমগ্র বিশ্বের কাছে, বিশেষ করে এই কঠিন সময়ে এক বিশ্বস্ত সঙ্গী হিসাবে নিজেকে তুলে ধরেছে : শ্রী পীযূষ গোয়েল
    কেন্দ্রীয় বাণিজ্য ও শিল্প মন্ত্রী শ্রী পীযূষ গোয়েল আজ বলেছেন, সহযোগিতা, সমন্বয় এবং অঙ্গীকারের মাধ্যমে ভারত ও আসিয়ান গোষ্ঠীভুক্ত দেশগুলির মধ্যে কৌশলগত অংশীদারিত্ব সঠিক দিশায় পরিচালিত হবে। আসিয়ান-ভারত বাণিজ্য পর্ষদের ভার্চ্যুয়াল বৈঠকে অংশ নিয়ে শ্রী গোয়েল বলেন, কোভিড-১৯ মহামারী পরিস্থিতি সমগ্র বিশ্বের কাছে এক বিশ্বস্ত অংশীদার হিসাবে ভারতকে তুলে ধরার উপযুক্ত সময় করে দিয়েছে। তিনি আরও বলেন, মহামারীর গোড়ার দিনগুলিতে কোভিড-১৯ এর বিরুদ্ধে লড়াইয়ে বিভিন্ন চাহিদা পূরণে ভারত বিশ্বের বিভিন্ন দেশের সাহায্য নিয়েছিল। কিন্তু, ভারত শীঘ্রই তার নিজ চাহিদা পূরণে সক্ষম হয়ে উঠেছে। সমগ্র বিশ্ব যখন নিজের নিজের চাহিদা মেটাতে ব্যস্ত, সেই সময় ভারত বহু দেশকে প্রয়োজনীয় চিকিৎসা সরঞ্জাম সহ ওষুধপত্র সরবরাহ করেছে। বিশ্বের প্রতিটি প্রান্তে ১৫০টিরও বেশি দেশকে ভারত করোনায় সময় সাহায্য করেছে। এ থেকেই ভারতের সহজাত ক্ষমতার প্রকৃত রূপ প্রতিফলিত হয়, যা ভারতকে এক বিশ্বস্ত অংশীদার ও বন্ধুমনোভাবাপন্ন দেশ হিসাবে পুনরায় প্রতিষ্ঠিত করেছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1648949 – এই লিঙ্কে ক্লিক করুন।
    
    এনসিসি প্রশিক্ষণের জন্য প্রতিরক্ষা মন্ত্রী শ্রী রাজনাথ সিং-এর মোবাইল অ্যাপের সূচনা
    প্রতিরক্ষা মন্ত্রী শ্রী রাজনাথ সিং আজ ডিরেক্টরেট জেনারেল ন্যাশনাল ক্যাডেট কোর (ডিজিএনসিসি) মোবাইল প্রশিক্ষণ অ্যাপের সূচনা করেছেন। এই অ্যাপের সাহায্যে দেশজুড়ে অনলাইনের মাধ্যমে জাতীয় সমর শিক্ষার্থী বাহিনীর সদস্যরা প্রশিক্ষণ নেবেন। কোভিড-১৯ মহামারীর কারণে বিভিন্ন নিষেধাজ্ঞার ফলে জাতীয় সমর শিক্ষার্থী বাহিনী (এনসিসি)র ক্যাডেটদের প্রশিক্ষণে সমস্যা হচ্ছে। কারণ এঁদের প্রশিক্ষণ মূলত স্কুল বা কলেজে হয়। এই স্কুল বা কলেজগুলি খুব শীঘ্রই খোলার সম্ভাবনা কম। তাই ডিজিটাল মাধ্যমে অনলাইন প্রশিক্ষণের ওপর গুরুত্ব দেওয়া হয়েছে। শ্রী সিং এই অনুষ্ঠানে এনসিসি ক্যাডেটদের সঙ্গে ভিডিও কনফারেন্সের মাধ্যম মতবিনিময় করেছেন এবং তাঁদের নানা প্রশ্নের জবাব দিয়েছেন। তিনি তাঁদের সাফল্য কামনা করে সমাজের সর্বস্তরে সেরা জিনিসটি দেওয়ার জন্য অনুপ্রাণিত করেন।
    বিস্তারিত বিবরণের জন্য https://pib.gov.in/PressReleasePage.aspx?PRID=1648903 – এই লিঙ্কে ক্লিক করুন।
    
    প্রিন্সিপাল বেঞ্চ অফ আর্মড ফোর্সেস ট্রাইব্যুনাল ভিডিও কনফারেন্সের মাধ্যমে আঞ্চলিক শাখাগুলির সঙ্গে যুক্ত বিভিন্ন বিষয়ের শুনানীর উদ্যোগ গ্রহণ করেছে
    সশস্ত্র বাহিনীর ট্রাইব্যুনালের ১০টি আঞ্চলিক শাখার সঙ্গে যুক্ত বিভিন্ন বিষয়ে ভিডিও কনফারেন্সের মাধ্যমে শুনানী প্রক্রিয়ার সূচনা করেছেন ট্রাইব্যুনালের চেয়ারপার্সন বিচারপতি রাজেন্দ্র মেনন। সশস্ত্র বাহিনীর ট্রাইব্যুনালের প্রিন্সিপাল বেঞ্চ দেশের একমাত্র আদালত, যেখানে গত ৮ই জুন থেকে প্রচলিত পদ্ধতিতে অর্থাৎ সশরীরে আদালতে উপস্থিত হয়ে শুনানী প্রক্রিয়া গ্রহণ করে আসছে। কিন্তু পরিবর্তিত পরিস্থিতির বিষয়টি বিবেচনায় রেখে প্রিন্সিপাল বেঞ্চ যাবতীয় শুনানী ভিডিও কনফারেন্সের মাধ্যমে পরিচালনা করার উদ্যোগ নেয়। এর ফলে, প্রত্যন্ত ও দূরবর্তী অঞ্চলগুলিতে বিভিন্ন নিরাপত্তা সংক্রান্ত বিষয়গুলির শুনানী দ্রুত গ্রহণ করা সম্ভব হয়ে উঠবে। ট্রাইব্যুনালের বিচার-বিভাগীয় সদস্য বিচারপতি মহম্মদ তাহির, প্রশাসনিক বিষয়ক সদস্য অবসরপ্রাপ্ত ভাইস অ্যাডমিরাল পি মুরুগেশন এবং অবসরপ্রাপ্ত লেঃজেঃ টি এ কৃষ্ণণ ভিডিও কনফারেন্সের মাধ্যমে আঞ্চলিক শাখাগুলির বিভিন্ন আবেদনের শুনানী গ্রহণ করবে।
    বিস্তারিত বিবরণের জন্য https://pib.gov.in/PressReleasePage.aspx?PRID=1648761 – এই লিঙ্কে ক্লিক করুন।
    
    যুবসমাজের মধ্যে শিল্পোদ্যোগের মনোভাব গড়ে তোলার আহ্বান জানালেন উপ-রাষ্ট্রপতি
    উপ-রাষ্ট্রপতি শ্রী এম ভেঙ্কাইয়া নাইডু আগামী দিনে ভারতকে আত্মনির্ভর করে তুলতে দেশের যুবসমাজের মধ্যে শিল্পোদ্যোগের মনোভাব গড়ে তোলার আহ্বান জানিয়েছেন। তিনি বলেছেন, আমাদের অবশ্যই দেশের প্রতিটি নাগরিকের মধ্যে যে শিল্প সংক্রান্ত মেধা ও কারিগরি দক্ষতা রয়েছে, তা যথাসম্ভব কাজে লাগাতে হবে এবং আত্মনির্ভর হয়ে ওঠার ক্ষেত্রে স্থানীয় সম্পদের সদ্ব্যবহারের পাশাপাশি, বৃহত্ততর অর্থে মানবজাতির সেবায় ব্রতী হতে হবে। সামাজিক অবস্থার উন্নতি-সাধন এবং ভূমিদান আন্দোলনের ক্ষেত্রে গান্ধীজীর আদর্শ প্রচারে আচার্য বিনোবা ভাবের অবদান নিয়ে এক ওয়েবিনারে শ্রী নাইডু ভাষণ দিচ্ছিলেন। এক সক্ষম ভারত, এক স্বভিমানী ভারত এবং এক আত্মনির্ভর ভারত গঠনের যে স্বপ্ন বিনোবা ভাবে এবং গান্ধীজী রেখেছিলেন, তার পূর্ণ বাস্তবায়নের লক্ষ্যে উপ-রাষ্ট্রপতি বলেন, আত্মনির্ভর হয়ে ওঠার ক্ষেত্রে ভারতের মূল ভাবনার সঙ্গে অতিশয় জাতীয়তাবাদী ও সংরক্ষণবাদিতার কোনও সম্পর্ক নেই। বরং, এর সঙ্গে যুক্ত রয়েছে বিশ্ব কল্যাণে আরও গুরুত্বপূর্ণ অংশীদার হয়ে ওঠার।
    বিস্তারিত বিবরণের জন্য https://pib.gov.in/PressReleasePage.aspx?PRID=1648907 – এই লিঙ্কে ক্লিক করুন।

    

    
    পিআইবি’র আঞ্চলিক কার্যালয় থেকে প্রাপ্ত তথ্য
    
    • চন্ডীগড় : কেন্দ্রশাসিত এই অঞ্চলের প্রশাসক পিজিআইএমইআর চিকিৎসা প্রতিষ্ঠানের নির্দেশককে বলেছেন, নেহরু হাসপাতালে স্বল্প ও স্থিতিশীল শারীরিক অবস্থাসম্পন্ন রোগীদের অন্যত্র চিকিৎসার জন্য পাঠানো যেতে পারে, যাতে গুরুতর অসুস্থ রোগীদের চিকিৎসার জন্য প্রয়োজনীয় সংখ্যায় শয্যা খালি রাখা যায়।
    
    • পাঞ্জাব : কোভিড-১৯ মহামারী ও তৎজনিত লকডাউনের জন্য রাজ্য সরকারের বিপুল রাজস্ব ক্ষতির বিষয়টি উল্লেখ করে রাজ্য মন্ত্রিসভা জটিল এই আর্থিক দূরাবস্থার সময়ে কেন্দ্রীয় সরকারের কাছ থেকে পর্যাপ্ত পরিমাণে ক্ষতিপূরণ দাবি করেছে।
    
    • কেরল : প্রকাশ্য-স্থানে জনসমাগম এড়াতে ওনম উৎসবের সময় রাজ্য সরকার বিশেষ নীতি-নির্দেশিকা জারি করেছে। এই নির্দেশে প্রকাশ্য-স্থানে উৎসব উদযাপন ও জমায়েত না হতে দেওয়ার নির্দেশিকা জারি করেছে। এদিকে আজ দুপুর পর্যন্ত রাজ্যে আরও ৪ জনের মৃত্যুর খবর মেলায় করোনায় মৃতের সংখ্যা বেড়ে ৩০১ হয়েছে। রাজ্যে নিশ্চিতভাবে করোনায় আক্রান্তের সংখ্যা ২২ হাজার ৩৪৪।
    
    • তামিলনাডু : কেন্দ্রশাসিত পন্ডিচেরীতে গত ২৪ ঘন্টায় আরও ৫১১ জন নতুন করে করোনায় আক্রান্ত হয়েছেন এবং ১০ জনের মৃত্যু হয়েছে। এর ফলে, করোনায় আক্রান্তের সংখ্যা বেড়ে হয়েছে ১২ হাজার ৪৩৪, নিশ্চিতভাবে আক্রান্তের সংখ্যা ৪ হাজার ৪৮৩ এবং এখনও পর্যন্ত মৃত্যু হয়েছে ১৯০ জনের। এদিকে তামিলনাডুর বিদ্যালয় শিক্ষা মন্ত্রী রাজ্য সরকারের অবস্থান পুনরায় ব্যাখ্যা করে বলেছেন, নিট পরীক্ষা থেকে তামিলনাডুর ছাত্রছাত্রীদের রেহাই দিতে সরকার বিভিন্ন উদ্যোগ নিয়েছে।
    
    • কর্ণাটক : কর্ণাটক হাইকোর্ট রাজ্য সরকারের কাছে স্বাস্থ্য বহির্ভূত ক্ষেত্রের কর্মীদের জন্য ত্রাণের অর্থ না বাড়ানোর উপযুক্ত কারণ জানতে চেয়েছে। রাজ্যে এখনও পর্যন্ত ২৫ লক্ষ ৮০ হাজারেরও বেশি করোনা নমুনা পরীক্ষা হয়েছে। রাজ্যে করোনায় সুস্থতার ৭০.৪৭ শতাংশ।
    
    • অন্ধ্রপ্রদেশ : কোভিড-১৯ নমুনা পরীক্ষার খরচ কমানোর সিদ্ধান্ত নিয়েছে রাজ্য সরকার। সরকারি হাসপাতাল থেকে নমুনা পরীক্ষাগারগুলিতে পাঠানো পরীক্ষা মাশুল ২ হাজার ৪০০ টাকা থেকে কমিয়ে ১ হাজার ৬০০ টাকা করা হয়েছে। অন্যদিকে, বেসরকারি হাসপাতাল থেকে পাঠানো নমুনা পরীক্ষার খরচ ২ হাজার ৯০০ টাকা থেকে কমিয়ে ১ হাজার ৯০০ টাকা করা হয়েছে। এদিকে রাজ্যে করোনায় আক্রান্তের হার জাতীয় গড় ৮.৫৯ শতাংশের তুলনায় বেড়ে হয়েছে ১১.১৯ শতাংশ।
    
    • তেলেঙ্গানা : রাজ্যে গত ২৪ ঘন্টায় আরও ৮ জনের মৃত্যুর খবর মেলায় করোনায় মৃতের সংখ্যা বেড়ে হয়েছে ৭৮৮। আক্রান্তের সংখ্যা ১ লক্ষ ১৪ হাজার ছাড়িয়েছে এবং নিশ্চিতভাবে করোনায় আক্রান্ত ২৭ হাজার ৬০০ জন। এদিকে চলতি অগাস্ট মাসে করোনায় আক্রান্তের সংখ্যা ৫০ হাজার হবে বলে এক সমীক্ষায় জানা গেছে।
    
    • অরুণাচল প্রদেশ : রাজ্যে বুধবার আরও ১৪৩ জন করোনায় আক্রান্ত হয়েছেন। নিশ্চিতভাবে করোনায় আক্রান্তের সংখ্যা ৯৮৭ এবং সুস্থতার হার ৭২ শতাংশ।
    
    • আসাম : রাজ্যে গতকাল আরও ২ হাজার ১৭৯ জন করোনায় সংক্রমিত হয়েছেন এবং সুস্থ হয়েছেন ২ হাজার ১৪৮ জন। রাজ্যে আক্রান্তের সংখ্যা ৯৬ হাজার ৭৭১। নিশ্চিতভাবে করোনায় আক্রান্ত হয়েছেন ১৯ হাজার ৫৩২ জন। মৃত্যু হয়েছে ২৭৪ জনের।
    
    • মণিপুর : রাজ্যে আরও ১৪১ জন করোনায় আক্রান্ত হয়েছেন। নিশ্চিতভাবে করোনায় আক্রান্তের সংখ্যা ১ হাজার ৭৩১ এবং সুস্থতার হার ৬৮ শতাংশ।
    
    • মিজোরাম : রাজ্যে আজ ৫০০টিরও বেশি গ্রাম পরিষদ এবং ৭০টিরও বেশি স্থানীয় পরিষদের নির্বাচন অনুষ্ঠিত হয়েছে। এদিকে করোনায় আক্রান্তের সংখ্যা বেড়ে ৯৭৪ হয়েছে। নিশ্চিতভাবে করোনায় আক্রান্তের সংখ্যা ৪৯৯।
    
    • নাগাল্যান্ড : নতুন করে কোভিড-১৯ সংক্রমণের খবর মেলায় কোহিমায় আরও ৭টি এলাকা সীল করে দেওয়া হয়েছে। ভারতীয় স্টেট ব্যাঙ্ক বুধবার রাজ্য স্বাস্থ্য ও পরিবার কল্যাণ দপ্তর এবং রাজ্য পুলিশ দপ্তরকে ৩টি করে ভেন্টিলেটর দান করেছে। এর আগে স্টেট ব্যাঙ্ক রাজ্য সরকারকে ৫০০টি পিপিই কিট দান করেছে।
    
    • সিকিম : রাজ্যে আরও ৫৬ জনের সংক্রমণের খবর মেলায় নিশ্চিতভাবে করোনায় আক্রান্তের সংখ্যা ৩৮৮ হয়েছে। সুস্থ হয়েছেন ১ হাজার ১৫১ জন।
    
    • মহারাষ্ট্র : রাজ্যে গতকাল এ যাবৎ একদিনে সর্বাধিক ১৪ হাজার ৮৮৮ জন নতুন করে আক্রান্ত হওয়ায় করোনায় সংক্রমিত ব্যক্তির সংখ্যা ৭ লক্ষ ১৮ হাজার ছাড়িয়েছে। রাজ্যে নিশ্চিতভাবে করোনায় আক্রান্তের সংখ্যা ১ লক্ষ ৭২ হাজার। রাজ্যের মুখ্যমন্ত্রী জানিয়েছেন, মুম্বাইয়ে করোনা সংক্রমণ ঠেকাতে ‘চেজ দ্য ভাইরাস’ কৌশল গ্রহণ করা হয়েছিল। এবার এই একই কৌশল রাজ্যের অন্যান্য অংশেও কার্যকর করা হবে।
    
    • গুজরাট : রাজ্যে গত ২৪ ঘন্টায় আরও ১ হাজার ১৯৭ জনের সংক্রমণের খবর মেলায় করোনায় আক্রান্তের সংখ্যা বেড়ে ৯০ হাজার ছাড়িয়েছে। সুস্থতার হার বেড়ে হয়েছে ৮০.২২ শতাংশ। নিশ্চিতভাবে করোনায় আক্রান্তের সংখ্যা ১৪ হাজার ৮৮৪।
    
    • রাজস্থান : রাজ্যে উপাসনালয়গুলি সর্বসাধারণের জন্য আগামী ৭ই সেপ্টেম্বর থেকে খুলে দেওয়া হবে। মুখ্যমন্ত্রীর পৌরহিত্যে গতকাল এক পর্যালোচনা বৈঠকে এই সিদ্ধান্ত নেওয়া হয়েছে। তবে, উপাসনালয়গুলি খুলে দেওয়া হলেও সামাজিক দূরত্ববিধি কঠোরভাবে মেনে চলতে হবে। রাজ্যে নিশ্চিতভাবে করোনায় আক্রান্তের সংখ্যা ১৪ হাজার ৬৪৬।
    
    • ছত্তিশগড় : রাজ্য সরকার আজ থেকে আন্তঃরাজ্য গণপরিবহণ পরিষেবা পুনরায় শুরু করার অনুমতি দিয়েছে। সেই সঙ্গে, অল ইন্ডিয়া ট্যুরিস্ট পার্মিটের আওতায় সমস্ত যানবাহন যাতায়াতের অনুমতি দেওয়া হয়েছে। রাজ্য সরকারের পক্ষ থেকে বলা হয়েছে, এ ধরনের যানবাহন যাতায়াতের জন্য কোনও ই-পাস প্রয়োজন হবে না। তবে, প্রত্যেক যাত্রীর যোগাযোগের বিস্তারিত বিবরণ সংশ্লিষ্ট জেলা কর্তৃপক্ষগুলিকে জানাতে হবে।
    
    • গোয়া : রাজ্যে গতকাল করোনায় আক্রান্তের সংখ্যা ১৫ হাজার ছাড়িয়েছে। গোয়াই হ’ল দেশের প্রথম রাজ্য, যেখানে মোট জনসংখ্যার ১ শতাংশ মারণ এই ভাইরাসের শিকার হয়েছেন। উল্লেখ করা যেতে পারে, রাজ্যটি এপ্রিল ও মে মাসে সম্পূর্ণ করোনা মুক্ত থাকলেও জুন থেকে অগাস্ট পর্যন্ত সময়ে ১৫ হাজার ২৭ জন করোনায় আক্রান্ত হয়েছেন।


    CG/BD/SB

    
    
    (Release ID: 1649068) Visitor Counter : 3
    
    
      Read this release in: Punjabi , English , Urdu , Hindi , Marathi , Assamese , Manipuri , Gujarati , Telugu , Malayalam