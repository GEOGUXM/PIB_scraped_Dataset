      ক্ষুদ্র, অতিক্ষুদ্রওমাঝারিশিল্পমন্ত্রক

      দক্ষ মানবসম্পদ দেশকে উৎপাদন কেন্দ্র হিসাবে গড়ে তুলবে : শ্রী নীতিন গড়করি
      Posted On: 31 AUG 2020 3:37PM by PIB Kolkata


    নয়াদিল্লি, ৩১ অগাস্ট, ২০২০


    

    কেন্দ্রীয় অতিক্ষুদ্র, ক্ষুদ্র ও মাঝারি শিল্পোদ্যোগ মন্ত্রী শ্রী নীতিন গড়করি আজ ভিডিও কনফারেন্সের মাধ্যমে রাজস্থানের আলোয়াড় জেলার ভিয়ান্ডি-তে একটি প্রযুক্তি কেন্দ্রের উদ্বোধন করেছেন। প্রধানমন্ত্রীর আত্মনির্ভর ভারত গড়ে তোলার প্রসঙ্গ উল্লেখ করে মন্ত্রী বলেছেন, দেশের উৎপাদন ক্ষেত্র থেকে মোট অভ্যন্তরীণ উৎপাদনের ২২-২৪ শতাংশ আসে। তিনি জানান, বর্তমানে ১৫টি নতুন প্রযুক্তি কেন্দ্র গড়ে তোলা হচ্ছে। এছাড়াও, আরও ১৮টি প্রযুক্তি কেন্দ্রের মানোন্নয়ন ঘটানো হবে। এর মধ্য দিয়ে দক্ষ মানবসম্পদ সৃষ্টি হবে। শ্রী গড়করি আরও জানান, এই প্রযুক্তি কেন্দ্রগুলি সংশ্লিষ্ট এলাকায় উন্নয়নের কারণ হয়ে দাঁড়াবে। তিনি রাজ্য সরকারগুলিকে এই কেন্দ্র তৈরি করতে প্রয়োজনীয় জমি সহ অন্যান্য লজিস্টিক সহায়তার আহ্বান জানিয়েছেন। মন্ত্রী বলেছেন, আইটিআই, পলিটেকনিক, ইঞ্জিনিয়ারিং কলেজ সহ বিভিন্ন প্রতিষ্ঠানের পরিকাঠামো ব্যবহার করে যুবক-যুবতীদের দক্ষতা বাড়ানো উচিৎ।


    
    দপ্তরের প্রতিমন্ত্রী শ্রী প্রতাপ চন্দ্র সারেঙ্গী বলেছেন, কোভিড-১৯ মহামারীর ফলে দেশে বর্তমানে অর্থনৈতিক সঙ্কট দেখা দিয়েছে। আত্মনির্ভর ভারতের স্বপ্ন পূরণে এই কেন্দ্রগুলি উৎপাদন এবং কর্মসংস্থানের সুযোগ বাড়াবে।


    
    দপ্তরের সচিব শ্রী এ কে শর্মা বলেছেন, এই কেন্দ্রগুলি অতিক্ষুদ্র, ক্ষুদ্র ও মাঝারি শিল্পোদ্যোগ সহ বিভিন্ন শিল্প সংস্থাকে সিএনসি মেশিন, ত্রিমাতৃক নির্মাণ শিল্প, লেজার ও আল্ট্রা-সোনিক মেশিন, রোবোটিক্স সহ অত্যাধুনিক প্রযুক্তি ব্যবহারে সাহায্য করবে। অনুষ্ঠানে রাজস্থানের শিল্প মন্ত্রী শ্রী প্রসাদিলাল মীনা, স্থানীয় সাংসদ শ্রী মহন্ত বালকনাথ সহ বিশিষ্ট ব্যক্তিরা উপস্থিত ছিলেন।


    

    CG/CB/SB

    
    
    (Release ID: 1650071) Visitor Counter : 3
    
    
      Read this release in: English , Urdu , Hindi , Marathi , Assamese , Manipuri , Odia , Tamil , Telugu