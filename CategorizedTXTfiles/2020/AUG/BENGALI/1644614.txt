      শিল্পওবাণিজ্যমন্ত্রক

      ব্যবসায়ীদের মেক-ইন-ইন্ডিয়া পণ্যের বিষয়ে ক্রেতাদের সচেতন করে তোলার আহ্বান শ্রী পীযূষ গোয়েলের; ব্যবসায়ীরা লকডাউনের সময় প্রশংসনীয় কাজ করেছেন জানালেন কেন্দ্রীয় মন্ত্রী
      Posted On: 09 AUG 2020 2:29PM by PIB Kolkata


    নতুন দিল্লি, ৯ আগষ্ট, ২০২০


    

    কেন্দ্রীয় বাণিজ্য, শিল্প ও রেল মন্ত্রী শ্রী পীযূষ গোয়েল ব্যবসায়ীদের আত্মনির্ভর ভারত অভিযান সম্পর্কে প্রচারের জন্য আহ্বান জানিয়েছেন। জাতীয় বাণিজ্য দিবস উপলক্ষে আজ ব্যবসায়ী সম্প্রদায়ের সঙ্গে এক ভার্চুয়াল আলাপচারিতায় তিনি মেক-ইন-ইন্ডিয়া পণ্যের বিষয়ে ক্রেতাদের সচেতন করে তোলার কথা তুলে ধরেন। বন্ধুত্বপূর্ণ সম্পর্ক নেই, এমন দেশগুলি থেকে নিম্নমানের পণ্য আমদানি বিষয়ে অসাধু ব্যবসায়ীদের প্রতি সতর্ক থাকার পরামর্শ দেন তিনি।


    
    শ্রী গোয়েল বলেন, আত্মনির্ভর ভারত অভিযানে দেশের ব্যবসায়ীরা উপকৃত হবেন। এতে ভারতের উৎপাদিত উচ্চ মানের পণ্যের সংখ্যা যেমন বাড়বে তেমনি দামও কমবে। আন্তর্জাতিক বাজারে ভারতের পণ্যগুলি আরও প্রতিযোগী হয়ে উঠবে বলেও তিনি জানান। কেন্দ্রীয় মন্ত্রী আরও বলেন, এই উদ্যোগ গ্রহণের ফলে কর্মসংস্থানের সুযোগ তৈরি হবে, মানুষের ক্রয় ক্ষমতা আরও বাড়বে। সরকার ইতিমধ্যেই বেশ কিছু পণ্য সামগ্রী আমদানির ওপর নিষেধাজ্ঞা জারি করেছে, কারণ এই সমস্ত পণ্য সামগ্রী দেশেই তৈরি করা যায়। যেমন ধূপ কাঠি, খেলাধুলো সরঞ্জাম, টিভি, টেলিফোন, টায়ার ইত্যাদি। এতে প্রায় ১০ লক্ষ কোটি টাকার আমদানি সাশ্রয় হবে এবং দেশীয় উৎপাদিতপণ্যগুলি জায়গা করে নিতে পারবে। তিনি ব্যবসায়ীদের প্রধানমন্ত্রী ‘ভোকাল ফর লোকাল’ শ্লোগানকে এগিয়ে নিয়ে যাওয়ার আহ্বান জানান।


    
    কেন্দ্রীয় মন্ত্রী বলেন, কোভিড মহামারীর সময়ে ব্যবসায়ীদের ভূমিকা বিশেষ প্রশংসনীয়। বিশেষত লকডাউনের সময় দেশের প্রতিটি প্রান্তে সময় মতো প্রয়োজনীয় পণ্য সরবরাহের ক্ষেত্রে ব্যবসায়ীরা উল্লেখযোগ্য অবদান রেখেছেন। তিনি বলেন, এই কঠিন সময়ে ব্যবসায়ীরা যে গুরুত্বপূর্ণ ভূমিকা পালন করেছেন সেই বিষয়টি নজরে রেখেছেন প্রধানমন্ত্রী এবং মন-কি-বাত এর অনুষ্ঠানে সে কথা উল্লেখ করেছেন। শ্রী গোয়েল বলেন ব্যবসায়ী, ক্রেতা এবং উৎপাদকদের মধ্যে একটি সেতুবন্ধন গড়ে তোলা প্রয়োজন।


    
    কেন্দ্রীয় মন্ত্রী দেশের বিভিন্ন প্রান্তের ব্যবসায়ীদের কাছ থেকে পরামর্শ সংগ্রহের জন্য একটি কমিটি গঠনের আহ্বান জানান। তিনি বলেন, তাদের কাছ থেকে সুনির্দিষ্ট সুপারিশ নেবে সরকার এবং সেগুলিকে গুরুত্ব দিয়ে বিবেচনা করা হবে। অনলাইনে ব্যবসায়িক অনুমতি প্রদান, অর্থ জমা, অনুমতি পত্রের মেয়াদ বাড়ানো ইত্যাদি ক্ষেত্রে একাধিক পদক্ষেপ গ্রহণ করেছে সরকার। শ্রী গোয়েল ব্যবসায়ীদের আশ্বাস দিয়ে জানিয়েছেন, খুব শীঘ্রই একটি 'জাতীয় ব্যবসায়ী কল্যাণ পর্ষদ' গঠন করা হবে। ব্যবসায়ীদের কাছে কর্মরত কর্মীদের পেনশন প্রকল্পের আওতায় অন্তর্ভুক্ত করার আবেদন জানিয়েছেন তিনি।


    

    CG/SS/SKD

    
    
    (Release ID: 1644614) Visitor Counter : 13
    
    
      Read this release in: English , Urdu , Marathi , Hindi , Manipuri , Punjabi , Tamil , Telugu