      पंतप्रधान कार्यालय

      मा. पंतप्रधान श्री नरेंद्र मोदी यांनी आज दिनांक 30 ऑगस्ट 2020 रोजी आकाशवाणीवरून देशाच्या नागरिकांना "मन कि बात' द्वारे केलेले संबोधन
      Posted On: 30 AUG 2020 12:44PM by PIB Mumbai


    माझ्या प्रिय देशवासियांनो , नमस्कार ! साधारणपणे या काळात सण - उत्सव येतात . ठिकठिकाणी मेळे भरतात , धार्मिक पूजा - पाठ केले जातात . कोरोनाच्या या संकटकाळामध्ये लोकांमध्ये उमंग आहे , उत्साहही आहे आणि त्याचबरोबर सगळीकडे दिसणा - या शिस्तीचाही आपल्या सर्वांच्या मनाला वेगळाच स्पर्श जाणवतोय . अगदी सरसकट पाहिल्यानंतर जे जाणवते ते म्हणजे , नागरिकांना आपल्या जबाबदारीचे , दायित्वाचे भान आले आहे . लोक आपली काळजी घेत आहेत , त्याचप्रमाणे रोजची कामे करीत आहेत आणि ते करताना दुस - यांना त्रास होवू नये , असेही त्यांना वाटतेय . देशामध्ये होत असलेल्या प्रत्येक कार्यक्रमामध्ये संयम आणि साधेपणाचे यंदा दर्शन होत आहे , हे अभूतपूर्व आहे . अनेक ठिकाणी तर गणेशोत्सवही ऑनलाइन साजरा केला जात आहे . बहुतांश ठिकाणी पर्यावरणस्नेही गणेशाच्या प्रतिमा स्थापन करण्यात आल्या आहेत . मित्रांनो , अगदी बारकाईने पाहिलं , तर एक गोष्ट तुम्हा सर्वांच्या लक्षात आली असेल , ती म्हणजे - आपले सण आणि पर्यावरण या दोन्हींमध्ये एक दृढ नाते आहे . आपल्या प्रत्येक सण - उत्सवाचा आनंद निसर्गाच्या सानिध्यात जास्त मिळतो असा संदेश एकीकडे दिला जातो . आणि दुसरीकडे , आपले सगळे सण - उत्सव हे निसर्गाच्या रक्षणासाठीच साजरे केले जातात . ज्याप्रमाणे बिहारमधल्या पश्चिमी चंपारणमध्ये अगदी युगांयुगांपासून थारू आदिवासी समाजाचे लोक 60 तासांचा लॉकडाउन अगदी त्यांच्याच शब्दात सांगायचं तर ‘60 घंटे का बरना ’ चे पालन करतात . निसर्गाच्या रक्षणासाठी थारू समाजाने ‘ बरना ’ पाळणे आपल्या परंपरेचा भाग बनवले आहे . आणि ही परंपरा ती मंडळी युगांपासून पाळत आहेत . या काळामध्ये गावामध्ये कोणी येत नाही . कोणी आपल्या घरामधून बाहेर पडत नाही . जर कोणी घराबाहेर पडले किंवा बाहेरून कोणी आले आणि लोकांनीही दैनंदिन कामकाज केले तर नवीन रोपांना - झाडांना नुकसान होवू शकते , असं हे लोक मानतात . ‘ बरना ’ च्या प्रारंभी आपले सर्व आदिवासी बंधू - भगिनी एकत्र जमतात , मोठ्या प्रमाणावर पूजा - पाठ करतात आणि ज्यावेळी बरना समाप्ती होते त्यावेळी मोठ्या उत्साहात परंपरागत आदिवासी गीत , संगीत , नृत्य यांचा कार्यक्रम करतात .


    मित्रांनो , या दिवसात ओणमचा सणही मोठ्या उत्साहात साजरा केला जात आहे . हा सण चिणगम महिन्यात येतो . या काळात लोक काही ना काही नवीन खरेदी करतात , आपल्या घरांची सजावट करतात , पक्क्लम बनवतात , ओणम - सादियाचा आनंद घेतात . वेगवेगळे खेळ , स्पर्धांचे आयोजनही केले जाते . ओणमचा उत्साह , आता दूर - सुदूर अगदी परदेशांमध्येही पोचला आहे . अमेरिका असो , यूरोप असो किंवा आखाती देश असो ; ओणमचा उत्साह सगळीकडे पहायला मिळतोच . ओणम आता एक आंतरराष्ट्रीय सण बनत आहे .


    मित्रांनो , ओणम आपल्या कृषी क्षेत्राशी निगडीत सण आहे . आपल्या ग्रामीण अर्थव्यवस्थेच्या नवीन वर्षाच्या प्रारंभाचा हा काळ असतो . शेतकरी बांधवांच्या शक्तीवरच आपले जीवन , आपला समाज चालतो . शेतकरी बांधवांच्या परिश्रमामुळेच आमचे सण - समारंभ रंगबिरंगी बनतात . आमच्या या अन्नदात्याला , बळीराजाच्या जीवनदायिनी शक्तीला तर वेदांमध्येही अतिशय गौरवपूर्ण पद्धतीने वंदन केले आहे .


    ऋग्वेदामध्ये एक मंत्र आहे -


    अन्नानां पतये नमः क्षेत्राणाम पतये नमः ।


    याचा अर्थ असा आहे की , अन्नदाता , तुला वंदन आहे , शेती करणा - याला नमस्कार असो .


    आमच्या शेतकरी बांधवांनी कोरोनाच्या या कठिण परिस्थितीमध्येही आपली क्षमता सिद्ध केली आहे . आपल्या देशामध्ये यंदा खरीपाच्या पेरण्यांमध्ये गेल्यावर्षीच्या तुलनेत सात टक्के वाढ झाली आहे . धानच्या रोपणीमध्ये जवळपास 10 टक्के , डाळींच्या पेराक्षेत्रामध्ये जवळपास 5 टक्के आणि इतर अन्नधान्याच्या पेरणीत जवळपास 3 टक्के , तेलबियांच्या क्षेत्रात जवळपास 13 टक्के , कपासमध्ये जवळपास 3 टक्के जास्त पेरणी झाली आहे . यासाठी मी देशातल्या सर्व शेतकरी बांधवांचे अभिनंदन करतो , त्यांच्या परिश्रमाला वंदन करतो .


    माझ्या प्रिय देशवासियांनो , कोरोनाच्या या कालखंडामध्ये अनेक आघाड्यांवर देश लढतोय . त्याचबरोबर अनेक वेळा मनात असाही प्रश्न उपस्थित होतो की , इतक्या दीर्घ काळापर्यंत घरामध्ये राहून माझी छोटी - छोटी बालमित्रमंडळी वेळ कसा घालवत असतील ? या प्रश्नाला उत्तर शोधायचा प्रयत्न केला आहे . गांधीनगरची ‘ चिल्ड्रेन युनिव्हर्सिटी ’ मुलांसाठी आगळे - वेगळे प्रयोग करते . भारत सरकारचे महिला आणि बाल विकास मंत्रालय , शिक्षण मंत्रालय , सूक्ष्म - लघु आणि मध्यम उद्योग मंत्रालय या सर्वांच्या सहकार्याने मिळून आम्ही मुलांसाठी नेमके काय करता येईल , यावर विचार मंथन केले , चिंतन केले . माझ्यासाठी हे करणे अतिशय सुखद होते . लाभकारीही होते . कारण या प्रक्रियेतून मलाही काहीतरी नवीन माहिती मिळाली , नवं शिकण्याची संधी मिळाली .


    मित्रांनो , आमच्या चिंतनाचा विषय होता - मुलांची खेळणी , मुलांच्या खेळांच्या वस्तू आणि विशेषतः भारतीय खेळ . आम्ही या गोष्टींवर मंथन केले . भारतातल्या मुलांना नवनवीन खेळणी कशी मिळू शकतील , खेळणी उत्पादन करण्यामध्ये भारत एक मोठे केंद्र कसे बनू शकेल , यावर आम्ही विचार मंथन केले . ‘ मन की बात ’ ऐकत असलेल्या मुलांच्या माता - पित्यांची मी आधीच क्षमा मागतो . कारण कदाचित आताची ही ‘ मन की बात ’ ऐकल्यानंतर खेळण्यांविषयीची नवीन मागणी येवू शकते आणि त्यांना एक नवीन काम लागू शकते .


    मित्रांनो , कोणतेही खेळणे हे मुलांची अॅक्टिव्हिटी वाढवणारे असते . तसेच खेळणे आपल्या आकांक्षांना पंख लावणारेही असते . खेळणे केवळ मन रमवणारे किरकोळ साधन नाही . एखाद्या खेळण्यामुळे मन तयार होते , मुलांच्या मनामध्ये ध्येय निर्माण करण्याचे कामही होते . मुलांच्या खेळण्यांविषयी गुरूदेव रवींद्रनाथ टागोर यांनी म्हटलेले मी कुठंतरी वाचले आहे . टागोर म्हणाले होते की , जे खेळणे अपूर्ण आहे , ते सर्वात चांगले , उत्कृष्ट खेळणे असते . जे खेळणे अपूर्ण आहे आणि ते खेळणे मुलांनी मिळून खेळत - खेळत पूर्ण केले पाहिजे . गुरूदेव टागोर यांनी म्हटले होते की , ज्यावेळी ते लहान होते , त्यावेळी ते स्वतःच्या कल्पनेने , घरामध्येच असलेले सामान घेवून आपल्या मित्रमंडळींच्याबरोबर खेळणी आणि खेळ तयार करीत होते . परंतु , एक दिवस त्या बाळगोपाळांच्या मौज - मस्तीच्या क्षणांमध्ये मोठी मंडळी दाखल झाली . त्यांच्यातल्याच एका दोस्ताने एक मोठे आणि सुंदर , विदेशी खेळणे खेळण्यासाठी आणले . मित्र ते खेळणे घेवून ऐटीत मिरवत होता . त्यामुळं आता सर्व मित्रांचे लक्ष खेळामध्ये राहिलेच नाही तर त्या विदेशी खेळण्याकडे होते . प्रत्येकाच्या दृष्टीने खेळातली मौज संपली होती आणि ते खेळणे मात्र सर्वांना आकर्षित करीत होते . जो मुलगा कालपर्यंत अगदी सर्वांमध्ये मिळून मिसळून खेळत होता , सर्वांच्यामध्ये रहात होता , खेळामध्ये अगदी रममाण होत होता , तो मुलगा सर्वांपासून आता दूर राहू लागला . विदेशी खेळणे जवळ असलेल्या मुलाच्या मनात , एक प्रकारे इतर मुलांविषयी भेदाचा भाव निर्माण झाला . महागडे खेळणे आणण्यामध्ये काही विशेष नव्हते , तसंच त्यामध्ये शिकण्यासारखंही काही नव्हतं . फक्त एक आकर्षक रूप त्या खेळण्याचं होतं . त्या आकर्षक खेळण्याने एका उत्कृष्ट मुलाला कुठंतरी दाबून टाकलं , लपवून टाकलं , अगदी मलूल बनवून टाकलं . या खेळण्याने धनाचा , संपत्तीचा , मोठेपणाचा , बडेजाव यांचे प्रदर्शन तर केलं होतंच परंतु त्या मुलाची निर्मिती क्षमता , सर्जकता संपुष्टात आणली . निर्मितीच्या प्रक्रियेला मिळणारे प्रोत्साहनच थांबवले होते . म्हणजे खेळणे मिळाले परंतु खेळ मात्र संपुष्टात आला होता . त्यामुळे मुलाचे खेळातून उमलणेही कुठं तरी हरवून गेले . म्हणूनच गुरूदेव म्हणत होते की , मुलांना त्यांचे बालपण जगता यावे , असे खेळणे हवे आहे , मुलांमधल्या सर्जकतेला वाव देणारे खेळणे असले पाहिजे . मुलांच्या जीवनातल्या वेगवेगळ्या पैलूंवर खेळण्यांचा प्रभाव पडत असतो . याविषयी राष्ट्रीय शैक्षणिक धोरण निश्चित करतानाही खूप लक्ष देण्यात आले आहे . खेळ - खेळताना शिकणे , खेळणी - खेळ बनविण् ‍ यास शिकणे , ज्या ठिकाणी खेळणी बनवली जातात , त्या स्थानांना भेट देणे , या सर्व गोष्टींचा अभ्यासक्रमामध्ये समावेश करण्यात आला आहे .


    मित्रांनो , आपल्या देशामध्ये स्थानिक खेळण्यांची अतिशय समृद्ध परंपरा आहे . अनेक प्रतिभाशाली आणि कुशल कलाकार आहेत , ही मंडळी अतिशय सुंदर खेळणी बनविण्यात पारंगत आहेत . भारताच्या काही भागामध्ये ‘ टॉय क्लस्टर ’ म्हणजेच ‘ खेळणी केंद्र ’ म्हणूनही विकसित करण्यात येत आहेत . कर्नाटकमध्ये रामनगरममध्ये चन्नापटना , आंध्र प्रदेशातल्या कृष्णा इथं कोंडापल्ली , तामिळनाडूतल्या तंजौर , आसाममध्ये धुबरी , उत्तर प्रदेशात वाराणसी , अशी अनेक ठिकाणांची नावे घेता येतील . जागतिक स्तरावर खेळणी उद्योगाची उलाढाल सात लाख कोटींपेक्षाही जास्त आहे , हे जाणून आपल्या सर्वांना नवल वाटेल . या सात लाख कोटींमध्ये भारताचा हिस्सा अतिशय कमी आहे . आता आपण विचार करा , ज्या देशाकडे इतकी समृद्ध परंपरा आहे , विविधता आहे , युवा लोकसंख्या आहे , तरीही खेळण्यांच्या बाजारपेठेत आपली भागीदारी अतिशय कमी आहे , ही चांगली गोष्ट वाटते का ? नक्कीच नाही . हे ऐकूनही आपल्याला चांगले वाटणार नाही . मित्रांनो , असं आहे पहा , खेळणी उद्योग अतिशय व्यापक आहे . गृह उद्योग असो , लहान आणि छोटा उद्योग असो , एमएसएमई असो , त्याच्या जोडीला मोठे उद्योग आणि खाजगी उद्योगांच्या क्षेत्रांमध्ये येतात . सर्वांना पुढे जाण्यासाठी देशात सर्वांनी मिळून प्रयत्न , परिश्रम केले पाहिजेत . आता ज्याप्रमाणे आंध्र प्रदेशातल्या विशाखापट्टणममध्ये सी . व्ही . राजू आहेत , त्यांच्या गावातले एति - कोप्पका खेळणे , एकेकाळी अतिशय प्रचलित होते . या खेळण्याचे खास वैशिष्ट म्हणजे , ही खेळणी लाकडापासून बनविली जात होती . आणखी एक गोष्ट म्हणजे , या खेळण्यामध्ये आपल्याला कुठंही कोणत्याही प्रकारचा अँगल म्हणजेच कोन मिळत नाही . हे खेळणे सर्व बाजूंनी गोलाकार होती . त्यामुळे मुलांना खेळणे हाताळताना लागण्याची , इजा होण्याचीही शक्यता नव्हती . सी . व्ही राजू यांनी एति - कोप्पका खेळण्यासाठी , आता आपल्या गावातल्या कलाकारांना मदतीला घेवून एक नवीन मोहीमच सुरू केली आहे . सर्वात उत्तम दर्जाचे एति - कोप्पका खेळणे बनवून सी . व्ही . राजू यांनी स्थानिक खेळण्याला पुन्हा एकदा प्रतिष्ठा प्राप्त करून दिली आहे . खेळण्यांच्याबरोबरच आपण दोन गोष्टी करू शकतो - आपल्या गौरवशाली भूतकाळाला पुन्हा आपल्या जीवनात आणू शकतो आणि आपले स्वर्णिम भविष्यही निर्माण करू शकतो . मी आपल्या स्टार्ट - अप मित्रांना , आपल्या नव उद्योजकांना सांगू इच्छितो की , ‘ टीम अप फॉर टॉइज ’ - चला , सर्वजण मिळून खेळणी बनवूया ! आता सर्वांसाठी ‘ लोकल ’- स्थानिक खेळण्यासाठी ‘ व्होकल ’ होण्याचा हा काळ आहे . चला , आपल्या छोट्या दोस्तांसाठी , काही नवीन प्रकारची , उत्तम दर्जाची खेळणी आपण बनवू या . ज्या खेळण्यामुळे मुलांचे बालपण समृद्ध होवून ती अधिक उमलून येईल , अशी खेळणी हवी आहेत . आपल्या पर्यावरणाला अनुकूल ठरतील , अशीच खेळणी आपण बनविणार आहोत .


    मित्रांनो , याचप्रमाणे , आता संगणक आणि स्मार्टफोन यांच्या युगामध्ये कॉम्प्यूटर गेम्स खूप लोकप्रिय आहेत . हे खेळ मुलं तर खेळतातच आणि प्रौढही खेळत आहेत . परंतु या खेळांची जी थीम म्हणजे मूळ संकल्पना असते ती , बहुतांशी बाहेरची असते . आपल्या देशामध्ये कितीतरी कल्पना आहेत , कितीतरी संकल्पना आहेत , आपला इतिहास अतिशय समृद्ध आहे , मग आपण यांचा विचार करून असे कॉम्प्यूटर गेम्स तयार करू शकतो का ? देशातल्या युवा मंडळींमध्ये असलेल्या प्रतिभेला माझे आवाहन आहे , आपणही असेच गेम्स भारतामध्ये बनवावेत आणि भारतीय संकल्पनेवर हे खेळ असावेत . असं म्हणतात की , ‘ लेट द गेम्स बिगीन ’ ! चला तर मग , खेळ सुरू करू या !!


    मित्रांनो , आत्मनिर्भर भारत अभियानामध्ये आभासी खेळ असो खेळण्यांचे क्षेत्र असो , सर्वांनी अतिशय महत्वपूर्ण भूमिका बजावली पाहिजे आणि ही एक संधीही आहे . आजपासून शंभर वर्षांपूर्वी म्हणजे ज्यावेळी असहकाराचे आंदोलन सुरू झाले , त्यावेळी गांधीजींनी लिहिले होते की , - ‘‘ असहकार आंदोलन , देशवासियांमध्ये आत्मसन्मान आणि आपल्यामधल्या शक्तीचा परिचय करण्यासाठी एक प्रयत्न आहे .’’


    आज , ज्यावेळी आपण देशाला आत्मनिर्भर बनविण्याचा प्रयत्न करीत आहोत , त्यावेळी आपण सर्वांनी पूर्ण आत्मविश्वासाने पुढे जायचे आहे . प्रत्येक क्षेत्रामध्ये देशाला आत्मनिर्भर बनवायचे आहे . असहकार आंदोलनाच्या रूपातून ते बीजारोपण झाले होते , त्याला आता , आत्मनिर्भर भारताच्या वटवृक्षामध्ये परिवर्तित करण्याची आपल्या सर्वांची जबाबदारी आहे .


    माझ्या प्रिय देशवासियांनो , भारतीयांच्या नवसंकल्पना आणि पर्याय देण्याची क्षमता अतिशय कौतुकास्पद आहे . आणि ज्यावेळी समर्पण भाव असेल , संवेदना असेल , तर ही एक - असीम शक्ती बनते . या महिन्याच्या प्रारंभीच , देशातल्या युवकांच्या समोर एक ‘ अप्लिकेशन इनोव्हेशन चॅलेंज ’ ठेवण्यात आले होते . या आत्मनिर्भर भारत अॅप नवसंकल्पना आव्हानाला आपल्या युवकांनी अतिशय उत्साहाजनक प्रतिसाद दिला . जवळपास सात हजार प्रवेशिका आल्या . त्यामध्ये जवळपास दोन तृतीयांश अॅप्स दुस - या आणि तिस - या श्रेणीतल्या शहरांमधल्या युवकांनी बनवले आहेत . हा आत्मनिर्भर भारतासाठी , देशाच्या भविष्यासाठी एक शुभ संकेत आहे . आत्मनिर्भर अॅप इनोव्हेशन चॅलेंजचा निकाल पाहून तुम्ही सर्वजण नक्कीच प्रभावित होणार आहे . अनेक प्रकारे तपासणी - पडताळणी केल्यानंतर वेगवेगळ्या वर्गांमध्ये जवळपास दोन डझन अॅप्सना पुरस्कारही देण्यात आले आहेत . आपण सर्वांनी या अॅप्सची माहिती घ्यावी आणि जरूर त्यांच्याशी जोडले जावे . कदाचित आपल्याला असे नवीन , वेगळे , उपयुक्त अॅप बनविण्याची प्रेरणा मिळू शकेल . यामध्येच एक अॅप आहे - कुटुकी ! हे लहान मुलांच्या शिक्षणासाठी अॅप आहे . लहान मुलांशी संवाद साधणारे अॅप आहे . त्यामध्ये गाणी आणि कथा यांच्या माध्यमातून गप्पागोष्टी करीत मुलांना गणित आणि विज्ञान हे विषयातले खूप काही शिकवले जाते . यामध्ये अॅक्टिव्हिटी आहे , खेळही आहे . याचप्रमाणे एक मायक्रो ब्लॉगिंग प्लॅटफॉर्मचेही अॅप आहे . त्याचे नाव आहे ‘ कूकू ’ यामध्ये आपण आपल्या मातृभाषेमध्ये मजकूर , व्हिडिओ आणि ऑडिओ यांच्या माध्यमातून आपल्याला काय सांगायचे आहे , ते मांडू शकतो . संवादही साधू शकतो . याचप्रमाणे चिंगारी अॅपही युवा वर्गामध्ये चांगलेच लोकप्रिय होत आहे . एक अॅप आहे - ‘ आस्क सरकार ’ यामध्ये चॅट बोटच्या माध्यमातून तुम्ही संवाद साधू शकता आणि कोणत्याही सरकारी योजनेविषयी माहिती जाणून घेवू शकता . मजकूर , ऑडिओ आणि व्हिडिओ , या तीनही प्रकारांमध्ये ही माहिती मिळू शकते . हे अॅप आपल्याला खूप मदत करू शकते . आणखी एक अॅप आहे - स्टेप सेट गो . हे फिटनेस अॅप आहे . आपण नेमके किती चाललो , किती कॅलरीज बर्न झाल्या , यांचा सगळा हिशेब हे अॅप ठेवते . आपल्याला तंदुरूस्त राहण्यासाठी प्रोत्साहन देण्याचे कामही अॅप करते . ही स्पर्धा जिंकणारी अशी अनेक अॅप्स आहेत . इथं मी काही उदाहरणे दिली आहेत . काही व्यावसायिक अॅप्स आहेत . गेम्सचे अॅप आहे . यामध्ये ‘ इज इक्वल टू ’, ‘ बुक्स अँड एक्सपेंन्स ’, ‘ जोहो ’, ‘ वर्कप्लेस , एफटीसी टॅलेन्ट , आपण सर्वांनी याविषयी नेटवर सर्च करावे , तुम्हांला खूप माहिती मिळेल . आपणही असे अॅप बनविण्यासाठी पुढे यावे . नवीन काही करावे . आपण केलेले प्रयत्न आजचे लहान - लहान स्टार्ट अप्स उद्या मोठ - मोठ्या कंपनीत रूपांतरित होतील आणि जगामध्ये भारताची एक वेगळीच ओळख बनेल . आणखी एक आज संपूर्ण जगामध्ये ज्या मोठमोठ्या कंपन्या तुम्हाला दिसत आहेत , त्याही कोणे एके काळी अशाच स्टार्टअप होत्या , हे तुम्ही कधीच विसरू नका .


    प्रिय देशवासियांनो , आपल्याकडे लहान मुले , आमचे विद्यार्थी , आपली संपूर्ण क्षमता दाखवू शकतील , आपले सामर्थ् ‍ य दाखवू शकतील , यासाठी सर्वात मोठी भूमिका असते ते पौष्टिकतेची ! त्यांना मिळणा - या पोषणाची ! संपूर्ण देशामध्ये सप्टेंबर महिना ‘ पोषण माह ’ म्हणून पाळण्यात येणार आहे . नेशन आणि न्यूट्रिशन यांचा अगदी खोलवर संबंध आहे . आमच्याकडे एक वाक्प्रचार प्रचलित आहे - ‘ यथा अन्नम तथा मन्नम ’’ म्हणजेच जसे अन्न ग्रहण केले जाते तसाच आमचा मानसिक आणि बौद्धिक विकासही होत असतो . तज्ज्ञ सांगतात की , अर्भकाला गर्भामध्ये असताना आणि बालपणी जितके चांगले पोषण मिळेल , तितका त्याचा चांगला मानसिक विकास होतो आणि ते बाळ स्वस्थ राहते . लहान मुलांच्या पोषणासाठी मातेलाही चांगला पोषक आहार मिळणे अतिशय गरजेचे आहे . पोषण अथवा न्यूट्रिशन याचा अर्थ आपण काय खातो , किती खातो आणि कितीवेळा अन्न ग्रहण करतो , इतकाच मर्यादित नाही . तर याचा अर्थ आहे , आपल्या शरीराला आवश्यक असणारी पोषक तत्वे आपण ग्रहण करीत असलेल्या अन्नातून मिळत आहेतका , हे पाहणे . आपल्याला आयर्न , कॅलशियम मिळते की नाही , सोडियम मिळते की नाही , व्हिटॅमिन्स मिळतात की नाही . या सर्वांचे पोषणामध्ये अतिशय महत्व आहे . पोषक आहार आंदोलनामध्ये लोकांचा सहभाग असणे महत्वाचे आणि जरूरी आहे . जन - भागीदारीच हे आंदोलन यशस्वी करू शकते . गेल्या काही वर्षांमध्ये या दिशेने आपल्या देशात अनेक प्रयत्न करण्यात आले आहेत . विशेष करून आपल्या ग्रामीण भागामध्ये जनतेच्या सहभागाने हे जन आंदोलन बनविण्यात येत आहे . पोषण सप्ताह असो , पोषण महिना असो , यांच्या माध्यमातून जास्तीत जास्त जागरूकता निर्माण केली जात आहे . शाळांना यामध्ये जोडण्यात आले आहे . मुलांसाठी विविध स्पर्धांचे आयोजन केले जाते . पोषणाविषयी जागरूकता वाढविण्यासाठी सातत्याने प्रयत्न केले जात आहेत . ज्याप्रमाणे एक वर्गामध्ये मॉनिटर असतो , त्याप्रमाणे न्यूट्रिशन मॉनिटरही असावा , प्रगती पुस्तकाप्रमाणे ‘ न्यूट्रिशन कार्ड ’ ही बनविण्यात यावे , अशा गोष्टींनाही प्रारंभ करण्यात येत आहे . पोषण माह - न्यूट्रिशन मंथ ’ या काळामध्ये माय गव्ह पोर्टलवर एक ‘ फूड अँड न्यूट्रिशन क्विज ’ आयोजित करण्यात येणार आहे . आणि त्याचबरोबर एक मीम (meme) स्पर्धाही होणार आहे . आपण सर्वांनी यामध्ये भाग घ्यावा आणि इतरांना भाग घेण्यासाठी प्रोत्साहन द्यावे .


    मित्रांनो जर आपल्याला गुजरातमध्ये सरदार वल्लभभाई पटेल यांच्या ‘ स्टॅच्यू ऑफ यूनिटी ’ स्मारकाला भेट देण्याची संधी मिळाली असेल तर तुम्ही पाहिले असेलच . आता कोविडनंतर हे स्मारक पर्यटकांच्या भेटीसाठी पुन्हा उघडले जाणार आहे , त्यावेळी जाण्याची संधी मिळाली तर तिथं एक अगदी वेगळे , अव्दितीय न्यूट्रिशन पार्क बनविण्यात आले आहे , ते पहा . अगदी खेळा - खेळातून न्यूट्रिशनविषयी शिक्षण मिळते . अगदी सहजतेने ज्ञान देणे , हे जणू आनंदाचे काम बनवले आहे , आपण सर्वजण हे पार्क जरूर पाहू शकता .


    मित्रांनो , भारत एक विशाल देश आहे . आपल्याकडे खाद्यशैलीमध्ये मोठ्या प्रमाणावर विविधता आहे . आपल्या देशामध्ये वेगवेगळे सहा ऋतू असतात . वेगवेगळ्या क्षेत्रामध्ये तिथल्या हवामानानुसार अनेक वेगवेगळ्या गोष्टीं तयार होतात , उगवतात ; म्हणूनच प्रत्येक क्षेत्रातल्या हवामानाचा विचार करून तिथल्या ऋतुमानानुसार स्थानिक भोजन आणि तिथेच उगवणारे अन्न , फळे , भाज्या यांच्यानुसार एक पोषक , पोषण द्रव्यांनी समृद्ध असे आहार नियोजन केले जाते . आता ज्याप्रमाणे मिलेटस म्हणजे धान्य आहे - यामध्ये रागी आहे , ज्वारी आहे , ही धान्ये अतिशय उपयोगी आणि पोषक आहारात येतात . सध्या एक ‘‘ भारतीय कृषी कोष ’’ तयार करण्याचे काम सुरू आहे . यामध्ये प्रत्येक जिल्ह्यामध्ये कोणकोणती पिके , उत्पादित होतात , त्यांच्यामध्ये किती पोषण मूल्य आहे , याची संपूर्ण माहिती त्यामध्ये असणार आहे . हा आपल्या सर्वांसाठी अतिशय उपयोगी कोष ठरणार आहे . चला तर मग , या पोषण महिन्यामध्ये पौष्टिक अन्नाचे सेवन करणे आणि स्वस्थ राहण्यासाठी आपण सर्वाना प्रेरित करूया .


    प्रिय देशवासियांनो , काही दिवसांपूर्वीच आपण स्वातंत्र्यदिन साजरा केला , त्यावेळी एका अतिशय रंजक बातमीने माझं लक्ष वेधून घेतलं . ही बातमी आहे , आपल्या सुरक्षा दलातल्या दोन अतिशय धाडसी सदस्यांविषयी आहे . एक आहे सोफी आणि दुसरी विदा . सोफी आणि विदा हे दोन्ही भारतीय लष्कराचे श्वान आहेत . आणि त्यांना ‘ चीफ ऑफ आर्मी स्टाफ कंमेंडेशन कार्डस ’ या पुरस्काराने सन्मानित करण्यात आलं आहे . सोफी आणि विदा यांना हा सन्मान यासाठी देण्यात आला की , त्यांनी आपल्या देशाचे रक्षण करताना , आपले कर्तव्य अतिशय उत्कृष्टेने पार पाडले आहे . आपल्या लष्करामध्ये , आपल्या सुरक्षा दलांकडे , असे कितीतरी बहादूर श्वान आहेत . हे देशासाठी जगतात आणि देशासाठी आपले बलिदानही देतात . कितीतरी बॉम्बस्फोटांना , कितीतरी दहशतवादी कारवायांना रोखण्याचे महत्वपूर्ण काम या बहादूर श्वानांनी केले आहे . देशाच्या सुरक्षा व्यवस्थेमध्ये श्वानांची भूमिका किती महत्वाची असते , याची माहिती अगदी विस्ताराने घेण्याची संधी , मला काही दिवसांपूर्वीच मिळाली . यावेळी अनेक किस्सेही मी ऐकले . एका बलराम नावाच्या श्वानाने 2006 मध्ये अमरनाथ यात्रेच्या मार्गामध्ये मोठ्या प्रमाणावर दारूगोळा , स्फोटके शोधून काढली होती . 2002 मध्ये भावना या श्वानांनी आयईडी शोधून काढले . आयईडी काढण्यात दहशतवाद्यांनी स्फोट घडवून आणला आणि त्या स्फोटामध्ये हे श्वान शहीद झाले . दोन - तीन वर्षापूर्वी छत्तीसगडमधल्या बीजापूर इथं केंद्रीय राखीव पोलिस दलाचा एक ‘ स्नीफर ’ श्वान क्रॅकर हा सुद्धा आयईडी स्फोटामध्ये शहीद झाला होता . काही दिवसांपूर्वी कदाचित आपण सर्वांनी टी . व्ही . वर एक खूप भावुक करणारे दृश्य पाहिले असेल . त्यामध्ये बीड पोलिसांनी आपला साथीदार सदस्य श्वान रॉकी याला संपूर्ण सन्मानाने अखेरचा निरोप दिला होता . या रॉकीने 300 पेक्षा जास्त गुन्हे प्रकरणांची उकल करण्यासाठी पोलिसांना मदत केली होती . आपत्ती व्यवस्थापन आणि मदत कार्यामध्येही श्वान खूप मोठी भूमिका पार पाडतात . भारतामध्ये तर राष्ट्रीय आपत्ती कृती दल - एनडीआरएफमध्ये अशा डझनभर श्वानांना विशेष प्रकारे प्रशिक्षित केले जाते . कुठे भूकंप आल्यानंतर , इमारत कोसळल्यानंतर , ढिगा - याखाली गाडले गेलेल्या जीवित लोकांना शोधून काढण्यात हे श्वान अतिशय तज्ज्ञ असतात .


    मित्रांनो , भारतीय वंशाचे श्वानही अतिशय चांगले असतात , सक्षम असतात , अशी माहितीही मला सांगण्यात आली . भारतीय जातीमध्ये मुधोल हाउंड आहे , हिमाचली हाउंड या खूप चांगल्या जाती आहेत . राजापलायम , कन्नी , चिप्पीपराई आणि कोम्बाई या भारतीय जातीचे श्वानही चांगले आहेत . यांच्या पालनपोषणाचा खर्चही तुलनेने कमी असतो आणि हे श्वान भारतीय वातावरणात सामावलेही जातात . आता आपल्या सुरक्षा संस्थांनी या भारतीय वंशाच्या श्वानांना आपल्या सुरक्षा पथकामध्ये समाविष्ट करण्यास प्रारंभ केला आहे . गेल्या काही काळामध्ये लष्कर , सीआयएसएफ , एनएसजी यांनी मुधोल हाउंड श्वानांना प्रशिक्षित करून श्वान पथकामध्ये सहभागी करून घेतले आहे . सीआरपीएफने कोम्बाई श्वानांना सहभागी करून घेतले आहे . भारतीय कृषी संशोधन मंडळाच्यावतीनेही भारतीय वंशाच्या श्वानांवर संशोधन करण्यात येत आहे . यामागे उद्दिष्ट असे आहे की , भारतीय जातीच्या श्वानांना अधिक चांगले बनवून त्यांना उपयोगी करणे . तुम्ही इंटरनेटवर श्वानांच्या या नावांचा शोध घेतला तर तुम्हाला सर्व माहिती मिळू शकेल . या प्राण्यांचे देखणे रूप , त्यांच्यामध्ये असलेले गुण पाहून तर तुम्हाला खूप नवल वाटेल . जर तुम्ही कुत्रे पाळण्याचा विचार करणार असाल , तर यापैकीच कोणत्याही भारतीय वंशाच्या श्वानाला आपल्या घरी घेवून या . आत्मनिर्भर भारत , हा ज्यावेळी जन - मनाचा मंत्र बनतोय तर मग , कोणतेही क्षेत्र यातून मागे सुटून कसे काय चालणार !


    माझ्या प्रिय देशवासियांनो , काही दिवसांनीच म्हणजे पाच सप्टेंबरला आपण शिक्षक दिन साजरा करणार आहे . सर्वजण आपल्या जीवनातल्या यशाला , तसंच आपल्या जीवन प्रवासाकडे पाहतात , त्यावेळी त्यांना आपल्या कोणत्या ना कोणत्या शिक्षकाचे नक्कीच स्मरण होते . अतिशय वेगाने काळ बदलतोय आणि या कोरोना संकट काळामध्ये तर आपल्या शिक्षकांच्या समोर परिवर्तनाचे एक मोठे आव्हान उभे ठाकले आहे . आपल्या सर्व शिक्षकांनी या आव्हानाला समस्या न मानता , त्याचा संधी म्हणून स्वीकार केला , याचा मला आनंद वाटतो . शिक्षणामध्ये आता तंत्रज्ञानाचा जास्तीत जास्त उपयोग होत आहे . यासाठी नवीन पद्धतीचा स्वीकार त्यांनी केला आहे . विद्यार्थी वर्गाला कशी मदत करता येईल , याचा विचार आपल्या शिक्षकांनी सहजतेने केला आणि त्या पद्धतीचा स्वीकार करून मुलांना शिकवले . आज देशामध्ये प्रत्येक ठिकाणी काही ना काही तरी नवसंकल्पना रूजते आहे . शिक्षक आणि विद्यार्थी मिळून काहीतरी नवीन करीत आहेत . ज्या प्रकारे राष्ट्रीय शैक्षणिक धोरणाच्या माध्यमातून एक मोठे परिवर्तन घडून येत आहे , त्याचा लाभ विद्यार्थी वर्गापर्यंत पोहोचविण्यासाठी आमचे शिक्षक अतिशय महत्वाची भूमिका पार पाडतील , असा माझा पूर्ण विश्वास आहे .


    मित्रांनो आणि विशेष करून माझ्या शिक्षक साथीदारांनो , वर्ष 2022 मध्ये आपला देश स्वातंत्र्याचे 75 वे वर्ष साजरे करणार आहे . प्रत्यक्ष स्वातंत्र्य मिळण्याच्या आधी अनेक वर्षांपासून आपल्या देशाला स्वातंत्र्याच्या लढ्याचा प्रदीर्घ इतिहास आहे . या काळामध्ये देशासाठी प्राणाचे बलिदान करणारे महान पुत्र देशाच्या प्रत्येक कानाकोप - यात आहेत . या महान पुत्रांनी आपल्या सर्वस्वाचा त्याग केला आहे . आजच्या पिढीला , आमच्या विद्यार्थी वर्गाला , स्वातंत्र्याच्या लढ्यातल्या महान नायकांच्या परिचय करून देणे , या वीरपुत्रांची माहिती देणे अतिशय आवश्यक आहे . आपल्या जिल्ह्यामध्ये , आपल्या परिसरामध्ये , स्वातंत्र्य आंदोलनाच्या काळामध्ये नेमके काय घडले , ते आंदोलन कसे केले , त्यावेळी कोणी हौतात्म्य पत्करले , किती जण त्यावेळी कारागृहामध्ये होते , या सर्व गोष्टी आजच्या विद्यार्थी वर्गाने जाणल्या तर त्यांच्या व्यक्तिमत्वावर त्याचा नक्कीच प्रभाव पडेल . यासाठी अनेक कामे करणे सहज शक्य आहे . ही मोठी जबाबदारी आमच्या शिक्षकांची आहे . आपण ज्या जिल्ह्यामध्ये आहे , त्या जिल्ह्यामध्ये गेल्या शताब्दीमध्ये स्वातंत्र्य लढ्याविषयी कोणती घटना घडली ? याविषयी विद्यार्थी वर्गाकडून संशोधन करून घेणे शक्य आहे . त्या घटनेविषयीची माहिती शाळेच्या हस्तलिखित अंकाच्या रूपामध्ये तयार करणे शक्य आहे . आपल्या शहरामध्ये स्वातंत्र्य लढ्याचा ज्याच्याशी संबंध आहे , असे कोणते स्थान असेल तर त्या स्थानी विद्यार्थी - विद्यार्थिनींना घेवून जाता येईल . कोणा एखाद्या शाळेच्या विद्यार्थ् ‍ यांनी निश्चय करावा आणि स्वातंत्र्याच्या 75 व्या वर्धापनदिनानिमित्त या लढ्यातल्या 75 नायकांवर कविता , नाट्य , कथा लेखन करण्यात यावे . तुम्ही असे प्रयत्न केले तर देशातल्या हजारो , लाखो , अनामिक नायकांचा महान त्याग लोकांसमोर येवू शकेल . या महान राष्ट्रपुत्रांची नावे काळाच्या ओघात विस्मृतीमध्ये गेली आहेत , त्यांनी देशासाठी आपले आयुष्य खर्ची घातले आहे . अशा महान व्यक्तिमत्वांना आपण लोकांसमोर आणले तर स्वातंत्र्याच्या 75 व्या वर्षी त्यांचे स्मरण करून त्यांना ख - या अर्थाने श्रद्धांजली अर्पण होवू शकेल . आता ज्यावेळी दिनांक 5 सप्टेंबरला शिक्षक दिवस साजरा करीत आहोत , त्यावेळी मी माझ्या शिक्षक साथीदारांना आग्रह करू इच्छितो की , त्यांनी यासाठी एक प्रकारे वातावरण निर्मिती करावी , सर्वांना जोडावे आणि सर्वांनी मिळून हे कार्य करावे .


    माझ्या प्रिय देशवासियांनो , देश आज ज्या विकास मार्गाने वाटचाल करीत आहे , त्या मार्गामध्ये या देशाचा प्रत्येक नागरिक ज्यावेळी सहभागी होईल , त्यावेळी वाटचालीचे यश सुखद ठरणार आहे . या यात्रेचा यात्रिक व्हावे आणि या मार्गा वर सर्वांनी पांथस्त व्हावे ; यासाठी या देशाचा प्रत्येक नागरिक आरोग्यदायी असला पाहिजे , सुखी झाला पाहिजे . आपण सर्वजण मिळून कोरोनाची लढाई पूर्णपणे जिंकणार आहे . कोरोनाला हरवणार आहोत . ज्यावेळी आपण सुरक्षित असणार आहे , त्याचवेळी कोरोना हरणार आहे . ज्यावेळी आपण एकमेकांमध्ये दोन गज अंतर राखणार आहे , मास्क वापरणार आहे , त्याचवेळी कोरोना हरणार आहे . या संकल्पाचे पूर्णतेने सर्वांनी पालन करावे . आपण सर्वांनी स्वस्थ रहावे , सुखी रहावे , या शुभभावनेबरोबरच पुढच्या ‘ मन की बात ’ मध्ये पुन्हा भेटूया !


    खूप खूप धन्यवाद ! नमस्कार !!


    ****


    B.Gokhale/AIR/P.Kor


    ***


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1649721) Visitor Counter : 20
    
    
      Read this release in: Punjabi , Telugu , Urdu , Assamese , Manipuri , English , Hindi , Bengali , Gujarati , Odia , Tamil , Kannada , Malayalam