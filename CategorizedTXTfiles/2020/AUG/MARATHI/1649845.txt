      पंतप्रधान कार्यालय

      स्थानिक खेळण्यांना वाव देण्यासाठी त्यांचा प्रसार करण्याची (व्होकल फॉर लोकल होण्याची) वेळ आली आहे - पंतप्रधानांनी ‘मन की बात’ मध्ये व्यक्त केले मत
      Posted On: 30 AUG 2020 6:48PM by PIB Mumbai


      पंतप्रधान नरेंद्र मोदी यांनी आज ‘ मन की बात ’ या आकाशवाणी कार्यक्रमाच्या माध्यमातून देशवासियांशी संवाद साधला. विविध विषयांबरोबरच त्यांनी या ताज्या कार्यक्रमामध्ये मुलांच्या खेळण्यांविषयी मनोगत व्यक्त केले. गांधीनगरची ‘ चिल्ड्रेन युनिव्हर्सिटी , महिला आणि बाल विकास मंत्रालय , शिक्षण मंत्रालय आणि सूक्ष्म-लघू आणि मध्यम उद्योग मंत्रालयाने मुलांसाठी चांगल्या दर्जाची खेळणी कशी बनविणे आवश्यक आहे , याविषयी काम केल्याचे सांगितले. खेळणी निर्मिती , उत्पादनामध्ये भारत एक मोठे केंद्र कसे बनू शकते , याच्याविषयी काम करीत असल्याचे सांगितले. मुलांच्या दृष्टीने खेळणी म्हणजे केवळ वेगवेगळ्या क्रियाकलापांचे साधन नाही , तर बालकांच्या आकांक्षांना पंख लावण्याचे काम खेळणी करतात. खेळण्यांमुळे मुलांचे केवळ मन रमते , मुलांचे मनोरंजन होते , असे नाही , तर खेळणी मुलांच्या मनाची निर्मिती करतात , त्यांना काही करण्याचा हेतू निर्माण करतात , असे पंतप्रधान यावेळी म्हणाले.


      गुरूदेव रवींद्रनाथ टागोर यांनी मुलांच्या खेळण्याविषयी लिहून ठेवलेला किस्साही पंतप्रधानांनी यावेळी सांगितला. गुरूदेवांनी मुलांसाठी कोणते खेळणे चांगले , याविषयी नमूद केले आहे की , जे खेळणे अपूर्ण असते आणि जे खेळणे मुले सर्वजण मिळून खेळत-खेळत पूर्ण करतात , तेच खेळणे , तोच खेळ उत्कृष्ट असते. मुलांचे बालपण अनुभवताना त्यांच्यामधली सर्जनशीलता समोर आणणारे , खेळणे चांगले असते , असेही पंतप्रधान म्हणाले.


      राष्ट्रीय शैक्षणिक धोरणामध्ये मुलांच्या जीवनावर खेळण्यांचा विविध पैलूंमधून कसा परिणाम पडतो , याविषयी मोठ्या प्रमाणावर लक्ष देण्यात आले असल्याचे पंतप्रधान मोदी यांनी नमूद केले. देशाच्या विविध भागामध्ये अतिशय उत्तम खेळणी बनविणारे कुशल कलाकार आहेत , असे सांगून पंतप्रधानांनी अनेक राज्यांमध्ये कुठे-कुठे खेळणी बनविणारे स्थानिक कलाकार आहेत , त्यांची माहिती दिली. याचे उदाहरण देताना त्यांनी कर्नाटकातल्या रामनगरम इथल्या चन्नापटना , आंध्र प्रदेशातल्या कृष्णामधील कोंडापल्ली , तामिळनाडूतल्या तंजावूर , आसाममधल्या धुबारी , उत्तर प्रदेशातल्या वाराणसी या शहरांमध्ये खेळणी निर्मितीची केंद्रे विकसित करण्यात येत असल्याचे सांगितले. खेळण्यांच्या जागतिक बाजारपेठेत 7 लाख कोटींची उलाढाल होते , त्यामध्ये भारताचा सध्या अतिशय अल्प हिस्सा आहे , असेही पंतप्रधानांनी यावेळी सांगितले.


      विशाखापट्टणमचे सी.व्ही. राजू यांनी स्थानिक कलाकारांच्या मदतीने उत्कृष्ट दर्जाचे इटिकोप्पका खेळणे बनवले आहे , त्याबद्दल पंतप्रधानांनी राजू यांचे कौतुक केले. या परंपरागत स्थानिक खेळण्याला गमावलेली प्रतिष्ठा पुन्हा प्राप्त झाली आहे. आता खेळणी निर्मिती क्षेत्रातल्या उद्योजकांनी एकत्र यावे आणि स्थानिक खेळणी बनविणा-यांना वाव द्यावा , त्यांच्या खेळण्यांचा प्रसार करण्यासाठी प्रोत्साहन द्यावे , ‘ व्होकल फॉर लोकल ’ व्हावे , असे पंतप्रधान यावेळी म्हणाले.


      संगणकावर खेळण्याचे प्रमाण अलिकडे खूप वाढले आहे , असे नमूद करून त्यांनी आपल्या भारतीय ऐतिहासिक कल्पना आणि संकल्पनांवर आधारित संगणकांचे खेळ बनविण्याचा सल्ला दिला.


      M.Chopade/S.Bedekar/P.Kor


    ***


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1649845) Visitor Counter : 6
    
    
      Read this release in: English , Urdu , Hindi , Bengali , Assamese , Manipuri , Punjabi , Gujarati , Odia , Tamil , Telugu , Kannada , Malayalam