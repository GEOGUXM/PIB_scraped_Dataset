      युवक कल्याण आणि क्रीडा मंत्रालय

      केंद्रीय क्रीडामंत्री किरेन रिजीजू यांच्या हस्ते 14 ऑगस्ट रोजी फिट इंडिया फ्रीडम रनचे होणार उद्‌घाटन
      Posted On: 13 AUG 2020 9:37PM by PIB Mumbai


    नवी दिल्ली , 13 ऑगस्ट 2020


    केंद्रीय क्रीडा मंत्रालयाकडून 15 ऑगस्ट ते 2 ऑक्टोबर या कालावधीत सर्वात मोठ्या देशव्यापी फिट इंडिया फ्रीडम रनचे आयोजन होणार आहे. सध्याची महामारीची स्थिती लक्षात घेऊन आणि वैयक्तिक अंतराच्या निकषांचे पालन करून या उपक्रमात सहभागी होणाऱ्या धावपटूंना त्यांच्या स्वतःच्या गतीने त्यांच्या सोयीनुसार कोणत्याही ठिकाणी धावण्यासाठी प्रोत्साहित करण्याचा सरकारने निर्णय घेतला आहे. त्या व्यतिरिक्त ते या अनेक दिवस धावण्याच्या उपक्रमाच्या कालावधीत मध्येच धाव खंडित करू शकतात. त्यांनी कापलेले एकूण अंतर आणि त्यासाठी घेतलेला वेळ याची माहिती जीपीएस घड्याळाच्या मदतीने किंवा स्वतः नोंदवता येऊ शकेल. केंद्रीय क्रीडामंत्री किरेन रिजीजू 14 ऑगस्ट रोजी या उपक्रमाची सुरुवात करणार आहेत. कोविड-19 च्या निकषांचे पालन करतानाच स्वतःला तंदुरुस्त राखण्याबाबत जनतेला प्रोत्साहित करण्याचा या उपक्रमाचा उद्देश आहे.आपल्या पंतप्रधानांनी सुरू केलेल्या फिट इंडिया चळवळीला आणखी बळकट करण्याचा आणि तंदुरुस्तीला आपली जीवनशैली बनवण्यासाठी नागरिकांना प्रोत्साहित करण्याचा हा आणखी एक प्रयत्न आहे , असे रिजीजू यांनी या उपक्रमाबद्दल बोलताना सांगितले. आपली रोगप्रतिकारशक्ती वाढवण्यासाठी तंदुरुस्त राहणे गरजेचे असल्याने सध्याच्या काळात तर या उपक्रमाला आणखी महत्त्व प्राप्त झाले आहे आणि कोविड-19 च्या विरोधात लढा देण्यासाठी ही काळाची गरज आहे , याकडे त्यांनी लक्ष वेधले. या उपक्रमात सहभागी होण्यासाठी व्यक्ती आणि संस्थांना फिट इंडियाच्या संकेतस्थळावर नोंदणी करता येईल. 15 ऑगस्टला असलेल्या देशाच्या 74व्या स्वातंत्र्यदिनानिमित्त आणि 2 ऑक्टोबर रोजी महात्मा गांधी यांच्या 151व्या जयंती निमित्त या उपक्रमाचे आयोजन करण्यात आले आहे.


    लठ्ठपणा , आळस , ताण , बेचैनी आणि इतर आजारांपासून नागरिकांना मुक्त करणे आणि तंदुरुस्तीला प्रोत्साहन देणे हे या फ्रीडम रनचे घोषवाक्य आहे. गेल्या काही दिवसात फिट इंडियाने सर्वसामान्य नागरिकांमध्ये तंदुरुस्तीचा संदेश देण्यासाठी फिट इंडिया प्लॉग आणि फिट इंडिया सायक्लोथॉन यांसारख्या उपक्रमांचे व्यापक स्तरावर आयोजन केले आहे.


    B.Gokhale /S.Patil/P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1645625) Visitor Counter : 7
    
    
      Read this release in: English , Urdu , Hindi , Manipuri , Punjabi , Tamil , Telugu