      ਸੂਚਨਾ ਤੇ ਪ੍ਰਸਾਰਣ ਮੰਤਰਾਲਾ

      ਰਾਸ਼ਟਰੀ ਸਿੱਖਿਆ ਨੀਤੀ (NEP) 2020 ਸਿਰਜਣਾਤਮਕ ਸੰਭਾਵਨਾ ਦੇ ਵਿਕਾਸ ਉੱਤੇ ਜ਼ੋਰ ਦਿੰਦੀ ਹੈ: ਏਡੀਜੀ (ਉੱਤਰੀ ਖੇਤਰ) NEP 2020 ਬਾਰੇ ਅੱਜ ਵੈੱਬੀਨਾਰ ਕਰਵਾਇਆ ਗਿਆ
      Posted On: 21 AUG 2020 7:03PM by PIB Chandigarh


    ਚੰਡੀਗੜ੍ਹ , 21 ਅਗਸਤ 2020


    ਸੂਚਨਾ ਤੇ ਪ੍ਰਸਾਰਣ ਮੰਤਰਾਲੇ ਦੇ ਐਡੀਸ਼ਨਲ ਡਾਇਰੈਕਟਰ ਜਨਰਲ (ਉੱਤਰੀ ਖੇਤਰ) ਸ੍ਰੀਮਤੀ ਦੇਵਪ੍ਰੀਤ ਸਿੰਘ ਨੇ ਕਿਹਾ ਹੈ ਕਿ ‘ਰਾਸ਼ਟਰੀ ਸਿੱਖਿਆ ਨੀਤੀ 2020’ ਖ਼ਾਸ ਤੌਰ ’ਤੇ ਹਰੇਕ ਵਿਅਕਤੀ ਦੀ ਸਿਰਜਣਾਤਮਕ ਸੰਭਾਵਨਾ ਦੇ ਵਿਕਾਸ ਉੱਤੇ ਜ਼ੋਰ ਦਿੰਦੀ ਹੈ। ਉਹ ਅੱਜ ਪੱਤਰ ਸੂਚਨਾ ਦਫ਼ਤਰ ਤੇ ਰੀਜਨਲ ਆਊਟਰੀਚ ਬਿਊਰੋ, ਚੰਡੀਗੜ੍ਹ, ਸੂਚਨਾ ਤੇ ਪ੍ਰਸਾਰਣ ਮੰਤਰਾਲੇ ਵੱਲੋਂ ‘ਰਾਸ਼ਟਰੀ ਸਿੱਖਿਆ ਨੀਤੀ (ਐੱਨਈਪੀ) 2020’ ਬਾਰੇ ਆਯੋਜਿਤ ਇੱਕ ਵੈੱਬੀਨਾਰ ਦੌਰਾਨ ਭਾਗੀਦਾਰਾਂ ਨੂੰ ਸੰਬੋਧਨ ਕਰ ਰਹੇ ਸਨ। ਇਸ ਨੀਤੀ ਦੀਆਂ ਪ੍ਰਮੁੱਖ ਵਿਸ਼ੇਸ਼ਤਾਵਾਂ ਉਜਾਗਰ ਕਰਦਿਆਂ, ਉਨ੍ਹਾਂ ਕਿਹਾ ਕਿ ਵਿਅਕਤੀ, ਸਮਾਜ, ਦੇਸ਼ ਅਤੇ ਵਿਸ਼ਵ ਦੀ ਭਲਾਈ ਲਈ ਸਾਡੇ ਦੇਸ਼ ਦੀਆਂ ਅਮੀਰ ਪ੍ਰਤਿਭਾਵਾਂ ਤੇ ਸਰੋਤਾਂ ਵਿੱਚ ਵਾਧਾ ਕਰਨ ਹਿਤ ਸਰਬਵਿਆਪਕ ਉੱਚ–ਮਿਆਰੀ ਸਿੱਖਿਆ ਲਈ ਸਰਬੋਤਮ ਤਰੀਕਾ ਹੈ।


    ਸਾਹਿਬਜ਼ਾਦਾ ਅਜੀਤ ਸਿੰਘ ਨਗਰ ਸਥਿਤ ‘ਲਰਨਿੰਗ ਪਾਥਸ ਸਕੂਲ’ ਦੇ ਡਾਇਰੈਕਟਰ ਰੌਬਿਨ ਅਗਰਵਾਲ ਨੇ ਕਿਹਾ ਕਿ ‘ਰਾਸ਼ਟਰੀ ਸਿੱਖਿਆ ਨੀਤੀ 2020’ ਬਹੁਤ ਵਿਆਪਕ ਵਿਚਾਰ–ਵਟਾਂਦਰੇ ਤੋਂ ਬਾਅਦ ਤਿਆਰ ਕੀਤੀ ਗਈ ਹੈ ਅਤੇ ਇਸ ਵਿੱਚ ਜੀਵਨ ਦੇ ਹਰ ਵਰਗ ਦੇ ਲੋਕਾਂ ਦੇ ਸੁਝਾਵਾਂ ਨੂੰ ਸ਼ਾਮਲ ਕੀਤਾ ਗਿਆ ਹੈ। ਉਨ੍ਹਾਂ ਇਸ ਨੀਤੀ ਦਾ ਸੰਖੇਪ ਵੇਰਵਾ ਦਿੰਦਿਆਂ ਇਸ ਦੀਆਂ ਕੁਝ ਅਜਿਹੀਆਂ ਪ੍ਰਮੁੱਖ ਪਹਿਲਕਦਮੀਆਂ ਨੂੰ ਚਿੰਨ੍ਹਿਤ ਕੀਤਾ ਜੋ ਸਿੱਖਿਆ ਦੇ ਖੇਤਰ ਦੀ ਕਾਇਆ–ਕਲਪ ਕਰ ਦੇਣਗੀਆਂ।


    ਚੰਡੀਗੜ੍ਹ ਦੇ ਸਰਕਾਰੀ ਕੰਨਿਆ ਮਾੱਡਲ ਸੀਨੀਅਰ ਸੈਕੰਡਰੀ ਸਕੂਲ ਦੇ ਪ੍ਰਿੰਸੀਪਲ ਸ੍ਰੀਮਤੀ ਰਾਜ ਬਾਲਾ ਨੇ ਸਕੂਲਾਂ ਵਿੱਚ ਖੇਤਰੀ ਭਾਸ਼ਾ/ਸਥਾਨਕ ਭਾਸ਼ਾ ਨੂੰ ਪੜ੍ਹਾਈ ਦਾ ਮਾਧਿਅਮ ਬਣਾਉਣ ਦੀ ਮਹੱਤਤਾ ਨੂੰ ਰੇਖਾਂਕਿਤ ਕੀਤਾ। ਉਨ੍ਹਾਂ ਕਿਹਾ ਕਿ ਇਸ ਨਾਲ ਸਕੂਲਾਂ ਵਿੱਚੋਂ ਪੜ੍ਹਾਈ ਅਧਵਾਟੇ ਛੱਡਣ ਵਾਲੇ ਬੱਚਿਆਂ ਦੀ ਗਿਣਤੀ ਵਿੱਚ ਕਮੀ ਆਵੇਗੀ।


    ਚੰਡੀਗੜ੍ਹ ਸਥਿਤ ਸਟ੍ਰਾਅਬੇਰੀ ਫ਼ੀਲਡਜ਼ ਹਾਈ ਸਕੂਲ ਦੇ ਪ੍ਰਿੰਸੀਪਲ ਸ੍ਰੀਮਤੀ ਸੰਗੀਤਾ ਸੇਖੋਂ ਨੇ ਕਿਹਾ ਕਿ ਸਕੂਲਾਂ ਦੀ ਕਲੱਸਟਰਿੰਗ (ਗਰੁੱਪਿੰਗ) ਨਾਲ ਸਕੂਲਾਂ ਨੂੰ ਜਾਣਕਾਰੀ ਦਾ ਆਦਾਨ–ਪ੍ਰਦਾਨ ਕਰਨ ਤੇ ਤਾਲਮੇਲ ਬਿਠਾਉਣ ਵਿੱਚ ਮਦਦ ਮਿਲੇਗੀ। ਸ੍ਰੀਮਤੀ ਸੇਖੋਂ ਨੇ ਕਿਹਾ ਕਿ ਨੀਤੀ ਲਾਗੂ ਕਰਨ ਲਈ ਸਕੂਲਾਂ ਵਿੱਚ ਕਰੀਅਰ ਕਾਊਂਸਲਿੰਗ ਵਿਭਾਗ ਅਤੇ ਵਾਜਬ ਮੁੱਲਾਂਕਣ ਰਣਨੀਤੀ ਅਹਿਮ ਹਨ।


    ਐੱਲਐੱਮ ਥਾਪਰ ਸਕੂਲ ਆਵ੍ ਮੈਨੇਜਮੈਂਟ ਦੇ ਐਸੋਸੀਏਟ ਪ੍ਰੋਫ਼ੈਸਰ ਡਾ. ਕਰਮਿੰਦਰ ਘੁੰਮਣ ਨੇ ਕਿਹਾ ਕਿ ਸਿੱਖਿਆ ਦੀ ਮੌਜੂਦਾ ਪ੍ਰਣਾਲੀ ਪ੍ਰੀਖਿਆ ਦੁਆਰਾ ਸੰਚਾਲਿਤ ਹੈ, ਜਿੱਥੇ ਮਾਪੇ ਹਾਸਲ ਕੀਤੇ ਅੰਕਾਂ ਦੇ ਆਧਾਰ ਉੱਤੇ ਸਿੱਖਿਆ ਦਾ ਮੁੱਲਾਂਕਣ ਕਰਦੇ ਹਨ। ਉਨ੍ਹਾਂ ਆਸ ਪ੍ਰਗਟਾਉਂਦਿਆਂ ਕਿਹਾ ਕਿ ਸਿੱਖਿਅਤ ਤੇ ਜਾਗਰੂਕ ਮਾਪੇ ਇਸ ਨੀਤੀ ਦੇ ਮੁੱਖ ਸੰਚਾਲਕ ਹੋਣਗੇ।


    ਇਸ ਵੈੱਬੀਨਾਰ ਵਿੱਚ ਲਾਰਨਿੰਗ ਪਾਥਸ ਸਕੂਲ, ਐੱਸਏਐੱਸ ਨਗਰ ਅਤੇ ਸਰਕਾਰੀ ਕੰਨਿਆ ਮਾਡਲ ਸੀਨੀਅਰ ਸਕੂਲ ਅਤੇ ਸਟ੍ਰਾਅਬੇਰੀ ਫ਼ੀਲਡਜ਼ ਹਾਈ ਸਕੂਲ, ਦੋਵੇਂ ਚੰਡੀਗੜ੍ਹ ਦੇ ਵਿਦਿਆਰਥੀਆਂ ਨੇ ਇਸ ਵੈੱਬੀਨਾਰ ਵਿੱਚ ਭਾਗ ਲਿਆ। ਰੀਜਨਲ ਆਊਟਰੀਚ ਬਿਊਰੋ, ਚੰਡੀਗੜ੍ਹ ਦੇ ਡਾਇਰੈਕਟਰ ਸ੍ਰੀ ਆਸ਼ੀਸ਼ ਗੋਇਲ ਨੇ ਇਸ ਵੈੱਬੀਨਾਰ ਦਾ ਸੰਚਾਲਨ ਕੀਤਾ। ਇਹ ਸੈਸ਼ਨ ਪੀਆਈਬੀ, ਸ਼ਿਮਲਾ ਦੇ ਅਸਿਸਟੈਂਟ ਡਾਇਰੈਕਟਰ ਸ੍ਰੀ ਹਿਮਾਂਸ਼ੂ ਪਾਠਕ ਵੱਲੋਂ ਸਾਰੇ ਭਾਗੀਦਾਰਾਂ ਦਾ ਧੰਨਵਾਦ ਕਰਨ ਨਾਲ ਸੰਪੰਨ ਹੋਇਆ। ਸੂਚਨਾ ਤੇ ਪ੍ਰਸਾਰਣ ਮੰਤਰਾਲੇ ਦੇ ਇਸ ਖੇਤਰ ਦੇ ਹੋਰ ਅਧਿਕਾਰੀਆਂ ਨੇ ਇਸ ਵੈੱਬੀਨਾਰ ਵਿੱਚ ਭਾਗ ਲਿਆ।


    ****


    ਡੀਐੱਸ/ਏਜੀ/ਐੱਚਪੀ/ਐੱਚਆਰ

    
    
    (Release ID: 1647725) Visitor Counter : 2
    
    
      Read this release in: English