      सुक्ष्म, लघु आणि मध्यम उदयोग मंत्रालय

      जगातील उत्कृष्ठ तंत्रज्ञानाचा अंतर्भाव भारतातील लघु सूक्ष्म व मध्यम उद्योगांच्या विकासामध्ये करून स्वदेशी स्वावलंबन साधा - नितीन गडकरी यांचे आवाहन
      
      गरजे मराठी ग्लोबल या संस्थेच्या सदस्यांबरोबर व्हिडिओ कॉन्फरन्सिंगद्वारे साधला संवाद

      Posted On: 16 MAY 2020 10:29PM by PIB Mumbai

    नागपूर/नवी दिल्ली, 16 मे 2020


    जगाच्या कानाकोपऱ्यात आपल्या कार्याचा ठसा उमटवणारे मराठी उद्योजक. संशोधक, शिक्षणतज्ञ यांनी उत्कृष्ठ तंत्रज्ञानाचा अंतर्भाव भारतातील लघु सूक्ष्म व मध्यम उद्योगांच्या विकासामध्ये करून स्वदेशी स्वावलंबन साधण्याचं आवाहन केंद्रीय रस्ते, वाहतूक महामार्ग मंत्री आणि केंद्रीय सुक्ष्म, लघू व मध्यम उद्योगमंत्री नितिन गडकरी यांनी आज नागपुरात केलं. ‘कोविड- 19 नंतरच्या गरजे मराठी ग्लोबल या संस्थेचा दृष्टिकोण, धोरण आणि क्रियान्वयन’ यासंदर्भात संस्थेच्या सर्व सदस्यांबरोबर व्हिडिओ कॉन्फरन्सिंगद्वारे चर्चा करताना ते बोलत होते. ‘गरजे मराठी ग्लोबल’ ही जगभरातील मराठी उद्योजक, शिक्षणतज्ञ आणि विविध समाज घटकांची संस्था असून मराठी उद्योजक व स्टार्टअप यांना मार्गदर्शन करणे हे संस्थेचे एक प्रमुख कार्य आहे. संस्थेच्या शाखा जगभर पसरलेल्या आहेत.


    पंतप्रधान नरेंद्र मोदी यांनी सुक्ष्म लघु व मध्यम उद्योगांच्या विकासासाठी ‘आत्मनिर्भर आर्थिक पॅकेज’ जाहीर केले तसेच सुक्ष्म लघु व मध्यम उद्योगांच्या व्याख्येत झालेल्या बदलामुळे या क्षेत्रात अमाप संधी उपलब्ध आहेत. मुंबई गुडगाव सारख्या शहरांमध्ये उद्योगांचे जाळे पसरत असताना ग्रामपंचायत स्तरावर आणि आकांक्षित जिल्ह्यात सुद्धा उद्योग स्थापन व्हावेत, अशी अपेक्षा नितिन गडकरी यांनी यावेळी व्यक्त केली. विदर्भातील जिल्ह्यांमध्ये मधासारख्या उत्पादनामध्ये निर्यात मूल्य आहे. देशात ग्रामीण उद्योगांची उलाढाल येत्या दोन वर्षात 5 लाख कोटी रुपये करण्याचा लक्ष्य आपण ठेवल आहे असेही त्यांनी यावेळी आवर्जून सांगितलं.


    कोरोना महामारीच्या पार्श्वभूमीवर समाजातील विविश घटकांसोबत समाज माध्यमांच्या साह्याने आपण संवाद साधला असून आतापर्यंत पावणे आठ कोटी लोकांपर्यंत आपण या माध्यमातून पोहोचलो असल्याचेही त्यांनी यावेळी सांगितलं. यानिमित्ताने या समाजघटकांना या परिस्थितीत आत्मविश्वास व सकारत्मकता बाळगण्याच आवाहन गडकरी यांनी केले.


    सूक्ष्म लघु व मध्यम उद्योग मार्फत पी.पी.ई. कीटस्‌ तसेच बचत गटा मार्फत मास्कची निर्मिती होत असल्याने पी.पी.ई.व मास्कचा पुरवठा देशात सर्वदूर होत आहे. साखर कारखान्यांच्या मार्फत सॅनेटायझरचे उत्पादन होत असल्याने पूर्वी 1,200 रुपये प्रतिलिटर मिळणारे सगळे सॅनेटायझर आता 160 रुपये प्रतिलिटर प्रमाणे उपलब्ध करून देण्यात यश आले आहे. यासंदर्भात आपण कॅबिनेट सचिवांशी संपर्क साधून अशा सॅनेटायझरनिर्मिती मध्ये सामील असणाऱ्या सुक्ष्म लघु व मध्यम उद्योगांना मदत मिळवण्यासाठी प्रयत्नशिल आहोत.देशात तयार होणाऱ्या चार मेडिकल डिवाइस पार्कमधून सर्व वैद्यकीय उपकरणांची निर्मिती ही देशांतर्गतच होणार आहे अशा सर्व बाबींच्या निर्मितीसाठी उत्कृष्ठ तंत्रज्ञान हे भारतात आणण्याकडे गरजे मराठी ग्लोबल’ ने पुढाकार घ्यावा असे आवाहन नितीन गडकरी यांनी शेवटी केले.


    या व्हिडिओ कॉन्फरन्सिंग दरम्यान ‘गरजे मराठी ग्लोबल’ च्या सदस्यांनी विचारलेल्या व्यापार आणि संरक्षण विषयक प्रश्नांची उत्तरेही गडकरी यांनी यावेळी दिली


    * * *


    S.Rai/ D.Wankhede/D.Rane


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1624571) Visitor Counter : 11