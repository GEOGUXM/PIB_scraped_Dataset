      सुक्ष्म, लघु आणि मध्यम उदयोग मंत्रालय

      उच्च शिक्षणसंस्था आर्थिकदृष्ट्या सक्षम असण्याचे अत्यंत महत्वाचे –नितीन गडकरी
      
      वाहने भंगारात काढण्याचे धोरण वाहनउद्योग क्षेत्राला मोठे पाठबळ देईल-गडकरी

      Posted On: 21 MAY 2020 8:00PM by PIB Mumbai

    नवी दिल्ली , 21 मे 2020


    उच्च शिक्षणसंस्था आर्थिकदृष्ट्या सक्षम असणे अत्यंत महत्वाचे आहे , असे मत , केंद्रीय रस्ते वाहतूक आणि महामार्ग मंत्री नितीन गडकरी यांनी व्यक्त केले. या संस्थांनी आपल्या गुणवत्तेत काहीही तडजोड न करता , त्यांचा परिचालन खर्च कमी करायला हवा , अशी सूचना त्यांनी केली.


    MIT ADT विद्यापीठाच्या प्रतिनिधींशी व्हिडीओ कॉन्फरन्सिंगद्वारे ‘ उच्च शिक्षणसंस्थांचे भवितव्य’ या विषयावर त्यांनी संवाद साधला , त्यावेळी ते बोलत होते.


    विद्यापीठांनी आधुनिक आणि अद्ययावत असणे आवश्यक आहे आणि मूल्याधारित शिक्षण हीच समाजाची खरी ताकद आहे , असे मत त्यांनी व्यक्त केले. युवकांनी आपली बलस्थाने आणि कमकुवत बाजू ओळखाव्यात आणि त्यानुसार आपल्यासमोर असलेल्या आव्हाने आणि समस्यांचे संधीत रुपांतर करावे , असा सल्ला गडकरी यांनी दिला. सध्या देश ज्या स्थितीतून जात आहे , अशा स्थितीत युवकांची क्षमता वाढवणे अतिशय महत्वाचे आहे , असेही त्यांनी सांगितले.


    शिक्षणक्षेत्राशी संबंधित सर्व हितसंबंधी गटांमध्ये एकात्मिक दृष्टीकोन , प्रभावी समन्वय आणि एकसंघभावना असणे आवश्यक आहे , यावर त्यांनी भर दिला आणि सध्याच्या आव्हानात्मक काळातून आत्मविश्वास व सकारात्मक दृष्टीकोन ठेवून बाहेर पडावे , असे आव्हान उद्योगजगताला केले.


    उद्योगक्षेत्राने संशोधन , स्वयंउद्योजकता , विज्ञान आणि तंत्रज्ञान , संशोधन कौशल्ये आणि ज्ञानाचे संपत्तीत ररुपांतर करण्याच्या अनुभवांवर भर द्यावा , असे त्यांनी सांगितले.


    जपान चीनमधून आपली गुंतवणूक काढून घेत इतरत्र वळवण्याचा विचार करत असून , जपानी उद्योगांनी भारतात यावे यासाठी , केंद्र सरकारने त्यांना अनेक विशेष प्रस्ताव दिले आहेत , असे गडकरी यांनी सांगितले. ही भारताच्या दृष्टीने मोठी संधी असून तिचा लाभ घ्यायला हवा , असे ते म्हणाले.


    उद्योगक्षेत्रांचे विकेंद्रीकरण करुन हे उद्योग देशाच्या ग्रामीण , आदिवासी आणि मागास भागापर्यंत नेणे काळाची गरज आहे , असे त्यांनी सांगितले. कृषी-सूक्ष्म , लघु आणि मध्यम उद्योगांचा विस्तार करण्याची गरज आहे , असेही ते म्हणाले.


    केंद्र सरकार वाहन भंगारात टाकण्याविषयीचे धोरण लवकरच आणणार आहे , अशी माहिती त्यांनी दिली. भंगार वाहनांवर पुनर्प्रक्रिया करण्याची संकुले बंदरांजवळ उभारली जावी जेणेकरुन देशातील वाहनउद्योगाला पाठबळ मिळेल , अशी अपेक्षा त्यांनी व्यक्त केली.


    यावेळी विचारलेल्या प्रश्नांचीही गडकरी यांनी उत्तरे दिली आणि उपस्थितांना मार्गदर्शन केले.


    M.Jaitly / R.Aghor /P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1625871) Visitor Counter : 12
    
    
      Read this release in: Punjabi , English , Urdu , Hindi , Manipuri , Tamil , Telugu