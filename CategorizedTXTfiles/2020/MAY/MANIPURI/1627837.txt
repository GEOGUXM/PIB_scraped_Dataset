      প্রধানমন্ত্রীগী লোইশঙ

      ইকায় খুম্নরবা প্রধান মন্ত্রীগী চিথী
      Posted On: 30 MAY 2020 7:47AM by PIB Imphal


    ঐগী নুংশিরবা ভারত মচাশিং ,


    মমাং চহিগী নুমিৎ অসিদা ভারতকী গনতন্ত্রগী পুৱারীদা সনাগী তাঙ্কক অমা হৌখি । চহি কয়াগী মতুংদা লৈবাক অসিগী মীয়ামনা মপুং ফাবা মেজোরিতী অমগা লোয়ননা তার্ম শুরবা সরকার অমা অমুক হন্না খল্লকখি ।


    অমুক হন্না , ভারত মচা করোর ১৩০ অমসুং ঐখোয়গী লৈবাক্কী গনতন্ত্রগী কাংলোনশিংদা অমুক হন্না ঐনা কোক নোঞ্জরি । অতৈ মতমশিংদা , ঐ অদোমগী মরক্তা পুনগদবনি । অদুবু হৌজিক ওইরিবা ফিবম অসিনা মদু ওইথোক্ত্রে । মরম অদুনা , ঐনা মসিগী চিথী অসিগী খুৎথাংদা ঐনা অদোমগী বর নীজরি ।


    অদোমগী মীনুংশিং , অফবা পাউজেল অমসুং ফজনা মতেং পাংবা অসিনা অনৌবা থৌনা অমসুং ইথিল পীরি । অদোমনা উৎলিবা গনতন্ত্রগী অপুনবা পাঙ্গল অদুনা মালেম পুম্নমক্কী লমজিং মৈরা অমা ওইরি ।


    ২০১৪দা অওনবা অমা পুরক্নবা লৈবাক্কী মীয়াম্না ভোৎ পীখি । হৌখিবা চহি মঙাদা , লৈবাক অসিনা কমদৌনা লৈঙাক্কী খুৎলায়শিং হান্নগী ফিবমদগী অমসুং শেঞ্জা - থুমজা অমসুং অরানবা লৈঙাক্তগী মনীংতম্লকপগে হায়বা অদু উখি । ‘ অন্ত্যোদয় ’ গী অচুম্বা ৱাখল্লোন্দা মীওই মিল্লিয়ন কয়াগী পুন্সিদা অওনবা পুরকখি ।


    ২০১৪দগী ২০১৯ ফাওবদা ভারতকী ফিবম শিংথাবা য়ানা ফগৎলকখি । লায়রবশিংগী ফিবম ফগৎলকখি । লৈবাক্কী মীয়াম শেন - থুমগী কান্নবা ফংহনখি , লেম্না গ্যাস অমসুং মৈ ফংহনখি , সেনিতেসন ফংহনখি অমসুং মী খুদিংমক য়ুম লৈনবা থবক পায়খৎলি ।


    সর্জিকেল স্ত্রাইক অমসুং এয়র স্ত্রাইক চৎথদুনা ভারতকী থৌনা উৎখি । চহি কয়া তক্নদুনা লাকপা ও . আর . ও . পি ., লৈবাক অমা তেক্স অমা জি . এস . তি ., লৌমীশিংগী হেন্না ফবা এম এস পি থবক ওইনা পাংথোকখি ।


    ভারত অনৌবা থাক অমদা পুখৎনবা ২০১৯দা ভারতকী মীয়াম্না ভোৎ পীখি । ভারত অসি মালেমগী লুচিংবা অমা ওইনবা মঙলান অমদা ভোৎ পীখি । হৌখিবা চহি ১দা লৌখিবা ৱারেপ অদু মসিগী মঙলান অসি মঙফাওননবনি ।


    ঙসিদি , ভারত মচা করোর ১৩০ ভারতকী চাউখৎপগী খোঙচৎতা শরুক য়ারি । জন শক্তি অমসুং রাস্ত্র শক্তিগী মঙালনা লৈবাক পুম্নমক মৈ চুরে । সবকা সাথ , সবকা বিকাস , সবকা বিশ্বাসকী লাইৱানা ভারত অসি হিরম খুদিংমক্তা মাংদা চংশিল্লি ।


    ঐগী নুংশিরবা ভারত মচাশিং ,


    লৈবাক্কী অপুনবা শক্তমদা আর্তিকল ৩৭০না মতেং পাংখি । ভারতকী সুপ্রিম কোর্তনা ৱায়েন পীদুনা চহি চা কয়া য়েৎনদুনা লাকপা রাম মন্দির শাবগী ৱাফম মরূপ - মপাং ওইনা য়ানবা পুরক্লে । ত্রিপল তালাক্কী তমথিরবা চৎনবী পুৱারীগী লুখাক কোমদা থাদখ্রে । সিতিজনসিপ এমেন্দমেন্ত এক্ত শেমদোক্তুনা ভারতকী মীনুংশিং অমা উৎখি ।


    লৈবাক্কী চাউখৎপগী খোঙজেলদা ইনোৎ পীবা অতৈ ৱারেপ কয়া লৌখি । মতম অসিদা , ভারতনা মিসন গাগনয়ানগী থৌরাং তৌখি ।


    লায়রবশিং , লৌমীশিং , নুপীশিং অমসুং নহারোলশিং থৌনা পীবা অসি ঐখোয়গী মরুওইবা থবক্নি । হৌজিক লৌমী খুদিংমক পি . এম . কিশান সম্মান নীধিনা কোনশিল্লে । চহি অমদা লৌমী করোর ৯ . ৫০ হেনবগী একাউন্তশিংদা লুপা করোর ৭২ , ০০০ হাপখি ।


    জল জীবন মিশন্না খুঙ্গংগী য়ুম করোর ১৫ হেনবদা থক্নবা তোতিগী ঈশিং ফংহনগনি । ঐখোয়গী শা - শন করোর ৫০ হেনবা মশা ফনা লৈনবা লেম্না তিকা থাবগী থবক পাংথোক্লে ।


    লৈবাক অসিদা অহানবা ওইনা , লৌমীশিং , শিন্মীশিং অমসুং অপীকপা দুকান ফম্বা মীওইশিং চহি ৬০গী মতুংদা থাগী লুপা ৩০০০গী পেন্সন চাংনাইনা পীরগনি ।


    বেঙ্ক লোন ফংহনবগী মথক্তা , ঙামীশিংগী তোখাইবা দিপার্তমেন্ত অমা লিংখৎলে । ঙা ফাবগী থবকশিং ফগৎহন্নবা অতোপ্পা ৱারেপ কয়া লৌরে । মসিনা ব্লু ইকোনোমী ফগৎহনগনি ।


    ললোনবশিংগী খুদোংচাদবশিং মতম চানা লোইশিন্নবা ব্যাপারী কল্যান বোর্দ অমা শেম্নবা ৱারেপ লৌরে । সেল্ফ হেল্প গ্রুপশিংগী নুপী করোর ৭ হেনবদা অহেনবা শেনফম পীগনি । মমাংদা সেল্ফ হেল্প গ্রুপশিংদা গরেন্তী য়াওদনা লুপা লাখ ১০ ফাওবা লোন পীরম্বা অদু হৌজিক লুপা লাখ ২০দা হেনগৎলে ।


    ত্রাইবেল অঙাংশিংগী লাইরিক তম্নবা অনৌবা একালব্য মোদেল রেসিদেন্সিয়েল স্কুল ৪০০ শাবা হৌরে ।


    হৌখিবা চহীদা , মীয়ামগী য়াইফনবা আইন কয়া চৎনবা হৌরে । ঐখোয়গী সংসদ অসি থবক ফজনা পাংথোকপগী চহী কয়া কুইরবা রিকোর্দশিং থুগাইরে । মসিগী মহৈ ওইনা কঞ্জুমর প্রোতেক্সন এক্ত , চিত ফন্দ লো এমেন্দমেন্ত তৌরে , নুপীশিং , অঙাংশিং অমসুং দিব্যাংশিংগী য়াইফনবা লোশিং পাস তৌরে ।


    সরকারগী থৌশিলশিংগী মহৈ ওইনা খুঙ্গং অমসুং শহরগী খেন্নবা হন্থরক্লে । অহানবা শহরশিংদগী হেন্না ভারতকী খুঙ্গংগী মীওইশিংনা ইন্তরনেৎ শিজিন্নবা চাদা ১০ হেল্লে ।


    অসিগুম্বা লৈবাক্কী য়াইফনবা পায়খৎখিবা থবকশিং মসিগী চিথী অসিদা পনবদা য়াম্না শাংলগনি । ঐনা হায়রি মদুদি , চহি অসিদা নুমিৎ খুদিং ঐগী সরকারনা থৱায় য়াওনা মসিগী ৱারেপশিং অসি থবক ওইনা পাংথোক্লি ।


    ঐখোয়গী মীয়ামগী অনীংবশিং থুংহন্নবা য়াম্না য়াংনা থবক পায়খৎলিঙৈদা , কোরোনাভাইরস লাইচৎনা ঐখোয়গী লৈবাক অৱাবা তাহল্লে ।


    লৈবাক খরনা শেন - থুম য়াম্না ফরি অমসুং অফবা অনা - লায়েংগী খুদোংচাবশিং লৈরি অদুগা ঐখোয়গী লৈবাক্না মী য়াম্বা অমসুং অৱাৎপা কয়া লৈবগী অৱাবা মায়োক্নরি ।


    ভারত্তা কোরোনা লাকপা মতমদা মালেমগী চৈথেং অমা ওইগনি হায়না অয়াম্বনা কিনখি । অদুবু ভারতকী অপুনবা থৌনা অমসুং ভারত মচাশিংগী তৌবা ঙম্বশিং অদুনা মালেমগী তৌবা ঙমবা অমসুং ইনাক খুল্লবা লৈবাকশিংগী লাম্বা তৌনরে । ভারতকী লান্মীশিংনা কোরোনা লান্মীশিং ইকায়খুম্নবা উৎতুনা খুবাক খুবা অমসুং মৈ থানবা , জনতা কর্ফ্যু নৎত্রগা লোকদাউন মীয়াম্না ইনবা অসিনা শ্রেস্থ ভারতগীদমক অদোম্না এক ভারত অদু উৎপনি ।


    লাইচৎ অসিনা কনাগুম্বা মীওই অমতা অৱাবা চৈথেং পীদে হায়বা য়ারোই । মসিনা ঐখোয়গী শিন্মীশিং , কোইনা চৎলগা থবক শুরিবা শিন্মীশিং , খুৎহৈবশিং , হোকরশিং অমসুং অপীকপা উদ্যোগশিংদা থবক শুরিবা শিন্মীশিংদা চাউনা চৈথেং পীখি । মসিগী অৱাবশিং অসি কোকহন্নবা ঐখোয়না অমতা ওইনা থবক পায়খৎলি ।


    ভারতমচা খুদিংমক্না নিয়মশিং ইনবা দরকার ওই । ঐখোয় খাংবা কনগদবনি । মসি ভারতনা অতৈ লৈবাকশিংদগী হেন্না ফবগী মরুওইবা মরম অমনি । মসিগী লানফম অসি য়াম্না কুইগনি অমসুং ঐখোয়গী অপুনবা ৱারেপ অদু ঐখোয়গী মাইপাকপনি ।


    হৌখিবা নুমিৎ খরনিগী মমাংদা , অকনবা নোংলৈ নুংশিৎ অমনা নোংচুপ বঙ্গাল অমসুং ওরিশাগী মফমশিং অমাং - অতা থোকহনখি । রাজ্যশিং অদুগী মীয়ামগী খাংবা কনবা অদুনা ভারতকী মীয়ামদা ইথিল পীরি ।


    নুংশিরবা মরূপশিং ,


    ভারত য়াওনা লৈবাক কয়াগী ইকোনোমী কমদৌনা অমুক ফগৎলক্কনি হায়না মরৈ য়েৎনরি । অদুবু কোরোনাভাইরস থেংননবা লৈবাক অসিনা লৌরিবা ৱারেপ অমসুং অপুনবা অসিনা মালেম অসি অঙকপা পোকহল্লে । ইকোনোমী অমুক হিঙ্গৎলকপদা ঐখোয়না খুদম অমা ওইগনি হায়না চপ চাবা থাজবা অমা লৈরি । শেন - থুমগী ওইনা , ভারতমচা করোর ১৩০না মালেম অসি অঙকপা পোকহনবতা নত্তনা লৈবাক অসিনা ইথিল পীগনি ।


    তাঞ্জা অসি ঐখোয় ইশা ইরোমদোম লেপচবা ঙমগদবনি । মসি ঙম্নবগী অমতা ঙাইরবা লম্বীদি - আত্মনির্ভর ভারত নৎত্রগা মশা - মরোমদোম লেপচবা ভারতনি । আত্মনির্ভর ভারতকীদমক হন্দক লুপা করোর লাখ ২০গী পেকেজ অমা পীখিবা অদু মাইকৈ অসিগী অচৌবা খোঙথাং অমনি ।


    মসিগী থবক অসিনা ঐখোয়গী লৌমীশিং , শিন্মীশিং , অপীকপা ওন্ত্রপ্রিনরশিং অমসুং নহারোলশিংদা অনৌবা খুদোংচাবা অমা পীগনি । ভারতকী লৈহাওদা হুমাংগা লোয়ননা থবক কন্না শুদুনা অমসুং ঐখোয়গী শিন্মীশিংগী পোৎথোকশিংনা ভারতনা মপান লৈবাকশিংদগী পুশিল্লকপা হন্থগনি অমসুং মশা - মরোমদোম লেপচবা ঙম্লক্কনি ।


    নুংশিরবা মরূপশিং ,


    হৌখিবা চহি ৬ অসিদা , অদোম্না ঐঙোন্দা লেপ্তনা নুংশিবগা লোয়ননা থৌজাল পীরি । অদোমগী বরশিং অদুনা হৌখিবা চহিদা লৈবাক অসিনা পুৱারী ওইরবা ৱারেপ কয়া লৌখি । অদুবু পাংথোক্কদবা থবক কয়া লৈরি হায়বা ঐ খঙই । ঐখোয়গী লৈবাক্না অৱাবা কয়া থেংনরি । ঐনা অহিং - নুংথিল থবক শুরি । ঐগী অশোইবা কয়া লৈরম্বা য়াই অদুবু ঐখোয়গী লৈবাক্কী অৱাৎপা অমত্তা লৈতে । অদোম , অদোমগী পাঙ্গল অমসুং অদোমগী তৌবা ঙম্বদা ঐ ইশা থাজবদগী হেন্না ঐনা থাজবা থম্লি ।


    অদোম , অদোম্না শৌগৎপা , বর অমসুং নুংশিবনা ঐনা ৱারেপ লৌবা ঙম্বগী থৌনাগী হৌরকফম্নি । মালেমগী লাইচৎ অসিনা অৱাবা তারবসু মসিনা ঐখোয় ভারত মচাশিং অচেৎপা ফিরেপ অমা লৌনবা মতম অমনি । মীওই করোর ১৩০গী হৌজিক অমসুং তুংগী ফিবম অসি করিগুম্বা অৱাবা ফিবম অমত্তনা মাইথিবা পীবা ঙম্লোই হায়বা ঐখোয়না নীংশিংগদবনি ।


    ঐখোয়না ঐখোয়গী হৌজিক অমসুং তুংগী লাইবক লেপচগনি ।


    ঐখোয় মাংলোমদা চংশিনগনি অমসুং মাই পাকপা অদু ঐখোয়গী ওইগনি ।


    করিগুম্বা ঐখোয়গী খুৎ অমদা থবক অমসুং থৌদাং লৈরবদি , অতোপ্পা খুৎ অমদা শোইদনা মাইপাকপা লৈগনি ।


    ঐখোয়গী লৈবাক মাইপাক্নবা , ঐনা অমুক হন্না অদোম ময়ামদা কোক নোঞ্জরি ।


    অদোম অমসুং অদোমগী ইমুং - মনুংদা ঐগী য়াইফ - পাউজেল পীজরি ।


    হকচাং ফনা লৈসি , লেংদনা লৈসি !!!


    মিকুপ - নাহুম শিংনা লৈসি , ই - পাউ খঙসি !!!


    অদোমগী প্রধান সেবক


    ***

    
    
    (Release ID: 1627837) Visitor Counter : 10
    
    
      Read this release in: English , Urdu , Marathi , Hindi , Bengali , Assamese , Punjabi , Gujarati , Odia , Tamil , Telugu , Kannada , Malayalam