      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      କୋଭିଡ଼-19କୁ ପ୍ରତିହତ କରିବା ସକାଶେ ବୈଜ୍ଞାନିକମାନେ ବିକାଶ କଲେ ଚଳମାନ ଇନଡ଼ୋର୍ ଜୀବାଣୁମୁକ୍ତ ସ୍ପ୍ରେୟର୍
      • ଏହି ସ୍ପ୍ରେୟରରେ ପୋଛିବାର ବ୍ୟବସ୍ଥା ରହିଛି ଏବଂ ଏହାର ବର୍ଦ୍ଧିତ ବାହୁ ଅପହଞ୍ଚ ସ୍ଥାନ ପର୍ଯ୍ୟନ୍ତ ପହଞ୍ଚି ଉତ୍ତମ ରୂପେ ସଫେଇ କରିପାରିବ
      • କୋଭିଦ-19 ସଂକଟ ପରେ ସୁଦ୍ଧା ଏହି ପ୍ରଯୁକ୍ତିର ଉପକାରୀତା ରହିପାରିବ
      Posted On: 16 MAY 2020 11:57AM by PIB Bhubaneshwar


    ସିଏସଆଇଆର- ସେଣ୍ଟ୍ରାଲ୍ ମେକାନିକାଲ ଇଂଜିନିୟରିଂ ରିସର୍ଚ୍ଚ ଇନଷ୍ଟିଚୁଟ୍ (ସିଏମଇଆରଆଇ) , ଦୁର୍ଗାପୁରର ବୈଜ୍ଞାନିକମାନେ ଦୁଇଟି ଚଳମାନ ଇନଡ଼ୋର୍ ଜୀବାଣୁଶୋଧନ ସ୍ପ୍ରେୟର ୟୁନିଟର ବିକାଶ ଘଟାଇଛନ୍ତି । ଏହି ଯନ୍ତ୍ର ଦ୍ୱାରା ଉଭୟ ସଫେଇ ଏବଂ ଘର ଭିତରକୁ ଜୀବାଣୁ ଶୋଧନ କରାଯାଇପାରିବ । ତଦ୍ୱାରା ଘର ଭିତରର ସମସ୍ତ ରୋଗ ସୃଷ୍ଟିକାରୀ ସୂକ୍ଷ୍ମାଣୁକୁ ସଫଳତାର ସହ ପ୍ରତିହତ କରାଯାଇପାରିବ । ବିଶେଷ କରି ଡାକ୍ତରଖାନାମାନଙ୍କ ଲାଗି ଏହା ବିଶେଷ ଉପକାରରେ ଆସିବ ।


    ଏହି ଜୀବାଣୁଶୋଧନ ଯନ୍ତ୍ରର ନାମ “ ବ୍ୟାଟେରୀ ପାୱାର୍ଡ଼ ଡିସଇନଫେକ୍ଟାଣ୍ଟ୍ ସ୍ପ୍ରେୟର (ପିପିଡ଼ିଏସ) ଏବଂ “ ନିଉମାଟିକାଲୀ ଅପରେଟେଡ଼୍ ମୋବାଇଲ୍ ଇନଡ଼ୋର୍ ଡିସଇନଫେକ୍ସନ (ପିଓଏମଆଇଡ଼ି) ରଖାଯାଇଛି । ଏହି ଯନ୍ତ୍ର ସାହାଯ୍ୟରେ ଘର ଭିତରେ ଥିବା ବିଭିନ୍ନ ସାମଗ୍ରୀ ଯାହାକୁକି ବାରମ୍ବାର ହାତରେ ସ୍ପର୍ଶ କରିବାକୁ ପଡ଼ିଥାଏ , ଯଥା ଟେବୁଲ୍ , ଡ଼ୋରନବ୍ , ଲାଇଟ ସୁଇଚ୍ , କାଉଣ୍ଟରର ପୃଷ୍ଠଦେଶ , ହ୍ୟାଣ୍ଡଲ୍ , ଡେସ୍କ , ଫୋନ୍ , କମ୍ପ୍ୟୁଟର କିବୋର୍ଡ଼ , ଶୌଚାଗାର , ଫସେଟ୍ , ସିଙ୍କ୍ , ଏବଂ କାର୍ଡ଼ବୋର୍ଡ଼ ଇତ୍ୟାଦି , ସେସବୁକୁ ଭଲଭାବେ ଜୀବାଣୁମୁକ୍ତ ଭାବେ ସଫା କରାଯାଇପାରିବ । ମଝିରେ ମଝିରେ ଏଭଳି ଜୀବାଣୁନାଶକ ସ୍ପ୍ରେୟର୍କୁ ବ୍ୟବହାର କରିବା ଦ୍ୱାରା କରୋନା ଭୂତାଣୁ ସଂକ୍ରମଣ ଭୟରୁ ଲୋକମାନଙ୍କୁ ସୁରକ୍ଷିତ ରଖାଯାଇପାରିବ ।


    ଉଭୟ ବିପିଡ଼ିଏସ ଏବଂ ପୋମିଡ଼ ସ୍ପ୍ରେୟର ବ୍ୟବସ୍ଥାକୁ ଏଭଳି ଭାବେ ଡିଜାଇନ୍ କରାଯାଇଛିଯେ ସେଥିରେ ଦୁଇ ପର୍ଯ୍ୟାୟବିଶିଷ୍ଟ ସ୍ପ୍ରେୟିଂ ୟୁନିଟ୍ ଏବଂ ପୃଥକ୍ ଭାବେ ଷ୍ଟୋରେଜ୍ ଟ୍ୟାଙ୍କ୍ ରହିଛି । ତାହା ଘର ଭିତରର ଚଟାଣ ଏବଂ ଅନ୍ୟାନ୍ୟ ସାମଗ୍ରୀକୁ ପରିଷ୍କାର କରିବା ସହ ସେସବୁକୁ ଜୀବାଣୁମୁକ୍ତ କରିପାରିବ । ଏଥିରେ ଖଞ୍ଜାଯାଇଥିବା ନୋଜଲକୁ ଉପଯୋଗ କରି ଉପର ଓ ତଳ ପୃଷ୍ଠକୁ ସଫା ଓ ଶୋଧନ କରାଯିବ । ବିରାଟ କ୍ଷେତ୍ର ସଫେଇ ସକାଶେ ଏହି ଶୋଧନ ଯନ୍ତ୍ରର ଏକ ଶିଳ୍ପ ମଡ଼େଲ ମଧ୍ୟ ପ୍ରସ୍ତୁତ କରାଯାଇଛି ଯାହା ଦ୍ୱାରା ଅଧିକ କ୍ଷେତ୍ର ଶୋଧନ କରାଯାଇପାରିବ ।


    ପୋମିଡ଼୍ ଭ୍ରାମ୍ୟମାଣ ଇନଡ଼ୋର୍ ଶୋଧନ ୟୁନିଟଟି ଷ୍ଟିଲ୍ ଫ୍ରେମଯୁକ୍ତ ଏବଂ ଏଥିରେ ଚାରୋଟି ଚକ ରହିଛି । ଏଥିରେ କମ୍ପ୍ରେସର , ପାଇପିଂ ଓ ଫିଟିଂ ତଥା ସ୍ପ୍ରେୟିଂ ନୋଜଲ ରହିଛି । ଏହାକୁ ହାତରେ ଧରି ସହଜରେ ସ୍ପ୍ରେୟର ସାହାଯ୍ୟରେ ସିଧାସଳଖ ଭାବେ ଆବଶ୍ୟକତା ଅନୁସାରେ ବିଶୋଧକ ସ୍ପ୍ରେ କରାଯାଇପାରିବ । ପୋମିଡ଼୍ ୟୁନିଟରେ ପ୍ରତ୍ୟେକଟି 10 ଲିଟର କ୍ଷମତାବିଶିଷ୍ଟ ଦୁଇଟି ଷ୍ଟୋରେଜ୍ ଟ୍ୟାଙ୍କ୍ ରହିଛି । ବିପିଡ଼ିଏସ ୟୁନିଟ୍ ଏକ ତାରବିହୀନ ମେସିନ୍ ଓ ଏଥିରେ ଦୁଇଟି ସ୍ପ୍ରେ ନୋଜଲ ଖଞ୍ଜାଯାଇଛି । ଏଥିରେ ଆଉ ଗୋଟିଏ ପରିବର୍ଦ୍ଧିତ ସ୍ପ୍ରେ ଆର୍ମ ମଧ୍ୟ ରହିଛି । ଏହାର ମୋଟ ଷ୍ଟୋରେଜ୍ କ୍ଷମତା 20 ଲିଟର ଏବଂ ଏହାର ବ୍ୟାଟେରୀ ବ୍ୟାକ୍ଅପ୍ ସମୟ 4 ଘଣ୍ଟା , ଅର୍ଥାତ୍ ଥରେ ଚାର୍ଜ କଲେ ତାହା ଚାରିଘଣ୍ଟା ପର୍ଯ୍ୟନ୍ତ କାର୍ଯ୍ୟକ୍ଷମ ରହିପାରିବ । ଖାଲି ଟାଙ୍କି ସହ ଏହାର ମୋଟ ଓଜନ 25 କିଲୋଗ୍ରାମ୍ ।


    ଏହି ମେସିନ୍ ସଂପର୍କରେ ସିଏସଆଇଆର- ସିଏମଇଆରଆଇର ନିର୍ଦ୍ଦେଶକ ପ୍ରଫେସର ହରିଶ ହିରାନୀ କହିଛନ୍ତି ଯେ , “ ବଜାରରେ ଉପଲବ୍ଧ ଅଧିକାଂଶ ଶୋଧକ ସ୍ପ୍ରେୟର କେବଳ ସଫା କରିପାରିବ କିମ୍ବା ଜୀବାଣୁ ଶୋଧନ କରିବ । ପୁଣି ତାହାର ଗୋଟିଏ ଚାମ୍ବର ରହିଛି ଏବଂ ତାହା ପମ୍ପ୍ ଦ୍ୱାରା ଚାଳିତ । ପମ୍ପ୍ ସ୍ପ୍ରେୟରରେ ସୁକ୍ଷ୍ମ ଜଳକଣିକା ସବୁ ଆକାରରେ ବେଶ୍ ବଡ଼ ଏବଂ ତାହା ଦ୍ୱାରା ଏଥିରେ ଅଧିକ କ୍ଷେତ୍ରକୁ ଶୋଧନ କରାଯାଇ ପାରେନାହିଁ । କିନ୍ତୁ ସିଏସଆଇଆର – ସିଏମଇଆରଆଇ ଦ୍ୱାରା ବିକଶିତ ଇନଡ଼ୋର୍ ସ୍ପ୍ରେୟର ବ୍ୟବସ୍ଥାରେ ଦୁଇଟି ଚାମ୍ବର ରହିଛି ଯେଉଁଥିରେ ଶୋଧନ ଔଷଧ ଏବଂ ସଫେଇ ପାଇଁ ତରଳ ପଦାର୍ଥ ରଖାଯାଇପାରିବ । ଏହାର ନୋଜଲ ମଧ୍ୟ ଅଧିକ କାର୍ଯ୍ୟକ୍ଷମ । ତେଣୁ ଏଥିରେ ବ୍ୟାପକ କ୍ଷେତ୍ରକୁ ସଫା ତଥା ଶୋଧନ କରାଯାଇପାରିବ । ”


    ଏହି ସ୍ପ୍ରେୟରରେ ପୋଛିବାର ବ୍ୟବସ୍ଥା ମଧ୍ୟ ରହିଛି ଏବଂ ତାହାର ଅତିରିକ୍ତ ଆର୍ମ ଅପହଞ୍ଚ କ୍ଷେତ୍ର ପର୍ଯ୍ୟନ୍ତ ପହଞ୍ଚି ଉତ୍ତମ ରୂପେ ସଫା ଓ ଶୋଧନ କାର୍ଯ୍ୟ କରିପାରିବ । ଏହି ପ୍ରଯୁକ୍ତି କୋଭିଡ଼-19 ମହାମାରୀ ପରେ ସୁଦ୍ଧା ଲୋକମାନଙ୍କ ପାଇଁ ଉପଯୋଗୀ ରହିବ । କାରଣ ଏହାକୁ ଉପଯୋଗ କରି ଭୂତାଣୁ ନାଶ କରାଯାଇପାରିବ । ବିଶ୍ୱରେ ଏବେ ଇନଫ୍ଲୁଏଞ୍ଜା ଓ ଅନ୍ୟାନ୍ୟ ଭୂତାଣୁ ଜନିତ ବ୍ୟାଧି ଅଧିକତର ଦେଖା ଦେଉଥିବାରୁ ଏଭଳି ଯନ୍ତ୍ରର ବିଶେଷ ଆବଶ୍ୟକତା ରହିଛି । ତେଣୁ ଦେଶର ଏମଏସଏମଇ ଉଦ୍ୟୋଗମାନେ ଆଗେଇ ଆସି ଏଭଳି ଯନ୍ତ୍ର ବିକାଶରେ ନିବେଶ କରିବାକୁ ପ୍ରଫେସର ହିରାନୀ ଆହ୍ୱାନ ଜଣାଇଛନ୍ତି । ଏହା ମାନବ ସ୍ୱାସ୍ଥ୍ୟ ପ୍ରତି ଅନୁକୂଳ । ତେଣୁ ଏଭଳି ସ୍ୱାସ୍ଥ୍ୟସେବା ଯନ୍ତ୍ରମାନ ବିକାଶ ଘଟାଇ ଏମଏସଏମଇ ଉଦ୍ୟୋଗୀମାନେ ସୁନାମ ଅର୍ଜନ କରିପାରିବେ । ବିପିଡ଼ିଏସ ପ୍ରଯୁକ୍ତିକୁ ଏବେ ପାୱାର ଟେକ୍ ମାଇନିଂ ପ୍ରାଇଭେଟ ଲିମିଟେଡ଼କୁ ବ୍ୟବସାୟିକ ଉତ୍ପାଦନ ଓ ପ୍ରସାରଣ ପାଇଁ ପ୍ରଦାନ କରାଯାଇଛି ।


    **********

    
    
    (Release ID: 1624462) Visitor Counter : 21
    
    
      Read this release in: English , Urdu , Marathi , Hindi , Assamese , Manipuri , Bengali , Punjabi , Tamil , Telugu , Kannada