      କାର୍ମିକ, ସାଧାରଣ ଅଭିଯୋଗ ଓ ପେନସନ ମନ୍ତ୍ରଣାଳୟ

      ଗ୍ରୀନ, ଅରେଞ୍ଜ ଓ ରେଡ ଜୋନରେ କ୍ୟାଟ ଦ୍ୱାରା ମାମଲାର ଶୁଣାଣି ପାଇଁ ନୂଆ ନିର୍ଦ୍ଦେଶାବଳୀ
      Posted On: 02 MAY 2020 1:25PM by PIB Bhubaneshwar


    କେନ୍ଦ୍ରୀୟ ପ୍ରଶାସନିକ ନ୍ୟାୟାଧିକରଣ ( CAT ) ନୂଆଦିଲ୍ଲୀର ଅଧ୍ୟକ୍ଷଙ୍କ ନିର୍ଦ୍ଦେଶକ୍ରମେ ଜାରି ହୋଇଥିବା ବିଜ୍ଞପ୍ତି ଅନୁସାରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ଲକଡାଉନ ଘୋଷଣା ଅନୁସାରେ କ୍ୟାଟର ପ୍ରମୁଖ ବେଞ୍ଚ ତଥା ଦେଶର ଅନ୍ୟାନ୍ୟ ସ୍ଥାନରେ ଥିବା ବେଞ୍ଚ ସମୂହର କାର୍ଯ୍ୟ 2020 ମାର୍ଚ୍ଚ 24ରୁ ବନ୍ଦ ରଖାଯାଇଥିଲା । 2020 ଏପ୍ରିଲ 14ରେ ଜାରି ପରବର୍ତ୍ତୀ ନିର୍ଦ୍ଦେଶ ଅନୁସାରେ ବେଞ୍ଚ ଗୁଡିକର କାମକୁ ଚଳିତ ମାସ 3 ତାରିଖ ପର୍ଯ୍ୟନ୍ତ ବନ୍ଦ ରଖାଯାଇଛି । ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ ମେ 1 ତାରିଖରେ ଜାରି ପରିବର୍ଦ୍ଧିତ ନିର୍ଦ୍ଦେଶରେ କରୋନା ମହାମାରୀର ସଂକ୍ରମଣର ପ୍ରକୋପକୁ ବିଚାରକୁ ନିଆଯାଇ ଦେଶର ବିଭିନ୍ନ ଜିଲ୍ଲାକୁ ରେଡ , ଅରେଞ୍ଜ ଓ ଗ୍ରୀନ ଜୋନରେ ବିଭକ୍ତ କରାଯାଇଛି । ଏହି ସବୁ ଅଞ୍ଚଳ ସ୍ଥିତିକୁ ଦେଖି ଲକଡାଉନରେ କୋହଳ କରାଯିବା ସହିତ ବିଭିନ୍ନ ପ୍ରକାର କାର୍ଯ୍ୟ ଆରମ୍ଭ କରିବାକୁ ଅନୁମତି ଦିଆଯାଇଛି । ଏସବୁ ବିଚାରକୁ ନେଇ ବିଭିନ୍ନ ଅଞ୍ଚଳରେ କେନ୍ଦ୍ରୀୟ ପ୍ରଶାସନିକ ନ୍ୟାୟାଧିକରଣର କାର୍ଯ୍ୟ ପୁନର୍ବାର ଆରମ୍ଭ କରିବା ନେଇ ନିର୍ଦ୍ଦେଶନାମା ଜାରି କରାଯାଇଛି । କେଉଁ ଜୋନରେ ଥିବା କ୍ୟାଟ ବେଞ୍ଚ କିପରି କାର୍ଯ୍ୟ କରିବ ତାହା ନିମ୍ନମତେ ଉଲ୍ଲେଖ କରାଯାଇଛି ।


    ଗ୍ରୀନ ଜୋନରେ ଥିବା କ୍ୟାଟର ବେଞ୍ଚ / କୋର୍ଟଗୁଡିକ ସ୍ୱାଭାବିକ ଭାବେ କାର୍ଯ୍ୟ କରିବ ଏବଂ ସେଠାରେ କେନ୍ଦ୍ର ଗୃହମନ୍ତ୍ରଣାଳୟ ଦ୍ୱାରା ଜାରି ନିର୍ଦ୍ଦେଶ ମୁତାବକ ସାମାଜିକ ଦୂରତ୍ୱ ରକ୍ଷା , ବିଶୋଧନ ଓ ପରିଚ୍ଛନ୍ନତାକୁ କଡାକଡି ପାଳନ କରାଯିବ । ଏସବୁ ବେଞ୍ଚ / କୋର୍ଟରେ କେହି କାହାରି ପ୍ରତ୍ୟକ୍ଷ ସଂସ୍ପର୍ଶରେ ଆସିବେ ନାହିଁ । ସଂପୃକ୍ତ ଅଞ୍ଚଳର ହାଇକୋର୍ଟରେ ଯେଉଁ ସୁରକ୍ଷା ଓ ପ୍ରତିଷେଧକ ବ୍ୟବସ୍ଥା ଗ୍ରହଣ କରାଯାଉଥିବ ତାହାକୁ ଯଥା ସମ୍ଭବ କ୍ୟାଟ ବେଞ୍ଚଗୁଡିକ ପାଳନ କରିବେ । ବାର ଆସୋସିଏସନର ସଭାପତିଙ୍କ ପରାମର୍ଶକ୍ରମେ ସଂପୃକ୍ତ ବେଞ୍ଚର ବିଭାଗୀୟ ମୁଖ୍ୟ ଏହି ସୁରକ୍ଷା ବ୍ୟବସ୍ଥା ସମ୍ପର୍କରେ ନିଷ୍ପତ୍ତି ନେବେ । ବେଞ୍ଚର ସୁରକ୍ଷା ଓ ପରିଚ୍ଛନ୍ନତା , କର୍ମଚାରୀଙ୍କ ସୁବିଧା ଆଦି ସଂକ୍ରାନ୍ତ ତଥ୍ୟ ଓ ମତାମତ ( ଫିଡବ୍ୟାକ ) ବେଞ୍ଚର ରେଜିଷ୍ଟ୍ରାରଙ୍କଠାରୁ ସଂଗ୍ରହ କରାଯିବ । ଏ ସଂକ୍ରାନ୍ତରେ ନିଆଯାଇଥିବା ନିଷ୍ପତ୍ତିକୁ ପ୍ରମୁଖ ବେଞ୍ଚର ରେଜିଷ୍ଟ୍ରାରଙ୍କୁ ପଠାଯିବ ।


    ରେଡ ଜୋନ ବା ଲକଡାଉନ ଓ ଅରେଞ୍ଜ ଜୋନରେ ଥିବା ବେଞ୍ଚରେ କେବଳ ଜରୁରି ମାମଲାଗୁଡିକୁ ଇ - ମେଲରେ ରୁଜୁ କରିହେବ । ଏଥିପାଇଁ ସଂପୃକ୍ତ ବେଞ୍ଚର ରେଜିଷ୍ଟ୍ରାରଙ୍କ ସହ ପ୍ରଥମେ ଯୋଗାଯୋଗ କରିବାକୁ ପଡିବ । ସଂପୃକ୍ତ ରେଜିଷ୍ଟ୍ରାର ମାମଲା ସମ୍ପର୍କରେ ଅବଗତ ହେବାପରେ ସେ ସଂପୃକ୍ତ ଓକିଲ କିମ୍ବା ପକ୍ଷଙ୍କୁ ଇ - ମେଲ ଆଇଡି ଦେବେ । ରେଜିଷ୍ଟ୍ରାର ଯଦି ସନ୍ତୁଷ୍ଟ ହୁଅନ୍ତି ଯେ ଆବେଦନ ଠିକଠାକ ଅଛି ଏବଂ ଏହାର ଜରୁରି ବିଚାର ଆବଶ୍ୟକ , ତା ହେଲେ ସେକଥା ବେଞ୍ଚର ବିଭାଗୀୟ ମୁଖ୍ୟଙ୍କୁ ଅବଗତ କରାଇବେ । ମାମଲାର ବିଚାର ତୁରନ୍ତ ହେବ କି ନାହିଁ ତାହାର ଚୂଡାନ୍ତ ନିଷ୍ପତ୍ତି ବିଭାଗୀୟ ମୁଖ୍ୟ କରିବେ । ମାମଲା ଯଦି ବିଚାର ହେବାକୁ ଯୋଗ୍ୟ ବିବେଚିତ ହୁଏ , ତାହା CISCO WEBEX ଅନଲାଇନ ଭିଡିଓ କନଫରେନ୍ସ ବ୍ୟବସ୍ଥାରେ କରାଯିବ ।


    ଏ ସଂକ୍ରାନ୍ତ ସବିଶେଷ କାର୍ଯ୍ୟ ପଦ୍ଧତି ସଂପୃକ୍ତ ବେଞ୍ଚର ବିଭାଗୀୟ ମୁଖ୍ୟ , ପ୍ରମୁଖ ବେଞ୍ଚର ରେଜିଷ୍ଟ୍ରୀ ସହ ପରାମର୍ଶ କ୍ରମେ ତିଆରି କରିବେ । ଭିଡିଓ କନଫରେନ୍ସରେ ଅଂଶଗ୍ରହଣକାରୀଙ୍କୁ ଉପଯୁକ୍ତ ପୋଷାକ ପରିଧାନ କରିବାକୁ ପଡିବ । ପରିଧେୟରେ କୌଣସି ତ୍ରୁଟି ଯେପରି ନ ରହେ ତାହାକୁ ନିଶ୍ଚିତ କରିବାକୁ ହେବ ।


    ସଂପୃକ୍ତ ବେଞ୍ଚର ବାର ଆସୋସିଏସନର ସଦସ୍ୟମାନେ ଯଦି ବିଚାରଧୀନ ମାମଲାଗୁଡିକର ଶୁଣାରି ଏହି ବ୍ୟବସ୍ଥାରେ କରିବାକୁ ରାଜି ହୁଅନ୍ତି ତା ହେଲେ ରେଜିଷ୍ଟ୍ରୀଙ୍କୁ ମାମଲାଗୁଡିକୁ ଚିହ୍ନଟ କରିବାକୁ ହେବ । ଏହା ପରେ ବିଭିନ୍ନ ତାରିଖରେ ମାମଲାଗୁଡିକର ବିଚାର ଏହି ବ୍ୟବସ୍ଥାରେ କରାଯିବ । ଦୈନନ୍ଦିନ ଭିତ୍ତିରେ କେଉଁ ମାମଲାର ବିଚାର କେବେ ହେବେ ତାହା ବେଞ୍ଚର ବିଭାଗୀୟ ମୁଖ୍ୟ ଚୂଡାନ୍ତ କରିବେ ।


    ଏହି ବ୍ୟବସ୍ଥା 2020 ମେ 17 ତାରିଖ କିମ୍ବା ଅନ୍ୟାଦେଶ ପର୍ଯ୍ୟନ୍ତ ବଳବତ୍ତର ରହିବ ।


    ******************

    
    
    (Release ID: 1620389) Visitor Counter : 16
    
    
      Read this release in: Punjabi , English , Urdu , Marathi , Hindi , Bengali , Assamese , Tamil , Telugu , Kannada , Malayalam