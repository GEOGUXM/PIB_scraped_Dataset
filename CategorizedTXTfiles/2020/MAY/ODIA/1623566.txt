      ପର୍ଯ୍ୟଟନ ମନ୍ତ୍ରଣାଳୟ

      ପର୍ଯ୍ୟଟନ ମନ୍ତ୍ରଣାଳୟର 18ତମ ‘ଦେଖୋ ଅପନା ଦେଶ’ ୱେବିନାରରେ ଓଡ଼ିଶା-ଇଣ୍ଡିଆସ ବେଷ୍ଟ କେପ୍ଟ ସିକ୍ରେଟ
      Posted On: 13 MAY 2020 12:55PM by PIB Bhubaneshwar


    ପର୍ଯ୍ୟଟନ ମନ୍ତ୍ରଣାଳୟ ପକ୍ଷରୁ ‘ ଦେଖୋ ଅପନା ଦେଶ ’ ଶୃଙ୍ଖଳାର 18ତମ ୱେବିନାରରେ ଗତ 12 ତାରିଖରେ ଓଡ଼ିଶା ସମ୍ପର୍କରେ ଏକ କାର୍ଯ୍ୟକ୍ରମ ସ୍ଥାନ ପାଇଥିଲା । ଏହାର ନାମ ରଖାଯାଇଛି “ ଓଡ଼ିଶା - ଇଣ୍ଡିଆସ ବେଷ୍ଟ କେପ୍ଟ ସିକ୍ରେଟ ” ।


    ଓଡ଼ିଶା ସରକାରଙ୍କ ପର୍ଯ୍ୟଟନ ସଚିବ ବିଶାଳ ଦେବ ଏଥିରେ ନିଜର ପ୍ରାରମ୍ଭିକ ସୂଚନା ପ୍ରଦାନ ପୂର୍ବକ ଓଡ଼ିଶାର ବିପୁଳ ପର୍ଯ୍ୟଟନ ସମ୍ଭାର ଓ ସାଂସ୍କୃତିକ ବୈଶିଷ୍ଟ୍ୟ ସମ୍ପର୍କରେ ସୂଚନା ଦେଇଥିଲେ । ଓଡ଼ିଶାର ପ୍ରାଚୀନ ସଭ୍ୟତା , କଳିଙ୍ଗ ସ୍ଥାପତ୍ୟ ଶୈଳୀ ପ୍ରସିଦ୍ଧ ମନ୍ଦିର , କମନୀୟ ବେଳାଭୂମିମାନ ଥିବା ରାଜ୍ୟର ସୁଦୀର୍ଘ ତଟରେଖା , କଳା , ହସ୍ତଶିଳ୍ପ , ସଂସ୍କୃତି , ଲୋକପ୍ରିୟ ନୃତ୍ୟକଳା ଯଥା ଓଡ଼ିଶୀ , ଗୋଟିପୁଅ , ରାଜ୍ୟର ଅରଣ୍ୟ ସମ୍ପଦ ଓ ଅନ୍ୟାନ୍ୟ ପ୍ରାକୃତିକ ବିଭବ ଆଦି ସମ୍ପର୍କରେ ସେ ଆଲୋକପାତ କରିଥିଲେ । ରାଜ୍ୟରେ ପରିବେଶ ପର୍ଯ୍ୟଟନକୁ ଅଧିକ ଲୋକପ୍ରିୟ କରିବା ପାଇଁ ବିଭିନ୍ନ ପ୍ରାକୃତିକ ପର୍ଯ୍ୟଟନସ୍ଥଳୀର ବିକାଶ ପାଇଁ ଗ୍ରହଣ କରାଯାଇଥିବା କାର୍ଯ୍ୟକ୍ରମ ସମ୍ପର୍କରେ ସୂଚନା ଦେଇଥିଲେ ।


    ଟ୍ରାଭେଲ ଲିଙ୍କ ପ୍ରାଇଭେଟ ଲିମିଟେଡର ପରିଚାଳନା ନିର୍ଦ୍ଦେଶକ ବେଞ୍ଜାମିନ ସାଇରନ , ବିରାସତ ଇ ହିନ୍ଦର ସହ ପ୍ରତିଷ୍ଠାତା ଜିତୁ ମିଶ୍ର କାର୍ଯ୍ୟକ୍ରମର ଉପସ୍ଥାପନା କରିଥିଲେ । ଓଡ଼ିଶା ପର୍ଯ୍ୟଟକମାନଙ୍କ ପାଇଁ ପ୍ରାଚୀନ କୀର୍ତ୍ତିରାଜି ଭଗ୍ନାବଶେଷ , ପ୍ରବାଦୀୟ ପୀଠ , ପ୍ରାଚୀନ ଜନଜାତି ଓ ସେମାନଙ୍କ ସଂସ୍କୃତି , ବୌଦ୍ଧ - ଐତିହ୍ୟ , କମନୀୟ ବେଳାଭୂମି ଓ ମୁହାଣ , ଆକର୍ଷଣୀୟ କ୍ୟାମ୍ପ ସାଇଟ , ଅପୂର୍ବ ସଂସ୍କୃତି , ହସ୍ତକଳା , ପର୍ବପର୍ବାଣୀ, ମେଳା , ଓ ଯାତ୍ରା ଆଦିର କିପରି ଏକ ଅମୂଲ୍ୟ ଗନ୍ତାଘର ତାହା ଉପସ୍ଥାପକ ବର୍ଣ୍ଣନା କରିଥିଲେ ।


    ଏହି ୱେବିନାରରେ ଭର୍ଚ୍ଚୁଆଲ ଜିର୍ଣ୍ଣିଂ ବା ଆଭାସି ଯାତ୍ରା ମାଧ୍ୟମରେ ଅଂଶ ଗ୍ରହଣକାରୀମାନେ ଭିତରକନିକା ବନ୍ୟପ୍ରାଣୀ ଅଭୟାରଣ୍ୟ , ପକ୍ଷୀ ସମାଗମ ପାଇଁ ପ୍ରସିଦ୍ଧ ମଙ୍ଗଳାଯୋଡି , ଇରାୱଡି ଡଲଫିନ ପାଇଁ ପ୍ରସିଦ୍ଧ ଚିଲିକା ହ୍ରଦ ଓ ସାତପଡା , ଶିମିଳିପାଳ ଜାତୀୟ ଉଦ୍ୟାନ , ହୀରାକୁଦ ଜଳଭଣ୍ଡାରର ପରିବେଶ ପର୍ଯ୍ୟଟନ ସ୍ଥଳ , ଜଳପ୍ରପାତ , ନିସ୍ତବ୍ଧ ଉପତ୍ୟକାର ଗଣ୍ଡ , ଦାରିଙ୍ଗବାଡି ନେଚର କ୍ୟାମ୍ପ , ସାତକୋଶିଆ ଗଣ୍ଡ , ଭେଟନଇ , ସି - ବିଚ , ଓଡ଼ିଆ ଖାଦ୍ୟ , କଳାକୃତି , ବୟନ ଓ ବାନ୍ଧ କଳା , ନୃତ୍ୟ , ଉତ୍ସବ , ଯାତ୍ରା , ଉତ୍ସବ ଓ ଆଦିବାସୀ ସଂସ୍କୃତି ଏବଂ ଐତିହ୍ୟ ସମ୍ପର୍କରେ ବିଭିନ୍ନ କଥା ଜାଣିବାକୁ ପାଇଥିଲେ ।


    ଏହି ୱେବିନାର ମାଧ୍ୟମରେ ଭାରତର ବିଭିନ୍ନ ରାଜ୍ୟର ପର୍ଯ୍ୟଟନ ସ୍ଥଳୀ , ଐତିହ୍ୟ , ସଂସ୍କୃତି , ଖାଦ୍ୟପେୟ , ଚଳଣି ଓ ସମୃଦ୍ଧ ଐତିହାସିକ , ସାଂସ୍କୃତିକ ପରମ୍ପରା ସମ୍ପର୍କରେ ପର୍ଯ୍ୟଟକମାନଙ୍କୁ ଅବଗତ କରାଇବା ପର୍ଯ୍ୟଟନ ମନ୍ତ୍ରଣାଳୟର ଉଦ୍ଦେଶ୍ୟ । ଏଥିରେ ଉଭୟ ଅଜ୍ଞାତ , ସ୍ୱଳ୍ପ ଅଜ୍ଞାତ ପର୍ଯ୍ୟଟନ ସ୍ଥଳଗୁଡିକ ଉପରେ ମଧ୍ୟ ଗୁରୁତ୍ୱ ଦିଆଯାଉଛି । ଯେଉଁମାନେ ଏହି ୱେବିନାର ଦେଖିବାର ସୁଯୋଗ ପାଇନାହାନ୍ତି ସେମାନେ https://www.youtube.com/channel ରୁ ଏହା ଦେଖିପାରିବେ ।


    ୱେବିନାରର ପରବର୍ତ୍ତୀ ଅଧ୍ୟାୟ ଆସନ୍ତା ଗୁରୁବାର ( ମେ 14 ) ଦିନ 11 ଘଣ୍ଟା ସମୟରେ ଆୟୋଜିତ ହେବ । ଏହାର ବିଷୟବସ୍ତୁ ହେଲା ‘Mysuru : Craft Caravan of Karnataka’ । ଅଂଶଗ୍ରହଣକାରୀମାନେ ଏଥିପାଇଁ https://bit.ly/MysuruDAD ରେ ପଞ୍ଜୀକରଣ କରିପାରିବେ ।


    **************

    
    
    (Release ID: 1623566) Visitor Counter : 17
    
    
      Read this release in: Punjabi , Kannada , Telugu , Marathi , English , Urdu , Hindi , Bengali , Manipuri , Tamil