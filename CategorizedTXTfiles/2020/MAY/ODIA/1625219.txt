      PIB Headquarters

      20 ହଜାର କୋଟି ଟଙ୍କାର ପ୍ରଧାନମନ୍ତ୍ରୀ ମତ୍ସ୍ୟ ସମ୍ପଦା ଯୋଜନାକୁ ମାଛ ଚାଷୀଙ୍କ ସ୍ୱାଗତ
      • ଯୋଜନାକୁ ଯୁଗାନ୍ତକାରୀ ବୋଲି କହିଲେ ମାଛ ଚାଷୀ
      • 5 ବର୍ଷରେ 70 ଲକ୍ଷ ଟନ ମାଛ ଉତ୍ପାଦନ ସହ 55 ଲକ୍ଷ ନିଯୁକ୍ତି ସୃଷ୍ଟି ହେବ
      • ରପ୍ତାନି ପରିମାଣ ଦ୍ୱିଗୁଣିତ ହୋଇ 1ଲକ୍ଷ କୋଟିରେ ପହଁଚିବା ସମ୍ଭାବନା
      Posted On: 19 MAY 2020 9:18PM by PIB Bhubaneshwar


    କରୋନା ମହାମାରୀ ଜନିତ ଲକଡାଉନ କାରଣରୁ ପ୍ରଭାବିତ ହୋଇଥିବା ଦେଶର ଅର୍ଥବ୍ୟବସ୍ଥାକୁ ସୁଧାରିବା ଲାଗି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଭାରତ ସରକାର 20 ଲକ୍ଷ କୋଟି ଟଙ୍କାର ଆର୍ଥିକ ପ୍ୟାକେଜ- "ଆତ୍ମ ନିର୍ଭର ଭାରତ ' ଘୋଷଣା କରିଛନ୍ତି । ଏହି ପ୍ୟାକେଜରେ ମତ୍ସ୍ୟ ଚାଷ କ୍ଷେତ୍ରକୁ ପ୍ରୋତ୍ସାହନ ଲାଗି 20 ହଜାର କୋଟି ଟଙ୍କା ବିନିଯୋଗ କରିବା ଲାଗି ଘୋଷଣା କରାଯାଇଛି । ଏପରି ଘୋଷଣାକୁ ସ୍ୱାଗତ କରିଛନ୍ତି ନବରଙ୍ଗପୁର ଜିଲ୍ଲାର ମାଛଚାଷୀ ଏବଂ ମତ୍ସ୍ୟଚାଷ ସହଜଡ଼ିତ ଉଦ୍ୟୋଗୀମାନେ ।


    ରାଷ୍ଟ୍ରୀୟ କୃଷି ବିକାଶ ଯୋଜନାରେ ନବରଙ୍ଗପୁର ଜିଲ୍ଲାରେ ବିଭିନ୍ନ ସ୍ଥାନରେ ମାଛ ଚାଷ ଜାରି ରହିଛି । ଏହାଦ୍ୱାରା ବହୁସଂଖ୍ୟକ ମାଛଚାଷୀ ଉପକୃତ ହେଉଚନ୍ତି । ଜିଲ୍ଲାର 5ଟି ବ୍ଲକକୁ କିଛିଦିନ ପୂର୍ବରୁ ଭାରତ ସରକାରଙ୍କ ଅଧୀନ କେନ୍ଦ୍ରୀୟ କୃଷି ଗବେଷଣା ପରିଷଦ (ଆଇସିଏମଆର) ଅନ୍ତର୍ଗତ କେନ୍ଦ୍ରୀୟ ମଧୁରଜଳ ଜଳଜକୃଷି ସଂସ୍ଥାନ (ସିଫା) ପକ୍ଷରୁ ଉନ୍ନତ କିସମର ମାଛ ଜାଅଁଳ ପ୍ରଦାନ କରାଯାଇଥିଲା । ସଦର ବ୍ଲକ ତାରାଗାଁର ଯୁବ ମାଛ ଚାଷୀ ଇରଫାନ ଖାଁ ମଧ୍ୟ ଏହି ଜାଅଁଳ ପାଇଥିଲେ । ସେ ନିଜର ଗୋଟିଏ ହେକ୍ଟର ବନ୍ଧରେ ମାଛ ଚାଷ କରିଛନ୍ତି । କେନ୍ଦ୍ର ସରକାରଙ୍କ ଆର୍ଥିକ ପ୍ୟାକେଜ ଦ୍ୱାରା ଲକଡାଉନ ଯୋଗୁ ପ୍ରଭାବିତ ହୋଇଥିବା ମତ୍ସ୍ୟପାଳନ କ୍ଷେତ୍ର ବିଶେଷ ଭାବେ ପ୍ରଭାବିତ ହେବ ବୋଲି ଇରଫାନ ତାଙ୍କ ପ୍ରତିକ୍ରିୟାରେ ପ୍ରକାଶ କରିଛନ୍ତି । ସେ ଦୀର୍ଘବର୍ଷ ଧରି ଏହି କ୍ଷେତ୍ରରେ କାର୍ଯ୍ୟରତ ଅଛନ୍ତି । ଏପରି ପ୍ୟାକେଜ ଦ୍ୱାରା ଅନ୍ୟ ରାଜ୍ୟ ଉପରେ ମାଛ ପାଇଁ ନିର୍ଭରଶୀଳ ଓଡ଼ିଶା ଭଳି ରାଜ୍ୟ ବିଶେଷ ସୁବିଧା ପାଇବେ । ଏହା ଏକ ଯୁଗାନ୍ତକାରୀ ପଦକ୍ଷେପ । ଏଥିରେ ଅଧିକ ସଂଖ୍ୟକ ଲୋକ ମତ୍ସ୍ୟ ଉତ୍ପାଦନ କ୍ଷେତ୍ରରେ ରୋଜଗାରକ୍ଷମ ହୋଇପାରିବେ ବୋଲି ଇରଫାନ ଆଶାବ୍ୟକ୍ତ କରିଛନ୍ତି । ସେହିପରି ଜିଲ୍ଲାର ଅନ୍ୟ ମାଛ ଚାଷୀମାନେ ମଧ୍ୟ ଏହି ଯୋଜନାକୁ ସ୍ୱାଗତ କରିଛନ୍ତି ।


    ସୂଚନାଯୋଗ୍ୟ ଯେ ସାମୁଦ୍ରିକ ଏବଂ ଅନ୍ତର୍ଦେଶୀୟ ମାଛ ଚାଷ କ୍ଷେତ୍ରର ସମନ୍ୱିତ , ଦୀର୍ଘସ୍ଥାୟୀ ଓ ସମାବେଶୀ ବିକାଶ ନିମନ୍ତେ ଗତ 15 ତାରିଖରେ କେନ୍ଦ୍ର ଅର୍ଥମନ୍ତ୍ରୀ ନିର୍ମଳା ସୀତାରମଣ 20 ହଜାର କୋଟି ଟଙ୍କାର ପ୍ରଧାନମନ୍ତ୍ରୀ ମତ୍ସ୍ୟ ସମ୍ପଦା ଯୋଜନା (ପିଏମଏମଏସୱାଇ)ର ଘୋଷଣା କରିଥିଲେ । ଏହି ଯୋଜନା ଅନ୍ତର୍ଗତ ସାମୁଦ୍ରିକ , ଅନ୍ତର୍ଦେଶୀୟ ମତ୍ସ୍ୟଚାଷ ଓ ଜଳଜ କୃଷି ନିମନ୍ତେ 11 ହଜାର କୋଟି ଟଙ୍କା ଏବଂ ଫିସିଂ ହାର୍ବର , କୋଲ୍ଡ ଚେନ , ବଜାର ଭିତିଭୂମି ପାଇଁ 9 ହଜାର କୋଟି ଟଙ୍କା ଯୋଗାଇ ଦେବାକୁ କେନ୍ଦ୍ର ସରକାର ଲକ୍ଷ୍ୟ ରଖିଛନ୍ତି । ଯୋଜନା ଅଧୀନରେ ମାଛ ଧରା ବନ୍ଦ ସମୟରେ ଚାଷୀଙ୍କୁ ବ୍ୟକ୍ତିଗତ ଓ ଡଙ୍ଗା ବୀମା ଯୋଗାଇ ଦିଆଯିବାକୁ ଘୋଷଣା କରାଯାଇଛି । ଏହାଦ୍ୱାରା 5 ବର୍ଷରେ ଅତିରିକ୍ତ 70 ଲକ୍ଷ ଟନ ମାଛ ଉତ୍ପାଦନ ହୋଇପାରିବ ଏବଂ 55 ଲକ୍ଷ ଲୋକ ନିଯୁକ୍ତି ପାଇପାରିବେ । ସେହିପରି ମାଛ ରପ୍ତାନି ପରିମାଣ ଦ୍ୱିଗୁଣିତ ହୋଇ ପାଖାପାଖି 1 ଲକ୍ଷ କୋଟି ଟଙ୍କାରେ ପହଁଚିବ ବୋଲି ଆଶା କରାଯାଉଛି । ଏହି ଯୋଜନାରେ ଦ୍ୱୀପାଂଚଳ , ହିମାଳୟ ପାର୍ବତ୍ୟାଂଚଳ ରାଜ୍ୟ , ଉତ୍ତର ପୂର୍ବ ଏବଂ ଅକାଂକ୍ଷୀ ଜିଲ୍ଲା ଉପରେ ବିଶେଷ ଗୁରୁତ୍ୱ ଦିଆଯିବାକୁ ଲକ୍ଷ୍ୟ ରଖାଯାଇଛି ।


    **********


    

    
    (Release ID: 1625219) Visitor Counter : 6