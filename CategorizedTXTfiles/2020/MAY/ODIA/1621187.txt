      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନାମ କଣ୍ଟାକ୍ଟ ଗ୍ରୁପ ଅନଲାଇନ୍ ସମ୍ମିଳନୀରେ ଅଂଶଗ୍ରହଣ କଲେ ପ୍ରଧାନମନ୍ତ୍ରୀ
      Posted On: 04 MAY 2020 9:57PM by PIB Bhubaneshwar


    କୋଭିଡ - 19 ମହାମାରୀ ସଙ୍କଟର ମୁକାବିଲା ସମ୍ପର୍କରେ ଉଦ୍ଦେଶ୍ୟରେ ଆଲୋଚନା କରିବା ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ 2020 ମେ ’ 4 ସନ୍ଧ୍ୟାରେ ଅନୁଷ୍ଠିତ ନନ୍ ଆଲାଇନଡ ମୁଭମେଂଟ ( ନାମ ) କଣ୍ଟାକ୍ଟ ଗ୍ରୁପ ଅନଲାଇନ୍ ସମ୍ମିଳନୀରେ ଅଂଶଗ୍ରହଣ କରିଥିଲେ ।


    ‘ ୟୁନାଇଟେଡ୍ ଏଗେନଷ୍ଟ କୋଭିଡ - 19 ’ ବିଷୟବସ୍ତୁ ଉପରେ ହୋଇଥିବା ଏହି ଅନଲାଇନ୍ ନାମ୍ କଣ୍ଟାକ୍ଟ ଗ୍ରୁପ୍ ସମ୍ମିଳନୀକୁ ବର୍ତ୍ତମାନର ନାମ ଅଧ୍ୟକ୍ଷ ରିପବ୍ଲିକ୍ ଅଫ୍ ଆଜେରବୈଜାନ୍ ରାଷ୍ଟ୍ରପତି ମାନ୍ୟବର ଇଲହାମ୍ ଅଲିୟେଭ୍ ଆୟୋଜନ କରିଥିଲେ । କୋଭିଡ - 19 ବିରୋଧୀ ଲଢ଼େଇରେ ଆନ୍ତର୍ଜାତିକ ସଂହତିକୁ ପ୍ରୋତ୍ସାହିତ କରିବା ଓ ମହାମାରୀର ମୁକାବିଲା ପାଇଁ ରାଷ୍ଟ୍ରୀୟ ଓ ଆନ୍ତର୍ଜାତିକ ସଂସ୍ଥାଗୁଡ଼ିକର ପଦକ୍ଷେପକୁ ପରିଚାଳନା କରାଇବା ଏହି ସମ୍ମିଳନୀର ମୁଖ୍ୟ ଉଦ୍ଦେଶ୍ୟ ଥିଲା । ଏହି କାର୍ଯ୍ୟକ୍ରମରେ ଇଣ୍ଟରନ୍ୟାସନାଲ ଡେ ’ ଅଫ୍ ମଲ୍ଟିଲାଟେରାଲିଜମ ଆଣ୍ଡ ଡିପ୍ଲୋମାସି ଫର୍ ପିସକୁ ମଧ୍ୟ ପାଳନ କରାଯାଇଥିଲା ।


    ଏଥିରେ ପ୍ରଧାନମନ୍ତ୍ରୀ ମୋଦୀଙ୍କ ଅଂଶଗ୍ରହଣ ଏକ ପ୍ରମୁଖ ପ୍ରତିଷ୍ଠାତା ସଦସ୍ୟ ଭାବେ ନାମ ର ସିଦ୍ଧାନ୍ତ ଓ ମୂଲ୍ୟବୋଧ ପ୍ରତି ଭାରତର ଦୀର୍ଘଦିନର ପ୍ରତିଶ୍ରୁତିବଦ୍ଧତାକୁ ଦର୍ଶାଉଛି । ନିଜ ବକ୍ତବ୍ୟରେ ପ୍ରଧାନମନ୍ତ୍ରୀ ସଙ୍କଟର ମୁକାବିଲା ଉଦ୍ଦେଶ୍ୟରେ ବିଶ୍ୱ ସମୁଦାୟ ଦ୍ୱାରା ସମନ୍ୱିତ , ସାମଗ୍ରିକ ଓ ନ୍ୟାୟିକ ପ୍ରତିକ୍ରିୟା ପାଇଁ ଗୁରୁତ୍ୱାରୋପ କରିଥିଲେ । ଘରୋଇ ତଥା ଆନ୍ତର୍ଜାତିକ ସ୍ତରରେ ଭାରତ ନେଇଥିବା ପଦକ୍ଷେପ ସମ୍ପର୍କରେ ଦର୍ଶାଇ ପ୍ରଧାନମନ୍ତ୍ରୀ କହିଥିଲେ , ଏହି ଆନ୍ଦୋଳନ ପାଇଁ ଆବଶ୍ୟକ ଯଥାସମ୍ଭବ ସହାୟତା ଯୋଗାଇବାକୁ ଭାରତ ପ୍ରସ୍ତୁତ । ସେହିପରି ଆତଙ୍କବାଦ ଓ ମିଥ୍ୟା ଖବର ବିରୋଧରେ ମଧ୍ୟ ବିଶ୍ୱକୁ ଲଗାତାର ପଦକ୍ଷେପ ଗ୍ରହଣ କରିବାର ଆବଶ୍ୟକତା ରହିଛି ବୋଲି ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ ।


    ଏହି ସମ୍ମିଳନୀରେ ପ୍ରଧାନମନ୍ତ୍ରୀ ମୋଦୀଙ୍କ ସମେତ ଏସିଆ, ଆଫ୍ରିକା , ଲାଟିନ୍ ଆମେରିକା , ୟୁରୋପ ଓ କାରବିଆନ୍ କ୍ଷେତ୍ରର 30ରୁ ଉର୍ଦ୍ଧ ରାଷ୍ଟ୍ର ମୁଖ୍ୟ ଅଂଶଗ୍ରହଣ କରିଥିଲେ । ସମ୍ମିଳନୀକୁ ଜାତିସଂଘ ଜେନେରାଲ ଆସେମ୍ବ୍ଲିର ସଭାପତି ପ୍ରଫେସର ଟିଜାନି ମହମ୍ମଦ ବନ୍ଦେ , ଜାତିସଂଘ ମହାସଚିବ ଶ୍ରୀ ଆଂଟୋନିଓ ଗୁଟେରସ୍ , ଆଫ୍ରିକୀୟ ୟୁନିଅନ୍ ଅଧ୍ୟକ୍ଷ ମୁସା ଫକି ମହମତ୍ , ୟୁରୋପୀୟ ୟୁନିଅନ୍ ହାଇ ରିପ୍ରେଜେଂଟେଟିଭ୍ ଜୋସେଫ୍ ବୋରେଲ ଓ ବିଶ୍ୱ ସ୍ୱାସ୍ଥ୍ୟ ସଂଗଠନର ମହାନିର୍ଦ୍ଦେଶକ ଡ . ଟେଡ୍ରୋସ୍ ଘେବ୍ରେୟେସସ୍ ପ୍ରମୁଖ ସମ୍ବୋଧିତ କରିଥିଲେ ।


    ନାମ ନେତୃବୃନ୍ଦ କୋଭିଡ୍ - 19ର ପ୍ରଭାବ ସମ୍ପର୍କରେ ଆକଳନ କରିଥିଲେ ଏବଂ ଆବଶ୍ୟକ ସମ୍ଭାବ୍ୟ ପ୍ରତିକାର ଚିହ୍ନଟ କରିବା ସହ ତତ୍କାଳ କାର୍ଯ୍ୟାନୁଷ୍ଠାନ ପାଇଁ ଅନୁରୋଧ କରିଥିଲେ । ସମ୍ମିଳନୀ ପରେ ନେତୃବୃନ୍ଦ କୋଭିଡ୍ - 19 ବିରୋଧୀ ଲଢ଼େଇ ପାଇଁ ଆନ୍ତର୍ଜାତିକ ସଂହତିକୁ ଗୁରୁତ୍ୱ ଦେଇ ପ୍ରସ୍ତୁତ ଘୋଷଣାନାମାକୁ ଗ୍ରହଣ କରିଥିଲେ । ଏହାସହ ନେତୃବୃନ୍ଦ କୋଭିଡ୍ - 19 ବିରୋଧୀ ଲଢ଼େଇ ପାଇଁ ସେମାନଙ୍କର ମୌଳିକ ଔଷଧ , ସାମାଜିକ ଓ ମାନବୀୟତା ଚାହିଦାକୁ ପ୍ରତିପାଦନ କରୁଥିବା ଏକ ସାଧାରଣ ଡାଟାବେସ୍ ସ୍ଥାପନ କରି ସଦସ୍ୟ ରାଷ୍ଟ୍ରଗୁଡ଼ିକର ଚାହିଦା ଓ ଆବଶ୍ୟକତା ଚିହ୍ନଟ କରିବାକୁ ଏକ ‘ ଟାସ୍କଫୋର୍ସ ’ ଗଠନ ପାଇଁ ଘୋଷଣା କରିଥିଲେ ।


    **************

    
    
    (Release ID: 1621187) Visitor Counter : 14
    
    
      Read this release in: English , Urdu , Marathi , Hindi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam