      PIB Headquarters

      ଆମେରିକାରେ ଥିବା ଓଡିଆମାନଙ୍କ ସହ କେନ୍ଦ୍ରମନ୍ତ୍ରୀଙ୍କ ଭିଡିଓ କନଫରେନ୍ସିଂ
      • ବିଶ୍ୱ ମହାମାରୀର ଆହ୍ୱାନ ସମୟରେ ଓଡିଶାର ବିକାଶ ପାଇଁ ନୂଆ ସମ୍ଭାବନା ସୃଷ୍ଟି ହେବ - ଧର୍ମେନ୍ଦ୍ର ପ୍ରଧାନ
      • ହ୍ୟୁଷ୍ଟୋନ, ସାନ୍ ଫ୍ରାନସିସ୍କୋ, କାଲିଫୋର୍ଣ୍ଣିଆ, ୱାସିଂଟନ, ଫ୍ଲୋରିଡା, ମିନିସୋଟା, ଆଲାବାମା ତଥା ନ୍ୟୁୟର୍କରେ ରହୁଥିବା 18ରୁ ଊର୍ଦ୍ଧ୍ଵ ପ୍ରମୁଖ ଓଡିଆ ସାମିଲ
      • ଓଡିଶାକୁ ନୂଆ ଶିଖରରେ ପହଞ୍ଚାଇବା ଲାଗି କାମ କରିବାକୁ ଆହ୍ୱାନ କଲେ କେନ୍ଦ୍ରମନ୍ତ୍ରୀ
      • ଭାରତ ସରକାର ଓ ପ୍ରଶାସନ ତଥା ଆମେରିକା, ଉପସାଗରୀୟ ଦେଶ, ଦକ୍ଷିଣ ପୂର୍ବ ଏସୀୟ ଦେଶରେ ଓଡିଆମାନେ ଗୁରୁତ୍ୱପୂର୍ଣ୍ଣ ଭୂମିକାରେ ଅଛନ୍ତି
      • ସମସ୍ତଙ୍କ ଉଦ୍ୟମରେ ଭାରତ ଏବଂ ଓଡିଶା ପାଇଁ ପୁଞ୍ଜିନିବେଶ ଓ ବିକାଶର ସମ୍ଭାବନା ଆଣିବାକୁ ଆହ୍ୱାନ
      • କରୋନା ମୁକବିଲାରେ କେନ୍ଦ୍ର ଓ ରାଜ୍ୟ ସରକାରଙ୍କ ପଦକ୍ଷେପକୁ ଓଡିଆ ବ୍ୟକ୍ତିବିଶେଷଙ୍କ ପ୍ରଶଂସା
      Posted On: 10 MAY 2020 2:12PM by PIB Bhubaneshwar


    କରୋନା ମହାମାରୀ ମୁକାବିଲା ସମୟରେ ଆମେରିକାରେ ବସବାସ କରୁଥିବା ଅନେକ ପ୍ରତିଷ୍ଠିତ ଓଡିଆମାନଙ୍କ ସହ ଭିଡିଓ କନଫରେନ୍ସିଂରେ ଦୀର୍ଘ ଆଲୋଚନା କରିଛନ୍ତି କେନ୍ଦ୍ରମନ୍ତ୍ରୀ ଧର୍ମେନ୍ଦ୍ର ପ୍ରଧାନ ।


    ବିଶ୍ୱ ମହମାରୀର ସବୁ ଅସୁବିଧା ଏବଂ ଆହ୍ୱାନ ମଧ୍ୟରେ ଭାରତ ଓ ଓଡିଶାର ବିକାଶ ପାଇଁ ନୂଆ ସମ୍ଭାବନାର ରାସ୍ତାକୁ ଖୋଜି ବାହାର କରିବା ସହ ସମସ୍ତଙ୍କ ଉଦ୍ୟମରେ ଆର୍ଥିକ ପ୍ରଗତିରେ ସହାୟ ହେବା ଭଳି ଆମେରିକାରେ ଥିବା ଓଡିଆମାନେ ଏହି ଭିଡିଓ କନଫରେନ୍ସିଂରେ ସହଯୋଗ କରିବାର ଦୃଢ ପ୍ରତିଶ୍ରୁତି ଦେଇଛନ୍ତି ।


    ଆମେରିକାର 8ଟି ପ୍ରମୁଖ ସହର ଯଥା ହ୍ୟୁଷ୍ଟୋନ , ସାନ୍ ଫ୍ରାନସିସ୍କୋ , କାଲିଫୋର୍ଣ୍ଣିଆ , ୱାସିଂଟନ , ଫ୍ଲୋରିଡା , ମିନିସୋଟା , ଆଲାବାମା , ନ୍ୟୁୟର୍କରେ ବସବାସ କରୁଥିବା 18ରୁ ଊର୍ଦ୍ଧ୍ଵ ପ୍ରତିଷ୍ଠିତ ଓଡିଆମାନେ ଶ୍ରୀ ପ୍ରଧାନଙ୍କ ସହ ଭିଡିଓ କନଫରେନ୍ସିଂ ଜରିଆରେ ଆଲୋଚନା କରିଥିଲେ । ଆମେରିକାରେ ରହୁଥିବା ଓଡିଆଙ୍କ ସହ ଆଲୋଚନା କରି ଶ୍ରୀ ପ୍ରଧାନ କହିଥିଲେ ଯେ ବିଂଶ ଶତାବ୍ଦୀ ହେଉ ଅଥବା ଏକବିଂଶ ଶତାବ୍ଦୀର ପ୍ରଥମ ଦୁଇ ଦଶନ୍ଧି , ଏହି ସମୟରେ ଓଡିଆମାନେ ଭାରତ ଓ ବିଶ୍ୱରେ ଗୁରୁତ୍ୱପୂର୍ଣ୍ଣ ସ୍ଥାନରେ ଅଛନ୍ତି । ଓଡିଶା ପାଇଁ ବଡ କାମ କରି ଓଡିଶାର ସେବା କରିବାର ଏହା ପ୍ରକୃଷ୍ଟ ସମୟ ।


    ଶ୍ରୀ ପ୍ରଧାନ କହିଛନ୍ତି କେନ୍ଦ୍ର ସରକାରରେ ଓଡିଆମାନେ ଗୁରୁତ୍ୱପୂର୍ଣ୍ଣ ଦାୟିତ୍ୱରେ ଅଛନ୍ତି । ଓଡିଆ ଲୋକ ୱାସିଂଟନ ଡିସିରେ ସିଜି ଭାବରେ ଅବସ୍ଥାପିତ । କାର୍ଲିଫଣ୍ଣିଆର ସିଜି ଭାବରେ ଓଡିଆ ଲୋକ ମଧ୍ୟ ଅଛନ୍ତି । ଆମେରିକାରେ ଓଡିଆ ଭାଷାଭାଷି ଲୋକମାନେ ସେଠାକାର ଅବସ୍ଥା ଓ ଅର୍ଥନୀତିରେ ଗୁରୁତ୍ୱପୂର୍ଣ୍ଣ ଓ ପ୍ରଭାବଶାଳୀ ଭୂମିକାରେ ରହିଛନ୍ତି । ଦକ୍ଷିଣ-ପୂର୍ବ ଏସୀୟ ଦେଶ ସମୂହ ଗୁଡିକରେ ଓଡିଆ ଲୋକମାନେ ବେଶ ପ୍ରଭାବଶାଳୀ ଭୂମିକାରେ ରହିଛନ୍ତି । ଉପସାଗରୀୟ ଦେଶଗୁଡିକରେ ଆଗୁଆ ଅଛନ୍ତି । ଇତିହାସରେ ଓଡିଆ ଲୋକମାନେ ଦେଶ ବିଦେଶରେ ଏପରି ସୁବିଧା ଜନକ ଓ ଗୁରୁତ୍ୱପୂର୍ଣ୍ଣ ସ୍ଥାନରେ କେବେ ବି ନଥିଲେ ବୋଲି ଶ୍ରୀ ପ୍ରଧାନ ଆମେରିକାର ଏହି ଓଡିଆମାନଙ୍କ ସହ ଆଲୋଚନା କରିବା ସମୟରେ କହିଛନ୍ତି ।


    ଏବେ ସମୟ ଆସିଛି ମିଶି କରି ନୂଆ ଉଦ୍ୟମ କରିବା , କରୋନା ଭଳି ଘଡିସନ୍ଧି ମୁହୂର୍ତ୍ତରେ ନୂଆ ପ୍ରଚେଷ୍ଟା କରିବା ଏବଂ ଆମ ରାଜ୍ୟ ଓଡିଶାକୁ ନୂଆ ଶିଖରରୁ ନେବା । ଓଡିଶାକୁ ଗୁରୁତ୍ୱ ଦେଇ କାମ କରିବା ବୋଲି ଶ୍ରୀ ପ୍ରଧାନ କହିଛନ୍ତି ।


    ଅନେକ ଓଡିଆ ବ୍ୟକ୍ତିମାନେ ଦେଶ ଓ ଦେଶ ବାହାରେ ଗୁରୁତ୍ୱପୂର୍ଣ୍ଣ ଦାୟିତ୍ୱରେ ଥିବା ବେଳେ କରୋନା ସମୟରେ ଏବେ ଓଡିଶା ପାଇଁ କାମ କରାଯିବ ନାହିଁ ତ କେବେ କରାଯିବ ବୋଲି ଆମେରିକାର ଏହି ପ୍ରତିଷ୍ଠିତ ଓଡିଆ ମାନଙ୍କୁ ଶ୍ରୀ ପ୍ରଧାନ କହିଛନ୍ତି । ଭାରତରେ ଆଗାମୀ ଦିନରେ ପୁଞ୍ଜିନିବେଶ ବଢିବ ଏବଂ ଓଡିଶା ମଧ୍ୟ ଏହାର ଲାଭ ପାଇବ ବୋଲି ସେ କହିଥିଲେ ।


    ଅପରପକ୍ଷରେ ସବୁ ଆହ୍ୱାନ ସତ୍ୱେ ରାଜ୍ୟରେ ସାମାଜିକ ଦୂରତା ରକ୍ଷା କରି ରଥ ନିର୍ମାଣ କାମ ଆରମ୍ଭ ହୋଇଛି । ଭାରତ ସରକାର ଉଭୟ ଲୋକଙ୍କ ଲାଇଫ୍ ଏବଂ ଲାୟାବିଲିଟିକୁ ଗୁରୁତ୍ୱ ଦେଉଛନ୍ତି । ଆଜି ଦେଶ ଏକ ଅଛି । ମହାପ୍ରଭୁ ଶ୍ରୀଜଗନ୍ନାଥଙ୍କ ଆଶୀର୍ବାଦ ଏବଂ ସମସ୍ତଙ୍କ ସହଯୋଗରେ ଓଡିଶାର ବିକାଶ ହେବ ବୋଲି ଶ୍ରୀ ପ୍ରଧାନ କହିଛନ୍ତି ।


    ଏହି ଆଲୋଚନା କାଳରେ ଓଡିଶା ଆସିବାକୁ ଚାହୁଁଥିବା ଓଡିଆଙ୍କୁ ସିଧା ଭୁବନେଶ୍ୱରକୁ ଆଣିବା , କୋରିୟର ସେବା ନଥିବାରୁ ଆମେରିକାରେ ଥିବା ବୟସ୍କ ଲୋକମାନଙ୍କ ପାଇଁ ଔଷଧ ଅଣାନଯାଇପାରିବା , ଆମେରିକାରୁ ବୟସ୍କ ଲୋକମାନେ ଫେରିଲେ ସେମାନଙ୍କ ଉପଯୁକ୍ତ ଯତ୍ନ ସହ କ୍ୱାରେଂଟାଇନ ପ୍ରସଙ୍ଗରେ ଚର୍ଚ୍ଚା ହୋଇଥିଲା ।


    ଓଡିଆ ବ୍ୟକ୍ତିବିଶେଷମାନେ ଓଡିଶାରେ ଯୁବକଙ୍କୁ ରୋଜଗାର ଦେବା ତଥା ଯୁବକଙ୍କୁ ତାଲିମ୍ ଦେଇ ସେମାନଙ୍କ ଦକ୍ଷତାକୁ ବୃଦ୍ଧି କରି ବିଭିନ୍ନ କ୍ଷେତ୍ରରେ କାମରେ ଲଗାଇବା ଉପରେ ଗୁରୁତ୍ୱାରୋପ କରିଥିଲେ । ରାଜ୍ୟରେ ଯୁବଶକ୍ତିର ବିକାଶ ଓ ବିନିଯୋଗ କରିବା ଦରକାର ବୋଲି ଓଡିଆ ଲୋକମାନେ ମତପ୍ରକାଶ କରିଥିଲେ । ସେହିପରି କରୋନା ମୁକାବିଲାରେ କେନ୍ଦ୍ର ଓ ରାଜ୍ୟ ସରକାରଙ୍କ ଉଦ୍ୟମକୁ ସେମାନେ ପ୍ରଶଂସା କରିଥିଲେ ।


    ଏହି ଆଲୋଚନାକୁ ଆମେରିକାରେ ଭାରତୀୟ ଦୂତାବାସର ବରିଷ୍ଠ ଅଧିକାରୀ ମନୋଜ ମହାପାତ୍ର ସଂଯୋଜନା କରିଥିଲେ । ହ୍ୟୁଷ୍ଟୋନରୁ ଦେବାନନ୍ଦ ପତି , ଉପେନ୍ଦ୍ର ସାହୁ , ଆଦିତ୍ୟ ସାମଲ , ସାନ୍ ଫ୍ରାନସିସ୍କୋରୁ କୁକୁ ଦାସ , ଦେବଦତ ଦାସ , କାର୍ଲିଫୋଣ୍ଣିଆରୁ ଆରୁ ସୁଶାନ୍ତ ପଟ୍ଟନାୟକ , ୱାସିଂଟନରୁ ସିବା କେ. ସାମଲ , ଶ୍ରୀକାନ୍ତ ନାୟକ , କାର୍ତ୍ତିକ ପ୍ରଧାନ , ପ୍ରତାପ ଦାସ , ମନୋଜ ମହାପାତ୍ର , ଫ୍ଲୋରିଡାରୁ ପ୍ରଦୀପ ଜେନା , ମିନିସୋଟାରୁ ଡା. ଏସ.କେ ଦାସ. ଆଲାବାମାରୁ ଭାଗବତ ସାହୁ , ଦିବ୍ୟଜୀବନ ମହାପାତ୍ର , ନ୍ୟୁୟର୍କରୁ ବିଜୟ ମହାନ୍ତି , ଲାଲତେନ୍ଦୁ ମହାନ୍ତି ଓ ବ୍ରଜରାଜ ସାହୁ ପ୍ରମୁଖ ଅଂଶଗ୍ରହଣ କରି ଆମେରିକାର ସ୍ଥିତି ଏବଂ ଓଡିଆ ଲୋକଙ୍କର ସ୍ଥିତାବସ୍ଥା ଉପରେ ମତ ରଖିଥିଲେ । ଆମେରିକାରେ ରହୁଥିବା ସବୁ ଓଡିଆଙ୍କୁ ସୁବିଧା ଦେବା ପାଇଁ ସବୁ ପ୍ରକାର ଉଦ୍ୟମ କରାଯାଉଛି । ଓଡିଆଙ୍କ ସାହାଯ୍ୟ ପାଇଁ ଆଗେଇ ଆସିବାକୁ ସେମାନେ ମତପ୍ରକାଶ କରିଥିଲେ ।


    **********

    
    
    (Release ID: 1622629) Visitor Counter : 11