      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      କୋଭିଡ-19 ସଂକ୍ରାନ୍ତରେ ସଦ୍ୟତମ ସୂଚନା
      Posted On: 21 MAY 2020 5:46PM by PIB Bhubaneshwar


    କୋଭିଡ-19 ପରିଚାଳନା ତଥା ଲକଡାଉନ କାର୍ଯ୍ୟକାରିତାକୁ ନେଇ ସରକାରଙ୍କ କେତେକ ନିଷ୍ପତ୍ତି ସମ୍ପର୍କରେ ଗଣମାଧ୍ୟମରେ ପ୍ରକାଶିତ ହୋଇଛି ।


    ଲକଡାଉନର ଅବଧିକୁ ସଫଳତାର ସହିତ ପରିଚାଳନା କରାଯିବା ସହ ଦେଶର ସ୍ୱାସ୍ଥ୍ୟ ଭିତ୍ତିଭୂମିକୁ ସୁଦୃଢ କରାଯାଇଛି । ଏପର୍ଯ୍ୟନ୍ତ 45,299 ଜଣ ଆରୋଗ୍ୟ ଲାଭ କରିଛନ୍ତି ଯାହାକି ଶତକଡା 40.32 ପ୍ରତିଶତ । ଆଜିସୁଦ୍ଧା 26,15,920 ନମୁନା ପରୀକ୍ଷା କରାଯାଇଥିବା ବେଳେ କେବଳ ଗତ 24 ଘଣ୍ଟା ମଧ୍ୟରେ 555 ପରୀକ୍ଷାଗାରରେ 1,03,532 ନମୁନା ପରୀକ୍ଷା କରାଯାଇଛି । ଭାରତୀୟ ଭେଷଜ ଗବେଷଣା ପରିଷଦ, ନୂଆଦିଲ୍ଲୀ କେନ୍ଦ୍ର ସ୍ୱାସ୍ଥ୍ୟ ପରିବାର ମନ୍ତ୍ରଣାଳୟର ରୋଗ ନିୟନ୍ତ୍ରଣ ବିଭାଗ ଏବଂ ରାଜ୍ୟ ସରକାରଙ୍କ ସ୍ୱାସ୍ଥ୍ୟ ବିଭାଗ ସହ ମିଶି ଦେଶରେ ଗୋଷ୍ଠୀଭିତ୍ତିକ ସାର୍ସ କୋଭିଡ-2ର ସର୍ଭେ ଆକଳନ କରୁଛି ।


    କେନ୍ଦ୍ର ଓ ରାଜ୍ୟ ସରକାରଙ୍କ ମିଳିତ ପ୍ରଚେଷ୍ଟାରେ 3,027ଟି ଉତ୍ସର୍ଗୀକୃତ କୋଭିଡ ହସ୍ପିଟାଲ ଏବଂ କୋଭିଡ ସ୍ୱାସ୍ଥ୍ୟ କେନ୍ଦ୍ର ଚିହ୍ନଟ କରାଯାଇଛି । 2.81 ଲକ୍ଷ ଏକାନ୍ତବାସ ଅତିରିକ୍ତ ଶଯ୍ୟା, 31,250 ଆଇସିୟୁ ଏବଂ 1,09,888 ଅମ୍ଳଜାନ ଯୋଗାଣକାରୀ ଶଯ୍ୟା ଉତ୍ସର୍ଗୀକୃତ କୋଭିଡ ହସ୍ପିଟାଲଗୁଡିକରେ ବ୍ୟବସ୍ଥା କରାଯାଇଛି । ଏଥିସହ ଭାରତ ସରକାର 65 ଲକ୍ଷ ବ୍ୟକ୍ତିଗତ ସୁରକ୍ଷା ଉପକରଣ ଏବଂ 101.07 ଲକ୍ଷ ଏନ-95 ମାସ୍କ ରାଜ୍ୟଗୁଡିକୁ ଯୋଗାଇଦେଇଛନ୍ତି । ଦେଶରେ ଦିନକୁ ପାଖାପାଖି 3 ଲକ୍ଷ ଲେଖାଏଁ ବ୍ୟକ୍ତିଗତ ସୁରକ୍ଷା ଉପକରଣ ଏବଂ ଏନ-95 ମାସ୍କ ତିଆରି ହେଉଛି, ଯାହାକି ଆଗରୁ ହେଉନଥିଲା ।


    କୋଭିଡ-19ର ମୁକାବିଲା ପାଇଁ ସରକାର ପ୍ରତ୍ୟେକ ସ୍ତରରେ ସଂକ୍ରାମକ ରୋଗ ତତ୍ଵବିତମାନଙ୍କ ସହ ଆଲୋଚନା କରୁଛନ୍ତି । ଭାରତୀୟ ଭେଷଜ ପରିଷଦ (ଆଇସିଏମଆର) ଦ୍ଵାରା ଗଠିତ କୋଭିଡ-19 ଜାତୀୟ ଟାସ୍କ ଫୋର୍ସ ଗତ ମାର୍ଚ୍ଚ ମାସ ମଧ୍ୟଭାଗରୁ ଏପର୍ଯ୍ୟନ୍ତ 20ଟି ବୈଠକ କରି ଏହି ବୈଶ୍ଵିକ ମହାମାରୀ ରୋକିବା ଦିଗରେ ଆବଶ୍ୟକ ବୈଷୟିକ ଓ ବୈଜ୍ଞାନିକ ପରାମର୍ଶ ମାନ ଦେଉଛନ୍ତି ।


    ଜବାହର ଲାଲ ନେହରୁ ଅଗ୍ରଣୀ ବିଜ୍ଞାନ ଗବେଷଣା କେନ୍ଦ୍ର ଭାରତ ସରକାରଙ୍କ ବିଜ୍ଞାନ ଓ ବୈଷୟିକ ଜ୍ଞାନ ପ୍ରତିଷ୍ଠାନ ଓ ବେଙ୍ଗାଲୁରୁର ଭାରତୀୟ ବିଜ୍ଞାନ ପ୍ରତିଷ୍ଠାନ ସହ ମିଶି ଏହି ରୋଗର ବିଭିନ୍ନ ପ୍ରତିଷେଧକ ସମ୍ପର୍କରେ ପରାମର୍ଶମାନ ଦେଉଛନ୍ତି । କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡଃ ହର୍ଷ ବର୍ଦ୍ଧନଙ୍କ ଅଧ୍ୟକ୍ଷତାରେ ଗଠିତ କମିଟି ଆହୋରାତ୍ର କାର୍ଯ୍ୟକରି ନୂତନ ନମୁନା ପରୀକ୍ଷଣ କିଟ୍ସ, ଶ୍ଵାସକ୍ରିୟା ଯନ୍ତ୍ରପାତି ଓ ବ୍ୟକ୍ତିଗତ ସୁରକ୍ଷା ଯନ୍ତ୍ରପାତି ସମ୍ପର୍କରେ ଉଦ୍ଭାବନ ନେଇ ପ୍ରୟାସ କରୁଛନ୍ତି । ଭାରତୀୟ ବିଜ୍ଞାନ ଓ ବୈଷୟିକ ଜ୍ଞାନ ମନ୍ତ୍ରନାଳୟ ଏବଂ ଏହାର ଆନୁଷଙ୍ଗିକ ବିଭାଗମାନ ମିଶି କୋଭିଡ-19 ଗବେଷଣା, ରୋଗ ନିରୂପଣ, ଭାକ୍ସିନ, ଆଧୁନିକ ଥେରାପି ଇତ୍ୟାଦି ନେଇ ଗବେଷଣା ଜାରି ରଖିଛନ୍ତି ।


    ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ଏବଂ ଆତ୍ମନିର୍ଭର ଭାରତ ଅଭିଯାନ ଭଳି ବିଭିନ୍ନ ନୀତି ଘୋଷଣା ଯୋଗୁଁ ପ୍ରବାସୀ ଶ୍ରମିକ, ବୁଲା ବିକାଳି, ପ୍ରବାସୀ ସହରାଞ୍ଚଳ ଗରିବ, ଖୁଚୁରା ବ୍ୟବସାୟୀ, କ୍ଷୁଦ୍ର ଓ ନାମମାତ୍ର ଚାଷୀଙ୍କ ଦୁଖ କଷ୍ଟ ଅନେକ ପରିମାଣରେ ଲାଘବ କରାଯାଇପାରିଛି । କେନ୍ଦ୍ର ସରକାର ପ୍ରବାସୀ ଶ୍ରମିକ ଓ ସହରାଞ୍ଚଳର ଗରିବ ବ୍ୟକ୍ତିବିଶେଷଙ୍କ ପାଇଁ କମ ଭଡାରେ ରହିବା ପାଇଁ ଯୋଜନା ଘୋଷଣା କରିଛନ୍ତି । କମ ଭଡାଯୁକ୍ତ ଘର ପ୍ରବାସୀ ଶ୍ରମିକ, ସହରାଞ୍ଚଳ ଗରିବ ଏବଂ ଛାତ୍ରଛାତ୍ରୀଙ୍କୁ ଉନ୍ନତ ଜୀବନମାନ ଓ ସାମାଜିକ ସୁରକ୍ଷା ପ୍ରଦାନ କରିପାରିବ । ସରକାରୀ ଓ ଘରୋଇ ଭାଗିଦାରୀତାରେ ଭଡାଘର ଓ କେନ୍ଦ୍ର ଓ ରାଜ୍ୟ ସରକାରଙ୍କ ମିଳିତ ଉଦ୍ୟମରେ ଏହା କରାଯାଇପାରିବ ।


    **********

    
    
    (Release ID: 1625849) Visitor Counter : 16
    
    
      Read this release in: English , Urdu , Manipuri , Punjabi , Gujarati , Telugu , Kannada