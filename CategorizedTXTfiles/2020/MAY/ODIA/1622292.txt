      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      ପିଏମ-ଜିକେଏୱାଇ ଅନ୍ତର୍ଗତ ଦେଶର 80 କୋଟି ଲୋକଙ୍କୁ ମାଗଣାରେ ଖାଦ୍ୟଶସ୍ୟ ଓ ଡାଲି ଯୋଗାଣ ଲାଗି ବ୍ୟାପକ ପଦକ୍ଷେପ ନିଆଯାଉଛି : କେନ୍ଦ୍ର ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରୀ
      • ଏଫସିଆଇ ପକ୍ଷରୁ ରେକର୍ଡ ପରିମାଣର 2641 ରେକ ଭର୍ତ୍ତି 74 ଲକ୍ଷ ମେଟ୍ରିକ ଟନ ଖାଦ୍ୟଶସ୍ୟ ଲୋଡ କରାଯାଇଛି
      • ଦେଶରେ ତିନି ମାସ ପାଇଁ 19.05 କୋଟି ପରିବାରକୁ ମାଗଣାରେ ଡାଲି ଯୋଗାଣ ପାଇଁ ନାଫେଡ ପକ୍ଷରୁ ବ୍ୟାପକ ପ୍ରୟାସ
      • ଖାଦ୍ୟଶସ୍ୟର ଅଭାବ ନାହିଁ; ସଂଗ୍ରହ ପ୍ରକ୍ରିୟା ଖୁବ ଜୋରସୋରରେ ଚାଲିଛି : ପାଶ୍ଵାନ
      Posted On: 08 MAY 2020 5:24PM by PIB Bhubaneshwar


    ପ୍ରଧାନମନ୍ତ୍ରୀ ଗରିବ କଲ୍ୟାଣ ଅନ୍ନ ଯୋଜନା (ପିଏମ-ଜିକେଏୱାଇ) ଅନ୍ତର୍ଗତ ଖାଦ୍ୟଶସ୍ୟ ବିତରଣ ଲାଗି ସମସ୍ତ ରାଜ୍ୟରେ ଯଥେଷ୍ଟ ପରିମାଣରେ ସାମଗ୍ରୀ ମହଜୁଦ କରି ରଖିବାକୁ ସୁନିଶ୍ଚିତ କରିବା ନିମନ୍ତେ ସରକାର ପ୍ରୟାସ କରୁଛନ୍ତି । ଆଜି ଏହା କହିଛନ୍ତି କେନ୍ଦ୍ର ଉପଭୋକ୍ତା ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରୀ ଶ୍ରୀ ରାମ ବିଳାସ ପାଶ୍ଵାନ । ସେ କହିଛନ୍ତି ଯେ ଭାରତୀୟ ଖାଦ୍ୟ ନିଗମ (ଏଫସିଆଇ) ପକ୍ଷରୁ ମୋଟ 2641 ରେକ ଭର୍ତ୍ତି ଗହମ ଓ ଚାଉଳ ଯୋଗାଣ କରାଯାଇଛି, ଯାହାର ମୋଟ ପରିମାଣ 73.95 ଲକ୍ଷ ମେଟ୍ରିକ ଟନ (55.38 ଲକ୍ଷ ମେଟ୍ରିକ ଟନ ଚାଉଳ ଏବଂ 18.57 ଲକ୍ଷ ମେଟ୍ରିକ ଟନ ଗହମ) 24.3.2020ରୁ 8.5.2020 ମଧ୍ୟରେ ଏହା ହେଉଛି ଏଫସିଆଇର ସର୍ବକାଳୀନ ରେକର୍ଡ ।


    ସେ କହିଥିଲେ ଯେ ପିଏମ-ଜିକେଏୱାଇ ଅଧୀନରେ 21ଟି ରାଜ୍ୟ ଓ କେନ୍ଦ୍ରଶାସିତ ପ୍ରଦେଶ ଏପ୍ରିଲ ମାସ ପାଇଁ 90 % ଖାଦ୍ୟଶସ୍ୟ ବିତରଣ କରିସାରିଛନ୍ତି । ଏଥରେ 41.35 କୋଟି ହିତାଧିକାରୀଙ୍କୁ ଖାଦ୍ୟଶସ୍ୟ ଯୋଗାଣ ହୋଇଛି । ଓଡ଼ିଶା ସମେତ ଆଉ କେତେକ ରାଜ୍ୟ ଦୁଇ ମାସ ପାଇଁ ପିଏମଜିକେଏୱାଇ ଅନ୍ତର୍ଗତ ଦୁଇ ମାସର ଖାଦ୍ୟଶସ୍ୟ ବିତରଣ କରିସାରିଛନ୍ତି ।


    ସେହିପରି 80 କୋଟି ଏନଏଫଏସଏ ହିତାଧିକାରୀଙ୍କୁ ସେମାନଙ୍କ ନିୟମିତ କୋଟା ବ୍ୟତୀତ ତିନି ମାସ ପାଇଁ ଅତିରିକ୍ତ ଖାଦ୍ୟଶସ୍ୟ ମାଗଣାରେ ଯୋଗାଇ ଦିଆଯିବ । ଏଥିରେ ପ୍ରତ୍ୟକ୍ଷ ଲାଭ ହସ୍ତାନ୍ତର ଥିବା କେନ୍ଦ୍ରଶାସିତ ପ୍ରଦେଶର ହିତାଧିକାରୀମାନେ ମଧ୍ୟ ଲାଭ ପାଇପାରିବେ ।


    ଶ୍ରୀ ପାଶ୍ଵାନ କହିଥିଲେ ଯେ ଖାଦ୍ୟଶସ୍ୟ ବ୍ୟତୀତ ଭାରତ ସରକାର 19.50 କୋଟି ପରିବାରକୁ ମାସିକ ଏକ କିଗ୍ରା ଲେଖାଏଁ ତିନି ମାସ ପାଇଁ ଡାଲି ଯୋଗାଇ ଦେଉଛନ୍ତି । ଏହି ଯୋଜନାରେ ଦେଶର 165ଟି ନାଫେଡ ଗୋଦାମରେ ରହିଥିବା ଷ୍ଟକକୁ ଉପଯୋଗ କରିବା ଲାଗି ସରକାର ଅନୁମତି ଦେଇଛନ୍ତି । ଏବେସୁଦ୍ଧା 21ଟି ରାଜ୍ୟ ଓ 5ଟି କେନ୍ଦ୍ରଶାସିତ ପ୍ରଦେଶରେ 51,105 ଲକ୍ଷ ମେଟ୍ରିକ ଟନ ଡାଲି ବିତରଣ କରାଯାଇସାରିଛି । ଆଞ୍ଚଳିକ ଆବଶ୍ୟକତା ଅନୁଯାୟୀ, ନିଜ ପସନ୍ଦ ଅନୁଯାୟୀ ହିତାଧିକାରୀଙ୍କୁ ହରଡ଼, ମୁଗ, ଚଣା, ମସୁର ଆଦି ଡାଲି ଯୋଗାଇ ଦିଆଯାଉଛି । ଲକଡାଉନ ସତ୍ତ୍ୱେ ଦେଶର ବିଭିନ୍ନ ଉପାନ୍ତ ଅଞ୍ଚଳରେ ଡାଲି ପହଞ୍ଚିପାରିଛି ।


    ଏକ ରାଷ୍ଟ୍ର ଓ ଏକ ରାସନ କାର୍ଡ ଯୋଜନାରେ 5ଟି ନୂଆ ରାଜ୍ୟ ଓ କେନ୍ଦ୍ରଶାସିତ ପ୍ରଦେଶକୁ ସାମିଲ କରାଯାଇଛି । ବର୍ତ୍ତମାନ 17ଟି ରାଜ୍ୟ ଓ କେନ୍ଦ୍ରଶାସିତ ପ୍ରଦେଶରେ ଥିବା 60 କୋଟି ଏନଏଫଏସଏ ହିତାଧିକାରୀଙ୍କୁ ଏଥିରେ ସାମିଲ କରାଯାଇସାରିଲାଣି । ଫଳରେ ଏସବୁ ରାଜ୍ୟର ହିତାଧିକାରୀମାନେ ଅନ୍ୟ ରାଜ୍ୟରୁ ମଧ୍ୟ ସେମାନଙ୍କ କୋଟା ବାବଦ ଖାଦ୍ୟଶସ୍ୟ ସଂଗ୍ରହ କରିପାରିବେ ।


    ବର୍ଦ୍ଧିତ ଚାହିଦା ପୂରଣ କରିବା ଲାଗି ଦେଶରେ ଯଥେଷ୍ଟ ଖାଦ୍ୟଶସ୍ୟ ମହଜୁଦ ରହିଥିବା ଶ୍ରୀ ପାଶ୍ବାନ ଆଶ୍ବାସନା ଦେଇଥିଲେ । ଏହାଛଡ଼ା ଖାଦ୍ୟଶସ୍ୟ କ୍ରୟ ପ୍ରକ୍ରିୟା ମଧ୍ୟ ଦ୍ରୁତ ଗତିରେ ଜାରି ରହିଛି । ଆଜି ସୁଦ୍ଧା 2020-21 ରବି ବିପଣନ ଋତୁରେ 226.85 ଲକ୍ଷ ମେଟ୍ରିଟନ ଗହମ ସଂଗ୍ରହ କରାଯାଇସାରିଛି । ଗତବର୍ଷ ଏହି ଅବଧିରେ ଗହମ ସଂଗ୍ରହ 277.83 ଲକ୍ଷ ମେଟ୍ରିନ ଟନ ଥିବା କାରଣରୁ ଏଥର 18.35 % ହ୍ରାସ ପାଇଛି । କିନ୍ତୁ ଚଳିତ ବର୍ଷ ଚାଉଳ ସଂଗ୍ରହ ପୂର୍ବ ବର୍ଷ ତୁଳନାରେ 10.27 % ଅଧିକ 439.02 ଲକ୍ଷ ମେଟ୍ରିକ ଟନ ଚାଉଳ ସଂଗ୍ରହ କରାଯାଇଛି ବୋଲି ଶ୍ରୀ ପାଶ୍ଵାନ କହିଛନ୍ତି ।


    **************

    
    
    (Release ID: 1622292) Visitor Counter : 11
    
    
      Read this release in: English , Urdu , Hindi , Marathi , Bengali , Assamese , Punjabi , Gujarati , Tamil , Telugu , Kannada