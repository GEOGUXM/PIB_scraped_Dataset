      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଶିକ୍ଷା କ୍ଷେତ୍ରରେ ସଂସ୍କାର ସଂପର୍କୀତ ପ୍ରସଙ୍ଗ ଉପରେ ପ୍ରଧାନମନ୍ତ୍ରୀଙ୍କ ସମୀକ୍ଷା ବୈଠକ
      Posted On: 01 MAY 2020 9:45PM by PIB Bhubaneshwar


    ଦେଶର ଶିକ୍ଷା କ୍ଷେତ୍ରର ବିଭିନ୍ନ ପ୍ରସଙ୍ଗ ତଥା ଆବଶ୍ୟକ ସଂସ୍କାର ସଂପର୍କରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସମୀକ୍ଷା ବୈଠକ କରିଛନ୍ତି । ଏହି ସମୀକ୍ଷା ବୈଠକରେ ଜାତୀୟ ଶିକ୍ଷା ନୀତି (ଏନଇପି) ସମେତ ଶିକ୍ଷା କ୍ଷେତ୍ରରେ ପ୍ରଯୁକ୍ତିର ଉପଯୋଗ ଦ୍ୱାରା ବିଦ୍ୟାର୍ଥୀମାନେ କିଭଳି ଉତ୍ତମ ରୂପେ ବିଦ୍ୟାଧ୍ୟୟନ କରିପାରିବେ ଓ ଏହାକୁ ସହଜରେ ଗ୍ରହଣ କରିପାରିବେ ସେ ସଂର୍ପକରେ ଏହି ସମୀକ୍ଷା ବୈଠକରେ ପୁଙ୍ଖାନୁପୁଙ୍ଖ ଆଲୋଚନା କରାଯାଇଥିଲା । ସେଥି ମଧ୍ୟରେ ଅନ୍‌ ଲାଇନ୍‌ କ୍ଲାସ୍‌ , ଶିକ୍ଷା ପୋର୍ଟାଲର ବିକାଶ , ସମର୍ପିତ ଶିକ୍ଷା ଚାନେଲଗୁଡ଼ିକରେ ଶ୍ରେଣୀ ଭିତ୍ତିକ ବ୍ରଡ଼କାଷ୍ଟ ପ୍ରସଙ୍ଗ ଉପରେ ମଧ୍ୟ ଆଲୋଚନା କରାଯାଇଥିଲା ।


    ଏହି ସମୀକ୍ଷା ବୈଠକରେ ଶିକ୍ଷା କ୍ଷେତ୍ରରେ ସମାନତାର ବାତାବରଣ ସୃଷ୍ଟି ଏବଂ ସମସ୍ତଙ୍କ ପାଇଁ ଗୁଣାତ୍ମକ ଶିକ୍ଷା ସୁଯୋଗ ଉପଲବ୍ଧ କରାଇବା , ପ୍ରାଥମିକ ଶିକ୍ଷାର ଗୁଣାତ୍ମକ ମାନ ବୃଦ୍ଧି , ଏକ ନୂତନ ଜାତୀୟ ପାଠ୍ୟକ୍ରମ ଢ଼ାଞ୍ଚା ଜରିଆରେ ବହୁଭାଷିକ , ଏକବିଂଶ ଶତାବ୍ଦୀର ଆବଶ୍ୟକତାକୁ ପୂରଣ କରିପାରିବା ଭଳି ଶିକ୍ଷାଦାନ ବ୍ୟବସ୍ଥା , କ୍ରୀଡ଼ା ଓ କଳାର ସମନ୍ୱୟ , ପର୍ଯ୍ୟାବରଣ ପ୍ରସଙ୍ଗ ଆଦି କିଭଳି ପାଠ୍ୟକ୍ରମର ଅଂଶବିଶେଷ ଭାବେ ସାମିଲ କରାଯାଇ ପାରିବ ତାହା ଉପରେ ଗୁରୁତ୍ୱ ଆରୋପ କରାଯାଇଥିଲା । ବିଦ୍ୟାଳୟ ଓ ଉଚ୍ଚ ଶିକ୍ଷାନୁଷ୍ଠାନମାନଙ୍କରେ ପ୍ରଦାନ କରାଯାଉଥିବା ଶିକ୍ଷାଦାନର ବିଭିନ୍ନ ମୋଡ଼ରେ ପ୍ରଯୁକ୍ତିର ବ୍ୟବହାର ଏବଂ ଏହାର ଉନ୍ନତିକରଣ - ଯଥା , ଅନଲାଇନ୍‌ ମୋଡ଼ , ଟେଲିଭିଜନ ଚାନେଲ , ରେଡ଼ିଓ , ପୋଡକାଷ୍ଟ ଇତ୍ୟାଦି ସଂପର୍କରେ ବିସ୍ତୃତ ଆଲୋଚନା କରାଯାଇଥିଲା । ଦେଶର ଉଚ୍ଚଶିକ୍ଷା କ୍ଷେତ୍ରରେ ସଂସ୍କାର ଘଟାଇ ଭାରତୀୟ ଶିକ୍ଷା ବ୍ୟବସ୍ଥାକୁ ବିଶ୍ୱର ଅନ୍ୟ ଯେକୌଣସି ରାଷ୍ଟ୍ରର ଉଚ୍ଚଶିକ୍ଷା ବ୍ୟବସ୍ଥା ସହ ସମାନ ସ୍ତରକୁ ଆଣିବା ଏବଂ ଶିକ୍ଷାକୁ ଅଧିକ ସକ୍ଷମ , ସମାବେଶୀ ତଥା ଭାରତୀୟ ସଂସ୍କୃତି ଓ ଭାବଧାରାର ମୂଳଭିତ୍ତି ଓ ସମସାମୟିକ ଆବଶ୍ୟକତାକୁ ସମନ୍ୱିତ କରିବା ଉପରେ ବିଚାରବିମର୍ଷ କରାଯାଇଥିଲା । ସାମଗ୍ରିକ ଭାବେ , ଶୈଶବାବସ୍ଥାରେ ପିଲାମାନଙ୍କର କିଭଳି ଭାବେ ଅଧିକ ଯତ୍ନ ନିଆଯାଇପାରିବ ଏବଂ ସେମାନଙ୍କୁ କିଭଳି ଶିକ୍ଷା ପ୍ରତି ଆକୃଷ୍ଟ କରିହେବ , ସେମାନଙ୍କର ମୂଳଦୁଆକୁ ସୁଦୃଢ଼ କରିବା ଲାଗି ସାକ୍ଷରତା ଓ ମୌଳିକ ସାଂଖି୍ୟକ ପଠନ , ସମସାମୟିକ ପେଡ଼ାଗୋଜି ସହ ନିଜକୁ ସାମିଲ କରିବା , ଭାରତର ଭାଷାଭିତ୍ତିକ ଓ ସାଂସ୍କୃତିକ ବିବିଧତାର ସୁରକ୍ଷା ଉପରେ ପ୍ରାଥମିକ ସ୍ତରରୁ ଅଧିକ ଗୁରୁତ୍ୱ ଆରୋପ କରାଯିବା ଉପରେ ଜୋର ଦିଆଯାଇଥିଲା ।


    ଏକ ସକ୍ରିୟ ଓ ଚଳଚଞ୍ଚଳ ଜ୍ଞାନାଧାରିତ ସମାଜ ସୃଷ୍ଟି କରିବା ନିମନ୍ତେ ଶିକ୍ଷା ସଂସ୍କାର ଆବଶ୍ୟକ ବୋଲି ବୈଠକରେ ମତ ପ୍ରକାଶ ପାଇଥିଲା । ତେଣୁ ଉଚ୍ଚତର ଗୁଣାତ୍ମକ ଶିକ୍ଷା ସୁନିଶ୍ଚିତ କରି ଭାରତକୁ ଶିକ୍ଷା କ୍ଷେତ୍ରରେ ଏକ ‘ ବୈଶ୍ୱିକ ଜ୍ଞାନ ମହାଶକ୍ତି ’ ରେ ପରିଣତ କରିବା ପାଇଁ ପ୍ରତିବଦ୍ଧତା ପ୍ରକଟ କରାଯାଇଥିଲା ।


    ଏହିସବୁ ଲକ୍ଷ୍ୟ ହାସଲ ତଥା ସକ୍ରିୟ ଶୈକ୍ଷିକ ଗଭର୍ଣ୍ଣାନ୍ସକୁ ସୁନିଶ୍ଚିତ କରିବା , ପ୍ରଯୁକ୍ତିର ଅଧିକ ଉପଯୋଗ ଏବଂ କୃତ୍ରିମ ପ୍ରଜ୍ଞାକୁ ପ୍ରୋତ୍ସାହନ ପ୍ରଦାନ ଉପରେ ଗୁରୁତ୍ୱାରୋପ କରାଯାଇଥିଲା ।


    **********

    
    
    (Release ID: 1620328) Visitor Counter : 16
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam