      ପ୍ରତିରକ୍ଷା ମନ୍ତ୍ରଣାଳୟ

      ପ୍ରତିରକ୍ଷା ମନ୍ତ୍ରୀଙ୍କ ଦ୍ୱାରା 80 କିମି ନୂଆ ସୀମାନ୍ତ ସଡ଼କ ଉଦଘାଟିତ
      • ନୂଆ ରାସ୍ତା ଯୋଗୁ ହ୍ରାସ ପାଇବ କୈଳାସ-ମାନସରୋବର ତୀର୍ଥଯାତ୍ରୀଙ୍କ ଯାତ୍ରା ସମୟ

      Posted On: 08 MAY 2020 1:17PM by PIB Bhubaneshwar

    ପ୍ରତିରକ୍ଷା ମନ୍ତ୍ରୀ ରାଜନାଥ ସିଂ ଭିଡିଓ କନଫରେନ୍ସିଂ ମାଧ୍ୟମରେ ଉତ୍ତରାଖଣ୍ଡର ଏକ 80 କିମି ଦୈର୍ଘ୍ୟ ସୀମାନ୍ତ ସଡକକୁ ଉଦଘାଟନ କରିଛନ୍ତି । ଏହି ସଡକ ଉତ୍ତରାଖଣ୍ଡର ଧରଚୌଲା ସହ ଚୀନ ସୀମାନ୍ତ ଲିପୁଲେଖକୁ ସଂଯୋଗ କରୁଛି । ଏହା ଫଳରେ କୈଳାସ - ମାନସରୋବର ତୀର୍ଥଯାତ୍ରୀଙ୍କ ଯାତ୍ରା ସମୟ ହ୍ରାସ ପାଇବ । ପୂର୍ବରୁ ଭାରତୀୟ ତୀର୍ଥ ଯାତ୍ରୀମାନେ ବୁଲାଣି ପାହାଡିଆ ରାସ୍ତାଦେଇ ମାନସରୋବରକୁ ଯାଉଥିଲେ । ଏହି ଅବସରରେ ପ୍ରତିରକ୍ଷାମନ୍ତ୍ରୀ ପତାକା ଦେଖାଇ ପିଥୋରାଗଡରୁ ଗୁଞ୍ଜି ମଧ୍ୟରେ ଯାନବାହନ ଚଳାଚଳର ଶୁଭାରମ୍ଭ କରିଛନ୍ତି ।


    ଏହି ଅବସରରେ ପ୍ରତିରକ୍ଷାମନ୍ତ୍ରୀ କହିଛନ୍ତି ଯେ ଦେଶର ଦୂରଦୂରାନ୍ତ ଓ ଅଗ୍ୟମ ଅଞ୍ଚଳର ବିକାଶ ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଏବଂ କେନ୍ଦ୍ର ସରକାରଙ୍କର ସ୍ୱତନ୍ତ୍ର ଲକ୍ଷ୍ୟ ରହିଛି । ଧରଚୌଲା - ଲିପୁଲେଖ ସଡକ ପଥ ଏହି ଅଞ୍ଚଳ ପାଇଁ ଏକ ଗୁରୁତ୍ୱପୂର୍ଣ୍ଣ ସଂଯୋଗ ସରଣୀର ଭୂମିକା ନିର୍ବାହ କରିବ । ଏଥିପାଇଁ ସ୍ଥାନୀୟ ଲୋକେ ବହୁ ଦିନରୁ ଦାବି କରିଆସୁଥିଲେ । ଏବେ ସେମାନଙ୍କ ସ୍ୱପ୍ନ ସାକାର ହୋଇଛି । ଏହା ଏହି ଅଞ୍ଚଳର ଯୋଗାଯୋଗ ବ୍ୟବସ୍ଥାରେ ଉନ୍ନତି ଆଣିବା ସହ ପର୍ଯ୍ୟଟକ ଓ ତୀର୍ଥଯାତ୍ରୀଙ୍କ ଗମନାଗମନରେ ସହାୟକ ହେବ । ଅଞ୍ଚଳର ବାଣିଜ୍ୟ ବ୍ୟବସାୟ ଏବଂ ଅର୍ଥନୈତିକ ବିକାଶରେ ଏହାର ଗୁରୁତ୍ୱପୂର୍ଣ୍ଣ ଅବଦାନ ରହିବ ।


    ସେ କହିଛନ୍ତି , କୈଳାସ - ମାନସରୋବର କ୍ଷେତ୍ର ହିନ୍ଦୁ , ବୌଦ୍ଧ ଓ ଜୈନମାନଙ୍କ ପାଇଁ ଏକ ଅତି ପବିତ୍ର ଓ ନମସ୍ୟ ପୀଠ । ଏହି ତୀର୍ଥକ୍ଷେତ୍ରକୁ ଯିବା ପାଇଁ ପୂର୍ବରୁ ସଡକ ସୁବିଧା ଭଲ ନଥିବାରୁ ତୀର୍ଥଯାତ୍ରୀଙ୍କୁ 2 ରୁ 3 ସପ୍ତାହ ଲାଗୁ ଥିଲା । ଏବେ ନୂଆ ସଡକ ନିର୍ମିତ ହୋଇଥିବାରୁ ଯାତ୍ରା ଏକ ସପ୍ତାହରେ ଶେଷ ହୋଇପାରିବ । ସଡକଟି ଧରଚୌଲା ନିକଟ ଘାଟିଆବାଗଡରୁ ବାହାରି କୈଳାସ - ମାନସରୋବରରେ ପ୍ରବେଶ ଦ୍ୱାର ଲିପୁଲେଖ ଗିରିପଥକୁ ସଂଯୋଗ କରିଛି ।


    ଏହି 80 କିମି ଲମ୍ବ ସଡକଟି ସମୁଦ୍ର ପତନରୁ 6000ରୁ 17,060 ଫୁଟ ଉଚ୍ଚ ପାର୍ବତ୍ୟାଞ୍ଚଳରେ ତିଆରି ହୋଇଛି । ଏହା ଫଳରେ ମାନସରୋବର ଯାତ୍ରୀମାନେ ଆଉ ବିପଦସଂକୁଳ ଘାଟି ଓ ଉପତ୍ୟକା ଦେଇ ନଯାଇ ସିଧାସଳଖ ନିରାପଦ ରାସ୍ତାରେ ଗନ୍ତବ୍ୟସ୍ଥଳରେ ପହଞ୍ଚିପାରିବେ । ଆଗରୁ ସିକ୍କିମ କିମ୍ବା ନେପାଳ ଦେଇ ତୀର୍ଥଯାତ୍ରୀମାନେ କୈଳାସ ମାନସରୋବରକୁ ଯାତ୍ରା କରୁଥିଲେ । ଏଥିପାଇଁ 90 କିମି ଉଚ୍ଚ ଘାଟି ଚଢ଼ିବାକୁ ପଡୁଥିବାରୁ ବୟସ୍କ ତୀର୍ଥଯାତ୍ରୀଙ୍କୁ ଅସୁବିଧା ହେଉଥିଲା । ନୂଆ ରାସ୍ତା ଫଳରେ ଭାରତୀୟ ତୀର୍ଥଯାତ୍ରୀଙ୍କୁ ନିଜ ଦେଶ ଭିତରେ 84 ଶତାଂଶ ଓ ଚୀନ ମଧ୍ୟରେ 16 ଶତାଂଶ ପଥ ଅତିକ୍ରମ କରିବାକୁ ପଡିବ । ଏହା ଏକ ଉଲ୍ଲେଖନୀୟ ଉବଲବ୍ଧି ବୋଲି ପ୍ରତିରକ୍ଷା ମନ୍ତ୍ରୀ କହିଛନ୍ତି ।


    ସୀମାନ୍ତ ସଡକ ନିର୍ମାଣ ପ୍ରତିଷ୍ଠାନ ( BRO ) ଦ୍ୱାରା ଏହି ରାସ୍ତା ତିଆରି ହୋଇଛି । ଏଥିପାଇଁ ଏହି ସଂସ୍ଥାର କର୍ମଚାରୀ ଓ ଅଧିକାରୀଙ୍କୁ ସେ ଅଭିନନ୍ଦନ ଜଣାଇଛନ୍ତି । ସଡକ ନିର୍ମାଣ ବେଳେ ପ୍ରତିକୂଳ ପରିସ୍ଥିତି ଓ ଦୁର୍ଘଟଣାରେ ପ୍ରାଣ ହରାଇଥିବା କର୍ମଚାରୀଙ୍କ ସ୍ମୃତି ପ୍ରତି ଶ୍ରୀ ସିଂହ ଶ୍ରଦ୍ଧାଞ୍ଜଳି ଅର୍ପଣ କରିଛନ୍ତି ।


    ଏହି କାର୍ଯ୍ୟକ୍ରମରେ ବିଆରଓର ମହାନିର୍ଦ୍ଦେଶକ ଲେଫ୍ଟନାଣ୍ଟ ଜେନେରାଲ ହରପାଲ ସିଂ, ଚିଫ ଅଫ ଡିଫେନ୍ସ ଷ୍ଟାଫ ଜେନେରାଲ ବିପିନ ରାୱତ, ସ୍ଥଳସେନା ମୁଖ୍ୟ ଜେନେରାଲ ଏମଏମ ନରୱଣେ , ପ୍ରତିରକ୍ଷା ସଚିବ ଡକ୍ଟର ଅଜୟ କୁମାର , ଆଲମୋଡାର ଲୋକସଭା ସଦସ୍ୟ ଅଜୟ ତାମଟା ଏବଂ ଅନ୍ୟାନ୍ୟ ବରିଷ୍ଠ ବିଭାଗୀୟ ଅଧିକାରୀ ଉପସ୍ଥିତ ଥିଲେ ।


    *****************


    

    
    (Release ID: 1622138) Visitor Counter : 10
    
    
      Read this release in: Punjabi , English , Urdu , Marathi , Hindi , Manipuri , Bengali , Tamil , Telugu , Malayalam