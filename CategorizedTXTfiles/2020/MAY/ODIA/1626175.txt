      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ବିଶ୍ଵ ସ୍ୱାସ୍ଥ୍ୟ ସଂଗଠନର ଅଧ୍ୟକ୍ଷ ଭାବେ ନିର୍ବାଚିତ ହେଲେ ଡଃ ହର୍ଷ ବର୍ଦ୍ଧନ
      • “ଆର୍ଥିକ କାର୍ଯ୍ୟଦକ୍ଷତା ଓ ମାନବିକ ସାମର୍ଥ୍ୟ ବୃଦ୍ଧିର ମୂଳପିଣ୍ଡ ହେଉଛି ସ୍ୱାସ୍ଥ୍ୟ”
      • ଜନସ୍ୱାସ୍ଥ୍ୟ ଦାୟିତ୍ଵ ବହନ କରିବା ପାଇଁ ଅଙ୍ଗୀକାରବଦ୍ଧ, କହିଲେ ଡଃ ହର୍ଷ ବର୍ଦ୍ଧନ
      Posted On: 22 MAY 2020 5:39PM by PIB Bhubaneshwar


    2020-21 ବର୍ଷ ନିମନ୍ତେ କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡଃ ହର୍ଷ ବର୍ଦ୍ଧନ ବିଶ୍ଵ ସ୍ୱାସ୍ଥ୍ୟ ସଂଗଠନ କାର୍ଯ୍ୟକାରୀ ବୋର୍ଡର ଅଧ୍ୟକ୍ଷ ଭାବେ ନିର୍ବାଚିତ ହୋଇଛନ୍ତି । ଆଜି ଅନୁଷ୍ଠିତ ବୋର୍ଡର 147ତମ ଅଧିବେଶନରେ ଜାପାନର ଡଃ ହିରୋକି ନାକାତାନିଙ୍କ ସ୍ଥାନରେ ଡଃ ହର୍ଷ ବର୍ଦ୍ଧନ ଅଧ୍ୟକ୍ଷ ନିଯୁକ୍ତ ହୋଇଛନ୍ତି । ଅଧ୍ୟକ୍ଷ ଆସନ ଅଳଙ୍କୃତ କରିବା ପରେ କୋଭିଡ-19 ବୈଶ୍ଵିକ ମହାମାରୀ ଯୋଗୁଁ ପ୍ରାଣ ହରାଇଥିବା ଲକ୍ଷ ଲକ୍ଷ ବିଶ୍ଵବାସୀଙ୍କ ପ୍ରତି ଡଃ ହର୍ଷ ବର୍ଦ୍ଧନ ଶ୍ରଦ୍ଧାଞ୍ଜଳି ଜ୍ଞାପନ କରିଛନ୍ତି । ଏହି ଅବସରରେ ଉପସ୍ଥିତ ସମସ୍ତ ଅତିଥିଙ୍କ ଗହଣରେ କୋଭିଡ ଯୋଦ୍ଧାମାନଙ୍କ ଅସିମ ତ୍ୟାଗ ଓ ସଂକଳ୍ପ ପ୍ରତି ସାଧୁବାଦ ଜଣାଇଛନ୍ତି ।


    ଏହି ଗୁରୁ ଦାୟିତ୍ଵ ମୋତେ ଅର୍ପଣ କରାଯାଇଥିବାରୁ ମୁଁ ନିଜକୁ ଗୌରବାନ୍ଵିତ ମନେ କରିବା ସହ ମୋର ଦେଶବାସୀଙ୍କ ପ୍ରତି କୃତଜ୍ଞତା ଜଣାଉଛି । କୋଭିଡ-19 ପରି ବୈଶ୍ଵିକ ମହାମାରୀ ସମଗ୍ର ମାନବ ଜାତି ପାଇଁ ଏକ ମୁକାବିଲା ଭାବେ ସ୍ଵୀକାର କରି ଆଗାମୀ ଦୁଇ ଦଶନ୍ଧି ଖୁବ ଆହ୍ଵାନମୂଳକ ହେବ ବୋଲି ସେ କହିଛନ୍ତି । ସମନ୍ଵିତ ଦାୟିତ୍ଵ ବିଶ୍ଵ ସ୍ୱାସ୍ଥ୍ୟ ସଂଗଠନର ସମସ୍ତ ସଦସ୍ୟ ଦେଶମାନଙ୍କ ପାଇଁ ଏକ ଆଦର୍ଶ ହୋଇଥିବା ବେଳେ ସମସ୍ୟାର ମୁକାବିଲା ପାଇଁ ସମନ୍ଵିତ ପଦକ୍ଷେପର ଆବଶ୍ୟକତା ରହିଛି ବୋଲି ସେ କହିଛନ୍ତି । ଏହି ବୈଶ୍ଵିକ ମହାମାରୀ ସମଗ୍ର ମାନବ ଜାତିକୁ ସ୍ୱାସ୍ଥ୍ୟ ସେବାର ଗୁଣାତ୍ମକ ଦିଗ ପ୍ରତି ସଚେତନ କରାଇଛି । ବୈଶ୍ଵିକ ଜନସ୍ୱାସ୍ଥ୍ୟ ପଦ୍ଧତି ପାଇଁ ଅଧିକ ପୁଞ୍ଜି ଆବଶ୍ୟକ ସହ ଏହାକୁ ସୁଦୃଢ କରିବାକୁ ପଡିବ ବୋଲି ସେ କହିଛନ୍ତି ।


    ଡଃ ହର୍ଷ ବର୍ଦ୍ଧନ କୋଭିଡ-19 ମୁକାବିଲା ଦିଗରେ ଭାରତୀୟ ଅଭିଜ୍ଞତାର ମଧ୍ୟ ଅବତାରଣା କରିଛନ୍ତି । ସେ କହିଛନ୍ତି ଯେ, ଆମ ଦେଶରେ କରୋନା ମୃତ୍ୟୁ ହାର ମାତ୍ର ଶତକଡା 3 ଭାଗ ରହିଛି । 135 କୋଟି ବିଶିଷ୍ଟ ଜନସଂଖ୍ୟା ଦେଶରେ କୋଭିଡ -19 ଆକ୍ରାନ୍ତଙ୍କ ସଂଖ୍ୟା 1 ଲକ୍ଷ ହୋଇଥିବା ବେଳେ ଶତକଡା 40 ଭାଗ ସଂକ୍ରମିତ ବ୍ୟକ୍ତି ସୁସ୍ଥ ହୋଇପାରିଛନ୍ତି ।


    ବିଶ୍ଵ ସ୍ୱାସ୍ଥ୍ୟ ସଂଗଠନ କାର୍ଯ୍ୟକାରୀ ବୋର୍ଡର ନୂତନ ଅଧ୍ୟକ୍ଷ ଭାବେ ବିଭିନ୍ନ ରୋଗର ନିରାକରଣ ପାଇଁ ନିଜର ସଂକଳ୍ପବଦ୍ଧତାକୁ ସେ ଦୋହରାଇଛନ୍ତି । ପାରସ୍ପାରିକ ସହଯୋଗ ଓ ସଂକଳ୍ପବଦ୍ଧ ପ୍ରୟାସ ଦ୍ଵାରା ବିଶ୍ୱରୁ ଅନେକ ରୋଗର ମୂଳୋତ୍ପାଟନ କରାଯିବା ସହ ବିଶ୍ଵବ୍ୟାପୀ ଔଷଧପତ୍ର ଓ ଟୀକାର ଆବଶ୍ୟକତାକୁ ଅଗ୍ରାଧିକାର ଭିତ୍ତିରେ ଦୂର କରିବାକୁ ହେବ । ସଂଗଠନର ସଦସ୍ୟ ରାଷ୍ଟ୍ର ଓ ଏଥିରେ ସିଂହ ଭାଗ ଥିବା ରାଷ୍ଟ୍ରଗୁଡିକ ସମ୍ମିଳିତ ଉଦ୍ୟମ କରି ସମନ୍ଵିତ ବିକାଶର ଲକ୍ଷ ହାସଲ କରିପାରିବେ । ସଂଗଠନର ସମନ୍ଵିତ ବିକାଶ ଓ ନେତୃତ୍ଵ ବଳରେ ଏହି ସ୍ଵପ୍ନକୁ ସାକାର କରିବା ପାଇଁ ସବୁପ୍ରକାରର ଚେଷ୍ଟା ସେ କରିବେ ବୋଲି କହିଛନ୍ତି ।


    ଡଃ ହର୍ଷ ବର୍ଦ୍ଧନ କହିଛନ୍ତି ଯେ, ଜାତି, ଧର୍ମ, ବର୍ଣ୍ଣ, ସାମାଜିକ ଓ ଆର୍ଥିକ ଅବସ୍ଥା ଓ ରାଜନୈତିକ ଚିନ୍ତାଧାରାରୁ ଊର୍ଦ୍ଧ୍ଵରେ ରହି ବିଶ୍ଵବ୍ୟାପୀ ସ୍ଵାସ୍ଥ୍ୟସେବା ମାନବୃଦ୍ଧି ବିଶ୍ଵ ସ୍ୱାସ୍ଥ୍ୟ ସଂଗଠନର ମୂଳ ଲକ୍ଷ୍ୟ । ସେଦୃଷ୍ଟିରୁ ଆମ୍ଭେମାନେ ସମସ୍ତ ସଦସ୍ୟ ରାଷ୍ଟ୍ରଙ୍କ ସହ ମିଶି ସୁଦୃଢ ବୈଶ୍ଵିକ ସ୍ଵାସ୍ଥ୍ୟସେବା ଲକ୍ଷ୍ୟକୁ ହାସଲ କରିପାରିବା ବୋଲି ସେ କହିଛନ୍ତି । ଡଃ ହର୍ଷ ବର୍ଦ୍ଧନ କାର୍ଯ୍ୟକାରୀ ବୋର୍ଡର ଅଧ୍ୟକ୍ଷ ପଦ ସମ୍ଭାଳିବା ସହ ବିଶ୍ଵର ଭବିଷ୍ୟତ ସ୍ୱାସ୍ଥ୍ୟ ଦୃଶ୍ୟପଟ ନେଇ ମଧ୍ୟ ନିଜର ଚିନ୍ତାଧାରା ବ୍ୟକ୍ତ କରିଛନ୍ତି । ସେ କହିଛନ୍ତି ଯେ, ମାନବିକ ସାମର୍ଥ୍ୟ ଓ ଆର୍ଥିକ କାର୍ଯ୍ୟ ଦକ୍ଷତା ବୃଦ୍ଧି ପାଇଁ ସ୍ୱାସ୍ଥ୍ୟ ହେଉଛି ମୂଳ ଉପାଦାନ । ତେବେ ପ୍ରକୃତି ସହ ଉତ୍ତମ ବୁଝାମଣା ଉପରେ ଜନସ୍ୱାସ୍ଥ୍ୟ ନୀତି ପର୍ଯ୍ୟବସିତ ହେବା ଆବଶ୍ୟକ । ଏହାମଧ୍ୟ ଭାରତୀୟ ପାରମ୍ପାରିକ ଭେଷଜ ପଦ୍ଧତି ଓ ଜନସ୍ୱାସ୍ଥ୍ୟ ଉପରେ ପର୍ଯ୍ୟବସିତ ବୋଲି ତାଙ୍କର ନିଜର ଅଭିଜ୍ଞତା ରହିଛି । ଆୟୁଷ୍ମାନ ଭାରତ, ପ୍ରଧାନମନ୍ତ୍ରୀ ଜନ ଆରୋଗ୍ୟ ଯୋଜନା ଭଳି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ସ୍ୱାସ୍ଥ୍ୟ ସଚେତନତା ଆହ୍ଵାନ ଭାରତର ସାର୍ବଜନୀନ ସ୍ୱାସ୍ଥ୍ୟ ନୀତିକୁ ପରିପୃଷ୍ଟ କରିଛି ।


    ଭାରତରୁ ପୋଲିଓ ଦୂର କରିବା ଦିଗରେ ବିଶ୍ଵ ସ୍ୱାସ୍ଥ୍ୟ ସଂଗଠନର ଦୃଢ ସମର୍ଥନ ପ୍ରତି ସେ କୃତଜ୍ଞତା ଜ୍ଞାପନ କରିଛନ୍ତି । ବିଶ୍ଵ ସ୍ୱାସ୍ଥ୍ୟ ସଂଗଠନର ନୈତିକ ସମର୍ଥନ ବିନା ଏହା ସେ କରିପାରି ନଥାନ୍ତେ ଓ ଆଜି ଭାରତରୁ ପୋଲିଓ ଦୂର ହୋଇ ନଥାନ୍ତା ବୋଲି ସେ କହିଛନ୍ତି ।


    ବିଶ୍ଵ ସ୍ୱାସ୍ଥ୍ୟ ସଂଗଠନର ପୋଲିଓ ଉନ୍ମଳନ ସହ ବିଭିନ୍ନ ସମ୍ମାନସ୍ପଦ କମିଟିରେ ସଦସ୍ୟ ଭାବେ କାର୍ଯ୍ୟ କରିବା ସହ ସେ ସଂଗଠନର ପରାମର୍ଶଦାତା ଭାବେ ମଧ୍ୟ କାର୍ଯ୍ୟ କରିଛନ୍ତି । ବିଶ୍ଵ ସ୍ଵାଷ୍ଠ ସଂଗଠନର କାର୍ଯ୍ୟକାରୀ ବୋର୍ଡରେ 34ଜଣ ବୈଷୟିକ ଯୋଗ୍ୟତା ସମ୍ପନ୍ନ ବ୍ୟକ୍ତି 3 ବର୍ଷ ପାଇଁ ନିର୍ବାଚିତ ହୋଇଥାନ୍ତି । ବିଶ୍ଵ ସ୍ୱାସ୍ଥ୍ୟ ପରିଷଦର ବିଭିନ୍ନ ନିଷ୍ପତ୍ତି ଓ ନୀତିକୁ କାର୍ଯ୍ୟ କରିବାର ଦାୟିତ୍ଵ ଏହି ବୋର୍ଡ ଉପରେ ନ୍ୟସ୍ତ ହୋଇଛି । ଡଃ ହର୍ଷ ବର୍ଦ୍ଧନଙ୍କ ଦୀର୍ଘ ଦିନର କ୍ୟାରିୟରରେ ଏହା ଏକ ମାଇଲଖୁଣ୍ଟ କହିଲେ ଅତ୍ୟୁକ୍ତି ହେବ ନାହିଁ । ସେ 1979ରେ କାନପୁରସ୍ଥିତ ଜିଏସଭିଏମ ଭେଷଜ ମହାବିଦ୍ୟାଳୟରୁ ସ୍ନାତକ ଓ 1983ରେ ଭେଷଜ ଶାସ୍ତ୍ରରେ ଅଧିସ୍ନାତକ ଉପାଧି ଲାଭ କରିଥିଲେ । 1993ରେ ଦିଲ୍ଲୀ ବିଧାନସଭାକୁ ନିର୍ବାଚିତ ହେବା ପର୍ଯ୍ୟନ୍ତ ସେ ସରକାରୀ ଚାକିରିରେ କାର୍ଯ୍ୟ କରୁଥିଲେ । 2014ରେ ଚାନ୍ଦିନୀଚୌକରୁ ଲୋକସଭାକୁ ନିର୍ବାଚିତ ହେବା ପର୍ଯ୍ୟନ୍ତ ସେ ପାଞ୍ଚ ଥର ପାଇଁ ବିଧାନସଭା ସଦସ୍ୟ ଥିଲେ । 1993ରୁ 1998 ପର୍ଯ୍ୟନ୍ତ ସେ ଦିଲ୍ଲୀ ସରକାରଙ୍କ ସ୍ୱାସ୍ଥ୍ୟ, ଶିକ୍ଷା, ଆଇନ ଓ ନ୍ୟାୟ ମନ୍ତ୍ରୀ ଭାବେ କାର୍ଯ୍ୟ କରିଥିଲେ । 1994ରେ ଦିଲ୍ଲୀର ସ୍ୱାସ୍ଥ୍ୟ ମନ୍ତ୍ରୀ ଥିବାବେଳେ ସେ ଦିଲ୍ଲୀରେ 3 ବର୍ଷ ପର୍ଯ୍ୟନ୍ତ ପିଲାଙ୍କ ସାର୍ବଜନୀନ ଟୀକାକରଣ କାର୍ଯ୍ୟକ୍ରମକୁ ସଫଳ କରାଇପାରିଥିଲେ । ଏହାହିଁ ଦେଶକୁ ପୋଲିଓ ମୁକ୍ତ କରିବାର ମୂଳଦୁଆ ପକାଇଥିଲା । ସେ Delhi Prohibition of Smoking and Non-Smokers Health Protection Act, 1997 କୁ ତ୍ୱରାନ୍ୱିତ କରିବା ପରେ ଦେଶର ଅନ୍ୟାନ୍ୟ ରାଜ୍ୟ ଏହାକୁ ଆପଣାଇଥିଲେ ।


    ଡଃ ହର୍ଷ ବର୍ଦ୍ଧନ 2014ରେ କେନ୍ଦ୍ରର ସ୍ୱାସ୍ଥ୍ୟ ମନ୍ତ୍ରୀ ଓ ପରେ ବିଜ୍ଞାନ, ପ୍ରଯୁକ୍ତି ବିଦ୍ୟା ଓ ଭୂ-ବିଜ୍ଞାନର ମନ୍ତ୍ରୀ ଭାବେ କାର୍ଯ୍ୟ କରିଥିଲେ । ସେ ମଧ୍ୟ କେନ୍ଦ୍ର ପରିବେଶ, ଜଙ୍ଗଲ ଓ ଜଳବାୟୁ ମନ୍ତ୍ରୀ ଭାବେ ମଧ୍ୟ କାର୍ଯ୍ୟ କରିଛନ୍ତି । 2019ରେ ସେ ସପ୍ତଦଶ ଲୋକସଭାକୁ ପୁନଃନିର୍ବାଚିତ ହୋଇ ସ୍ୱାସ୍ଥ୍ୟ ଓ ପରିବାର କଲ୍ୟାଣ, ବିଜ୍ଞାନ, ପ୍ରଯୁକ୍ତିବିଦ୍ୟା ଓ ଭୂ-ବିଜ୍ଞାନ ମନ୍ତ୍ରୀ ଭାବେ ଦାୟିତ୍ଵ ତୁଲାଇ ଆସୁଛନ୍ତି ।


    **********

    
    
    (Release ID: 1626175) Visitor Counter : 9
    
    
      Read this release in: Punjabi , English , Urdu , Hindi , Marathi , Assamese , Tamil , Telugu , Kannada