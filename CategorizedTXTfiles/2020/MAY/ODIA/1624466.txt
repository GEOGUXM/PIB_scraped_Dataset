      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପ୍ରବାସୀ ଶ୍ରମିକ ଚାଲିଚାଲି ଯେପରି ଘରକୁ ନ’ଫେରନ୍ତି ନିଶ୍ଚିତ କରିବାକୁ ରାଜ୍ୟ ସମୂହଙ୍କୁ ସ୍ୱରାଷ୍ଟ୍ର ମନ୍ତ୍ରଣାଳୟର ପରାମର୍ଶ
      • ସରକାରଙ୍କ ଦ୍ୱାରା ଚାଲିଥିବା ସ୍ପେଶାଲ ଟ୍ରେନ ଓ ବସରେ ଶ୍ରମିକଙ୍କୁ ଘରକୁ ପଠାଇବାକୁ କହିଲେ କେନ୍ଦ୍ର ସରକାର

      Posted On: 15 MAY 2020 10:41PM by PIB Bhubaneshwar

    ପ୍ରବାସୀ ଶ୍ରମିକଙ୍କୁ ନିଜ ନିଜର ଘରକୁ ଫେରିବାର ତ୍ୱରିତ ସୁବିଧା ଯୋଗାଣ ଉଦ୍ଦେଶ୍ୟରେ ସରକାରଙ୍କ ଦ୍ୱାରା ଚଳାଯାଉଥିବା ଶ୍ରମିକ ସ୍ପେଶାଲ ଟ୍ରେନ ଓ ବସର ସୁବିଧା କରାଯାଇଛି ଏବଂ ଏହାର ସୁବିଧା ସଂପୃକ୍ତ ଶ୍ରମିକଙ୍କୁ ଯୋଗାଇ ଦେବାକୁ ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ ଚଳିତ ମାସ 11 ତାରିଖରେ ସବୁ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳର ସରକାରଙ୍କୁ ଚିଠି ଲେଖାଯାଇଥିଲା ।


    ପ୍ରବାସୀ ଶ୍ରମିକମାନେ ପାଦରେ ଚାଲି ଚାଲି ଘରକୁ ଫେରୁଥିବାରୁ ଏବଂ ରେଳପଥ ଉପରେ ଯାଉଥିବା ଦୃଷ୍ଟିରୁ ସେଥିପ୍ରତି ଧ୍ୟାନ ଦେବାକୁ ଏହି ଚିଠିରେ ରାଜ୍ୟମାନଙ୍କୁ କୁହାଯାଇଥିଲା । ଏଭଳି ଶ୍ରମିକଙ୍କୁ ପାଇଲେ ସେମାନଙ୍କୁ ଉପଯୁକ୍ତ ଭାବେ ବୁଝାସୁଝା କରି ନିକଟବର୍ତ୍ତୀ ଆଶ୍ରୟ କେନ୍ଦ୍ରକୁ ନେଇ ଖାଦ୍ୟ , ପାନୀୟ ଆଦି ଯୋଗାଇ ଦେବା ସହ ଶ୍ରମିକ ସ୍ପେଶାଲ ଟ୍ରେନ ଓ ସରକାରୀ ବସ ଯୋଗେ ଘରକୁ ପଠାଇବାର ବ୍ୟବସ୍ଥା କରିବାକୁ ମଧ୍ୟ ଏଥିରେ ଉଲ୍ଲେଖ ଥିଲା ।


    ଏହା ସତ୍ତ୍ୱେ ପ୍ରବାସୀ ଶ୍ରମିକମାନେ ଏବେ ମଧ୍ୟ ରେଳପଥ ଉପରେ , ସଡକରେ ଚାଲି ଚାଲି ଯାଉଛନ୍ତି । କେତେକ ମଧ୍ୟ ଟ୍ରକରେ ଯାଉଥିବା ଖବର ଦେଶର ବିଭିନ୍ନ ଅଞ୍ଚଳରୁ ମିଳୁଛି । ଏହାକୁ ଦେଖି ସ୍ୱରାଷ୍ଟ୍ର ମନ୍ତ୍ରଣାଳୟ ପୁନର୍ବାର ରାଜ୍ୟ ସରକାରମାନଙ୍କୁ ଚିଠି ଲେଖି ଶ୍ରମିକମାନଙ୍କ ଏଭଳି ଯାତ୍ରାକୁ ବନ୍ଦ କରିବା ସହ ସେମାନଙ୍କ ନିରାପଦ ଯାତ୍ରାର ବ୍ୟବସ୍ଥା କରିବାକୁ କହିଛି ।


    ସ୍ୱରାଷ୍ଟ୍ର ମନ୍ତ୍ରଣାଳୟ ବିବୃତ୍ତିରେ କୁହାଯାଇଛି ଯେ ରେଳବାଇ ପ୍ରତିଦିନ 100ରୁ ଅଧିକ ଶ୍ରମିକ ସ୍ପେଶାଲ ଟ୍ରେନ ଚଳାଉଛି । ଆବଶ୍ୟକ ପଡିଲେ ଅଧିକ ଟ୍ରେନ ଚଳାଇବାକୁ ରେଳବାଇ ମନ୍ତ୍ରଣାଳୟ ପ୍ରସ୍ତୁତ ଅଛି । ଅତଏବ ଲୋକଙ୍କୁ ଏ ସମ୍ପର୍କରେ ସଚେତନ କରାଇବା ସହ ଚାଲି ଚାଲି ଘରକୁ ନ ’ ଫେରି ସ୍ୱତନ୍ତ୍ର ଟ୍ରେନ ଓ ବସର ସୁବିଧା ନେବାକୁ ଶ୍ରମିକମାନଙ୍କୁ ରାଜ୍ୟ ସରକାରମାନେ ଭଲ ଭାବେ ବୁଝାଇବାକୁ ସ୍ୱରାଷ୍ଟ୍ର ମନ୍ତ୍ରଣାଳୟ ପରାମର୍ଶ ଦେଇଛି । ଏହା ସହିତ ଏସବୁ ଶ୍ରମିକ ସରକାରୀ ବ୍ୟବସ୍ଥାର ସୁବିଧା ଯେପରି ସହଜରେ ପାଇବେ ତାହା ସୁନିଶ୍ଚିତ କରିବାକୁ ରାଜ୍ୟମାନଙ୍କୁ କୁହାଯାଇଛି ।


    **************


    

    
    (Release ID: 1624466) Visitor Counter : 14
    
    
      Read this release in: English , Urdu , Hindi , Marathi , Manipuri , Bengali , Punjabi , Gujarati , Tamil , Telugu , Kannada