      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ବନ୍ଦେ ଭାରତ ଅଭିଯାନରେ 31ଟି ବିମାନରେ 6037 ଭାରତୀୟଙ୍କ ସ୍ୱଦେଶ ପ୍ରତ୍ୟାବର୍ତ୍ତନ
      Posted On: 12 MAY 2020 2:15PM by PIB Bhubaneshwar


    ମେ 7 , 2020 ତାରିଖଠାରୁ ପାଞ୍ଚ ଦିନ ମଧ୍ୟରେ 31ଟି ବିମାନରେ 6037 ଜଣ ଭାରତୀୟଙ୍କୁ ବିଦେଶରୁ ଭାରତ ଅଣାଯାଇଛି । ବନ୍ଦେ ଭାରତ ଅଭିଯାନରେ ବିଶ୍ୱର ବିଭିନ୍ନ ରାଷ୍ଟ୍ରରେ ଫସି ରହିଥିବା ଭାରତୀୟମାନଙ୍କୁ ଏବେ ଲେଉଟାଇ ଅଣାଯିବାର ବ୍ୟବସ୍ଥା କରାଯାଇଛି ।


    କୋଭିଡ଼-19 ମହାମାରୀ ପରିପ୍ରେକ୍ଷୀରେ ଏବେ ବିଭିନ୍ନ ରାଷ୍ଟ୍ରରେ ହଜାର ହଜାର ଭାରତୀୟ ଅଟକି ରହିଛନ୍ତି । ସେମାନଙ୍କୁ ଭାରତକୁ ଫେରାଇ ଆଣିବା ସକାଶେ ଭାରତ ସରକାରଙ୍କ ତରଫରୁ ବନ୍ଦେ ଭାରତ ଅଭିଯାନ ଆରମ୍ଭ କରାଯାଇଛି । ଭାରତୀୟ ନାଗରିକମାନଙ୍କୁ ଦେଶକୁ ଫେରାଇ ଆଣିବା ନିମନ୍ତେ ଏହା ଏକ ବୃହତ କାର୍ଯ୍ୟକ୍ରମ । ମେ 7 ତାରିଖ ଦିନ ଏହି ଅଭିଯାନ ଆରମ୍ଭ କରାଯାଇଥିଲା । ବେସାମରିକ ବିମାନ ଚଳାଚଳ ମନ୍ତ୍ରଣାଳୟର ସମନ୍ୱୟରେ କାର୍ଯ୍ୟକାରୀ ହେଉଥିବା ଏହି କାର୍ଯ୍ୟକ୍ରମରେ ବୈଦେଶିକ ବ୍ୟାପାର ମନ୍ତ୍ରଣାଳୟ ଏବଂ ରାଜ୍ୟ ସରକାରମାନେ ସହଯୋଗ କରୁଛନ୍ତି ।


    ଏୟାର ଇଣ୍ଡିଆ ଏବଂ ଏହାର ସହଯୋଗୀ କମ୍ପାନୀ ଏୟାର ଇଣ୍ଡିଆ ଏକ୍ସପ୍ରେସ 64ଟି ବିମାନ ( 42ଟି ଏୟାର ଇଣ୍ଡିଆ ବିମାନ ଏବଂ 24ଟି ଏୟାର ଇଣ୍ଡିଆ ଏକ୍ସପ୍ରେସ ବିମାନ ) ଯୋଗେ ଆମେରିକା , ବ୍ରିଟେନ୍ , ବାଂଲାଦେଶ , ସିଂଗାପୁର , ସାଉଦି ଆରବ , କୁଏତ , ଫିଲିପାଇନ୍ସ , ସଂଯୁକ୍ତ ଆରବ ଏମିରେଟ୍ସ ଏବଂ ମାଲେସିଆ ଆଦି 12ଟି ରାଷ୍ଟ୍ରରୁ ପ୍ରଥମ ପର୍ଯ୍ୟାୟରେ ମୋଟ 14,800 ଭାରତୀୟ ନାଗରିକଙ୍କୁ ସ୍ୱଦେଶ ଫେରାଇ ଅଣାଯାଉଛି ।


    ଏହି ଅଭିଯାନର ପ୍ରତ୍ୟେକଟି ବିମାନ ଯାତ୍ରା ମାଧ୍ୟମରେ ଭାରତୀୟଙ୍କୁ ଫେରାଇ ଆଣିବା ଲାଗି ବେସାମରିକ ବିମାନ ଚଳାଚଳ ମହାନିର୍ଦ୍ଦେଶାଳୟ ଏବଂ ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ପକ୍ଷରୁ ଜାରି କୋଭିଡ଼ - 19 ମହାମାରୀ ସଂକ୍ରାନ୍ତ ନିରାପତ୍ତା ତଥା ସ୍ୱାସ୍ଥ୍ୟ ଯତ୍ନ ବ୍ୟବସ୍ଥା ଗ୍ରହଣ କରାଯାଇଛି । ଯାତ୍ରୀ , ବିମାନ କର୍ମଚାରୀ ତଥା ଗ୍ରାଉଣ୍ଡ ହାଣ୍ଡଲିଂ କର୍ମଚାରୀମାନଙ୍କ ସ୍ୱାସ୍ଥ୍ୟ ନିରାପତ୍ତା ଦିଗରେ ଏୟାର ଇଣ୍ଡିଆ ପକ୍ଷରୁ କୌଣସି ପ୍ରକାର ସତର୍କତାମୂଳକ ପଦକ୍ଷେପ ଗ୍ରହଣକୁ ହାତ ଛଡ଼ା କରାଯାଉନାହିଁ । ଏହି ସ୍ପର୍ଶକାତର ଯାତ୍ରୀ ଅପସାରଣ ଅଭିଯାନରେ ସବୁପ୍ରକାର ମେଡ଼ିକାଲ ସତର୍କତା ଅବଲମ୍ବନ କରାଯାଇଛି । ତେଣୁ ସରକାରୀ ନିୟମାବଳୀ ଅନୁସାରେ ସକଳ ପ୍ରକାର ନିରପତ୍ତାମୂଳକ ପଦକ୍ଷେପ ଗ୍ରହଣ କରାଯାଇଛି ।


    **************

    
    
    (Release ID: 1623287) Visitor Counter : 15
    
    
      Read this release in: English , Urdu , Marathi , Hindi , Bengali , Manipuri , Punjabi , Gujarati , Tamil , Telugu , Kannada , Malayalam