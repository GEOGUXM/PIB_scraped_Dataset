      PIB Headquarters

      କୃଷି ଉତ୍ପାଦର ବିପଣନ ପାଇଁ ‘ଇ-ନାମ’ ପ୍ଲାଟଫର୍ମରେ ଯୋଡ଼ି ହେଲେ 7 ରାଜ୍ୟର 200 ନୂତନ ମଣ୍ଡି
      • ଇ-ନାମ ପ୍ଲାଟଫର୍ମ ‘ଏକ ରାଷ୍ଟ୍ର - ଏକ ବଜାର’ ଆଡ଼କୁ ଅଗ୍ରସର ହେଉଛି : ଶ୍ରୀ ନରେନ୍ଦ୍ର ସିଂହ ତୋମର

      Posted On: 01 MAY 2020 1:16PM by PIB Bhubaneshwar

    କେନ୍ଦ୍ର କୃଷି ଏବଂ କୃଷକ କଲ୍ୟାଣ , ଗ୍ରାମୀଣ ବିକାଶ ତଥା ପଞ୍ଚାୟତିରାଜ ମନ୍ତ୍ରୀ ଶ୍ରୀ ନରେନ୍ଦ୍ର ସିଂହ ତୋମର କହିଛନ୍ତି , ଯେ କୃଷି ଉତ୍ପାଦନର ବିପଣନ ପାଇଁ ପ୍ରାୟ ଏକ ହଜାର ମଣ୍ଡି 2020 ପର୍ଯ୍ୟନ୍ତ ‘ ଇ-ନାମ ’ ପ୍ଲାଟଫର୍ମ ସହିତ ଯୋଡ଼ି ହୋଇଯିବେ । ଶ୍ରୀ ତୋମର ଆଜି ନୂଆଦିଲ୍ଲୀ ସ୍ଥିତ କୃଷି ଭବନରେ ଆୟୋଜିତ ଏକ ସମାରୋହରେ କହିଛନ୍ତି ଯେ 7ଟି ରାଜ୍ୟର 200 ନୂତନ ମଣ୍ଡିକୁ ରାଷ୍ଟ୍ରୀୟ କୃଷି ବଜାର(ଇ-ନାମ) ସହିତ ଯୋଡି ଦିଆଗଲା । ମନ୍ତ୍ରୀ ଭିଡିଓ କନଫରେନସିଂ ମାଧ୍ୟମରେ କୁର୍ଣ୍ଣୁଲ ଏବଂ ହୁବଲୀ ମଣ୍ଡି ମଧ୍ୟରେ ଚିନାବାଦାମ ଓ ମକାର ସିଧାସଳଖ ବିକ୍ରିବଟାକୁ ଦେଖିଥିଲେ । ସେ କହିଛନ୍ତି ଯେ କୃଷକମାନଙ୍କର ଲାଭ ପାଇଁ ଟେକ୍ନୋଲୋଜିର ଉପଯୋଗ ସମ୍ବନ୍ଧରେ ପ୍ରଧାନମନ୍ତ୍ରୀଙ୍କ ଦୃଷ୍ଟିଭଙ୍ଗୀକୁ ଶୀଘ୍ର ସାକାର କରାଯିବ ।


    ଇ-ନାମ ପ୍ଲାଟଫର୍ମରେ ଆଜି ଯୋଡ଼ି ହୋଇଥିବା 200 ନୂତନ ମଣ୍ଡିଗୁଡ଼ିକ ମଧ୍ୟରୁ ରାଜସ୍ଥାନର 94ଟି , ତାମିଲନାଡ଼ୁର 27ଟି , ଗୁଜରାଟ ଏବଂ ଉତ୍ତରପ୍ରଦେଶର 25ଟି ଲେଖାଏଁ , ଓଡ଼ିଶାର 16ଟି , ଆନ୍ଧ୍ରପ୍ରଦେଶର 11ଟି ଏବଂ କର୍ଣ୍ଣାଟକର 2ଟି ମଣ୍ଡି ରହିଛି । ଏହା ସାରା ଦେଶର 415 ନୂଆ ମଣ୍ଡିକୁ ଏକୀକୃତ କରିବା ଅବା ଯୋଡ଼ିବା ଦିଗରେ ହେଉଛି ପ୍ରାଥମିକ ପଦକ୍ଷେପ । ପ୍ରଥମ ଥର ପାଇଁ କର୍ଣ୍ଣାଟକ ରାଜ୍ୟକୁ ଇ-ନାମ ରାଜ୍ୟର ତାଲିକାରେ ସାମିଲ କରାଯାଇଛି ।


    ଶେଷ ଧାଡ଼ିରେ ଥିବା କୃଷକ ପର୍ଯ୍ୟନ୍ତ ପହଂଚିବା ଏବଂ ନିଜ କୃଷି ଉତ୍ପାଦନ ବିକ୍ରିର ଶୈଳୀକୁ ବଦଳାଇବା ଉଦ୍ଦେଶ୍ୟରେ ଇ-ନାମ ଏହି ନୂତନ ମଣ୍ଡିଗୁଡ଼ିକୁ ଅଧିକ କୃଷକ ଏବଂ ବ୍ୟବସାୟୀମାନଙ୍କ ନିକଟରେ ପହଂଚାଇବା ପାଇଁ ସୁଦୃଢ଼ ହୋଇଛି । 16 ରାଜ୍ୟ ଏବଂ 2ଟି କେନ୍ଦ୍ରଶାସିତ ଅଂଚଳର 585 ମଣ୍ଡି ପୂର୍ବରୁ ଏହା ସହିତ ଯୋଡ଼ି ହୋଇଛନ୍ତି ଏବଂ ସଫଳତାର ସହ କାର୍ଯ୍ୟ କରୁଛନ୍ତି ।


    ଏହି ନୂତନ ମଣ୍ଡିଗୁଡ଼ିକ ସହିତ 785 ମଣ୍ଡି ଏହି ପ୍ଲାଟଫର୍ମ ସହିତ ଯୋଡ଼ି ହୋଇଛନ୍ତି । ଖୁବ୍ ଶୀଘ୍ର ଏହି ସଂଖ୍ୟା ଏକ ହଜାର ହୋଇଯିବ । ଏହି ଅବସରରେ ଶ୍ରୀ ତୋମର କହିଛନ୍ତି ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ କେନ୍ଦ୍ର ସରକାର ନିରନ୍ତର ଏ ଦିଗରେ ପଦକ୍ଷେପ ଉଠାଇ ପାରଦର୍ଶୀତାର ଉଦାହରଣ ପ୍ରତିଷ୍ଠା କରିଛନ୍ତି । ଇ-ନାମରେ ଏକ ଲକ୍ଷ କୋଟିରୁ ଅଧିକ ଟଙ୍କାର କାରବାର ହୋଇ ସାରିଛି ।


    କୃଷକମାନଙ୍କ ପାଇଁ କୃଷି ଉତ୍ପାଦର ବିପଣନକୁ ଆହୁରି ସହଜ କରିବାର ଆବଶ୍ୟକତାକୁ ଧ୍ୟାନରେ ରଖି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ 14 ଅପ୍ରେଲ 2016ରେ 21 ମଣ୍ଡି ସହିତ ରାଷ୍ଟ୍ରୀୟ କୃଷି ବଜାର (ଇ-ନାମ)ର ଶୁଭାରମ୍ଭ କରିଥିଲେ । ବିଗତ 4 ବର୍ଷ ମଧ୍ୟରେ ଇ-ନାମରେ 585 ମଣ୍ଡି ଯୋଡ଼ି ହୋଇଛନ୍ତି ଆଉ ଆଜି 200 ମଣ୍ଡି ଯୋଡ଼ି ହେବା ସହିତ ମୋଟ ସଂଖ୍ୟା 785 ହୋଇ ଯାଇଛି । ଏହି ଅବସରରେ କୃଷି ଭବନରେ କେନ୍ଦ୍ର କୃଷି ରାଷ୍ଟ୍ରମନ୍ତ୍ରୀ ଶ୍ରୀ କୈଳାଶ ଚୌଧୁରୀ ଏବଂ ସଚିବ ଶ୍ରୀ ସଞ୍ଜୟ ଅଗ୍ରୱାଲ ଉପସ୍ଥିତ ଥିଲେ । ସେହିପରି କେନ୍ଦ୍ର କୃଷି ରାଷ୍ଟ୍ରମନ୍ତ୍ରୀ ପୁରୁଷୋତ୍ତମ ରୂପାଲା ତଥା ବିଭିନ୍ନ ରାଜ୍ୟର ମଣ୍ଡି ପଦାଧିକାରୀ ପ୍ରମୁଖ ଭିଡିଓ କନଫରେନସିଂ ଜରିଆରେ ଯୋଡ଼ି ହୋଇଥିଲେ ।


    କେନ୍ଦ୍ରମନ୍ତ୍ରୀ ଶ୍ରୀ ତୋମର କହିଲେ ଯେ ଇ-ନାମ କୃଷି ବିପଣନ କ୍ଷେତ୍ରରେ ହେଉଛି ଏକ ଅଭିନବ ପଦକ୍ଷେପ , ଯାହା କୃଷକମାନଙ୍କୁ ଅନେକ ବଜାର ଏବଂ ବିକ୍ରେତାଙ୍କ ପାଖରେ ଡିଜିଟାଲ ମାଧ୍ୟମରେ ପହଂଚାଉଛି । ମୂଲ୍ୟର ସୁଧାର ଲକ୍ଷ୍ୟରେ ବ୍ୟବସାୟିକ କାରବାରରେ ପାରଦର୍ଶୀତା ଆଣୁଛି , ଗୁଣବତା ଅନୁସାରେ ମୂଲ୍ୟ ଏବଂ ଉତ୍ପାଦନ ପାଇଁ ‘ ଏକ ରାଷ୍ଟ୍ର-ଏକ ବଜାର ’ ର ଅବଧାରଣାକୁ ବିକଶିତ କରୁଛି । ଶ୍ରୀ ତୋମର କହିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଯେବେଠାରୁ କାର୍ଯ୍ୟଭାର ଗ୍ରହଣ କରିଛନ୍ତି , ସେବେଠାରୁ କ୍ରମାଗତ ଭାବରେ ପାରଦର୍ଶୀତା ଉପରେ ଗୁରୁତ୍ୱ ଦେଉଛନ୍ତି । ଲୋକଙ୍କୁ କାମ କରିବାରେ ସରଳତା , ଗୁଣବତ୍ତା ଏବଂ ସମୟର ସଂଚୟ ହେଉ , ଏହା ଉପରେ ମଧ୍ୟ ପ୍ରଧାନମନ୍ତ୍ରୀ ଗୁରୁତ୍ୱ ଦେଉଛନ୍ତି । ଏହା ସହିତ ଟେକ୍ନୋଲୋଜି ଆମର କାର୍ଯ୍ୟକଳାପରେ ଅଧିକରୁ ଅଧିକ ଉପଯୋଗ ହେଉ , ଏହି ଦୃଷ୍ଟିକୋଣ ଆଧାରରେ କୃଷି ମନ୍ତ୍ରଣାଳୟ ଇ-ନାମ ପ୍ଲାଟଫର୍ମର ଶୁଭାରମ୍ଭ କରିଛି ।


    ଶ୍ରୀ ତୋମର କହିଛନ୍ତି , ଯେ ଏହା ଖୁସିର କଥା କି ଏଥିରେ 1 ଲକ୍ଷ କୋଟି ଟଙ୍କାରୁ ଅଧିକ ବ୍ୟବସାୟ ହୋଇଛି ଏବଂ 1.66 କୋଟିରୁ ଅଧିକ କୃଷକ ଏବଂ 1.28 ଲକ୍ଷରୁ ଅଧିକ ବ୍ୟବସାୟୀ ପଞ୍ଜିକୃତ ହୋଇଛନ୍ତି । ଲକଡାଉନ୍ ସମୟରେ ମଧ୍ୟ କୋଟି କୋଟି ଟଙ୍କାର ବ୍ୟବସାୟ ଇ-ନାମ ମାଧ୍ୟମରେ ହୋଇଛି । 200 ମଣ୍ଡି ଯୋଡ଼ି ହେବା ସହିତ ମୋଟ ମଣ୍ଡି ସଂଖ୍ୟା 785 ହୋଇଯାଇଛି ଏବଂ କୃଷି ମନ୍ତ୍ରଣାଳୟର ସମ୍ବନ୍ଧିତ ଅଧିକାରୀ ମନଯୋଗ ସହକାରେ ଏହା ସହିତ ଯୋଡ଼ି ହୋଇଛନ୍ତି , ଯେଉଁଥିପାଇଁ ଆଶା କରାଯାଉଛି ଯେ ମଇ ମାସ ଶେଷ ସୁଦ୍ଧା ଇ-ନାମରେ ଯୋଡ଼ି ହେବାକୁ ଥିବା ମଣ୍ଡିର ମୋଟ ସଂଖ୍ୟା 1 ହଜାର ହୋଇଯିବ । ଚାଷବାସ କରୁଥିବା କୃଷକଙ୍କ କ୍ଷେତ୍ରରେ ଏହା ଏକ ବୈପ୍ଳବିକ ପରିବର୍ତ୍ତନ ଆଣୁଛି ଏବଂ ଏହାର ସାର୍ଥକ ଉପଯୋଗ ହେଉଛି ।


    150 କୃଷି ଜିନ୍ସ ଏବଂ ଗୁଣବତାର ଯାଞ୍ଚ:- ଇ-ନାମରେ ବ୍ୟବସାୟର ସୁବିଧା ହେତୁ ପ୍ରାରମ୍ଭରେ 25କୃଷି ଜିନ୍ସ ପାଇଁ ମାନକ ମାପଦଣ୍ଡ ବିକଶିତ କରାଯାଇଥିଲା , ଯାହାର ସଂଖ୍ୟା ବୃଦ୍ଧି ପାଇ ଏବେ 150 ହୋଇଛି । ଇ-ନାମ ମଣ୍ଡିଗୁଡ଼ିକରେ କୃଷି ଉତ୍ପାଦଗୁଡ଼ିକର ଗୁଣବତ୍ତା ପରୀକ୍ଷଣ କରିବାରର ସୁବିଧା ପ୍ରଦାନ କରାଯାଉଛି , ଯାହା କୃଷକମାନଙ୍କର ଉତ୍ପାଦନର ଗୁଣବତ୍ତା ଅନୁସାରେ ମୂଲ୍ୟ ପ୍ରଦାନ କରାଇବାରେ ସାହାଯ୍ୟ କରୁଛି । ଯାହା ବର୍ଷ 2016-17ରେ ଗୁଣବତ୍ତା ଯାଞ୍ଚ ଲଟ ସଂଖ୍ୟା 1 ଲକ୍ଷରୁ ବୃଦ୍ଧି ହୋଇ 2019-20ରେ 37 ଲକ୍ଷ ହୋଇଛି ।


    ‘ କୃଷକଙ୍କ ଅନୁକୂଳ ’- ଇ-ନାମ ପ୍ଲାଟଫର୍ମ/ମୋବାଇଲ ଆପକୁ ‘ କୃଷକଙ୍କ ଅନୁକୂଳ ’ ସୁବିଧାଗୁଡ଼ିକ ସହିତ ଆହୁରି ସୁଦୃଢ଼ କରାଯାଇଛି , ଯେପରିକି ଆପ୍ ମାଧ୍ୟମରେ ଲଟର ଆଗୁଆ ପଞ୍ଜୀକରଣ ଯାହା ବଦଳରେ ମଣ୍ଡିରେ ପ୍ରବେଶ କରିବା ପାଇଁ ପ୍ରବେଶଦ୍ୱାରରେ କୃଷକମାନଙ୍କର ପ୍ରତୀକ୍ଷା କରିବାର ସମୟକୁ କମ୍ କରାଯାଇ ପାରିବ , ବହୁତ ଦକ୍ଷତା ଆଣିବ ଏବଂ ପ୍ରବେଶ ଦ୍ୱାରରେ କୃଷି ଉତ୍ପାଦର ଆଗମନର ରେକଡିଂ ସୁବିଧା ଯୋଗାଇ ଦେବ , କୃଷକ ମୋବାଇଲରେ ମଧ୍ୟ ଗୁଣବତ୍ତା ଯାଞ୍ଚ ରିପୋର୍ଟ ଦେଖି ପାରିବେ , ମୋବାଇଲରେ କୃଷକ ନିଜ ଲଟର ଅନ୍ ଲାଇନ୍ ନିଲାମୀର ପ୍ରଗତି ଦେଖିପାରିବେ ଏବଂ ଆଖପାଖର ମଣ୍ଡିଗୁଡ଼ିକରେ ମୂଲ୍ୟର ବାସ୍ତବିକ ସମୟର ସୂଚନା ପାଇ ପାରିବେ ।


    ଇଲେକ୍ଟ୍ରୋନିକ୍ସ ପରିଚାଳନା ଓ ଅନ୍ୟ କେତେକ ସୁବିଧା: ଓଜନ ଏବଂ ମାପରେ ପାରଦର୍ଶୀତା ପାଇଁ ଇ-ନାମରେ ନିଲାମୀ ଲଗାଇବା ପରେ କୃଷକମାନଙ୍କ ଉତ୍ପାଦକୁ ସଠିକ୍ ଢ଼ଂଗରେ ଓଜନ କରିବା ପାଇଁ ଇଲେକ୍ଟ୍ରୋନିକ୍ ତରାଜୁ ପ୍ରଦାନ କରାଯାଇଛି । ବ୍ୟବସାୟୀଙ୍କ ଦ୍ୱାରା ପ୍ରାପ୍ୟ ପାଇବା ପାଇଁ ଭିମ୍ ଆପ୍ ଉପଯୋଗ କରି ମୋବାଇଲ ଫୋନ୍ ମାଧ୍ୟମରେ ତାହା ପ୍ରଦାନ କରାଯାଇ ପାରିବ । ବ୍ୟବସାୟୀମାନଙ୍କ ପାଇଁ ଅତିରିକ୍ତ ଓଜିଟି (ଅନ୍ ଦ ଗୋ) ଫିଚର ଯୋଡ଼ା ଯାଇଛି , ଯାହାଦ୍ୱାରା କ୍ରେତାମାନଙ୍କ ପାଇଁ ମଣ୍ଡିରେ ବ୍ୟକ୍ତିଗତ ଭାବେ ଉପସ୍ଥିତ ନ ରହି ମଧ୍ୟ ନିଲାମୀ ଡାକିବା , ଟ୍ରେଡର ଲଗ୍ ଇନ୍ ମାଧ୍ୟମରେ ଇ-ନାମ ସପିଂ କାର୍ଟ ସୁବିଧା , ଅନେକ ବିଲ୍ ପାଇଁ ଏକକ ଇ-ପ୍ରାପ୍ୟ , ନେଣଦେଣ ସୁବିଧା/ବିଚିଂ , ଇ-ପ୍ରାପ୍ୟ ପ୍ରଦାନ ସମୟରେ ବ୍ୟବସାୟୀଙ୍କୁ ଇ-ପ୍ରାପ୍ୟ , ଏକୀକୃତ ଟ୍ରେଡିଂ ଲାଇସେନ୍ସ ପାଇଁ ଅନ୍ ଲାଇନ୍ ପଞ୍ଜୀକରଣ ଇତ୍ୟାଦି ସାମିଲ ହୋଇଛି ।


    **********

    
    
    (Release ID: 1620333) Visitor Counter : 2