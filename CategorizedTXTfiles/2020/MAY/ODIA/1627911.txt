      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମାନନୀୟ ପ୍ରଧାନମନ୍ତ୍ରୀଙ୍କ ପତ୍ର
      Posted On: 30 MAY 2020 7:47AM by PIB Bhubaneshwar


    ମୋର ପ୍ରିୟ ଦେଶବାସୀ ,


    ଆଜକୁ ଏକ ବର୍ଷ ପୂର୍ବେ ଭାରତୀୟ ଗଣତନ୍ତ୍ରର ଇତିହାସରେ ଏକ ନୂଆ ସ୍ୱର୍ଣ୍ଣିମ ଅଧ୍ୟାୟ ଯୋଡ଼ି ହୋଇଥିଲା । ଦେଶରେ ବହୁ ଦଶନ୍ଧି ପରେ କୌଣସି ସଂଖ୍ୟାଗରିଷ୍ଠ ସରକାରଙ୍କୁ ଲଗାତାର ଦ୍ୱିତୀୟ ଥର ପାଇଁ ଦେଶବାସୀ ପୂର୍ଣ୍ଣ ବହୁମତ ସହିତ ଶାସନ ଭାର ଅର୍ପଣ କରିଥିଲେ ।


    ଏହି ଅଧ୍ୟାୟ ରଚନା କରିବାରେ ଆପଣମାନଙ୍କର ବହୁତ ବଡ଼ ଭୂମିକା ରହିଛି । ଏଭଳି ସ୍ଥିତିରେ ଆଜିର ଏ ଦିନ ଆପଣମାନଙ୍କୁ , ଭାରତ ଓ ଭାରତୀୟ ଗଣତନ୍ତ୍ର ପ୍ରତି ଆପଣମାନଙ୍କ ନିଷ୍ଠାକୁ ପ୍ରଣାମ କରିବା ଲାଗି ମୋ ପାଇଁ ଏକ ଅବସର ଆଣିଛି ।


    ସାଧାରଣ ପରିସ୍ଥିତି ହୋଇଥିଲେ ମୋତେ ଆପଣମାନଙ୍କ ଗହଣକୁ ଆସି ଆପଣମାନଙ୍କ ଦର୍ଶନ କରିବାର ସୌଭାଗ୍ୟ ମିଳିଥାନ୍ତା । କିନ୍ତୁ ବିଶ୍ୱ ମହାମାରୀ କରୋନା କାରଣରୁ ଯେଉଁ ପରିସ୍ଥିତି ସୃଷ୍ଟି ହୋଇଛି , ସେହି ପରିସ୍ଥିତିରେ ମୁଁ ଏହି ପତ୍ର ମାଧ୍ୟମରେ ଆପଣମାନଙ୍କ ଚରଣରେ ପ୍ରଣାମ କରି ଆପଣମାନଙ୍କ ଠାରୁ ଆଶୀର୍ବାଦ ନେବା ଲାଗି ଆସିଛି ।


    ବିଗତ ବର୍ଷ ସାରା ଆପଣମାନଙ୍କ ସ୍ନେହ , ଶୁଭାଶୀଷ ଏବଂ ଆପଣମାନଙ୍କ ସକ୍ରିୟ ସହଯୋଗ ମୋତେ ନିରନ୍ତର ଏକ ନୂଆ ଶକ୍ତି , ପ୍ରେରଣା ପ୍ରଦାନ କରିଥିଲା । ଏହି ଅବସରରେ ଆପଣମାନେ ଗଣତନ୍ତ୍ରର ଯେଉଁ ସାମୂହିକ ଶକ୍ତିର ପ୍ରଦର୍ଶନ କଲେ ତାହା ଆଜି ସାରା ବିଶ୍ୱ ପାଇଁ ଏକ ଉଦାହରଣ ହୋଇପାରିଛି ।


    2014 ବର୍ଷରେ ଆପଣମାନେ , ଦେଶର ଜନତା , ଦେଶରେ ଏକ ବଡ଼ ପରିବର୍ତ୍ତନ ଲାଗି ଭୋଟ ଦେଇଥିଲେ । ଦେଶର ନୀତି ଓ ରୀତି ବଦଳାଇବା ପାଇଁ ଭୋଟ ଦେଇଥିଲେ । ସେହି ପାଞ୍ଚ ବର୍ଷ ଭ୍ରଷ୍ଟାଚାର ଓ ସ୍ଥାଣୁତାର ପଙ୍କରୁ ବ୍ୟବସ୍ଥାଗୁଡ଼ିକ ଉଦ୍ଧାର ପାଇଥିବା ଦେଶବାସୀ ଦେଖିପାରିଥିଲେ । ଏହି ଅବଧିରେ ଅନ୍ତ୍ୟୋଦୟର ଭାବନା ନେଇ ଗରିବଙ୍କ ଜୀବନକୁ ସହଜ କରିବା ଲାଗି ପ୍ରଶାସନ ବଦଳୁଥିବା ଦେଶବାସୀ ଦେଖିବାକୁ ପାଇଥିଲେ ।


    ସେହି କାର୍ଯ୍ୟକାଳରେ ଗୋଟିଏ ପଟେ ବିଶ୍ୱରେ ଭାରତର ମାନସମ୍ମାନ ବୃଦ୍ଧି ପାଇଥିବା ବେଳେ ଅନ୍ୟପଟେ ଆମେ ଗରିବଙ୍କ ପାଇଁ ବ୍ୟାଙ୍କ ଆକାଉଣ୍ଟ ଖୋଲିବା , ସେମାନଙ୍କୁ ମାଗଣା ଗ୍ୟାସ ସଂଯୋଗ ଦେବା , ମାଗଣାରେ ବିଦ୍ୟୁତ ସଂଯୋଗ ଦେବା , ଶୌଚାଳୟ ନିର୍ମାଣ କରିବା , ଘର ଯୋଗାଇ ଦେବା ଜରିଆରେ ସେମାନଙ୍କ ଗରିମା ବୃଦ୍ଧି କରିଥିଲୁ ।


    ସେହି କାର୍ଯ୍ୟକାଳ ସମୟରେ ଆମେ ସର୍ଜିକାଲ ଷ୍ଟ୍ରାଇକ , ଏୟାର ଷ୍ଟ୍ରାଇକ କରିଥିଲୁ । ଅନ୍ୟପଟେ ୱାନ ରେଙ୍କ ୱାନ ପେନସନ , ୱାନ ନେସନ ୱାନ ଟ୍ୟାକ୍ସ-ଜିଏସଟି ସୁବିଧା ଆଣିବା ସହିତ କୃଷକମାନଙ୍କୁ ଅଧିକ ଏମଏସପି ପ୍ରଦାନ କରିବା ଲାଗି ରହିଥିବା ବହୁବର୍ଷ ପୁରୁଣା ଦାବି ପୂରଣ କରିବାର କାମ କରିଥିଲୁ ।


    ସେହି କାର୍ଯ୍ୟକାଳ ଦେଶର ଅନେକ ଆବଶ୍ୟକତା ପୂରଣ ଲାଗି ସମର୍ପିତ ଥିଲା ।


    2019ରେ ଆପଣମାନଙ୍କ ଆଶୀର୍ବାଦ , ଦେଶବାସୀଙ୍କ ଆଶୀର୍ବାଦ ଦେଶର ବଡ଼ ସ୍ୱପ୍ନ ପୂରଣ କରିବା ଲାଗି , ଆଶାଆକାଂକ୍ଷା ପୂରଣ କରିବା ଲାଗି ଉଦ୍ଦିଷ୍ଟ ଥିଲା । ତେଣୁ ବିଗତ ଏକ ବର୍ଷରେ ନିଆ ଯାଇଥିବା ନିର୍ଣ୍ଣୟ ଏସବୁ ବଡ଼ ସ୍ୱପ୍ନ ଦିଗରେ ଥିଲା ଉଡ଼ାଣ ।


    ଆଜି ଜନଗଣଙ୍କ ସହିତ ଜଡ଼ିତ ଜନମନର ଜନଶକ୍ତି , ରାଷ୍ଟ୍ରଶକ୍ତିର ଚେତନାକୁ ପ୍ରଜ୍ଜ୍ୱଳିତ କରୁଛି । ବିଗତ ଏକ ବର୍ଷ ଧରି ଦେଶ ନିରନ୍ତର ନୂଆ ସ୍ୱପ୍ନ ଦେଖିଛି , ନୂଆ ସଂକଳ୍ପ ନେଇଛି ଏବଂ ଏହି ନୂଆ ସଂକଳ୍ପକୁ ସିଦ୍ଧି କରିବା ଲାଗି ନିରନ୍ତର ନିର୍ଣ୍ଣୟ ନେଇ ଆଗକୁ ପାଦ ବଢ଼ାଇଛି ।


    ଭାରତର ଏହି ଐତିହାସିକ ଯାତ୍ରାରେ ପ୍ରତ୍ୟେକ ସମାଜ , ପ୍ରତ୍ୟେକ ବର୍ଗ ଏବଂ ପ୍ରତ୍ୟେକ ବ୍ୟକ୍ତି ଖୁବ ଭଲ ଭାବେ ନିଜର ଦାୟିତ୍ୱ ନିର୍ବାହ କରିଛନ୍ତି । ‘ ସବକା ସାଥ , ସବକା ବିକାଶ , ସବକା ବିଶ୍ୱାସ ’ ମନ୍ତ୍ରକୁ ନେଇ ଆଜି ଦେଶ ସାମାଜିକ ହେଉ ଅବା ଆର୍ଥିକ , ବୈଶ୍ୱିକ ହେଉ କିମ୍ବା ଆନ୍ତରିକ ପ୍ରତ୍ୟେକ ଦିଗରେ ଆଗକୁ ବଢ଼ୁଅଛି ।


    ପ୍ରିୟ ସ୍ନେହୀଜନ ,


    ବିଗତ ଏକ ବର୍ଷ ଧରି ଦେଶରେ ଗ୍ରହଣ କରାଯାଇଥିବା କେତେକ ଗୁରୁତ୍ୱପୂର୍ଣ୍ଣ ନିର୍ଣ୍ଣୟକୁ ନେଇ ବେଶ ଚର୍ଚ୍ଚା ହୋଇଥିଲା । ତେଣୁ ଏସବୁ ଉପଲବ୍ଧିକୁ ସ୍ମରଣ କରିବା ଅତ୍ୟନ୍ତ ସ୍ୱାଭାବିକ । ରାଷ୍ଟ୍ରୀୟ ଏକତା-ଅଖଣ୍ଡତା ଲାଗି ଧାରା 370 ଉଚ୍ଛେଦ ହେଉ , ଶହ ଶହ ବର୍ଷ ପୁରୁଣା ସଂଘର୍ଷର ସୁଖଦ ପରିଣାମ-ରାମ ମନ୍ଦିର ନିର୍ମାଣ ପ୍ରସଙ୍ଗ ହେଉ , ଆଧୁନିକ ସାମାଜିକ ବ୍ୟବସ୍ଥାରେ ବାଧକ ସାଜିଥିବା ତିନି ତଲାକ ପ୍ରଥା ହେଉ , ଅଥବା ପୁଣି ଭାରତର କରୁଣାର ପ୍ରତୀକ ନାଗରିକତା ସଂଶୋଧନ ଆଇନ ହେଉ , ଏ ସମସ୍ତ ଉପଲବ୍ଧି ଆପଣମାନେ ସମସ୍ତେ ମନେ ରଖିଥିବେ ।


    ଗୋଟିଏ ପରେ ଗୋଟିଏ ଏପରି ଐତିହାସିକ ନିର୍ଣ୍ଣୟ ମଧ୍ୟରେ ଏପରି ଅନେକ ନିଷ୍ପତ୍ତି ନିଆଯାଇଛି , ପରିବର୍ତନ ଅଣାଯାଇଛି ଯାହା ଭାରତର ବିକାଶ ଯାତ୍ରାକୁ ନୂଆ ଗତି , ନୂଆ ଲକ୍ଷ୍ୟ ପ୍ରଦାନ କରିବା ସହିତ ଲୋକମାନଙ୍କର ଆଶାଆକାଂକ୍ଷାକୁ ପୂରଣ କରିଛି ।


    ଚିଫ ଅଫ ଡିଫେନ୍ସ ଷ୍ଟାଫ ପଦବୀ ଗଠନ କରାଯାଇଛି ସେନାରେ ସମନ୍ୱୟ ବୃଦ୍ଧି କରାଯାଇଥିବା ବେଳେ ମିଶନ ଗଗନ ଯାନ ପାଇଁ ଭାରତ ନିଜ ପ୍ରସ୍ତୁତିକୁ ମଧ୍ୟ ଜୋରଦାର କରିଛି ।


    ଏହି ସମୟରେ ଗରିବମାନଙ୍କୁ , କୃଷକମାନଙ୍କୁ , ମହିଳା-ଯୁବକମାନଙ୍କୁ ସଶକ୍ତ କରିବା ଆମର ପ୍ରାଥମିକତା ରହି ଆସିଛି ।


    ଏବେ ପିଏମ କିସାନ ସମ୍ମାନ ନିଧି ଅଧୀନରେ ଦେଶର ପ୍ରତ୍ୟେକ କୃଷକଙ୍କୁ ସାମିଲ କରାଯାଇସାରିଛି । ବିଗତ ଏକ ବର୍ଷ ମଧ୍ୟରେ ଏହି ଯୋଜନା ଅନ୍ତର୍ଗତ 9 କୋଟି 50 ଲକ୍ଷରୁ ଅଧିକ କୃଷକମାନଙ୍କ ବ୍ୟାଙ୍କ ଆକାଉଣ୍ଟରେ 72 ହଜାର କୋଟି ଟଙ୍କାରୁ ଅଧିକ ଅର୍ଥରାଶି ଜମା କରାଯାଇସାରିଛି ।


    ଦେଶର 15 କୋଟିରୁ ଅଧିକ ଗ୍ରାମୀଣ ଘରକୁ ପିଇବା ଲାଗି ବିଶୁଦ୍ଧ ଜଳ ଯୋଗାଣ ନିମନ୍ତେ ଜଳ ଜୀବନ ମିଶନ ଆରମ୍ଭ କରାଯାଇଛି ।


    ଆମର 50 କୋଟିରୁ ଅଧିକ ପ୍ରାଣୀସମ୍ପଦଙ୍କ ଉନ୍ନତ ସ୍ୱାସ୍ଥ୍ୟ ନିମନ୍ତେ ମାଗଣା ଟିକାକରଣ ପାଇଁ ବହୁତ ବଡ଼ ଅଭିଯାନ ଆରମ୍ଭ କରାଯାଇଛି ।


    ଦେଶର ଇତିହାସରେ ପ୍ରଥମ ଥର ପାଇଁ କୃଷକ , କୃଷିଶ୍ରମିକ , ଛୋଟ ବ୍ୟବସାୟୀ ଏବଂ ଅସଂଗଠିତ କ୍ଷେତ୍ରର ଶ୍ରମିକ ସାଥୀ , ସମସ୍ତଙ୍କ ପାଇଁ 60 ବର୍ଷର ଆୟୁ ପରେ 3 ହଜାର କୋଟି ଟଙ୍କାର ନିୟମିତ ମାସିକ ପେନସନ ସୁବିଧା ସୁନିଶ୍ଚିତ କରାଯାଇଛି ।


    ମତ୍ସ୍ୟଜୀବୀଙ୍କ କଲ୍ୟାଣ ଉଦ୍ଦେଶ୍ୟରେ , ସେମାନଙ୍କୁ ମିଳୁଥିବା ସୁବିଧା ବଢ଼ାଇବା ଏବଂ ନୀଳ ଅର୍ଥବ୍ୟବସ୍ଥାକୁ ସୁଦୃଢ଼ କରିବା ନିମନ୍ତେ ସ୍ୱତନ୍ତ୍ର ଯୋଜନା ସହିତ ଏକ ପୃଥକ ବିଭାଗ ଗଠନ କରାଯାଇଛି । ସେହିପରି ବ୍ୟବସାୟୀଙ୍କ ସମସ୍ୟା ନିର୍ଦ୍ଧାରିତ ସମୟରେ ସମାଧାନ କରିବା ଲାଗି ବ୍ୟବସାୟୀ କଲ୍ୟାଣ ବୋର୍ଡ ଗଠନ କରିବାକୁ ନିଷ୍ପତ୍ତି ନିଆଯାଇଛି । ସ୍ୱୟଂ ସହାୟକ ଗୋଷ୍ଠୀ ସହ ସମ୍ପୃକ୍ତ ପାଖାପାଖି 7 କୋଟି ମହିଳାମାନଙ୍କୁ ଏବେ ଅଧିକ ଆର୍ଥିକ ସହାୟତା ଯୋଗାଇ ଦିଆଯାଉଛି । ନିକଟରେ ସ୍ୱୟଂ ସହାୟକ ଗୋଷ୍ଠୀ ଲାଗି ବିନା ଗ୍ୟାରେଂଟିରେ ଋଣ ପ୍ରଦାନ ସୀମାକୁ 10 ଲକ୍ଷରୁ ବୃଦ୍ଧି କରି 20 ଲକ୍ଷ କରି ଦିଆଯାଇଛି ।


    ଆଦିବାସୀ ପିଲାମାନଙ୍କର ଶିକ୍ଷାକୁ ଧ୍ୟାନରେ ରଖି , ଦେଶରେ 450ରୁ ଅଧିକ ଏକଲବ୍ୟ ଆଦର୍ଶ ଆବାସିକ ବିଦ୍ୟାଳୟ ନିର୍ମାଣ ଅଭିଯାନ ଆରମ୍ଭ କରାଯାଇଛି ।


    ଜନସାଧାରଣଙ୍କ ହିତ ଲାଗି ଉନ୍ନତ ଆଇନ ପ୍ରସ୍ତୁତ କରିବା ଲାଗି ବିଗତ ବର୍ଷ ଖୁବ ଦ୍ରୁତଗତିରେ କାର୍ଯ୍ୟ ହୋଇଛି । ଆମ ସଂସଦ କାର୍ଯ୍ୟଦିବସରେ ବହୁ ଦଶନ୍ଧି ପୁରୁଣା ରେକର୍ଡ ଭାଙ୍ଗିଛି ।


    ଏହାର ପରିଣାମସ୍ୱରୂପ ଉପଭୋକ୍ତାଙ୍କ ସୁରକ୍ଷା ହେଉ , ଚିଟଫଣ୍ଡ ଆଇନରେ ସଂଶୋଧନ ହେଉ , ଦିବ୍ୟାଙ୍ଗ ମହିଳା ଓ ଶିଶୁମାନଙ୍କୁ ଅଧିକ ସୁରକ୍ଷା ପ୍ରଦାନ ଆଇନ ହେଉ , ଏସବୁ ଦ୍ରୁତ ଗତିରେ ପ୍ରସ୍ତୁତ ହୋଇପାରିଛି ।


    ସରକାରଙ୍କ ନୀତି ଏବଂ ନିର୍ଣ୍ଣୟ କାରଣରୁ ସହର ଓ ଗାଁ ମଧ୍ୟରେ ଥିବା ପାର୍ଥକ୍ୟ ଦୂର ହେବାରେ ଲାଗିଛି । ପ୍ରଥମ ଥର ପାଇଁ ଗାଁରେ ଇଣ୍ଟରନେଟ ବ୍ୟବହାରକାରୀଙ୍କ ସଂଖ୍ୟା ସହରରେ ଇଣ୍ଟରନେଟ ବ୍ୟବହାରକାରୀ ସଂଖ୍ୟା ତୁଳନାରେ 10 ପ୍ରତିଶତ ଅଧିକ ହୋଇଛି ।


    ଦେଶ ହିତରେ ନିଆଯାଇଥିବା ଏପରି ଐତିହାସିକ କାର୍ଯ୍ୟ ଏବଂ ନିର୍ଣ୍ଣୟର ସୂଚୀ ଖୁବ ଲମ୍ବା । ଏହି ପତ୍ରରେ ସବୁକଥା ବିସ୍ତାର ପୂର୍ବକ କହିବା ସମ୍ଭବ ନୁହେଁ । କିନ୍ତୁ ଏତିକି ଅବଶ୍ୟ କହିବି ଯେ ଗୋଟିଏ ବର୍ଷର କାର୍ଯ୍ୟକାଳର ପ୍ରତ୍ୟେକ ଦିନ 24 ଘଣ୍ଟା ସମ୍ପୂର୍ଣ୍ଣ ସଜାଗ ରହି କାମ ହୋଇଛି , ସମ୍ବେଦନଶୀଳତାର ସହିତ କାମ ହୋଇଛି , ନିଷ୍ପତ୍ତି ନିଆଯାଇଛି ।


    ପ୍ରିୟ ସ୍ନେହୀ ଜନ ,


    ଦେଶବାସୀଙ୍କ ଆଶା ଆକାଂକ୍ଷା ପୂରଣ କରି ଆମେ ଦ୍ରୁତ ଗତିରେ ଆଗକୁ ବଢ଼ୁଥିବା ସମୟରେ କରୋନା ବୈଶ୍ୱିକ ମହାମାରୀ ଭାରତକୁ ମଧ୍ୟ ଘେରିଗଲା ।


    ଗୋଟିଏ ପଟେ ଯେଉଁଠି ଅତ୍ୟାଧୁନିକ ସ୍ୱାସ୍ଥ୍ୟ ସେବା ଏବଂ ବିଶାଳ ଅର୍ଥବ୍ୟବସ୍ଥା ଥିବା ବିଶ୍ୱର ବଡ଼ ବଡ଼ ମହାଶକ୍ତି ଅଛନ୍ତି , ଅନ୍ୟପଟେ ଏତେ ବଡ଼ ଜନସଂଖ୍ୟ ଏବଂ ଅନେକ ଆହ୍ୱାନରେ ଘେରି ରହିଥିବା ଆମ ଭାରତ ରହିଛି ।


    ଅନେକ ଲୋକ ଆଶଙ୍କା କରୁଥିଲେ ଯେ ଯେତେବେଳେ କରୋନା ଭାରତ ଉପରେ ଆକ୍ରମଣ କରିବ , ଭାରତ ସମଗ୍ର ବିଶ୍ୱ ପାଇଁ ସଙ୍କଟ ପାଲଟିଯିବ ।


    କିନ୍ତୁ ଆଜି ସମସ୍ତ ଦେଶବାସୀ ଭାରତକୁ ଦେଖିବାର ଦୃଷ୍ଟିକୋଣକୁ ବଦଳାଇ ଦେଇଛନ୍ତି । ଆପଣମାନେ ଏହା ପ୍ରମାଣ କରି ଦେଖାଇଛନ୍ତି ଯେ ବିଶ୍ୱର ସାମର୍ଥ୍ୟବାନ ଏବଂ ସମ୍ପନ୍ନ ଦେଶଗୁଡ଼ିକ ତୁଳନାରେ ସମସ୍ତ ଭାରତବାସୀଙ୍କ ସାମୂହିକ ସାମର୍ଥ୍ୟ ତଥା କ୍ଷମତା ଅଭୂତପୂର୍ବ ।


    ତାଳି , ଥାଳି ବଜାଇବା ଓ ଦୀପ ଜଳାଇବା ଠାରୁ ଆରମ୍ଭ କରି ଭାରତୀୟ ସେନା ଦ୍ୱାରା କରୋନା ଯୋଦ୍ଧାଙ୍କୁ ସମ୍ମାନ ହେଉ , ଜନତା କର୍ଫ୍ୟୁ କିମ୍ବା ଦେଶବ୍ୟାପୀ ଲକଡାଉନ ସମୟରେ ନିଷ୍ଠାର ସହ ନିୟମ ପାଳନ କରିବା ହେଉ ଆପଣମାନେ ପ୍ରତ୍ୟେକ ଅବସରରେ ଦେଖାଇଛନ୍ତି ଯେ ଭାରତ ହିଁ ଶ୍ରେଷ୍ଠ ଭାରତର ଗ୍ୟାରେଣ୍ଟି ଅଟେ ।


    ନିଶ୍ଚିତ ଭାବେ , ଏତେ ବଡ଼ ସଙ୍କଟ ସମୟରେ କେହି ଜଣେ ହେଲେ ଦାବି କରିପାରିବେ ନାହିଁ ଯେ କାହାରିକୁ କିଛି କଷ୍ଟ କିମ୍ବା ଅସୁବିଧା ହୋଇନାହିଁ । ଆମର ଶ୍ରମିକ ସାଥୀ , ପ୍ରବାସୀ ଶ୍ରମିକ ଭାଇ-ଭଉଣୀ , ଛୋଟ ଛୋଟ ଉଦ୍ୟୋଗରେ କାମ କରୁଥିବା କାରୀଗର , ରାସ୍ତାକଡ଼ରେ ସାମଗ୍ରୀ ବିକ୍ରି କରୁଥିବା ଲୋକମାନେ , ଉଠାଦୋକାନୀ , ଆମର ବ୍ୟବସାୟୀ ଭାଇମାନେ , ଲଘୁ ଉଦ୍ୟୋଗୀ , ଏହି ସାଥୀମାନେ ଅସୀମିତ କଷ୍ଟ ସହିଛନ୍ତି । ସେମାନଙ୍କ ସମସ୍ୟା ଦୂର କରିବା ଲାଗି ସମସ୍ତେ ମିଳିମିଶି ପ୍ରୟାସ କରୁଛନ୍ତି ।


    କିନ୍ତୁ ଆମ ସମସ୍ତଙ୍କୁ ଏହା ମଧ୍ୟ ଧ୍ୟାନରେ ରଖିବାକୁ ହେବ ଯେ ଜୀବନରେ ହେଉଥିବା ଅସୁବିଧା , ଜୀବନ ପ୍ରତି ବିପତିରେ ବଦଳି ନଯାଉ । ଏଥିପାଇଁ ପ୍ରତ୍ୟେକ ଭାରତୀୟଙ୍କ ପାଇଁ ପ୍ରତ୍ୟେକ ଦିଶା-ନିର୍ଦ୍ଦେଶକୁ ପାଳନ କରିବା ଅତ୍ୟନ୍ତ ଆବଶ୍ୟକ । ଏ ପର୍ଯ୍ୟନ୍ତ ଯେଭଳି ଭାବେ ଆପଣମାନେ ଧୈର୍ଯ୍ୟ ଓ ଜୀବନ୍ତତାକୁ ବଜାୟ ରଖିଛନ୍ତି , ସେହିପରି ଏହାକୁ ଆଗକୁ ମଧ୍ୟ ବଜାୟ ରଖନ୍ତୁ । ଏହା ହିଁ ଏକ ବଡ଼ କାରଣରୁ ଯାହା ପାଇଁ ଭାରତ ଆଜି ଅନ୍ୟ ଦେଶଗୁଡ଼ିକ ତୁଳନାରେ ଅଧିକ ନିୟନ୍ତ୍ରିତ ସ୍ଥିତିରେ ରହିଛି । ଏହି ଦୀର୍ଘ ଲଢ଼େଇରେ ଆମେ ବିଜୟ ପଥରେ ଚାଲିବା ଆରମ୍ଭ କରିଛୁ ଏବଂ ବିଜୟୀ ହେବା ଆମ ସମସ୍ତଙ୍କର ସାମୂହିକ ସଂକଳ୍ପ ।


    ନିକଟରେ ପଶ୍ଚିମବଙ୍ଗ ଏବଂ ଓଡ଼ିଶାରେ ସଂଘଟିତ ଅମ୍ଫନ ମହାବାତ୍ୟା ସମୟରେ ଯେଉଁ ସାହସର ସହିତ ସେଠାକାର ଲୋକମାନେ ସ୍ଥିତିର ମୁକାବିଲା କଲେ , ବାତ୍ୟାଜନିତ କ୍ଷୟକ୍ଷତିକୁ ହ୍ରାସ କରିପାରିଲେ , ତାହା ମଧ୍ୟ ଆମ ସମସ୍ତଙ୍କ ପାଇଁ ଏକକ ବଡ଼ ପ୍ରେରଣା ।


    ପ୍ରିୟ ସ୍ନେହୀଜନ ,


    ବର୍ତ୍ତମାନ ପରିସ୍ଥିତିରେ ଏ ପ୍ରସଙ୍ଗରେ ଆଲୋଚନା କରାଯିବା ଉଚିତ ଯେ ଭାରତ ସମେତ ଅନ୍ୟ ଦେଶଗୁଡ଼ିକର ଅର୍ଥବ୍ୟବସ୍ଥା କିଭଳି ଭାବେ ସୁଧୁରିବ ? କିନ୍ତୁ ଅନ୍ୟପଟେ ଏହି ବିଶ୍ୱାସ ମଧ୍ୟ ରହିଛି ଯେ ଯେପରି ଭାରତ ନିଜର ଏକତା ବଳରେ କରୋନା ମୁକାବିଲାରେ ସାରା ବିଶ୍ୱକୁ ଆଚମ୍ବିତ କରି ଦେଇଛି , ସେହିପରି ଆର୍ଥିକ କ୍ଷେତ୍ରରେ ମଧ୍ୟ ଆମେ ନୂଆ ଉଦାହରଣ ପ୍ରସ୍ତୁତ କରିବୁ । 130 କୋଟି ଭାରତୀୟ , ନିଜର ସାମର୍ଥ୍ୟ ବଳରେ ଆର୍ଥିକ କ୍ଷେତ୍ରରେ ସମଗ୍ର ବିଶ୍ୱକୁ ଚକିତ କରିବ ନାହିଁ ବରଂ ଅନୁପ୍ରାଣିତ ମଧ୍ୟ କରିବ ।


    ବର୍ତ୍ତମାନ ସମୟର ଆହ୍ୱାନ ହେଉଛି ଯେ ଆମକୁ ନିଜ ଗୋଡ଼ରେ ଛିଡ଼ା ହେବାକୁ ପଡ଼ିବ । ନିଜ ସାମର୍ଥ୍ୟ ବଳରେ ଚାଲିବାକୁ ହେବ ଏବଂ ଏଥିପାଇଁ ଏକମାତ୍ର ମାର୍ଗ ହେଉଛି- ଆତ୍ମନିର୍ଭର ଭାରତ ।


    ଏବେ ନିକଟରେ ଆତ୍ମ ନିର୍ଭର ଭାରତ ଅଭିଯାନ ଲାଗି ଦିଆ ଯାଇଥିବା 20 ଲକ୍ଷ କୋଟି ଟଙ୍କାର ପ୍ୟାକେଜ , ଏ ଦିଗରେ ନିଆଯାଇଥିବା ଏକ ବଡ଼ ପଦକ୍ଷେପ ।


    ଏହି ଅଭିଯାନ , ପ୍ରତ୍ୟେକ ଦେଶବାସୀଙ୍କ ଲାଗି , ଆମର କୃଷକ , ଆମ ଶ୍ରମିକ , ଆମ ଲଘୁ ଉଦ୍ୟୋଗୀ , ଆମର ଷ୍ଟାର୍ଟଅପ ସହ ଜଡ଼ିତ ଯୁବପିଢ଼ି , ସମସ୍ତଙ୍କ ଲାଗି ନୂତନ ଅବସର ନେଇ ଆସିବ ।


    ଭାରତୀୟଙ୍କ ଝାଳରେ , ପରିଶ୍ରମରେ ଏବଂ ସେମାନଙ୍କ ପ୍ରତିଭା ବଳରେ ନିର୍ମିତ ସ୍ଥାନୀୟ ଉତ୍ପାଦ ବଳରେ ଭାରତ ଆମଦାନି ଉପରେ ନିଜର ନିର୍ଭରଶୀଳତାକୁ ହ୍ରାସ କରିବ ଏବଂ ଆତ୍ମନିର୍ଭରଶୀଳତା ଦିଗରେ ଆଗକୁ ବଢ଼ିବ ।


    ପ୍ରିୟ ସ୍ନେହୀଜନ ,


    ବିଗତ 6 ବର୍ଷର ଏହି ଯାତ୍ରାରେ ଆପଣମାନେ ନିରନ୍ତର ମୋତେ ଆଶୀର୍ବାଦ ଦେଇଆସିଛନ୍ତି , ନିଜର ସ୍ନେହ ଦେଇଛନ୍ତି । ଆପଣମାନଙ୍କ ଆଶୀର୍ବାଦର ଶକ୍ତିରୁ ହିଁ ଦେଶ ବିଗତ ଏକ ବର୍ଷରେ ଐତିହାସିକ ନିର୍ଣ୍ଣୟ ନେଇଛି ଏବଂ ବିକାଶର ଅଭୂତପୂର୍ବ ଗତି ସହିତ ଆଗକୁ ବଢ଼ିଛି । ତଥାପି ମୁଁ ଜାଣିଛି ଯେ ଏବେ ଅନେକ କିଛି କରିବାକୁ ବାକି ରହିଛି । ଦେଶ ଆଗରେ ଅନେକ ଆହ୍ୱାନ ରହିଛି , ସମସ୍ୟା ମଧ୍ୟ ଅନେକ ଅଛି । ମୁଁ ଦିନରାତି ପ୍ରୟାସ କରୁଛି । ମୋ ଭିତରେ ଦୁର୍ବଳତା ଥାଇପାରେ , କିନ୍ତୁ ଦେଶରେ କୌଣସି ଦୁର୍ବଳତା ନାହିଁ । ତେଣୁ ନିଜ ତୁଳନାରେ ଆପଣମାନଙ୍କ ଉପରେ , ଆପଣମାନଙ୍କ ଶକ୍ତି , ଆପଣମାନଙ୍କ ସାମର୍ଥ୍ୟ ଉପରେ ରହିଛି ।


    ଆପଣ ମାନେ ହିଁ ମୋର ସକଳ୍ପ ଶକ୍ତି , ଆପଣମାନଙ୍କ ସମର୍ଥନ , ଆଶୀର୍ବାଦ ଓ ସ୍ନେହ ମୋ ପ୍ରତି ରହିଛି ।


    ବୈଶ୍ୱିକ ମହାମାରୀ କାରଣରୁ , ଏ ସଙ୍କଟର ମୁହୂର୍ତ୍ତ ଦେଖାଦେଇଛି କିନ୍ତୁ ଆମ ଦେଶବାସୀଙ୍କ ଲାଗି ଏହା ସଙ୍କଳ୍ପର ସମୟ ।


    ଆମକୁ ଏହା ମଧ୍ୟ ମନେ ରଖିବାକୁ ହେବ ଯେ 130 କୋଟି ଭାରତୀୟଙ୍କୁ ବର୍ତ୍ତମାନ ଏବଂ ଭବିଷ୍ୟତରେ କୌଣସି ଆପତି କିମ୍ବା ବିପତ୍ତି ହରାଇପାରିବ ନାହିଁ । ଆମେ ନିଜେ ହିଁ ଆମର ବର୍ତ୍ତମାନ ଏବଂ ଭବିଷ୍ୟତକୁ ନିର୍ଦ୍ଧାରଣ କରିବୁ ।


    ଆମେ ଆଗକୁ ବଢ଼ିବୁ , ଆମେ ପ୍ରଗତିପଥରେ ଦୌଡ଼ିବୁ , ଆମେ ବିଜୟୀ ହେବୁ ।


    ଆମ ଶାସ୍ତ୍ରରେ କୁହାଯାଇଛି-


    “ କୃତମେ ଦକ୍ଷିଣେ ହସ୍ତେ , ଜୟୋ ମେ ସବ୍ୟ ଆହିତଃ ” ।


    ଅର୍ଥାତ ଆମର ଗୋଟିଏ ହାତରେ କର୍ମ ଓ କର୍ତ୍ତବ୍ୟ ଅଛି ତ ’ ଅନ୍ୟ ହାତରେ ସୁନିଶ୍ଚିତ ସଫଳତା ଅଛି ।


    ଦେଶର ନିରନ୍ତର ସଫଳତା ପାଇଁ ଏହି କାମନା ସହିତ ମୁଁ ଆପଣମାନଙ୍କୁ ପୁଣିଥରେ ପ୍ରଣାମ କରୁଛି ।


    ଆପଣମାନଙ୍କୁ ଓ ଆପଣମାନଙ୍କ ପରିବାରକୁ ମୋର ହାର୍ଦ୍ଦିକ ଶୁଭକାମନା ।


    ସୁସ୍ଥ ରୁହନ୍ତୁ , ସୁରକ୍ଷିତ ରୁହନ୍ତୁ!!!


    ଜାଗୃତ ରୁହନ୍ତୁ , ସଚେତନ ରୁହନ୍ତୁ!!!


    ଆପଣମାନଙ୍କର ପ୍ରଧାନ ସେବକ ।


    ନରେନ୍ଦ୍ର ମୋଦୀ


    **********

    
    
    (Release ID: 1627911) Visitor Counter : 17
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam