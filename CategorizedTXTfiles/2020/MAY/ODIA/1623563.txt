      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ବନ୍ଦେ ଭାରତ ମିଶନରେ 43 ବିମାନ ଯୋଗେ ଦେଶକୁ ଫେରିଲେ 8503 ଭାରତୀୟ
      Posted On: 13 MAY 2020 11:58AM by PIB Bhubaneshwar


    ବନ୍ଦେ ଭାରତ ମିଶନରେ ମେ 7 ତାରିଖରୁ 6 ଦିନରେ 8503 ଜଣ ଭାରତୀୟ 43ଟି ବିମାନ ଯୋଗେ ସ୍ୱଦେଶକୁ ଫେରିଛନ୍ତି । କରୋନା ମହାମାରୀ ଯୋଗୁଁ ଜାରି ହୋଇଥିବା ଲକଡାଉନ କାରଣରୁ ବିଦେଶରେ ଫସି ରହିଥିବା ଭାରତୀୟମାନଙ୍କୁ ଦେଶକୁ ଫେରାଇ ଆଣିବା ପାଇଁ ମେ 7 ତାରିଖରୁ ବନ୍ଦେ ଭାରତ ମିଶନ ଆରମ୍ଭ ହୋଇଥିଲା । ଏୟାର ଇଣ୍ଡିଆ ଓ ଏୟାର ଇଣ୍ଡିଆ ଏକ୍ସପ୍ରେସ ଦ୍ୱାରା ପରିଚାଳିତ ବିମାନ ମାଧ୍ୟମରେ ଏହି ଭାରତୀୟମାନଙ୍କୁ ଅଣାଯାଉଛି ।


    ବନ୍ଦେ ଭାରତ ମିଶନ ବେସାମରିକ ବିମାନ ଚଳାଚଳ ମନ୍ତ୍ରଣାଳୟର ପ୍ରତ୍ୟକ୍ଷ ତତ୍ତ୍ୱାବଧାନ ଓ ସମନ୍ୱୟରେ କାର୍ଯ୍ୟକାରୀ ହେଉଛି । ବିଭିନ୍ନ ରାଜ୍ୟ ସରକାରଙ୍କ ସହ ସମନ୍ୱୟ ରକ୍ଷା କରି ଏହି କାର୍ଯ୍ୟ କରାଯାଉଛି ।


    ଏହି କାର୍ଯ୍ୟକ୍ରମରେ ଏୟାର ଇଣ୍ଡିଆ ଓ ଏହାର ସହକାରୀ ସଂସ୍ଥା ଏୟାର ଇଣ୍ଡିଆ ଏକ୍ସପ୍ରେସ ମୋଟ 64ଟି ବିମାନକୁ ନିୟୋଜିତ କରିଛନ୍ତି । ସେଥି ମଧ୍ୟରୁ ଏୟାର ଇଣ୍ଡିଆର 42 ଓ ଏୟାର ଇଣ୍ଡିଆ ଏକ୍ସପ୍ରେସର 24ଟି ବିମାନ ଅନ୍ତର୍ଭୁକ୍ତ । ଆମେରିକା , ବ୍ରିଟେନ , ବାଂଲାଦେଶ , ସିଙ୍ଗାପୁର , ସାଉଦି ଆରବ , କୁଏତ , ଫିଲିପାଇନ୍ସ , ମାଲେସିଆ ଓ ସଂଯୁକ୍ତ ଆରବ ଏମିରେଟ୍ସ ସମେତ ମୋଟ 12ଟି ଦେଶରେ ଅଟକି ରହିଥିବା ଭାରତୀୟଙ୍କୁ ଏହି କାର୍ଯ୍ୟକ୍ରମ ମାଧ୍ୟମରେ ପ୍ରଥମ ପର୍ଯ୍ୟାୟ ଫେରାଇ ଅଣାଯାଉଛି ।


    ‘ ବନ୍ଦେ ଭାରତ ’ ମିଶନ ଅଟକି ଥିବା ଭାରତୀୟମାନଙ୍କୁ ସ୍ୱଦେଶ ଫେରାଇ ଆଣିବାର ଏକ ବିରାଟ କାର୍ଯ୍ୟକ୍ରମ । ଏଥିରେ ସମସ୍ତ ପ୍ରକାର ସ୍ୱାସ୍ଥ୍ୟ ଓ ନିରାପତ୍ତା ବ୍ୟବସ୍ଥାକୁ ବେସାମରିକ ବିମାନ ଚଳାଚଳ ମନ୍ତ୍ରଣାଳୟ , ଡିଜିସିଏ , ଏୟାର ଇଣ୍ଡିଆ ଓ ଏୟାର ଇଣ୍ଡିଆ ଏକ୍ସପ୍ରେସ କଡାକଡି ଭାବେ ପାଳନ କରୁଛି । ବିମାନ କର୍ମଚାରୀ , ବୈମାନିକ , ଯାତ୍ରୀ ଏବଂ ବିମାନ ବନ୍ଦରର ଗ୍ରାଉଣ୍ଡ ଷ୍ଟାଫ ଓ ଅନ୍ୟାନ୍ୟ କର୍ମଚାରୀ ଯେପରି ଭୂତାଣୁ ସଂକ୍ରମିତ ନ ହୁଅନ୍ତି ସେଥିପାଇଁ ସବୁ ସମ୍ଭାବ୍ୟ ସ୍ୱାସ୍ଥ୍ୟଗତ ନିରାପତ୍ତା ଓ ପ୍ରତିକାର ବ୍ୟବସ୍ଥା ଗ୍ରହଣ କରାଯାଇଛି । ସରକାରୀ ନିର୍ଦ୍ଦେଶାବଳୀ ଅନୁସାରେ ସବୁ ନିରାପତ୍ତା ବ୍ୟବସ୍ଥାକୁ ଉପଯୁକ୍ତ ଭାବେ କାର୍ଯ୍ୟକାରୀ କରାଯାଉଛି ।


    *****************


    

    
    (Release ID: 1623563) Visitor Counter : 17
    
    
      Read this release in: Punjabi , Telugu , Assamese , English , Urdu , Marathi , Hindi , Bengali , Manipuri , Gujarati , Odia , Tamil , Kannada , Malayalam