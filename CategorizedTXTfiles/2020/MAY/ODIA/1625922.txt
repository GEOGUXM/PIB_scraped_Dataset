      ବୟନ ଶିଳ୍ପ ମନ୍ତ୍ରଣାଳୟ

      ବୟନଶିଳ୍ପ କମିଟି ବିକାଶ କଲା ସଂପୂର୍ଣ୍ଣ ନିଜସ୍ୱ ଜ୍ଞାନକୌଶଳଯୁକ୍ତ ଡିଜାଇନ୍‌ ଓ ମେକ୍‌ ଇନ୍‌ ଇଣ୍ଡିଆ ଦ୍ୱାରା ପିପିଇ ଟେଷ୍ଟିଂ ଉପକରଣ
      • ବୟନଶିଳ୍ପ କମିଟି ପକ୍ଷରୁ ମୁମ୍ବାଇରେ ସ୍ୱୀକୃତ ପିପିଇ ଟେଷ୍ଟିଂ ବ୍ୟବସ୍ଥାର ଶୁଭାରମ୍ଭ ଦ୍ୱାରା ସରକାରଙ୍କୁ ମିଳିବ ଗୁଣବତ୍ତାର ପ୍ରତିଶ୍ରୁତି ।
      • ସଂପୂର୍ଣ୍ଣ ଶରୀର ଆଚ୍ଛନ୍ନକ୍ଷମ ପିପିଇ ଉତ୍ପାଦନ କରିବେ ଉତ୍ପାଦନକାରୀ: ବୟନଶିଳ୍ପ କମିଟି ସଚିବ
      Posted On: 21 MAY 2020 10:18PM by PIB Bhubaneshwar


    ମୁମ୍ବାଇର ବୟନଶିଳ୍ପ କମିଟି ମଧ୍ୟ ଏବେ ପିପିଇ ଶରୀର ଆଚ୍ଛାଦନକାରୀ ଉପକରଣ ପରୀକ୍ଷଣ କରିବ ଏବଂ ଏହାକୁ ସାର୍ଟିଫିକେଟ୍‌ ପ୍ରଦାନ କରିବ । କୋଭିଡ଼-19 ବୈଶ୍ୱିକ ମହାମାରୀ ବିରୋଧରେ ଲଢ଼ୁଥିବା ଯୋଦ୍ଧା , ସ୍ୱାସ୍ଥ୍ୟକର୍ମୀମାନଙ୍କ ସକାଶେ ଏଭଳି ପିପିଇ ଶରୀର ଆଚ୍ଛାଦନକାରୀ ବସ୍ତ୍ର ଏକ ଜରୁରି ସାଧନ । ବୟନଶିଳ୍ପ କମିଟି ଏଭଳି ବ୍ୟବସ୍ଥାରେ ସାମିଲ ହେବାରେ ନବମ ପରୀକ୍ଷାଗାର ଯାହାକି ଉତ୍ପାଦିଦ ପିପିଇକୁ ପରୀକ୍ଷା କରିବା ସହ ସେସବୁକୁ ସାର୍ଟିଫିକେଟ ପ୍ରଦାନ କରିବ । କେନ୍ଦ୍ର ବୟନଶିଳ୍ପ ମନ୍ତ୍ରଣାଳୟ ପକ୍ଷରୁ ଗତକାଲି ସନ୍ଧ୍ୟାରେ ଏହି ବିଷୟ ଘୋଷଣା କରାଯାଇଛି ।


    ଏହି ଅବସରରେ ବକ୍ତବ୍ୟ ପ୍ରଦାନ କରି ବୟନଶିଳ୍ପ ମନ୍ତ୍ରଣାଳୟ ଅଧୀନସ୍ଥ ବୟନଶିଳ୍ପ କମିଟିର ସଚିବ ତଥା ଅତିରିକ୍ତ ବୟନଶିଳ୍ପ କମିଶନର , ଅଜିତ ଚୌହାନ ବିସ୍ତାରିତ ଭାବେ ବୁଝାଇ ଦେଇଥିଲେ ଯେ କିଭଳି ଭାବେ କମିଟି ଉତ୍ପନ୍ନ ପରିସ୍ଥିତିର ମୁକାବିଲା ନିମନ୍ତେ ବିଭିନ୍ନ ଚାଲେଞ୍ଜର ସାମ୍ନା କରିଥିଲା । ପିପିଇ ଟେଷ୍ଟିଂ ଉପକରଣ ପ୍ରସ୍ତୁତ ପାଇଁ ନାମୀଦାମୀ ଘରୋଇ କମ୍ପାନୀମାନଙ୍କ ଅଭାବ ଏକ ସମସ୍ୟା ଭାବେ ଦେଖା ଦେଇଥିଲା । ସେ କହିଛନ୍ତି ଯେ “ ବୟନଶିଳ୍ପ କମିଟି ପାଇଁ ସ୍ୱଚ୍ଛତା , ଉଦ୍ଦେଶ୍ୟସାଧନ ଏବଂ ପେଶାଦାରୀ ସେବା ଯୋଗାଇ ଦେବା କିଛି ନୂଆ କଥା ନୁହେଁ । କମିଟିର ଉତ୍ସର୍ଗୀକୃତ କର୍ମଶକ୍ତି ପାଇଁ ଏହା ଆଉ ଏକ ନୂଆ ପ୍ରୟାସ ମାତ୍ର । ସେମାନେ ଉତ୍ପନ୍ନ ସ୍ଥିତି ତଥା ମହାମାରୀ ଜନିତ ଚାଲେଞ୍ଜର ମୁକାବିଲା ସକାଶେ କୋଭିଡ଼-19 ବିରୋଧରେ ସଂଗ୍ରାମ ପାଇଁ ନିଜକୁ ପ୍ରସ୍ତୁତ କରିପାରିଛନ୍ତି । ଦେଶରେ ଏହି କ୍ଷେତ୍ରରେ କୌଣସି ନାମୀଦାମୀ କମ୍ପାନୀ ନଥିବା ଏକ ଚାଲେଞ୍ଜ ସଦୃଶ ଥିଲା । ପୁଣି ଚୀନରୁ ସେଭଳି ଉପକରଣ ଆମଦାନି କରିବା ଯେତିକି ସମୟ ସାପେକ୍ଷ ତାହା ଦେଶରେ ପହଞ୍ଚିବା ପାଇଁ ସେତିକି ମାତ୍ରାରେ ସମସ୍ୟାପୂର୍ଣ୍ଣ ହୋଇଥିଲା । ଏହାର ମୂଲ୍ୟ ମଧ୍ୟ ଦିନକୁ ଦିନ ବୃଦ୍ଧି ପାଇ ଚାଲିଥିଲା । ଚୀନ ଆମର ଆବଶ୍ୟକତାରୁ ଫାଇଦା ଉଠାଇଥିଲା । କାରଣ ବିଶ୍ୱବ୍ୟାପୀ ଏଭଳି ଉପକରଣର ବେଶ୍‌ ଚାହିଦା ରହିଛି । ତେଣୁ ଆମେ ସ୍ଥିର କଲୁ ଯେ ନିଜସ୍ୱ ଜ୍ଞାନକୌଶଳ ଉପଯୋଗ କରି ଗୁଣବତ୍ତାଯୁକ୍ତ ପିପିଇ ଦେଶରେ ହିଁ ପ୍ରସ୍ତୁତ କରିବୁ । ତେଣୁ ଆମେ ଏଥିପାଇଁ ଆବଶ୍ୟକ ମେସିନର ପରିକଳ୍ପନା ପ୍ରଥମେ କଲୁ । ତାହା ସଂପୂର୍ଣ୍ଣ ଭାବେ ଆମ ନିଜଦ୍ୱାରା ପ୍ରସ୍ତୁତ । ଏକ ଗୁରୁତ୍ୱପୂର୍ଣ୍ଣ ଉପକରଣ , ସିନ୍ଥେଟିକ୍‌ ବ୍ଲଡ଼୍‌ ପେନେଟ୍ରେସେନ୍‌ ଟେଷ୍ଟିଂ ଉପକରଣ ପ୍ରସ୍ତୁତ ହୋଇ ସାରିବା ପରେ ତାହାର ସୁରକ୍ଷା କବଚ ଭାବେ ଏକ ପୋଷାକ ଉପକରଣ ଆବଶ୍ୟକ ଯାହାକି ଏହାର ପ୍ରତିରୋଧ ଶକ୍ତିକୁ ନିଦ୍ଧାରଣ କରିପାରିବ । ତାହା ଭିତର ଦେଇ କୌଣସି ପ୍ରକାର ରକ୍ତ କିମ୍ବା ଶରୀରର ଅନ୍ୟାନ୍ୟ ଲାଳ ପ୍ରବେଶ ନକରିପାରିବ ତାହା ମଧ୍ୟ ସୁନିଶ୍ଚିତ କରାଯାଇଥିଲା । ’


    ଟେକ୍ସଟାଇଲ୍‌ କମିଟିର ଏହି ଦଳ ମାତ୍ର 45 ଦିନ ଅକ୍ଳାନ୍ତ ଶ୍ରମ ସ୍ୱୀକାର କରି ଏହି କାର୍ଯ୍ୟକୁ ସାକାର କରିପାରିଛନ୍ତି । ଜାତୀୟ ସ୍ୱୀକୃତି ପ୍ରଦାନକାରୀ ସଂସ୍ଥା ଏନଏବିଏଲ (ନ୍ୟାସନାଲ ଆକ୍ରିଡ଼ିଟେସନ୍‌ ବୋର୍ଡ଼ ଫର୍‌ ଟେଷ୍ଟିଂ ଏଣ୍ଡ କାଲିବ୍ରେସନ୍‌ ଲାବେରାଟୋରିଜ୍‌‌) ଏହି ପରୀକ୍ଷାଗାର ବ୍ୟବସ୍ଥାକୁ ଅଡ଼ିଟ୍‌ କରି ତାହାକୁ ସ୍ୱୀକୃତି ପ୍ରଦାନ କରିଛନ୍ତି । ଏଥିରେ ତିନିପ୍ରକାର ଟେଷ୍ଟ ଷ୍ଟାଣ୍ଡାର୍ଡ଼ ପାଇଁ ଅନୁମତି ମିଳିଛି । ସେଗୁଡ଼ିକ ହେଲା : ASTM F1670/ 16an70M:17a, ISO 16603: 2004 & IS 16546: 2016 ।


    ବୟନଶିଳ୍ପ କମିଟି ସଚିବ ଆହୁରି ବିସ୍ତୃତ ଭାବେ ଏ ସଂପର୍କରେ ସୂଚନା ଦେଇ କହିଛନ୍ତିଯେ ଟେଷ୍ଟିଂ ଉପକରଣ କରୋନା ମହାମାରୀ ଭଳି ବିପତ୍ତି ବେଳେ ଦେଶ ପାଇଁ ସହାୟକ ହୋଇପାରିବ । ତାଙ୍କ ମତରେ “ ଏଭଳି ଉପକରଣ ପ୍ରସ୍ତୁତି ଦ୍ୱାରା ଏବଂ ଆବଶ୍ୟକତା ଅନୁସାରେ ଆହୁରି କେତେକ ଉପକରଣ ପ୍ରସ୍ତୁତ କରାଯାଇ ଆମେ କେବଳ ଦେଶର ପରିମାଣାତ୍ମକ ଆବଶ୍ୟକତା ନୁହେଁ , ଗୁଣାତ୍ମକ ମାନ ମଧ୍ୟ ବଜାୟ ରଖିପାରିବୁ । ଏହି ଟେଷ୍ଟିଂ ବଡ଼ି ଓଭରଅଲ୍‌କୁ ଯେଉଁ ଛାମୁଆ କରୋନା ଯୋଦ୍ଧାମାନେ ଓ ସ୍ୱାସ୍ଥ୍ୟକର୍ମୀମାନେ ପିନ୍ଧୁଛନ୍ତି ସେମାନେ ଏହା ଦ୍ୱାରା ସଂପୂର୍ଣ୍ଣ ସୁରକ୍ଷିତ ରହିପାରିବେ । ”


    ଶ୍ରୀ ଚୌହାନ ନିର୍ଭର ପ୍ରତିଶ୍ରୁତି ଦେଇ କହିଛନ୍ତି ଯେ “ ଏକ ଦାୟିତ୍ୱସମ୍ପନ୍ନ ତଥା ପେଶାଦାରୀ ଟେଷ୍ଟିଂ ସଂସ୍ଥାନ ଭାବେ ଆମେ ସଦାବେଳେ ଆମର ଗୁଣବତ୍ତା ରକ୍ଷାର ଦାୟିତ୍ୱ ପାଳନ କରିଆସିଛୁ । ତେଣୁ ଆମେ ଏବେ ଅତିରିକ୍ତ ସମୟ କାର୍ଯ୍ୟ କରି ବୟନଶିଳ୍ପ ମନ୍ତ୍ରଣାଳୟର ଗୁଣବତ୍ତା ନିର୍ଦ୍ଦେଶକୁ ଅନୁପାଳନ କରିବୁ ଏବଂ ଏହି କାର୍ଯ୍ୟରେ ଆମର ନିଜସ୍ୱ ପ୍ରୟାସ ବଳରେ ଏହାକୁ ଅଧିକ ସୁଦୃଢ଼ କରିବୁ । ”


    ଶ୍ରୀମତୀ ସ୍ମୃତି ଜୁବିନ୍‌ ଇରାନୀଙ୍କ ନେତୃତ୍ୱରେ କେନ୍ଦ୍ର ବୟନଶିଳ୍ପ ମନ୍ତ୍ରଣାଳୟ ପିପିଇ କଭରଅଲ୍‌ ପ୍ରସ୍ତୁତିରେ ଉଭୟ ଗୁଣାତ୍ମକ ତଥା ପରିମାଣାତ୍ମକ ଉତ୍ପାଦନ ଜାରି ରଖିବ । ଖୁବ୍‌ କମ୍‌ ସମୟ ମଧ୍ୟରେ , ଅର୍ଥାତ୍‌ ମାତ୍ର ଦୁଇ ମାସ ଭିତରେ ଆମର ଆବଶ୍ୟକତାକୁ ପୂରଣ ସକାଶେ ଆମେ ସକ୍ଷମ ହୋଇପାରିଛୁ । ଏହାଦ୍ୱାରା ଭାରତ ଏବେ ସାରା ବିଶ୍ୱରେ ଶରୀର ଆଚ୍ଛାଦନକାରୀ ପୋଷାକ ପ୍ରସ୍ତୁତିରେ ଦ୍ୱିତୀୟ ବୃହତ୍ତର ଉତ୍ପାଦନକାରୀ ରାଷ୍ଟ୍ର ଭାବେ ମୁଣ୍ଡ ଟେକିଛି । ଚୀନ ପରକୁ ଭାରତର ସ୍ଥାନ ରହିଛି । ମନ୍ତ୍ରଣାଳୟ ପକ୍ଷରୁ ପଦକ୍ଷେପ ଗ୍ରହଣ କରାଯାଇଛି ଯେ କେବଳ ସ୍ୱୀକୃତିପ୍ରାପ୍ତ ପ୍ରସ୍ତୁତ କର୍ତ୍ତାମାନେ ସମଗ୍ର ଯୋଗାଣ ଚେନରେ ଏଭଳି ସାମଗ୍ରୀ ପ୍ରସ୍ତୁତ କରିବା ତଥା ସରକାରଙ୍କୁ ଯୋଗାଇବାକୁ ସକ୍ଷମ ହେବେ । ଏଥିପାଇଁ ଅନେକ ଅଧିକାରୀଙ୍କୁ ବିଭିନ୍ନ କ୍ଷେତ୍ରରେ ଅବସ୍ଥାପନ କରାଯାଇଛି ଏବଂ ସେମାନେ ସେଠାରେ ଥିବା ବ୍ୟବସ୍ଥାକୁ ପରିଚାଳନା କରୁଛନ୍ତି । ସରକାରୀ ଯୋଗାଣ ପାଇଁ ଏହାର ଗୁଣବତ୍ତାକୁ ସେମାନେ ସୁନିଶ୍ଚିତ କରୁଛନ୍ତି ଏବଂ ଉତ୍ପାଦନକାରୀମାନେ ଯେଭଳି ସଂପୂର୍ଣ୍ଣ ରୂପେ ଗୁଣବତ୍ତା ରକ୍ଷା କରନ୍ତି ତାହା ମଧ୍ୟ ସୁନିଶ୍ଚିତ କରୁଛନ୍ତି । ପ୍ରତ୍ୟେକ ମଂଜୁର/ କ୍ଲିଅର୍ଡ଼ ପ୍ରୋଟୋଟାଇପ୍‌ ସାମ୍ପଲ୍‌ ପାଇଁ ଏକ ୟୁନିକ୍‌ ସାର୍ଟିଫିକେସନ୍‌ କୋଡ଼ (ୟୁସିସି) ପ୍ରଦାନ କରାଯାଉଛି । ଏହା ଉତ୍ପାଦିତ ପ୍ରତ୍ୟେକ କଭରଅଲନ୍‌ ଉପରେ ଛପାଯାଉଛି ଯେଉଁଥିରେ ନିର୍ମାତାଙ୍କ ନାମ , ଉତ୍ପାଦନ ତାରିଖ ଏବଂ କ୍ଲାଏଣ୍ଟଙ୍କ ନାମ ଉଲ୍ଲେଖ ରହୁଛି । ମେସର୍ସ ଏଚଏଲଏଲ ଲାଇଫକେୟାର ଲିମିଟେଡ଼ଙ୍କ ଦ୍ୱାରା ସଂଗ୍ରହ ବେଳେ ଏହି ବିଧିବିଧାନକୁ ସଂପୂର୍ଣ୍ଣ ରୂପେ ପ୍ରବର୍ତ୍ତନ କରାଯାଉଛି । ଏହି ସଂସ୍ଥା ହେଉଛି ଭାରତ ସରକାରଙ୍କ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟଙ୍କ ପାଇଁ ହସପିଟାଲ ଓ ସ୍ୱାସ୍ଥ୍ୟସେବା ସଂସ୍ଥାମାନଙ୍କ ନିମନ୍ତେ ସାମଗ୍ରୀ ସଂଗ୍ରହକାରୀ ଏଜେନ୍ସି । ପିପିଇ କଭରଅଲ୍‌ ଉତ୍ପାଦନକାରୀ ସଂସ୍ଥାମାନଙ୍କୁ ଏଭଳି ସାମଗ୍ରୀ ଯୋଗାଇ ନିମନ୍ତେ ସେମାନଙ୍କ ସାମ୍ପଲ , କମ୍ପାନୀ ପଞ୍ଜିକରଣ ନମ୍ବର , ଉଦ୍ୟୋଗ ଆଧାର ନମ୍ବର କିମ୍ପା ଡ଼ିଆଇସି ପଞ୍ଜିକରଣ ନମ୍ବର ଓ ଅନ୍ୟାନ୍ୟ ଆବଶ୍ୟକ ଦଲିଲ ସମେତ ଏକ ଆଫିଡ଼େଭିଟ ପୈଠ କରିବାକୁ ପଡ଼ିବ । ସେମାନଙ୍କୁ ଘୋଷଣା କରିବାକୁ ପଡ଼ିବଯେ ସେମାନେ ବୟନସାମଗ୍ରୀ ଉତ୍ପାଦନକାରୀ ଏବଂ ବ୍ୟବସାୟୀ ନୁହନ୍ତି । ଏହି ଆଫିଡେଭିଟ୍‌ ୟୁସିସି ସାର୍ଟିଫିକେଟର ଅଂଶବିଶେଷ ଭାବେ ପରିଗଣିତ ହେବ ।


    ୟୁସିସି ସାର୍ଟିଫିକେଟ ସଂପର୍କୀତ ବିସ୍ତୃତ ବିବରଣୀ ଡ଼ିଆରଡ଼ିଓ , ଓଏଫବି (ଅର୍ଡ଼ନାନ୍ସ ଫ୍ୟାକ୍ଟ୍ରି ବୋର୍ଡ଼) ଏବଂ ‘ ସିଟ୍ରା ’ ର ଅଫିସିଆଲ୍‌ ୱେବସାଇଟ୍‌ରେ ଜନସାଧାରଣଙ୍କ ତନଖି ନିମନ୍ତେ ଉପଲବ୍ଧ ।


    ଦେଶରେ ଏବେ କାର୍ଯ୍ୟ କରୁଥିବା ଆଠଟି ପରୀକ୍ଷାଗାର ହେଲା : (1) ସାଉଥ୍‌ ଇଣ୍ଡିଆ ଟେକ୍ସଟାଇଲ୍ସ ରିସର୍ଚ୍ଚ ଆସୋସିଏସନ୍‌ (ସିଟ୍ରା) , କୋଏମ୍ବାଟୁର , ତାମିଲ ନାଡ଼ୁ , ( 2) ଡ଼ିଆରଡ଼ିଓ- ଆଇଏନଏମଏମଏସ , ନୂଆଦିଲ୍ଲୀ , ( 3) ହେଭୀ ଭେହିକଲ୍‌ ଫ୍ୟାକ୍‌ଟ୍ରି , ଅଭଡ଼ି , ଚେନ୍ନାଇ , ( 4) ସ୍ମଲ୍‌ ଆର୍ମସ୍‌ ଫ୍ୟାକ୍ଟ୍ରି , କାନପୁର , ଉତ୍ତର ପ୍ରଦେଶ , ( 5) ଅର୍ଡ଼ନାନ୍ସ ଫ୍ୟାକ୍ଟ୍ରି , କାନପୁର , ଉତ୍ତର ପ୍ରଦେଶ , ( 6) ଅର୍ଡ଼ନାନ୍ସ ଫ୍ୟାକ୍ଟ୍ରି , ମୋରାଦାବାଦ , ଉତ୍ତର ପ୍ରଦେଶ , ( 7) ଅର୍ଡ଼ନାନ୍ସ ଫ୍ୟାକ୍ଟ୍ରି , ଆମ୍ବେରନାଥ , ମହାରାଷ୍ଟ୍ର ଏବଂ (8) ମେଟାଲ ଏଣ୍ଡ ଷ୍ଟୀଲ୍‌ ଫ୍ୟକ୍ଟ୍ରି , ଇଚ୍ଛାପୁର , ପଶ୍ଚିମ ବଙ୍ଗ । ଏହି ସମସ୍ତ ଫ୍ୟାକ୍ଟ୍ରିମାନଙ୍କୁ ଏନଏବିଲଏ ସ୍ୱୀକୃତି ମିଳିଛି ।


    ବୟନଶିଳ୍ପ କମିଟି ସଂପର୍କୀତ ସୂଚନା


    ବୟନଶିଳ୍ପ କମିଟି ଏକ ସ୍ଥାନୀୟ ସଂସ୍ଥା ଯାହା 1963ରେ ସ୍ଥାପନ କରାଯାଥିଲା । ସଂସଦର ଏକ ଆଇନ ଅନୁସାରେ ତାହା ଗଠିତ ଏବଂ ଏହା ଭାରତ ସରକାରଙ୍କ ବୟନଶିଳ୍ପ ମନ୍ତ୍ରଣାଳୟଙ୍କ ଅଧୀନରେ ପରିଚାଳିତ । ବୟନଶିଳ୍ପ ତଥା ବୟନଶିଳ୍ପ ମେସିନାରୀ ଯାହାକି ଦେଶର ଚାହିଦା ପୂରଣ ପାଇଁ ଓ ରପ୍ତାନୀ ଉଦ୍ଦେଶ୍ୟରେ ନିର୍ମିତ ସେସବୁର ଗୁଣବତ୍ତା ସୁନିଶ୍ଚିତ କରିବା ଏହି କମିଟିର କାର୍ଯ୍ୟ । ତେଣୁ ବୟନ ସାମଗ୍ରୀ ଉତ୍ପାଦ ତଥା ବୟନଶିଳ୍ପ ପାଇଁ ଆବଶ୍ୟକ ଯନ୍ତ୍ରପାତି ଟେଷ୍ଟିଂ ସକାଶେ ଏଭଳି ପରୀକ୍ଷାଗାରମାନ ସ୍ଥାପନ କରାଯାଇଛି । କମିଟି ସେଭଳି ଉତ୍ପାଦନକାରୀ ସଂସ୍ଥାମାନଙ୍କୁ ନିୟମିତ ଭାବେ ପରିଦର୍ଶନ କରି ସେମାନଙ୍କର ଉତ୍ପାଦର ଗୁଣବତ୍ତା ପରୀକ୍ଷା କରିଥାନ୍ତି ଏବଂ ସେସବୁ ଉତ୍ପାଦ ଓ ଯନ୍ତ୍ରପାତିର ଗୁଣବତ୍ତାକୁ ସୁନିଶ୍ଚିତ କରିଆସୁଛନ୍ତି ।


    **********


    

    
    (Release ID: 1625922) Visitor Counter : 25
    
    
      Read this release in: English