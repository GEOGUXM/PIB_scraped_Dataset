      ରେଳ ମନ୍ତ୍ରଣାଳୟ

      ଲକଡାଉନ କାରଣରୁ ଦେଶର ବିଭିନ୍ନ ସ୍ଥାନରେ ଫସିଥିବା ପ୍ରବାସୀ ଶ୍ରମିକ, ତୀର୍ଥଯାତ୍ରୀ, ଶ୍ରଦ୍ଧାଳୁ, ଛାତ୍ରଛାତ୍ରୀ ଓ ଅନ୍ୟମାନଙ୍କ ଯାତାୟାତ ପାଇଁ ଆରମ୍ଭ ହେବ ଶ୍ରମିକ ସ୍ପେଶାଲ ରେଳ
      • ଗୋଟିଏରୁ ଅନ୍ୟ ସ୍ଥାନକୁ ଏସବୁ ରେଳ ଗାଡ଼ି ସମ୍ପୃକ୍ତ ରାଜ୍ୟ ସରକାରଙ୍କ ଅନୁରୋଧକ୍ରମେ ଚଳାଚଳ କରିବ ଭାରତୀୟ ରେଳପଥ

      Posted On: 01 MAY 2020 4:51PM by PIB Bhubaneshwar

    ଗୃହ ମନ୍ତ୍ରଣାଳୟ ପକ୍ଷରୁ ଜାରି ହୋଇଥିବା ଗାଇଡଲାଇନ ଅନୁଯାୟୀ , ଆଜି ଶ୍ରମିକ ଦିବସଠାରୁ “ ଶ୍ରମିକ ସ୍ପେଶାଲ ” ସ୍ଵତନ୍ତ୍ର ରେଳ ଗାଡ଼ି ଚଳାଚଳ ଆରମ୍ଭ କରିବାକୁ ନିର୍ଣ୍ଣୟ ନିଆଯାଇଛି । ଏହି ରେଳ ମାଧ୍ୟମରେ ଲକଡାଉନ କାରଣରୁ ଦେଶର ବିଭିନ୍ନ ଭାଗରେ ଫସି ରହିଥିବା ପ୍ରବାସୀ ଶ୍ରମିକ , ତୀର୍ଥଯାତ୍ରୀ , ଛାତ୍ରଛାତ୍ରୀ ଓ ଅନ୍ୟମାନେ ସେମାନଙ୍କ ଗନ୍ତବ୍ୟ ସ୍ଥାନକୁ ଯାତ୍ରା କରିପାରିବେ ।


    ସମ୍ପୃକ୍ତ ରାଜ୍ୟ ସରକାରଙ୍କ ଅନୁରୋଧକ୍ରମେ ଏହି ସ୍ଵତନ୍ତ୍ର ରେଳ ଗୋଟିଏ ସ୍ଥାନରୁ ଅନ୍ୟସ୍ଥାନକୁ ଯାତ୍ରା କରିବ । ତେବେ ଫସିରହିଥିବା ଯାତ୍ରୀଙ୍କୁ ପଠାଇବା ଏବଂ ଗ୍ରହଣ କରିବା ଲାଗି ସାଧାରଣ ନିୟମ ପାଳନ କରିବାକୁ ପଡ଼ିବ । ଏହିସବୁ “ଶ୍ରମିକ ସ୍ପେଶାଲ” ରେଳର ସୁଗମ ଯାତାୟାତ ଓ ସମନ୍ବୟ ସ୍ଥାପନ ଲାଗି ରେଳପଥ ଏବଂ ରାଜ୍ୟ ସରକାରଙ୍କ ପକ୍ଷରୁ ବରିଷ୍ଠ ଅଧିକାରୀମାନଙ୍କୁ ନିଯୁକ୍ତି ଦିଆଯିବ ।


    ଯାତ୍ରୀଙ୍କୁ ପଠାଉଥିବା ରାଜ୍ୟ ସେମାନଙ୍କର ସ୍ଵାସ୍ଥ୍ୟ ଯାଞ୍ଚ କରିବେ ଏବଂ ସେମାନଙ୍କ ଠାରେ କୌଣସି ଲକ୍ଷଣ ନଥିଲେ ହିଁ ସେମାନଙ୍କୁ ଯାତ୍ରା କରିବାର ସୁଯୋଗ ଦିଆଯିବ । ଯାତ୍ରୀମାନଙ୍କୁ ପଠାଉଥିବା ରାଜ୍ୟ ବିଶୋଧିତ ହୋଇଥିବା ବସରେ ସାମାଜିକ ଦୂରତା ଏବଂ ଅନ୍ୟ ସତର୍କତା ପଦକ୍ଷେପ ଗ୍ରହଣ କରି ଅନୁମତିପ୍ରାପ୍ତ ରେଳ ଷ୍ଟେସନକୁ ଯାତ୍ରୀମାନଙ୍କୁ ନେଇ ଆସିପାରିବେ । ପ୍ରତ୍ୟେକ ଯାତ୍ରୀ ମୁହଁରେ ମାସ୍କ ପିନ୍ଧିବା ବାଧ୍ୟତାମୂଳକ । ଯାତ୍ରା ଆରମ୍ଭ ହେଉଥିବା ଷ୍ଟେସନରେ ସମ୍ପୃକ୍ତ ରାଜ୍ୟ ସରକାର ଯାତ୍ରୀମାନଙ୍କୁ ଖାଦ୍ୟ ଓ ପିଇବା ପାଣି ଯୋଗାଇ ଦେବେ ।


    ଯାତ୍ରୀଙ୍କ ସହଯୋଗରେ ରେଳପଥ ପକ୍ଷରୁ ସାମାଜିକ ଦୂରତା ଏବଂ ଅନ୍ୟ ସ୍ଵଚ୍ଛତା ନିୟମ ପାଳନ ପାଇଁ ପଦକ୍ଷେପ ନିଆଯିବ । ଦୂରବର୍ତ୍ତୀ ମାର୍ଗରେ, ରେଳ ପଥ ପକ୍ଷରୁ ଯାତ୍ରା ସମୟରେ ଖାଇବା ଯୋଗାଇ ଦିଆଯିବ । ଗନ୍ତବ୍ୟ ଷ୍ଟେସନରେ ପହଞ୍ଚିବା ପରେ ସେଠାରେ ଯାତ୍ରୀମାନଙ୍କର ସ୍କ୍ରିନିଂ, ଆବଶ୍ୟକ ସଙ୍ଗରୋଧ ଓ ଷ୍ଟେସନରୁ ଅନ୍ୟ ସ୍ଥାନକୁ ଯାତ୍ରା ବ୍ୟବସ୍ଥା ସମ୍ପୃକ୍ତ ରାଜ୍ୟ ସରକାର କରିବେ ।


    ଯେତେବେଳେ ସାରା ଦେଶ ସଙ୍କଟର ସମ୍ମୁଖୀନ ହେଉଛି, ଭାରତୀୟ ରେଳପଥର ସମସ୍ତ ଅଧିକାରୀ ଓ କର୍ମଚାରୀ ଦେଶର ନାଗରିକମାନଙ୍କୁ ସେବା ଯୋଗାଇଦେବା ସହିତ ଏ ଦିଗରେ ସମସ୍ତଙ୍କ ସାହାଯ୍ୟ ସହଯୋଗ କାମନା କରିଛନ୍ତି ।


    **********


    

    
    (Release ID: 1620183) Visitor Counter : 21
    
    
      Read this release in: Telugu , Malayalam , English , Urdu , Hindi , Marathi , Manipuri , Punjabi , Gujarati , Tamil , Kannada