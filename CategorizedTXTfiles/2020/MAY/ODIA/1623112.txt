      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇ ପକ୍ଷରୁ ମେ 12 ତାରିଖଠାରୁ ପର୍ଯ୍ୟାୟକ୍ରମେ ଆରମ୍ଭ ହେବ ଯାତ୍ରୀବାହୀ ସେବା
      • 15 ଯୋଡ଼ା ସ୍ୱତନ୍ତ୍ର ଟ୍ରେନ (30ଟି ଟ୍ରେନ) ଚାଲିବ
      • ଶ୍ରମିକ ସ୍ପେଶାଲ ଅତିରିକ୍ତ ଚାଲିବ ଏହି ସେବା
      • ସ୍ପେଶାଲ ଟ୍ରେନରେ ରହିଛି କେବଳ ପ୍ରଥମ, ଦ୍ୱିତୀୟ ଓ ତୃତୀୟ ଶ୍ରେଣୀ ଏସି ବଗି
      • କେବଳ ଆଇଆରସିଟିସି ୱେବସାଇଟରେ ହେବ ଇ-ଟିକେଟ ବୁକିଂ
      • ସର୍ବାଧିକ ଅଗ୍ରୀମ ଟିକେଟ ସଂରକ୍ଷଣ ଅବଧି 7ଦିନ ପର୍ଯ୍ୟନ୍ତ ରହିବ
      • ସାଙ୍ଗରେ ଖାଦ୍ୟ ଓ ପାନୀୟ ଜଳ ନେଇ ଆସିବାକୁ ଯାତ୍ରୀଙ୍କୁ ପରାମର୍ଶ
      • ଷ୍ଟେସନରେ ଥର୍ମାଲ ସ୍କି୍ରନିଂ ପାଇଁ 90 ମିନିଟ ଆଗରୁ ଯାତ୍ରୀ ପହଁଚିବା ଉଚିତ
      • ଟ୍ରେନ ଭିତରେ କୌଣସି କମ୍ବଳ, ପରଦା ଓ ଚଦର ଦିଆଯିବ ନାହିଁ
      • ନିଜସ୍ୱ ଚଦର ଆଣିବାକୁ ଯାତ୍ରୀଙ୍କୁ ପରାମର୍ଶ
      Posted On: 11 MAY 2020 4:25PM by PIB Bhubaneshwar


    ମେ 12 , 2020 ଠାରୁ ଦେଶବ୍ୟାପୀ ପର୍ଯ୍ୟାୟକ୍ରମେ ଯାତ୍ରୀବାହୀ ଟ୍ରେନ ସେବା ଆରମ୍ଭ କରିବାକୁ ଭାରତୀୟ ରେଳବାଇ ନିଷ୍ପତ୍ତି ନେଇଛି । ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ସହିତ ରେଳ ମନ୍ତ୍ରଣାଳୟ ପରାମର୍ଶ କରିବା ପରେ ଏହି ନିଷ୍ପତି ନିଆଯାଇଛି । 15 ଯୋଡ଼ା ସ୍ୱତନ୍ତ୍ର ଟ୍ରେନ (30ଟି ଟ୍ରେନ) କେତେକ ମାର୍ଗରେ ଚଳାଚଳ କରିବ (ଲିଙ୍କ ନିମ୍ନରେ ଦିଆଯାଇଛି)


    ଅଟକି ରହିଥିବା ପ୍ରବାସୀ ଶ୍ରମିକମାନଙ୍କୁ ଯାତ୍ରା କରିବା ଲାଗି ମେ 1 , 2020 ଠାରୁ ଚଳାଚଳ କରୁଥିବା ଶ୍ରମିକ ସ୍ୱତନ୍ତ୍ର ଟ୍ରେନ ବ୍ୟତୀତ ଏସବୁ ଟ୍ରେନ ଚଳାଚଳ କରିବ ।


    ପରବର୍ତ୍ତୀ ପରାମର୍ଶ ଜାରି ନହେବା ପର୍ଯ୍ୟନ୍ତ ମେଲ/ଏକ୍ସପ୍ରେସ , ପାସେଞ୍ଜର ଓ ଉପନଗରୀୟ ଅଂଚଳ ଟ୍ରେନ ସେବା ବାତିଲ ରହିବ ।


    ବର୍ତ୍ତମାନ ଚାଲିବାକୁ ଥିବା ସ୍ୱତନ୍ତ୍ର ଟ୍ରେନରେ କେବଳ ପ୍ରଥମ , ଦ୍ୱିତୀୟ ଓ ତୃତୀୟ ଶ୍ରେଣୀ ଏସି ବଗି ରହିବ । ସ୍ୱତନ୍ତ୍ର ଟ୍ରେନର ଟିକେଟ ମୂଲ୍ୟ ନିୟମିତ ରାଜଧାନୀ ଟ୍ରେନ ଭଳି (ଖାଇବା ଦରକୁ ବାଦ ଦେଇ) ରହିବ । ଆଇଆରସିଟିସି ୱେବସାଇଟ କିମ୍ବା ମୋବାଇଲ ଆପ ଜରିଆରେ କେବଳ ଅନଲାଇନ ଇ-ଟିକେଟ କରାଯାଇପାରିବ । ଉଭୟ ଆଇଆରସିଟିସି କିମ୍ବା ରେଳବାଇ ଏଜେଂଟଙ୍କ ଜରିଆରେ ଟିକେଟ ବୁକିଂକୁ ଅନୁମତି ମିଳିବ ନାହିଁ । ସଂରକ୍ଷିତ ଟିକେଟର ସର୍ବାଧିକ ସଂରକ୍ଷଣ ଅବଧି 7 ଦିନ ରହିବ ।


    କେବଳ ସୁନିଶ୍ଚିତ ସଂରକ୍ଷିତ ଟିକେଟ ବୁକିଂ କରାଯାଇପାରିବ । ଆରଏସି/ୱେଟିଂ ଲିଷ୍ଟ ଟିକେଟ ଏବଂ ଟିକେଟ ଯାଞ୍ଚ କର୍ମଚାରୀଙ୍କ ଦ୍ୱାରା ଟ୍ରେନରେ ଟିକେଟ ବୁକିଂ ପାଇଁ ଅନୁମତି ମିଳିବ ନାହିଁ । କରେଂଟ ବୁକିଂ , ତତ୍କାଳ ଓ ପ୍ରିମିୟମ ତତ୍କାଳ ବୁକିଂ ହୋଇପାରିବ ନାହିଁ । ଅସଂରକ୍ଷିତ ବୁକିଂକୁ ଅନୁମତି ମିଳିବ ନାହିଁ ।


    ଟିକେଟ ଭଡ଼ାରେ ଖାଇବା ଦର ସାମିଲ ହେବ । ଆଗୁଆ ଖାଦ୍ୟ ବୁକିଂ , ଇ-କ୍ୟାଟରିଂକୁ ମଧ୍ୟ ଅନୁମତି ମିଳିବ ନାହିଁ । ତେବେ , ସୀମିତ ସଂଖ୍ୟକ ଖାଦ୍ୟ ଓ ପ୍ୟାକ ହୋଇଥିବା ପାନୀୟ ଜଳ ଅର୍ଥ ପଇଠ ବଦଳରେ ଆଇଆରସିଟିସି ପକ୍ଷରୁ ଯୋଗାଇ ଦିଆଯିବ । ଟିକେଟ ବୁକିଂ ସମୟରେ ଯାତ୍ରୀମାନଙ୍କୁ ଏ ସଂକ୍ରାନ୍ତରେ ସୂଚନା ଯୋଗାଇ ଦିଆଯିବ ।


    ଯାତ୍ରୀମାନଙ୍କୁ ସାଙ୍ଗରେ ଖାଦ୍ୟ ଓ ପାନୀୟ ଜଳ ନେଇ ଆସିବାକୁ ପରାମର୍ଶ ଦିଆଯାଉଛି । ଟ୍ରେନ ଭିତରେ ଦରକାର ପଡ଼ିଲେ ଅର୍ଥ ଦେଇ ସେମାନେ ଶୁଖିଲା , ପ୍ରସ୍ତୁତ ଖାଦ୍ୟ ଓ ପାଣି ବୋତଲ ପାଇପାରିବେ ।


    ପ୍ରତ୍ୟେକ ଯାତ୍ରୀଙ୍କୁ ବାଧ୍ୟତାମୂଳକ ଭାବେ ସ୍କ୍ରିନିଂ କରାଯିବ ଏବଂ କେବଳ କରୋନା ଲକ୍ଷଣ ନଥିବା ଯାତ୍ରୀଙ୍କୁ ହିଁ ଟ୍ରେନରେ ଚଢ଼ିବା ପାଇଁ ଅନୁମତି ମିଳିବ ।


    ସ୍ୱତନ୍ତ୍ର ଟ୍ରେନରେ ଯାତ୍ରା କରୁଥିବା ଯାତ୍ରୀମାନେ ନିମ୍ନୋକ୍ତ ସତର୍କତା ଅବଲମ୍ବନ କରିବେ:


    କ) କେବଳ ସୁନିଶ୍ଚିତ ସଂରକ୍ଷିତ ଟିକେଟ ଥିବା ଯାତ୍ରୀମାନେ ଷ୍ଟେସନ ଭିତରକୁ ପ୍ରବେଶ କରିପାରିବେ ।


    ଖ) ପ୍ରବେଶ ଏବଂ ଯାତ୍ରା ସମୟରେ ମୁଖା/ମାସ୍କ ପିନ୍ଧିବା ଯାତ୍ରୀଙ୍କ ପାଇଁ ବାଧ୍ୟତାମୂଳକ


    ଗ) ଯାତ୍ରାର 90 ମିନିଟ ପୂର୍ବରୁ ଥର୍ମାଲ ସ୍କ୍ରିନିଂ ପାଇଁ ଯାତ୍ରୀମାନେ ଷ୍ଟେସନରେ ପହଁଚିବେ । କେବଳ ଲକ୍ଷଣ ନଥିବା ଯାତ୍ରୀଙ୍କୁ ଯାତ୍ରା ନିମନ୍ତେ ଅନୁମତି ମିଳିବ ।


    ଘ) ଉଭୟ ଟ୍ରେନ ଏବଂ ଷ୍ଟେସନରେ ଯାତ୍ରୀମାନେ ସାମାଜିକ ଦୂରତ୍ୱ ଅବଲମ୍ବନ କରିବେ ।


    ଙ) ଗନ୍ତବ୍ୟସ୍ଥଳରେ ପହଁଚିବା ପରେ ଯାତ୍ରୀଙ୍କୁ ସେଠାକାର ରାଜ୍ୟ/କେନ୍ଦ୍ର ଶାସିତ ପ୍ରଦେଶ ସରକାରଙ୍କ ଦ୍ୱାରା ଲାଗୁ କରାଯାଇଥିବା ସ୍ୱାସ୍ଥ୍ୟ ନିୟମକୁ ମାନିବାକୁ ପଡ଼ିବ ।


    ଟ୍ରେନ ଛାଡ଼ିବାର 24 ଘଂଟା ପୂର୍ବରୁ ଅନଲାଇନ ଟିକେଟ ବାତିଲ କରିବାର ସୁବିଧା ମିଳିବ । ଟ୍ରେନ ଛାଡ଼ିବାର 24 ଘଂଟା ମଧ୍ୟରେ ଟିକେଟ ବାତିଲ ପାଇଁ ଅନୁମତି ମିଳିବ ନାହିଁ । ଟିକେଟ ବାତିଲ କଲେ ସମ୍ପୂର୍ଣ୍ଣ ଟିକେଟ ମୂଲ୍ୟର ଅଧା ଅର୍ଥ କଟାଯିବ ।


    ରେଳ ଷ୍ଟେସନରେ ଅଲଗା ପ୍ରସ୍ଥାନ ଓ ପ୍ରବେଶ ଫାଟକ କରିବା ଲାଗି ଜୋନାଲ ରେଳବାଇଗୁଡ଼ିକୁ ସୂଚିତ କରାଯାଇଛି । ଯାହାଫଳରେ ଯାତ୍ରୀମାନେ ସାମ୍ନାସାମ୍ନୀ ଯିବାଆସିବା କରିବେ ନାହିଁ । ଟ୍ରେନ ଓ ଷ୍ଟେସନଗୁଡ଼ିକରେ ସାଧାରଣ ସାମାଜିକ ଦୂରତା ଦିଶାନିର୍ଦ୍ଦେଶ ଏବଂ ନିରାପତ୍ତା , ସୁରକ୍ଷା ଓ ସ୍ୱଚ୍ଛତା ନିୟମ ପାଳନ କରିବା ଲାଗି ଜୋନାଲ ରେଳବାଇଗୁଡ଼ିକୁ ପରାମର୍ଶ ଦିଆଯିବ ।


    ସମସ୍ତ ଯାତ୍ରୀଙ୍କୁ ଆରୋଗ୍ୟ ସେତୁ ଆପ ଡାଉନଲୋଡ କରିବାକୁ ପରାମର୍ଶ ଦିଆଯାଉଛି ।


    ଟ୍ରେନ ଭିତରେ ଯାତ୍ରୀମାନଙ୍କୁ କୌଣସି କମ୍ବଳ , ଚଦର କିମ୍ବା ପରଦା ଯୋଗାଇ ଦିଆଯିବ ନାହିଁ । ଯାତ୍ରୀମାନେ ନିଜେ ଚଦର ନେଇ ଆସିବେ ବୋଲି ପରାମର୍ଶ ଦିଆଯାଇଛି । ଏହି ଉଦ୍ଦେଶ୍ୟ ଲାଗି ଏସି ବଗି ଭିତରେ ତାପମାତ୍ରାକୁ ନିୟନ୍ତ୍ରିତ କରି ରଖାଯିବ ।


    ପ୍ଲାଟଫର୍ମ ଭିତରେ କୌଣସି ଷ୍ଟଲ/ବୁଥ ଖୋଲିବ ନାହିଁ । ଟ୍ରେନ କଡ଼ରେ କେହି କିଛି ଜିନିଷ ବିକ୍ରି କରିପାରିବେ ନାହିଁ । ଯାତ୍ରୀମାନଙ୍କୁ ଅଯଥା ଯାତ୍ରା ନକରିବା ଲାଗି ପରାମର୍ଶ ଦିଆଯାଉଛି ।


    କେନ୍ଦ୍ର ଗୃହ ମନ୍ତ୍ରଣାଳୟର ଦିଶାନିର୍ଦ୍ଦେଶ ଅନୁଯାୟୀ , କେବଳ ସୁନିଶ୍ଚିତ ସଂରକ୍ଷିତ ଇ-ଟିକେଟ ଥିଲେ ଷ୍ଟେସନରେ ପହଁଚିବା ଲାଗି ଯାତ୍ରୀ ଓ ସେମାନଙ୍କୁ ନେଇ ଆସୁଥିବା ଗାଡ଼ିକୁ ଅନୁମତି ମିଳିବ ।


    Link of the Annexure:


    **********

    
    
    (Release ID: 1623112) Visitor Counter : 12
    
    
      Read this release in: Tamil , English , Urdu , Hindi , Marathi , Manipuri , Bengali , Punjabi , Telugu , Kannada , Malayalam