      PIB Headquarters

      କୁଟୀର ଶିଳ୍ପ ଉଦ୍ୟୋଗର ପୁନରୁଦ୍ଧାରରେ ସହାୟକ ହେବ ଆତ୍ମନିର୍ଭର ଭାରତ ଯୋଜନା
      • ଲକଡାଉନ ପାଇଁ ପ୍ରଭାବିତ ହୋଇଛି କୁଟୀର ଶିଳ୍ପ କ୍ଷେତ୍ର
      • ଉଦ୍ୟୋଗୀ, କାରିଗର ଓ ବ୍ୟବସାୟୀଙ୍କ ମନରେ ନୂତନ ଆଶା ସଂଚାର କଲା ଆର୍ଥିକ ପ୍ୟାକେଜ
      • ଯୋଜନା ପାଇଁ ପ୍ରଧାନମନ୍ତ୍ରୀ ଓ କେନ୍ଦ୍ର ସରକାରଙ୍କୁ ଧନ୍ୟବାଦ ଜଣାଇଲେ ଏହି କ୍ଷେତ୍ରର ଅଂଶୀଦାର
      Posted On: 21 MAY 2020 8:02PM by PIB Bhubaneshwar


    ଲକଡାଉନ କାରଣରୁ ପ୍ରଭାବିତ ହୋଇଥିବା କୁଟୀର ଶିଳ୍ପ କ୍ଷେତ୍ର ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ସରକାରଙ୍କ "ଆତ୍ମନିର୍ଭର ଭାରତ ' ଯୋଜନା ନୂଆ ଆଶା ସଂଚାର କରିଛି । କରୋନା ମୁକାବିଲା ଲାଗି ଦେଶବ୍ୟାପୀ ଜାରି ହୋଇଥିବା ଲକଡାଉନ ଫଳରେ କୁଟୀର ଶିଳ୍ପ କ୍ଷେତ୍ର ବିଶେଷ ଭାବେ ପ୍ରଭାବିତ ହୋଇଥିଲା । ବିଭିନ୍ନ ସାମଗ୍ରୀ ଉତ୍ପାଦନ ବନ୍ଦ ହେବା ସହିତ ଶିଳ୍ପୀମାନେ ହାତ ବାନ୍ଧି ବସି ରହିଥିଲେ । ଏହାଛଡ଼ା ସାମଗ୍ରୀର ବିକ୍ରି ମଧ୍ୟ ପ୍ରଭାବିତ ହୋଇଥିଲା । ଏହାଦ୍ୱାରା କୁଟୀର ଶିଳ୍ପ ଉଦ୍ୟୋଗ କ୍ଷତିଗ୍ରସ୍ତ ହେବା ସହିତ ଗ୍ରାମାଂଚଳର ଅର୍ଥନୀତି ମଧ୍ୟ ପ୍ରଭାବିତ ହୋଇଥିଲା । କୁଟୀର ଶିଳ୍ପ ସହିତ ଜଡ଼ିତ ଉଦ୍ୟୋଗୀ , କାରିଗର ଓ ବ୍ୟବସାୟୀମାନେ ଆର୍ଥିକ କ୍ଷତି ସହିଥିଲେ । ଏ ସମସ୍ତ ବିଷୟକୁ ଆତ୍ମନିର୍ଭର ଭାରତ ପ୍ୟାକେଜରେ ଦୃଷ୍ଟି ଦିଆଯାଇଛି । ଏମଏସଏମଇ କ୍ଷେତ୍ର ପାଇଁ କେନ୍ଦ୍ର ସରକାର ଘୋଷଣା କରିଥିବା 3 ଲକ୍ଷ କୋଟି ଟଙ୍କାର ସହାୟତା ଦ୍ୱାରା ଗ୍ରାମୀଣ ଅର୍ଥବ୍ୟବସ୍ଥାକୁ ସମୃଦ୍ଧ କରୁଥିବା କୁଟୀର ଶିଳ୍ପ କ୍ଷେତ୍ରରେ ମଧ୍ୟ ସୁଧାର ଆସିପାରିବ ବୋଲି ଆଶା କରାଯାଉଛି ।


    କେନ୍ଦ୍ର ସରକାରଙ୍କ ଏହି ସହାୟତା ପ୍ୟାକେଜ ଘୋଷିତ ହେବା ପରେ ରାଜ୍ୟର ବିଭିନ୍ନ ଅଂଚଳରେ ଥିବା କୁଟୀର ଶିଳ୍ପ ଉଦ୍ୟୋଗୀଙ୍କ ମନରେ ନୂଆ ଆଶା ସଂଚାର ହୋଇଛି । ସହାୟତା ଦ୍ୱାରା ଏହି ଉଦ୍ୟୋଗର ପୁନରୁଦ୍ଧାର ହୋଇପାରିବ ବୋଲି ସେମାନେ ପ୍ରତିକ୍ରିୟାରେ କହିଛନ୍ତି । ଉଦାହରଣ ସ୍ୱରୂପ ନବରଙ୍ଗପୁର ଜିଲ୍ଲାର ଲାଖ କୁଟୀର ଶିଳ୍ପ ଉଦ୍ୟୋଗୀମାନେ କେନ୍ଦ୍ର ସରକାରଙ୍କ ପ୍ୟାକେଜକୁ ନେଇ ବିଶେଷ ଉତ୍ସାହିତ ଅଛନ୍ତି । ଏଠାକାର ଲାଖ କାରୁକାର୍ଯ୍ୟର ବିଶ୍ୱସ୍ତରରେ ପ୍ରସିଦ୍ଧି ରହିଛି । ଉଭୟ ପାରମ୍ପରିକ ଏବଂ ଆଧୁନିକ ଶୈଳୀର ଲାଖ କାରୁକାର୍ଯ୍ୟରେ ନବରଙ୍ଗପୁର ଜିଲ୍ଲାର ଶିଳ୍ପୀମାନେ ଉକ୍ରୃଷ୍ଟତା ବଜାୟ ରଖିପାରିଛନ୍ତି । ଜିଲ୍ଲାର ଶିଳ୍ପୀମାନେ ଯୁଗ ସହିତ ତାଳ ଦେଇ କୌଳିକ ବୃତ୍ତିକୁ ବଜାୟ ରଖିବା ପାଇଁ ଚେଷ୍ଟା ଜାରି ରଖିଛନ୍ତି । ମାତ୍ର କରୋନା ମହାମାରୀ ସେମାନଙ୍କ ବେଉସାକୁ ପ୍ରଭାବିତ କରିଛି । ଏଭଳି ଘଡ଼ିସନ୍ଧି ମୁହୂର୍ତ୍ତରେ କୁଟୀର ଶିଳ୍ପ ପାଇଁ କେନ୍ଦ୍ର ସରକାରଙ୍କ ସହାୟତା ଏହି ମୃତପ୍ରାୟ ଉଦ୍ୟୋଗକୁ ପୁନଃ ଉଜ୍ଜିବୀତ କରିବାର ଆଶା ସୃଷ୍ଟି କରିଛି । ସେମାନ କେନ୍ଦ୍ର ସରକାରଙ୍କ ଆର୍ଥିକ ପ୍ୟାକେଜରୁ ଲାଭବାନ ହେବେ ବୋଲି କହିଛନ୍ତି । ଏହି ଆର୍ଥିକ ପ୍ୟାକେଜ ଦ୍ୱାରା କାରିଗର ଓ ଉଦ୍ୟୋଗୀମାନେ ସହାୟତା ପାଇପାରିଲେ ଲାଖ କାମ ପ୍ରତି ଅଧିକାଂଶ ଲୋକଙ୍କ ମଧ୍ୟରେ ଆଗ୍ରହ ପ୍ରକାଶ ପାଇବ ବୋଲି କହିଛନ୍ତି ନବରଙ୍ଗପୁର ଜିଲ୍ଲାର କୁଶଳୀ ଲାଖ ଶିଳ୍ପୀ ପ୍ରଭାତୀ ପାତ୍ର । ପ୍ରଭାତୀଙ୍କ ସମେତ ଜିଲ୍ଲାର ବହୁ କୁଟୀର ଶିଳ୍ପ କ୍ଷେତ୍ରର ଉଦ୍ୟୋଗୀ , କାରିଗର ଓ ବ୍ୟବସାୟୀ ଏହି ଆର୍ଥିକ ପ୍ୟାକେଜ ପାଇଁ ପ୍ରଧାନମନ୍ତ୍ରୀ ତଥା କେନ୍ଦ୍ର ସରକାରଙ୍କୁ ଧନ୍ୟବାଦ ଜଣାଇଛନ୍ତି ।


    ସୂଚନାଯୋଗ୍ୟ ଯେ କେନ୍ଦ୍ର ସରକାର କରୋନା ମହାମାରୀକୁ ପ୍ରତିହତ କରିବା ଲାଗି ଜାରି କରିଥିବା ଲକଡାଉନ କାରଣରୁ କ୍ଷତିଗ୍ରସ୍ତ ହୋଇଥିବା ଦେଶର ଅର୍ଥବ୍ୟବସ୍ଥାର ପୁନରୁଦ୍ଧାର ପାଇଁ ବିଭିନ୍ନ କ୍ଷେତ୍ର ଲାଗି 20 ଲକ୍ଷ କୋଟି ଟଙ୍କାର ଆର୍ଥିକ ପ୍ୟାକେଜ "ଆତ୍ମନିର୍ଭର ଭାରତ ' ଯୋଜନାର ଶୁଭାରମ୍ଭ କରିଛନ୍ତି । ନିକଟରେ ଏହି ଯୋଜନାକୁ କେନ୍ଦ୍ର କ୍ୟାବିନେଟର ଅନୁମୋଦନ ମଧ୍ୟ ମିଳିଛି । ଏ ଯୋଜନାରେ କୁଟୀର ଶିଳ୍ପ କ୍ଷେତ୍ର ସମେତ ସୂକ୍ଷ୍ମ , କ୍ଷୁଦ୍ର ଓ ମଧ୍ୟମ ଉଦ୍ୟୋଗ (ଏମଏସଏମଇ) ପାଇଁ 3 ଲକ୍ଷ କୋଟି ଟଙ୍କାର ସହାୟତା ରାଶି ଘୋଷଣା କରାଯାଇଛି ।


    **********

    
    
    (Release ID: 1625872) Visitor Counter : 18