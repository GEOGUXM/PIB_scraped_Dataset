      PIB Headquarters

      କରୋନା ମହାମାରୀ ସମୟରେ ଭୁବନେଶ୍ୱର ଏମ୍ସର ସ୍ୱାସ୍ଥ୍ୟସେବା କ୍ଷେତ୍ରରେ ଅବିରତ ଉଦ୍ୟମ
      • 20ଟି ଆଇସିୟୁ ସହିତ 182 ଶଯ୍ୟାବିଶିଷ୍ଟ ପୃଥକ ଆଇସିୟୁ ୱାର୍ଡ
      • ନୂଆ କୋଭିଡ-19 କେନ୍ଦ୍ର ପାଇଁ ଅନୁମତି ପ୍ରଦାନ ଦାୟିତ୍ୱ ନିର୍ବାହ
      • ନମୁନା ପରୀକ୍ଷା ପାଇଁ ଅନୁମତି ଓ ପ୍ରଶିକ୍ଷଣ ଦେଉଛି ଏମ୍ସ
      • ଆରଟି-ପିସିଆର ପଦ୍ଧତିରେ ଏବେସୁଦ୍ଧା 4267 ନମୁନା ପରୀକ୍ଷା
      • ଲକଡାଉନ ସମୟରେ 29,543 ରୋଗୀଙ୍କୁ ଜରୁରି ଚିକିତ୍ସା
      • 6ହଜାର ରୋଗୀଙ୍କୁ ଟେଲି ମେଡ଼ିସିନ ଜରିଆରେ ଚିକିତ୍ସା ପରାମର୍ଶ
      • ବୈଦେଶିକ ମନ୍ତ୍ରଣାଳୟ ସହଯୋଗରେ ବାଂଲାଦେଶ ଓ ନାମିବିୟାର ଡାକ୍ତର ଓ ସ୍ୱାସ୍ଥ୍ୟକର୍ମୀମାନଙ୍କୁ କୋଭିଡ-19 ମୁକାବିଲା ପାଇଁ ପ୍ରଶିକ୍ଷଣ
      • ମହାମାରୀ ମୁକାବିଲା ପାଇଁ ତିନି ଜିଲ୍ଲାକୁ ଡାକ୍ତରୀ ଦଳ ପ୍ରେରଣ
      Posted On: 18 MAY 2020 8:07PM by PIB Bhubaneshwar


    କୋଭିଡ-19 ମହାମାରୀ ସମୟରେ ଭୁବନେଶ୍ୱରସ୍ଥିତ ଅଖିଳ ଭାରତୀୟ ଆୟୁର୍ବିଜ୍ଞାନ ସଂସ୍ଥାନ (ଏମ୍ସ) ପକ୍ଷରୁ କେନ୍ଦ୍ର ଓ ରାଜ୍ୟ ସରକାରଙ୍କ ଗାଇଡଲାଇନକୁ ପାଳନ କରାଯାଇ କରୋନା ସଂକ୍ରମିତଙ୍କୁ ଚିକିତ୍ସା ସେବା ଯୋଗାଇ ଦିଆଯାଇଆସୁଛି । ଏହାବ୍ୟତୀତ ଅଣକୋଭିଡ ରୋଗୀଙ୍କ ଚିକିତ୍ସା ପାଇଁ ମଧ୍ୟ ଏହି ଜାତୀୟସ୍ତରର ପ୍ରତିଷ୍ଠାନ ପକ୍ଷରୁ ଟେଲି ମେଡ଼ିସିନ ସେବା , ଆପାତକାଳୀନ ଚିକିତ୍ସା ସେବା ଯୋଗାଇ ଦିଆଯାଇଛି ।


    ଏମ୍ସ ପକ୍ଷରୁ ମାର୍ଚ୍ଚ 17 ତାରିଖରେ କୋଭିଡ-19 ସ୍କ୍ରିନିଂ ବହିର୍ବିଭାଗ (ଓପିଡି) ଆରମ୍ଭ କରାଯାଇଥିଲା ଏବଂ ବର୍ତ୍ତମାନସୁଦ୍ଧା ଏଠାରେ 2052 ଜଣ ରୋଗୀଙ୍କର ସ୍ୱାସ୍ଥ୍ୟ ପରୀକ୍ଷା କରାଯାଇଛି । ଏଠାରେ 182ଟି ଶଯ୍ୟା ଏବଂ 20ଟି ଆଇସିୟୁ ସହିତ ଏକ ପୃଥକ କୋଭିଡ-19 ଚିକିତ୍ସା ବ୍ଲକ ସ୍ଥାପନ କରାଯାଇଛି । ବର୍ତ୍ତମାନସୁଦ୍ଧା ଗୁରୁତର ଶ୍ୱାସକ୍ରିୟାଜନିତ ସଂକ୍ରମଣ ଥିବା 310 ଜଣ ସନ୍ଦିଗ୍ଧ କୋଭିଡ ରୋଗୀ ଏଠାରେ ଭର୍ତି ହୋଇଛନ୍ତି , ଏମାନଙ୍କ ମଧ୍ୟରୁ 304 ଜଣଙ୍କର ନମୁନା ନେଗେଟିଭ ଆସିଛି । ଦୁଇ ଜଣ କରୋନା ସଂକ୍ରମିତ ଚିକିତ୍ସିତ ହେବା ପରେ ଆରୋଗ୍ୟ ଲାଭ କରି ଘରକୁ ଫେରିଛନ୍ତି । ତେବେ ପୂର୍ବରୁ ଏକାଧିକ ରୋଗରେ ପୀଡ଼ିତ ଥିବା ଜଣେ କୋଭିଡ ରୋଗୀଙ୍କର ପ୍ରାଣହାନି ଘଟିଛି । ବର୍ତ୍ତମାନ ଓଡ଼ିଶା ସରକାରଙ୍କ ସମର୍ପିତ କୋଭିଡ ଡାକ୍ତରଖାନାରେ କରୋନା ସଂକ୍ରମିତଙ୍କ ଚିକିତ୍ସା କରାଯାଉଛି । ରାଜ୍ୟରେ କରୋନା ରୋଗୀଙ୍କ ସଂଖ୍ୟା ଅଧିକ ହେଲେ ସେମାନଙ୍କର ଚିକିତ୍ସା ପାଇଁ ଏମ୍ସର କୋଭିଡ ବ୍ଲକ ସମ୍ପୂର୍ଣ୍ଣ ଭାବେ ପ୍ରସ୍ତୁତ ଥିବା ସେ କହିଥିଲେ । ଓଡ଼ିଶା ଓ ପଶ୍ଚିମବଙ୍ଗରେ ନୂଆ କୋଭିଡ-19 କେନ୍ଦ୍ର ଖୋଲିବା ପାଇଁ ଅନୁମତି ଦେବାର ଦାୟିତ୍ୱ ଭାରତ ସରକାରଙ୍କ ଅଧୀନ ଆଇସିଏମଆର ପକ୍ଷରୁ ଭୁବନେଶ୍ୱର ଏମ୍ସକୁ ଦିଆଯାଇଛି । ଆଇସିଏମଆରର ଗାଇଡଲାଇନ ଅନୁଯାୟୀ ବୁର୍ଲାସ୍ଥିତ ଭିମସାର , ଭୁବନେଶ୍ୱରର ସମ ହସ୍ପିଟାଲକୁ କୋଭିଡ ପରୀକ୍ଷା ପାଇଁ ଆବଶ୍ୟକ ପ୍ରଶିକ୍ଷଣ , ଅନୁମତି ଏବଂ ଅନ୍ୟାନ୍ୟ ପ୍ରକ୍ରିୟା ଆରମ୍ଭ କରିବାର ଅନୁମତି ପ୍ରଦାନ କରାଯାଇଛି । ଏହାଛଡ଼ା ରାଜ୍ୟର 4ଟି ସରକାରୀ ଓ ଗୋଟିଏ ଘରୋଇ ଡାକ୍ତରଖାନା , ବ୍ରହ୍ମପୁରସ୍ଥିତ ଆଇଜର ଏବଂ କଟକ ଏଡିଆରଆଇକୁ କୋଭିଡ ପରୀକ୍ଷା ପାଇଁ ଅନୁମତି ଦେବାର ପ୍ରକ୍ରିୟା ଶେଷ ପର୍ଯ୍ୟାୟରେ ପହଁଚିଛି । ଏମ୍ସ ଭୁବନେଶ୍ୱର ପକ୍ଷରୁ ପଶ୍ଚିମବଙ୍ଗର ଗୋଟିଏ ଘରୋଇ ମେଡ଼ିକାଲ କଲେଜକୁ କୋଭିଡ-19 ପରୀକ୍ଷା ପାଇଁ ଅନୁମତି ଦିଆଯାଇଥିବା ବେଳେ ଅନ୍ୟ 8ଟି ମେଡ଼ିକାଲ କଲେଜକୁ ଅନୁମତି ଦେବାର ପ୍ରକ୍ରିୟା ଜାରି ରହିଛି । ଓଡ଼ିଶାର 5ଟି ମେଡ଼ିକାଲ କଲେଜର ଡାକ୍ତର ଓ ଟେକ୍ନିସିଆନମାନଙ୍କୁ କୋଭିଡ-19 ପରୀକ୍ଷା ପାଇଁ ଏମ୍ସ ପକ୍ଷରୁ ଆବଶ୍ୟକ ତାଲିମ ଦିଆଯାଇଛି । ଡାକ୍ତର ଓ ସ୍ୱାସ୍ଥ୍ୟକର୍ମୀଙ୍କୁ ମିଶାଇ 27 ଜଣ ତାଲିମ ନେଇଛନ୍ତି । ଆରଟି-ପିସିଆର ପଦ୍ଧତିରେ ଭୁବନେଶ୍ୱର ଏମ୍ସରେ 4267 ନମୁନା ପରୀକ୍ଷା କରାଯାଇସାରିଲାଣି । ଏଥିମଧ୍ୟରୁ 17ଟି ପଜିଟିଭ ବାହାରିଛି । ଆଇସିଏମଆର ନିୟମ ଅନୁଯାୟୀ , ପ୍ରଫେସର ବୈଜୟନ୍ତୀମାଳା ମିଶ୍ରଙ୍କ ନେତୃତ୍ୱରେ ମାଇକ୍ରୋବାୟୋଲୋଜି ବିଭାଗ ପକ୍ଷରୁ ନମୁନା ପରୀକ୍ଷା ଓ ପ୍ରଶିକ୍ଷଣ ସୁବିଧା ଯୋଗାଇ ଦିଆଯାଉଛି ।


    ଭାରତ ସରକାରଙ୍କ ମାର୍ଗଦର୍ଶିକା ଅନୁଯାୟୀ 25 ମାର୍ଚ୍ଚ ପରଠାରୁ ସମସ୍ତ ସାଧାରଣ ଓପିଡି ଓ ଇଚ୍ଛାଧୀନ ଅସ୍ତ୍ରୋପଚାର ସେବାକୁ ବନ୍ଦ ରଖାଯାଇଛି । ତେବେ ଜରୁରିକାଳୀନ ଓପିଡି ଓ ଅସ୍ତ୍ରୋପଚାର ସେବା ଚାଲୁ ରହିଛି । ବର୍ତ୍ତମାନ ଭାରତ ସରକାରଙ୍କ ନିର୍ଦ୍ଦେଶକ୍ରମେ ମେ 4 ତାରିଖ ଠାରୁ ଓପିଡି ସେବା ଆରମ୍ଭ କରାଯାଇଛି । ଲକଡାଉନ ଅବଧି ମାର୍ଚ୍ଚ 25 ତାରିଖରୁ ମେ 3 ତାରିଖ ମଧ୍ୟରେ 22 , 231 ଜରୁରି ଓପିଡି ସେବା , 3319 ଆପାତକାଳୀନ ସେବା , 836 ଜରୁରିକାଳୀନ ଗୁରୁତର ଅସ୍ତ୍ରୋପଚାର , 2071 ଜରୁରି ଆଇପିଡି ଆଡମିଶନ , 1832 କୋଭିଡ-19 ସ୍କ୍ରିନିଂ କ୍ଲିନିକ ସେବା ଯୋଗାଇ ଦିଆଯାଇଛି । ଏହାପରେ ମେ 4 ତାରିଖ ଠାରୁ ଆଜି ପର୍ଯ୍ୟନ୍ତ ସମସ୍ତ ପ୍ରକାରର ସେବା ଆରମ୍ଭ ହୋଇଯାଇଛି । ମେ 15 ସୁଦ୍ଧା ଏମ୍ସ ପକ୍ଷରୁ 29 , 543 ଜଣ ରୋଗୀଙ୍କୁ ଚିକିତ୍ସା ଯୋଗାଇ ଦିଆଯାଇଛି ।


    ଏହାଛଡ଼ା 11ଟି ବିଶେଷଜ୍ଞ ଚିକିତ୍ସା ସେବା ବିଭାଗ ଯଥା ଭେଷଜ , ଶଲ୍ୟ ଚିକିତ୍ସା , ସ୍ତ୍ରୀ ଓ ପ୍ରସୂତୀ , ଶିଶୁରୋଗ , ଅସ୍ଥିଶଲ୍ୟ , ଶ୍ୱାସରୋଗ , ମୂତ୍ରରୋଗ ଚିକିତ୍ସା , ୟୁରୋଲୋଜି , ମାନସିକ ରୋଗ , ହୃଦରୋଗ , କର୍ଣ୍ଣ ନାସା ଓ ଗଳା ଏବଂ ଚର୍ମରୋଗ ଆଦିରେ ଟେଲି ମେଡ଼ିସିନ ସେବା ଯୋଗାଇ ଦିଆଯାଇଛି । ସୋମବାରରୁ ଶନିବାର (ଛୁଟିଦିନକୁ ଛାଡ଼ି) ସକାଳ 9ଟା ଠାରୁ ଦିନ 1ଟା ମଧ୍ୟରେ ହ୍ୱାଟ୍ସଆପ ଭଏସ ଓ ଭିଡିଓ କଲ ମାଧ୍ୟମରେ ରୋଗୀମାନେ ଡାକ୍ତରୀ ପରାମର୍ଶ ପାଇପାରୁଛନ୍ତି । 15 ତାରିଖ ସୁଦ୍ଧା 6 ହଜାରରୁ ଊର୍ଦ୍ଧ୍ଵ ରୋଗୀ ଏହି ସୁବିଧାର ଲାଭ ନେଇସାରିଛନ୍ତି ।


    ଭାରତ ସରକାରଙ୍କ ବୈଦେଶିକ ମନ୍ତ୍ରଣାଳୟର ଆଇଟିଇସି କାର୍ଯ୍ୟକ୍ରମ ଅଧୀନରେ ଏମ୍ସ ଭୁବନେଶ୍ୱର ପକ୍ଷରୁ ବାଂଲାଦେଶ ଓ ନାମିବିୟାର ଡାକ୍ତର ଓ ସ୍ୱାସ୍ଥ୍ୟକର୍ମୀମାନଙ୍କୁ କୋଭିଡ-19 ମୁକାବିଲା ପାଇଁ ପ୍ରଶିକ୍ଷଣ ଦିଆଯାଇଛି । ଏହାଛଡ଼ା ଭାରତ ସରକାରଙ୍କ ନିର୍ଦ୍ଦେଶକ୍ରମେ ତଥା ରାଜ୍ୟ ସରକାରଙ୍କ ସହିତ ପରାମର୍ଶ କରି ବାଲେଶ୍ୱର , ଭଦ୍ରକ ଓ ବଲାଙ୍ଗିରକୁ ଏକ ବିଶେଷଜ୍ଞ ଡାକ୍ତରୀ ଦଳ ପଠାଯାଇଛି । ଏହି ଦଳ ସେଠାରେ ମହାମାରୀ ମୁକାବିଲା ଆବଶ୍ୟକତା ପୂରଣ କରିବ । ଭୁବନେଶ୍ୱର ଏମ୍ସ ପକ୍ଷରୁ ନିଜସ୍ୱ ଉଦ୍ୟମରେ ମୁହଁ ସୁରକ୍ଷା କବଚ ଓ ହ୍ୟାଣ୍ଡ ରବର ପ୍ରସ୍ତୁତ କରାଯାଇଛି । ଏହାଛଡ଼ା ଆଇଏମଏମଟି ସହଯୋଗରେ ଏମ୍ସ ଭୁବନେଶ୍ୱର ପକ୍ଷରୁ ସେନ୍ସର ଆଧାରିତ ହ୍ୟାଣ୍ଡ ସାନିଟାଇଜର , ଇଂଟ୍ୟୁବେସନ ହୁଡ ଏବଂ ପେଡାଲ ଟାଇପ ହାତଧୁଆ କିଓସ୍କ ବ୍ୟବସ୍ଥା କରାଯାଇଛି । ଏମ୍ସ ପକ୍ଷରୁ ସଚେତନତା ପୋଷ୍ଟର ଓ ଭିଡିଓ ପ୍ରସ୍ତୁତ କରାଯାଇ କୋଭିଡ-19 ସଂକ୍ରାନ୍ତରେ ସଚେତନତା ସୃଷ୍ଟି କରାଯାଇଛି । ଏମ୍ସର ଡାକ୍ତରମାନେ ବିଭିନ୍ନ ଟିଭି କାର୍ଯ୍ୟକ୍ରମରେ ଯୋଗ ଦେଇ କୋଭିଡ-19 ମୁକାବିଲା ସମ୍ପର୍କରେ ସେମାନଙ୍କର ମତ ରଖିଛନ୍ତି । ଏହାଛଡ଼ା ସ୍ୱେଚ୍ଛାକୃତ ରକ୍ତଦାନ ଶିବିର ଆୟୋଜନ କରାଯିବା ସହିତ ବିଭିନ୍ନ ସ୍ୱେଚ୍ଛାସେବୀ ଅନୁଷ୍ଠାନ ସହିତ ମିଶି ରୋଗୀଙ୍କୁ ଫଳ ବଂଟନ କାର୍ଯ୍ୟକ୍ରମ ମଧ୍ୟ କରାଯାଇଛି ।

    
    
    (Release ID: 1624941) Visitor Counter : 5