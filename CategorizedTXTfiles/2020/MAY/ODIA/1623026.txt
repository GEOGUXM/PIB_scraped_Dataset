      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ରାଜ୍ୟ ନୋଡ଼ାଲ ଅଧିକାରୀମାନଙ୍କ ସହ ସ୍ୱରାଷ୍ଟ୍ର ମନ୍ତ୍ରଣାଳୟ ଓ ରେଳବାଇ କର୍ତ୍ତୃପକ୍ଷଙ୍କ ଭିଡ଼ିଓ କନଫରେନ୍ସିଂ ଯୋଗେ ଆଲୋଚନା
      • “ଶ୍ରମିକ ସ୍ୱତନ୍ତ୍ର” ଟ୍ରେନ ଚଳାଚଳ ସଂପର୍କରେ କଲେ ସମୀକ୍ଷା
      • ଫସି ରହିଥିବା ପ୍ରବାସୀ ଶ୍ରମିକ ମାନଙ୍କୁ ନିଜ ରାଜ୍ୟକୁ ଯଥା ଶୀଘ୍ର ଫେରାଇ ଆଣିବା ଲାଗି ବ୍ୟବସ୍ଥା କରାଯିବ
      • 450ରୁ ଅଧିକ ଟ୍ରେନ ଯୋଗେ ପ୍ରବାସୀ ଶ୍ରମିକଙ୍କୁ ସେମାନଙ୍କ ରାଜ୍ୟରେ ପହଞ୍ଚାଯାଉଛି
      • ପ୍ରବାସୀ ଶ୍ରମିକଙ୍କ ଘର ବାହୁଡ଼ା ଲାଗି ପ୍ରତିଦିନ 100ରୁ ଅଧିକ ଟ୍ରେନ ଚଳାଚଳ କରିବ
      Posted On: 11 MAY 2020 2:00PM by PIB Bhubaneshwar


    ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରର ନୋଡ଼ାଲ ଅଧିକାରୀ ମାନଙ୍କ ସହ ଆଜି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ରେଳବାଇ ମନ୍ତ୍ରଣାଳୟର ଅଧିକାରୀମାନେ ଭିଡ଼ିଓ କନଫରେନ୍ସିଂ ମାଧ୍ୟମରେ ଆଲୋଚନା କରିଛନ୍ତି । ଶ୍ରମିକ ସ୍ୱତନ୍ତ୍ର ଟ୍ରେନ ଯୋଗେ ବାହାର ରାଜ୍ୟରେ ମାସ ମାସ ଧରି ଫସି ରହିଥିବା ପ୍ରବାସୀ ଶ୍ରମିକମାନଙ୍କୁ କିଭଳି ଫେରାଇ ଅଣାଯାଉଛି ଏବଂ ତାହା ଆଗକୁ କିଭଳି ଜାରି ରହିବ ସେ ସଂପର୍କରେ ଏହି ଅଧିକାରୀମାନେ ବିସ୍ତୃତ ସମୀକ୍ଷା କରିଥିଲେ । କୋଭିଡ଼ - 19 ମହାମାରୀ ଜନିତ ପରିସ୍ଥିତି ଏବଂ ଲକଡାଉନ ଯୋଗୁ ଏଭଳି ସ୍ଥିତି ଉତ୍ପନ୍ନ ହୋଇଥିଲା ।


    ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରମାନଙ୍କ ପକ୍ଷରୁ ସନ୍ତୋଷବ୍ୟକ୍ତ କରାଯାଇଛି ଯେ 450ଟି ଶ୍ରମିକ ସ୍ୱତନ୍ତ୍ର ଟ୍ରେନ ଯୋଗେ ବେଶ ସଫଳତାର ସହ ବାହାର ରାଜ୍ୟରେ ଅଟକି ରହିଥିବା ପ୍ରବାସୀ ଶ୍ରମିକମାନଙ୍କୁ ନିଜ ନିଜ ରାଜ୍ୟରେ ପହଞ୍ଚାଯାଇଛି । ଏପର୍ଯ୍ୟନ୍ତ ଲକ୍ଷାଧିକ ଶ୍ରମିକଙ୍କୁ ନିଜ ରାଜ୍ୟକୁ ଅଣାଯାଇସାରିଛି ।


    ଆଜିର ସମୀକ୍ଷା ବୈଠକରେ କେନ୍ଦ୍ର ସରକାରଙ୍କ ଦୁଇ ମନ୍ତ୍ରଣାଳୟ ତଥା ରାଜ୍ୟ ଓ କେନ୍ଦ୍ର ଶାସିତ କ୍ଷେତ୍ରର ନୋଡାଲ ଅଧିକାରୀମାନେ ଅନେକ ପ୍ରସଙ୍ଗରେ ଆଲୋଚନା କରିଛନ୍ତି । ଉତ୍ପନ୍ନ ସମସ୍ୟାର କିଭଳି ସମାଧାନ କରାଯାଇ ପାରିବ ସେ ସଂପର୍କରେ ମଧ୍ୟ ଏଥିରେ ଆଲୋଚନା କରାଯାଇଥିଲା । ସେମାନଙ୍କୁ ନିଜ ରାଜ୍ୟକୁ ଫେରାଇ ଅଣାଯିବା ସକାଶେ ପର୍ଯ୍ୟାପ୍ତ ସଂଖ୍ୟକ ଟ୍ରେନର ବ୍ୟବସ୍ଥା କରାଯାଉଛି ବୋଲି ପ୍ରବାସୀ ଶ୍ରମିକମାନଙ୍କ ମନରେ ବିଶ୍ୱାସ ସୃଷ୍ଟି କରାଯିବା ଉପରେ ଗୁରୁତ୍ୱାରୋପ କରାଯାଇଥିଲା । ଆଗ୍ରହୀ ଶ୍ରମିକମାନଙ୍କୁ ତୁରନ୍ତ ଫେରାଇ ନେବାଲାଗି ପ୍ରତିଦିନ ଶତାଧିକ ଟ୍ରେନର ବ୍ୟବସ୍ଥା କରାଯାଉଛି ବୋଲି ରେଳବାଇ ପକ୍ଷରୁ ସୂଚନା ଦିଆଯାଇଛି ।


    ***************


    

    
    (Release ID: 1623026) Visitor Counter : 8
    
    
      Read this release in: Bengali , English , Urdu , Marathi , Hindi , Manipuri , Assamese , Punjabi , Gujarati , Tamil , Telugu , Kannada , Malayalam