      ଉତ୍ତର-ପୂର୍ବାଞ୍ଚଳ ବିକାଶ ମନ୍ତ୍ରଣାଳୟ

      କୋଭିଡ-19 ପରବର୍ତ୍ତୀ ସ୍ଥିତିରେ ବିଶାଳ ବାଉଁଶ ସମ୍ବଳ ଉପଯୋଗ କରି ଅର୍ଥବ୍ୟବସ୍ଥାରେ ସୁଧାର ଆଣିବାର ସୁଯୋଗ ଭାରତ ନିକଟରେ ରହିଛି : ଡ ଜିତେନ୍ଦ୍ର ସିଂ
      Posted On: 03 MAY 2020 5:07PM by PIB Bhubaneshwar


    କୋଭିଡ-19 ପରବର୍ତ୍ତୀ ସ୍ଥିତିରେ ଭାରତର ଅର୍ଥବ୍ୟବସ୍ଥା ପାଇଁ ବାଉଁଶ ଉତ୍ପାଦନ କ୍ଷେତ୍ର ଅତ୍ୟନ୍ତ ଗୁରୁତ୍ବପୂର୍ଣ୍ଣ । ଏହି ବାଉଁଶ ସମ୍ବଳର ସହାୟତାରେ ଏକ ଆର୍ଥିକ ମହାଶକ୍ତି ଭାବେ ମୁଣ୍ଡ ଟେକିବା ଲାଗି ଭାରତ ପାଇଁ ସୁଯୋଗ ସୃଷ୍ଟି ହେବ । ଏହା କହିଛନ୍ତି କେନ୍ଦ୍ର ଉତ୍ତର ପୂର୍ବାଞ୍ଚଳ ବିକାଶ, ପ୍ରଧାନମନ୍ତ୍ରୀ କାର୍ଯ୍ୟାଳୟ, କାର୍ମିକ, ସାଧାରଣ ଅଭିଯୋଗ, ପେନସନ, ପରମାଣୁ ଶକ୍ତି ଓ ମହାକାଶ ରାଷ୍ଟ୍ରମନ୍ତ୍ରୀ ଡ. ଜିତେନ୍ଦ୍ର ସିଂ ।


    ଭିଡିଓ କନଫରେନ୍ସ ଜରିଆରେ ବାଉଁଶ କନକ୍ଲେଭରେ ଉଦବୋଧନ ଦେଇ ଡ. ଜିତେନ୍ଦ୍ର ସିଂ କହିଥିଲେ ଯେ ଭାରତର 60 ପ୍ରତିଶତ ବାଉଁଶ ଭଣ୍ଡାର ଉତ୍ତରପୂର୍ବାଞ୍ଚଳରେ ରହିଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ଵାଧୀନ ସରକାର ଗତ 6 ବର୍ଷ ହେବ ଉତ୍ତର ପୂର୍ବାଞ୍ଚଳ କ୍ଷେତ୍ରକୁ ପ୍ରାଥମିକତା ଦେବା କାରଣରୁ ଏହି କ୍ଷେତ୍ର ବିଶେଷ ଲାଭପ୍ରଦ ହୋଇଛି । ସ୍ବାଧୀନତା ପରେ ପ୍ରଥମ ଥର ପାଇଁ ବାଉଁଶ କ୍ଷେତ୍ରକୁ ସର୍ବଶ୍ରେଷ୍ଠ ପ୍ରୋତ୍ସାହନ ଦିଆଯାଇଛି । ଏହି କନକ୍ଲେଭରେ ଉତ୍ତରପୂର୍ବାଞ୍ଚଳ କ୍ଷେତ୍ର ବିକାଶ ମନ୍ତ୍ରଣାଳୟ, କେନ୍ଦ୍ର କୃଷି ମନ୍ତ୍ରଣାଳୟର ପ୍ରତିନିଧିଙ୍କ ସମତେ ବିଭିନ୍ନ କ୍ଷେତ୍ରର ଅଂଶୀଦାରମାନେ ଅଂଗ୍ରହଣ କରିଥିଲେ । ଏହି ଅବସରରେ ଡ. ଜିତେନ୍ଦ୍ର ସିଂ କହିଥିଲେ ଯେ ଶହେ ବର୍ଷ ପୁରୁଣା ଭାରତୀୟ ବନ ଆଇନରେ ମୋଦୀ ସରକାର 2017ରେ ସଂଶୋଧନ ଆଣିଥିଲେ । ଏହାର ଫଳସ୍ଵରୂପ ବାଉଁଶ ଜରିଆରେ ଜୀବିକା ଅବସର ବଢ଼ାଇବା ଲାଗି ଘରୋଇ ଭାବେ ଉତ୍ପାଦିତ ବାଉଁଶକୁ ଏଥିରୁ ବାଦ ଦିଆଯାଇଛି । ସେ ଆହୁରି କହିଥିଲେ ଯେ ଗୃହ ମନ୍ତ୍ରଣାଳୟ ପକ୍ଷରୁ 16 ଏପ୍ରିଲରେ ଜାରି ହୋଇଥିବା ଲକଡାଉନ କଟକଣାରୁ ବାଉଁଶ ସମ୍ବନ୍ଧୀୟ ରୋପଣ, ପ୍ରକ୍ରିୟାକରଣ ଭଳି ଗତିବିଧିକୁ ମଧ୍ୟ ଅନୁମତି ଦିଆଯାଇଥିଲା ।


    ଡ. ଜିତେନ୍ଦ୍ର ସିଂ କହିଥିଲେ ଯେ ନିକଟ ଭବିଷ୍ୟତରେ ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ ମନ୍ତ୍ରଣାଳୟ ବାଉଁଶ ଉତ୍ପାଦନ ଏବଂ କାରବାରକୁ ପ୍ରୋତ୍ସାହନ ଦେବା ଲାଗି ସମୟବଦ୍ଧ ଯୋଜନା ପ୍ରସ୍ତୁତ କରିବା ଲାଗି ପ୍ରୟାସ କରିବ । ଏହି କ୍ଷେତ୍ରରେ ସରକାରୀ-ଘରୋଇ ଭାଗିଦାରୀ ଆରମ୍ଭ କରିବା ବିଷୟରେ ମଧ୍ୟ କାର୍ଯ୍ୟ କରାଯାଉଛି । ବାଉଁଶରୁ ଜୈବ ଡିଜେଲ, ସବୁଜ ଇନ୍ଧନ, ଫର୍ଣ୍ଣିଚର କାଠ ଓ ପ୍ଲାଏଉଡ ଭଳି ଉତ୍ପାଦ ପ୍ରସ୍ତୁତ କରାଯିବ, ଯାହାକି ଅର୍ଥବ୍ୟବସ୍ଥାର ସମ୍ପୂର୍ଣ୍ଣ ଚିତ୍ରକୁ ବଦଳାଇ ଦେବ ଏବଂ ଏହି କ୍ଷେତ୍ରରେ ବ୍ୟାପକ ନିଯୁକ୍ତି ସୁଯୋଗ ସୃଷ୍ଟି କରିବ ।


    **************

    
    
    (Release ID: 1620781) Visitor Counter : 15
    
    
      Read this release in: Punjabi , English , Urdu , Hindi , Assamese , Bengali , Manipuri , Tamil , Telugu , Kannada