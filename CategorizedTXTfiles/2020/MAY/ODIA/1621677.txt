      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଏବଂ ପର୍ତ୍ତୁଗାଲ ପ୍ରଧାନମନ୍ତ୍ରୀ ଆଣ୍ଟୋନିଓ କୋଷ୍ଟାଙ୍କ ମଧ୍ୟରେ ଟେଲିଫୋନ ବାର୍ତ୍ତାଳାପ
      Posted On: 05 MAY 2020 7:02PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ପର୍ତ୍ତୁଗାଲ ପ୍ରଧାନମନ୍ତ୍ରୀ ମହାମହିମ ଆଣ୍ଟୋନିଓ କୋଷ୍ଟାଙ୍କ ସହ ଟେଲିଫୋନ ବାର୍ତ୍ତାଳାପ କରିଛନ୍ତି ।


    ଫେବୃଆରୀରେ ପର୍ତ୍ତୁଗାଲ ରାଷ୍ଟ୍ରପତି ମହାମହିମ ମାର୍ସେଲୋ ରେବେଲୋ ଡେ ସୌସାଙ୍କ ଭାରତ ଗସ୍ତକୁ ପ୍ରଧାନମନ୍ତ୍ରୀ ସ୍ମରଣ କରିଥିଲେ ।


    କୋଭିଡ- 19 ମହାମାରୀର ସ୍ଥିତି ଏବଂ ଏହାଦ୍ଵାରା ପ୍ରଭାବିତ ହୋଇଥିବା ସ୍ୱାସ୍ଥ୍ୟ ଓ ଅର୍ଥନୈତିକ କ୍ଷେତ୍ରକୁ ନିୟନ୍ତ୍ରଣ କରିବା ପାଇଁ ଉଭୟ ଦେଶ ଗ୍ରହଣ କରୁଥିବା ପଦକ୍ଷେପ ଉପରେ ଦୁଇ ନେତା ଆଲୋଚନା କରିଥିଲେ । ପ୍ରଧାନମନ୍ତ୍ରୀ କୋଷ୍ଟା ଏହି ସଙ୍କଟକୁ ପ୍ରଭାବଶାଳୀ ଢଙ୍ଗରେ ପରିଚାଳନା କରିଥିବାରୁ ପ୍ରଧାନମନ୍ତ୍ରୀ ମୋଦୀ ତାଙ୍କୁ ପ୍ରଶଂସା କରିଥିଲେ ।


    ଭୂତାଣୁ ସଂକ୍ରମଣକୁ ରୋକିବାରେ ସରକାରଙ୍କ ପକ୍ଷରୁ ନିଆଯାଇଥିବା ସକ୍ରିୟ ପଦକ୍ଷେପ ସହାୟକ ହୋଇଛି ବୋଲି ଦୁଇ ନେତା ସୂଚିତ କରିଥିଲେ । ପରିସ୍ଥିତିର ମୁକାବିଲା ପାଇଁ ସେମାନେ ପରସ୍ପରକୁ ସମସ୍ତ ସମ୍ଭାବ୍ୟ ସହାୟତା ପ୍ରଦାନ କରିବା ଏବଂ ଗବେଷଣା ଓ ନବୋନ୍ମେଷ କ୍ଷେତ୍ରରେ ସହଯୋଗ ବୃଦ୍ଧି କରିବାକୁ ସହମତ ହୋଇଥିଲେ ।


    ପର୍ତ୍ତୁଗାଲକୁ ଭାରତୀୟ ଯାତ୍ରୀଙ୍କ ଭିସା ବୈଧତା ବୃଦ୍ଧି କରିଥିବାରୁ ପ୍ରଧାନମନ୍ତ୍ରୀ ମୋଦୀ ପ୍ରଧାନମନ୍ତ୍ରୀ କୋଷ୍ଟାଙ୍କୁ ଧନ୍ୟବାଦ ଜଣାଇଥିଲେ । ଭାରତରେ ପର୍ତ୍ତୁଗୀଜ ନାଗରିକଙ୍କୁ ଭାରତୀୟ କର୍ତ୍ତୃପକ୍ଷଙ୍କ ଦ୍ଵାରା ଯୋଗାଇ ଦିଆଯାଇଥିବା ସମସ୍ତ ପ୍ରକାରର ସୁବିଧା ପାଇଁ ପ୍ରଧାନମନ୍ତ୍ରୀ କୋଷ୍ଟା କୃତଜ୍ଞତା ଜଣାଇଥିଲେ ।


    ସଙ୍କଟର ମୁକାବିଲା ଲାଗି ଉଭୟ ଦେଶ ଯୋଗାଯୋଗରେ ରହିବା ଓ ପରସ୍ପର ସହ ପରାମର୍ଶ କରିବାକୁ ସହମତ ହୋଇଥିଲେ ।


    **********

    
    
    (Release ID: 1621677) Visitor Counter : 12
    
    
      Read this release in: English , Marathi , Hindi , Bengali , Manipuri , Punjabi , Gujarati , Tamil , Telugu , Kannada , Malayalam