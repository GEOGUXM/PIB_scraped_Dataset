      ଅର୍ଥ ମନ୍ତ୍ରଣାଳୟ

      ଭାରତର ଦରିଦ୍ରତମ ଲୋକଙ୍କୁ କୋଭିଡ-19ରୁ ସୁରକ୍ଷା ଦେବା ନିମନ୍ତେ ବିଶ୍ୱ ବ୍ୟାଙ୍କର 1 ବିଲିୟନ ଡଲାର ସହାୟତା
      Posted On: 15 MAY 2020 7:52PM by PIB Bhubaneshwar


    ଭାରତ ସରକାର ଏବଂ ବିଶ୍ୱ ବ୍ୟାଙ୍କ ଆଜି ଏକ ରାଜିନାମା ସ୍ୱାକ୍ଷରିତ କରିଛନ୍ତି । କୋଭିଡ-19 ବିରୋଧରେ ସାମାଜିକ ସୁରକ୍ଷା କାର୍ଯ୍ୟାନୁଷ୍ଠାନ କାର୍ଯ୍ୟକ୍ରମ ସକାଶେ ଭାରତର ପ୍ରୟାସକୁ ତ୍ୱରାନ୍ୱିତ କରିବା ନିମନ୍ତେ ବିଶ୍ୱ ବ୍ୟାଙ୍କ୍ 1 ବିଲିୟନ ଡଲାରର ପ୍ରସ୍ତାବିତ ସହାୟତା ଯୋଗାଇଦେବ । ତେବେ ଆଜିର ରାଜିନାମା 750 ନିୟୁତ ଡଲାର ଯୋଗାଣ ପାଇଁ ସ୍ୱାକ୍ଷରିତ ହୋଇଛି । ଭାରତ ଏହି ଅର୍ଥକୁ କୋଭିଡ-19 ବୈଶ୍ୱିକ ମହାମାରୀର ପ୍ରଭାବ ଯୋଗୁ ଆକ୍ରାନ୍ତ ହୋଇଥିବା ଦେଶର ଗରିବ ତଥା ଦୁର୍ବଳ ଶ୍ରେଣୀର ଲୋକମାନଙ୍କୁ ସାମାଜିକ ସହାୟତା ବାବଦରେ ବ୍ୟୟ କରିବ ।


    କୋଭିଡ-19 ବିରୋଧରେ ସଂଗ୍ରାମ କରିବା ନିମନ୍ତେ ବିଶ୍ୱ ବ୍ୟାଙ୍କ ଭାରତକୁ ଯେଉଁ ମୋଟ 2 ବିଲିୟନ ଡ଼ଲାର ଯୋଗାଇ ଦେବ ବୋଲି ପ୍ରତିଶ୍ରୁତି ଦେଇଥିଲା ଏହି ରାଶି ତାହାର ଅଂଶବିଶେଷ ।


    ଏହି ନୂତନ ସହାୟତା ରାଶି ଦୁଇଟି ପର୍ଯ୍ୟାୟରେ ଯୋଗାଇ ଦିଆଯିବ- 2020 ଆର୍ଥିକ ବର୍ଷ ପାଇଁ ତତ୍କାଳ 750 ନିୟୁତ ଡଲାର ଯୋଗାଣ ଏବଂ 2020 ଆର୍ଥିକ ବର୍ଷରେ ଦ୍ୱିତୀୟ କିସ୍ତି ବାବଦକୁ ଅବଶିଷ୍ଟ 250 ନିୟୁତ ଡଲାର ପ୍ରଦାନ ।


    ଭାରତ ସରକାରଙ୍କ ପକ୍ଷରୁ ଅର୍ଥ ମନ୍ତ୍ରଣାଳୟର ଆର୍ଥିକ ବ୍ୟାପାର ବିଭାଗର ଅତିରିକ୍ତ ସଚିବ ଶ୍ରୀ ସମୀର କୁମାର ଖାରେ ଏବଂ ବିଶ୍ୱ ବ୍ୟାଙ୍କ ପକ୍ଷରୁ ଭାରତର କଣ୍ଟ୍ରି ଡାଇରେକ୍ଟର ଶ୍ରୀ ଜୁନେଦ ଅହମ୍ମଦ ଆଜିର ରାଜିନାମାରେ ସ୍ୱାକ୍ଷର କରିଥିଲେ ।


    ଏହି ଅବସରରେ ନିଜର ମତ ରଖି ଶ୍ରୀ ଖାରେ କହିଲେ ଯେ ଆପଦାଗ୍ରସ୍ତ ପରିବାରଙ୍କୁ ବର୍ତ୍ତମାନ ତଥା ଭବିଷ୍ୟତର ବିପତ୍ତିରୁ ରକ୍ଷା କରିବା ନିମନ୍ତେ ଏକ ସୁଦୃଢ଼ ତଥା ସରଳ ସାମାଜିକ ସୁରକ୍ଷା ବ୍ୟବସ୍ଥା ଅତି ଜରୁରି । ଏହି କାର୍ଯ୍ୟକ୍ରମର ପ୍ରଭାବ ବୃଦ୍ଧି ପାଇବ ଏବଂ ଭାରତର ସାମାଜିକ ସୁରକ୍ଷା ବ୍ୟବସ୍ଥାରେ ଏହା ଆପଦାଗ୍ରସ୍ତ ଗୋଷ୍ଠୀଙ୍କୁ ସିଧାସଳଖ ସାମାଜିକ ସୁବିଧା ସୁଯୋଗ ପାଇବାରେ ବିଶେଷ ଭାବେ ସହାୟକ ହେବ । ସାରା ଦେଶର ଦୁର୍ବଳ ଶ୍ରେଣୀର ଲୋକ ଏହାଦ୍ୱାର ଉପକୃତ ହୋଇପାରିବେ ।


    କାର୍ଯ୍ୟକ୍ରମର ପ୍ରଥମ ପର୍ଯ୍ୟାୟ ‘ ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ’ ( ପିଏମଜିକେୱାଇ) ମାଧ୍ୟମରେ ଦେଶବ୍ୟାପୀ ପ୍ରବର୍ତ୍ତିତ ହେବ । ଏହାଦ୍ୱାରା ତୁରନ୍ତ ହିତଧାରକମାନଙ୍କୁ ନଗଦ ରାଶି ହସ୍ତାନ୍ତର କରାଯିବ ଏବଂ ଖାଦ୍ୟ ସୁବିଧା ମିଳିପାରିବ । ପୂର୍ବରୁ କାର୍ଯ୍ୟକାରୀ ହେଉଥିବା ଜାତୀୟ ପ୍ଲାଟଫର୍ମ ଏବଂ କାର୍ଯ୍ୟକ୍ରମ ଯଥା ସାଧାରଣ ବଣ୍ଟନ ବ୍ୟବସ୍ଥା ଏବଂ ପ୍ରତ୍ୟକ୍ଷ ସୁବିଧା ହସ୍ତାନ୍ତରଣ (ଡ଼ିବିଟି) ; ମାଧ୍ୟମରେ ରୂପାୟନ କରାଯିବ । କୋଭିଡ-19 ରିଲିଫ କାର୍ଯ୍ୟକ୍ରମରେ ସାମିଲ ମହତ୍ତ୍ୱପୂର୍ଣ୍ଣ କର୍ମଚାରୀମାନଙ୍କ ନିମନ୍ତେ ଏହା ଏକ ବ୍ୟାପକ ସାମାଜିକ ସୁରକ୍ଷା ବ୍ୟବସ୍ଥା ଯୋଗାଇବ । ଏହାତିରିକ୍ତ ଏହି କାର୍ଯ୍ୟକ୍ରମ ଆବଦାଗ୍ରସ୍ତ ଗୋଷ୍ଠୀ , ବିଶେଷ କରି ପ୍ରବାସୀ ଓ ଅସଂଗଠିତ କ୍ଷେତ୍ରରେ କାର୍ଯ୍ୟରତ ଶ୍ରମିକ , ଯେଉଁମାନେ ପିଏମଜିକେୱାଇ ଅଧୀନରେ ସାମିଲ ହୋଇନଥିବାର ଅଧିକତର ରିସ୍କ ରହିଛି ସେମାନଙ୍କୁ ସହାୟକ ହେବ । ଦ୍ୱୀତୀୟ ପର୍ଯ୍ୟାୟରେ , ଏହି କାର୍ଯ୍ୟକ୍ରମ ସାମାଜିକ ସୁରକ୍ଷା ପ୍ୟାକେଜକୁ ଅଧିକ ବ୍ୟାପକ କରିବ ଯଦ୍ୱାରା ରାଜ୍ୟ ସରକାର ଓ ସୀମିତ ସାମାଜିକ ସୁରକ୍ଷା ପ୍ରଦାନ ବ୍ୟବସ୍ଥା ମାଧ୍ୟମରେ ସ୍ଥାନୀୟ ଆବଶ୍ୟକତାକୁ ଆଧାର କରି ହିତଧାରକମାନଙ୍କୁ ଅତିରିକ୍ତ ରାଶି ଏବଂ ସାମଗ୍ରୀ ଯୋଗାଣ ଭଳି ସୁବିଧା ପ୍ରଦାନ କରିବ ।


    ସାମାଜିକ ସୁରକ୍ଷା ଏକ ଗୁରୁତ୍ୱପୂର୍ଣ୍ଣ ନିବେଶ , କାରଣ ଭାରତର ଜନସଂଖ୍ୟାର ଅର୍ଦ୍ଧେକ ଲୋକ ଦିନକୁ 3 ଡଲାର ଠାରୁ କମ ରୋଜଗାର କରନ୍ତି ଏବଂ ସେମାନେ ଅତି ଦୟନୀୟ ଭାବେ ଦାରିଦ୍ର୍ୟ ସୀମାରେଖା ପାଖାପାଖି ରହିଛନ୍ତି । ଭାରତର ମୋଟ କର୍ମଶକ୍ତିର 90 ପ୍ରତିଶତରୁ ଅଧିକ ଅସଂଗଠିତ କ୍ଷେତ୍ରରେ ହିଁ କାର୍ଯ୍ୟରତ , ଯେଉଁମାନଙ୍କର କୌଣସି ପ୍ରକାର ବିଶେଷ ସଞ୍ଚୟ ନାହିଁ କିମ୍ବା କାର୍ଯ୍ୟସ୍ଥଳୀ ଭିତ୍ତିକ ସାମାଜିକ ସୁରକ୍ଷା ସୁବିଧା ଯଥା ସବୈତନିକ ଅସୁସ୍ଥତା ଛୁଟି କିମ୍ବା ସାମାଜିକ ବୀମା ଭଳି ବ୍ୟବସ୍ଥା ନାହିଁ । 9 ନିୟୁତରୁ ଅଧିକ ପ୍ରବାସୀ ଯେଉଁମାନେ କି ରାଜ୍ୟ ସୀମାରେଖା ଡ଼େଇଁ ପ୍ରତି ବର୍ଷ ଅନ୍ୟତ୍ର କାର୍ଯ୍ୟ କରିବାକୁ ଯାଆନ୍ତି , ସେମାନେ ମଧ୍ୟ ଅଧିକ ବିପଦପୂଣ୍ଣ ସ୍ଥିତିରେ ଅଛନ୍ତି , କାରଣ ଭାରତରେ ସାମାଜିକ ସହାୟତା କାର୍ଯ୍ୟକ୍ରମ ମୁଖ୍ୟତଃ ରାଜ୍ୟ ଭିତରେ ଥିବା ଲୋକମାନଙ୍କୁ ହିଁ ପ୍ରଦାନ କରାଯାଇଥାଏ । ରାଜ୍ୟ ସୀମା ବାହାରେ ଥିବା ଲୋକମାନଙ୍କୁ ସେଭଳି ସୁବିଧା ପ୍ରାୟତଃ ମିଳିନଥାଏ । ସବୁଠାରୁ ଗୁରୁତ୍ୱପୂର୍ଣ୍ଣ କଥାଟି ହେଲା , ଭାରତର ସହର ଓ ନଗରଗୁଡ଼ିକର ଉନ୍ନତିକରଣକୁ ନିର୍ଦ୍ଦିଷ୍ଟ ଭାବେ ବିଶେଷ ସହାୟତାର ଆବଶ୍ୟକତା ରହିଛି । କାରଣ ଭାରତର ବିଶାଳ ସାମାଜିକ ସୁରକ୍ଷା କାର୍ଯ୍ୟକ୍ରମ କେବଳ ଗ୍ରାମାଞ୍ଚଳ ଭିତ୍ତିକ ।


    ଶ୍ରୀ ଜୁନେଦ ଅହମ୍ମଦ ତାଙ୍କର ବକ୍ତବ୍ୟରେ କହିଲେ ଯେ କୋଭିଡ଼-19 ଭଳି ବୈଶ୍ୱିକ ମହାମାରୀ ସାରା ବିଶ୍ୱକୁ ପ୍ରଭାବିତ କରିଛି ଏବଂ ଏଥିପାଇଁ ସବୁ ଦେଶର ସରକାରମାନେ ସାମାଜିକ ଦୂରତା ରକ୍ଷା ବ୍ୟବସ୍ଥା ଓ ଲକଡାଉନ କଟକଣା ଅଭୂତପୂର୍ବ ଭାବେ ଲାଗୁ କରିଛନ୍ତି । ଏଭଳି କାର୍ଯ୍ୟାନୁଷ୍ଠାନ ଏହି ଭୂତାଣୁର ସଂକ୍ରମଣର ବ୍ୟାପକତାକୁ ରୋକିବାରେ ସହାୟକ ହେବ । କିନ୍ତୁ ଏହା ଅର୍ଥ ବ୍ୟବସ୍ଥା ଏବଂ କର୍ମକ୍ଷେତ୍ର ଉପରେ ପ୍ରଭାବ ପକାଇଛି । ବିଶେଷ କରି ଅସଂଗଠିତ କ୍ଷେତ୍ରକୁ ଏହା ବ୍ୟାପକ ଭାବେ ଆକ୍ରାନ୍ତ କରିଛି । ଭାରତରେ ବିଶ୍ୱର ଦୀର୍ଘତର ଲକଡାଉନ ପାଳନ କରାଯିବା ସତ୍ତ୍ୱେ ତାହା ଏହି ଧାରାରୁ ମୁକ୍ତ ନୁହେଁ । ଏହି ପରିପ୍ରେକ୍ଷୀରେ ନଗଦ ରାଶି ଓ ଖାଦ୍ୟ ସୁବିଧା ଯୋଗାଣ ଗରିବ ଓ ଆପଦାଗ୍ରସ୍ତ ବର୍ଗଙ୍କ ପାଇଁ ‘ ସୁରକ୍ଷା ବ୍ରିଜ୍‌ ’ ପର୍ଯ୍ୟନ୍ତ ପହଞ୍ଚିବାରେ ସହାୟକ ହେବ ଏବଂ ଅର୍ଥନୀତି ପୁଣି ଥରେ ମୁଣ୍ଡ ଟେକିବା ପର୍ଯ୍ୟନ୍ତ ସେମାନେ ସୁରକ୍ଷିତ ରହିପାରିବେ ।


    ଏହି କାର୍ଯ୍ୟକ୍ରମ ଏପରି ଏକ ବ୍ୟବସ୍ଥା ସୃଷ୍ଟି କରିବ ଯାହାକି ଭାରତର ସୁରକ୍ଷା ନେଟ କାର୍ଯ୍ୟକ୍ରମର ଡ଼େଲିଭରୀ ବ୍ୟବସ୍ଥାକୁ ସୁଦୃଢ଼ କରିବ । ସେଗୁଡ଼ିକ ହେଲା:


    • ଭାରତକୁ ଦେଶରେ ଚାଲିଥିବା 460ରୁ ଅଧିକ ଛୋଟବଡ଼ ସାମାଜିକ ସୁରକ୍ଷା ଯୋଜନାକୁ ଆଗକୁ ଆଗେଇବାରେ ସହାୟକ ହେବ ଏବଂ ଏହାକୁ ଏକ ସମନ୍ୱିତ ବ୍ୟବସ୍ଥାରେ ପରିଣତ କରିପାରିବ । ଏହା ଅଧିକ ନମନୀୟ , ଜନଗ୍ରାହ୍ୟ ଏବଂ ରାଜ୍ୟମାନଙ୍କ ବିବିଧ ଆବଶ୍ୟକତା ପୂରଣ କରିପାରିବ ।


    • ସାମାଜିକ ସୁରକ୍ଷା ସୁବିଧାକୁ ଭୌଗୋଳିକ ସରଳୀକରଣ ବ୍ୟବସ୍ଥାରେ ପରିଣତ କରିବାକୁ ସକ୍ଷମ କରାଇବ ଯାହାକି ଦେଶର ଯେକୌଣସି ସ୍ଥାନରେ ଯେକେହି ସୁବିଧା ହାସଲାକରିପାରିବେ ଏବଂ ସମସ୍ତଙ୍କୁ ଖାଦ୍ୟ , ସାମାଜିକ ବୀମା , ନଗଦରାଶି ସହାୟତା ଯୋଗାଇପାରିବ ଯେଉଁଥିରେ କି ପ୍ରବାସୀ ଶ୍ରମିକ ଓ ସହରାଞ୍ଚଳ ଗରିବ ଲୋକ ସାମିଲ ।


    • ଭାରତର ସାମାଜିକ ସୁରକ୍ଷ ବ୍ୟବସ୍ଥା ଯାହାକି ମୁଖ୍ୟତଃ ଗ୍ରାମାଞ୍ଚଳ ଭିତ୍ତିକ ତାହାକୁ ଏକ ଜାତୀୟ କାର୍ଯ୍ୟକ୍ରମ କରିବା ଦିଗରେ ଆଗକୁ ଆଗେଇ ନେବାରେ ସହାୟକ ହେବ ଓ ସହରାଞ୍ଚଳର ଗରିବ ଲୋକ ସେଥିରୁ ଉପକୃତ ହୋଇପାରିବେ ।


    ଶ୍ରୀ ଅହମ୍ମଦ କହିଲେ ଯେ କୋଭିଡ଼-19 ବୈଶ୍ୱିକ ମହାମାରୀ ସାମାଜିକ ସୁରକ୍ଷା ବ୍ୟବସ୍ଥାରେ ପୂର୍ବରୁ ଥିବା କିଛି ବୈଷମ୍ୟକୁ ବିଶେଷ ଭାବେ ଆକ୍ରାନ୍ତ କରିଛି । ଏହି କାର୍ଯ୍ୟକ୍ରମ ଭାରତ ସରକାରଙ୍କୁ ଏକ ସମନ୍ୱିତ ଡ଼େଲିଭରି ପ୍ଲାଟଫର୍ମ ଗଠନ କରିବାରେ ସହାୟକ ହେବ- ତାହା ଉଭୟ ଗ୍ରାମାଞ୍ଚଳ ଓ ସହରାଞ୍ଚଳ ଲୋକଙ୍କୁ ତଥା ରାଜ୍ୟ ସୀମାରେଖା ଡ଼େଇଁ ସହାୟତା ପ୍ରଦାନ କରିପାରିବ । ଏହି ପ୍ଲାଟଫର୍ମ ଦେଶର ବର୍ତ୍ତମମାନ ପ୍ରଚଳିତ ସୁରକ୍ଷ ନେଟ ସୌଧ - ଯଥା ପିଡ଼ିଏସ , ଡ଼ିଜିଟାଲ ଓ ବ୍ୟାଙ୍କିଙ୍ଗ୍‌ ସଂସାଧନ , ଓ ଆଧାରକୁ ନିଜ ଆଡ଼କୁ ଆକୃଷ୍ଟ କରିବା ସହ ସାମଗ୍ରିକ ଭାବେ ସାମାଜିକ ସୁରକ୍ଷା ବ୍ୟବସ୍ଥାକୁ ଏକବିଂଶ ଶତାବ୍ଦୀର ଭାରତର ଆବଶ୍ୟକତା ପୂରଣ କରିବାଭଳି ସ୍ଥିତିରେ ଅବସ୍ଥାପିତ କରିପାରିବ । ସବୁଠାରୁ ଗୁରୁତ୍ୱପୂର୍ଣ୍ଣ କଥାଟି ହେଲା , ଏଭଳି ଏକ ବ୍ୟବସ୍ଥା ଭାରତର ସଂଘୀୟ ବ୍ୟବସ୍ଥାକୁ ଅଧିକ ପ୍ରୋତ୍ସାହନ ଯୋଗାଇବ ଏବଂ ରାଜ୍ୟମାନଙ୍କୁ ଏହି ପରିପ୍ରେକ୍ଷୀରେ ସେମାନଙ୍କର ମତାମତ ଯଥାଶୀଘ୍ର ତଥା ସକ୍ରିୟ ଭାବେ ପ୍ରଦାନ କରିବାକୁ ସମର୍ଥନ ଯୋଗାଇବ ।


    ବିଶ୍ୱ ବ୍ୟାଙ୍କର 1 ବିଲିୟନ ଡଲାର ପ୍ରତିଶ୍ରୁତି ବାବଦକୁ ତୁରନ୍ତ 750 ନିୟୁତ ଡଲାର ରାଶି 2020 ଆର୍ଥିକ ବର୍ଷ ପାଇଁ ଯୋଗାଇ ଦିଆଯାଇଛି । ସେଥିରୁ 550 ନିୟୁତ ଡ଼ଲାର ଅନ୍ତରାଷ୍ଟ୍ରୀୟ ବିକାଶ ସଂଗଠନ (ଆଇଡ଼ିଏ) ଠାରୁ ଋଣ ବାବଦକୁ ମିଳିବ-ବିଶ୍ୱ ବ୍ୟାଙ୍କର ରିହାତି ଋଣ ଯୋଗାଣ ବ୍ୟବସ୍ଥା ଭାବେ ଆଇଡ଼ିଏ ସୁପରିଚିତ । 200 ନିୟୁତ ଡଲାର ଆନ୍ତର୍ଜାତିକ ପୁନଃର୍ଗଠନ ଓ ବିକାଶ ବ୍ୟାଙ୍କ (ଆଇବିଆରଡ଼ି)ରୁ ଯୋଗାଇ ଦିଆଯିବ । ଏହି ଋଣ ପରିଶୋଧ ନିମନ୍ତେ ମୋଟ 18.5 ବର୍ଷ ଯୋଗାଇ ଦିଆଯିବ ଯେଉଁଥିରେ ପାଞ୍ଚବର୍ଷର ରିହାତି ଅବଧି ରହିଛି । ଅବଶିଷ୍ଟ 250 ନିୟୁତ ଡଲାର ଜୁନ 30 , 2020 ସୁଦ୍ଧା ଭାରତକୁ ମିଳିବ ଏବଂ ତାହା ଷ୍ଟାଣ୍ଡାର୍ଡ ଆଇବିଆରଡ଼ି ସର୍ତ୍ତାବଳୀ ଅନୁସାରେ ଉପଲବ୍ଧ ହେବ । ଏହି କାର୍ଯ୍ୟକ୍ରମକୁ ଭାରତ ସରକାରଙ୍କ ଅର୍ଥ ମନ୍ତ୍ରଣାଳୟ ପରିଚାଳନା କରିବେ ।


    **********


    

    
    (Release ID: 1624223) Visitor Counter : 24
    
    
      Read this release in: English , Urdu , Hindi , Marathi , Punjabi , Tamil , Telugu , Kannada