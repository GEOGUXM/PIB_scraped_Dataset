      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମେ 20, 2020ରେ ଲ୍ୟାଣ୍ଡଫଲ ହେବାକୁ ଥିବା ପ୍ରବଳ ଘୂର୍ଣ୍ଣିଝଡ ‘ଅମ୍ଫନ’ର ମୁକାବିଲା ପ୍ରସ୍ତୁତି ସମୀକ୍ଷା କଲେ ଏନସିଏମସି
      Posted On: 18 MAY 2020 10:08PM by PIB Bhubaneshwar


    କ୍ୟାବିନେଟ ସଚିବ ଶ୍ରୀ ରାଜୀବ ଗୌବାଙ୍କ ନେତୃତ୍ୱରେ ଜାତୀୟ ସଙ୍କଟ ପ୍ରବନ୍ଧନ କମିଟି ( NCMC ) ଦ୍ୱିତୀୟ ଥର ପ୍ରବଳ ଘୂର୍ଣ୍ଣିଝଡ ‘ଅମ୍ଫନ’ ମୁକାବିଲା ପାଇଁ ରାଜ୍ୟ ଓ କେନ୍ଦ୍ର ମନ୍ତ୍ରଣାଳୟ / ସଂସ୍ଥାଗୁଡିକର ପ୍ରସ୍ତୁତି ସମୀକ୍ଷା କରିଛନ୍ତି । ଏହି ସୁପର ସାଇକ୍ଲୋନ ମେ 20 ଅପରାହ୍ନ / ସନ୍ଧ୍ୟାରେ ପଶ୍ଚିମବଙ୍ଗ ଉପକୂଳରେ ପହଁଚିବ ବୋଲି ଭାରତୀୟ ପାଣିପାଗ ବିଭାଗ ( IMD ) ସୂଚନା ଦେଇଛି । ଘଣ୍ଟାପ୍ରତି ପବନର ବେଗ 155ରୁ 165 କିଲୋମିଟର ରହିବ । ପବନର ବେଗ ବୃଦ୍ଧି ପାଇ ଘଣ୍ଟାପ୍ରତି 185 କିଲୋମିଟର ହୋଇପାରେ । ଏହାର ପ୍ରଭାବରେ ରାଜ୍ୟର ଉପକୂଳ ଜିଲ୍ଲାଗୁଡିକରେ ପ୍ରବଳ ବର୍ଷା ସହିତ ତୀବ୍ର ପବନ ଓ ଉଚ୍ଚ ଜୁଆର ଆସିପାରେ ।


    ବାତ୍ୟାର ପ୍ରଭାବ ଓଡିଶାର ଉପକୂଳ ଜିଲ୍ଲା ଜଗତସିଂହପୁର , କେନ୍ଦ୍ରାପଡା , ଭଦ୍ରକ , ଯାଜପୁର ଓ ବାଲେଶ୍ୱର ତଥା ପଶ୍ଚିମବଙ୍ଗର ପୂର୍ବ ମେଦିନିପୁର , ଉତ୍ତର ଓ ଦକ୍ଷିଣ 24 ପ୍ରଗଣା , ହାୱଡା , ହୁଗଳି ଓ କୋଲକାତାରେ ପଡିପାରେ । ବାତ୍ୟା ମୁକାବିଲା ପ୍ରସ୍ତୁତି ସମ୍ପର୍କରେ ସଂପୃକ୍ତ ରାଜ୍ୟ ସରକାରଙ୍କ ଅଧିକାରୀମାନେ ଏନସିଏମସିକୁ ଅବଗତ କରାଇଥିଲେ । ପର୍ଯ୍ୟାପ୍ତ ଖାଦ୍ୟଶସ୍ୟ , ପିଇବା ପାଣି ଓ ଅନ୍ୟ ଜରୁରୀ ସାମଗ୍ରୀ ତଥା ସେବା ସେମାନଙ୍କ ନିକଟରେ ମହଜୁଦ ଥିବା ନେଇ ଅଧିକାରୀମାନେ ଆଶ୍ୱାସନା ଦେଇଛନ୍ତି । ଓଡିଶା ଓ ପଶ୍ଚିମବଙ୍ଗରେ ଏନଡିଆରଏଫର 26ଟି ଦଳ ମୁତୟନ ହୋଇଛି । ଅତିରିକ୍ତ ଏନଡିଆରଏଫ ଦଳ ସେସବୁ ରାଜ୍ୟକୁ ପଠାଯାଉଛି । ଦଳ ସହିତ ବୋଟ , ଗଛ କାଟିବା ଯନ୍ତ୍ର , ଟେଲିକମ ଯନ୍ତ୍ରପାତି ଆଦି ରହିଛି । ସ୍ଥଳ ଓ ନୈାସେନାର ଉଦ୍ଧାର ଓ ରିଲିଫ ଟିମ ସହିତ ନୌସେନା , ବାୟୁସେନା ଓ ତଟରକ୍ଷୀ ବାହିନୀର ଜାହାଜ ଓ ଏୟାରକ୍ରାଫ୍ଟଗୁଡିକ ପରିସ୍ଥିତିର ମୁକାବିଲା ପାଇଁ ପ୍ରସ୍ତୁତ ରହିବେ । ରାଜ୍ୟ ଓ କେନ୍ଦ୍ରୀୟ ସଂସ୍ଥାଗୁଡିକର ବାତ୍ୟା ମୁକାବିଲା ପ୍ରସ୍ତୁତି ସମୀକ୍ଷା କରି କ୍ୟାବିନେଟ ସଚିବ ସମ୍ଭାବ୍ୟ ବାତ୍ୟା ପଥରେ ଥିବା ତଳିଆ ଅଂଚଳରୁ ଲୋକଙ୍କୁ ସଂପୂର୍ଣ୍ଣ ସ୍ଥାନାନ୍ତରଣ ସାଙ୍ଗକୁ ଖାଦ୍ୟ , ପାନୀୟ ଜଳ , ଔଷଧ ଭଳି ଅତ୍ୟାବଶ୍ୟକ ସାମଗ୍ରୀ ମହଜୁଦ କରି ରଖିବାକୁ ନିର୍ଦ୍ଦେଶ ଦେଇଛନ୍ତି । ବିଦ୍ୟୁତ ଓ ଟେଲିଯୋଗାଯୋଗ ସେବାରେ ବ୍ୟାଘାତ ଏଡାଇବା ପାଇଁ ସଂପୃକ୍ତ ସଂସ୍ଥାକୁ ନିର୍ଦ୍ଦେଶ ଦିଆଯାଇଛି । ଲୋକଙ୍କୁ ସତର୍କ କରିବାକୁ ମାଗଣା ଏସଏମଏସ ଓ ଇଂଟ୍ରା ସର୍କଲ ରୋମିଂ ସେବା ଯୋଗାଇ ଦିଆଯାଇଛି । ମୁଖ୍ୟ ଶାସନ ସଚିବ , ଓଡିଶା ଓ ପଶ୍ଚିମବଙ୍ଗ ସରକାରଙ୍କ ପ୍ରମୁଖ ସଚିବ ଭିଡିଓ କନଫରେନ୍ସିଂ ମାଧ୍ୟମରେ ଏହି ବୈଠକରେ ଯୋଗ ଦେଇଥିଲେ । ସ୍ୱରାଷ୍ଟ୍ର , ପ୍ରତିରକ୍ଷା , ଜାହାଜ , ଶକ୍ତି , ଟେଲିଯୋଗାଯୋଗ , ସ୍ୱାସ୍ଥ୍ୟ , ଆଇଏମଡି , ଏନଡିଏମଏ ଓ ଏନଡିଆରଏଫର ବରିଷ୍ଠ ଅଧିକାରୀମାନେ ଏହି ବୈଠକରେ ଭାଗ ନେଇଥିଲେ । ଏନସିଏମସି ମଙ୍ଗଳବାର ପୁଣି ଥରେ ବୈଠକ କରି ସ୍ଥିତି ସମୀକ୍ଷା କରିବ ।


    *************


    

    
    (Release ID: 1625124) Visitor Counter : 11
    
    
      Read this release in: Hindi , Punjabi , English , Urdu , Bengali , Tamil , Telugu