      PIB Headquarters

      ଏମଏସଏମଇ ଓ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ ପାଇଁ ଘୋଷିତ ପ୍ୟାକେଜକୁ ସ୍ୱାଗତ
      • ଲକଡାଉନ ଦ୍ୱାରା ପ୍ରଭାବିତ ଉଦ୍ୟୋଗ ଜଗତ ଉତ୍ସାହିତ
      • ଛୋଟ ସହର ଓ ଗ୍ରାମାଂଚଳରେ ସୃଷ୍ଟି ହେବ ନିଯୁକ୍ତି ସୁଯୋଗ
      • ପ୍ରଧାନମନ୍ତ୍ରୀ ଓ ଅର୍ଥମନ୍ତ୍ରୀଙ୍କୁ ଧନ୍ୟବାଦ ଜଣାଇଲେ ଉଦ୍ୟୋଗୀ
      Posted On: 25 MAY 2020 9:35PM by PIB Bhubaneshwar


    କରୋନା ମହାମାରୀ ସଂକ୍ରମଣକୁ ପ୍ରତିହତ କରିବା ଲାଗି କେନ୍ଦ୍ର ସରକାର ଦେଶବ୍ୟାପୀ ଲକଡାଉନ ଜାରି କରିଛନ୍ତି । ଏହାର ପ୍ରଭାବରେ ବିଭିନ୍ନ ଉଦ୍ୟୋଗଗୁଡ଼ିକ ବନ୍ଦ ହେବା ଫଳରେ ଦେଶର ଅର୍ଥବ୍ୟବସ୍ଥା ପ୍ରଭାବିତ ହୋଇଛି । ତେବେ ଆର୍ଥିକ ସୁଧାର ଲାଗି କେନ୍ଦ୍ର ସରକାର 20 ଲକ୍ଷ କୋଟି ଟଙ୍କାର ଆତ୍ମନିର୍ଭର ଭାରତ ଯୋଜନା ଘୋଷଣା କରିଛନ୍ତି । ଏହି ଯୋଜନା ଅନ୍ତର୍ଗତ ସୂକ୍ଷ୍ମ , କ୍ଷୁଦ୍ର ଓ ମଧ୍ୟମ ଉଦ୍ୟୋଗ (ଏମଏସଏମଇ) କ୍ଷେତ୍ରକୁ ପ୍ରୋତ୍ସାହନ ଲାଗି 3 ଲକ୍ଷ କୋଟି ଟଙ୍କା ଘୋଷଣା କରାଯାଇଛି । ଏହାଛଡ଼ା ସୂକ୍ଷ୍ମ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ ପାଇଁ 10 ହଜାର କୋଟି ଟଙ୍କାର ପ୍ୟାକେଜ ଘୋଷଣା କରାଯାଇଛି । ଏମଏସଏମଇ ଓ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗର ଅଂଶୀଦାରମାନେ ଏହି ପ୍ୟାକେଜକୁ ସ୍ୱାଗତ କରିବା ସହ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ କେନ୍ଦ୍ର ସରକାରକୁ ଧନ୍ୟବାଦ ଜଣାଇଛନ୍ତି ।


    ଓଡ଼ିଶାର ଗଜପତି ଜିଲ୍ଲା ପାରଳାଖେମୁଣ୍ଡି ନିକଟସ୍ଥ ରାଣୀପେଣ୍ଠ ଠାରେ ରହିଛି ଏମଜେ ଷ୍ଟିଲ ଇଣ୍ଡଷ୍ଟ୍ରି । ଲକଡାଉନ କାରଣରୁ ଏହି ଉଦ୍ୟୋଗର କାର୍ଯ୍ୟ ବାଧାପ୍ରାପ୍ତ ହୋଇଥିଲା । କେନ୍ଦ୍ର ସରକାରଙ୍କ ପକ୍ଷରୁ ସହାୟତା ଘୋଷଣା କରାଯିବା ପରେ ଏଭଳି ଉଦ୍ୟୋଗଗୁଡ଼ିକୁ ପୁନଃକାର୍ଯ୍ୟକ୍ଷମ ହୋଇପାରିବ ବୋଲି ଏମଜେ ଷ୍ଟିଲ ଇଣ୍ଡଷ୍ଟ୍ରିର ମାଲିକ ବି. ଅଭିନାଶ ପ୍ରକାଶ କରିଛନ୍ତି । କେନ୍ଦ୍ର ସରକାରଙ୍କ ଏହି ଘୋଷଣା ଯୁଗାନ୍ତକାରୀ ଓ ସ୍ୱାଗତଯୋଗ୍ୟ ପଦକ୍ଷେପ ବୋଲି ସେ ମତବ୍ୟକ୍ତ କରିଛନ୍ତି । ଏଥିପାଇଁ ସେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏବଂ ଅର୍ଥମନ୍ତ୍ରୀ ନିର୍ମଳା ସୀତାରମଣଙ୍କ ପ୍ରତି କୃତଜ୍ଞତା ବ୍ୟକ୍ତ କରିଛନ୍ତି ।


    ସେହିପରି ସୂକ୍ଷ୍ମ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗର ଔପଚାରିକରଣ ପାଇଁ ଘୋଷିତ 10 ହଜାର କୋଟି ଟଙ୍କାର ପ୍ୟାକେଜକୁ ଗଜପତି ଜିଲ୍ଲା କାଜୁ ଉଦ୍ୟୋଗୀ ସଂଘର ସଭାପତି ଜି. ଅନୀଲ କୁମାର ମଧ୍ୟ ସ୍ୱାଗତ କରିଛନ୍ତି । ସେ ଏଥିପାଇଁ କେନ୍ଦ୍ର ସରକାର ଓ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜଣାଇଛନ୍ତି ।


    ଜିଲ୍ଲାର ଅନ୍ୟ ଉଦ୍ୟୋଗୀମାନେ ମଧ୍ୟ ଏପରି ପ୍ରୋତ୍ସାହନ ପ୍ୟାକେଜକୁ ପ୍ରଶଂସା କରିବା ସହିତ କରୋନା ପ୍ରଭାବିତ ଅର୍ଥବ୍ୟବସ୍ଥାରେ ସୁଧାର କ୍ଷେତ୍ରରେ ଏଭଳି ପ୍ୟାକେଜ ବିଶେଷ ସହାୟକ ହୋଇପାରିବ ବୋଲି ମତପ୍ରକାଶ କରିଛନ୍ତି । ସେମାନେ କହିଛନ୍ତି ଯେ , ଏମଏସଏମଇ ଏବଂ ଛୋଟ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗଗୁଡ଼ିକୁ ପ୍ରୋତ୍ସାହନ ମିଳିବା ଫଳରେ ଛୋଟ ସହର , ଗ୍ରାମାଂଚଳରେ ଲୋକମାନଙ୍କୁ ଯଥେଷ୍ଟ ପରିମାଣରେ ରୋଜଗାର ଉପଲବ୍ଧ ହେବ । ଏହାଦ୍ୱାରା ସେମାନଙ୍କ କ୍ରୟ ଶକ୍ତି ମଧ୍ୟ ବଢ଼ିବ । ଫଳରେ କରୋନା ଜନିତ ଲକଡାଉନ କାରଣରୁ ମାନ୍ଦାବସ୍ଥାର ସମ୍ମୁଖୀନ ହୋଇଥିବା ଦେଶର ଅର୍ଥବ୍ୟବସ୍ଥା ପୁନର୍ଜ୍ଜିବିତ ହୋଇପାରିବ ।


    *********


    

    
    (Release ID: 1626842) Visitor Counter : 15