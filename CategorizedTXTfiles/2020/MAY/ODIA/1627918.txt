      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      ଲକଡାଉନ ସମୟରେ ଦେଶର ଆବଶ୍ୟକତା ପୂରଣ ପାଇଁ କେନ୍ଦ୍ରୀୟ ଭଣ୍ଡାରରେ 751.69 ଲକ୍ଷ ମେଟ୍ରିକ ଟନ ଖାଦ୍ୟ ଶସ୍ୟ ମହଜୁଦ ଅଛି: ଖାଦ୍ୟ ଓ ଯୋଗାଣମନ୍ତ୍ରୀ
      • ଏଯାଏ 3530 ରେଲରେକ ଦ୍ୱାରା 98 ଲକ୍ଷ ମେଟ୍ରିକ ଟନ ଖାଦ୍ୟ ଶସ୍ୟ ରାଜ୍ୟ ସମୂହ ଉଠାଇଛନ୍ତି: ରାମବିଳାସ ପାସୱାନ
      • କେନ୍ଦ୍ର ସରକାରଙ୍କ ଦ୍ୱିତୀୟ ପାଳିର ଏକ ବର୍ଷ ପୂର୍ତ୍ତି ଅବସରରେ ଖାଦ୍ୟ ଓ ଯୋଗାଣ ମନ୍ତ୍ରଣାଳୟର ସଫଳତା ସମ୍ପର୍କରେ ସାମ୍ବାଦିକ ସମ୍ମିଳନୀରେ ବିଭାଗୀୟ ମନ୍ତ୍ରୀଙ୍କ ସୂଚନା
      Posted On: 29 MAY 2020 5:46PM by PIB Bhubaneshwar


    ଲକଡାଉନ କାଳରେ ଦେଶର ଆବଶ୍ୟକତା ପୂରଣ ପାଇଁ ଭାରତୀୟ ଖାଦ୍ୟ ନିଗମର ବିଭିନ୍ନ ଭଣ୍ଡାରରେ ଏବେ ପ୍ରଚୁର ପରିମାଣର ଖାଦ୍ୟଶସ୍ୟ ମହଜୁଦ ଅଛି । ମେ 28 ତାରିଖ ସୁଦ୍ଧା କେନ୍ଦ୍ରୀୟ ଭଣ୍ଡାରରେ ମହଜୁଦ ଥିବା ଖାଦ୍ୟଶସ୍ୟ ପରିମାଣ 751.69 ଲକ୍ଷ ମେଟ୍ରିକ ଟନ । ଏହା ଲକଡାଉନ କାଳୀନ ଆବଶ୍ୟକତା ପୂରଣ ପାଇଁ ଯଥେଷ୍ଟ । ଇତି ମଧ୍ୟରେ ବିଭିନ୍ନ ରାଜ୍ୟ ସରକାର 3530 ରେକ ମାଧ୍ୟମରେ 98 ଲକ୍ଷ ମେଟ୍ରିକ ଟନ ଖାଦ୍ୟ ଶସ୍ୟ ନିଜର ଆବଶ୍ୟକତା ପୂରଣ ପାଇଁ ଖାଦ୍ୟ ନିଗମ ଗୋଦାମ ଗୁଡିକରୁ ଉଠାଇଛନ୍ତି ବୋଲି କେନ୍ଦ୍ର ଖାଦ୍ୟ ଓ ଯୋଗାଣମନ୍ତ୍ରୀ ରାମବିଳାସ ପାସୱାନ କହିଛନ୍ତି ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ପରିଚାଳିତ ଏନଡିଏ ସରକାରର ଦ୍ୱିତୀୟ ପାଳିର ପ୍ରଥମ ବର୍ଷ ପୂର୍ତ୍ତି ଅବସରରେ ଭିଡିଓ କନ୍ଫରେନ୍ସରେ ଆୟୋଜିତ ଏକ ସମ୍ବାଦିକ ସମ୍ମିଳନୀରେ ଶ୍ରୀ ପାସୱାନ ତାଙ୍କ ମନ୍ତ୍ରଣାଳୟର ସଫଳତା ସଂପର୍କରେ କହିବା ଅବସରରେ ଦର୍ଶାଇଛନ୍ତି ଯେ , ମହାମାରୀକାଳୀନ ଆବଶ୍ୟକତା ପୂରଣ ପାଇଁ ଦେଶରେ ପର୍ଯ୍ୟାପ୍ତ ପରିମାଣର ଖାଦ୍ୟଶସ୍ୟ ମହଜୁଦ ଅଛି । ସେ କହିଛନ୍ତି ଯେ , କରୋନା ମହାମାରୀ କାଳରେ ସବୁ ଖାଉଟି କାର୍ଡଧାରୀ ଓ ଅନ୍ୟାନ୍ୟ ନାଗରିକଙ୍କୁ ସେମାନଙ୍କ ଆବଶ୍ୟକତା ଅନୁସାରେ ଚାଉଳ , ଗହମ , ଡାଲି ଭଳି ଆବଶ୍ୟକ ଖାଦ୍ୟଶସ୍ୟ ଯୋଗାଇ ଦେବାକୁ ତାଙ୍କ ମନ୍ତ୍ରଣାଳୟ ସ୍ୱତନ୍ତ୍ର ଗୁରୁତ୍ୱ ଦେଇ କାର୍ଯ୍ୟ କରୁଛି । ଏଥିରେ ପ୍ରବାସୀ ଶ୍ରମିକ ଏବଂ ଯେଉଁମାନେ କୌଣସି ଯୋଗାଣ ବ୍ୟବସ୍ଥାର ଅନ୍ତର୍ଭୁକ୍ତ ନୁହଁନ୍ତି ସେମାନଙ୍କ ଆବଶ୍ୟକତା ମଧ୍ୟ ପୂରଣ କରାଯାଉଛି । ରାଜ୍ୟ ସରକାରମାନଙ୍କ ସହ ନିୟମିତ ଯୋଗସୂତ୍ର ରକ୍ଷା କରାଯାଇ ସେମାନଙ୍କ ଆବଶ୍ୟକତା ଅନୁସାରେ ଅବିଳମ୍ବେ ଖାଦ୍ୟଶସ୍ୟ ଯୋଗାଇ ଦିଆଯାଉଛି । ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନା ଆତ୍ମନିର୍ଭରଶୀଳ ଭାରତ , ଜାତୀୟ ଖାଦ୍ୟ ସୁରକ୍ଷା ଆଇନ ଏବଂ ଅନ୍ୟାନ୍ୟ ଯୋଜନାରେ ରାଜ୍ୟମାନଙ୍କୁ ଯୋଗାଇ ନିଆଯାଉଥିବା ଖାଦ୍ୟଶସ୍ୟ ପ୍ରକ୍ରିୟା ମୋଟାମୋଟି ସନ୍ତୋଷଜନକ ରହିଛି । ଅଳ୍ପ କେତେକ ରାଜ୍ୟରେ ଏଥିରେ ବଂଚିତ ସମସ୍ୟା ରହିଛି ଓ ତାହାକୁ ତୁରନ୍ତ ଦୂର କରିବାକୁ ଉଦ୍ୟମ ଚାଳିଛି । ରାସନ କାର୍ଡକୁ ଆଧାରକାର୍ଡ ସହ ଶତପ୍ରତିଶତ ସଂଯୁକ୍ତ କରିବା ପାଇଁ ତାଙ୍କ ମନ୍ତ୍ରଣାଳୟ ଲକ୍ଷ୍ୟ ରଖିଛି । ଜାନୁୟାରୀ 2021 ସୁଦ୍ଧା ସାରା ଭାରତରେ ଗୋଟିଏ ଦେଶ , ଗୋଟିଏ ଆଧାର କାର୍ଡ ବ୍ୟବସ୍ଥା କାର୍ଯ୍ୟକାରୀ କରିବାକୁ ଜୋରସୋର କାମ ଚାଲିଛି ।


    ଶ୍ରୀ ପାସୱାନ କହିଛନ୍ତି ଯେ , ଏବେ ଭାରତୀୟ ଖାଦ୍ୟ ନିଗମ ପାଖରେ 272.29 ଲକ୍ଷ ମେଟ୍ରିକ ଟନ ଚାଉଳ ଏବଂ 479.40 ଲକ୍ଷ ମେଟ୍ରିକ ଟନ ଗହମ ମହଜୁଦ ଅଛି । ତେଣୁ ମୋଟ 751.69 ଲକ୍ଷ ମେଟ୍ରିକ ଟନ ଖାଦ୍ୟଶସ୍ୟ ମହଜୁଦ ରହିଛି । ଏହା ବ୍ୟତୀତ ଏବେ ସରକାର ଯେଉଁ ଚାଉଳ ଓ ଗହମ ସଂଗ୍ରହ କରୁଛନ୍ତି ତାହା ଗୋଦାମରେ ଏଯାଏ ପହଁଚି ନାହିଁ ।


    ମାର୍ଚ୍ଚ 24 ତାରିଖରେ ଲକଡାଉନ ସମଗ୍ର ଦେଶରେ ଲାଗୁହେବା ପରଠାରୁ ରାଜ୍ୟମାନେ ନିଜ ଆବଶ୍ୟକତା ଅନୁସାରେ ଖାଦ୍ୟ ନିଗମ କେନ୍ଦ୍ରୀୟ ଭଣ୍ଡାରରୁ ଚାଉଳ ଓ ଗହମ ଆଦି ଉଠାଉଛନ୍ତି । ରେଳ ସଡକ ଓ ଜଳ ପଥରେ ଏସବୁ ଖାଦ୍ୟଶସ୍ୟ ବିଭିନ୍ନ ରାଜ୍ୟକୁ ଯୋଗାଇ ଦିଆଯାଉଛି ।


    ଏହି ଅବସରରେ ଶ୍ରୀ ପାସୱାନ ତାଙ୍କ ମନ୍ତ୍ରଣାଳୟ ଦ୍ୱାରା କାର୍ଯ୍ୟକାରୀ ହେଉଥିବା ଇଥାନଲ ଉତ୍ପାଦନ , ଚାଉଳର ଭିଟାମିନ ଉପାଦାନ ବୃଦ୍ଧି ଏବଂ ଅନ୍ୟାନ୍ୟ କାର୍ଯ୍ୟକ୍ରମ ସଂପର୍କରେ ସୂଚନା ଦେଇଥିଲେ । 2019-2020 ଆର୍ଥିକ ବର୍ଷରେ କେନ୍ଦ୍ରୀୟ ପଣ୍ୟାଗାର ନିଗମ ସର୍ବାଧିକ 1710 କୋଟି ଟଙ୍କାର କାରବାର କରିଥିବା ସେ କହିଛନ୍ତି ।


    ***********

    
    
    (Release ID: 1627918) Visitor Counter : 10
    
    
      Read this release in: Punjabi , Tamil , English , Urdu , Hindi , Telugu , Kannada