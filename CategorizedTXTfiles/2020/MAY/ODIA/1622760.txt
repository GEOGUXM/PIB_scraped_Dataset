      ପ୍ରତିରକ୍ଷା ମନ୍ତ୍ରଣାଳୟ

      ମିଶନ ସାଗର – 10 ମେ 2020
      Posted On: 10 MAY 2020 3:30PM by PIB Bhubaneshwar


    କୋଭିଡ-19 ମହାମାରୀ ମୁକାବିଲା ଦିଗରେ ଭାରତ ସରକାରଙ୍କ ସହିତ ସମନ୍ବୟ ସ୍ଥାପନ କରି ଭାରତୀୟ ନୌସେନାର ଜାହାଜ ‘କେସରୀ’ ଖାଦ୍ୟ ସାମଗ୍ରୀ, ଏଚସିକ୍ୟୁ ଔଷଧ ସହିତ କୋଭିଡ ସଂକ୍ରାନ୍ତ ବିଭିନ୍ନ ଔଷଧ ଓ ସ୍ଵତନ୍ତ୍ର ଆୟୁର୍ବେଦିକ ଔଷଧ ଏବଂ ଚିକିତ୍ସା ସହାୟତା ଦଳଙ୍କୁ ନେଇ 10 ମେ 2020ରେ ମାଳଦ୍ଵୀପ, ମରିସସ, ସିଚେଲ୍ସ, ମାଡାଗାସ୍କାର ଏବଂ କୋମୋରୋସ ଅଭିମୁଖେ ଯାତ୍ରା କରିଛି । କୋଭିଡ-19 ମହାମାରୀ ଏବଂ ଏହାର ପ୍ରଭାବରୁ ଦେଖାଦେଇଥିବା ସଙ୍କଟର ମୁକାବିଲା ନିମନ୍ତେ ଏସବୁ ଦେଶକୁ ସହାୟତା ଯୋଗାଇ ଦେବା ଦିଗରେ ଭାରତ ପ୍ରଥମ ରାଷ୍ଟ୍ର ଭାବେ ‘ମିଶନ ସାଗର’ ଅଭିଯାନ ଆରମ୍ଭ କରିଛି । ଏହାଦ୍ଵାରା ଏହି ଦେଶଗୁଡ଼ିକ ସହିତ ବର୍ତ୍ତମାନର ଉତ୍କୃଷ୍ଟ ସମ୍ପର୍କ ଆହୁରି ବିକଶିତ ହେବ ।


    ଏହି ଜାହାଜର ମୁତୟନ ‘ସାଗର’ କ୍ଷେତ୍ରର ସୁରକ୍ଷା ଓ ଅଭିବୃଦ୍ଧି ଲାଗି ପ୍ରଧାନମନ୍ତ୍ରୀଙ୍କ ସଙ୍କଳ୍ପ ଅନୁରୂପ ତଥା ପଡ଼ୋଶୀ ରାଷ୍ଟ୍ର ସହିତ ଭାରତର ସମ୍ପର୍କକୁ ଆହୁରି ସୁଦୃଢ଼ କରିବା ଲାଗି ଉଦ୍ଦିଷ୍ଟ। ପ୍ରତିରକ୍ଷା ଓ ବୈଦେଶିକ ମନ୍ତ୍ରଣାଳୟ ସମେତ ଭାରତ ସରକାରଙ୍କ ଅନ୍ୟ ସଂସ୍ଥାଗୁଡ଼ିକ ମଧ୍ୟରେ ନିବିଡ଼ ସହଯୋଗ ମାଧ୍ୟମରେ ଏହି ଅପରେସନକୁ କାର୍ଯ୍ୟକାରୀ କରାଯାଉଛି।


    ମିଶନ ସାଗରର ଅଂଶବିଶେଷ ସ୍ଵରୂପ ଭାରତୀୟ ନୌସେନାର ଜାହାଜ କେସରୀ ମାଳଦ୍ଵୀପ ଗଣରାଜ୍ୟର ପୋର୍ଟ ଅଫ ମାଲେରେ ପ୍ରବେଶ କରିବ ଓ ସେଠାରେ 600 ଟନ ଖାଦ୍ୟଶସ୍ୟ ଯୋଗାଇ ଦେବ। ଭାରତ ଏବଂ ମାଳଦ୍ଵୀପ ନିବିଡ଼ ସାମୁଦ୍ରିକ ପଡ଼ୋଶୀ ତଥା ଦୁଇ ଦେଶ ମଧ୍ୟରେ ଅତ୍ୟନ୍ତ ସୁଦୃଢ଼ ଓ ସୌହାର୍ଦ୍ଦ୍ୟପୂର୍ଣ୍ଣ ପ୍ରତିରକ୍ଷା ଓ କୂଟନୈତିକ ସମ୍ପର୍କ ରହିଛି।


    ********


    

    
    (Release ID: 1622760) Visitor Counter : 17
    
    
      Read this release in: English , Urdu , Marathi , Hindi , Assamese , Manipuri , Punjabi , Gujarati , Tamil , Telugu , Kannada , Malayalam