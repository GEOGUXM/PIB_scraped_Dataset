      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      କୋବାସ୍‌ 6800 ଟେଷ୍ଟିଙ୍ଗ ମେସିନ ରାଷ୍ଟ୍ରକୁ ଉତ୍ସର୍ଗ କଲେ କେନ୍ଦ୍ର ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ
      • ଦେଶର 500ରୁ ଅଧିକ ଲାବ୍‌ରେ ପ୍ରାୟ 20 ଲକ୍ଷରୁ ଅଧିକ କୋଭିଡ଼-19 ପରୀକ୍ଷା ସଂପନ୍ନ
      • ଗତ ତିନିଦିନ ମଧ୍ୟରେ ଦୋହରା ସମୟ ପ୍ରାୟ 14 ଦିନ ପର୍ଯ୍ୟନ୍ତ ମନ୍ଥର ହୋଇପାରିଛି
      Posted On: 14 MAY 2020 3:53PM by PIB Bhubaneshwar


    କେନ୍ଦ୍ର ସ୍ୱାସ୍ଥ୍ୟ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଆଜି ଜାତୀୟ ରୋଗ ନିୟନ୍ତ୍ରଣ କେନ୍ଦ୍ର (ଏନସିଡ଼ିସି) ପରିଦର୍ଶନ କରି ସେଠାରେ ସ୍ଥାପନ କରାଯାଇଥିବା କୋବାସ୍‌ 6800 ଟେଷ୍ଟିଙ୍ଗ ମେସିନକୁ ଜାତି ଉଦ୍ଦେଶ୍ୟରେ ଉତ୍ସର୍ଗ କରିଛନ୍ତି । ଏହା ଏକମାତ୍ର ମେସିନ୍‌ ଯାହାକୁ ସରକାର କେବଳ କୋଭିଡ଼-19 ନମୁନା ପରୀକ୍ଷା ପାଇଁ ମଗାଇଛନ୍ତି ଏବଂ ଏହା ଜାତୀୟ ରୋଗ ନିୟନ୍ତଣ କେନ୍ଦ୍ର (ଏନସିଡ଼ିସି) ଠାରେ ସ୍ଥାପନ କରାଯାଇଛି ।


    ଏହି ପରିଦର୍ଶନ ଅବସରରେ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ ସେଠାକାର କଣ୍ଟ୍ରୋଲ ରୁମ୍‌ ଓ ଟେଷ୍ଟିଙ୍ଗ ପରୀକ୍ଷାଗାର ବୁଲି ଦେଖିବା ସହ କୋଭିଡ଼-19ର ସାମ୍ପ୍ରତିକ ସ୍ଥିତି ସଂପର୍କରେ ସଂସ୍ଥାର ନିର୍ଦ୍ଦେଶକ ଡକ୍ଟର ଏସ କେ ସିଂହ ଓ ଅନ୍ୟ ବରିଷ୍ଠ ଅଧିକାରୀମାନଙ୍କ ସହ ସମୀକ୍ଷା କରିଥିଲେ । ଏହି ମେସିନ୍‌ ଦ୍ୱାରା ଟେଷ୍ଟିଂ କ୍ଷମତା ବୃଦ୍ଧି ପାଇଥିବା କାର୍ଯ୍ୟକୁ ପ୍ରଶଂସା କରି ସେ କହିଲେ ଯେ “ ଆମେ ଏବେ ଗୋଟିଏ ଦିନରେ 1 , 00 , 000 ନମୁନା ପରୀକ୍ଷା କରିବା କ୍ଷମତା ହାସଲ କରିପାରିଛୁ । ଆଜି ଆଉ ଏକ ମାଇଲଖୁଣ୍ଟ ଆମେ ହାସଲ କରିଛୁ । ତାହା ହେଲା ଦେଶରେ ଥିବା 500ରୁ ଅଧିକ ପରୀକ୍ଷାଗାରରେ ଏବେସୁଦ୍ଧା 20 ଲକ୍ଷରୁ ଅଧିକ ନମୁନା ପରୀକ୍ଷା କାର୍ଯ୍ୟ ସଂପୂର୍ଣ୍ଣ ହୋଇଛି । ସେଥି ମଧ୍ୟରେ 359ଟି ସରକାରୀ ପରୀକ୍ଷାଗାର ଏବଂ 145ଟି ଘରୋଇ ପରୀକ୍ଷାଗାର ସାମିଲ ରହିଛନ୍ତି । ” ସେ କହିଲେ ଯେ “ ଏନସିଡ଼ିସିରେ ଏବେ କୋବାସ 6800 ଭଳି ଅତ୍ୟାଧୁନିକ ପରୀକ୍ଷା ମେସିନ୍‌ ଉପଲବ୍ଧ ଯାହାକି ସଂପୂର୍ଣ୍ଣ ରୂପେ ସ୍ୱୟଂକ୍ରିୟ ଏବଂ ତାହା କାର୍ଯ୍ୟତଃ ଅତ୍ୟାଧୁନିକ ପ୍ରଯୁକ୍ତିଯୁକ୍ତ । ଏଥିରେ କୋଭିଡ଼-19 ପାଇଁ ପିସିଆର ଟେଷ୍ଟ କରାଯାଉଛି ଯାହାକି ଦେଶକୁ ଅମୂଲ୍ୟ ସେବା ପ୍ରଦାନ କରୁଛି । କୋବାସ୍‌ 6800 ମେସିନ୍‌ ଦ୍ୱାରା ଗୁଣାତ୍ମକ ମାନଯୁକ୍ତ ପରୀକ୍ଷା , ଅଳ୍ପ ସମୟ ମଧ୍ୟରେ ଅଧିକ ସଂଖ୍ୟକ ନମୁନା ପରୀକ୍ଷା କରାଯାଇପାରୁଛି । ଅର୍ଥାତ୍‌ , 24 ଘଣ୍ଟା ମଧ୍ୟରେ ଏଥିରେ 1200 ନମୁନା ପରୀକ୍ଷା କରାଯାଇପାରୁଛି । ଏହା ଟେଷ୍ଟିଂ କାର୍ଯ୍ୟକୁ ଯେତିକି ତ୍ୱରାନ୍ୱିତ କରିଛି , ପୂର୍ବରୁ ବାକି ରହିଥିବା ପରୀକ୍ଷା କାର୍ଯ୍ୟକୁ ସେତିକି ମାତ୍ରାରେ ମେଣ୍ଟାଇ ପାରିଛି । ”


    କୋବାସ୍‌ 6800 ମେସିନର ଅନ୍ୟାନ୍ୟ ବୈଶିଷ୍ଟ୍ୟ ସଂପର୍କରେ ସୂଚନା ଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ଏହି ଅତ୍ୟାଧୁନିକ ମେସିନ୍‌ରେ ରେବୋଟିକ୍ସ ରହିଛି ଯାହା କୌଣସି ପ୍ରକାର ବାହ୍ୟ ଜୀବାଣୁ ସଂକ୍ରମଣକୁ ରୋକିପାରିବ । ପୁଣି ଏହା ସ୍ୱାସ୍ଥ୍ୟ ସେବାରେ ନିୟୋଜିତ କର୍ମଚାରୀଙ୍କ ସ୍ୱାସ୍ଥ୍ୟ ପ୍ରତି ଥିବା ବିପଦ ଆଶଙ୍କାକୁ ମଧ୍ୟ ଯଥେଷ୍ଟ ମାତ୍ରାରେ ରୋକିପାରିଛି । କାରଣ ଏହି ମେସିନକୁ ରିମୋଟ ସାହାଯ୍ୟରେ ହିଁ ଅପରେଟ କରାଯାଇଥାଏ ଏବଂ ସେଥିରେ କୌଣସି ମାନବୀୟ ହସ୍ତକ୍ଷେପର ଆବଶ୍ୟକତା ନଥାଏ । ଯେହେତୁ ଏହି ମେସିନ୍‌ ପାଇଁ ସର୍ବନିମ୍ନ ବିଏସଏଲ2+ କଣ୍ଟେନମେଣ୍ଟ ସ୍ତରୀୟ ଟେଷ୍ଟିଂ ଆବଶ୍ୟକ , ଏହାକୁ ଯେକୌଣସି ଫାସିଲିଟି ଉପରେ ସ୍ଥାପନ କରାଯାଇପାରିବ ନାହିଁ । କୋବାସ୍‌ 6800 ଅନ୍ୟ ରୋଗ ସୃଷ୍ଟିକାରୀ ଜୀବାଣୁ ଯଥା ଭାଇରାଲ ହେପାଟାଇଟିସ୍‌ ବି ଏବଂ ସି , ଏଚଆଇଭି , ଏମଟିବି (ଉଭୟ ରିଫାମ୍ପିସିନ୍‌ ଏବଂ ଆଇସୋନିଆଜାଇଡ଼ ରେଜିଷ୍ଟାନ୍ସ) , ପାପିଲୋମା , ସିଏମଭି , କ୍ଲାମିଡ଼ିଆ , ନେସେରିଆ ଇତ୍ୟାଦିକୁ ସହଜରେ ଚିହ୍ନଟ କରିପାରିବ ।


    କୋଭିଡ଼-19 ବୈଶ୍ୱିକ ମହାମାରୀ ଆରମ୍ଭ ହେବା ଦିନଠାରୁ ଯେଉଁ ସ୍ୱାସ୍ଥ୍ୟକର୍ମୀମାନେ ନିସ୍ୱାର୍ଥପର ଭାବେ ସେମାନଙ୍କର ସେବା ଓ କର୍ତ୍ତବ୍ୟ ସଂପାଦନ କରିଚାଲିଛନ୍ତି ସେମାନଙ୍କ ପ୍ରତି କୃତଜ୍ଞତା ଜ୍ଞାପନ କରି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ “ ମୁଁ ସେଭଳି ପାଥୋଲୋଜିଷ୍ଟମାନଙ୍କୁ , ଲାବ୍‌ ଟେକ୍ନିସିଆନମାନଙ୍କୁ , ବୈଜ୍ଞାନିକମାନଙ୍କୁ ଏବଂ ଅନ୍ୟ କର୍ମଚାରୀମାନଙ୍କୁ ଯେଉଁମାନେ କି ‘ କରୋନା ଯୋଦ୍ଧା ’ ଭାବେ କାର୍ଯ୍ୟ କରୁଛନ୍ତି ଏବଂ ଅତି ବିପଜ୍ଜନକ ପରିସ୍ଥିତିରେ ସେମାନଙ୍କର କର୍ତ୍ତବ୍ୟ ସଂପାଦନ କରୁଛନ୍ତି , ଦିନ ରାତି ଏକାକାର କରି ଦେଶର ନାଗରିକଙ୍କ ଜୀବନ ବଞ୍ଚାଇବା କାର୍ଯ୍ୟରେ ନିୟୋଜିତ ଅଛନ୍ତି , ସେମାନଙ୍କୁ ମୋର ହୃଦୟର କୃତଜ୍ଞତା ଜଣାଉଛି । ” ଦେଶ ସେମାନଙ୍କ ପ୍ରତି କୌଣସି ପ୍ରକାର ଭେଦଭାବ ନରଖି ଏଭଳି ଛାମୁଆ ସ୍ୱାସ୍ଥ୍ୟସେବା ଯୋଗାଣକାରୀ କର୍ମୀମାନଙ୍କ ଅବଦାନକୁ ପ୍ରଶଂସା କରିବା ଉଚିତ ବୋଲି ସେ କହିଛନ୍ତି ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ମଧ୍ୟ ସମସ୍ତ ସର୍ଭେଲାନ୍ସ ଅଧିକାରୀମାନଙ୍କ ଉତ୍ସର୍ଗୀକୃତ ସେବା , କଠିନ ଶ୍ରମ ଏବଂ ନିଷ୍ଠାକୁ ପ୍ରଶଂସା କରିଥିଲେ । ସେମାନଙ୍କୁ ପ୍ରୋତ୍ସାହିତ କରି ସେ କହିଛନ୍ତି ଯେ ଏହି ଅଧିକାରୀମାନେ ନୂତନ ଉଦ୍ଦୀପନାର ସହ କରୋନା ବିରୋଧରେ ସେମାନଙ୍କର ସଂଗ୍ରାମ ଜାରି ରଖିଛନ୍ତି । ଗୋଷ୍ଠୀ ସଚେତନତା ଓ ସଂକ୍ରମଣ ଚିହ୍ନଟ ପାଇଁ ସେହିସବୁ କର୍ମୀଙ୍କ ପ୍ରତିବଦ୍ଧତାକୁ ସେ ସାଧୁବାଦ ଜଣାଇଛନ୍ତି ।


    ଡକ୍ଟର ହର୍ଷବର୍ଦ୍ଧନ କହିଲେ ଯେ ଆଜି ଏହା ଏକ ଖୁସି ଖବର ଯେ ଗତ ତିନି ଦିନ ମଧ୍ୟରେ ଦୁଇଗୁଣା ସମୟ 13.9 ଦିନକୁ ହ୍ରାସ ପାଇଛି । କରୋନା ଦ୍ୱିଗୁଣିତ ହେବା ଗତ 14 ଦିନ ଧରି 11.1 ଥିଲା । ସେହିଭଳି ମୃତକଙ୍କ ମାତ୍ରା 3.2 %କୁ ଖସିଆସିଛି ଏବଂ ଆରୋଗ୍ୟଙ୍କ ଅନୁପାତ ବୃଦ୍ଧି ପାଇ 33.6% ହୋଇଛି (ଏହା ଗତକାଲି 32.83%ଥିଲା) । ଗତକାଲି ଆଇସିୟୁରେ 3.0% ସକ୍ରିୟ କୋଭିଡ଼-19 ରୋଗୀ ଥିବାବେଳେ 0.39% ରୋଗୀ ଭେଣ୍ଟିଲେଟରରେ ଥିଲେ ଏବଂ 2.7% ଅକ୍ସିଜେନ୍‌ ସହାୟତାରେ ଥିଲେ । ଆଜି କିନ୍ତୁ 14ଟି ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରରେ କୌଣସି ଗୋଟିଏ ହେଲେ କୋଭିଡ଼-19 ପଜିଟିଭ୍‌ ରୋଗୀ ଚିହ୍ନଟ ହୋଇଥିବା ଖବର ମିଳିନାହିଁ । ସେହିସବୁ ରାଜ୍ୟମାନେ ହେଲେ ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜ , ଅରୁଣାଚଳ ପ୍ରଦେଶ , ଆନ୍ଧ୍ର ପ୍ରଦେଶ , ଚଣ୍ଡୀଗଡ଼ , ଦାଦ୍ରା ଓ ନଗର ହାବେଳୀ , ଗୋଆ , ଛତିଶଗଡ଼ , ଗୁଜରାଟ , ଝାଡ଼ଖଣ୍ଡ , ମଣିପୁର , ମେଘାଳୟ , ମିଜୋରାମ , ପୁଡ଼ୁଚେରୀ , ତେଲଙ୍ଗାନା । ସେହିଭଳି ଡ଼ାମନ ଓ ଡିୟୁ , ସିକିମ , ନାଗାଲାଣ୍ଡ ଓ ଲାକ୍ଷଦ୍ୱୀପରେ କୌଣିସ ଗୋଟିଏ ହେଲେ କରୋନା କେଶ୍‌ ନଥିବା ସେ ସୂଚାଇଥିଲେ ।


    ମେ’ 14 , 2020 ସୁଦ୍ଧା ଦେଶରେ ମୋଟ 78 , 003 ଟି କରୋନା କେଶ୍‌ ରହିଥିବା ବେଳେ 26 , 235 ଜଣ ସେଥିରୁ ଆରୋଗ୍ୟ ଲାକ କରିସାରିଛନ୍ତି ଏବଂ ଏଥିରେ ମୋଟ 2 , 549ଜଣଙ୍କ ମୃତ୍ୟୁ ଘଟିଛି । ଗତ 24 ଘଣ୍ଟା ମଧ୍ୟରେ 3 , 722 ଟି ନୂତନ ନିଶ୍ଚିତ କରୋନା ସଂକ୍ରମଣ କେଶ୍‌ ଜଣାପଡ଼ିଛି ବୋଲି ସେ କହିଛନ୍ତି ।


    **********


    

    
    (Release ID: 1623961) Visitor Counter : 9
    
    
      Read this release in: English , Urdu , Hindi , Marathi , Bengali , Manipuri , Punjabi , Tamil , Telugu , Kannada , Malayalam