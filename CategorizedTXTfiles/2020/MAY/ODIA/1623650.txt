      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ର ଉଦ୍ଦେଶ୍ୟରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ସମ୍ବୋଧନ
      Posted On: 12 MAY 2020 10:14PM by PIB Bhubaneshwar


    ଦେଶର ସମସ୍ତ ନାଗରିକଙ୍କୁ ଅଭିନନ୍ଦନ । କାରଣ ପ୍ରାୟ ଚାରି ମାସରୁ ଅଧିକ ସମୟ ଧରି ବିଶ୍ୱ ସମୁଦାୟ କରୋନା ଭୂତାଣୁ ବିରୋଧରେ ସଂଗ୍ରାମ କରିଆସୁଛି ।


    ଏହି ସମୟରେ ପୃଥିବୀରେ ପ୍ରାୟ 42 ଲକ୍ଷରୁ ଅଧିକ ଲୋକ କରୋନା ମହାମାରୀରେ ଆକ୍ରାନ୍ତ ହୋଇଛନ୍ତି । 2.75 ଲକ୍ଷରୁ ଅଧିକ ଲୋକଙ୍କର ଏହି ମହାମାରୀରେ ଦୁଃଖଦ ମୃତ୍ୟୁ ଘଟିଛି । ଭାରତରେ ମଧ୍ୟ , ଲୋକମାନେ ସେମାନଙ୍କର ଅନେକ ପ୍ରିୟଜନଙ୍କୁ ହରାଇଛନ୍ତି । ସେମାନଙ୍କୁ ସମସ୍ତଙ୍କୁ ମୁଁ ମୋର ହୃଦୟର ସମବେଦନା ଜ୍ଞାପନ କରୁଛି ।


    ବନ୍ଧୁଗଣ , ଏହି ଭୂତାଣୁ ସମଗ୍ର ସଂସାରକୁ ଉଜାଡ଼ି ଦେଇଛି । କୋଟି କୋଟି ଲୋକ ବିଶ୍ୱବ୍ୟାପୀ ଅଭାବନୀୟ ସଂକଟର ସମ୍ମୁଖୀନ ହୋଇଛନ୍ତି । ଲୋକମାନଙ୍କ ଅମୂଲ୍ୟ ଜୀବନ ବଞ୍ଚାଇବା ସକାଶେ ଏବେ ସାରା ବିଶ୍ୱ ସଂଗ୍ରାମରତ । ଏଭଳି ଏକ ସଂକଟ କଥା ଆମେମାନେ ପୂର୍ବରୁ କେବେ ଦେଖିନଥିଲେ କିମ୍ବା ଶୁଣି ସୁଦ୍ଧା ନଥିଲେ । ଏଭଳି ସଂକଟ ମାନବ ସମାଜ ପାଇଁ ଅଚିନ୍ତନୀୟ ଏବଂ ଅଭୂତପୂର୍ବ ।


    କିନ୍ତୁ- ଏଭଳି ସଂକଟର ଘଡ଼ିରେ କ୍ଳାନ୍ତ ହୋଇପଡ଼ିବା , ହତୋତ୍ସାହିତ ହୋଇପଡ଼ିବା , ଭାଙ୍ଗି ପଡ଼ିବା ମାନବ ସମାଜ ପାଇଁ କଦାପି ଶୋଭା ପାଏନାହିଁ । ଆମମାନଙ୍କୁ ସମସ୍ତଙ୍କୁ ଅତୀବ ସଚେତନ ହେବାକୁ ପଡ଼ିବ । ଅତି ନିବିଷ୍ଟ ଭାବେ ଏହାର ଗତିବିଧିକୁ ମନିଟର କରିବାକୁ ପଡ଼ିବ । ଏଭଳି ଯୁଦ୍ଧରେ ସମସ୍ତ ନିୟମକୁ ନିଷ୍ଠାର ସହ ମାନିବାକୁ ହେବ । ନିଜକୁ ବଞ୍ଚାଇବାକୁ ପଡ଼ିବ ଏବଂ ଆଗକୁ ବଢ଼ିବାକୁ ପଡ଼ିବ । ଆଜି ଯେତେବେଳେ ସାରା ବିଶ୍ୱ ଏଭଳି ମହା ସଂକଟର ସାମ୍ନା କରୁଛି , ଆମକୁ ଦୃଢ଼ତାର ସହ ସଂକଳ୍ପବଦ୍ଧ ହେବାକୁ ପଡ଼ିବ । ଆମର ଏଭଳି ଦୃଢ଼ ସଂକଳ୍ପ ହିଁ ଏହି ବିପଦକୁ ଅତିକ୍ରମ କରିବାରେ ସହାୟକ ହୋଇପାରିବ ।


    ବନ୍ଧୁଗଣ , ଆମେମାନେ ଗତ ଶତାବ୍ଦୀ ଠାରୁ ଏକଥା ଶୁଣି ଆସୁଛେ ଯେ ଏକବିଂଶ ଶତାବ୍ଦୀ ହେଉଛି ଭାରତର ଶତାବ୍ଦୀ । ଆମେମାନେ ଦେଖୁଛେ ଯେ କରୋନା ମହାମାରୀ ଆରମ୍ଭ ହେବା ପୂର୍ବରୁ ବିଶ୍ୱ କିଭଳି ଥିଲା ଏବଂ ବିଶ୍ୱର ସେହି ବ୍ୟବସ୍ଥା ସହ ଆମେମାନେ ଉତ୍ତମ ଭାବେ ପରିଚିତ ଥିଲେ । ଏପରିକି କରୋନା ମହାମାରୀ ସଂକଟ ଆରମ୍ଭ ହେବା ପରେ ସୁଦ୍ଧା , ଆମେମାନେ ନିରବଚ୍ଛିନ୍ନ ଭାବେ ବିଶ୍ୱ ଉପରେ ଢ଼ାଙ୍କିହୋଇ ପଡ଼ିଥିବା ଏହି ସଂକଟର ପରିସ୍ଥିତିକୁ ଭଲ ଭାବେ ଲକ୍ଷ୍ୟ କରିଚାଲିଛେ । ତେବେ ଭାରତ ଦୃଷ୍ଟିଭଙ୍ଗୀରୁ ଆମେ ଯେତେବେଳେ ଏହି ଦୁଇଟି ପରିସ୍ଥିତିକୁ ଲକ୍ଷ୍ୟ କରିବା , ସେତେବେଳେ ଜାଣିପାରିବା ଯେ ପ୍ରକୃତରେ ଏକବିଂଶ ଶତାବ୍ଦୀ ହେଲା ଭାରତର ଶତାବ୍ଦୀ । ଏହା କେବଳ ଆମର ସ୍ୱପ୍ନ ନୁହେଁ , ବରଂ ଏହା ଆମମାନଙ୍କର ସମସ୍ତଙ୍କର ଦାୟିତ୍ୱ ବୋଲି ଗ୍ରହଣ କରିବାକୁ ପଡ଼ିବ ।


    କିନ୍ତୁ ଏହାର ଉପାୟଟି କ ’ ଣ ?


    ଆଜିର ବିଶ୍ୱ ପରିସ୍ଥିତି ଆମକୁ ଏକ ‘ ଆତ୍ମନିର୍ଭରଶୀଳ ଭାରତ ’ ଗଠନ ପାଇଁ ଶିକ୍ଷା ଦିଏ । ତାହା ହିଁ ଆମମାନଙ୍କ ସମ୍ମୁଖରେ ଏକମାତ୍ର ପନ୍ଥା । ଆମର ଶାସ୍ତ୍ର ପୁରାଣମାନଙ୍କରେ କୁହାଯାଇଛି – “ ଈଶଃ ପନ୍ଥାଃ - ଅର୍ଥାତ୍‌ , ଏକ ଆତ୍ମନିର୍ଭରଶୀଳ ଭାରତ ।


    ବନ୍ଧୁଗଣ ,


    ଏକ ରାଷ୍ଟ୍ର ଭାବେ ଆଜି ଆମେମାନେ ସମୟର ଏକ ଜଟିଳ ମୋଡ଼ରେ ଦଣ୍ଡାୟମାନ । ଏଭଳି ଏକ ବିରାଟ ବିପଦ ଭାରତ ପାଇଁ ଏକ ଚେତାବନୀ ସଦୃଶ । ତାହା ଆମମାନଙ୍କ ପାଇଁ ଏକ ବାର୍ତ୍ତ ଓ ଏକ ସୁଯୋଗ ଆଣିଛି । ଗୋଟିଏ ଉଦାହରଣ ଦେଇ ମୁଁ ମୋର ଚିନ୍ତନ ଆପଣମାନଙ୍କ ଆଗରେ ବ୍ୟକ୍ତ କରିବି । ଯେତେବେଳେ କରୋନା ସଂକଟ ଆରମ୍ଭ ହେଲା , ସେତେବେଳେ ଭାରତରେ ଗୋଟିଏ ହେଲେ ପିପିଇ କିଟ୍‌ ପ୍ରସ୍ତୁତ କରାଯାଉନଥିଲା । ଭାରତରେ ଏନ-95 ଧରଣର ମାସ୍କ ଅତି ସ୍ୱଳ୍ପ ମାତ୍ରାରେ ପ୍ରସ୍ତୁତ କରାଯାଉଥିଲା । ଆଜି ଆମେମାନେ ଏପରି ଏକ ସ୍ଥିତିରେ ପହଞ୍ଚିଛୁ ଯେ ଦୈନିକ ଦେଶରେ 2 ଲକ୍ଷ ପିପିଇ ଏବଂ 2 ଲକ୍ଷ ଏନ-95 ମାସ୍କ ଉତ୍ପାଦନ କରାଯାଉଛି । ଆମେ ଏଭଳି ସଫଳତା ହାସଲ କରିପାରିଛୁ କାରଣ ଭାରତ ଏହି ସଂକଟକୁ ଏକ ସୁଯୋଗରେ ପରିଣତ କରିଦେଇଛି ।


    ଭାରତର ଦୃଷ୍ଟିକୋଣ ହେଲା – ସଂକଟକୁ ସୁଯୋଗରେ ପରିଣତ କରିବା – ଏହା ମଧ୍ୟ ସମାନ ଭାବେ ଫଳପ୍ରସୂ ବୋଲି ଏକ ଆତ୍ମନିର୍ଭରଶୀଳ ଭାରତ ଗଠନ ସକାଶେ ଆମର ପ୍ରତିବଦ୍ଧତାରୁ ପ୍ରମାଣିତ ।


    ବନ୍ଧୁଗଣ , ଆତ୍ମନିର୍ଭରଶୀଳ ଶବ୍ଦ ବୈଶ୍ୱିକ ପରିପ୍ରେକ୍ଷୀରେ ଏବେ ତା ’ ର ସଂଜ୍ଞା ପରିବର୍ତ୍ତନ କରିଛି । ମାନବ କୈନ୍ଦ୍ରିକ ଜଗତିକରଣ ବନାମ ଅର୍ଥନୀତ କୈନ୍ଦ୍ରିକ ଜଗତିକରଣକୁ ନେଇ ପୂର୍ବରୁ ହେଉଥିବା ବିତର୍କ ଜାରି ରହିଛି । ଭାରତର ମୌଳିକ ଚିନ୍ତାଧାରା ଏହି ପରିପ୍ରେକ୍ଷୀରେ ସାରା ବିଶ୍ୱ ପାଇଁ ଆଶାର ଏକ ଆଲୋକବର୍ତ୍ତିକ ପ୍ରଦାନ କରିଛି । ଭାରତର ସଂସ୍କୃତି ଓ ପରମ୍ପରା ସୂଚୀତ କରେ ଯେ ଆତ୍ମନିର୍ଭରଶୀଳତା ଓ ଆତ୍ମା ହେଲା – “ ବସୁଧୈବ କୁଟୁମ୍ବକମ୍‌ । ”


    ଯେତେବେଳେ ଆତ୍ମ ନିର୍ଭରଶୀଳତାର ପ୍ରଶ୍ନ ଉଠେ , ଭାରତ କଦାଚିତ୍‌ ଆତ୍ମକୈନ୍ଦ୍ରିକ ବ୍ୟବସ୍ଥା ଚିନ୍ତାଧାରାର ପୃଷ୍ଠପୋଷକତା କରେନାହିଁ ।


    ଏହା ହେଉଛି ସେହି ସଂସ୍କୃତି ଯାହା ବିଶ୍ୱ କଲ୍ୟାଣରେ ବିଶ୍ୱାସୀ ଏବଂ ସେଥିପାଇଁ ଉଦ୍ଦିଷ୍ଟ । ତାହା ପୁଣି ସଂସାରର ସମସ୍ତ ଜୀବନ୍ତ ପ୍ରାଣୀଙ୍କ ପାଇଁ । କାରଣ ଭାରତ ସମଗ୍ର ସଂସାରକୁ ଗୋଟିଏ ପରିବାର ବୋଲି ହେତୁ କରେ । ଏହାର ମୂଳମନ୍ତ୍ରଟି ହେଲା – “ ମାତା ଭୂମିଃ ପୁତ୍ରୋ ଅହମ୍‌ ପୃଥିବ୍ୟଃ ” - ଯେଉଁ ସଂସ୍କୃତି ଧରିତ୍ରୀକୁ ମାତା ବୋଲି ବିବେଚନା କରେ ଏବଂ ଯେତେବେଳେ ଭାରତ ଭୂମି ଆତ୍ମ ନିର୍ଭରଶୀଳ ହୋଇଉଠେ , ତାହା ଏକ ସମୃଦ୍ଧ ବିଶ୍ୱର ସମ୍ଭାବନାକୁ ସୁନିଶ୍ଚିତ କରେ । ଭାରତର ପ୍ରଗତି ସମଗ୍ର ବିଶ୍ୱର ପ୍ରଗତିର ଏକ ଅବିଚ୍ଛେଦ୍ୟ ଅଙ୍ଗ ।


    ଭାରତର ଏହି ଲକ୍ଷ୍ୟ ଏବଂ କାର୍ଯ୍ୟପନ୍ଥା ବିଶ୍ୱ କଲ୍ୟାଣକୁ ଗଭୀର ଓ ବ୍ୟାପକ ମାତ୍ରାରେ ପ୍ରଭାବିତ କରେ । ଯେତେବେଳେ ଭାରତ ମୁକ୍ତାକାଶ ଶୌଚକର୍ମରୁ ମୁକ୍ତ ହେଉଛି , ଏହା ବିଶ୍ୱର ମର୍ଯ୍ୟାଦା ଉପରେ ଢ଼େର୍‌ ମାତ୍ରାରେ ପ୍ରଭାବ ବିସ୍ତାର କରିଥିଲା । ତାହା ଯକ୍ଷ୍ମା ହୋଇଥାଉ , ଅପପୁଷ୍ଟି ଅବା ପୋଲିଓ ହୋଇଥାଉ , ଭାରତର ଏଭଳି ଅଭିଯାନ ସାରା ବିଶ୍ୱକୁ ପ୍ରଭାବିତ କରିଆସିଛି ।


    ଅନ୍ତରାଷ୍ଟ୍ରୀୟ ସୌର ସଂଗଠନ ହେଉଛି ବିଶ୍ୱ ଉତ୍ତାପନ ବିରୋଧରେ ସଂଗ୍ରାମ ସକାଶେ ବିଶ୍ୱକୁ ଭାରତର ଅବଦାନ । ବିଶ୍ୱକୁ କ୍ଳାନ୍ତିରୁ ଉପଶମ ପ୍ରଦାନ କରିବା ସକାଶେ ଆନ୍ତର୍ଜାତୀୟ ଯୋଗ ଦିବସ ପାଳନ ପ୍ରୟାସ ଭାରତର ବିଶ୍ୱକୁ ଉପହାର । ଭାରତୀୟ ଔଷଧୀୟ ଉପଚାର ବିଶ୍ୱର ବିଭିନ୍ନ ପ୍ରାନ୍ତରେ ଲୋକମାନଙ୍କୁ ନୂତନ ଜୀବନ ପ୍ରଦାନ କରିବା କ୍ଷେତ୍ରରେ ସହାୟକ ହୋଇଆସିଛି ।


    ଏଭଳି ପ୍ରୟାସ ଓ ପଦକ୍ଷେପ ଭାରତ ପାଇଁ ଅଜସ୍ର ପ୍ରଶଂସା ଓ ଶ୍ରଦ୍ଧା ଅର୍ଜନ କରିଛି ଏବଂ ଏହା ପ୍ରତ୍ୟେକ ଭାରତୀୟଙ୍କୁ ଗର୍ବ ଓ ଗୌରବ ଅନୁଭବ କରିବାର ଅବସର ପ୍ରଦାନ କରିଛି । ବିଶ୍ୱ ଏବେ ବିଶ୍ୱାସ କରିବା ଆରମ୍ଭ କରିଛି ଯେ ଭାରତ ଢ଼େର୍‌ କିଛି ଭଲ କାମ କରିପାରିବ , ଯାହାକି ସମଗ୍ର ମାନବ ସମାଜର କଲ୍ୟାଣ ପାଇଁ ଉଦ୍ଦିଷ୍ଟ ।


    ତେବେ ପ୍ରଶ୍ନଟି ହେଲା- କିପରି ?


    ଏହି ପ୍ରଶ୍ନର ଉତ୍ତରଟି ହେଲା – ଏକ ଆତ୍ମନିର୍ଭରଶୀଳ ଭାରତ ଗଠନ ସକାଶେ 130 କୋଟି ନାଗରିକଙ୍କ ସାମୂହିକ ପ୍ରତିବଦ୍ଧତା ।


    ବନ୍ଧୁଗଣ ,


    ଆମମାନଙ୍କ ନିକଟରେ ଶହ ଶହ ବର୍ଷର ଗୌରବୋଜ୍ଜ୍ୱଳ ଇତିହାସ ରହିଛି । ଯେତେବେଳେ ଭାରତ ବେଶ୍‌ ସମୃଦ୍ଧ ଥିଲା । ସେତେବେଳେ ଏହାକୁ ସୁନା ଅଣ୍ଡାଦିଆ ଚଢ଼େଇ ବୋଲି ବିବେଚନା କରାଯାଉଥିଲା । ସେତେବେଳେ ଭାରତ ବେଶ୍‌ ସମୃଦ୍ଧ ଥିଲା ଓ ଧନସଂପଦରେ ଭରପୂର ଥିଲା । ସେତେବେଳେ ଭାରତ ନିଜର ମସ୍ତକ ଉନ୍ନତ କରି ଚାଲୁଥିଲା ଏବଂ ତାହା ଥିଲା ବିଶ୍ୱର କଲ୍ୟାଣ ପାଇଁ ।


    ତା ’ ପରେ ସମୟ ବଦଳିଗଲା । ଦେଶକୁ ଦାସତ୍ୱର ବେଡ଼ିରେ ବାନ୍ଧି ହେବାକୁ ପଡ଼ିଲା । ଆମେମାନେ ବିକାଶ ଚାହୁଁଥିଲୁ । ଆଜି , ଯେତେବେଳେ ଭାରତ ଦ୍ରୁତ ଗତିରେ ଆଗକୁ ପ୍ରଗତି କରିଚାଲିଛି , ତଥାପି ଏହା ବିଶ୍ୱ କଲ୍ୟାଣ ସକାଶେ ନିଜର ଲକ୍ଷ୍ୟ ଓ ପ୍ରତିବଦ୍ଧତାକୁ କାଏମ ରଖିଛି । ଆମମାନଙ୍କୁ ସ୍ମରଣ ରଖିବାକୁ ହେବ ଯେ Y2K ସଂକଟ ଏହି ଶତାବ୍ଦୀର ପ୍ରାରମ୍ଭରେ ହିଁ ରହିଛି । ଆଜି ଯେତେବେଳେ ଆମମାନଙ୍କ ନିକଟରେ ସଂପଦ ରହିଛି , ଆମ ନିକଟରେ ସାମର୍ଥ୍ୟ ରହିଛି , ଏବଂ ଆମମାନଙ୍କ ନିକଟରେ ବିଶ୍ୱର ସବୁଠାରୁ ଶ୍ରେଷ୍ଠ ପ୍ରଜ୍ଞା ମଧ୍ୟ ରହିଛି , ସେତେବେଳେ ଆମର ଆଉ ଭୟ କରିବାର କାରଣ ନାହିଁ ।


    ଆମେମାନେ ସେସବୁକୁ ଉପଯୋଗ କରି ଶ୍ରେଷ୍ଠ ଉତ୍ପାଦ ସୃଷ୍ଟି କରିପାରିବୁ । ଆମେ ଆମର ଗୁଣାତ୍ମକ ମାନକୁ ଆହୁରି ବଢ଼ାଇବୁ । ଆମର ଯୋଗାଣ ଚେନକୁ ଅଧିକ ଆଧୁନିକ କରିବୁ ଏବଂ ଆମେ ଏହା କରିବୁ ଏବଂ ନିଶ୍ଚିତ ଭାବେ କରି ଦେଖାଇବୁ ।


    ବନ୍ଧୁଗଣ ,


    ମୁଁ ଗୁଜରାଟର କଚ୍ଛରେ ସଂଘଟିତ ପ୍ରଳୟଙ୍କରୀ ଭୂମିକମ୍ପକୁ ଦେଖିଛି । ଯେଉଁଆଡ଼େ ଚାହିଁବ କେବଳ ଧ୍ୱଂସସ୍ତୂପ ଆଉ ଧ୍ୱଂସସ୍ତୂପ । ଚାରିଆଡ଼ ଧ୍ୱଂସ ହୋଇଯାଇଥାଏ । ଲାଗୁଥାଏ ସତେ ଯେମିତି କଚ୍ଛ ଶୋଇ ଯାଇଛି ଓ ତା ’ ଉପରେ ମୃତ୍ୟୁ ତା ’ ର ଚାଦର ଘୋଡ଼େଇ ଦେଇଛି! ସେଭଳି ପରିସ୍ଥିତିରେ କେହି କେବେ କଳ୍ପନା ସୁଦ୍ଧା କରିପାରିବ ନାହିଁ ଯେ ସେ ଅବସ୍ଥାକୁ ପୁଣି ଥରେ ପରିବର୍ତ୍ତନ କରାଯାଇପାରିବ । କିନ୍ତୁ କଚ୍ଛ ପୁଣି ଥରେ ମୁଣ୍ଡଟେକି ଠିଆ ହୋଇଥିଲା , କଚ୍ଛ ପୁଣି ଥରେ ଆଗକୁ ବଢ଼ିବାକୁ ପାଦ ବଢ଼ାଇଥିଲା । କଚ୍ଛ ପ୍ରଗତି ପଥରେ ବଢ଼ିପାରିଥିଲା । ଆମେ ଭାରତୀୟମାନଙ୍କର ଏହି ହେଲା ଦୃଢ଼ ମନୋବଳ ଓ ପ୍ରତିବଦ୍ଧତା ।


    ଯଦି ଆମେ ଥରେ ମନରେ ଦୃଢ଼ ସଂକଳ୍ପ କରିନେଲେ ଯେ ଲକ୍ଷ୍ୟ ସ୍ଥଳରେ ପହଞ୍ଚିବାକୁ ପଡ଼ିବ ତେବେ କୌଣସି ମାର୍ଗ ଆମପାଇଁ ଜଟିଳ ହେବନାହିଁ ଏବଂ ଆଜି ଆମ ନିକଟରେ ସେଇଭଳି ଦୃଢ଼ ଇଚ୍ଛାଶକ୍ତି ମହଜୁତ ରହିଛି ଓ ମାର୍ଗ ମଧ୍ୟ ରହିଛି । ତାହା ହେଲା ଭାରତକୁ କିଭଳି ଭାବେ ଆତ୍ମନିର୍ଭରଶୀଳ କରିବାକୁ ହେବ । ଆମର ସମୂହ ପ୍ରତିବଦ୍ଧତା ଏତେ ଦୃଢ଼ ଯେ ଭାରତ ନିଶ୍ଚିତ ଭାବେ ଆତ୍ମ ନିର୍ଭରଶୀଳ ହୋଇପାରିବ ।


    ବନ୍ଧୁଗଣ , ଭାରତର ଏହି ଆତ୍ମ ନିର୍ଭୀଶୀଳତାର ଚମତ୍କାର ସୌଧ ପାଞ୍ଚଟି ସ୍ତମ୍ଭ ଉପରେ ଆଧାରିତ ହେବ ।


    ପ୍ରଥମ ସ୍ତମ୍ଭଟି ହେଲା ଅର୍ଥନୀତି । ଅର୍ଥନୀତି ହିଁ ଆମକୁ କେବଳ ସାଧାରଣ ପରିବର୍ତ୍ତନ ନୁହେଁ ଏ ଦିଗରେ ବ୍ୟାପକ ଭାବେ ଆଗକୁ ଅଗ୍ରସର କରାଇପାରିବ ।


    ଦ୍ୱିତୀୟଟି ହେଲା ଭିତ୍ତିଭୂମି । ସେହି ଭିତ୍ତିଭୂମି ହେବ ଆଧୁନିକ ଭାରତର ପରିଚୟ ।


    ତୃତୀୟଟି ହେଲା ଆମର ବ୍ୟବସ୍ଥା: ତାହା ଏଭଳି ଏକ ବ୍ୟବସ୍ଥା ଯାହା ପ୍ରଯୁକ୍ତି ଦ୍ୱାରା ପରିଚାଳିତ ହେବ ଏବଂ ଏକବିଂଶ ଶତାବ୍ଦୀର ସ୍ୱପ୍ନକୁ ସାକାର କରିପାରିବ । ତାହା କେବଳ ବିଗତ ଶତାବ୍ଦୀର ନୀତି ଉପରେ ଆଧାରିତ ହେବନାହିଁ ।


    ଚତୁର୍ଥ ସ୍ତମ୍ଭଟି ହେଲା ଆମର ଜନସାଂଖିକ ସମ୍ବଳ । ଆମର ସଦାଚଞ୍ଚଳ ଜନସଂଖ୍ୟା ହେଉଛି ଆମର ସବୁଠାରୁ ବଡ଼ ସାମର୍ଥ୍ୟ । ବିଶ୍ୱର ସର୍ବବୃହତ୍ ଗଣତାନ୍ତ୍ରିକ ରାଷ୍ଟ୍ର ଭାବେ ଆମେ ଏକ ଆତ୍ମ ନିର୍ଭରଶୀଳ ଭାରତ ଗଠନ ସକାଶେ ଏହାକୁ ସବୁଠାରୁ ଅଧିକ ମାତ୍ରାରେ ଉପଯୋଗ କରିପାରିବା ।


    ପଞ୍ଚମ ସ୍ତମ୍ଭଟି ହେଉଛି ଚାହିଦା । ଆମ ଅର୍ଥନୀତିରେ ଚାହିଦା ଓ ଯୋଗାଣର ଯେଉଁ ଚେନଟି ରହିଛି , ତାହା ଆମ ପାଇଁ ଶକ୍ତି ଯୋଗାଇବାରେ ସହାୟକ ହେବ । ଏହାର ପୂର୍ଣ୍ଣ ସାମର୍ଥ୍ୟକୁ ଆମକୁ ଉପଯୋଗ କରିବାକୁ ପଡ଼ିବ । ଦେଶରେ ଚାହିଦା ବୃଦ୍ଧି ସକାଶେ ଏବଂ ଲୋକମାନଙ୍କ ଚାହିଦା ପୂରଣ କରିବା ନିମନ୍ତେ , ଯୋଗାଣ ଚେନର ପ୍ରତ୍ୟେକ ହିତଧାରକଙ୍କୁ ସଶକ୍ତ କରାଯିବା ଆବଶ୍ୟକ । ଆମର ଯୋଗାଣ ଚେନ୍ ଯେତେବେଳେ ସୁଦୃଢ଼ ହେବ , ସେତେବେଳେ ମାଟିର ସୁଗନ୍ଧରେ ସୁଦ୍ଧା ଆମର ଶ୍ରମଶକ୍ତି ସୁଗନ୍ଧ ଭରିଦେଇପାରିବେ ।


    ବନ୍ଧୁଗଣ , ଏଭଳି କରୋନା ସଂକଟ ଭିତରେ , ମୁଁ ଆଜି ଏକ ବିଶେଷ ଆର୍ଥିକ ପ୍ୟାକେଜ୍ ଘୋଷଣା କରିବାକୁ ଯାଉଛି ଯାହା ଏକ ନୂତନ ପ୍ରତିବଦ୍ଧତା ଉପରେ ଆଧାରିତ । ଏହି ଆର୍ଥିକ ପ୍ୟାକେଜ୍ ଆମର “ ଆତ୍ମନିର୍ଭର ଭାରତ ଅଭିଯାନ ” ରେ ଏକ ଗୁରୁତ୍ୱପୂର୍ଣ୍ଣ ଯୋଗସୂତ୍ର ଭାବେ କାର୍ଯ୍ୟ କରିବ ।


    ବନ୍ଧୁଗଣ , ନିକଟ ଅତୀତରେ ଯେଉଁସବୁ ଆର୍ଥିକ ଘୋଷଣା ସରକାର କରୋନା ସଂକଟକୁ ନେଇ କରିଛନ୍ତି , ତାହା ଥିଲା ଭାରତୀୟ ରିଜର୍ଭ ବ୍ୟାଙ୍କର ନିଷ୍ପତ୍ତି । କିନ୍ତୁ ଆଜି ଯେଉଁ ଆର୍ଥିକ ପ୍ୟାକେଜ୍ ଘୋଷଣା କରାଯାଉଛି , ତାହା ମୋଟାମୋଟି ପ୍ରାୟ 20 ଲକ୍ଷ କୋଟି ଟଙ୍କାର । ଏହି ପ୍ୟାକେଜ୍ ହେଉଛି ଭାରତର ମୋଟ ସାମଗ୍ରିକ ଘରୋଇ ଉତ୍ପାଦର ପ୍ରାୟ 10 ପ୍ରତିଶତ ସଙ୍ଗେ ସମାନ । ଦେଶର ବିଭିନ୍ନ ବର୍ଗ ଏବଂ ଯେଉଁମାନେ ଆର୍ଥିକ ବ୍ୟବସ୍ଥା ସହ ଜଡ଼ିତ ସେମାନେ ଏହି 20 ଲକ୍ଷ କୋଟି ଟଙ୍କାରୁ ବେଶ୍ ସହଯୋଗ ଓ ସାହାଯ୍ୟ ପାଇପାରିବେ । 2020ରେ ଏହି ପ୍ୟାକେଜ୍ ଦେଶର ବିକାଶ ଯାତ୍ରାକୁ ପର୍ଯ୍ୟାପ୍ତ ପ୍ରୋତ୍ସାହନ ପ୍ରଦାନ କରିବ ତଥା ଭାରତକୁ ଆତ୍ମ ନିର୍ଭରଶୀଳତାକୁ ଏକ ନୂତନ ଦିଶା ପ୍ରଦାନ କରିବ । ଏକ ଆତ୍ମ ନିର୍ଭରଶୀଳ ଭାରତ , ଭୂମି , ଶ୍ରମ , ଲିକ୍ୟୁଟି ଏବଂ ଆଇନ୍ ସବୁକୁ ଏଥିରେ ବିଶେଷ ଗୁରୁତ୍ୱ ପ୍ରଦାନ କରାଯାଇଛି ।


    ଏହି ଆର୍ଥିକ ପ୍ୟାକେଜରେ ଆମର କୁଟିର ଶିଳ୍ପ , ଘରୋଇ ଶିଳ୍ପ , କ୍ଷୁଦ୍ର ଶିଳ୍ପ , ଆମର ଏମଏସଏମଇ , ଯାହାକି ଦେଶର ଳକ୍ଷ ଲକ୍ଷ ଲୋକଙ୍କ ପାଇଁ ଜୀବନଜୀବିକାର ମୁଖ୍ୟ ଉତ୍ସ , ଏବଂ ଏକ ଆତ୍ମନିର୍ଭୀଶୀଳ ଭାରତ ନିର୍ମାଣ ପାଇଁ ଯାହା ଏକ ସୁଦୃଢ଼ ମୁଳଦୁଆ ହୋଇପାରିବ ସେସବୁ ଉପରେ ଗୁରୁତ୍ୱ ଆରୋପ କରାଯାଇଛି । ଏହି ଆର୍ଥିକ ପ୍ୟାକେଜ୍ ଦେଶର ଶ୍ରମଜୀବୀମାନଙ୍କ ପାଇଁ ଉଦ୍ଦିଷ୍ଟ , ଦେଶର କୃଷକ , ଯେଉଁମାନେ କି ଦିନ ରାତି ଦେଶର ଜନସାଧାରଣଙ୍କ ପାଇଁ ପ୍ରତ୍ୟେକ ପରିସ୍ଥିତିରେ ଓ ପ୍ରତି ଋତୁରେ କାର୍ଯ୍ୟରତ ସେମାନଙ୍କ ପାଇଁ ବ୍ୟବସ୍ଥା କରାଯାଇଛି । ଏହି ଆର୍ଥିକ ପ୍ୟାକେଜ୍ ଦେଶର ମଧ୍ୟମ ବର୍ଗ ଯେଉଁମାନେ କି ନିଷ୍ଠାର ସହ ସେମାନଙ୍କର ଟିକସ ଭରିଥାନ୍ତି ଏବଂ ଦେଶର ବିକାଶ ଯାତ୍ରାରେ ସହଯୋଗ କରିଥାନ୍ତି ସେମାନଙ୍କ ପାଇଁ ଉଦ୍ଦିଷ୍ଟ । ଏହି ଆର୍ଥିକ ପ୍ୟାକେଜ୍ ଭାରତୀୟ ଶିଳ୍ପସଂସ୍ଥାମାନଙ୍କ ପାଇଁ , ଯେଉଁମାନେ ଭାରତର ଆର୍ଥିକ ସାମର୍ଥ୍ୟକୁ ସଦାବେଳେ ସହଯୋଗ କରିଥାନ୍ତି ସେମାନଙ୍କ ପାଇଁ ଉଦ୍ଦିଷ୍ଟ । ଆସନ୍ତାକାଲି ଠାରୁ ଆରମ୍ଭ କରି ଆଗାମୀ କିଛି ଦିନ ମଧ୍ୟରେ , ଅର୍ଥ ମନ୍ତ୍ରୀ ଆପଣମାନଙ୍କୁ ଏ ସଂପର୍କରେ ବିସ୍ତୃତ ବିବରଣୀ ପ୍ରଦାନ କରିବେ ଯେଉଁଥିରେ ଏହି ଆର୍ଥିକ ପ୍ୟାକେଜ୍ ବିଷୟରେ ସମସ୍ତ ତଥ୍ୟ ପ୍ରଦାନ କରାଯିବ । ତାହା ‘ ଆତ୍ମ ନିର୍ଭରଶୀଳ ଭାରତ ଅଭିଯାନ ’ ଦ୍ୱାରା ପ୍ରଭାବିତ ।


    ବନ୍ଧୁଗଣ , ଏବେ ଦେଶ ପାଇଁ ଏହା ଜରୁରି ଯେ ଦେଶକୁ ଆଗକୁ ବଢ଼ିବାକୁ ହେବ ଏବଂ ଏଭଳି ଏକ ଦୃଢ଼ ସଂସ୍କାର ପ୍ରକ୍ରିୟାକୁ ସାକାର କରିବା ନିମନ୍ତେ ଆମକୁ ପ୍ରତିବଦ୍ଧ ହେବାକୁ ପଡ଼ିବ । ଏକ ଆତ୍ମ ନିର୍ଭରଶୀଳ ଭାରତ ଗଢ଼ିବାକୁ ହେବ । ବିଗତ 6 ବର୍ଷ ମଧ୍ୟରେ ଦେଶରେ ଯେଉଁସବୁ ସଂସ୍କାର ଘଟିଛି ସେ ସଂପର୍କରେ ଆପଣମାନେ ସମସ୍ତଙ୍କର ଅଭିଜ୍ଞତା ରହିଛି । ଆଜି ଏହି ସଂକଟର ମୁହୂର୍ତ୍ତରେ ମଧ୍ୟ ଆପଣମାନେ ଏହି ସଂସ୍କାରକୁ ସାକାର କରିବାକୁ ଆଗେଇ ଆସିବେ । ଭାରତର ବ୍ୟବସ୍ଥା ଏବେ ପୂର୍ବାପେକ୍ଷା ଅଧିକ ସକ୍ରିୟ ଭଳି ଦୃଶ୍ୟମାନ ହେଉଛି । ଅନ୍ୟଥା , କେହି କେବେ ଚିନ୍ତା କରିପାରିବ ଯେ ଭାରତ ସରକାର ଯୋଗାଇ ଦେଉଥିବା ଅର୍ଥ ସିଧା ସଳଖ ଯାଇ ଗରିବ କୃଷକ ହିତାଧିକାରୀଙ୍କ ପାଖରେ ପହଞ୍ଚି ପାରିଥାନ୍ତା! କିନ୍ତୁ ତାହା ବାସ୍ତବରେ ଘଟିଛି , ସମ୍ଭବ ହୋଇଛି । ଯେତେବେଳେ ଦେଶର ସବୁ ସରକାରୀ ଅଫିସ୍ ବନ୍ଦ୍ ରହିଛି ସେହି ସମୟରେ ଏହା ସମ୍ଭବପର ହୋଇପାରିଛି । ଏହାର ସରଳ ଅର୍ଥଟି ହେଲା ଯେତେବେଳେ ପରିବହନ ବ୍ୟବସ୍ଥା ଠପ୍ ହୋଇଯାଇଛି , ସେତେବେଳେ ସୁଦ୍ଧା ବ୍ୟବସ୍ଥା କାର୍ଯ୍ୟ କରୁଛି । ସଂସ୍କାର ସଂପର୍କରେ କୁହାଯାଇପାରେ ଯେ ଜନଧନ- ଆଧାର- ମୋବାଇଲ୍- ଜାମର ତ୍ରିଶକ୍ତି ଏବଂ ତାହାର ପ୍ରଭାବ କେତେ ସୁଦୂରପ୍ରସାରୀ ତାହା ଆମେ ଏଥିରୁ ଜାଣିପାରୁଛେ । ଏବେ ସେହି ସଂସ୍କାର ପ୍ରକ୍ରିୟାକୁ ଆହୁରି ସଂପ୍ରସାରିତ କରିବାକୁ ପଡ଼ିବ । ଏହାକୁ ନୂତନ ଶୀର୍ଷରେ ପହଞ୍ଚାଇବାକୁ ହେବ । ଏହି ସଂସ୍କାର କୃଷିକାର୍ଯ୍ୟ ସଂପର୍କୀତ ସମଗ୍ର ଯୋଗାଣ ଚେନକୁ ତ୍ୱରାନ୍ୱିତ କରିବ ଯଦ୍ୱାରା କୃଷକମାନେ ମଧ୍ୟ ସଶକ୍ତ ହୋଇପାରିବେ ଏବଂ ଭବିଷ୍ୟତରେ କେବଳ କରୋନା ନୁହେଁ ସେହିଭଳି ଯେକୌଣସି ସଂକଟ ଆସୁ ପକ୍ଷେ ସେମାନଙ୍କ ଉପରେ ସର୍ବନିମ୍ନ ପ୍ରଭାବ ପଡ଼ିବ । ଏହି ସଂସ୍କାର ଆମର ଟିକସ ବ୍ୟବସ୍ଥାକୁ ଅଧିକ ସୁସଂଗତ କରିବ , ସରଳ କରିବ , ଆଇନକୁ ଅଧିକ ସୁଗମ କରିବ , ଭିତ୍ତିଭୂମିକୁ ଅଧିକ ସୁସଂଗତ କରିବ , ମାନବସମ୍ବଳକୁ ଅଧିକ ସକ୍ଷମ ଓ ପ୍ରତିଯୋଗୀତାମୂଳକ କରିବ , ଏବଂ ଏକ ସୁଦୃଢ଼ ଆର୍ଥିକ ବ୍ୟବସ୍ଥା ଗଠନ କରିବାରେ ସହାୟକ ହେବ । ଏହିସବୁ ସଂସ୍କାର ଆମର ବ୍ୟବସାୟକୁ ପ୍ରୋତ୍ସାହନ ଯୋଗାଇବ , ପୁଞ୍ଜିନିବେଶକୁ ଆକୃଷ୍ଟ କରିବ ଏବଂ ମେକ୍ ଇନ୍ ଇଣ୍ଡିଆ କାର୍ଯ୍ୟକ୍ରମକୁ ସୁଦୃଢ଼ କରିବ ।


    ବନ୍ଧୁଗଣ , ଆତ୍ମ ନିର୍ଭୀଶୀଳତା ସେତିକିବେଳେ ସମ୍ଭବପର ହୋଇପାରିବ ଯେତେବେଳେ ଆମ ଭିତରେ ଥିବା ସାମର୍ଥ୍ୟ ଏବଂ ଆତ୍ମବିଶ୍ୱାସ ବୃଦ୍ଧି ପାଇବ । ଆତ୍ମ ନିର୍ଭରଶୀଳତା ମଧ୍ୟ ଦେଶକୁ ବିଶ୍ୱ ଯୋଗାଣ ଚେନରେ ଅଧିକ ଆତ୍ମବିଶ୍ୱାସର ସହ ପ୍ରତିଯୋଗିତା କରିବାକୁ ପ୍ରେରଣା ଯୋଗାଇବ । ଏବଂ ଆଜି ଏହା ହେଉଛି ଭାରତ ପାଇଁ ସମୟର ଆହ୍ୱାନ ଯେ ଦେଶ ବିଶ୍ୱ ଯୋଗାଣ ଚେନରେ ଏକ ଗୁରୁତ୍ଵପୂର୍ଣ୍ଣ ଭୂମିକା ଗ୍ରହଣ କରିବାକୁ ପଡ଼ିବ । ଏହି ସତ୍ୟକୁ ଉପଲବ୍ଧ କରି , ଏହି ଆର୍ଥିକ ପ୍ୟାକେଜରେ ଅନେକ ପ୍ରାବଧାନ କରାଯାଇଛି । ଏହା ଆମ ଦେଶର ସବୁ ସେକ୍ଟରକୁ ସକ୍ରିୟତା ଯୋଗାଇବ ଏବଂ ଗୁଣବତ୍ତା ସୁନିଶ୍ଚିତ କରିବ ।


    ବନ୍ଧୁଗଣ , ବର୍ତ୍ତମାନର ସଂକଟ ଏତେ ବିଶାଳ ଯେ ଏଥିରେ ବୃହତ୍ତର ବ୍ୟବସ୍ଥା ମଧ୍ୟ ଦୋହଲି ଯାଇଛି , ପ୍ରଭାବିତ ହୋଇଛି । କିନ୍ତୁ ଏଭଳି ସ୍ଥିତିରେ , ଦେଶ ନିଜର ପ୍ରତିବଦ୍ଧତା ପ୍ରକଟ କରିଛି ଏବଂ ଆମର ଗରିବ ଭାଇ ଓ ଭଉଣୀମାନେ ଯେଭଳି ଅସୁବିଧାର ସମ୍ମୁଖୀନ ହୋଇଛନ୍ତି ସେମାନଙ୍କ ଆଡ଼କୁ ସହଯୋଗର ହାତ ବଢ଼ାଇଛି । ସେମାନେ ରାସ୍ତାର ବୁଲା ବିକାଳି ହୋଇଥାନ୍ତୁ କି ହକର , ଶ୍ରମିକ ହୋଇଥାନ୍ତୁ ଅବା ଅନ୍ୟ କେହି ଯେଉଁମାନେ କି ଘରେ ରହି ସେମାନଙ୍କର କାର୍ଯ୍ୟ କରୁଛନ୍ତି । ସେମାନେ ସମସ୍ତେ ଏହି ସଂକଟର ଘଡ଼ିରେ ଢ଼େର୍ କଷ୍ଟ ସ୍ୱୀକାର କରିଛନ୍ତି । ସେମାନେ ଅନେକ ତ୍ୟାଗ ମଧ୍ୟ କରିଛନ୍ତି । ସେମାନଙ୍କ ଅନୁପସ୍ଥିତିକୁ କିଏ ଅବା ଅନୁଭବ ନକରିଛି ? ଏବେ ଆମର କର୍ତ୍ତବ୍ୟ ହେଉଛି ସେମାନଙ୍କୁ ପୁଣି ଥରେ ସୁଦୃଢ଼ କରିବା , ସେମାନଙ୍କର ଆର୍ଥିକ ଆବଶ୍ୟକତା ପୂରଣ ଦିଗରେ କିଛି ବଡ଼ ପଦକ୍ଷେପ ଗ୍ରହଣ କରିବା । ସେହି ଆବଶ୍ୟକତାକୁ ମନରେ ରଖି , ସେମାନେ ଗରିବ ହୋଇଥାନ୍ତୁ , କି ଶ୍ରମିକ , ପ୍ରବାସୀ ଶ୍ରମିକ ହୋଇଥାନ୍ତୁ ଅବା ଗାଇ ଜଗୁଆଳ , ମତ୍ସ୍ୟଜୀବୀ ହୋଇଥାନ୍ତୁ କିମ୍ବା ସଂଗଠିତ ବା ଅସଂଗଠିତ କ୍ଷେତ୍ରରର ଶ୍ରମିକ , ପ୍ରତ୍ୟେକ ବର୍ଗଙ୍କ ପାଇଁ ଏହି ଆର୍ଥିକ ପ୍ୟାକେଜରେ କିଛି ନା କିଛି ଗୁରୁତ୍ୱପୂର୍ଣ୍ଣ ନିଷ୍ପତ୍ତି ଘୋଷଣା କରାଯିବ ।


    ବନ୍ଧୁଗଣ , କରୋନା ସଂକଟ ଆମକୁ ବୁଝାଇ ଦେଇଛି ଯେ ସ୍ଥାନୀୟ ଉତ୍ପାଦନ , ସ୍ଥାନୀୟ ବଜାର ଏବଂ ସ୍ଥାନୀୟ ଯୋଗାଣ ଚେନର ଗୁରୁତ୍ୱ କେତେ । ସଂକଟର ଘଡ଼ିରେ , ଏହି ସ୍ଥାନୀୟ ଯୋଗାଣ ହିଁ ଆମର ସବୁ ଆବଶ୍ୟକତାକୁ ପୂରଣ କରିଛି । ସ୍ଥାନୀୟ ଲୋକମାନେ ହିଁ ଆମକୁ ବଞ୍ଚାଇ ପାରିଛନ୍ତି । ସ୍ଥାନୀୟ କହିଲେ କେବଳ ଆବଶ୍ୟକତାକୁ ବୁଝାଏ ନାହିଁ । ଏହା ଆମମାନଙ୍କର ଦାୟିତ୍ୱ ମଧ୍ୟ । ସମୟ ଆମକୁ ଶିଖାଇ ଦେଇଛି ଯେ ଆମେ ସ୍ଥାନୀୟକୁ ଜୀବନର ମନ୍ତ୍ର ଭାବେ ଗ୍ରହଣ କରିବାକୁ ପଡ଼ିବ । ଯେଉଁ ଗ୍ଳୋବାଲ୍ ବ୍ରାଣ୍ଡ୍ କଥା ଆପଣମାନେ ଆଜି ଚିନ୍ତା କରୁଛନ୍ତି ତାହା ମଧ୍ୟ ଦିନେ ଏପରି ସ୍ଥାନୀୟ ଭଳି ଲାଗୁଥିଲା । କିନ୍ତୁ ଯେତେବେଳେ ଲୋକେ ତାହା ବ୍ୟବହାର କରିବାକୁ ଆରମ୍ଭ କଲେ , ତାହାକୁ ପ୍ରଚାର ପ୍ରସାର କରିବାକୁ ଆରମ୍ଭ କଲେ , ବ୍ରାଣ୍ଡିଂ କଲେ , ତାହାକୁ ନେଇ ମନରେ ଗର୍ବ ଓ ଗୌରବ ଅନୁଭବ କଲେ , ତାହା ସ୍ଥାନୀୟ ଉତ୍ପାଦର ଏକ ବୈଶ୍ୱିକ ଆକାର ଧାରଣ କଲା । ତେଣୁ , ଆଜିଠାରୁ ପ୍ରତ୍ୟେକ ଭାରତୀୟ ବେଶ୍ ସ୍ପଷ୍ଟ ସ୍ୱରରେ ସେମାନଙ୍କର ସ୍ଥାନୀୟ ଉତ୍ପାଦକୁ କେବଳ କିଣିଲେ ନାହିଁ ବରଂ ଏହାର ପ୍ରଚାର ପ୍ରସାର କଲେ । ମୋର ଦୃଢ଼ ବିଶ୍ୱାସ ଯେ ଆମ ଦେଶ ତାହା କରିପାରିବ । ଆପଣମାନଙ୍କର ପ୍ରୟାସ , ପ୍ରତି ଥର , ଆପଣମାନଙ୍କ ପ୍ରତି ମୋର ସମ୍ମାନବୋଧକୁ ବଢ଼ାଇ ଦେଇଛି । ମୋର ଗୋଟିଏ କଥା ଏବେସୁଦ୍ଧା ମନେ ଅଛି ଯାହାକୁ ମୁଁ ଗର୍ବର ସହ ଉପସ୍ଥାପନ କରିପାରେ । ଯେତେବେଳେ ମୁଁ ଆପଣମାନଙ୍କୁ ଅନୁରୋଧ କରିଥିଲି ଓ ଦେଶବାସୀଙ୍କୁ ଖଦି କିଣିବାକୁ ଅନୁରୋଧ କରିଥିଲି ତାହା ଆପଣମାନେ କାର୍ଯ୍ୟରେ କରି ଦେଖାଇଥିଲେ । ଆପଣମାନଙ୍କ ଖଦି କ୍ରୟ ହସ୍ତତନ୍ତ ଶ୍ରମିକଙ୍କୁ ସହଯୋଗ କରିବ ବୋଲି ମୁଁ କହିଥିଲି । ଆଜି ଉଭୟ ଖଦି ଏବଂ ହସ୍ତତନ୍ତ ସାମଗ୍ରୀ ବେଶ୍ କମ୍ ସମୟ ଭିତରେ ଏକ ରେକର୍ଡ଼ ସ୍ତରରେ ପହଞ୍ଚିଛି । କେବଳ ସେତିକି ନୁହେଁ , ଆପଣମାନେ ଏହାକୁ ଏକ ବିରାଟ ବ୍ରାଣ୍ଡରେ ପରିଣତ କରିପାରିଛନ୍ତି । ଏହା ହୁଏତ ଗୋଟିଏ ଛୋଟ ପ୍ରୟାସ ହୋଇଥାଇପାରେ , କିନ୍ତୁ ଏହାର ଫଳାଫଳ ବେଶ୍ ଉତ୍ସାହଜନକ ।


    ବନ୍ଧୁଗଣ , ବିଶେଷଜ୍ଞ ଓ ବୈଜ୍ଞାନିକମାନେ ସୂଚାଇଛନ୍ତି ଯେ କରୋନା ଦୀର୍ଘ ସମୟ ଧରି ଆମ ଜୀବନର ଏକ ଅଂଶବିଶେଷ ହୋଇ ରହିବ । କିନ୍ତୁ ଏଥିସହ ଆମେ ଏକଥା ମଧ୍ୟ କଦାପି କରିବାକୁ ଦେବାନାହିଁ ଯେ ଆମ ଜୀବନ କେବଳ କରୋନା ଚାରିପଟେ ଘୂରିବୁଲିବ କିମ୍ବା ତାହାକୁ ନେଇ ଆମେ ଚିନ୍ତିତ ରହିବା । ଆମେ ମାସ୍କ ପିନ୍ଧିବା , ଦୁଇ ଗଜ ଦୂରତ୍ୱ ରକ୍ଷା କରିବା ଏବଂ ଆମର ଲକ୍ଷ୍ୟ ପଥରେ ଆଗକୁ ବଢ଼ିବାକୁ ହେବ । ତେଣୁ ଚତୁର୍ଥ ପର୍ଯ୍ୟାୟ ଲକଡାଉନ୍ , ଲକଡାଉନ୍-4କୁ ସଂପୂର୍ଣ୍ଣ ରୂପେ ନୂତନ ଭାବେ ପରିକଳ୍ପନା କରାଯାଇଛି । ଏଥିରେ ନୂତନ ନିୟମ ପ୍ରବର୍ତ୍ତନ କରାଯିବ । ରାଜ୍ୟମାନଙ୍କ ଠାରୁ ମିଳିଥିବା ପରାମର୍ଶ ଆଧାରରେ , ଲକଡାଉନ୍ 4 ସଂପର୍କୀତ ସମସ୍ତ ସୂଚନା ଆପଣମାନଙ୍କୁ ମେ 18 ତାରିଖ ପୂର୍ବରୁ ସୂଚୀତ କରାଯିବ । ମୋର ବିଶ୍ୱାସ ଯେ ସେହିସବୁ ନିୟମକୁ ମାନି ଆମେ କରୋନା ବିରୋଧରେ ସଂଗ୍ରାମ କରିବା ଏବଂ ଆଗକୁ ଅଗ୍ରସର ହେବା ।


    ବନ୍ଧୁଗଣ , ଆମର ସଂସ୍କୃତି ହେଲା- “ ସର୍ବ ଆତ୍ମଂ ବସଂ ସୁଖମ୍ ” ଅର୍ଥାତ୍ , ଆମର ସୁଖଶାନ୍ତି ଆମ ନିୟନ୍ତ୍ରଣରେ ରହିଛି । ଆତ୍ମ ନିର୍ଭରଶୀଳତା ଆମକୁ ଆନନ୍ଦ ଆଡ଼କୁ ଆଗେଇ ନେବ । ସନ୍ତୁଷ୍ଟି ଓ ଶକ୍ତି ଯୋଗାଇବ । ଏହା ଆମର ଦାୟିତ୍ୱ ଯେ ଏକବିଂଶ ଶତାବ୍ଦୀକୁ ଭାରତର ଶତାବ୍ଦୀରେ ପରିଣତ କରିବା ଦିଗରେ ଆମେ ଏକ ଆତ୍ମ ନିର୍ଭରଶୀଳ ଭାରତ ଗଠନର ସ୍ୱପ୍ନକୁ ସାକାର କରିବାକୁ ହେବ । ଏ ଦାୟିତ୍ୱ କେବଳ ଦେଶର 130 କୋଟି ଜନତାଙ୍କ ଠାରୁ ଜୀବନୀଶକ୍ତି ଆହରଣ କରିବ । ଏହି ଆତ୍ମ ନିର୍ଭରଶୀଳତାର ଯୁଗ ପ୍ରତ୍ୟେକ ଭାରତୀୟଙ୍କୁ ଏକ ନୂତନ ସଂକଳ୍ପ ଯୋଗାଇବ ତଥା ସେମାନେ ଏକ ନୂତନ ଉତ୍ସବ ଭାବେ ତାହାକୁ ଗ୍ରହଣ କରିବେ । ଏବେ ଏକ ନୂତନ ସଂକଳ୍ପ ଓ ପ୍ରତିବଦ୍ଧତାର ସହ ଆମେ ଆଗକୁ ଆଗକୁ ଆଗେଇବାକୁ ପଡ଼ିବ । ଯେତେବେଳେ ଆମର କର୍ତ୍ତବ୍ୟରେ ଆମେ ଏଭଳି ନୀତି ଓ ଆଦର୍ଶକୁ ମାନି ଚଳିବା , ଆମର କର୍ମନିଷ୍ଠାକୁ ପ୍ରତିପାଦିତ କରିବା , କୌଶଳର ପୁଞ୍ଜି ଖଟାଇବା , ସେତେବେଳେ କିଏ ଅବା ଭାରତକୁ ଆତ୍ମ ନିର୍ଭରଶୀଳ ହେବାକୁ ରୋକିପାରିବ ? ଆମେ ନିଶ୍ଚିତ ଭାବେ ଭାରତକୁ ଏକ ଆତ୍ମ ନିର୍ଭରଶୀଳ ରାଷ୍ଟ୍ରରେ ପରିଣତ କରିପାରିବା । ଆମେ ଭାରତକୁ ଆତ୍ମ ନିର୍ଭରଶୀଳ କରାଇବାକୁ ହେବ । ଏହି ପ୍ରତିବଦ୍ଧତାର ସହ , ବିଶ୍ୱାସର ସହ , ମୁଁ ଆପଣମାନଙ୍କୁ ସମସ୍ତଙ୍କୁ ଶୁଭକାମନା ଜଣାଉଛି ।


    **********


    

    
    (Release ID: 1623650) Visitor Counter : 27
    
    
      Read this release in: Assamese , Manipuri , English , Urdu , Marathi , Hindi , Bengali , Punjabi , Gujarati , Tamil , Telugu , Kannada , Malayalam