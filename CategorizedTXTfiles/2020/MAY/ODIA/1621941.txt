      ରେଳ ମନ୍ତ୍ରଣାଳୟ

      ରାଜ୍ୟ କର୍ତ୍ତୃପକ୍ଷଙ୍କୁ ହସ୍ତାନ୍ତର କରାଯିବା ଲାଗି ଭାରତୀୟ ରେଳପଥର କୋଭିଡ ଯତ୍ନ କେନ୍ଦ୍ର ପ୍ରସ୍ତୁତ
      • ସାରା ଭାରତରେ 5231ଟି ରେଳ କୋଚରେ କୋଭିଡ ଯତ୍ନ କେନ୍ଦ୍ର ବ୍ୟବସ୍ଥା
      • ଓଡ଼ିଶାରେ 9ଟି ଷ୍ଟେସନ ପ୍ରସ୍ତୁତ ରଖିଲା ରେଳପଥ
      • କୋଭିଡ ଯତ୍ନ କେନ୍ଦ୍ର ସ୍ଥାପନ ଲାଗି 215 ଷ୍ଟେସନ ଚିହ୍ନଟ
      • 215 ଷ୍ଟେସନ ମଧ୍ୟରୁ 85ଟି ଷ୍ଟେସନରେ ଚିକିତ୍ସା ସେବା ଯୋଗାଇବ ରେଳପଥ, ଅବଶିଷ୍ଟ 130 ଷ୍ଟେସନରେ ରାଜ୍ୟଗୁଡ଼ିକ ଔଷଧ ଏବଂ କର୍ମଚାରୀ ଉପଲବ୍ଧ କରାଇବାକୁ ରାଜି ହେଲେ କୋଭିଡ ଯତ୍ନ କେନ୍ଦ୍ର କାର୍ଯ୍ୟ କରିବ
      • ପାଣି, ବିଦ୍ୟୁତ, ମରାମତି, କ୍ୟାଟରିଂ ଏବଂ କୋଭିଡ ଯତ୍ନ କେନ୍ଦ୍ରର ସୁରକ୍ଷା ଦାୟିତ୍ବ ବହନ କରି ଭାରତୀୟ ରେଳ
      • କେନ୍ଦ୍ର ସରକାରଙ୍କ ପକ୍ଷରୁ ରାଜ୍ୟ ସରକାରଙ୍କୁ ଦିଶାନିର୍ଦ୍ଦେଶ ଜାରି
      • ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ ତଥା ଅନ୍ୟ ସଂସ୍ଥାନର ପରାମର୍ଶକ୍ରମେ ରେଳପଥ ପକ୍ଷରୁ ଦିଶାନିର୍ଦ୍ଦେଶ ପ୍ରସ୍ତୁତ କରାଗଲା
      • କୋଭିଡ-19 ମହାମାରୀ ମୁକାବିଲା ଲାଗି 25 ହଜାରରୁ ଅଧିକ ଡାକ୍ତର ଓ 35 ହଜାରରୁ ଅଧିକ ସ୍ୱାସ୍ଥ୍ୟକର୍ମୀଙ୍କୁ ନିଯୁକ୍ତି ଦେଲା ଭାରତୀୟ ରେଳପଥ
      • ପ୍ରତିକୂଳ ପରିସ୍ଥିତିରେ ଜାତୀୟ ଯୋଗାଣ ଶୃଙ୍ଖଳକୁ ବଜାୟ ରଖିବା ବ୍ୟତୀତ କରୋନା ମହାମାରୀ ବିରୋଧରେ ଭାରତ ସରକାରଙ୍କ ପ୍ରୟାସରେ ସହାୟତା ଦେବା ଲାଗି ଭାରତୀୟ ରେଳର ଉଲ୍ଲେଖନୀୟ ଯୋଗଦାନ
      • ଆଗଧାଡ଼ିର ରେଳ କର୍ମଚାରୀଙ୍କ ସୁରକ୍ଷା ଲାଗି ନିଜର ପିପିଇ ପ୍ରସ୍ତୁତ କଲା ରେଳପଥ
      Posted On: 07 MAY 2020 3:18PM by PIB Bhubaneshwar


    ରେଳ ମନ୍ତ୍ରଣାଳୟ ପକ୍ଷରୁ 5231 ଟି କୋଚକୁ କୋଭିଡ ଯତ୍ନ କେନ୍ଦ୍ରରେ ରୂପାନ୍ତରିତ କରାଯାଇଛି । ଅତି ସାଧାରଣ କୋଭିଡ ସଂକ୍ରମଣ ମାମଲାଗୁଡ଼ିକରେ ସ୍ୱାସ୍ଥ୍ୟ ମନ୍ତ୍ରଣାଳୟର ଦିଶାନିର୍ଦ୍ଦେଶ ଅନୁଯାୟୀ ଚିକିତ୍ସା ପାଇଁ ଏଗୁଡ଼ିକୁ କୋଭିଡ -19 ଯତ୍ନ କେନ୍ଦ୍ରରେ ଉପଯୋଗ କରାଯାଇପାରିବ । ଏହି କୋଚଗୁଡ଼ିକୁ ସେହିପରି କ୍ଷେତ୍ରରେ ଉପଯୋଗ କରାଯାଇପାରିବ ଯେଉଁ ରାଜ୍ୟଗୁଡ଼ିକର ସୁବିଧା ଦୁର୍ବଳ ରହିଛି ତଥା କୋଭିଡ ସନ୍ଦିଗ୍ଧ ଓ ସଂକ୍ରମିତଙ୍କୁ ସଙ୍ଗରୋଧରେ ରଖିବା ନିମନ୍ତେ କ୍ଷମତା ବଢ଼ାଇବାର ଆବଶ୍ୟକତା ରହିଛି ।


    ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ ପକ୍ଷରୁ ଜାରି ଦିଶାନିର୍ଦ୍ଦେଶର ସଂଲଗ୍ନ ( ନିମ୍ନରେ ଦିଆଯାଇଥିବା ) ଲିଙ୍କରେ ରହିଛି ।


    କୋଭିଡ -19 ବିରୋଧୀ ଲଢ଼େଇ ଜାରି ରଖି ଭାରତୀୟ ରେଳପଥ ଭାରତ ସରକାରଙ୍କ ସ୍ୱାସ୍ଥ୍ୟ ଯତ୍ନ ପ୍ରୟାସରେ ସହାୟତା ଯୋଗାଇ ଦେବା ନିମନ୍ତେ ଯଥାସମ୍ଭବ ପ୍ରୟାସ କରୁଛି । ଭାରତୀୟ ରେଳ ନିଜର 5231 କୋଭିଡ ଯତ୍ନ କେନ୍ଦ୍ର ରାଜ୍ୟଗୁଡ଼ିକୁ ପ୍ରଦାନ କରାଯିବା ନିମନ୍ତେ ପ୍ରସ୍ତୁତ କରାଯାଇସାରିଛି । ରେଳବାଇ ଜୋନଗୁଡ଼ିକ ଏହିସବୁ କୋଚକୁ ସଙ୍ଗରୋଧ ସୁବିଧା ପ୍ରଦାନ ଲାଗି ରୂପାନ୍ତରିତ କରି ଦେଇଛନ୍ତି ।


    215 ଟି ଷ୍ଟେସନ ମଧ୍ୟରୁ 85 ଟି ଷ୍ଟେସନରେ ରେଳପଥ ପକ୍ଷରୁ ସ୍ୱାସ୍ଥ୍ୟ ଯତ୍ନ ସୁବିଧା ପ୍ରଦାନ କରାଯିବ । ବାକି 130 ଷ୍ଟେସନରେ ରାଜ୍ୟଗୁଡ଼ିକ କର୍ମଚାରୀ ଏବଂ ଔଷଧ ଯୋଗାଇବା ନିମନ୍ତେ ସହମତ ହେଲେ କୋଭିଡ ଯତ୍ନ କୋଚର ସୁବିଧା ନେବା ପାଇଁ ପ୍ରସ୍ତାବ ଦେଇପାରିବେ । ସେହିପରି ପାଣି ଓ ଚାର୍ଜିଂ ସୁବିଧା ସହିତ 158 ଟି ଷ୍ଟେସନ ଏବଂ କେବଳ ପାଣି ସୁବିଧା ସହିତ 58 ଟି ଷ୍ଟେସନକୁ ପାଣି ସୁବିଧା ସହିତ ପ୍ରସ୍ତୁତ ରଖାଯାଇଛି । ( ତାଲିକା ନିମ୍ନରେ ସଂଲଗ୍ନ ରହିଛି )


    ଓଡ଼ିଶାର ବଲାଙ୍ଗିର ଜିଲ୍ଲାର ଦୁଇଟି ଷ୍ଟେସନ କଣ୍ଟାବାଞ୍ଜି ଓ ଟିଟିଲାଗଡ଼ , କୋରାପୁଟ , ରାୟଗଡ଼ା , ସମ୍ବଲପୁର , ଝାରସୁଗୁଡ଼ା ଜଙ୍କସନ , ସୁନ୍ଦରଗଡ଼ ଜିଲ୍ଲାର ରାଉରକେଲା ଜଙ୍କସନକୁ ବିଦ୍ୟୁତ ଓ ଜଳଯୋଗାଣ ସହିତ ପ୍ରସ୍ତୁତ ରଖାଯାଇଛି । ସେହିପରି ଭୁବନେଶ୍ୱର ଓ ଖୋର୍ଦ୍ଧା ରୋଡ ଜଙ୍କସନକୁ କେବଳ ପାଣି ସୁବିଧା ସହିତ ପ୍ରସ୍ତୁତ ରଖାଯାଇଛି ।


    ଏହି କୋଭିଡ ଯତ୍ନ କେନ୍ଦ୍ରଗୁଡ଼ିକ ବ୍ୟତୀତ , ଭାରତୀୟ ରେଳ କୋଭିଡ -19 ସମସ୍ୟାର ମୁକାବିଲା ନିମନ୍ତେ 2500 ରୁ ଅଧିକ ଡାକ୍ତର ଏବଂ 35 ହଜାରରୁ ଅଧିକ ସ୍ୱାସ୍ଥ୍ୟକର୍ମୀଙ୍କୁ ନିୟୋଜିତ କରିବ । ଡାକ୍ତର ଓ ସ୍ୱାସ୍ଥ୍ୟ କର୍ମୀଙ୍କ ନିଯୁକ୍ତି ବିଭିନ୍ନ ଜୋନ ପକ୍ଷରୁ ଅସ୍ଥାୟୀ ଆଧାରରେ କରାଯାଉଛି । 17 ଟି ସମର୍ପିତ ଡାକ୍ତରଖାନାରେ ପାଖାପାଖି 5 ହଜାର ଶଯ୍ୟା ଏବଂ ରେଳପଥ ଡାକ୍ତରଖାନାରେ 33 ଟି ହସ୍ପିଟାଲ ବ୍ଲକକୁ କୋଭିଡ -19 ରୋଗୀଙ୍କ ଉପଚାର ନିମନ୍ତେ ଚିହ୍ନଟ କରାଯାଇଛି , ଏଗୁଡ଼ିକ ଯେକୌଣସି ଜରୁରି ପରିସ୍ଥିତି ପାଇଁ ପ୍ରସ୍ତୁତ ରହିବ ।


    ସ୍ୱାସ୍ଥ୍ୟ ମନ୍ତ୍ରଣାଳୟର ଦିଶାନିର୍ଦ୍ଦେଶ ଅନୁରୂପ , ରାଜ୍ୟ ସରକାର ରେଳପଥକୁ ପ୍ରସ୍ତାବ ପଠାଇବେ । ଏହା ପରେ ରାଜ୍ୟ ଓ କେନ୍ଦ୍ରଶାସିତ ପ୍ରଦେଶଗୁଡ଼ିକୁ ଏହି କୋଚ ଆବଣ୍ଟନ କରାଯିବ । ରେଳପଥ ପକ୍ଷରୁ ଆବଣ୍ଟନ କରାଯିବା ପରେ , ଟ୍ରେନରେ ଆବଶ୍ୟକ ଭିତ୍ତିଭୂମି ସହିତ ଯେଉଁ ଷ୍ଟେସନରେ ଆବଶ୍ୟକ ସେଠାରେ ଛିଡ଼ା କରି ଦିଆଯିବ । ଜିଲ୍ଲାପାଳ / ମାଜିଷ୍ଟ୍ରେଟ କିମ୍ବା ଅନ୍ୟ କୌଣସି କ୍ଷମତାପ୍ରାପ୍ତ ଅଧିକାରୀଙ୍କୁ ଏ ସମ୍ପର୍କରେ ସୂଚନା ଦିଆଯିବ । ଟ୍ରେନ ଯେଉଁଠି ଛିଡ଼ା ହେବ ସେଠାରେ ପାଣି , ବିଦ୍ୟୁତ , ଆବଶ୍ୟକ ମରାମତି , କ୍ୟାଟରିଂ ବ୍ୟବସ୍ଥା ଏବଂ ସୁରକ୍ଷା ଆବଶ୍ୟକତା ଭାରତୀୟ ରେଳପଥ ପକ୍ଷରୁ ପ୍ରଦାନ କରାଯିବ ।


    ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ପକ୍ଷରୁ ଜାରି ଗାଇଡଲାଇନର ଲିଙ୍କ


    ସଂଲଗ୍ନକ ଏ ଅନୁଯାୟୀ ଷ୍ଟେସନଗୁଡ଼ିକର ଲିଙ୍କ :


    *******


    

    
    (Release ID: 1621941) Visitor Counter : 8
    
    
      Read this release in: English , Urdu , Hindi , Marathi , Manipuri , Assamese , Punjabi , Tamil , Telugu , Kannada , Malayalam