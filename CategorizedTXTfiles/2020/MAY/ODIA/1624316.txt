      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବିଲ୍ ଗେଟ୍ସଙ୍କ ସହ ପ୍ରଧାନମନ୍ତ୍ରୀଙ୍କ ମତବିନିମୟ
      Posted On: 14 MAY 2020 10:22PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ବିଲ୍ ଆଣ୍ଡ ମେଲିଣ୍ଡା ଗେଟ୍ସ ଫାଉଣ୍ଡେସନର କୋ-ଚେୟାର ଶ୍ରୀ ବିଲ୍ ଗେଟ୍ସଙ୍କ ସହ ଭିଡିଓ କନ୍ଫରେନ୍ସିଂ ଜରିଆରେ ଆଲୋଚନା କରିଥିଲେ । କୋଭିଡ୍-19 ପାଇଁ ବିଶ୍ୱସ୍ତରରେ ନିଆଯାଉଥିବା ପଦକ୍ଷେପ ତଥା ଏହି ମହାମାରୀର ମୁକାବିଲା ପାଇଁ ବୈଜ୍ଞାନିକ ସୃଜନଶୀଳତା ଓ ଆରଏଣ୍ଡଡିରେ ଆବଶ୍ୟକ ଗ୍ଲୋବାଲ ସହଯୋଗିତା ଉପରେ ଉଭୟେ ଆଲୋଚନା କରିଥିଲେ ।


    ଏହି ସ୍ୱାସ୍ଥ୍ୟ ସଙ୍କଟ ବିରୋଧରେ ଲଢ଼େଇ ପାଇଁ ଉପଯୁକ୍ତ ମେସେଜିଂ ଜରିଆରେ ଜନସାଧାରଣଙ୍କୁ ନିୟୋଜନ କରିବା ଆଧାରିତ ଭାରତର ପଦକ୍ଷେପ ସମ୍ପର୍କରେ ପ୍ରଧାନମନ୍ତ୍ରୀ ଅବଗତ କରାଇଥିଲେ । କିଭଳି ଏହି ଜନକୈନ୍ଦ୍ରୀକ ବଟମ୍-ଅପ୍ ଆପ୍ରୋଚ୍ ଶାରିରୀକ ଦୂରତା ପାଳନ କରିବା , ଆଗ ଧାଡ଼ିର କର୍ମୀଙ୍କୁ ସମ୍ମାନ ଜଣାଇବା , ମାସ୍କ ପିନ୍ଧିବା , ଉପଯୁକ୍ତ ପରିମଳ ରଖିବା ଓ ଲକଡାଉନ୍ ବ୍ୟବସ୍ଥାକୁ ସମ୍ମାନ ଜଣାଇବାରେ ସହାୟକ ହୋଇଛି , ସେନେଇ ସେ ବିସ୍ତୃତ ଭାବେ ବର୍ଣ୍ଣନା କରିଥିଲେ ।


    କିଭଳି ସରକାରଙ୍କ ଦ୍ୱାରା ପୂର୍ବରୁ ଗ୍ରହଣ କରାଯାଇଥିବା କେତେକ ପଦକ୍ଷେପ ଯଥା ଆର୍ଥିକ ଅନ୍ତର୍ଭୁକ୍ତୀକରଣର ସମ୍ପ୍ରସାରଣ , ସ୍ୱାସ୍ଥ୍ୟସେବାର ଲାଷ୍ଟ ମାଇଲ୍ ଡେଲିଭରି ବ୍ୟବସ୍ଥାକୁ ମଜବୁତ କରିବା , ସ୍ୱଚ୍ଛ ଭାରତ ମିସନ ଜରିଆରେ ସ୍ୱଚ୍ଛତା ଓ ପରିମଳକୁ ଲୋକପ୍ରିୟ କରାଇବା , ଲୋକମାନଙ୍କ ରୋଗ ପ୍ରତିରୋଧକ ଶକ୍ତି ବଢ଼ାଇବା ପାଇଁ ଭାରତର ଆୟୁର୍ବେଦ ଜ୍ଞାନର ସମ୍ପ୍ରସାରଣ ଆଦି ଏବେକାର ମହାମାରୀକୁ ରୋକିବାରେ ଭାରତର ଦକ୍ଷ ପ୍ରତିକ୍ରିୟାରେ ସହାୟକ ହୋଇଛି , ପ୍ରଧାନମନ୍ତ୍ରୀ ତାହା ବର୍ଣ୍ଣନା କରିଥିଲେ ।


    ଗେଟ୍ସ ଫାଉଣ୍ଡେସନ ପକ୍ଷରୁ କୋଭିଡ୍-19ର ମୁକାବିଲା ପାଇଁ ଗ୍ଲୋବାଲ ସହଯୋଗିତା ଜରିଆରେ କେବଳ ଭାରତରେ ନୁହେଁ ବିଶ୍ୱର ବହୁ ଅଂଶରେ କରାଯାଇଥିବା ସ୍ୱାସ୍ଥ୍ୟ ସମ୍ପର୍କିତ କାର୍ଯ୍ୟକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ବିଶ୍ୱର ଫାଇଦା ଉଦ୍ଦେଶ୍ୟରେ ଭାରତର କ୍ଷମତା ଓ ଦକ୍ଷତାକୁ କିଭଳି ବ୍ୟବହାର କରାଯାଇପାରିବ , ସେନେଇ ପ୍ରଧାନମନ୍ତ୍ରୀ ଗେଟ୍ସଙ୍କ ପରାମର୍ଶ ଲୋଡ଼ିଥିଲେ ।


    ବର୍ତ୍ତମାନର ସମୟରେ ଗ୍ରାମୀଣ ଅଂଚଳରେ ଲାଷ୍ଟ-ମାଇଲ ସ୍ୱାସ୍ଥ୍ୟ ସେବା ଯୋଗାଣ ପାଇଁ ଭାରତର ଅନନ୍ୟ ମଡେଲ , ଭାରତ ସରକାରଙ୍କ ଦ୍ୱାରା ବିକଶିତ ଦକ୍ଷ କଂଟାକ୍ଟ-ଟ୍ରେସିଂ ମୋବାଇଲ ଆପ୍ ଏବଂ ସର୍ବୋପରି ଟିକା ଓ ଥେରାପ୍ଟିକ୍ସ ଉଦ୍ଭାବନ ପରେ ସେଗୁଡ଼ିକର ବ୍ୟାପକ ଉତ୍ପାଦନ ଉଦେ୍ଦଶ୍ୟରେ ଭାରତର ବ୍ୟାପକ ଫାର୍ମାସିଟିକାଲ ଦକ୍ଷତାର ବ୍ୟବହାର ଆଦି କେତେକ ଆଇଡିଆ ଉପରେ ଉଭୟ ପ୍ରତିନିଧି ଆଲୋଚନା କରିଥିଲେ । ବିଶ୍ୱସ୍ତରୀୟ ପଦକ୍ଷେପରେ ଅବଦାନ ମୁଖ୍ୟତଃ ବିକାଶଶୀଳ ରାଷ୍ଟ୍ରଗୁଡ଼ିକର ଫାଇଦା ଉଦ୍ଦେଶ୍ୟରେ ଭାରତର ଆଗ୍ରହ ଓ କ୍ଷମତା ରହିଥିବାରୁ ଏହି ମହାମାରୀର ପ୍ରତିକାର ଉଦ୍ଦେଶ୍ୟରେ ବିଶ୍ୱସ୍ତରୀୟ ଆଲୋଚନାରେ ଭାରତକୁ ସାମିଲ କରାଯିବା ବେଶ୍ ଗୁରୁତ୍ୱପୂର୍ଣ୍ଣ ବୋଲି ସେମାନେ ସହମତ ହୋଇଥିଲେ ।


    ଶେଷରେ ପ୍ରଧାନମନ୍ତ୍ରୀ କହିଥିଲେ ଯେ କୋଭିଡ୍ ପରବର୍ତ୍ତୀ ବିଶ୍ୱରେ ଜୀବନଶୈଳୀ , ଆର୍ଥିକ ସଂଗଠନ , ସାମାଜିକ ବ୍ୟବହାର , ଶିକ୍ଷାଦାନ ଓ ସ୍ୱାସ୍ଥ୍ୟସେବାର ମୋଡ୍ରେ ଆବଶ୍ୟକ ପରିବର୍ତ୍ତନ ସମ୍ପର୍କରେ ବିଶ୍ଳେଷଣ କରିବା ସହ ଏଥିପାଇଁ ଆବଶ୍ୟକ ଚାହିଦାର ସମାଧାନର ଟେକ୍ନୋଲୋଜିକାଲ ଆହ୍ୱାନରେ ସହଯୋଗିତା ପାଇଁ ଗେଟ୍ସ ଫାଉଣ୍ଡେସନ ଅଗ୍ରଦୂତ ହେବା ଉଚିତ । ଏଭଳି ଏକ ବିଶ୍ଳେଷଣାତ୍ମକ କାର୍ଯ୍ୟରେ ନିଜର ଅଭିଜ୍ଞତା ଆଧାରରେ ଅବଦାନ ରଖିବାକୁ ଭାରତ ଖୁସିହେବ ବୋଲି ସେ କହିଥିଲେ ।


    **********

    
    
    (Release ID: 1624316) Visitor Counter : 10
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam