      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମହାବାତ୍ୟା ଅମ୍ଫନ ପ୍ରସ୍ତୁତି ସମୀକ୍ଷା ଲାଗି ଜାତୀୟ ସଂକଟ ପରିଚାଳନା (ଏନସିଏମସି) କମିଟିର ବୈଠକ
      Posted On: 19 MAY 2020 1:55PM by PIB Bhubaneshwar


    ସାମୁଦ୍ରିକ ଝଡ଼ ଅମ୍ଫନର ପ୍ରସ୍ତୁତି ନେଇ କ୍ୟାବିନେଟ ସଚିବ ରାଜୀବ ଗୌବାଙ୍କ ଅଧ୍ୟକ୍ଷତାରେ ଜାତୀୟ ସଂକଟ ପରିଚାଳନା କମିଟିର ତୃତୀୟ ସମୀକ୍ଷା ବୈଠକ ଅନୁଷ୍ଠିତ ହୋଇଯାଇଛି ।


    ଜାତୀୟ ପାଣିପାଗ ବିଭାଗର ସୂଚନା ଅନୁସାରେ ଏହି ମହାବାତ୍ୟା ଆସନ୍ତା କାଲି ( 20 / 5 / 2020 ) ଅପରାହ୍ନ ବା ସନ୍ଧ୍ୟା ସୁଦ୍ଧା ପଶ୍ଚିମବଙ୍ଗ ତଟରେ ଅବତରଣ କରିବ । ଏହି ସମୟରେ ଘଣ୍ଟାପ୍ରତି 155 ରୁ 165 ଓ ସର୍ବାଧିକ 185 କିମି ବେଗରେ ପବନ ବହିବାର ସମ୍ଭାବନା ଅଛି । ଏଥିସହ ପ୍ରବଳ ବର୍ଷା ସାଙ୍ଗକୁ ଉପକୂଳବର୍ତ୍ତୀ ଜିଲ୍ଲାଗୁଡିକରେ 4ରୁ 5 ମିଟର ଉଚ୍ଚତାରେ ଜୁଆର ଆସିବାର ସମ୍ଭାବନା ଅଛି । ପୂର୍ବ ମେଦିନାପୁର , ଦକ୍ଷିଣ ଓ ଉତ୍ତର 24 ପ୍ରଗଣା , ହାୱଡା , ହୁଗୁଳି ଓ କୋଲକାତା ଏହାଦ୍ୱାରା ବିଶେଷ ପ୍ରଭାବିତ ହେବାର ଆଶଙ୍କା ରହିଛି । ନଭେମ୍ବର 9 , 2019 ମସିହାରେ ପଶ୍ଚିମବଙ୍ଗ ଉପକୂଳରେ ହୋଇଥିବା ବାତ୍ୟା ବୁଲବୁଲଠାରୁ ଏହାର ଅଧିକ ବିନାଶକାରୀ କ୍ଷମତା ରହିଥିବା ଅନୁମାନ କରାଯାଉଛି ।


    ବାତ୍ୟା ଯୋଗୁ ଓଡ଼ିଶାର ଉପକୂଳବର୍ତ୍ତୀ ଜଗତସିଂହପୁର , କେନ୍ଦ୍ରାପଡା , ଭଦ୍ରକ , ଯାଜପୁର ଏବଂ ବାଲେଶ୍ୱର ଜିଲ୍ଲାରେ ପ୍ରବଳ ବର୍ଷା ଓ ସାମୁଦ୍ରିକ ପବନ ସାଙ୍ଗକୁ ଝଡ଼ ହେବାର ସମ୍ଭାବନା ରହିଛି ।


    ଜାତୀୟ ସଂକଟ ପରିଚାଳନା କମିଟିରେ ଓଡ଼ିଶାର ଶାସନ ସଚିବ ଏବଂ ପଶ୍ଚିବବଙ୍ଗର ଅତିରିକ୍ତ ଶାସନ ସଚିବ ବାତ୍ୟା ପୂର୍ବରୁ ପ୍ରସ୍ତୁତି ନେଇ ସୂଚନା ଦେଇଥିଲେ । ସେମାନେ ଜଣାଇଛନ୍ତି ଯେ , ତଳିଆ ଅଞ୍ଚଳରୁ ଲୋକମାନଙ୍କୁ ଅନ୍ୟତ୍ର ସ୍ଥାନାନ୍ତର କରାଯାଉଛି । ଖାଦ୍ୟ ଶସ୍ୟ , ପାନୀୟ ଜଳ ଓ ଅନ୍ୟାନ୍ୟ ଆବଶ୍ୟକୀୟ ସାମଗ୍ରୀ ମହଜୁଦ ରଖାଯାଇଛି । ବିଦ୍ୟୁତ ଓ ଦୂରସଂଚାର ସେବାର ରକ୍ଷଣାବେକ୍ଷଣ ଓ ଆବଶ୍ୟକ ସ୍ଥଳେ ଏହାର ମରାମତି କାର୍ଯ୍ୟକୁ ପରିଚାଳନା କରିବା ପାଇଁ କର୍ମଚାରୀମାନଙ୍କୁ ସଜାଗ ରଖାଯାଇଛି ।


    ରାଜ୍ୟ ଓ ଅନ୍ୟାନ୍ୟ କେନ୍ଦ୍ରୀୟ ସଂସ୍ଥା ଦ୍ୱାରା ବାତ୍ୟାର ପ୍ରାକ୍ ପ୍ରସ୍ତୁତି କାର୍ଯ୍ୟର ସମୀକ୍ଷା କରି କ୍ୟାବିନେଟ ସଚିବ ଯେଉଁ ଅଞ୍ଚଳ ଦେଇ ବାତ୍ୟାର ଗତିପଥ ରହିବ ସେଠାରୁ ଲୋକମାନଙ୍କୁ ଅନ୍ୟତ୍ର ସ୍ଥାନାନ୍ତର କରିବା ସହିତ ଆବଶ୍ୟକ ପରିମାଣର ଖାଦ୍ୟ ସାମଗ୍ରୀ , ପାନୀୟ ଜଳ ଏବଂ ଔଷଧପତ୍ର ମହଜୁଦ ରଖିବାକୁ ପରାମର୍ଶ ଦେଇଛନ୍ତି । ରାସ୍ତା ସଫା ଓ ପୁନରୁଦ୍ଧାର କାର୍ଯ୍ୟକୁ ଠିକ ଭାବେ ପରିଚାଳନା କରିବାକୁ ମଧ୍ୟ ସେ ନିର୍ଦ୍ଦେଶ ଦେଇଛନ୍ତି ।


    ଉଭୟ ରାଜ୍ୟରେ ବର୍ତ୍ତମାନ 36ଟି ଏନଡିଆରଏଫ ଟିମକୁ ମୁତୟନ କରାଯାଇଛି । ସେନା , ନୌସେନାର ଜାହାଜ ଏବଂ ବାୟୁସେନା ଏବଂ ତଟରକ୍ଷୀ ବାହିନୀଙ୍କୁ ମଧ୍ୟ ଷ୍ଟାଣ୍ଡବାଇ ରଖାଯାଇଛି । ଅତ୍ୟାବଶ୍ୟକୀୟ ସେବା ଯେପରି ବ୍ୟାହତ ନହୁଏ , ସେଥିପାଇଁ ଦୂରସଂଚାର ଓ ବିଦ୍ୟୁତ ବିଭାଗ କର୍ମଚାରୀମାନଙ୍କୁ ସଜାଗ ରଖାଯାଇଛି ।


    ଓଡ଼ିଶାର ଓ ପଶ୍ଚିମବଙ୍ଗର ମୁଖ୍ୟ ଶାସନ ସଚିବ ଭିଡିଓ କନଫରେନ୍ସ ଜରିଆରେ ଏହି ବୈଠକରେ ଯୋଗ ଦେଇଥିଲେ । ସ୍ୱରାଷ୍ଟ୍ର ବ୍ୟାପାର ମନ୍ତ୍ରଣାଳୟ , ପ୍ରତିରକ୍ଷା , ଜାହାଜ ଚଳାଚଳ , ଶକ୍ତି , ଦୂରସଂଚାର , ପାଣିପାଗ ବିଭାଗ , ସ୍ୱାସ୍ଥ୍ୟ , ଏନଡିଏମଏ ଓ ଏନଡିଆରଏଫର ବରିଷ୍ଠ ଅଧିକାରୀଗଣ ଏହି ବୈଠକରେ ଯୋଗ ଦେଇଥିଲେ ।


    ପରିସ୍ଥିତି ସମ୍ପର୍କରେ ଅବଗତ ହେବା ନିମନ୍ତେ ଜାତୀୟ ସଂକଟ ପରିଚାଳନା କମିଟିର ବୈଠକ ପୁଣି ଅନୁଷ୍ଠିତ ହେବାର କାର୍ଯ୍ୟକ୍ରମ ରହିଛି ।


    ******************

    
    
    (Release ID: 1625126) Visitor Counter : 11
    
    
      Read this release in: Hindi , English , Gujarati , Urdu , Marathi , Assamese , Manipuri , Bengali , Punjabi , Tamil , Telugu , Malayalam