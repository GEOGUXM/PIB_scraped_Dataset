      ପ୍ରତିରକ୍ଷା ମନ୍ତ୍ରଣାଳୟ

      “କରୋନା ଯୋଦ୍ଧାଙ୍କୁ ଧନ୍ୟବାଦ” ଭଳି କାର୍ଯ୍ୟକ୍ରମ ପାଇଁ ପ୍ରତିରକ୍ଷା ବାହିନୀକୁ ପ୍ରଶଂସା କଲେ ରକ୍ଷାମନ୍ତ୍ରୀ ଶ୍ରୀ ରାଜନାଥ ସିଂହ
      Posted On: 03 MAY 2020 7:33PM by PIB Bhubaneshwar


    ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂହ “ କରୋନା ଯୋଦ୍ଧାଙ୍କୁ ଧନ୍ୟବାଦ ” ଜ୍ଞାପନ ଭଳି କାର୍ଯ୍ୟକ୍ରମ ସକାଶେ ଦେଶର ପ୍ରତିରକ୍ଷା ବାହିନୀକୁ ସାଧୁବାଦ ଜଣାଇଛନ୍ତି । ଆଜି ଏହି ଉପଲକ୍ଷେ ଦେଶର ବିଭିନ୍ନ ସ୍ଥାନରେ ସଶସ୍ତ୍ର ସେନା ପକ୍ଷରୁ ଶତାଧିକ କାର୍ଯ୍ୟକ୍ରମର ଆୟୋଜନ କରାଯାଇଥିଲା । ଏହି କାର୍ଯ୍ୟକ୍ରମ ସ୍ଥଳ , ଜଳ ଏବଂ ଆକାଶରେ ଅନୁଷ୍ଠିତ ହୋଇଥିଲା ଯାହା ମାଧ୍ୟମରେ କରୋନା ଯୋଦ୍ଧା , ଯେଉଁମାନେ କି ନିଜ ଜୀବନକୁ ବିପନ୍ନ କରି କରୋନା ଭୂତାଣୁ ସଂକ୍ରମଣକୁ ରୋକିବା ସକାଶେ ଅହୋରାତ୍ର କାର୍ଯ୍ୟ କରୁଛନ୍ତି ସେମାନଙ୍କୁ ଧନ୍ୟବାଦ ଜଣାଇଥିଲେ ।


    ଦେଶର ସଶସ୍ତ୍ର ସେନାଙ୍କ ଏଭଳି କାର୍ଯ୍ୟକୁ ପ୍ରଶଂସା କରି ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂହ କହିଲେ ଯେ ଆଜି “ ସଶସ୍ତ୍ର ସେନା ଆଜି ଦେଶର ବିଭିନ୍ନ ସ୍ଥାନରେ ଅନେକ କାର୍ଯ୍ୟକ୍ରମର ଆୟୋଜନ କରିଛନ୍ତି । କରୋନା ଯୋଦ୍ଧାଙ୍କୁ ସେମାନଙ୍କର ସେବା ଓ ନିଷ୍ଠା ପ୍ରତି ଧନ୍ୟବାଦ ଜ୍ଞାପନ କରିବା ଏହି କାର୍ଯ୍ୟକ୍ରମର ଉଦ୍ଦେଶ୍ୟ । ଏଭଳି ବୈଶ୍ୱିକ ମହାମାରୀକୁ ରୋକିବା ସକାଶେ ସେମାନଙ୍କର ଅବଦାନ ଅବିସ୍ମରଣୀୟ । ସେମାନେ ଆମର ଛାମୁଆ ଯୋଦ୍ଧା ଏବଂ ସେମାନେ ଅତି ପ୍ରଶଂସନୀୟ କାର୍ଯ୍ୟ ସଂପାଦନ କରୁଛନ୍ତି ଏବଂ କୋଭିଡ଼-19 ବିରୋଧରେ ଭାରତରେ ଲଢ଼େଇରେ ସାମିଲ ସମସ୍ତ ସୈନିକଙ୍କ ମନୋବଳ ବୃଦ୍ଧି କରୁଛନ୍ତି । ”


    ବିମାନ ଉଡ଼ାଣ ଏବଂ ଭାରତୀୟ ବାୟୁ ସେନା , ନୌସେନା ଓ ତଟରକ୍ଷୀ ବାହିନୀଙ୍କ ହେଲିକପ୍ଟର ଦ୍ୱାରା କରୋନା ଯୋଦ୍ଧା ଏବଂ କରୋନା ହସପିଟାଲଗୁଡ଼ିକ ଉପରେ ପୁଷ୍ପ ବର୍ଷା କରାଯିବା ଭଳି କାର୍ଯ୍ୟ ଅତୀବ ପ୍ରଶଂସନୀୟ । ସମଗ୍ର ଦେଶବାସୀଙ୍କ ପକ୍ଷରୁ ସଶସ୍ତ୍ର ସେନା ଏଭଳି କାର୍ଯ୍ୟ ସଂପାଦନ କରିଛନ୍ତି । ଏହା କୋଭିଡ଼ –19 ବିରୋଧରେ ଲଢ଼େଇ ସକାଶେ ଦେଶର ପ୍ରତିବଦ୍ଧତା ଏବଂ ଐକ୍ୟ ମନୋଭାବର ସୂଚନା ପ୍ରଦାନ କରେ । ପ୍ରଧାନମନ୍ତ୍ରୀ ନରେନ୍ଦ୍ର ମୋଦିଙ୍କ ନେତୃତ୍ୱରେ ଏବେ ସମଗ୍ର ଦେଶବାସୀ କରୋନା ବିରୋଧରେ ସଂଗ୍ରାମ ଜାରି ରଖିଛନ୍ତି ।


    ଶ୍ରୀ ରାଜନାଥ ସିଂହ ସଶସ୍ତ୍ର ସେନାଙ୍କୁ ଧନ୍ୟବାଦ ଜଣାଇ କହିଲେ ଯେ ସେମାନଙ୍କ ପକ୍ଷରୁ କରାଯାଇଥିବା ଏଭଳି ସ୍ୱତନ୍ତ୍ର କାର୍ଯ୍ୟକ୍ରମ ମାଧ୍ୟମରେ ସେମାନେ ଦେଶର ମେଡ଼ିକାଲ ପ୍ରଫେସନାଲ , ପୁଲିସ ଏବଂ ଅନ୍ୟାନ୍ୟ ଛାମୁଆ କରୋନା ଯୋଦ୍ଧାଙ୍କ ପ୍ରତି ସେମାନଙ୍କର କୃତଜ୍ଞତା ଜ୍ଞାପନ କରିଛନ୍ତି । ଏଭଳି ଚାଲେଞ୍ଜିଂ ସମୟରେ ସମଗ୍ର ଦେଶ ଐକ୍ୟବଦ୍ଧ ଭାବେ କରୋନା ବିରୋଧୀ ସଂଗ୍ରାମରେ ସାମିଲ ହୋଇଛି ।


    ଏହି କରୋନା ଯୋଦ୍ଧାମାନେ , ଯେଉଁଥିରେ କି ଡ଼ାକ୍ତର , ନର୍ସ , ସ୍ୱାସ୍ଥ୍ୟରକ୍ଷା ଓ ପରିମଳ କର୍ମୀ , ପୁଲିସ କର୍ମୀ , ଗଣମାଧ୍ୟମ ଓ ଅନ୍ୟାନ୍ୟ ଅନେକ କର୍ମୀ ସାମିଲ ହୋଇଛନ୍ତି ଏବଂ ସେମାନେ ଲୋକମାନଙ୍କ ନିକଟରେ ଅତ୍ୟାବଶ୍ୟକ ସାମଗ୍ରୀ ଠାରୁ ନେଇ ଔଷଧ ଓ ଚିକିତ୍ସା ସୁବିଧା ନିରବଚ୍ଛିନ୍ନ ଭାବେ ପହଞ୍ଚାଉଛନ୍ତି ସେମାନେ ଜାତୀୟ କର୍ତ୍ତବ୍ୟ ସଂପାଦନ କରୁଛନ୍ତି । କୋଭିଡ଼-19 ମହାମାରୀ ବିରୋଧରେ ଚାଲିଥିବା ଲଢ଼େଇରେ ଏହା ସବୁଠାରୁ ଗୁରୁତ୍ୱପୂର୍ଣ୍ଣ ହୋଇପଡ଼ିଛି । ଏହି ଯୋଦ୍ଧାମାନେ ସେମାନଙ୍କର ନିଜ ଜୀବନକୁ ପ୍ରତିଦିନ ବିପଦ ମଧ୍ୟରେ ପକାଇ , ବିଜୁଳି ଠାରୁ ପାନୀୟ ଜଳ ଭଳି ମୌଳିକ ସୁବିଧା ସମସ୍ତଙ୍କ ନିକଟରେ ପହଞ୍ଚାଇବା କାର୍ଯ୍ୟ ସୁନିଶ୍ଚିତ କରୁଛନ୍ତି । ସେମାନେ ଆମର ସଡ଼କକୁ ସ୍ୱଚ୍ଛ ରଖୁଛନ୍ତି , ଆମମାନଙ୍କ ନିକଟରେ ଖାଦ୍ୟପଦାର୍ଥ ଉପଲବ୍ଧ କରାଉଛନ୍ତି , କୌଣସି ଜଣେ ହେଲେ ରୋଗୀ ବିନା ଚିକିତ୍ସାରେ ସ୍ୱାସ୍ଥ୍ୟକେନ୍ଦ୍ରରୁ ଫେରିଯାଉନାହାନ୍ତି ଏବଂ ସେଥିରେ ସର୍ବାଧିକ ଆଇନ ଶୃଙ୍ଖଳା ରକ୍ଷା କରାଯାଉଛି । ବିଦେଶରେ ଅଟକି ରହିଥିବା ଭାରତୀୟ ମାନଙ୍କୁ ସ୍ୱଦେଶ ଫେରାଇ ଅଣାଯାଉଛି ଏବଂ ସେମାନଙ୍କର ସ୍ୱାସ୍ଥ୍ୟର ଯତ୍ନ ନିଆଯାଉଛି ।


    ସଶସ୍ତ୍ର ସେନା ଏହିସବୁ କରୋନା ଯୋଦ୍ଧାଙ୍କୁ ସେମାନଙ୍କ ମନର ଗଭୀର ଶ୍ରଦ୍ଧା ଏବଂ ଧନ୍ୟବାଦ ଜ୍ଞାପନ କରିଛନ୍ତି ଏବଂ ତାହା ସଂପୂର୍ଣ୍ଣ ରୂପେ ସାମରିକ ଢ଼ଙ୍ଗରେ । ଶ୍ରୀନଗର ଠାରୁ ଥିରୁଭନନ୍ତପୁରମ ପର୍ଯ୍ୟନ୍ତ ଏବଂ ଦିବ୍ରୁଗଡ଼ ଠାରୁ ନେଇ କଚ୍ଛ ପର୍ଯ୍ୟନ୍ତ , ସ୍ଥଳସେନା ପକ୍ଷରୁ ବିଭିନ୍ନ ପ୍ରକାର କାର୍ଯ୍ୟକ୍ରମର ଆୟୋଜନ କରାଯାଇଥିଲା । ସେମାନେ ପୁଲିସ ସ୍ମାରକୀରେ ପୁଷ୍ପଗୁଚ୍ଛ ଅର୍ପଣ ସହ ସ୍ୱାସ୍ଥ୍ୟ କର୍ମୀ ଓ ଅନ୍ୟାନ୍ୟ ଜରୁରି ସାମଗ୍ରୀ ଯୋଗାଣରେ ନିୟୋଜିତ କର୍ମଚାରୀମାନଙ୍କୁ ପୁରସ୍କୃତ ଓ ସମ୍ମାନିତ କରିଛନ୍ତି । ସେମାନେ ବ୍ୱିଭିନ୍ନ ରାଜ୍ୟର ଶତାଧିକ ହସପିଟାଲକୁ ଯାଇ ସେଠାରେ କରୋନା ବିରୋଧରେ ସଂଗ୍ରାମ ଜାରି ରଖିଥିବା ଯୋଦ୍ଧାମାନଙ୍କୁ ସାକ୍ଷାତ କରି ସେମାନଙ୍କୁ ଧନ୍ୟବାଦ ଓ କୃତଜ୍ଞତା ଜଣାଇଛନ୍ତି । ଏଥିରେ ସ୍ଥାନୀୟ ସେନା ଟିମ୍‌ ଓ ସାମରିକ ବ୍ୟାଣ୍ଡ୍‌ ସାମିଲ ହୋଇଥିଲେ ।


    ଦିଲ୍ଲୀ , କୋଲକାତା , ଚେନ୍ନାଇ , ବେଙ୍ଗାଲୁରୁ , ଭୋପାଳ , ଆଗ୍ରା , ଅମୃତସର , ବେଲଗାଓଁ , ରାନିଖେତ୍‌ , ପିଥୋରଗଡ଼ ଆଦି ଅନେକ ସହରରେ ଏବଂ ଦେଶର ଅନ୍ୟାନ୍ୟ ଛୋଟ ବଡ଼ ଟାଉନମାନଙ୍କରେ ଆଜି ସ୍ଥଳସେନା , ନୌସେନା ଏବଂ ଭାରତୀୟ ବାୟୁ ସେନା (ଆଇଏଏଫ) ଓ ତଟରକ୍ଷୀ ବାହିନୀ (ଆଇସିଜି)ର ଅଧିକାରୀ ଓ ସୈନିକମାନେ ବିଭିନ୍ନ ହସପିଟାଲକୁ ଯାଇ ସ୍ୱାସ୍ଥ୍ୟକର୍ମୀ ଓ କରୋନା ଯୋଦ୍ଧାମାନଙ୍କୁ ସେମାନଙ୍କର କୃତଜ୍ଞତା ଜ୍ଞାପନ କରିଥିଲେ । ଏହିସବୁ କାର୍ଯ୍ୟକ୍ରମ ମଧ୍ୟରେ ସ୍ଥାନୀୟ ପୁଲିସ ସ୍ମାରକୀରେ ପୁଷ୍ପଗୁଚ୍ଛ ଅର୍ପଣ ଯାହାକି ଏକ ଅଭୂତପୂର୍ବ କାର୍ଯ୍ୟ ଏବଂ ତାହା ଆମର ସାଧାରଣ ଜନତାଙ୍କୁ ସଶସ୍ତ୍ର ସେନାଙ୍କ ଆଡ଼କୁ ଅଧିକ ଆକର୍ଷିତ କରିଥାଏ । ସମଗ୍ର ଦେଶ ଏବଂ ଦେଶବାସୀ ଆଜିର ଏହି ଧନ୍ୟବାଦ ଅର୍ପଣ କାର୍ଯ୍ୟକ୍ରମକୁ ମନଭରି ଉପଭୋଗ କରିଛନ୍ତି ଏବଂ ସଶସ୍ତ୍ର ସେନା ଏବଂ ସାମାଜିକ ଗଣମାଧ୍ୟମ ପ୍ରତି ସେମାନଙ୍କର ଶୁଭେଚ୍ଛା ଏବଂ ଶ୍ରଦ୍ଧା ଜଣାଇଛନ୍ତି ।


    ଓଶସ୍ତ୍ର ସେନା ପକ୍ଷରୁ ମଧ୍ୟ ଆହୁରି ଅନେକ ପ୍ରକାର କାର୍ଯ୍ୟକ୍ରମ ଯଥା ଭାରତୀୟ ବାୟୁ ସେନାର ଲଢ଼ୁଆ ଓ ପରିବହନ ବିମାନର ପାଇଲଟମାନଙ୍କ ଦ୍ୱାରା ଯୁଦ୍ଧ ବିମାନ ଉଡ଼ାଣ ସାରା ଦେଶରେ ଅନୁଷ୍ଠିତ ହୋଇଛି । ଦେଶର ଗୋଟିଏ ପାଶ୍ୱର୍ରୁ ଅନ୍ୟ ପାଶ୍ୱର୍ ପର୍ଯ୍ୟନ୍ତ ସମସ୍ତ ଜନସାଧାରଣ ଏହାକୁ ଉପଭୋଗ କରିଛନ୍ତି । ଭାରତୀୟ ବାୟୁ ସେନା , ନୌସେନା ଓ ତଟରକ୍ଷୀ ବାହିନୀର ହେଲିକପ୍ଟରଗୁଡ଼ିକ କୋଭିଡ଼ ରୋଗୀମାନେ ଚିକିତ୍ସିତ ହେଉଥିବା ହସପିଟାଲମାନଙ୍କ ଉପରେ ପୁଷ୍ପବୃଷ୍ଟି କରିଥିଲେ । ସ୍ଥଳସେନା ଓ ବାୟୁସେନା ବ୍ୟାଣ୍ଡ୍‌ କୋଭିଡ଼ ହସପିଟାଲମାନଙ୍କୁ ଯାଇ ସେଠାରେ ବାଦ୍ୟ ବାଦନ କରି କରୋନା ଯୋଦ୍ଧାଙ୍କ ପ୍ରତି ସେମାନଙ୍କର କୃତଜ୍ଞତା ଜ୍ଞାପନ କରିଥିଲେ ।


    ଏଭଳି ଲଢ଼ୁଆ ବିମାନ ଉଡ଼ାଣରେ ସୁଖୋଇ-10 , ଏମକେଆଇ , ମିଗ୍‌-29 ଏବଂ ଜାଗୁଆର ଲଢ଼ୁଆ ବିମାନ ସାମିଲ ହୋଇ ରାଜପଥ ତଥା ରାଜଧାନୀ ଦିଲ୍ଲୀ ଉପରେ ଉଡ଼ିଥିଲେ । ଦିଲ୍ଲୀର ଅଧିବାସୀମାନେ ସେମାନଙ୍କର ଘର ଛାତ ଉପରୁ ଏହାକୁ ଦେଖି ପାରିଥିଲେ । ଏହା ବ୍ୟତୀତ , ସି 130 ଜେ ହର୍କୁଲସ୍‌ ପରିବହନ ବିମାନ ମଧ୍ୟ ଦିଲ୍ଲୀ ରାଜଧାନୀ କ୍ଷେତ୍ର ଉପରେ ଉଡ଼ାଣ ଭରିଥିଲା ।


    ସେହିଭଳି ନୌସେନା ଏବଂ ତଟରକ୍ଷୀ ବାହିନୀ ପକ୍ଷରୁ ଏକ ଫର୍ମେସନ ଗଠନ କରାଯାଇ ଉପକୂଳ ସମୁଦ୍ରର କିଛି ନିର୍ବାଚିତ ସ୍ଥାନରେ ଦୀପ ପ୍ରଜ୍ଜ୍ୱଳନ ପୂର୍ବକ ଏଭଳି କୃତଜ୍ଞତା ଜ୍ଞାପନ କରାଯାଇଥିଲା । ଦେଶର 25ଟି ତଟୀୟ କ୍ଷେତ୍ରରେ ଏଭଳି କାର୍ଯ୍ୟକ୍ରମର ଆୟୋଜନ କରାଯାଇଛି । ସେଥିମଧ୍ୟରେ ସୁଦୂର ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜ ଏବଂ ଲାକ୍ଷାଦ୍ୱୀପ ଓ ମିନିକଏ ଦ୍ୱୀପପୁଞ୍ଜ ସାମିଲ ।


    **********


    

    
    (Release ID: 1620816) Visitor Counter : 21
    
    
      Read this release in: Telugu , Assamese , Tamil , English , Urdu , Hindi , Manipuri , Bengali , Punjabi , Kannada