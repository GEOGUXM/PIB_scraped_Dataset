      তথ্য আৰু সম্প্ৰচাৰ মন্ত্ৰালয়

      এই সংকটকালত সত্যতা আৰু সঠিকতা অক্ষুণ্ণ ৰখাৰ বাবে সংবাদ মাধ্যমক কৃতিত্ব দিবই লাগিব। - এল আৰ বিশ্বনাথ
      
      ক’ভিড-১৯ সন্দৰ্ভত বিশেষ প্ৰশিক্ষণে সাংবাদিকসকলক সজাগ কৰি তোলাৰ ক্ষেত্ৰত সহায় কৰিব। - সমুদ্ৰ গুপ্ত কাশ্যপ
      
      উত্তৰ-পূৱৰ সাংবাদিকসকলক ক’ভিড-১৯ সন্দৰ্ভত সজাগ কৰিবৰ বাবে পিআইবি আৰু ইউনিচেফৰ যুটীয়া ৱেবিনাৰৰ আয়োজন
      Posted On: 06 MAY 2020 4:22PM by PIB Guwahati


    “এই সংকটৰ মুহুৰ্ত্তত সংবাদ মাধ্যমে সঠিক আৰু সত্য বাতৰি প্ৰচাৰ কৰাৰ ক্ষেত্ৰত প্ৰসংশনীয় কাম কৰিছে আৰু তেওঁলোকৰ অৱদান অতি গুৰুত্বপূৰ্ণ।” আজি এই কথা উল্লেখ কৰে তথ্য আৰু সম্প্ৰচাৰ মন্ত্ৰালয়ৰ উত্তৰ-পূৱ মণ্ডলৰ সঞ্চালক প্ৰধান এল আৰ বিশ্বনাথে। আজি গুৱাহাটীত প্ৰেছ ইনফৰ্মেশ্যন ব্যুৰ’ আৰু ইউনিচেফে যুটীয়াভাৱে অসমৰ বাদে উত্ত-পূৱৰ আন আন ৰাজ্যসমূহৰ সাংবাদিকসকলৰ বাবে আয়োজন কৰা এক গুৰুত্বপূৰ্ণ ৱেবিনাৰৰ মুকলি অধিৱেশন সম্বোধন কৰে সঞ্চালক প্ৰধান বিশ্বনাথে। উল্লেখ্য যে অসমৰ ১৫ খন জিলাৰ সংবাদ প্ৰতিনিধিসকলে বিগত ২৯ এপ্ৰিল, ২০২০ তাৰিখে সংশ্লিষ্ট দুয়োটা প্ৰতিষ্ঠানে আয়োজন কৰা প্ৰথমখন কৰ্মশালাত অংশগ্ৰহণ কৰিছিল।


    ইফালে এই ৱেবিনাৰত অংশগ্ৰহণ কৰি উত্তৰ-পূৱৰ জ্যেষ্ঠ সাংবাদিক সমুদ্ৰ গুপ্ত কাশ্যপে ৱেবিনাৰত অংশগ্ৰহণকৰা আন সাংবাদিকসকলক সম্বোধন কৰি কয় , “সংবাদ মাধ্যমে ক’ভিড-১৯ সংক্ৰান্তীয় ঘটনা সম্বন্ধে সঠিক তথ্যৰ আধাৰত খবৰ বিতৰণ কৰা উচিত। ” তেওঁ লগতে কয় যে এই সংকটকালীন সময়ছোৱাত বাতৰি সংগ্ৰহ কৰোতে সাংবাদিকসকলে নিজেও যথেষ্ট সাৱধানতা অৱলম্বন কৰা উচিত। সংশ্লিষ্ট বিষয়ত প্ৰতিবেদন যুগুত কৰোতে সংবাদ মাধ্যমে সদায়েই বিভাগীয় সূত্ৰ অনুসৰণ কৰিব লাগে আৰু কোনো আনুষ্ঠানিক সূত্ৰৰ বাহিৰৰ তথ্য পৰিৱেশন কৰাৰ পৰা বিৰত থাকিব লাগে।


    উল্লেখ্য যে আজি প্ৰেছ ইনফৰ্মেশ্যন ব্যুৰ’ গুৱাহাটীয়ে আয়োজন কৰা এই ৱেবিনাৰত উত্তৰ-পূৱৰ ৭ খন ৰাজ্যৰ মুঠ ২৫ গৰাকী সাংবাদিকে অংশগ্ৰহণ কৰে , লগতে সংবাদ মাধ্যম তথা ইউনিচেফৰো বিশেষজ্ঞ লোকে এই ৱেবিনাৰত অংশগ্ৰহণ কৰে। সমল ব্যক্তিসকলে স্বাস্থ্য, শিশু সুৰক্ষা, যুক্তিসংগত সাংবাদিকতা, ক্ষেত্ৰভিত্তিক সাংবাদিকতাত শিশু সংক্ৰান্তীয় বিষয় আৰু সুৰক্ষা পৰামৰ্শাৱলী সন্দৰ্ভত ভাষণ আগবঢ়ায়। অসমক বাদ দি উত্তৰ-পূৱৰ সাতখন ৰাজ্যৰএই পছিশ গৰাকী সাংবাদিকে আজিৰ এই ভিডিঅ’ কনফাৰেন্সত অংশগ্ৰহণ কৰে।


    এই ৱেবিনাৰত অংশগ্ৰহণ কৰি ইউনিচেফ অসমৰ ক্ষেত্ৰ কাৰ্যালয়ৰ মূৰব্বী ড. মধুলিকা জনাথনে কয় , “ অন্যান্য প্ৰতিষ্ঠানবোৰৰ ভিতৰত সংবাদ মাধ্যমৰ দায়বদ্ধতা যথেষ্ট স্পৰ্শকাতৰ। সমাজত সজাগতা বৃদ্ধি , উৰা বাতৰি খণ্ডন আদিৰ ক্ষেত্ৰত গুৰুত্বপূৰ্ণ ভুমিকা পালন কৰে। বিশেষকৈ যুক্তিসংগত বাতৰিৰ উপস্থাপনেৰে এনে ভুমিকা পালন কৰে সাংবাদিকসকলে।”


    ইফালে ৱেবিনাৰত অংশগ্ৰহণ কৰি জ্যেষ্ঠ সাংবাদিক মৃণাল তালুকদাৰে কয় যে প্ৰব্ৰজন আৰু চাকৰি হেৰুওৱাৰ দৰে বিষয়ত অতি গুৰুত্বসহকাৰে জিলাকেন্দ্ৰিক সংবাদ পৰিৱেশন কৰা উচিত। তেওঁ লগতে কয় যে মানৱীয় বিষয় আৰু সাফল্য জড়িত থকা বাতৰিবোৰক ফটোসহ পৰিবেশন কৰাৰ ক্ষেত্ৰত অগ্ৰাধিকাৰ দিব লাগে। প্ৰতিগৰাকী সাংবাদিকক মানসিক সমৰ্থন আগবঢ়োৱাৰ ওপৰতো তেওঁ গুৰুত্ব আৰোপ কৰে আৰু অইন ক্ষেত্ৰৰ দৰেকৈ সাংবাদিকতা ক্ষেত্ৰতো ই অতিকৈ জৰুৰী বুলি তেওঁ উল্লেখ কৰে।


    ইফালে ৱেবিনাৰত সমল ব্যক্তি হিচাপে অংশগ্ৰহণ কৰি মুম্বাইৰ ডেক্কান হেৰাল্ড কাকতৰ ব্যুৰ’ চীফ মৃত্যুঞ্জয় বোসে মহাৰাষ্ট্ৰৰ শেহতীয়া স্থিতি সন্দৰ্ভত অৱগত কৰে আৰু লগতে বাতৰি বিতৰণৰ ক্ষেত্ৰত বিশেষকৈ দেশত ক’ভিড-১৯ পৰিস্থিতিৰে মোকাবিলা কৰিবলৈ চৰকাৰে গ্ৰহণ কৰা পদক্ষেপ সমূহ সন্দৰ্ভত তথ্য বিতৰণৰ ক্ষেত্ৰত পিআইবিয়ে গ্ৰহণ কৰা ভুমিকাৰ শলাগ লয়।


    এই সাংবাদিক কৰ্মশালাতে সাংবাদিকৰ এক হাতপুঁথি আৰু সুৰক্ষা পৰামৰ্শাৱলী বিতৰণ কৰা হয়। উল্লেখ্য যে এই নথিসমূহ উত্তৰ-পূৱৰ ৰাজ্যসমূহতো বিতৰণ কৰা হ’ব। শেহতীয়াকৈ পিআইবি – উত্তৰ পূৱ মণ্ডলে ইয়াৰ আঠটা আঞ্চলিক কাৰ্যালয়ৰে সৈতে চৰকাৰ আৰু জনসাধাৰণৰ মাজৰ এক শক্তিশালী সেঁতু হিচাপে অনবদ্য কাম কৰিছে।


    আজিৰ এই ৱেবিনাৰত পিআইবি গুৱাহাটীৰ যুটীয়া সঞ্চালক কীৰ্তি তিৱাৰীয়ে আদৰণি ভাষণ আগবঢ়াই এই ৱেবিনাৰৰ মুখ্য উদ্দেশ্য ক’ভিড ১৯ বিষয় সন্দৰ্ভত বাতৰি পৰিৱেশন কৰি থকা উত্তৰ-পূৱৰ সাংবাদিকসকলক সজাগ কৰি তোলা বুলি উল্লেখ কৰে। ইফালে ৱেবিনাৰখনৰ আঁত ধৰে প্ৰেছ ইনফৰ্মেশ্যন ব্যুৰ’ৰ মিডিয়া আৰু কমিউনিকেশ্যন বিষয়া গোপজিৎ দাসে।


    *****************

    
    
    (Release ID: 1621607) Visitor Counter : 14
    
    
      Read this release in: English