      খাদ্য প্ৰক্ৰিয়াকৰণ উদ্যোগ মন্ত্ৰালয়

      আকাশবাণীৰ সৈতে খাদ্য সংসাধন উদ্যোগ বিভাগৰ ৰাজ্যিক মন্ত্ৰীৰ সাক্ষাৎকাৰ
      
      উত্তৰ পূৰ্বাঞ্চলত খাদ্য সংসাধনৰ প্ৰচুৰ সম্ভাৱনা আছেঃ তেলী

      Posted On: 10 MAY 2020 9:12PM by PIB Guwahati

    ‘‘ উত্তৰ পূৰ্বাঞ্চলত খাদ্য সংসাধন ক্ষেত্ৰখনৰ প্ৰচুৰ সম্ভাৱনা আছে আৰু ই অঞ্চলটোত বৃহৎ অৰ্থনৈতিক উত্তৰণ তথা নিয়োজনৰ সুবিধা প্ৰদান কৰিব পাৰে’’, খাদ্য সংসাধন উদ্যোগ বিভাগৰ কেন্দ্ৰীয় ৰাজ্যিক মন্ত্ৰী শ্ৰী ৰামেশ্বৰ তেলীয়ে দেওবাৰে আকাশবাণী গুৱাহাটীৰ ‘‘প্ৰতিৰোধ’’ শীৰ্ষক এক অনুষ্ঠানৰ সাক্ষাৎকাৰত এইদৰে কয়৷ শ্ৰী তেলীয়ে কয় যে খাদ্য অত্যাৱশ্যকীয় সামগ্ৰীৰ ভিতৰত অন্তৰ্ভুক্ত হোৱা হেতুকে তেওঁৰ মন্ত্ৰালয়ে খাদ্য সংসাধনৰ সকলো উদ্যোগৰ কাৰ্যকলাপ পুনৰাম্ভ কৰিবলৈ নিৰ্দেশ দিছে যাতে লকডাউনৰ সময়ছোৱাত খাদ্য সামগ্ৰীৰ নাটনি নহয়৷ উত্তৰ পূৰ্বাঞ্চলৰ ৰাজ্যকেইখনত খাদ্য সংসাধনৰ সকলো গোটে নিজৰ কাম আৰম্ভ কৰিছে যদিও কিছুমান অঞ্চলত শ্ৰমিকৰ নাটনি হোৱা বাবে কাম আৰম্ভ কৰিব পৰা নাই বুলিও তেওঁ উল্লেখ কৰে৷ উদ্যোগসমূহৰ কাম আৰম্ভ হোৱাটো নিশ্চিত কৰিবলৈ মন্ত্ৰালয়ে ন’ডেল বিষয়া নিযুক্ত কৰিছে বুলি তেওঁ জানিবলৈ দিয়ে৷


    খাদ্য সংসাধন উদ্যোগ মন্ত্ৰালয়ে হাতত লোৱা কেইবাটাও প্ৰকল্পৰ ওপৰত আলোকপাত কৰি মন্ত্ৰীগৰাকীয়ে কয় যে মন্ত্ৰালয়ে ছিক্কিমৰ বাহিৰে উত্তৰ পূৰ্বাঞ্চলৰ প্ৰতিখন ৰাজ্যতে ১৫০ বিঘা ভূমি এলেকা সামৰি মেগা ফুড পাৰ্ক স্থাপন কৰিবলৈ পৰিকল্পনা কৰিছে৷ অসমত নলবাৰী জিলাৰ টিহুত ইতিমধ্যেই এই মেগা ফুড পাৰ্কৰ কাম আৰম্ভ হৈছে৷ তেওঁ কয় যে এই মেগা পাৰ্কসমূহত প্ৰায় ২০ৰ পৰা ২৫টা গোট থাকিব যাৰ দ্বাৰা পাঁচ হাজাৰ পৰ্যন্ত লোক প্ৰত্যক্ষ আৰু পৰোক্ষভাৱে নিয়োজিত হ’ব৷ তাৰোপৰি উত্তৰ পূৰ্বাঞ্চলৰ ৰাজ্যসমূহত খাদ্য সংসাধনৰ উদ্যোগ স্থাপন কৰিবলৈ বিচৰা যিকোনো উদ্যমীক মন্ত্ৰালয়ৰ তৰফৰ পৰা ৭৫% পৰ্যন্ত ৰাজসাহায্য প্ৰদান কৰা হ’ব বুলিও মন্ত্ৰীগৰাকীয়ে জানিবলৈ দিয়ে৷


    আকাশবাণী গুৱাহাটীৰ সংবাদ সম্পাদক শ্ৰী মানস প্ৰতীম শৰ্মাই গ্ৰহণ কৰা সাক্ষাৎকাৰটোত শ্ৰী তেলীয়ে ক’ভিড-১৯ৰ প্ৰাদুৰ্ভাৱ ৰোধ কৰিবলৈ চৰকাৰ আৰু জনসাধাৰণৰ মাজত নিকট সমন্বয় স্থাপনৰ জৰিয়তে কেৰালা চৰকাৰে সাফল্যৰ আৰ্হি দাঙি ধৰা বুলি জানিবলৈ দিয়ে৷ এই পৰিপ্ৰেক্ষিতত তেওঁ অসমৰ জনসাধাৰণকো কেন্দ্ৰীয় আৰু ৰাজ্য চৰকাৰে জাৰি কৰা ক’ভিড-১৯ সম্পৰ্কীয় নিৰ্দেশনাসমূহ পালন কৰিবলৈ আহ্বান জনায়৷

    
    
    (Release ID: 1622799) Visitor Counter : 8
    
    
      Read this release in: English