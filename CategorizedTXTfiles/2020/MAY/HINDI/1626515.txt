      PIB Headquarters

      कोविड-19 पर पीआईबी का दैनिक बुलेटिन
      Posted On: 23 MAY 2020 7:55PM by PIB Delhi


    (पिछले 24 घंटे में कोविड-19 से संबंधित जारी प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल है)


    • अभी तक कोविड-19 के 51,783 मरीज स्वस्थ हो चुके हैं, इस प्रकार सुधार की दर 41.39 प्रतिशत हो गई है।


    • कल से अब तक सामने आए 6,654 नए मामलों के साथ कोविड-19 के पुष्ट मामलों की कुल संख्या बढ़कर 1,25,101 तक पहुंच गई है।


    • भारतीय रेलवे अगले 10 दिन में 2,600 अतिरिक्त श्रमिक स्पेशल ट्रेनों का परिचालन करने जा रहा है


    • पिछले साल की समान अवधि की तुलना में ज्यादा क्षेत्र में ग्रीष्मकालीन फसलों की बुवाई की गई है।


    • भारतीय डाक ने देश भर में जरूरतमंद लोगों और अस्पतालों को 2,000 टन दवाइयों और चिकित्सा उपकरणों की आपूर्ति की है।


    स्वास्थ्य एवं परिवार कल्याण मंत्रालय से कोविड-19 पर प्राप्त अपडेट


    स्वास्थ्य सचिव ने स्वास्थ्य मंत्रालय के वरिष्ठ अधिकारियों के साथ (वीडियो कॉन्फ्रेंस के माध्यम से) प्रधान स्वास्थ्य सचिवों , शहरी विकास सचिवों , निगम आयुक्तों , मिशन निदेशकों (एनएचएम) और उन 11 नगर निगम क्षेत्रों के अन्य अधिकारियों के साथ एक उच्च स्तरीय समीक्षा बैठक की , जिनके यहां कोविड-19 के अधिक मामले हैं। यह बताया गया कि बड़ी चुनौती उन निगमों में है जहां कम समय में मामलों की संख्या दोगुना हो रही है , मृत्यु दर अधिक है और पुष्ट मामलों की दर राष्ट्रीय औसत से अधिक है। यह इंगित किया गया कि उच्च जोखिम वाली और असुरक्षित आबादी और समूहों की सक्रिय जांच के माध्यम से रोकथाम और मृत्यु दर में कमी लाने के लिए भर्ती किए गए रोगियों के प्रभावी और मजबूत नैदानिक प्रबंधन पर ध्यान देने की आवश्यकता है।


    अभी तक कुल 51,783 लोगों का उपचार किया जा चुका है। पिछले 24 घंटे में 3,250 लोगों का उपचार किया गया। इससे हमारी कुल सुधार की दर 41.39 प्रतिशत तक पहुंच गई है। अब कुल पुष्ट मामलों की संख्या 1,25,101 तक पहुंच गई है। कल से भारत में कोविड-19 के पुष्ट मामलों की संख्या में 6654 की वृद्धि दर्ज की गई है।


    अधिक जानकारी के लिए पढ़ें-


    भारतीय रेलवे अगले 10 दिनों में 2600 और श्रमिक स्पेशल ट्रेनों को चलाएगा


    प्रवासियों को उनके गृह राज्य तक पहुंचाकर राहत प्रदान करने के निरंतर प्रयासों के तहत एक महत्वपूर्ण निर्णय लेते हुए रेल मंत्रालय ने अगले दस दिनों में देश भर में राज्य सरकारों की जरूरतों के अनुसार 2600 और श्रमिक स्पेशल ट्रेनों को चलाने का फैसला किया है। इस पहल से देश भर में फंसे 36 लाख यात्रियों को लाभ मिलने की संभावना है। उल्लेखनीय है कि भारतीय रेलवे ने लॉकडाउन के कारण विभिन्न स्थानों पर फंसे प्रवासी कामगारों , तीर्थयात्रियों , पर्यटकों , छात्रों और अन्य व्यक्तियों को उनके गंतव्य तक पहुंचाने के लिए 01 मई 2020 से "श्रमिक स्पेशल" ट्रेनों को चलाना शुरू किया था। इन विशेष ट्रेनों को ऐसे फंसे हुए व्यक्तियों को भेजने और प्राप्त करने के लिए मानक प्रोटोकॉल के अनुसार दोनों संबंधित राज्य सरकारों के अनुरोध पर एक राज्य से दूसरे राज्य के बीच चलाया जा रहा है। भारतीय रेलवे ने पिछले 23 दिनों में 2600 श्रमिक स्पेशल ट्रेनों को चलाया है। अब तक लगभग 36 लाख फंसे प्रवासियों को उनके गृह राज्यों तक पहुंचाया गया।


    अधिक जानकारी के लिए पढ़ें-


    1 जून से शुरू होने जा रही 200 ट्रेनों के लिए तेजी से हो रही है टिकटों की बुकिंग


    भारतीय रेलवे 1 जून 2020 से देश भर में 200 दैनिक यात्री ट्रेनों का परिचालन शुरू करेगा और इन सभी ट्रेनों के लिए बुकिंग 21 मई , 2020 से शुरू हो गई है। ये विशेष सेवाएं 1 मई से चल रहीं श्रमिक स्पेशल ट्रेनें और 12 मई , 2020 से चल रहीं विशेष एसी ट्रेनों (30 ट्रेन) के अतिरिक्त हैं। इन ट्रेनों के लिए टिकटों की बुकिंग 21 मई से शुरू हो गई और 22 मई की रात 20:14 तक प्रणाली में बुकिंग को उपलब्ध सभी 200 ट्रेनों के लिए 14,13,277 यात्री क्षमता की तुलना में 6,52,644 ऑनलाइन टिकटों की बुकिंग हो गई थी।


    अधिक जानकारी के लिए पढ़ें-


    पिछले साल से ज्यादा क्षेत्रों में हुई ग्रीष्मकालीन फसलों की बुवाई , लॉकडाउन के बावजूद खरीद में भी वृद्धि


    चावल , दलहन , मोटा अनाज और तिलहन की ग्रीष्मकालीन फसलों की बुवाई क्षेत्र कवरेज पिछले साल की इसी अवधि की तुलना में इस बार अधिक रहा। रबी विपणन सीजन (आरएमएस) 2020-21 में , एफसीआई में कुल 337.48 लाख मीट्रिक टन गेहूं प्राप्त हुआ , जिसमें 326.96 लाख मीट्रिक टन खरीदा गया है। लॉकडाउन अवधि अर्थात 24.03.2020 से लेकर अब तक की अवधि के दौरान प्रधानमंत्री किसान सम्मान निधि (पीएम-किसान) योजना के अंतर्गत लगभग 9.55 करोड़ किसान परिवारों को लाभान्वित किया गया है और अब तक 19100.77 करोड़ रुपये जारी किए गए हैं।


    अधिक जानकारी के लिए पढ़ें-


    भारतीय डाक ने देश भर में 2,000 टन से ज्यादा दवाओं और चिकित्सा उपकरणों की आपूर्ति की


    केंद्रीय संचार , इलेक्ट्रॉनिकी एवं सूचना प्रौद्योगिकी मंत्री श्री रविशंकर प्रसाद ने भारत के मुख्य पोस्ट-मास्टर जनरलों और वरिष्ठ अधिकारियों को निर्देश दिया कि वे प्रधानमंत्री के ‘ आत्मनिर्भर भारत ’ वाले दृष्टिकोण को साकार करने की दिशा में काम करें। इस वीडियो कॉन्फ्रेंसिंग का संचालन सी-डॉट द्वारा विकसित प्रथम "मेक इन इंडिया" वीडियो कॉन्फ्रेंसिंग सॉल्यूशन पर किया गया। इसके अंतर्गत यह वीडियो कांफ्रेंसिंग समाधान के लिए पहला सफल प्रयोग भी था। भारतीय डाक द्वारा कोविड-19 से निपटने के लिए किए गए प्रयासों में शामिल हैं- पूरे देश में 2,000 टन से ज्यादा दवाओं और चिकित्सा उपकरणों की बुकिंग की गई और जरूरतमंद लोगों और अस्पतालों को उसकी आपूर्ति की गई ; आपूर्ति श्रृंखला को मजबूती प्रदान करने के लिए , सड़क परिवहन के जरिये रोजाना 25,000 किलोमीटर से अधिक की यात्रा की जा रही है और 75 टन से ज्यादा मेल और पार्सल ले जाया जा रहा है ; इंडिया पोस्ट पेमेंट्स बैंक के द्वारा आधार सक्षम भुगतान प्रणाली (एईपीएस) का उपयोग करते हुए , लगभग 85 लाख लाभार्थियों को उनके घर तक लगभग 1,500 करोड़ रुपये पहुंचाए गए।


    अधिक जानकारी के लिए पढ़ें-


    प्रधानमंत्री और मॉरीशस के प्रधानमंत्री के बीच टेलीफोन पर बातचीत


    प्रधानमंत्री श्री नरेन्द्र मोदी ने मॉरीशस के प्रधानमंत्री महामहिम प्रविंद जगन्नाथ से टेलीफोन पर बातचीत की। चक्रवात अम्फन द्वारा भारत में हुए नुकसान के लिए प्रधानमंत्री जगन्नाथ ने शोक व्यक्त किया। उन्होंने भारतीय नौसेना के जहाज ' केसरी ' को ' ऑपरेशन सागर ' के हिस्से के रूप में मॉरीशस भेजने के लिए प्रधानमंत्री श्री मोदी को धन्यवाद दिया। कोविड -19 महामारी के खिलाफ लड़ाई में मॉरीशस के स्वास्थ्य अधिकारियों की मदद करने के लिए दवाओं की खेप और 14 सदस्यीय मेडिकल टीम के साथ जहाज मॉरीशस पहुंचा था। प्रधानमंत्री ने भारत और मॉरीशस के लोगों के बीच विशेष संबंधों को याद किया और कहा कि भारत इस संकट के समय में अपने मित्रों का समर्थन करने के लिए कर्तव्यबद्ध है।


    अधिक जानकारी के लिए पढ़ें-


    प्रधानमंत्री श्री नरेन्द्र मोदी और श्रीलंका के राष्ट्रपति के बीच टेलीफोन पर हुई बातचीत


    प्रधानमंत्री श्री नरेन्द्र मोदी ने आज श्रीलंका के राष्ट्रपति महामहिम गोटबाया राजपक्षे से टेलीफोन पर बातचीत की। इस दौरान ‘ कोविड-19 ’ महामारी के मौजूदा प्रकोप के साथ-साथ इस क्षेत्र में इसके संभावित स्वास्थ्य और आर्थिक प्रभावों पर विचार-विमर्श किया गया। प्रधानमंत्री श्री मोदी ने श्रीलंका के राष्ट्रपति को यह आश्वासन दिया कि भारत महामारी के प्रभावों को कम करने के लिए श्रीलंका को हरसंभव सहायता प्रदान करना निरंतर जारी रखेगा।


    अधिक जानकारी के लिए पढ़ें-


    72 घंटे से भी कम समय में 2,00,000 से भी ज्यादा छात्रों ने नेशनल टेस्ट अभ्यास ऐप डाउनलोड किया


    मानव संसाधन विकास मंत्री श्री रमेश पोखरियाल ‘ निशंक ’ ने बताया कि जेईई (मेन्स) और नीट की तैयारी करने वाले छात्रों के लिए नेशनल टेस्टिंग एजेंसी द्वारा शुरू किया गया नेशनल टेस्ट अभ्यास ऐप छात्रों के बीच बहुत लोकप्रिय हो रहा है और इसके लॉन्च होने के 72 घंटे से भी कम समय में 2,00,000 से भी अधिक छात्रों ने इसे डाउनलोड कर लिया है। उन्होंने यह भी बताया कि 80,000 से ज्यादा छात्रों ने जेईई (मेन्स) और नीट के लिए मॉक टेस्ट भी दिया है। इसके साथ ही उन्होंने यह भी कहा कि छात्रों ने अधिकतम मॉक टेस्ट सुबह 10:00 से दोपहर 12:00 बजे के बीच दिए हैं।


    अधिक जानकारी के लिए पढ़ें-


    सामुदायिक रेडियो पर विज्ञापनों के लिए एयर टाइम बढ़ाकर 12 मिनट प्रति घंटा करने पर विचार-विमर्श जारी : श्री प्रकाश जावडेकर


    केंद्रीय सूचना एवं प्रसारण मंत्री श्री प्रकाश जावडेकर ने कहा कि वह सामुदायिक रेडियो को टीवी चैनलों के बराबर लाने के लिए विज्ञापनों हेतु एयर टाइम मौजूदा 7 मिनट प्रति घंटा से बढ़ाकर 12 मिनट प्रति घंटा करने के लिए उत्सुक हैं। समस्त सामुदायिक रेडियो स्टेशनों के श्रोताओं को संबोधित करते हुए मंत्री ने लोगों से कोरोना वायरस के खिलाफ अपनी लड़ाई जारी रखने का आह्वान किया। उन्होंने कहा कि हम इसे भी उसी तरह दूर भगाएंगे , जैसे हमने दूसरी बीमारियों को दूर भगाया है। हालांकि उन्होंने कहा कि अब नए तरह के हालात हैं , जिसमें 4 कदम शामिल हैं अर्थात जितना ज्यादा से ज्या‍दा संभव हो सके घर में रहना , बार-बार हाथ धोना , सार्वजनिक स्थानों पर मास्क लगाना और सामाजिक दूरी बरकरार रखना।


    अधिक जानकारी के लिए पढ़ें-


    अप्रैल 2020 में कच्चे तेल और प्राकृतिक गैस के उत्पादन पर रिपोर्ट


    अप्रैल 20 में कोविड-19 के कारण लॉकडाउन अवधि के दौरान , घरेलू कच्चे तेल का उत्पादन , प्राकृतिक गैस का उत्पादन और रिफाइनरी में उत्पादन कम हो गया है।


    अधिक जानकारी के लिए पढ़ें-


    कोविड के बाद भारत और मजबूती से उभरेगा तथा विश्व बिरादरी में सम्मान पाएगा: डॉ जितेंद्र सिंह


    केंद्रीय मंत्री डॉ. जितेंद्र सिंह ने कहा कि कोविड के बाद भारत और मजबूती से उभरेगा तथा विश्व बिरादरी में सम्मान पाएगा। एक निजी टीवी चैनल के साथ साक्षात्कार में डॉ. जितेंद्र सिंह ने कहा कि संकट की इस घड़ी में सभी शंकाओं और पूर्वानुमानों के बावजूद उन्हें यह भरोसा है कि आज से 6 महीने बाद दुनिया भारत को सम्मान की दृष्टि से देखेगी और हमारे साथ जुड़ने की कोशिश करेगी। उन्होंने कहा कि यही नहीं , भारत व्यवसाय और व्यापार के लिए भी एक सुरक्षित जगह के रूप में उभरेगा


    अधिक जानकारी के लिए पढ़ें-


    सीईएनएस द्वारा डिजाइन किया गया आरामदायक फेस मास्क लोगों को लंबे समय तक इसका उपयोग करने के लिए प्रोत्साहित कर सकता है


    सेंटर फॉर नैनो एंड सॉफ्ट मैटर साइंसेज (सीईएनएस) , बेंगलुरु में शोधकर्ताओं की एक टीम ने मास्क के एक कप आकार का डिजाइन (पेटेंट दायर) विकसित किया है जो बोलते समय मुंह के सामने के हिस्से में पर्याप्त स्थान का सृजन करने में सहायता करता है। बड़े पैमाने पर इसके उत्पादन के लिए बेंगलुरु स्थित एक कंपनी को अंतरित कर दिया गया है।


    अधिक जानकारी के लिए पढ़ें-


    कोविड-19 के खिलाफ लड़ाई में अजमेर स्मार्ट सिटी का वॉर रूम महत्वपूर्ण भूमिका निभा रहा है


    एएमसी ने नगर निगम में कोविड-19 वॉर रूम की स्थापना की है जिसके प्रमुख अजमेर के वरिष्ठ प्रशासनिक अधिकारी , चिकित्सा और पुलिस अधिकारी हैं। वॉर रूम का उपयोग मौजूदा कोविड-19 स्थिति पर नजर रखने और नागरिकों में संक्रमण के प्रसार को कम करने के लिए किया जा रहा है। डब्लूएचओ और एमएचए द्वारा जारी किए गए कोविड-19 के एहतियाती कदमों के प्रति अपने नागरिकों में जागरूकता पैदा करने , विभिन्न अभिनव रणनीतियों की योजना बनाने और इन्हें लागू करने में वॉर रूम महत्वपूर्ण भूमिका निभा रहा है।


    अधिक जानकारी के लिए पढ़ें-


    "हुनर हाट" "लोकल से ग्लोबल" थीम के साथ सितम्बर 2020 से फिर से शुरू होगा


    कोरोना महामारी की चुनौतियों के चलते लगभग 5 महीनों के बाद , " हुनर हाट" , जो देशभर के दस्तकारों-शिल्पकारों का "इम्पावरमेंट एक्सचेंज" बन गया है। सितम्बर 2020 से "लोकल से ग्लोबल" थीम के साथ पहले से ज्यादा दस्तकारों की भागीदारी के साथ पुनः शुरू होने जा रहा है।


    अधिक जानकारी के लिए पढ़ें-


    पीआईबी के क्षेत्रीय कार्यालयों से मिली जानकारियां

      * चंडीगढ़ : संघ शासित क्षेत्र के प्रशासक ने एक बार फिर से प्रशासन को बापूधाम कॉलोनी पर ध्यान केन्द्रित करने की सलाह दी है, जिससे संक्रमण के प्रसार पर रोक लगाई जा सके। आक्रामक रूप से और गहनता से जांच की जानी चाहिए, जिससे जल्द से जल्द उपचार के लिए सभी मामलों का पता लगाया जा सके।
      * पंजाब : विदेश में फंसे लोगों को वापस लाने के प्रयासों के तहत अमेरिका से पहली निकासी उड़ान 22.05.2020 को मोहाली अंतरराष्ट्रीय हवाई अड्डे पर पहुंची। स्वास्थ्य विभाग के प्रोटोकॉल के तहत सभी यात्रियों की सामाजिक दूरी के नियमों के सख्त अनुपालन के साथ चिकित्सा जांच की गई और किसी भी व्यक्ति में बीमारी के लक्षण नहीं पाए गए। सभी यात्री हवाई अड्डे पर तैनात स्वास्थ्य विभाग के दल के सदस्यों के चेहरे मास्क से ढके होने, हैंड सैनिटाइजर का उपयोग, हाथ धोने, जहां तक संभव हो सामाजिक दूरी के दिशा-निर्देशों का अनुपालन जैसी स्वास्थ्य संबंधी सावधानियों से काफी प्रभावित नजर आए।
      * हरियाणा : केन्द्रीय गृह मंत्रालय द्वारा लॉकडाउन 4.0 की अवधि के लिए जारी दिशा-निर्देशों के क्रम में हरियाणा सरकार ने टैक्सी, कैब एग्रीगेटर्स, मैक्सी कैब और ऑटो रिक्शा के लिए सीटिंग क्षमता सीमा के संबंध में दिशा-निर्देश जारी किए हैं। टैक्सी और कैब एग्रीगेटर को चालक के अलावा दो यात्रियों के साथ परिचालन की ही अनुमति होगी। इसका मतलब है कि चार पहिया वाहन में तीन लोग ही बैठ सकेंगे। दोपहिया वाहनों पर पीछे एक सवारी को बिठाने की ही अनुमति होगी और दोनों व्यक्तियों के लिए हेलमेट, मास्क और दस्ताने पहनना अनिवार्य होगा। साधारण रिक्शों में दो से ज्यादा सवारी नहीं बिठाई जा सकेंगी। सभी चालकों और यात्रियों को अपने-अपने मोबाइल फोन में आरोग्यसेतु ऐप्लीकेशन डाउनलोड करने और ऐप्लीकेशन पर नियमित रूप से अपने स्वास्थ्य की स्थिति अपडेट करने की सलाह दी जाती है।
      * हिमाचल प्रदेश : मुख्यमंत्री ने अधिकारियों को देश के विभिन्न हिस्सों से ट्रेनों के द्वारा राज्य में पहुंच रहे लोगों की देख-रेख में लगे सभी चिकित्सकों, स्वास्थ्य कर्मचारियों, पुलिस कर्मचारियों और अन्य कर्मचारियों को सभी सुरक्षात्मक उपकरण उपलब्ध कराने के निर्देश दिए हैं। आने वाले दिनों बड़ी संख्या में लोगों के राज्य में पहुंचने के अनुमान को देखते हुए मुख्यमंत्री ने उप आयुक्तों को अपने संबंधित जिलों में संस्थागत क्वारंटाइन के लिए अतिरिक्त सुविधाएं तैयार करने के भी निर्देश दिए हैं। मुख्यमंत्री ने कहा कि होम क्वारंटाइन की व्यवस्था को भी मजबूत और प्रभावी बनाया जाना चाहिए, जिससे होम क्वारंटाइन में लोग एकांतवास में रहें और वायरस के संक्रमण के चक्र को पूरी तरह तोड़ने में सहायता मिले।
      * असम : असम के स्वास्थ्य मंत्री ने कहा कि गुवाहाटी के काला पहाड़ अस्पताल को जीएमसीएच के अंतर्गत काम करने वाले पूर्ण कोविड-19 केन्द्र में परिवर्तित कर दिया गया है, जिसमें 20 चिकित्सक, 30 नर्स, ग्रेड 4 के 25 कर्मचारी और 9 सफाई कर्मचारी तैनात रहेंगे।
      * मणिपुर : मणिपुर में सभी बैंक और दूरसंचार से संबंधित कर्मचारियों को बिना कर्फ्यू पास के आवाजाही की अनुमति होगी। मणिपुर में एक अन्य व्यक्ति कोविड-19 की जांच में पॉजिटिव पाया गया। यह मरीज 13 मई को चेन्नई से राज्य में लौटा था।
      * मिजोरम : मुख्यमंत्री ने कहा कि कैबिनेट ने कोविड-19 महामारी के कारण कर्मचारियों के वेतन का एक हिस्सा रोकने का फैसला किया है, जिसे कुछ समय बाद जारी किया जाएगा।
      * नागालैंड : दीमापुर रेलवे स्टेशन पर स्वचालित कीटाणुनाशक बूथ लगा दिए गए है। इस सुविधा को नागालैंड चैंबर ऑफ कॉमर्स द्वारा दान में दिया गया है। नागालैंड सरकार ने सभी डीसी को अपने-अपने इलाकों में लौटने वाले लोगों को बेवजह निर्देश देने वाले लोगों के खिलाफ सख्त कार्रवाई करने के निर्देश दिए हैं।
      * केरल : मुख्यमंत्री ने कोविड संकट पर विचार-विमर्श के लिए बुधवार को वीडियो कॉन्फ्रेंसिंग के माध्यम से एक सर्वदलीय बैठक बुलाई है ; बृहस्पतिवार को राज्य के सभी विधायकों और सांसदों के साथ बैठक होगी। राज्य के वित्त मंत्री ने केन्द्र सरकार की जीएसटी पर 5 प्रतिशत आपदा उपकर (सेस) लगाने की योजना की आलोचना करते हुए आरोप लगाया कि केन्द्र सरकार, राज्य के अधिकार छीनने के लिए नई परंपरा डालने की कोशिश कर रही है। कल ईद-उल-फितर से पहले आज और कल के लिए कुछ छूट की अनुमति दी गई है ; आवश्यक वस्तुओं की दुकानें आज रात 9 बजे तक खुली रहेंगी। राज्य में आने वाले फल और सब्जियों की गुणवत्ता की जांच के लिए सभी सीमावर्ती चेक पोस्ट पर विशेष दलों की तैनाती कर दी गई है। छह वंदे भारत उड़ान आज राज्य में पहुंच गईं। खाड़ी में रह रहे केरल के अन्य दो लोगों की कोविड-19 के चलते मृत्यु हो गई। राज्य के बाहर लगभग 149 केरल के लोगों की इस वायरस के चलते मृत्यु हो गई है। कल हुई जांच में 42 लोग कोविड-19 पॉजिटिव पाए गए, जो किसी एक दिन में वायरस के मरीजों में सबसे बड़ी बढ़ोतरी है। इस प्रकार राज्य में सक्रिय मामलों की संख्या बढ़कर 216 हो गई है।
      * तमिलनाडु : राज्य सरकार ने महामारी के चलते एक अध्यादेश लाकर टीएन वस्तु एवं सेवा कर अधिनियम, 2017 में संशोधन करके जीएसटी अनुपालन के लिए अंतिम तारीखें आगे बढ़ा दी हैं। 58 दिन में अम्मा कैंटीनों के माध्यम से 6 लाख लोगों को खाना उपलब्ध कराया जा चुका है। चेन्नई और अन्य नियंत्रण (कॉन्टेनमेंट) क्षेत्रों को छोड़कर पूरे तमिलनाडु में 24 मई से सैलून और ब्यूटी पार्लर खुलने जा रहे हैं। कल राज्य में 786 नए पॉजिटिव मामले दर्ज किए गए। अभी तक कुल मामले : 13,967, सक्रिय मामले : 7524, मृत्यु : 94, डिस्चार्ज किए गए : 7128, चेन्नई में सक्रिय मामलों की संख्या 5681 के स्तर पर है।
      * कर्नाटक : आज दोपहर 12 बजे तक कोविड के 196 नए मामले दर्ज किए गए, जो किसी एक दिन में सबसे बड़ी बढ़ोतरी है ; गदग में 15, यादागिरि में 72, बेंगलुरु में 4, चिक्काबल्लापुरा में 20, कालाबुर्गी में 1, रायचूर में 39, दक्षिण कन्नड़ में 3, हासन में 4, मांड्या में 28, दावनगेरे में 3, कोलार में 2, बेलगावी में 1, उत्तर कन्नड़ में 2, धारवाड़ में 1, उडुपी में 1 नए मामले सामने आए। आज 2 लोगों की मृत्यु हो गई और एक को डिस्चार्ज कर दिया गया। राज्य में कुल पॉजिटिव मामलों की संख्या बढ़कर 1,939 तक पहुंच गई। सक्रिय मामले : 1297, स्वस्थ हुए : 598, मृत्यु : 42। कल जांच में 116 लोग पॉजिटिव पाए गए, जो महाराष्ट्र से लौटे थे। 31 मई तक श्रमिक स्पेशल ट्रेन से आने वाले कामगारों की यात्रा का खर्च राज्य सरकार उठाएगी।
      * आंध्र प्रदेश : किसानों ने तम्बाकू के समर्थन मूल्य की मांग को लेकर नेल्लोर में मुंबई राष्ट्रीय राजमार्ग पर विरोध प्रदर्शन किया। पिछले 24 घंटों में 9,136 नमूनों की जांच के बाद 47 नए मामले सामने आए, एक व्यक्ति की मृत्यु हो गई और 47 लोग डिस्चार्ज कर दिए गए। कुल मामले : 2561, सक्रिय मामले : 727, स्वस्थ हुए : 1778, मृत्यु : 56। दूसरे राज्यों से लौटने वालों में से 153 पॉजिटिव मामले सामने आए हैं, 127 सक्रिय हैं। राज्य में प्रति 10 लाख लोगों में से औसतन 5,486 नमूनों की जांच की जा रही है।
      * तेलंगाना : राज्य सरकार दक्षिण मध्य रेलवे के साथ समन्वय में शनिवार को श्रमिक स्पेशल ट्रेनों के माध्यम से 70,000 प्रवासी कामगारों को उनके संबंधित राज्यों को रवाना करेगी। इस क्रम में अधिकारियों ने 41 विशेष ट्रेनों को तैयार कर दिया है, जो शनिवार की शाम 4 बजे से रविवार की सुबह तक परिचालन करेंगी। तेलंगाना में 23 मई तक कुल 1,761 पॉजिटिव मामले थे। कल तक 118 प्रवासी जांच में पॉजिटिव पाए गए।
      * महाराष्ट्र : राज्य में जांच में 2,940 लोग कोविड-19 पॉजिटिव पाए गए, जिससे महाराष्ट्र में पॉजिटिव मामले बढ़कर 44,582 के स्तर पर पहुंच गए। सिर्फ हॉटस्पॉट मुंबई में ही 1,751 नए मामले दर्ज किए गए। कोविड-19 से 63 मरीजों की मृत्यु हो गई, जिनमें से 27 लोग मुंबई से थे। इस प्रकार राज्य में इस महामारी से मरने वालों का आंकड़ा बढ़कर 1,517 तक पहुंच गया।
      * गुजरात : राज्य में 363 नए मामले दर्ज किए गए, जबकि 392 लोगों को डिस्चार्ज भी कर दिया गया। अब राज्य में कुल मामले 13,273 के स्तर पर हैं। राज्य के स्वास्थ्य विभाग ने कहा कि राज्य में सुधार की दर बढ़कर 44.3 प्रतिशत के स्तर पर पहुंच गई है। अहमदाबाद में मामलों की संख्या बढ़ने के साथ प्रशासन ने 42 निजी अस्पतालों को कोविड-19 के उपचार के लिए अपने 50 प्रतिशत बिस्तर उपलब्ध कराने के लिए कहा है।
      * राजस्थान : आज दोपहर 2 बजे तक 163 नए मामले दर्ज किए गए, जिससे राज्य में कुल पॉजिटिव मामले बढ़कर 6,657 के स्तर पर पहुंच गए। कुल 3,695 मरीज स्वस्थ हो गए हैं, जिनमें से 3,260 लोग अभी तक डिस्चार्ज कर दिए गए हैं। राजस्थान राज्य सड़क परिवहन निगम ने आज राज्य के 55 महत्वपूर्ण रूटों पर बसों का परिचालन शुरू कर दिया, जिससे लोगों ने बड़ी राहत की सांस ली।
      * मध्य प्रदेश : पिछले 24 घंटों में कोरोना के 189 नए मरीज सामने आए, जबकि 246 मरीज स्वस्थ होने के बाद घर लौट आए। मध्य प्रदेश के सबसे बुरी तरह प्रभावित जिले इंदौर में मामलों की संख्या बढ़कर 2,850 हो गई और 109 लोगों की मृत्यु हो चुकी है। भोपाल में कोविड-19 के 1,153, उज्जैन में 504, बुरहानपुर में 209 और जबलपुर में 194 मामले दर्ज किए जा चुके हैं।
      * छत्तीसगढ़ : 40 नए मामलों के साथ राज्य में कुल पॉजिटिव मामलों की संख्या बढ़कर 173 हो गई। मामलों में अचानक भारी बढ़ोतरी की मुख्य वजह दूसरे राज्यों से छत्तीसगढ़ में लौट रहे प्रवासी कामगार, विद्यार्थी और अन्य लोग हैं।
      * गोवा : दो नए पॉजिटिव मामले सामने आने से राज्य में कोविड-19 के मामले बढ़कर 54 हो गए। ईएसआईसी अस्पताल में 9 मरीजों के स्वस्थ होने के साथ राज्य में सक्रिय मामलों की संख्या घटकर 38 रह गई है।

    पीआईबी द्वारा जांचे गए तथ्य


    एसजी / एएम / एमपी / एसके


    

    
    (Release ID: 1626515) Visitor Counter : 183
    
    
      Read this release in: English , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam
    
    
    

*