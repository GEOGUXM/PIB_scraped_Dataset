      रेल मंत्रालय

      भारतीय रेलवे 12 मई, 2020 से चुनिंदा पैसेंजर ट्रेनें चलाएगी
      
      इसकी शुरुआत 15 जोड़ी ट्रेनों के साथ होगी, ये नई दिल्ली स्टेशन से स्‍पेशल ट्रेनों के रूप में चलाई जाएंगी
      
      ये ट्रेनें डिब्रूगढ़, अगरतला, हावड़ा, पटना, बिलासपुर, रांची, भुवनेश्वर, सिकंदराबाद, बेंगलुरू, चेन्नई, तिरुवनंतपुरम, मडगांव, मुंबई सेंट्रल, अहमदाबाद और जम्मू तवी को जोड़ेंगी

      Posted On: 10 MAY 2020 8:26PM by PIB Delhi

    भारतीय रेलवे ने 12 मई, 2020 से धीरे-धीरे यात्री (पैसेंजर) ट्रेनों का परिचालन फि‍र से शुरू करने की योजना बनाई है। इसकी शुरुआत 15 जोड़ी ट्रेनों (वापसी यात्रा सहित कुल 30 ट्रेनें) के साथ की जाएगी। ये ट्रेनें नई दिल्ली स्टेशन से स्‍पेशल ट्रेनों के रूप में चलाई जाएंगी जो डिब्रूगढ़, अगरतला, हावड़ा, पटना, बिलासपुर, रांची, भुवनेश्वर, सिकंदराबाद, बेंगलुरू, चेन्नई, तिरुवनंतपुरम, मडगांव, मुंबई सेंट्रल, अहमदाबाद और जम्मू तवी को जोड़ेंगी।


    इसके बाद भारतीय रेलवे नए मार्गों पर और भी अधिक स्‍पेशल ट्रेनें चलाएगी, जिनकी कुल संख्‍या कोविड-19 केयर सेंटर के लिए 20,000 कोचों को आरक्षित रखने और फंसे हुए प्रवासियों हेतु ‘श्रमिक स्पेशल’ के रूप में प्रतिदिन 300 ट्रेनों तक का परिचालन सुनिश्चित करने के लिए पर्याप्त संख्या में कोचों को आरक्षित रखने के बाद उपलब्ध कोचों पर निर्भर करेगी।


    इन ट्रेनों में आरक्षण के लिए बुकिंग 11 मई को शाम 4 बजे से शुरू होगी और केवल आईआरसीटीसी की वेबसाइट ( https://www.irctc.co.in/ ) पर उपलब्ध होगी। रेलवे स्टेशनों पर स्थित टिकट बुकिंग काउंटर बंद रहेंगे और बुकिंग काउंटर पर कोई भी टिकट (प्लेटफॉर्म टिकट सहित) जारी नहीं किया जाएगा। केवल वैध कन्फर्म टिकट वाले यात्रियों को ही रेलवे स्टेशनों में प्रवेश करने की अनुमति होगी। यात्रियों के लिए फेस कवर या मास्‍क लगाना अनिवार्य होगा और ट्रेन के प्रस्थान करने के समय उन्‍हें अपनी स्क्रीनिंग करानी होगी तथा केवल उन्‍हीं यात्रियों को ट्रेन में चढ़ने की अनुमति होगी जिनमें इस रोग का कोई भी लक्षण नहीं होगा। ट्रेनों के परिचालन कार्यक्रम सहित विस्तृत विवरण उचित समय पर अलग-अलग जारी किए जाएंगे।


    ***


    एएम/आरआरएस- 656 5

    
    
    (Release ID: 1622823) Visitor Counter : 1323
    
    
      Read this release in: Manipuri , English , Urdu , Marathi , Bengali , Assamese , Punjabi , Gujarati , Odia , Tamil , Telugu , Kannada