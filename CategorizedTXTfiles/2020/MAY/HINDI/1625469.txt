      फाइनेंस कमीशन

      ‘राजकोषीय सुदृढ़ीकरण की रूपरेखा’ पर 15वें वित्त आयोग की समिति की पहली बैठक कल आयोजित की जाएगी
      
      इस ऑनलाइन बैठक का उद्देश्‍य उभरते राजकोषीय परिदृश्य का जायजा लेना और आगे की राह तय करना है
      
      Posted On: 20 MAY 2020 4:35PM by PIB Delhi


    ‘ राजकोषीय सुदृढ़ीकरण की रूपरेखा ’ पर 15 वें वित्त आयोग की समिति की पहली बैठक कल यानी 21 मई , 2020 को वीडियो कॉन्फ्रेंसिंग के माध्यम से आयोजित की जाएगी।


    पंद्रहवें वित्त आयोग का एक विचारार्थ विषय (टीओआर) उच्च समावेशी विकास को बढ़ावा देते हुए ऋण एवं घाटे के उपयुक्त स्तरों का पालन करने की अपनी जिम्मेदारी को ध्यान में रखकर केंद्र और राज्य सरकारों के ‘ राजकोषीय सुदृढ़ीकरण की रूपरेखा ’ पर सिफारिशें पेश करना है। ये समानता , दक्षता और पारदर्शिता के सिद्धांतों द्वारा निर्देशित होने चाहिए। इस टीओआर को ध्‍यान में रखते हुए 15 वें वित्त आयोग ने 18 मार्च 2020 को सामान्‍य सरकार (जनरल गवर्नमेंट) के ‘ राजकोषीय सुदृढ़ीकरण की रूपरेखा ’ की समीक्षा करने के लिए एक समिति का गठन किया। इस समिति का गठन 15 वें वित्त आयोग के अध्यक्ष श्री एन के सिंह की अध्यक्षता में किया गया।


    वर्ष 2020-21 के लिए 15 वें वित्त आयोग की रिपोर्ट पर केंद्र सरकार द्वारा पहले ही आवश्‍यक कदम उठाए जा चुके हैं। उपर्युक्‍त टीओआर के तहत 15 वें वित्त आयोग को वर्ष 2021-22 से लेकर वर्ष 2025-26 तक की अवधि के लिए सामान्‍य सरकार (जनरल गवर्नमेंट) के ‘ राजकोषीय सुदृढ़ीकरण की रूपरेखा ’ तैयार करने का कार्य सौंपा गया है। हालांकि , यह कार्य महामारी फैलने से उत्पन्न अप्रत्‍याशित स्थिति और केंद्र एवं राज्य सरकारों पर संलग्‍न या सहवर्ती राजकोषीय बाध्यताओं के कारण जटिल हो गया है। इस स्थिति से निपटने के लिए केंद्र सरकार ने राज्य सरकारों को पहले से ही उपलब्ध 3 प्रतिशत के अलावा भी जीडीपी के 2 प्रतिशत के बराबर अतिरिक्त उधारी लेने की अनुमति दे दी है।


    उभरते राजकोषीय परिदृश्यों का जायजा लेने और आगे की राह तय करने के लिए उपर्युक्‍त समिति की एक ऑनलाइन बैठक कल के लिए निर्धारित की गई है। इस बैठक में श्री एन के सिंह (अध्यक्ष) ; श्री अजय नारायण झा एवं डॉ. अनूप सिंह ( 15 वें वित्त आयोग के सदस्य) ; डॉ. कृष्णमूर्ति सुब्रमण्यन , मुख्य आर्थिक सलाहकार ; सुश्री सोमा रॉय बर्मन , लेखा महानियंत्रक ; श्री रजत कुमार मिश्रा , वित्त मंत्रालय में संयुक्त सचिव ; श्री एस कृष्णन , तमिलनाडु सरकार के अतिरिक्त मुख्य सचिव ; श्री अनिरुद्ध तिवारी , पंजाब सरकार के प्रधान सचिव और डॉ. सज्जिद जेड चिनॉय एवं डॉ. प्राची मिश्रा ( प्रख्यात विश्लेषक) के भाग लेने की संभावना है।


    ***


    एएम/आरआरएस- 6600


    

    
    (Release ID: 1625469) Visitor Counter : 136
    
    
      Read this release in: English , Urdu , Marathi , Punjabi , Tamil , Telugu