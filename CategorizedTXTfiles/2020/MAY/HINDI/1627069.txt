      PIB Headquarters

      कोविड-19 पर पीआईबी का दैनिक बुलेटिन
      Posted On: 26 MAY 2020 6:36PM by PIB Delhi


    (पिछले 24 घंटे में कोविड-19 से संबंधित जारी प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल है)


    ● देश में सुधार की दर में बढ़ोतरी लगातार जारी है और वर्तमान में यह 41.61 प्रतिशत के स्तर पर बनी हुई है। अभी तक 60,490 मरीज स्वस्थ/डिस्चार्ज हो चुके हैं।


    ● भारत अब कोविड-19 के लिए प्रति दिन लगभग 1.1 लाख नमूनों की जांच कर रहा है।


    ● केन्द्रीय स्वास्थ्य सचिव ने उन 5 राज्यों के साथ संवाद किया है , जहां प्रवासियों के आने के कारण कोविड-19 के मामलों में बढ़ोतरी देखने को मिल रही है।


    ● 3,274 श्रमिक स्पेशल ट्रेनों के माध्यम से 44 लाख से ज्यादा यात्रियों को उनके गृह राज्यों तक पहुंचाया जा चुका है ; आज चलने वाली ट्रेनों को किसी भी तरह के अवरोध का सामना नहीं करना पड़ रहा है।


    ● पर्यटन मंत्रालय ने होटलों और अन्य आवास इकाइयों के लिए स्वीकृति/वर्गीकरण की वैधता अवधि बढ़ा दी है।


    स्वास्थ्य एवं परिवार कल्याण मंत्रालय से कोविड-19 पर प्राप्त अपडेट


    भारत अब प्रति दिन लगभग 1.1 लाख नमूनों की जांच कर रहा है। प्रयोगशालाओं , पारियों , आरटी-पीसीआर मशीनों और स्वास्थकर्मियों की संख्या में वृद्धि से क्षमता में वृद्धि हुई है। कोविड-19 संक्रमण की जांच के लिए भारत में कुल 612 प्रयोगशालाएं हैं , जिसमें आईसीएमआर द्वारा 430 और निजी क्षेत्र द्वारा 182 संचालित हैं। अधिकांश राज्य/केन्द्र शासित प्रदेश नेशनल ट्यूबरकुलोसिस एलिमिनेशन प्रोग्राम (एनटीईपी) के साथ काम कर रहे हैं , जो कोविड-19 परीक्षण के लिए ट्रूनैट मशीनों का उपयोग कर सकते हैं। आरटी-पीसीआर-किट , वीटीएम , स्वैब और आरएनए एक्सट्रैक्शन किट के स्वदेशी निर्माताओं की पहचान की गई है और पिछले कुछ महीनों में उनके उत्पादन के लिए सुविधा प्रदान की गयी है।


    देश में ठीक (रिकवरी) होने की दर में सुधार जारी है और वर्तमान में यह 41.61 प्रतिशत है। कोविड-19 से अब तक कुल 60,490 मरीज ठीक हो चुके हैं। देश में कोविड-19 से सम्बंधित मृत्यु दर भी 3.30 प्रतिशत (15 अप्रैल को) से कम होकर 2.87 प्रतिशत रह गयी है , जो वर्तमान में दुनिया में सबसे कम मृत्यु दरों में एक है। महामारी के घातक होने की वैश्विक औसत दर वर्तमान में लगभग 6.45 प्रतिशत है। प्रति लाख जनसंख्या पर मौत का विश्लेषण बताता है कि भारत में प्रति लाख आबादी पर 0.3 मौत होती हैं , जो दुनिया के लिए प्रति लाख जनसंख्या में 4.4 मौत के आंकड़ों के मुकाबले में सबसे कम में से एक है। प्रति लाख आबादी पर हुई मौत और संक्रमण से अपेक्षाकृत कम मृत्यु से सम्बंधित आंकड़े , समय पर मामले की पहचान और मामलों के नैदानिक प्रबंधन को दिखाते हैं।


    अधिक जानकारी के लिए पढ़ें-


    स्व ा स्थ्य सचिव ने उन 5 राज्यों से बातचीत की, जहां घर लौटने वाले प्रवासी श्रमिकों की संख्या में बढ़ोतरी देखने को मिली है


    सुश्री प्रीति सूदन ने उत्तर प्रदेश , बिहार , झारखंड , छत्तीसगढ़ और मध्यप्रदेश के मुख्य सचिवों , स्वास्थ्य सचिवों और एनएचएम निदेशकों के साथ वीडियो कॉन्फ्रेंस के जरिए एक उच्च स्तरीय समीक्षा बैठक की। लॉकडाउन नियमों में ढील दिए जाने और अंतरराज्यीय पलायन की इजाजत दिए जाने के बाद इन राज्यों में पिछले तीन सप्ताह में कोविड-19 के मामलों में बढ़ोतरी देखने को मिली है। यह दोहराया गया कि राज्यों को क्वारंटाइन केन्द्रों , आईसीयू / वेंटिलेटर/ऑक्सीजन बेड आदि के साथ मौजूदा उपलब्ध स्वास्थ्य ढांचे के आकलन पर ध्यान देने की जरूरत है , और अगले दो महीनों की जरूरत को ध्यान में रखते हुए इसे मजबूत करने की आवश्यकता है। गैर-कोविड आवश्यक स्वास्थ्य सेवाओं के संबंध में , राज्यों को याद दिलाया गया कि टीबी , कुष्ठ रोग , सीओपीडी , गैर-संचारी रोगों जैसे उच्च रक्तचाप , मधुमेह , चोटों के लिए उपचार और दुर्घटनाओं के कारण ट्रॉमा के लिए तत्काल उपाय करने की आवश्यकता है।


    अधिक जानकारी के लिए पढ़ें-


    भारतीय रेलवे ने देश भर में 3274 “ श्रमिक स्पेशल ” ट्रेनें चलाई और श्रमिक स्पेशल ट्रेनों के जरिये 44 लाख से अधिक यात्रियों को उनके गृह राज्यों तक पहुंचाया


    विभिन्न राज्यों से 25 मई , 2020 तक देश भर में कुल 3274 "श्रमिक स्पेशल" ट्रेनें चलाई गई। इन "श्रमिक स्पेशल" ट्रेनों से 44 लाख से अधिक यात्री अपने गंतव्य तक पहुंच चुके हैं। 25 मई 2020 को 223 श्रमिक स्पेशल ट्रेनें 2.8 लाख यात्रियों को लेकर चल रही थीं। आईआरसीटीसी ने यात्रा करने वाले प्रवासियों के बीच 74 लाख से अधिक मुफ्त भोजन और 1 करोड़ से अधिक पानी की बोतलें वितरित की। यह बात गौर करने लायक है कि आज चल रही ट्रेनों को किसी अवरोध का सामना नहीं करना पड़ा है।


    अधिक जानकारी के लिए पढ़ें-


    भारतीय रेलवे ने 25 मई , 2020 (10.00 बजे तक) तक देश भर 3060 “ श्रमिक स्पेशल ” ट्रेनें चलाई और 25 दिन में श्रमिक स्पेशल ट्रेनों के जरिये 40 लाख से अधिक यात्रियों को उनके गृह राज्यों तक पहुंचाया


    25 मई , 2020 (10:00 बजे तक) तक देश भर के विभिन्न राज्यों से कुल 3060 "श्रमिक स्पेशल" ट्रेनें चलाई गई। इन "श्रमिक स्पेशल" ट्रेनों से 40 लाख से अधिक यात्री अपने गंतव्य तक पहुंच चुके हैं। जिन रेल मार्गों पर 23/24 मई , 2020 को भीड़ देखी गई थी वह समाप्त हो चुकी है। बिहार और उत्तर प्रदेश के मार्गों पर दो तिहाई से अधिक रेल यातायात के मिलने और स्वास्थ्य प्रोटोकॉलों के कारण टर्मिनलों को देर से क्लीयरेंस मिलने की वजह से भीड़भाड़ हो गई थी। इस मामले को राज्य सरकारों के साथ सक्रिय बातचीत और यात्रा के लिए संभव मार्गों का पता लगाकर हल कर लिया गया है।


    अधिक जानकारी के लिए पढ़ें-


    पर्यटन मंत्रालय ने होटल और अन्य आवास इकाइयों के अनुमोदन/वर्गीकरण की वैधता अवधि 30 जून 2020 तक बढ़ायी


    पर्यटन मंत्रालय विभिन्न श्रेणियों के पर्यटकों के लिए अपेक्षित मानकों के अनुरूप स्टार रेटिंग प्रणाली के तहत होटलों का वर्गीकरण करता है। यह वर्गीकरण/प्रमाणन पांच साल की अवधि के लिए वैध होता है। कोविड-19 महामारी के कारण यह निर्णय लिया गया है कि होटल या अन्य आवास इकाइयों के अनुमोदन या प्रमाणपत्रों की वैधता , जिनकी परियोजना अनुमोदन/ पुनर्नवीनीकरण और वर्गीकरण/पुनर्वर्गीकरण की अवधि समाप्त हो गई है/अवधि (24.03.2020 से 29.6.2020) के दौरान समाप्त होने की संभावना है , को 30.06.2020 तक बढ़ाया जाता है। इसी तरह , मंत्रालय के पास ट्रैवल एजेंट , टूर ऑपरेटर , एडवेंचर टूर ऑपरेटर , डोमेस्टिक टूर ऑपरेटर और टूरिस्ट ट्रांसपोर्ट ऑपरेटर आदि को मंजूरी देने की योजना है। कोविड-19 महामारी के कारण लॉकडाउन की अवधि के दौरान मार्च 2020 से निरीक्षण कार्य और आवेदन की जांच को स्थगित करना पड़ा है। इसे देखते हुए पर्यटन मंत्रालय ने टूर ऑपरेटर (इनबाउंड , घरेलू , एडवेंचर) , ट्रैवल एजेंट और टूरिस्ट ट्रांसपोर्ट ऑपरेटर की सभी श्रेणियों को छह महीने की छूट या विस्तार की अनुमति देने का निर्णय लिया है।


    अधिक जानकारी के लिए पढ़ें-


    प्रधानमंत्री और अबू धाबी के क्राउन प्रिंस के बीच टेलीफोन पर बातचीत


    प्रधानमंत्री श्री मोदी ने अबू धाबी के क्राउन प्रिंस शेख मोहम्मद बिन जायद अल नाहयान के साथ टेलीफोन पर हुई बातचीत में ईद-उल-फित्र के मौके पर सरकार और संयुक्त अरब अमीरात के लोगों का अभिवादन किया। इस बातचीत में दोनों नेताओं ने कोविड-19 महामारी के मौजूदा हालात में दोनों देशों के बीच प्रभावी सहयोग पर संतोष जाहिर किया। प्रधानमंत्री मोदी ने संयुक्त अरब अमीरात में भारतीय नागरिकों को मदद पहुंचाने के लिए क्रॉउन प्रिंस को धन्यवाद दिया।


    अधिक जानकारी के लिए पढ़ें-


    प्रधानमंत्री श्री नरेन्द्र मोदी और बांग्लादेश की प्रधानमंत्री महामहिम शेख हसीना के बीच फोन पर बातचीत


    प्रधानमंत्री श्री नरेन्द्र मोदी ने बांग्लादेश की प्रधानमंत्री महामहिम शेख हसीना के साथ फोन पर बातचीत की। प्रधानमंत्री मोदी ने ईद-उल-फित्र के मौके पर प्रधानमंत्री शेख हसीना और बांग्लादेश के लोगों का अभिवादन किया। दोनों नेताओं ने कोविड महामारी से उभरे हालात और इस संदर्भ में दोनों देशों के बीच जारी सहयोग पर चर्चा की। प्रधानमंत्री मोदी ने इन चुनौतियों का सामना करने में बांग्लादेश को भारत की मदद जारी रखने की फिर से पुष्टि की।


    अधिक जानकारी के लिए पढ़ें-


    रक्षा मंत्री श्री राजनाथ सिंह ने कोविड-19 के प्रभाव को कम करने के उपायों पर ऑस्ट्रेलिया की रक्षा मंत्री से फोन पर बात की


    रक्षा मंत्री श्री राजनाथ सिंह ने आज ऑस्ट्रेलिया की रक्षा मंत्री सुश्री लिंडा रेनॉल्ड्स के साथ टेलीफोन पर बातचीत की। दोनों रक्षा मंत्रियों ने कोविड-19 महामारी से निपटने के लिए अपनी ओर से किए गए प्रयासों पर चर्चा की। श्री राजनाथ सिंह ने सुश्री लिंडा रेनॉल्ड्स को कोविड-19 से निपटने के अंतर्राष्ट्रीय प्रयासों में भारत के योगदान की जानकारी दी और महामारी के खिलाफ वैश्विक लड़ाई में आपसी सहयोग के क्षेत्रों पर चर्चा की। दोनों ने इस बात पर भी सहमति जताई कि भारत-ऑस्ट्रेलिया रणनीतिक साझेदारी दोनों देशों को कोविड-19 से संबंधित चुनौतियों से निपटने के लिए अन्य देशों के साथ मिलकर काम करने का एक अच्छा आधार प्रदान करती है।


    अधिक जानकारी के लिए पढ़ें-


    पीपीई कवरॉल के प्रोटो-टाइप नमूनों का अब नौ अधिकृत प्रयोगशालाओं द्वारा परीक्षण और प्रमाणन किया जा रहा है।


    भारत में व्यक्तिगत सुरक्षा उपकरण (पीपीई) कवरॉल स्वास्थ्य पेशेवरों की सुरक्षा के महत्वपूर्ण मानदंडों के अनुरूप बनाये जा रहे हैं। पीपीई कवरॉल के प्रोटो-टाइप नमूनों का स्वास्थ्य और परिवार कल्याण मंत्रालय द्वारा निर्धारित तकनीकी विशिष्टताओं के अनुसार नौ अधिकृत प्रयोगशालाओं द्वारा परीक्षण और प्रमाणन किया जा रहा है। परीक्षण मानक कोविड-19 के लिए विश्व स्वास्थ्य संगठन डब्ल्यूएचओ के दिशा-निर्देशों के अनुरूप हैं , और 60 ‘ सिंथेटिक रक्त प्रवेश प्रतिरोध परीक्षण ’ के लिए आईएसओ 16603 श्रेणी 3 और उससे अधिक के तय मानक अनुसार जांचे जाते हैं। पीपीई को उपयोगकर्ता की पूर्ण सुरक्षा के लिए इस तरह से बनाया गया है कि उसमें कोई तरल पदार्थ या हवा में तैरते सूक्ष्म ठोस कण प्रवेश न कर सकें।


    अधिक जानकारी के लिए पढ़ें-


    केंद्र शासित प्रदेश लद्दाख के उप-राज्यपाल श्री आर के माथुर केंद्रीय मंत्री डॉ. जितेंद्र सिंह से मिले और कोविड की स्थिति एवं वहां की विकास गतिविधियों पर चर्चा की


    केंद्र शासित प्रदेश लद्दाख के उप-राज्यपाल श्री आर के माथुर ने आज केंद्रीय मंत्री डॉ. जितेंद्र सिंह से मुलाकात की और कोविड की स्थिति एवं नवगठित केंद्र शासित प्रदेश लद्दाख में विकास गतिविधियों को फिर से शुरू करने सहित कई अन्य मुद्दों पर बातचीत की। डॉ. जितेंद्र सिंह ने लद्दाख के उप-राज्यपाल को बताया कि जिन अनवरत प्रयासों के जरिए लद्दाख प्रशासन ने कोविड महामारी का सामना किया और उस पर काबू पाने में सफलता पाई , उनके लिए केंद्र सरकार ने प्रशासन की सराहना की है। उन्होंने बताया कि यह लद्दाख ही है जिसने पूरे देश को पहली बार कोरोना के खतरे से उस वक्त आगाह किया , जब ईरान तीर्थाटन से लौट रहे लोगों में से अचानक बड़ी संख्या में लोगों में कोरोना वायरस पाया गया , लेकिन इस बात का श्रेय लद्दाख प्रशासन और वहां की सिविल सोसाइटी को जाता है कि लद्दाख कोरोना के हमले से धीरे-धीरे पहले बच निकलने वाले राज्यों में शामिल है।


    अधिक जानकारी के लिए पढ़ें-


    सरकार लघु उद्योग इकाइयों का समर्थन करने के लिए नए वित्तीय ऋण संस्थानों पर विचार कर रही है: श्री नितिन गडकरी


    केंद्रीय एमएसएमई और सड़क परिवहन एवं राजमार्ग मंत्री श्री नितिन गडकरी ने कहा कि सरकार वित्तीय सहायता के संदर्भ में लघु उद्योग इकाइयों का समर्थन करने के लिए नए वित्तीय ऋण संस्थानों पर विचार कर रही है। श्री गडकरी ने कहा कि सरकार एनबीएफसी को मजबूत करने की दिशा में काम कर रही है जिससे आने वाले समय में छोटे व्यवसायों को आसानी से ऋण प्राप्त करने में मदद मिलेगी।


    अधिक जानकारी के लिए पढ़ें-


    आरईसी लिमिटेड ने अग्रिम पंक्ति के स्वास्थ्य कर्मियों को पौष्टिक आहार उपलब्ध कराने के लिए ताजसैट्स के साथ समझौता किया


    आरईसी लिमिटेड की सीएसआर इकाई आरईसी फाउंडेशन ने नई दिल्ली स्थित सफदरजंग अस्पताल के चिकित्सा कर्मियों को विशेष तौर पर निर्मित पौष्टिक भोजन के पैकेट देने के लिए ताजसैट्स (आईएचसीएल और एसएटीएस लिमिटेड के संयुक्त उपक्रम) को अपना साझेदार बनाया है। नई दिल्ली में अग्रिम पंक्ति के स्वास्थ्य योद्धाओं के प्रति कृतज्ञता के भाव के रूप में हर रोज भोजन के 300 पैकेट उन्हें पहुंचाए जा रहे हैं। इस पहल के जरिए नई दिल्ली में भोजन के 18 हजार से अधिक पैकेट वितरित किए जाएंगे।


    अधिक जानकारी के लिए पढ़ें-


    सीएसआईआर-आईआईआईएम और रिलायंस इंडस्ट्रीज लिमिटेड (आरआईएल) मिलकर कोरोना वायरस के लिए आरटी-एलएएमपी आधारित जांच किट विकसित करेंगे


    आरटी-एलएएमपी एक त्वरित , सटीक और किफायती जांच का तरीका है जिसे स्वदेशी अवयवों के साथ तथा थोड़ी विशेषज्ञता एवं उपकरणों की सहायता से उपयोग में लाया जा सकता है।


    अधिक जानकारी के लिए पढ़ें-


    पीआईबी के क्षेत्रीय कार्यालयों से मिलीं जानकारियां


    • केरल : मुख्यमंत्री ने राज्य के सांसदों और विधायकों के साथ एक वीडियो कॉन्फ्रेंस के दौरान उनसे कोविड के खिलाफ लड़ाई में राज्य को पूर्ण सहयोग देने का अनुरोध किया , क्योंकि दूसरे राज्यों और विदेश से लौटने वालों से जुड़े मामले बढ़ते जा रहे हैं। पूर्व में स्थगित हुईं एसएसएलसी और उच्च माध्यमिक परीक्षाएं आज से शुरू हो गईं , जिनमें कोविड से जुड़ी सावधानियों का पालन किया गया। गूगल ने शराब की बिक्री को आभासी कतार प्रबंधन ऐप बेवक्यू के लिए अपनी स्वीकृति प्रदान कर दी है ; इस सप्ताह से शराब की बिक्री फिर से शुरू होनी है। इसके अलावा खाड़ी देशों में केरल के तीन अन्य लोगों की कोविड-19 से मृत्यु हो गई , जिससे मरने वाले का आंकड़ा 120 के पार पहुंच गया। राज्य में कोविड से कल छठे व्यक्ति की मृत्यु दर्ज की गई और 49 नए मामले सामने आए।


    • तमिलनाडु : पुडुचेरी में दो नए मामले सामने आने से कोविड-19 के कुल मामलों की संख्या बढ़कर 34 हो गई। तमिलनाडु के मछुआरों के लिए एक राहत की खबर मिली , क्योंकि मछली पकड़ने पर लगने वाला प्रतिबंध 14 दिन पहले ही 31 मई को हटा लिया गया है। स्वास्थ्य मंत्री ने कहा कि 118 लोग जिनकी राज्य में कोविड-19 पॉजिटिव पाए जाने के बाद मृत्यु हो गई थी , उनमें से 84 प्रतिशत दूसरी बीमारियों से भी ग्रस्त पाए गए। राज्य में कल कोविड के 805 नए मामले दर्ज किए गए , जो किसी एक दिन में सबसे ज्यादा बढ़ोतरी है। कल तक कुल मामले : 17,082 , सक्रिय मामले : 8,230 , मृत्यु : 118 , डिस्चार्ज : 8,731। चेन्नई में वर्तमान में 5,911 सक्रिय मामले हैं।


    • कर्नाटक : आज दोपहर 12 बजे तक कोविड के 100 नए मामले सामने आए और 17 लोग डिस्चार्ज कर दिए गए ; चित्रदुर्ग में 20 , यादागिरि में 14 , हासन में 13 , बेलागावी में 13 , दावनगेरे में 11 , बीदर में 10 , बंगलुरू में 7 , विजयपुरा में 5 , उडुपी और कोलार में 2-2 तथा बेलारी , कोप्पाला और चिक्काबल्लापुर में 1-1 मामले सामने आए। राज्य में कुल पॉजिटिव मामले बढ़कर 2,282 के स्तर पर पहुंच गए। सक्रिय मामले : 1,514 , स्वस्थ हुए : 722 , मृत्यु : 44। मुख्यमंत्री ने उच्च शिक्षा के संबंध में समीक्षा बैठक बुलाई और विद्यार्थियों की पढ़ाई के लिए ऑनलाइन प्लेटफॉर्म्स का अधिकतम उपयोग करने के निर्देश दिए हैं। वहीं स्वास्थ्य मंत्री ने कहा कि आयुष चिकित्सकों की मांगों के परीक्षण के लिए एक समिति बनाई जा रही है।


    • आंध्र प्रदेश : राज्य सरकार ने किसानों को उनकी मुश्किलों से उबारने के लिए रिथुभरोसा के अंतर्गत किसानों के लिए 13,500 करोड़ रुपये का वित्तीय समर्थन बढ़ाया है। आंध्र प्रदेश में घरेलू उड़ानों का परिचालन शुरू कर दिया गया। इस क्रम में बेंगलुरु से 79 यात्री विजयवाड़ा पहुंच गए। छह स्थानों से आने वाले हवाई यात्रियों के लिए संस्थागत क्वारंटाइन अनिवार्य कर दिया गया है। 8,148 नमूनों के परीक्षण के बाद पिछले 24 घंटों के दौरान हुए 48 नए मामले दर्ज किए गए , एक व्यक्ति की मृत्यु हो गई और 55 लोगों को डिस्चार्ज कर दिया गया। कुल मामले : 2,719 , सक्रिय मामले : 759 , स्वस्थ हुए : 1903 , मृत्यु : 57। दूसरे राज्यों आए कुल लोग 153 लोग पॉजिटिव पाए जा चुके हैं , जिनमें 47 मामले अभी भी सक्रिय हैं। कुल पॉजिटिव मामलों में से 111 विदेश से आए हैं।


    • तेलंगाना : इस महीने सरकारी कर्मचारियों के पूर्ण वेतन मिलने को लेकर कोई स्पष्टता नहीं है। राज्य को अभी विद्यालय खोलने की तारीख पर फैसला लेना है। 26 मई को तेलंगाना में पॉजिटिव मामलों की संख्या 1,920 तक पहुंच गई। कल तक 159 प्रवासी जांच में पॉजिटिव पाए गए थे। विदेश से लौटे 38 लोग कोविड-19 जांच में पॉजिटिव पाए गए हैं।


    • पंजाब : पंजाब के स्वास्थ्य विभाग ने कोविड-19 महामारी के दौरान नाई की दुकानों/बाल काटने के सैलूनों में स्वच्छता बरकरार रखने के लिए विस्तृत परामर्श जारी किया है। नाई की दुकानें/बाल काटने के सैलूनों के मालिकों को सुनिश्चित करना होगा कि कोविड-19 के लक्षणों (बुखार , सूखी खांसी और सांस लेने में समस्या आदि।) वाले किसी भी कर्मचारी को काम पर न लगाया जाए और वह चिकित्सा परामर्श पर घर पर ही रहे। इसी प्रकार ऐसे लक्षणों वाले किसी भी ग्राहक को सेवाएं नहीं दी जाएं।


    • हरियाणा : मुख्यमंत्री ने कहा कि वैश्विक कोविड-19 महामारी के कारण हरियाणा से प्रवासी कामगारों को उनके गृह राज्य भेजने के लिए राज्य सरकार राज्य के विभिन्न स्थानों से प्रति दिन विशेष श्रमिक ट्रेनों का परिचालन कर रही है। उन्होंने कहा कि 77 विशेष श्रमिक ट्रेनों और 5,500 बसों के माध्यम से 2.90 लाख प्रवासी कामगारों को हरियाणा से उनके गृह राज्य को भेजा जा चुका है। इसके अलावा , विभिन्न राज्यों से 11,534 लोग हरियाणा में वापस लौटे हैं। उन्होंने कहा कि इन प्रवासी कामगारों की परेशानियों को महसूस करते हुए हरियाणा सरकार ने उन्हें बिना किसी लागत के अपने गृह राज्य भेजने की व्यवस्था की है।


    • हिमाचल प्रदेश : कोविड-19 का संक्रमण रोकने के क्रम में मुख्यमंत्री ने राज्य के लोगों से क्वारंटाइन के नियमों का सख्ती से पालन किए जाने का अनुरोध किया है। उन्होंने सभी से यह अनुरोध भी किया कि सोशल मीडिया पर चल रहे कोविड से सबंधित किसी भी समाचार को आगे प्रसारित करने से पहले उससे जुड़े तथ्यों की पुष्टि कर लें।


    • महाराष्ट्र : महाराष्ट्र में 2,436 नए मामले दर्ज किए गए , जिससे राज्य में कोविड-19 पॉजिटिव मरीजों का आंकड़ा 52,667 के स्तर पर पहुंच गया। राज्य में फिलहाल जहां 35,178 सक्रिय मामले हैं , वहीं अभी तक पूर्ण रूप से स्वस्थ होने के बाद 15,786 मरीजों को डिस्चार्ज किया जा चुका है। हॉटस्पॉट मुंबई में 1,430 नए मामले दर्ज किए गए। एक अच्छी खबर यह आई कि झुग्गी बस्ती क्षेत्र धारावी में मामले दोगुने होने की दर बढ़कर 19 दिन हो गई , जो पहले 3 दिन थी। इससे सरकार द्वारा अपनाई जा रही रोकथाम की रणनीति के कारगर होने के संकेत मिले हैं।


    • गुजरात : ताजा रिपोर्ट के अनुसार , 20 जिलों से 405 नए मामले सामने आने के बाद कोविड-19 के मामलों की कुल संख्या बढ़कर 14,468 तक पहुंच गई। राज्य के कुल सक्रिय मामलों में से 109 मरीज गंभीर स्थिति हैं , जो वेंटिलेटर सिस्टम पर हैं। इसके अलावा लगभग 6.80 लाख मजदूरों को लॉकडाउन के बीच राज्य भर में चल रहे 29,000 से ज्यादा विकास कार्यों में रोजगार मिला हुआ है। आदिवासी बहुल दाहोद जिला मनरेगा के अंतर्गत 1.06 लोगों के साथ रोजगार देने में सबसे आगे रहा।


    • राजस्थान : आज कोरोना के 75 नए मरीजों के साथ राज्य में कोविड-19 से संक्रमित लोगों की कुल संख्या बढ़कर 7,376 तक पहुंच गई। इनमें से 1,844 लोग प्रवासी हैं , जो हाल में दूसरे राज्यों से वापस लौटे हैं। अभी तक सबसे ज्यादा 1,844 मामले जयपुर में सामने आए , जबकि जोधपुर में अभी तक 1,271 और उदयपुर में 505 मामले सामने आ चुके हैं। राज्य सरकार ने रेड जोन में सीमित संख्या में टैक्सी और ऑटो रिक्शा के परिचालन को स्वीकृति दे दी है , जो आज से प्रभावी हो गई है। इनका परिचालन सिर्फ हवाई अड्डों , रेलवे स्टेशनों और अस्पतालों से ही किया जा रहा है।


    • मध्य प्रदेश : पिछले 24 घंटों में 194 नए मामले दर्ज किए गए। नतीजतन राज्य में कोरोना वायरस से संक्रमित लोगों की संख्या बढ़कर 6,859 तक पहुंच गई है।


    • छत्तीसगढ़ : राज्य में सोमवार को कोरोना वायरस के 40 नए मामले दर्ज किए गए , जिससे कुल सक्रिय मामलों की संख्या 220 के स्तर पर पहुंच गई। इन नए मामलों में से 30 तो अकेले मुंगेली में ही दर्ज किए गए हैं।


    • गोवा : यहां एक नया मामला दर्ज किया गया , जिससे अभी तक पुष्ट मामलों की संख्या बढ़कर 67 तक पहुंच गई और इनमें से 48 अभी तक सक्रिय हैं।


    • असम : असम में मुख्यमंत्री की अध्यक्षता में मंत्रियों की राज्य परिषद की बैठक में बाहर से आ रहे लोगों के लिए संस्थागत क्वारंटाइन अनिवार्य करने का फैसला किया गया , अब कोविड-19 के खिलाफ सतर्कता उपायों के तहत होम क्वारंटाइन के लिए अनुमति नहीं होगी। राज्य से बाहर फंसे असम के 3.6 लाख लोगों को ‘ असम केयर ’ के अंतर्गत अप्रैल से जून , 2020 तक हर महीने के लिए 2,000 रुपये की वित्तीय सहायता दी जाएगी। इस संबंध में भी मंत्रियों की परिषद की बैठक के दौरान ही फैसला लिया गया।


    • मणिपुर : मणिपुर में इम्फाल पश्चिम के तीन लोग कोविड-19 जांच में पॉजिटिव पाए गए हैं। कुल मामलों की संख्या बढ़कर 39 हो गई है और 35 सक्रिय मामलों का उपचार जारी है।


    • मिजोरम : मिजोरम के राज्यपाल ने राजभवन में बैठक के बाद कोविड-19 के चलते मिजोरम में फंसे राजस्थान , केरल , अरुणाचल प्रदेश , उत्तर प्रदेश और हरियाणा के शिक्षकों और विद्यार्थियों को पूरी सहायता का आश्वासन दिया है।


    • नागालैंड : नागालैंड में विद्यालय फिर से खोलने की तत्काल कोई योजना नहीं है। टीवी और डिजिटल प्लेटफॉर्म के माध्यम से विद्यार्थियों की पढ़ाई सुनिश्चित करने के लिए पर्याप्त व्यवस्था की जा रही हैं। नागालैंड सरकार ने राज्य में प्रवेश करने वाले लोगों के लिए पहले दिन ही जांच अनिवार्य कर दी गई है।


    • सिक्किम : केरल से विशेष श्रमिक ट्रेन के द्वारा सिक्किम के 79 लोग न्यू जलपाईगुड़ी स्टेशन पहुंच गए। वहां पहुंचने के बाद उन्हें सिक्किम सरकार की परिवहन बसों के द्वारा उनके संबंधित जिलों को भेज दिया गया था।


    पीआईबी द्वारा जांचे गए तथ्य


    ***************


    एसजी / एएम / एमपी / एसके

    
    
    (Release ID: 1627069) Visitor Counter : 108
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam