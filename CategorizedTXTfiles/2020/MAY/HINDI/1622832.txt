      PIB Headquarters

      कोविड-19 पर पीआईबी का दैनिक बुलेटिन
      Posted On: 10 MAY 2020 6:23PM by PIB Delhi


    (पिछले 24 घंटे में जारी कोविड-19 से जुड़ी प्रेस विज्ञप्तियां , क्षेत्र अधिकारियों से प्राप्त जानकारियां और पीआईबी द्वारा जांचे गए तथ्य शामिल है)


    • अभी तक कोविड-19 के 62,939 पुष्ट मामलों में से 19,357 लोग उपचार के बाद ठीक हो गए , जिससे सुधार की दर बढ़कर 30.76 प्रतिशत हो गई है। पिछले 24 घंटों के दौरान 1,511 लोग उपचार के बाद ठीक हो गए।


    • कल से अब तक 3,277 मामले बढ़ गए हैं।


    • स्वास्थ्य मंत्रालय ने ऐसे 10 राज्यों में केन्द्रीय दल तैनात कर दिए हैं , जहां ज्यादा मामले सामने आए/आ रहे हैं और तेजी से मामले बढ़ रहे हैं।


    • कैबिनेट सचिव ने राज्यों/ संघ शासित क्षेत्रों से कहा कि चिकित्सकों , नर्सों और स्वास्थ्य कर्मचारियों की आवाजाही पूरी तरह निर्बाध होनी चाहिए और कोरोना योद्धाओं की सुविधा तथा सुरक्षा के लिए हर कदम उठाए जाने चाहिए।


    • विभिन्न राज्यों से अभी तक 366 ‘ श्रमिक स्पेशल ’ ट्रेनों का परिचालन किया गया है।


    • 3000 विद्यालयों को सीबीएसई बोर्ड परीक्षा की उत्तर पुस्तिकाओं के मूल्यांकन के लिए अनुमति दे दी गई है।


    कोविड – 19 के प्रबंधन के लिए पर्याप्त स्वास्थ्य अवसंरचना और स्वास्थ्य सुविधा केन्द्रों की स्थापना


    देश में कोविड-19 के प्रबंधन के लिए पर्याप्त स्वास्थ्य अवसंरचना और स्वास्थ्य सुविधाओं की पहचान की गई है और इन्हें स्थापित किया गया है। कोविड-19 मामलों के प्रबंधन के लिए समर्पित सार्वजनिक स्वास्थ्य सुविधाओं को निम्न तीन श्रेणियों में वर्गीकृत किया गया है। 10 मई , 2020 तक , सभी राज्यों/केंद्रशासित प्रदेशों के 483 जिलों में 7740 सुविधाओं की पहचान की गई है , जहां राज्य/केंद्र शासित प्रदेशों के अस्पतालों के साथ-साथ केंद्र सरकार की सुविधाएं भी मौजूद हैं। अभी कुल 656769 आइसोलेशन बेड , पुष्ट मामलों के लिए 305567 बेड , संदिग्ध मामलों के लिए 351204 बेड , ऑक्सीजन सुविधा के साथ 99492 बेड , ऑक्सीजन सुविधा (मैनिफोल्ड) के साथ 1696 सुविधाएं और 34076 आईसीयू बेड उपलब्ध हैं। अब तक कुल 19,357 लोग ठीक हो चुके हैं। पिछले 24 घंटों में 1511 मरीज ठीक हुए हैं। इससे ठीक होने की दर 30.76 प्रतिशत हो गयी है। पुष्ट मामलों की कुल संख्या अब 62,939 है। कल से , भारत में कोविड-19 के पुष्ट मामलों की संख्या में 3277 की वृद्धि हुई है।


    अधिक जानकारी के लिए पढ़ें -


    कोविड-19 से निपटने में मदद के लिए राज्यों को भेजी जा रही केंद्रीय टीमें


    स्वास्थ्य एवं परिवार कल्याण मंत्रालय ने उन 10 राज्यों में केंद्रीय टीमों को तैनात करने का निर्णय लिया जहां कोविड-19 के अधिक मामले सामने आ रहे हैं। ये टीमें कोविड-19 के प्रकोप से निपटने में संबंधित राज्यों के स्वास्थ्य विभागों की सहायता करेंगी। इस टीम में स्वास्थ्य एवं परिवार कल्याण मंत्रालय के एक वरिष्ठ अधिकारी , एक संयुक्त सचिव स्तर के नोडल अधिकारी और एक सार्वजनिक स्वास्थ्य विशेषज्ञ शामिल हैं। यह टीम संबंधित राज्यों के जिलों/शहरों के भीतर प्रभावित क्षेत्रों में रोकथाम के उपायों के कार्यान्वयन में राज्य के स्वास्थ्य विभाग की मदद करेगी।


    अधिक जानकारी के लिए पढ़ें-


    कैबिनेट सचिव ने सभी राज्यों और संघ शासित प्रदेशों में कोविड-19 के इंतजामों की समीक्षा करने के लिए वहां के मुख्य सचिवों और स्वास्थ्य सचिवों के साथ बैठक की


    कैबिनेट सचिव ने कहा कि रेलवे ने पलायन करके दूसरे राज्यों में जाने वाले 3.5 लाख से अधिक श्रमिकों को उनके गंतव्य स्थान तक पहुंचाने के लिए 350 से अधिक श्रमिक स्पेशल ट्रेनें चलाई हैं। उन्होंने राज्य सरकारों से अनुरोध किया कि वे और अधिक श्रमिक स्पेशल ट्रेनें चलाने में रेलवे के साथ सहयोग करें। उन्होंने वंदे भारत मिशन के अंतर्गत विदेशों से भारतीयों की वापसी पर राज्यों के सहयोग का जिक्र किया। कैबिनेट सचिव ने जोर देकर कहा कि डॉक्टरों , नर्सों और पैरामेडिक्स का आना-जाना बेरोक-टोक होना चाहिए और कोरोना योद्धाओं की मदद करने और उन्हें सुरक्षा प्रदान करने के लिए सभी कदम उठाए जाने चाहिए। राज्यों के मुख्य सचिवों ने अपने-अपने राज्यों की स्थिति की जानकारी दी और कहा हालांकि कोविड से सुरक्षा की आवश्यकता है , लेकिन साथ ही आर्थिक गतिविधियों में भी सुविचारित तरीके से तेजी लाना जरूरी है।


    अधिक जानकारी के लिए पढ़ें -


    प्रधानमंत्री राज्यों के मुख्यमंत्रियों के साथ बैठक करेंगे


    प्रधानमंत्री नरेन्द्र मोदी कल दोपहर 3 बजे राज्यों के मुख्यमंत्रियों के साथ वीडियो-कॉन्फ्रेंस के माध्यम से 5 वीं बार बैठक करेंगे।


    अधिक जानकारी के लिए पढ़ें -


    भारतीय रेलवे ने 10 मई , 2020 (1500 बजे) तक देश भर में चलाई हैं 366 ‘ श्रमिक स्पेशल ’ ट्रेनें


    10 मई 2020 तक देश भर के विभिन्न राज्यों से कुल 366 ‘ श्रमिक स्पेशल ’ ट्रेनें चलाई गई हैं , जिनमें से 287 ट्रेनें अपने गंतव्य तक पहुंच चुकी हैं , जबकि 79 ट्रेनें फि‍लहाल अपने-अपने गंतव्यों की ओर तेज गति से अग्रसर हैं। इन 287 ट्रेनों का परिचालन विभिन्न राज्यों में पहुंचने पर समाप्त हुआ , जैसे कि आंध्र प्रदेश (1 ट्रेन) , बिहार (87 ट्रेनें) , हिमाचल प्रदेश (1 ट्रेन) , झारखंड (16 ट्रेनें) , मध्य प्रदेश (24 ट्रेनें) , महाराष्ट्र (3 ट्रेनें) , ओडिशा (20 ट्रेनें) , राजस्थान (4 ट्रेनें) , तेलंगाना (2 ट्रेनें) , उत्तर प्रदेश (127 ट्रेनें) , पश्चिम बंगाल (2 ट्रेनें)। इन ‘ श्रमिक स्पेशल ’ ट्रेनों से अधिकतम लगभग 1200 यात्री ही ‘ सामाजिक दूरी बनाए रखने के नियम ’ का बाकायदा पालन करते हुए सफर कर सकते हैं। इसी तरह ट्रेन में चढ़ने से पहले यात्रियों की समुचित स्क्रीनिंग या जांच सुनिश्चित की जाती है। एक और खास बात यह भी है कि इन ‘ श्रमिक स्पेशल ’ ट्रेनों से सफर के दौरान यात्रियों को मुफ्त भोजन और पानी दिया जाता है।


    अधिक जानकारी के लिए पढ़ें -


    गृह मंत्रालय ने सीबीएसई बोर्ड परीक्षा की उत्तर पुस्तिकाओं के मूल्यांकन के लिए देशभर में मूल्यांकन केंद्रों के रूप में सीबीएसई से संबद्ध 3000 स्कूलों को खोलने की अनुमति दी


    केंद्रीय मानव संसाधन विकास मंत्री श्री रमेश पोखरियाल ' निशंक ' ने इस अनुमति के लिए गृह मंत्रालय के प्रति आभार व्यक्त किया। उन्होंने कहा कि देशभर में मूल्यांकन केंद्रों के रूप में सीबीएसई से संबद्ध 3000 स्कूलों की पहचान कर ली गई है और मूल्यांकन के सीमित उद्देश्य के लिए इन स्कूलों को विशेष अनुमति दी जायेगी।


    अधिक जानकारी के लिए पढ़ें -


    कानून मंत्री ने अटॉर्नी जनरल , सॉलिसिटर जनरल और सरकार के सभी विधि अधिकारियों के साथ समीक्षा बैठक की


    केन्द्रीय विधि और न्याय मंत्री श्री रविशंकर प्रसाद ने आज विधि अधिकारियों के एक दल के साथ बातचीत की। विधि मंत्री ने विशेष रूप से इस बात पर जोर दिया कि इस तरह की गंभीर महामारी से निपटना जटिल और संवेदनशील चुनौतीपूर्ण कार्य है , जिसके लिए शासन व्यव्स्था उत्तरदायी है और यह उचित होगा कि भारत सरकार और राज्य सरकारों की निर्णय प्रक्रिया पर भरोसा किया जाए। विधि मंत्री ने विशेष रूप से प्रकाश डाला कि इस चुनौतीपूर्ण समय में कट्टर पीआईएल से बचा जाना चाहिए। विधि मंत्री ने विशेष रूप से इस चुनौती को एक अवसर के रूप में लेते हुए डिजिटल प्रणाली से डिलीवरी को मजबूत करने पर जोर दिया।


    अधिक जानकारी के लिए पढ़ें -


    मिशन सागर-10 मई 2020


    कोविड-19 महामारी के बीच भारत सरकार के साथ समन्वय कायम करते हुए , भारतीय नौसेना का जहाज ‘ केसरी ’ खाद्य वस्तुएं , एचसीक्यू गोलियों सहित कोविड सम्बन्धित दवाएं और विशेष आयुर्वेदिक दवाओं और चिकित्सा सहायता दलों के साथ 10 मई 2020 को मालदीव , मॉरीशस , सेशेल्स , मेडागास्कर और कोमोरोस रवाना हो गया है। ' मिशन सागर ' के रूप में यह तैनाती क्षेत्र में पहले उत्तरदाता के रूप में भारत की भूमिका के अनुरूप है और कोविड-19 महामारी और इसके परिणामस्वारूप उत्पन्न कठिनाइयों से मुकाबला करने के लिए इन देशों के बीच मौजूदा उत्कृष्ट संबंधों को विकसित करती है।


    अधिक जानकारी के लिए पढ़ें -


    खुदरा विक्रेताओं और भवन एवं निर्माण व्यवसायियों को एमएसएमई के रूप में पंजीकृत करने के अनुरोध की पड़ताल की जाएंगी : श्री गडकरी


    केंद्रीय सूक्ष्म , लघु एवं मझौले उद्यम तथा सड़क परिवहन एवं राजमार्ग मंत्री श्री नितिन गडकरी ने रिटेलर्स एसोसिएशन ऑफ इंडिया और प्रैक्टिसिंग इंजीनियर्स , आर्किटेक्ट्स एंड टाउन प्लानर्स एसोसिएशन (इंडिया) को आश्वासन दिया कि एमएसएमई के रूप में पंजीकृत करने के उनके अनुरोध की तेजी से पड़ताल की जाएगी। उन्हें लगता है कि इस बिंदु पर इन निकायों के रोजगार का सृजक होने तथा क्या श्रमिकों को बीमा , चिकित्सा , पेंशन आदि जैसे विभिन्न लाभ मिल सकते हैं या नहीं , इस दृष्टि से अन्वेषण किया जाना चाहिए। उन्होंने खुदरा विक्रेताओं से होम डिलीवरी का विकल्प तलाशने और सामाजिक दूरी बनाए रखने , ग्राहकों/कर्मचारियों के लिए सैनिटाइज़र की उपलब्धता और सभी खुदरा दुकानों पर मास्क का उपयोग करने का भी आह्वान किया।


    अधिक जानकारी के लिए पढ़ें-


    कोविड-19 के कारण आ रही विषम चुनौतियों के बावजूद एनएफएल ने अप्रैल माह में उर्वरकों की बिक्री में 71प्रतिशत की रिकार्ड वृद्धि दर्ज की


    अधिक जानकारी के लिए पढ़ें -


    पीआईबी के क्षेत्रीय कार्यालयों से मिली जानकारियां


    • हिमाचल प्रदेश : राज्य सरकार के अनुरोध पर केन्द्र सरकार ने गोवा से हिमाचल प्रदेश के लोगों की रवानगी सुनिश्चित करने के लिए थिविम/मडगांव/करमाली (गोवा) से ऊना के लिए एक विशेष ट्रेन चलाने के लिए सहमति दे दी है। हिमाचलियों को वापस लाने के लिए एक विशेष ट्रेन 13 या 14 मई को रवाना होगी।


    • पंजाब : मुख्यमंत्री ने घोषणा की कि पंजाब स्कूल एजुकेशन बोर्ड के अंतर्गत कक्षा 10 के विद्यार्थियों को कोई परीक्षा नहीं देनी होगी और उन्हें प्री-बोर्ड परीक्षाओं में उनके प्रदर्शन के आधार पर अगली कक्षा में प्रवेश दे दिया जाएगा। मुख्यमंत्री ने कहा कि राज्य सरकार ने कोविड संकट को देखते हुए पंजाब स्कूल एजुकेशन प्रणाली के तहत कक्षा 5 से 10 तक के सभी विद्यार्थियों को बिना परीक्षा के अगली कक्षा में प्रवेश देने का फैसला किया है। कक्षा 11 और 12 के विद्यार्थियों के मामले में राज्य द्वारा केन्द्र सरकार के फैसले को लागू किया जाएगा।


    • हरियाणा : हरियाणा सरकार ने दिव्यांगजनों की सुरक्षा को ध्यान में रखते हुए कोरोना वायरस के प्रसार को रोकने के लिए सुरक्षात्मक उपायों के संबंध में दिशा-निर्देश जारी किए हैं। सभी विभाग प्रमुखों या कार्यालय प्रमुखों को यह सुनिश्चित करने के निर्देश दिए गए हैं कि कर्मचारियों का रोस्टर तैयार करते समय गंभीर दिव्यांगों को काम पर नहीं बुलाया जाए। हरियाणा सरकार स्कूली विद्यार्थियों को उनकी शिक्षा जारी रखने में सहायता देने के लिए प्रयास कर रही है। जहां पांच डीटीएच चैनलों पर शैक्षणिक पाठ्यक्रम का प्रसारण किया जा रहा है , वहीं हरियाणा एजुसैट के चार चैनलों का राज्य के सभी केबल परिचालकों द्वारा प्रसारण किया जा रहा है।


    • महाराष्ट्र : पिछले 24 घंटों में 48 लोगों की मृत्यु और संक्रमण के 1,165 नए मामले सामने आने के बाद महाराष्ट्र में कोरोना से प्रभावित कुल मामले बढ़कर 20,228 हो गये हैं। मुंबई में ही अकेले 12,864 मामले दर्ज किए गए हैं और अभी तक 489 लोगों की मृत्यु हो चुकी है।


    • गुजरात : अहमदाबाद के दौरे पर पहुंचे एम्स दिल्ली के निदेशक डॉ. रणदीप सिंह गुलेरिया ने कहा कि बदनामी के डर और गुजरात में मधुमेह , उच्च रक्तचाप और दिल और गुर्दे की बीमारियों के ज्यादा प्रसार के कारण राज्य में कोविड-19 के चलते ज्यादा मौतें हुई हैं। राज्य में अभी तक 7,747 पॉजिटिव मामले सामने आ चुके हैं , जबकि 452 लोगों की मृत्यु हो चुकी है।


    • राजस्थान : राजस्थान में आज कोविड-19 के 33 नए मामले सामने आए , जिससे राज्य में कुल पॉजिटिव मामलों की संख्या बढ़कर 3,741 हो गई। राज्य में लगभग 60 प्रतिशत की प्रभावशाली सुधार दर दर्ज की गई है। 2,176 लोग पहले ही ठीक हो चुके हैं , जबकि 1,917 लोगों को अस्पताल से डिस्चार्ज कर दिया गया।


    • मध्य प्रदेश : कोरोना के 273 नए मामलों के साथ मध्य प्रदेश में कुल मामलों की संख्या बढ़कर 3,614 हो गई। अभी तक कुल संक्रमित लोगों में से 1,676 लोग ठीक हो गए और 215 लोगों की मृत्यु हो गई।


    • गोवा : गोवा काराखाना अधिनियम , 1948 के तहत श्रम कानूनों को लचीला करने वाले कई राज्यों में शामिल हो गया है और उसने कोविड महामारी के चलते तीन महीनों के लिए प्रतिदिन 12 घंटे की काम की शिफ्ट को स्वीकृति दे दी है। अतिरिक्त घंटों के लिए कामगारों को ऑवरटाइम का भुगतान किया जाएगा।


    • केरल : केरल उच्च न्यायालय ने राज्य सरकार को कल से तमिलनाडु से सटी वालायार बॉर्डर चेक पोस्ट पर फंसे लोगों को ऑनलाइन माध्यम से ई-पास जारी करने के निर्देश दिए हैं। आज सरकार की चेतावनी के बावजूद बड़ी संख्या में केरल के लोग सीमावर्ती इलाकों में जमा हो गए। आज सुबह मालदीव से 698 लोगों को लेकर आ रहा आईएनएस जलाश्व कोच्चि के तट पर पहुंच गया। 698 यात्रियों में 440 केरल , 156 तमिलनाडु और बाकी देश के दूसरे राज्यों के हैं। लक्षद्वीप से 121 अन्य लोग एमवी अरेबियन सी से आज कोच्चि पहुंच गए। दोहा से 182 यात्रियों को लेकर एक विमान आज रात तिरुवनंतपुरम पहुंच जाएगा।


    • तमिलनाडु : राज्य सरकार प्रवासी कामगारों के परिवहन का पूरा खर्च राज्य आपदा मोचन कोष के साथ साझा करेगी। मलेशिया से 177 भारतीय महिला क्रू वाली एयर इंडिया एक्सप्रेस फ्लाइट के द्वारा तिरुचि पहुंच गई। विशेष अधिकारी जे राधाकृष्णन ने कहा कि चेन्नई में इस सप्ताह कोविड-19 के ज्यादा मामले सामने आए हैं। राज्य ने सोमवार को कोविड-19 लॉकडाउन की शर्तों को और लचीला कर दिया। कल तक राज्य में कुल मामले : 6535 , सक्रिय मामले : 4664 , मृत्यु : 44 , डिस्चार्ज : 1824. अभी तक चेन्नई में 3,330 सक्रिय मामले हैं।


    • कर्नाटक : राज्य में कोविड-19 के मरीजों में 76 प्रतिशत से ज्यादा स्पर्शोन्मुख हैं। चार श्रमिक ट्रेन उत्तर प्रदेश , बिहार , झारखंड के लिए रवाना हो गईं। कोविड-19 के मामलों में वृद्धि के चलते औचक नमूना सर्वेक्षण के आदेश दे दिए गए हैं। सबसे ज्यादा बढ़ोतरी के साथ राज्य में 53 नए मामले सामने आने से कुल मामलों की संख्या बढ़कर 847 हो गई। राज्य में 56 वर्षीय महिला की मृत्यु के बाद मरने वालों की संख्या 31 हो गई। 7 मई को मृत्यु की शिकार हुई महिला में कोविड पॉजिटिव होने की बात पता चली है।


    • आंध्र प्रदेश : विदेश में फंसे तेलुगू लोगों को लेकर एयर इंडिया का पहला विमान मुंबई और हैदराबाद के रास्ते सोमवार की सुबह विजयवाड़ा के गन्नावरम हवाई अड्डे पहुंचेगा। हवाई अड्डे पहुंचने पर यात्रियों की जांच की जाएगी और निगरानी के लिए 14 दिन उन्हें क्वारंटाइन में भेजा जाएगा। पिछले 24 घंटों के दौरान कोविड-19 के 50 नए मामले दर्ज किए गए , 38 लोग डिस्चार्ज कर दिया गया और एक व्यक्ति की मृत्यु हो गई। इस प्रकार कुल मामलों की संख्या बढ़कर 1980 हो गई। सक्रिय मामले : 1010 , स्वस्थ हुए: 925 , मृत्यु : 45 , पॉजिटिव मामलों में अग्रणी जिले : कुर्नूल (566) , गुंटूर (382) और कृष्णा (339)।


    • तेलंगाना : हैदराबाद के कुछ केन्द्रों पर शहर की पुलिस द्वारा यात्रा पंजीकरण पर रोक लगाए जाने से तेलंगाना से लाखों प्रवासी कामगारों के लौटने का इंतजार लंबा हो गया है। तेलंगाना में कुल पॉजिटिव मामले : 1163 , सक्रिय मामले : 382 , डिस्चार्ज किए गए : 751 , मृत्यु : 30.


    • असम : असम के स्वास्थ्य मंत्री हिमंत बिस्वा सरमा ने कोविड-19 के लिए असम सामुदायिक निगरानी कार्यक्रम की प्रक्रिया की समीक्षा के लिए सभी उप आयुक्तों के एक वीडियो कॉन्फ्रेंस की।


    • मणिपुर : चेन्नई में फंसे मणिपुर के लोगों को लाने वाली विशेष ट्रेन आज शाम को चेन्नई से जिरिबाम को रवाना होना तय है। वापस आने वालों के लिए आधिकारिक क्वारंटाइन केन्द्रों की व्यवस्था कर दी गई है।


    • मिजोरम : मिजोरम में कोविड-19 रोकथाम और उन्मूलन अध्यादेश , 2020 के अंतर्गत 1,323 लोगों पर जुर्माना लगाया गया है।


    • नागालैंड : नागालैंड में पर्याप्त खाद्य भंडार , दवाएं और अन्य आवश्यक वस्तुएं उपलब्ध हैं। आवश्यक वस्तुओं का वितरण करने वाले वाणिज्यिक वाहनों और सेवा प्रदाताओं पर कोई प्रतिबंध नहीं है। दीमापुर जिला प्रशासन 11 मई से सभी हार्डवेयर दुकानों को सुबह 6 बजे से सुबह 9 बजे तक खोलने की अनुमति दे दी है।


    पीआईबी द्वारा जांचे गये तथ्य


    ******


    एएम / एमपी / एसके

    
    
    (Release ID: 1622832) Visitor Counter : 202
    
    
      Read this release in: Punjabi , English , Urdu , Marathi , Assamese , Manipuri , Bengali , Gujarati , Tamil , Telugu , Kannada , Malayalam