      श्रम और रोजगार मंत्रालय

      नेशनल कैरियर पर नि:शुल्क ऑनलाइन करियर प्रशिक्षण कार्यक्रम की शुरुआत सर्विस पोर्टल टीसीएस आईओएन के सहयोग से
      
      लॉकडाउन अवधि के दौरान एनसीएस द्वारा करीब 76 ऑनलाइन नौकरी मेले आयोजित किए गए
      Posted On: 29 MAY 2020 4:49PM by PIB Delhi


    एनसीएस अपने पंजीकृत नौकरी आवेदकों, नौकरी खोजने वालों के लिए टीसीएस आईओएन के साथ मिलकर नि:शुल्क ऑनलाइन "करियर प्रशिक्षण कार्यक्रम " का आयोजन करने जा रहा है। सॉफ्ट स्किल्स का यह प्रशिक्षण कार्यक्रम शिक्षार्थियों को उनके व्यक्तित्व के विकास में मदद करने के साथ साथ, उन्हें उद्योगों द्वारा मांगे जाने वाले सॉफ्ट स्किल्स के लिये भी प्रशिक्षित करेगा। यह प्रशिक्षण कार्यक्रम एनसीएस पोर्टल पर हिंदी और अंग्रेजी दोनों भाषाओं में कराया जायेगा।


    श्रम और रोजगार मंत्रालय , भारत सरकार ने राष्ट्रीय रोजगार सेवाओं को रूपांतरित कर नेशनल करियर सर्विस (एनसीएस ) परियोजना को लागू किया है , ताकि ऑनलाइन पोर्टल www.ncs.gov.in के माध्यम से रोजगार संबंधी सभी सेवाओं जैसे कि रोजगार /नौकरी की खोज, करियर परामर्श, व्यावसायिक मार्गदर्शन, कौशल विकास पाठ्यक्रमों, प्रशिक्षुता, इंटर्नशिप, आदि की जानकारी प्रदान की जा सकें। एनसीएस पोर्टल पर लगभग 1 करोड़ सक्रिय नौकरी खोजने वाले, लगभग 54 हजार नियोक्ता पंजीकृत हैं और लगभग 73 लाख रिक्तियां पोर्टल के माध्यम से संगठित की गई हैं। इसके साथ ही 200 मॉडल करियर केंद्रों (एमसीसी) सहित लगभग 1000 रोजगार कार्यालयों को भी एनसीएस के साथ जोड़ा जा चुका हैं।


    इस नि:शुल्क ऑनलाइन प्रशिक्षण कार्यक्रम के अलावा, एनसीएस ने कोविड-19 और लॉकडाउन के परिणामस्वरूप श्रम बाजार की उभरती चुनौतियों को कम करने के लिए कई अन्य सुविधाओं की शुरुआत की हैं। जैसे नौकरी के इच्छुक उम्मीदवारों और नियोक्ताओं के बीच के अन्तर को कम करने के लिए ऑनलाइन नौकरी मेलों का आयोजन किया जा रहा है, जहां नौकरियां प्रकाशित करने से लेकर उम्मीदवारों के चयन तक की पूर्ण प्रक्रिया पोर्टल से ही पूरी की जा सकेगी। लॉकडाउन की अवधि के दौरान अब तक 76 ऑनलाइन नौकरी मेलों का आयोजन किया जा चुका हैं।


    नौकरी खोजने वालों को इन नौकरियों तक सीधी पहुंच देने के लिए एनसीएस पोर्टल मुख्य पेज पर ही “ घर से काम करने वाली नौकरियां और ऑनलाइन प्रशिक्षण कार्यक्रम ” का एक विशेष लिंक भी बनाया गया है।


    यही नहीं , एचआईआरईएमईई’ के सहयोग से, नौकरी खोजने वालों के लिए, एनसीएस पोर्टल पर, वीडियो प्रोफाइल बनाने की सुविधा भी प्रदान कर रहा है। इस वीडियो प्रोफाइल क्लिप का उपयोग करके नौकरी के इच्छुक लोग नियोक्ताओं को अपनी कार्यक्षमता दिखा सकेंगे। एनसीएस पोर्टल पर उपलब्ध रोजगार संबंधी सभी सुविधाएं नि:शुल्क हैं।


    ****


    एसजी/ एएम/केपी/एसएस

    
    
    (Release ID: 1627708) Visitor Counter : 274
    
    
      Read this release in: Punjabi , English , Urdu , Tamil , Telugu