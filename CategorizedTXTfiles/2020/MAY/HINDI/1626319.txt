      शिक्षा मंत्रालय

      72 घंटे से भी कम समय में 2,00,000 से भी ज्यादा छात्रों ने नेशनल टेस्टिंग अभ्यास ऐप डाउनलोड किया: श्री रमेश पोखरियाल निशंक
      
      नेशनल टेस्टिंग एजेंसी द्वारा निर्मित नेशनल टेस्टिंग अभ्यास ऐप जेईई (मेन) और नीट की तैयारी कर रहे छात्रों में काफी लोकप्रिय हो गया है

      Posted On: 22 MAY 2020 7:45PM by PIB Delhi

    मानव संसाधन विकास मंत्री श्री रमेश पोखरियाल निशंक ने आज बताया कि नेशनल टेस्ट एजेंसी द्वारा जेईई (मेन) और नीट की तैयारी कर रहे छात्रों के लिए निर्मित नेशनल टेस्टिंग अभ्यास ऐप छात्रों के बीच बहुत लोकप्रिय हो गया है और इसके लॉन्च होने के 72 घंटे के भीतर ही 2,00,000 से भी अधिक छात्रों ने इसे डाउनलोड कर लिया है। उन्होंने यह भी बताया कि 80,000 से ज्यादा छात्रों ने जेईई (मुख्य) और नीट के लिए मॉक टेस्ट भी दिया है। इसके साथ ही उन्होंने यह भी कहा कि छात्रों ने अधिकतम मॉक टेस्ट सुबह 10:00 से दोपहर 12:00 बजे के बीच दिया है।


    इस ऐप के बारे में विस्तृत जानकारी देते हुए केंद्रीय मंत्री ने कहा कि हर साल बड़ी संख्या में छात्र जेईई (मेन) , नीट और अन्य प्रतियोगी परीक्षाओं में भाग लेते हैं जिनमें से ज्यादातर छात्र निजी कोचिंग संस्थानों में अध्ययन नहीं कर पाते हैं। उनकी जरूरतों को ध्यान में रखते हुए एनटीए ने इस ऐप को लांच किया जिससे उन्हें परीक्षाओं की तैयारी करने में काफी मदद मिलेगी।


    मुझे खुशी है कि NTA द्वारा बनाए गए "नेशनल टेस्टिंग अभ्यास ऐप" को 2 लाख से भी अधिक विद्यार्थियों ने डाउनलोड कर लिया है और 80000 से अधिक बच्चे इसमें टेस्ट भी दे चुके हैं।

    यह JEE (Mains) और NEET की तैयारी कर रहे विद्यार्थियों के लिए बहुत उपयोगी ऐप है। pic.twitter.com/Oyzv3OC7jQ

    — Dr Ramesh Pokhriyal Nishank (@DrRPNishank) May 22, 2020

    उन्होंने आगे बताया कि इस ऐप पर छात्रों को प्रश्न- पत्र का हल करने के लिए 3 घंटे का समय मिलेगा। छात्र इस ऐप को डाउनलोड करने के बाद कभी भी परीक्षा दे सकते हैं। इस परीक्षा में भाग लेने के लिए छात्रों को इंटरनेट सुविधा की जरूरत नहीं पड़ेगी।


    केंद्रीय मंत्री ने बताया कि इस ऐप को लांच करने के साथ ही भारत ने महत्वपूर्ण परीक्षाओं में एकरूपता लाने की दिशा में एक अहम कदम आगे बढ़ाया है। उन्होंने कहा कि इस ऐप के जरिए दुनिया का सबसे बड़ा वर्चुअल परीक्षा प्रणाली विकसित करना हमारा लक्ष्य है जो तत्काल , वास्तविक और निष्पक्ष परीक्षा परिणाम देगा।


    श्री पोखरियाल ने बताया कि यह ऐप एंड्रॉयड प्लेटफॉर्म पर उपलब्ध है और जल्द ही आईओएस प्लेटफॉर्म पर भी उपलब्ध करा दिया जाएगा। छात्र इस ऐप को गूगल प्ले स्टोर से बिना किसी शुल्क के डाउनलोड कर सकते हैं। इस ऐप पर उपलब्ध परीक्षा देने के बाद छात्र तुरंत अपनी तैयारियों का मूल्यांकन कर सकते हैं और वे सभी प्रश्नों के उत्तर पूरी व्याख्या के साथ समझ सकेंगे। श्री पोखरियाल ने परीक्षाओं में सफलता के लिए सभी छात्रों को अपनी शुभकामनाएं भी दीं।


    *************


    एएम/एके

    
    
    (Release ID: 1626319) Visitor Counter : 106
    
    
      Read this release in: Telugu , Punjabi , Tamil , Bengali , English , Urdu , Marathi