      रेल मंत्रालय

      नांदेड़ मंडल के बदनपुर और करमाड स्टेशनों के बीच रेल पटरियों पर हुआ हादसा
      Posted On: 08 MAY 2020 8:21PM by PIB Delhi


    8 मई, 2020 की सुबह 5.22 बजे हुए एक दुखद हादसे में मनमाड को जा रही एक मालगाड़ी ने रेलवे की पटरियों पर सो रहे लोगों के एक समूह को टक्कर मार दी। यह हादसा नांदेड़ मंडल के परभणी- मनमाड सेक्शन के बदनपुर और करमाड स्टेशनों के बीच हुआ।


    19 लोगों के इस समूह में से 14 लोगों की घटना स्थल पर ही मौत हो गई और गंभीर रूप से घायल 2 लोगों ने बाद में दम तोड़ दिया। मामूली घायल एक व्यक्ति का औरंगाबाद के सिविल अस्पताल में इलाज हो रहा है।


    माल गाड़ी के लोको पायलट ने रेल पटरियों पर लोगों के समूह को देखकर बार-बार हॉर्न बजाया। इसके साथ ही उसने ट्रेन रोकने की हर संभव कोशिश, लेकिन इसके बावजूद हादसा हो गया।


    सूचना मिलने पर रेलवे सुरक्षा बल (आरपीएफ), रेलवे की सुरक्षा इकाई के वरिष्ठ अधिकारी तत्काल ही अन्य विभागों के अधिकारियों के साथ घटना स्थल को रवाना हो गए।


    नांदेड़ मंडल के मंडल रेल प्रबंधक श्री उपिंदर सिंह भी व्यक्तिगत रूप से राहत कार्यों की निगरानी के लिए घटना स्थल पर पहुंच गए। दवाओं और चिकित्सा उपकरणों से युक्त चिकित्सा राहत यान (एमआरवी) भी चिकित्सा सहायता के लिए चिकित्सकों, नर्सों और अन्य स्वास्थ्य कर्मचारियों को साथ लेकर घटना स्थल पर पहुंच गया। एससीआर के महाप्रबंधक श्री गजानन माल्या ने हादसे की सूचना मिलने के बाद तुरंत विभिन्न विभागों के प्रमुखों की बैठक बुलाई और तेजी से राहत एवं बचाव कार्य करने के निर्देश दिए।


    रेलवे सुरक्षा आयुक्त (दक्षिण मध्य क्षेत्र) की अध्यक्षता में उच्च स्तरीय जांच के आदेश दे दिए हैं। माननीय रेल मंत्री श्री पीयूष गोयल हालात पर लगातार नजर रखे हुए हैं और इस संबंध में उठाए जा रहे कदमों की उन्हें लगातार जानकारी दी जा रही है।


    *****


    एएम / एमपी/डीसी

    
    
    (Release ID: 1622299) Visitor Counter : 114
    
    
      Read this release in: English , Urdu , Marathi , Bengali , Punjabi , Odia , Tamil , Telugu