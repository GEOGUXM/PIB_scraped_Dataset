      श्रम और रोजगार मंत्रालय

      औद्योगिक श्रमिकों के लिए उपभोक्ता मूल्य सूचकांक (सीपीआई-आईडब्ल्यू) - अप्रैल, 2020
      
      मार्च और अप्रैल, 2020 के बीच अखिल भारतीय सीपीआई-आईडब्ल्यू में 0.92 प्रतिशत की वृद्धि दर्ज

      Posted On: 29 MAY 2020 5:58PM by PIB Delhi

    अप्रैल, 2020 में अखिल भारतीय सीपीआई-आईडब्ल्यू 3 अंक बढ़कर 329 अंक के स्‍तर पर पहुंच गया। एक माह के दौरान प्रतिशत में हुए परिवर्तन की दृष्टि से मार्च और अप्रैल, 2020 के बीच इसमें (+)0.92 प्रतिशत की वृद्धि हुई है, जबकि पिछले वर्ष के इसी माह यानी अप्रैल, 2019 की तुलना में इसमें (+)0.97 प्रतिशत की वृद्धि हुई है।


    मौजूदा सूचकांक में अधिकतम वृद्धि खाद्य समूह के कारण हुई है जिसने कुल परिवर्तन में (+)2.43 प्रतिशत का योगदान दिया है। वस्‍तु (आइटम) के स्तर पर चावल, गेहूं, गेहूं का आटा, अरहर की दाल, मूंग की दाल, सरसों का तेल, ताजा मछली, बकरे का मांस, पोल्ट्री (चिकन), बैंगन, गोभी, फूलगोभी, फ्रेंच बीन, हरा धनिया पत्ते, भिंडी, पालक, आलू, मूली, टमाटर, केला, नींबू, आम (पका हुआ), चीनी, रसोई गैस, इत्‍यादि सूचकांक में वृद्धि के लिए जिम्मेदार हैं। हालांकि, इस वृद्धि पर लहसुन, प्याज, परवल, पेट्रोल, फूलों/फूलों की माला इत्‍यादि ने विराम लगाया जिससे सूचकांक में गिरावट का रुख बना।


    सभी मदों या वस्‍तुओं पर आधारित वर्ष-दर-वर्ष महंगाई अप्रैल, 2020 में 5.45 प्रतिशत रही, जबकि पिछले महीने यह 5.50 प्रतिशत और पिछले वर्ष के इसी महीने में 8.33 प्रतिशत थी। इसी तरह खाद्य महंगाई पिछले महीने के 6.67 प्रतिशत और एक साल पहले के इसी महीने के 4.92 प्रतिशत के मुकाबले अप्रैल, 2020 में 6.56 प्रतिशत आंकी गई।


    केंद्र स्तर पर, दूम-दूमा तिनसुकिया के सूचकांक में 14 अंकों की अधिकतम वृद्धि दर्ज की गई। इसके बाद क्रमश: सलेम (12 अंक) और सूरत (10 अंक) का नंबर आता है। इसी तरह 2 केंद्रों में 9 अंक, अन्य 2 केंद्रों में 8 अंक, 3 केंद्रों में 7 अंक, 2 केंद्रों में 6 अंक, 5 केंद्रों में 5 अंक, अन्य 5 केंद्रों में 4 अंक, 11 केंद्रों में 3 अंक, 10 केंद्रों में 2 अंक, और 18 केंद्रों के सूचकांक में 1-1 अंक की वृद्धि दर्ज की गई। इसके विपरीत, छिंदवाड़ा, वडोदरा, भिलाई, यमुनानगर और जमशेदपुर के सूचकांक में 1-1 अंक की कमी दर्ज की गई। शेष 12 केंद्रों के सूचकांक स्थिर रहे।


    33 केंद्रों के सूचकांक अखिल भारतीय सूचकांक से अधिक हैं और 44 केंद्रों के सूचकांक राष्ट्रीय औसत से कम हैं। वहीं, राउरकेला केंद्र का सूचकांक अखिल भारतीय सूचकांक के बराबर रहा।


    मई, 2020 के लिए सीपीआई-आईडब्ल्यू का अगला आंकड़ा 30 जून, 2020 को जारी किया जाएगा। यह कार्यालय की वेबसाइट www.labourbureaunew.gov.in पर भी उपलब्ध होगा।


    ***


    एसजी/एएम/आरआरएस- 662 7


    

    
    (Release ID: 1627744) Visitor Counter : 183
    
    
      Read this release in: English , Urdu , Punjabi , Tamil