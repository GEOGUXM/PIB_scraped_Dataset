      रक्षा मंत्रालय

      ऑपरेशन समुद्रसेतु- आईएनएस जलाश्व दूसरे चरण के लिए मालदीव लौटा
      Posted On: 14 MAY 2020 6:15PM by PIB Delhi


    भारतीय नौसेना का जहाज जलाश्व समुद्र के रास्ते विदेश से भारतीय नागरिकों को स्वदेश लाने के ऑपरेशन समुद्र सेतु का दूसरा चरण शुरू करने के लिए मालदीव की राजधानी माले के लिए लौट चुका है। यह जहाज 15 मई, 2020 की सुबह माले बंदरगाह पर पहुंच जाएगा और मालदीव में भारतीय दूतावास में पहले से पंजीकृत भारतीय नागरिकों को जहाज पर चढ़ाना शुरु कर देगा। आईएनएस जलाश्व अपनी दूसरी खेप में 700 भारतीय नागरिकों को जहाज पर बिठाएगा और 15 मई की रात तक वापस कोच्चि के लिए रवाना हो जाएगा।


    इससे पहले 10 मई, 2020 को 698 भारतीय नागरिकों को सफलतापूर्वक कोच्चि लाने के बाद आईएनएस जलाश्व भारतीय नागरिकों को लाने की अपनी दूसरी खेप के लिए तैयारी गतिविधियों के तहत जहाज को संक्रमण से मुक्त और सैनिटाइज करने के लिए चला गया। इस दौरान जहाज में उन जगहों को सैनिटाइज करने पर ज्यादा जोर दिया गया जहां पहली खेप में आने वाले भारतीय नागरिक बैठे थे।


    यह जहाज माले बंदरगाह में लंगर डालेगा और 15 मई, 2020 को भारतीय नागरिकों के दूसरे समूह को जहाज पर चढ़ाने का काम करेगा जिसमें 100 महिलाओं और बच्चों समेत लगभग 700 भारतीय नागरिकों को स्वदेश भेजा जाएगा। जो भारतीय नागरिक स्वदेश लौटना चाहते हैं उनका मेडिकल परीक्षण होगा, उन्हें पहचान पत्र दी जाएगी और जहाज पर सवार होने से पहले उनके सामान को सैनिटाइज किया जाएगा।


    ***


    एएम/ एके/ डीसी

    
    
    (Release ID: 1623938) Visitor Counter : 133
    
    
      Read this release in: Urdu , English , Marathi , Assamese , Manipuri , Punjabi , Odia , Tamil , Telugu , Kannada , Malayalam