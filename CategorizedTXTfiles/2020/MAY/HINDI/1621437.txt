      रक्षा मंत्रालय

      रक्षा मंत्री श्री राजनाथ सिंह ने कोविड - 19 के खिलाफ देश की लड़ाई में एनसीसी के योगदान की समीक्षा की
      Posted On: 05 MAY 2020 4:08PM by PIB Delhi


      रक्षा मंत्री श्री राजनाथ सिंह ने आज एक वीडियो कॉन्फ्रेंस के माध्यम से कोविड - 19 के प्रसार को रोकने में राष्ट्रीय कैडेट कोर ( एनसीसी ) के योगदान की समीक्षा की। यह इस तरह का पहला कॉन्फ्रेंस है जिसमें रक्षा मंत्री ने देश भर में स्थित 17 एनसीसी निदेशालयों के साथ सीधी बातचीत की है। कॉन्फ्रेंस में एनसीसी के डीजी लेफ्टिनेंट जनरल राजीव चोपड़ा और रक्षा सचिव डॉ अजय कुमार ने भी भाग लिया।


      रक्षा मंत्री ने कहा कि देश चुनौतीपूर्ण समय से गुजर रहा है और प्रधानमंत्री श्री नरेंद्र मोदी के नेतृत्व में सरकार ने कोविड - 19 की रोकथाम के लिए कई प्रभावी कदम उठाए हैं। उन्होंने विश्वास व्यक्त किया कि राष्ट्र इस संकट से विजयी होकर उभरेगा।


      श्री राजनाथ सिंह ने एनसीसी निदेशालयों की महत्वपूर्ण भूमिका की सराहना करते हुए कहा कि 60 हजार से अधिक एनसीसी कैडेट, जिनमें 25 प्रतिशत कैडेट लड़कियां है, कोविड – 19 की रोकथाम करने में स्थानीय प्रशासन की सहायता कर रहे हैं।


      एनसीसी कैडेट लोजिस्टिक्स और आपूर्ति श्रृंखला प्रबंधन जैसे कार्यों में लगे हुए हैं। वे आवश्यक खाद्य सामग्री तथा दवाओं की आपूर्ति सुनिश्चित कर रहे हैं और ट्रैफिक ड्यूटी में भी सहायता कर रहे हैं। कुछ कैडेटों ने सोशल मीडिया के लिए शैक्षिक वीडियो भी बनाए हैं , जबकि कुछ अन्य कैडेटों ने मास्क बनाए हैं और उन्हें स्थानीय लोगों में वितरित किए हैं।


      कैडेटों की प्रशंसनीय भूमिका की सराहना करते हुए रक्षा मंत्री ने आगाह किया कि एनसीसी कैडेटों को केवल ऐसे कार्यों के लिए तैनात किया जाना चाहिए , जिनके लिए उन्हें प्रशिक्षित किया गया है।


      श्री राजनाथ सिंह ने समीक्षा बैठक के दौरान घोषणा करते हुए कहा कि सरकार एनसीसी के विस्तार के लिए कृतसंकल्प है। सरकार ने तटीय और सीमावर्ती क्षेत्रों में भी इसके विस्तार का फैसला लिया है।


      रक्षा मंत्रालय ने एनसीसी के आधुनिकीकरण पर भी जोर दिया ताकि इसे नए और बदले हुए समय के लिए अधिक प्रासंगिक बनाया जा सके। उन्होंने एनसीसी गतिविधियों को कॉलेजों और विश्वविद्यालयों की अर्ध वार्षिक (सेमेस्टर) प्रणाली के अनुकूल बनाने पर भी बल दिया।


      एनसीसी निदेशालयों के एडीजी और डीडीजी ने सर्वसम्मति से सीधे संवाद के अवसर के लिए रक्षा मंत्री को धन्यवाद दिया और उन्हें अपने निदेशालयों में कोविड – 19 के खिलाफ लडाई में एनसीसी कैडेटों के योगदान से अवगत कराया।


      उन्होंने बताया कि कैडेटों का मनोबल बहुत ऊंचा है और उनके योगदान को नागरिकों और प्रशासन, दोनों से ही प्रशंसा मिली है।


      ******


      एएम / जेके / डीए


    

    
    (Release ID: 1621437) Visitor Counter : 21
    
    
      Read this release in: Punjabi , English , Urdu , Marathi , Bengali , Tamil , Telugu , Kannada , Malayalam