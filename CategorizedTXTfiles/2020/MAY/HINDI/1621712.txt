      रक्षा मंत्रालय

      हंदवाड़ा के शहीद कर्नल आशुतोष शर्मा को श्रृद्धांजलि
      Posted On: 05 MAY 2020 8:35PM by PIB Delhi


    हंदवाड़ा के शहीद कर्नल आशुतोष शर्मा का पार्थिव शरीर जम्मू और कश्मीर के श्रीनगर से जयपुर पहुंचा। 05 मई 2020 को, बहादुर शहीद को पूर्ण सैन्य सम्मान के साथ अंतिम विदाई दी गयी। मुख्यमंत्री श्री अशोक गहलोत और पीवीएसएम, वीएसएम सेना कमांडर, सप्त शक्ति कमान के लेफ्टिनेंट जनरल आलोक सिंह क्लेर के द्वारा शहीद को पुष्पांजलि अर्पित की गई। इस अवसर पर संसद सदस्य श्री राज्यवर्धन सिंह राठौड़, राजस्थान के भूतपूर्व सैनिक कल्याण मंत्री श्री खाचरियावास, राजस्व सचिव श्री संदीप वर्मा, जयपुर के पुलिस आयुक्त श्री आनंद श्रीवास्तव, और जयपुर के डीसी श्री जोगाराम भी उपस्थित थे।


    इस मौके पर अपने संबोधन में, जनरल क्लेर ने अपने महान राष्ट्र के लिए वीरतापूर्वक दिए गए बलिदान के लिए कर्नल आशुतोष शर्मा और मेजर अनुज सूद सहित अन्य चार जवानों को सलामी दी। उन्होंने कहा कि कर्नल आशुतोष शर्मा ने ऐसे अभियानों में प्रत्येक वीर सैनिक का प्रतिनिधित्व किया है और भारतीय सेना ऐसे शहीद और उनके परिवार को आने वाले वर्षों में भी हमेशा याद रखेगी। उन्होंने शहीद के परिजनों से भी वार्तालाप करते हुए उनके प्रति अपनी संवेदना व्यक्त की।


    कर्नल आशुतोष शर्मा की नियुक्ति 01 सितंबर 2001 को गरूण की 19 युद्धपोत ब्रिगेड में हुई थी। वह 21 राष्ट्रीय राइफल्स यूनिट के कमांडिंग ऑफिसर थे और उनकी तैनाती संवेदनशील उत्तरी कश्मीर में की गई थी। आतंक रोधी अभियानों में साहस और वीरता के लिए उन्हें दो बार वीरता पुरस्कार से नवाजा गया था। 02 मई 2020 की रात को पाक प्रायोजित आतंकवादियों के साथ हंदवाड़ा में हुई भयंकर मुठभेड़ के दौरान वह अपने साथी मेजर अनुज सूद, नायक राजेश कुमार, लांस नायक दिनेश सिंह और जम्मू-कश्मीर पुलिस के सब इंस्पेक्टर शकील क़ाजी सहित शहीद हो गए।


    कर्नल आशुतोष शर्मा के परिवार में उनकी पत्नी श्रीमती पल्लवी शर्मा और एक 12 वर्षीय बेटी तमन्ना हैं, जो वैशाली नगर, जयपुर में रहती हैं। शहीद की माता श्रीमती सुधा शर्मा और भाई पीयूष शर्मा भी जयपुर में रहते हैं। पूर्ण सैन्य सम्मान के साथ श्रद्धासुमन अर्पित करने के पश्चात, कर्नल आशुतोष शर्मा का अंतिम संस्कार उनके परिवारजनों और मित्रों की उपस्थिति में किया गया।


    कर्नल अमन आनंद


    पीआरओ (सेना)


    ***


    एएम/एसएस

    
    
    (Release ID: 1621712) Visitor Counter : 16
    
    
      Read this release in: English , Urdu , Bengali , Punjabi , Tamil , Telugu