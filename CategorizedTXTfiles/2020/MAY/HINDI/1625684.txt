      विज्ञान एवं प्रौद्योगिकी मंत्रालय

      एससीटीआईएमएसटी, कोविड – 19 की जांच में उपयोगी अगप्पे चित्रा मैग्ना के वाणिज्यिक लॉन्च का आयोजन करेगा
      Posted On: 20 MAY 2020 5:24PM by PIB Delhi


    श्री चित्रा तिरुनल इंस्टीट्यूट फॉर मेडिकल साइंसेज एंड टेक्नोलॉजी (एससीटीआईएमएसटी) – त्रिवेंद्रम और अगप्पे डायग्नोस्टिक्स लिमिटेड, कोचीन द्वारा विकसित अगप्पे चित्रा मैग्ना का वाणिज्यिक लॉन्च 21 मई, 2020 को शाम 4.30 बजे आयोजित किया जायेगा। अगप्पे चित्रा मैग्ना मैग्नेटिक नैनोपार्टिकल-आधारित आरएनए एक्सट्रैक्शन किट है जिसका उपयोग कोविड – 19 की जांच में किया जाता है। एससीटीआईएमएसटी राष्ट्रीय महत्व का संस्थान है जो विज्ञान और प्रौद्योगिकी विभाग (डीएसटी) के अंतर्गत कार्य करता है। अगप्पे डायग्नोस्टिक्स लिमिटेड, इन विट्रो डायग्नोस्टिक्स का निर्माण करती है।


    एससीटीआईएमएसटी के बायोमेडिकल टेक्नोलॉजी विंग में अगप्पे डायग्नोस्टिक्स लिमिटेड के सहयोग से एससीटीआईएमएसटी द्वारा लॉन्च कार्यक्रम आयोजित किया जायेगा।


    नीति आयोग के सदस्य और एससीटीआईएमएसटी के संस्थान निकाय के अध्यक्ष डॉ वीके सारस्वत तथा डीएसटी के सचिव, प्रोफेसर आशुतोष शर्मा वीडियो कॉन्फ्रेंसिंग के माध्यम से अगप्पे चित्रा मैग्ना के वाणिज्यिक लॉन्च में भाग लेंगे। डॉ वीके सारस्वत औपचारिक रूप से वाणिज्यिक लॉन्च की घोषणा करेंगे, जिसके बाद कोच्चि के अमृता इंस्टीट्यूट ऑफ मेडिकल साइंसेज के अधिकारियों को श्री थॉमस जॉन, प्रबंध निदेशक, अगप्पे डायग्नोस्टिक्स द्वारा उत्पाद की पहली बिक्री की जाएगी।


    कोविड -19 को नियंत्रित करने के लिए किफायती, तेज और सटीक जांच सबसे महत्वपूर्ण है। वरिष्ठ वैज्ञानिक डॉ अनूपकुमार थेक्वेवेटिल के नेतृत्व में एससीटीआईएमएसटी द्वारा विकसित चित्रा मैग्ना एक अभिनव आरएनए एक्सट्रैक्शन किट है जिसे अप्रैल 2020 में अगप्पे डायग्नोस्टिक्स को हस्तांतरित कर दिया गया था और अब यह अगप्पे चित्रा मैग्ना आरएनए एक्सट्रैक्शन किट के रूप में बाजार में उपलब्ध होगा। इस उत्पाद को कोविड -19 आरएनए को अलग (आइसोलेशन) करने के लिए नेशनल इंस्टीट्यूट ऑफ वायरोलॉजी द्वारा स्वतंत्र रूप से मान्यता दी गयी है। केंद्रीय औषधि मानक नियंत्रण संगठन (सीडीएससीओ) ने इस किट के व्यावसायीकरण के लिए मंजूरी दे दी है। सार्स - कोव – 2 का पता लगाने के लिए किट का उपयोग आरटी-लैंप, आरटी-क्यूपीसीआर, आरटी-पीसीआर और अन्य पीसीआर आधारित प्रोटोकॉल के आरएनए एक्सट्रैक्शन के लिए किया जा सकता है।


    यह आरएनए को अलग करने के लिए एक अभिनव तकनीक का उपयोग करता है जिसके तहत रोगी के नमूने से आरएनए को अलग करने के लिए चुंबकीय नैनोकणों का उपयोग किया जाता है। चुंबकीय नैनोकण वायरल आरएनए के साथ जुड़ जाते हैं और चुंबकीय क्षेत्र के संपर्क में आने पर अत्यधिक शुद्ध और सान्द्र आरएनए देते हैं। पता लगाने की विधि की संवेदनशीलता वायरल आरएनए की पर्याप्त मात्रा पर निर्भर करती है। यह नवाचार पॉजिटिव मामलों की पहचान करने की संभावना को बढ़ाता है।


    अनुमान है कि भारत को अगले छह महीनों के दौरान प्रति माह लगभग 8 लाख आरएनए एक्सट्रैक्शन किट की आवश्यकता होगी। अगप्पे चित्रा मैग्ना आरएनए एक्सट्रैक्शन किट की कीमत लगभग 150 रुपये प्रति किट है। इससे परीक्षण की लागत और आयातित किट पर देश की निर्भरता कम होने की उम्मीद है, जिसकी लागत लगभग 300 रुपये है। अगप्पे डायग्नोस्टिक्स की विनिर्माण क्षमता 3 लाख किट प्रति माह है।


    एएम / जेके

    
    
    (Release ID: 1625684) Visitor Counter : 68
    
    
      Read this release in: English , Urdu , Manipuri , Assamese , Punjabi , Tamil , Telugu