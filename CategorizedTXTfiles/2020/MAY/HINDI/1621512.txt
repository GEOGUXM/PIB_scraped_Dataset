      नागरिक उड्डयन मंत्रालय

      देश भर में आवश्यक चिकित्सा सामग्री पहुंचाने के लिए लाइफलाइन उड़ान के अंतर्गत 465 उड़ानें संचालित की गईं
      Posted On: 06 MAY 2020 4:32PM by PIB Delhi


    एयर इंडिया , अलायंस एयर , आईएएफ और निजी विमान वाहकों द्वारा लाइफलाइन उड़ान के तहत 465 उड़ानें संचालित की गई हैं। इनमें से 278 उड़ानें एयर इंडिया और अलायंस एयर द्वारा संचालित की गई हैं। अब तक ले जाया गया कार्गो लगभग 835.94 टन है। लाइफलाइन उड़ान द्वारा तय की गई अब तक की हवाई दूरी 4,51,038 किमी से अधिक है। नागरिक उड्डयन मंत्रालय द्वारा ‘ लाइफलाइन उड़ान ’ की उड़ानों का संचालन किया जा रहा है ताकि कोविड-19 के खिलाफ भारत के युद्ध का समर्थन करने के लिए दूर-दराज के इलाकों और पहाड़ी क्षेत्रों समेत देश के सभी हिस्सों में आवश्यक चिकित्सा कार्गो पहुंचाया जा सके।


    पवन हंस लिमिटेड सहित हेलीकॉप्टर सेवाएं जम्मू एवं कश्मीर , लद्दाख , द्वीपों और पूर्वोत्तर क्षेत्र में महत्वपूर्ण चिकित्सा कार्गो और रोगियों का परिवहन कर रही है। पवन हंस ने 5 मई , 2020 तक 7,729 किमी की दूरी तय करते हुए 2.27 टन कार्गो का परिवहन किया है। इसमें विशेष ध्यान पूर्वोत्तर क्षेत्र , द्वीपों और पहाड़ी राज्यों पर दिया गया है। एयर इंडिया और आईएएफ ने मुख्य रूप से जम्मू एवं कश्मीर , लद्दाख , पूर्वोत्तर और अन्य द्वीप क्षेत्रों के लिए सहयोग किया है।


    घरेलू कार्गो ऑपरेटर स्पाइसजेट , ब्लू डार्ट , इंडिगो और विस्तारा वाणिज्यिक आधार पर कार्गो उड़ानें संचालित कर रहे हैं। स्पाइसजेट ने 13,83,854 किमी की दूरी को कवर करते हुए 819 कार्गो उड़ानें संचालित कीं और 5,946 टन माल ढोया है। इनमें से 294 अंतर्राष्ट्रीय कार्गो उड़ानें थीं। ब्लू डार्ट ने 3,09,272 किमी की दूरी को कवर करते हुए 278 कार्गो उड़ानों का संचालन किया और 4,683 टन माल ढोया। इनमें से 14 अंतर्राष्ट्रीय कार्गो उड़ानें थीं। इंडिगो ने 1,59,158 किमी की दूरी को कवर करते हुए 95 कार्गो उड़ानें संचालित की हैं और लगभग 470 टन कार्गो का परिवहन किया है जिनमें 38 अंतर्राष्ट्रीय उड़ानें शामिल हैं। इसमें सरकार के लिए मुफ्त में ढोई जाने वाली चिकित्सा आपूर्ति भी शामिल है।


    विस्तारा ने 32,321 किलोमीटर की दूरी तय करते हुए लगभग 150 टन माल ढोने वाली 23 कार्गो उड़ानें संचालित की हैं।


    अंतरराष्ट्रीय क्षेत्र में दवा , चिकित्सा उपकरण और कोविड-19 राहत सामग्री के परिवहन के लिए पूर्वी एशिया के साथ एक कार्गो एयर-ब्रिज की स्थापना की गई थी। इसमें एयर इंडिया द्वारा पूर्वी एशिया से लाए गए मेडिकल कार्गो की मात्रा 972 टन है। 14 अप्रैल से लेकर 5 मई 2020 तक ब्लू डार्ट ने गुआंगझू और शंघाई से लगभग 114 टन और हॉन्ग कॉन्ग से 24 टन चिकित्सा सामग्री का परिवहन किया है। स्पाइसजेट ने भी 5 मई 2020 तक शंघाई और गुआंगझू से 204 टन चिकित्सा सामग्री का परिवहन किया और 5 मई 2020 तक हॉन्ग कॉन्ग और सिंगापुर से 16 टन चिकित्सा आपूर्ति का परिवहन किया।


    ****


    एएम/जीबी

    
    
    (Release ID: 1621512) Visitor Counter : 91
    
    
      Read this release in: English , Urdu , Marathi , Assamese , Manipuri , Bengali , Punjabi , Odia , Tamil , Telugu , Kannada