      विद्युत मंत्रालय

      एनएचपीसी ने केंद्र शासित प्रदेश लद्दाख में बिजली परियोजनाओं की संभावनाओं का पता लगाया
      Posted On: 29 MAY 2020 6:38PM by PIB Delhi


    केंद्र शासित प्रदेश लद्दाख में जल विद्युत और सौर ऊर्जा परियोजनाओं के विकास के उद्देश्य से विद्युत मंत्रालय के तहत केंद्रीय पीएसयू, एनएचपीसी के सीएमडी श्री ए.के. सिंह ने आज नई दिल्ली स्थित जम्मू-कश्मीर भवन में यूटी लद्दाख के उपराज्यपाल श्री आर.के. माथुर से मुलाकात की। बैठक में एनएचपीसी के प्रस्तावों और लेह-लद्दाख क्षेत्र में विभिन्न जल विद्युत और सौर ऊर्जा परियोजनाओं के कार्यान्वयन के तरीके पर चर्चा हुई।


    चर्चा के दौरान एनएचपीसी के सीएमडी ने उपराज्यपाल को लेह में 45 मेगावाट की निम्मो बाजगो और कारगिल में 44 मेगावाट की चुतक हाइड्रो पावर प्रोजेक्ट्स की शुरुआत करने के बारे में जानकारी दी। एनएचपीसी के सीएमडी ने लद्दाख क्षेत्र में जल विद्युत क्षमता के विकास से सम्बंधित एनएचपीसी की उपलब्धियों के बारे में भी बताया । उन्होंने एनएचपीसी की भविष्य की योजना भी प्रस्तुत की जिसमें 3 जल विद्युत् परियोजनाओं - लद्दाख में खलसी (80 मेगावाट), कनयुनचे (45 मेगावाट) और टकमाचिंग (30 मेगावाट) तथा फयांग में 50 मेगावाट क्षमता की सौर ऊर्जा परियोजना को विकसित करना शामिल है। परियोजनाओं की तकनीकी-व्यावसायिक व्यवहार्यता की व्याख्या करते हुए, एनएचपीसी के सीएमडी ने प्रस्ताव दिया कि इस क्षेत्र के उच्च सौर विकिरण का लाभ उठाते हुए, सौर ऊर्जा के साथ जल विद्युत् के तालमेल का भी पता लगाया जाना चाहिए।


    उपराज्यपाल ने एनएचपीसी द्वारा दो जल विद्युत् परियोजनाओं की शुरुआत करने और कठिन परिस्थितियों के बावजूद इन परियोजनाओं के सुचारू संचालन और रखरखाव के प्रयासों की सराहना की। उन्होंने एनएचपीसी को भविष्य की परियोजनाओं की तकनीकी-व्यावसायिक व्यवहार्यता का गहन विश्लेषण करने के लिए प्रोत्साहित किया और एनएचपीसी द्वारा इन बिजली परियोजनाओं के त्वरित विकास को सुविधाजनक बनाने के लिए लद्दाख यूटी से हरसंभव सहयोग का आश्वासन दिया।


    *****


    एसजी / एएम / जेके/ डीए

    
    
    (Release ID: 1627777) Visitor Counter : 78
    
    
      Read this release in: Telugu , Urdu , English , Punjabi , Tamil