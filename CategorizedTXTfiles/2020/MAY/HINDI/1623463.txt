      PIB Headquarters

      कोविड-19 पर पीआईबी का दैनिक बुलेटिन
      Posted On: 12 MAY 2020 6:21PM by PIB Delhi


    (पिछले 24 घंटे में जारी कोविड-19 से जुड़ी प्रेस विज्ञप्तियां , क्षेत्र अधिकारियों से प्राप्त जानकारियां और पीआईबी द्वारा जांचे गए तथ्य शामिल है)


    • देश में अभी तक कोविड- 19 के 70,756 मामले दर्ज किए जा चुके हैं , जिसमें 22,455 लोग स्वस्थ हो गए हैं। इस प्रकार सुधार की दर 31.74 प्रतिशत तक पहुंच गई है। इस बीमारी से 2,293 लोगों की मृत्यु हो गई है।


    • पिछले 24 घंटों के दौरान 3,604 नए पुष्ट मामले दर्ज किए गए ।


    • पिछले 3 दिन में मामले दोगुने होने की दर सुधरकर 12.2 हो गई , जबकि पिछले 14 दिन में यह 10.9 दिन थी।


    • प्रधानमंत्री ने कोविड- 19 के खिलाफ भारत की लड़ाई की आगे की राह पर मुख्यमंत्रियों के साथ विचार-विमर्श किया ; प्रधानमंत्री ने कहा कि अब ग्रामीण क्षेत्रों में कोविड- 19 के प्रसार को रोकने की दिशा में प्रयास किए जाने चाहिए।


    • आज सुबह तक विभिन्न राज्यों से कुल 542 "श्रमिक स्पेशल" ट्रेनें चलाई गई।


    • भारतीय रेल ने आज 8 ट्रेनों के साथ यात्री ट्रेन सेवाएं बहाल कर दीं ।


    • पिछले 5 दिन में वंदे भारत मिशन के अंतर्गत 6,037 भारतीयों को स्वदेश वापस लाया जा चुका है।


    डॉ. हर्षवर्धन ने हिमाचल प्रदेश , उत्तराखंड और संघ शासित प्रदेशों जम्मू कश्मीर और लद्दाख के साथ बैठक कर कोविड- 19 के प्रबंधन की तैयारियों और नियंत्रण उपायों की समीक्षा की


    केंद्रीय स्वास्थ्य एवं परिवार कल्याण मंत्री डॉ. हर्षवर्धन ने आज जम्मू और कश्मीर के उपराज्यपाल तथा लद्दाख के उपराज्यपाल और उत्तराखंड तथा हिमाचल प्रदेश के मुख्यमंत्रियों के साथ एक उच्च स्तरीय बैठक की। उन्होंने कहा कि वापस लौटने वाले प्रवासी मजदूरों की संख्या बढ़ने के मद्देनजर राज्यों/संघ शासित प्रदेशों को अधिक प्रभावी निगरानी , संपर्क में आने वाले व्यक्तियों का पता लगाने , पर्याप्त परीक्षण और वापस लौटने वाले सभी व्यक्तियों का समय पर उपचार करने की आवश्यकता है। इनमें विदेश से लौटने वाले लोग भी शामिल हैं।


    12 मई 2020 तक , देश से कुल 70,756 मामले सामने आए हैं , जिनमें 22,455 व्यक्ति स्वस्थ हो चुके हैं और 2,293 लोगों की मृत्यु हुई है। पिछले 24 घंटों में , 3,604 नए मामलों की पुष्टि हुई है और 1538 रोगी स्वस्थ हुए हैं। उन्होंने बताया कि मामलों के दोगुने होने की दर में सुधार हुआ है पहले यह 14 दिनों में 10.9 था , जबकि पिछले तीन दिनों में यह सुधर कर 12.2 हो गया है। उन्होंने कहा कि मृत्यु दर 3.2 प्रतिशत है और स्वस्थ्य होने की दर 31.74 प्रतिशत है। राज्यों के समक्ष यह दोहराया गया कि गैर-कोविड आवश्यक स्वास्थ्य सेवाओं के प्रावधान पर ध्यान देने की आवश्यकता है।


    अधिक जानकारी के लिए पढ़ें -


    प्रधानमंत्री ने सभी राज्यों और केंद्र शासित प्रदेशों के मुख्यमंत्रियों के साथ विचार-विमर्श किया


    प्रधानमंत्री श्री नरेन्द्र मोदी ने कोविड- 19 के खिलाफ भारत की लड़ाई में आगे की राह पर चर्चा करने के लिए सोमवार को देश के सभी राज्यों और केंद्र शासित प्रदेशों के मुख्यमंत्रियों के साथ विचार-विमर्श किया। उन्होंने कहा कि हमारे सामने दोहरी चुनौती है- बीमारी के संक्रमण की दर को कम करना एवं सभी दिशा-निर्देशों का पालन करते हुए सार्वजनिक गतिविधियों को धीरे-धीरे बढ़ाना। प्रधानमंत्री ने यह भी कहा कि अब ग्रामीण क्षेत्रों में कोविड- 19 के फैलाव को रोकने का प्रयास किया जाना चाहिए।


    प्रधानमंत्री ने कहा कि भारत को कोविड काल के बाद मिलने वाले अवसरों से अवश्य ही लाभ उठाना चाहिए। प्रधानमंत्री ने कहा कि हमें यह समझना चाहिए कि कोविड- 19 के बाद विश्व मौलिक रूप से बदल गया है। अब विश्व युद्धों की तरह ही कोरोना-पूर्व विश्व एवं कोरोना-बाद विश्व होगा और यह हमारे कामकाज के ढंग में महत्वपूर्ण बदलाव लाएगा। उन्होंने कहा कि एक व्यक्ति से लेकर पूरी मानवता तक जीवन का नया तरीका ‘ जन से लेकर जग तक ’ के सिद्धांत पर आधारित होगा। उन्होंने कहा कि हम सभी को नई वास्तविकता की योजना बनानी चाहिए।


    अधिक जानकारी के लिए पढ़ें -


    भारतीय रेलवे ने 12 मई , 2020 (9:30 बजे) तक देश भर में 542 " श्रमिक स्पेशल" ट्रेनें चलाई


    12 मई 2020 तक , देश भर के विभिन्न राज्यों से कुल 542 " श्रमिक स्पेशल" ट्रेनें चलाई गई , जिसमें से 448 ट्रेनें अपने गंतव्य तक पहुंच गई और 94 ट्रेनें फिलहाल अपने-अपने गंतव्यों की ओर अग्रसर हैं। इन 448 ट्रेनों का परिचालन विभिन्न राज्यों में पहुंचने पर समाप्त हुआ जैसे कि आंध्र प्रदेश ( 1 ट्रेन) , बिहार ( 117 ट्रेन) , छत्तीसगढ़ ( 1 ट्रेन) , हिमाचल प्रदेश ( 1 ट्रेन) , झारखंड ( 27 ट्रेन) , कर्नाटक ( 1 ट्रेन) , मध्य प्रदेश ( 38 ट्रेनें) , महाराष्ट्र ( 3 ट्रेनें) , ओडिशा ( 29 ट्रेनें) , राजस्थान ( 4 ट्रेनें) , तमिलनाडु ( 1 ट्रेन) , तेलंगाना ( 2 ट्रेनें) , उत्तर प्रदेश ( 221 ट्रेनें) , पश्चिम बंगाल ( 2 ट्रेनें)। इन श्रमिक स्पेशल ट्रेनों में चढ़ने से पहले यात्रियों की उचित जांच सुनिश्चित की जाती है। यात्रा के दौरान यात्रियों को मुफ्त भोजन और पानी दिया जाता है।


    अधिक जानकारी के लिए पढ़ें -


    यात्री ट्रेन सेवाओं की बहाली क्रमबद्ध तरीके से शुरू हुई


    भारतीय रेलवे ने आज 8 ट्रेनों के साथ यात्री ट्रेन सेवाएं बहाल की। एक क्रमबद्ध तरीके से शुरू होने वाली , ये ट्रेनें नई दिल्ली , मुम्बई , हावड़ा , अहमदाबाद , पटना और बेंगलुरु से रवाना होंगी। ट्रेन संख्या 02442, नई दिल्ली से बिलासपुर जाने वाली स्पेशल ट्रेन आज यानी 12 मई 2020 को नई दिल्ली‍ रेलवे स्टेशन से अपनी यात्रा शुरू करेगी। कोविड- 19 के कारण यात्री ट्रेन सेवाओं के निलंबन के बाद बहाल होने वाली यह पहली स्पेशल ट्रेन है। 03 स्पेशल ट्रेनें आज नई दिल्ली से 3400 से अधिक यात्रियों के साथ प्रस्थान करेंगी , जबकि कुल 05 स्पेशल ट्रेनें अन्य शहरों से नई दिल्ली की ओर प्रस्थान करेंगी। ये स्पेशल ट्रेन सेवाएं भारतीय रेलवे द्वारा चलाई जा रही श्रमिक स्पेशल के अतिरिक्त होंगी।


    अधिक जानकारी के लिए पढ़ें -


    वंदे भारत मिशन के अंतर्गत 7 मई 2020 से अब तक 6037 भारतीय 31 विमानों से विदेश से लौटे


    भारत सरकार ने वंदे भारत मिशन की शुरुआत 7 मई 2020 को की , जो नागरिकों को भारत वापस लाने की सबसे बड़ी पहलों में से एक है। इस मिशन के अंतर्गत , नागर विमानन मंत्रालय भारतीयों को उनकी मातृभूमि पर वापस लाने के लिए विदेश मंत्रालय और राज्य सरकारों के साथ तालमेल कर रहा है। एयर इंडिया अपनी सहायक एयर इंडिया एक्सप्रेस के साथ 12 देशों यानी अमेरिका , ब्रिटेन , बांग्लादेश , सिंगापुर , सऊदी अरब , कुवैत , फिलीपींस , संयुक्त अरब अमीरात और मलेशिया के लिए कुल 64 उड़ानों (एयर इंडिया की 42 और एआई एक्सप्रेस की 24) का संचालन कर रही है ताकि पहले चरण में 14,800 भारतीयों को वापस लाया जा सके।


    अधिक जानकारी के लिए पढ़ें -


    प्रधानमंत्री ने अंतर्राष्ट्रीय नर्स दिवस पर नर्सों के प्रति आभार व्यक्त किया


    प्रधानमंत्री श्री नरेन्द्र मोदी ने अंतर्राष्ट्रीय नर्स दिवस के अवसर पर नर्सों के प्रति आभार व्यक्त किया है। प्रधानमंत्री ने कहा , “ अंतर्राष्ट्रीय नर्स दिवस हमारी पृथ्वी को स्वस्थ रखने के लिए चौबीसों घंटे काम करने वाली असाधारण नर्सों के प्रति आभार व्यक्त करने का एक विशेष दिन है। वर्तमान में , वे कोविड- 19 को पराजित करने की दिशा में बहुत अच्छा काम कर रही हैं। हम नर्सों और उनके परिवारों के प्रति बेहद आभारी हैं। ”


    अधिक जानकारी के लिए पढ़ें -


    अंतर्राष्ट्रीय नर्स दिवस का आयोजन


    अंतर्राष्ट्रीय नर्स दिवस के अवसर पर , केन्द्रीय स्वास्थ्य एवं परिवार कल्याण मंत्री डॉ. हर्षवर्धन ने वीडियो कॉन्फ्रेंस के माध्यम से समारोह की अध्यक्षता की। इस साल अंतरराष्ट्रीय नर्स दिवस का महत्व इसलिए भी ज्यादा है क्योंकि इस वर्ष को विश्व स्वास्थ्य संगठन (डब्ल्यूएचओ) ने ' नर्स और मिडवाइफ का वर्ष ' घोषित किया है। उन्होंने नर्सिंग पेशे से जुडे लोगों के काम और निस्वार्थ समर्पण की भावना की सराहना करते हुए उन्हें स्वास्थ्य सेवा प्रणाली के मजबूत स्तंभ बताया और कहा "आपके काम और ईमानदारी की थाह नहीं ली जा सकती। आपकी प्रतिबद्धता को शब्दों में परिभाषित नहीं किया जा सकता है। दयाभाव , समर्पण और हीलिंग टच देने के लिए आपका आभार। आप के लिए दिन चाहे कितना भी व्यस्तता भरा क्यों न हो मरीजों की देखभाल हमेशा आपकी प्राथमिकता होती है। ” उन्होंने मौजूदा महामारी के दौर में निरंतर अपने काम में जुटे रहने के लिए भी नर्सों का आभार व्यक्त किया।


    अधिक जानकारी के लिए पढ़ें -


    सरकार ने गांधी शांति पुरस्कार 2020 के लिए नामांकन प्राप्त करने की अंतिम तिथि 15.6.2020 तक बढ़ाई


    अधिक जानकारी के लिए पढ़ें -


    डॉ. जितेंद्र सिंह ने एसोचैम द्वारा आयोजित भारत-बांग्लादेश ‘ वर्चुअल कॉन्फ्रेंस ‘ को संबोधित किया


    केन्द्रीय पूर्वोत्तर क्षेत्र विकास राज्य मंत्री (स्वतंत्र प्रभार) डॉ. जितेंद्र सिंह ने आज कहा कि कोविड के बाद अर्थव्यवस्था , व्यापार , वैज्ञानिक अनुसंधान एवं कई अन्य क्षेत्रों में नई और महत्वपूर्ण खोजों की संभावना के साथ नए प्रतिमान उभर कर सामने आएंगे।


    अधिक जानकारी के लिए पढ़ें -


    प्रौद्योगिकी केंद्र अब रियल टाइम गुणात्मक माइक्रो पीसीआर प्रणाली के महत्वपूर्ण हिस्सों का विनिर्माण कर रहे हैं


    एमएसएमई मंत्रालय के भुवनेश्वर , जमशेदपुर एवं कोलकाता स्थित प्रौद्योगिकी केंद्र अब एएमटीजेड , विशाखापट्टनम के लिए रियल टाइम गुणात्मक माइक्रो पीसीआर प्रणाली के महत्वपूर्ण हिस्सों का विनिर्माण कर रहे हैं। यह मशीन एक घंटे से भी कम समय (सामान्य जांच परिणाम न्यूनतम 24 घंटे लेता है) में कोविड- 19 जांच परिणाम दे सकती है और इसकी डिजाइन एक निजी एमएसएमई उपक्रम द्वारा तैयार की गई है।


    अधिक जानकारी के लिए पढ़ें -


    सीएसआईआर-नेशनल एयरोस्पेस लैबोट्रीज (एनएएल) , बेंगलुरु ने कोविड- 19 के मरीजों के लिए 36 दिन में “ स्वस्थ वायु ” वेंटिलेटर को विकसित किया


    इस वेंटिलेटर को एनएबीएल मान्यता प्राप्त एजेंसियों द्वारा सुरक्षा और प्रदर्शन के लिए प्रमाणित किया गया है और इसे कड़े बायोमेडिकल परीक्षणों से गुजरना पड़ा है। बीआईपीएपी नॉन इनवेसिव वेंटिलेटर एक माइक्रोकंट्रोलर आधारित सटीक नियंत्रण प्रणाली है जो वायरस फैलने की आशंका को कम करने में मदद कर सकती है।


    अधिक जानकारी के लिए पढ़ें -


    सूक्ष्म लघु एंव मद्यम उद्यम मंत्रालय ने चैंपियन्स पोर्टल शुरू किया


    सूक्ष्म , लघु एंव मध्यम उद्यम मंत्रालय (एमएसएमई) ने चैंपियन्स पोर्टल शुरू किया , जोकि प्रौद्योगिकी आधारित एक प्रबंधन सूचना प्रणाली है जिसका उद्देश्य एमएसएमई क्षेत्र को राष्ट्रीय और वैश्विक स्तर पर सक्षम बनाने , गुणवत्ता हासिल करने और प्रशासनिक बाधाओं को दूर करने में मदद करना है।


    अधिक जानकारी के लिए पढ़ें -


    बीपीपीआई ने पीएम केयर्स फंड में 25 लाख रुपये का योगदान दिया


    अधिक जानकारी के लिए पढ़ें -


    पीआईबी के क्षेत्रीय कार्यालयों से मिली जानकारियां


    • चंडीगढ़ : चंडीगढ़ प्रशासक ने प्रवासियों की आवाजाही के लिए विशेष “ श्रमिक ट्रेनों ” की व्यवस्था में प्रशासन द्वारा किए गए कार्यों पर संतोष जाहिर किया। उन्होंने खुशी जताते हुए कहा कि यात्रियों को पर्याप्त भोजन और पानी उपलब्ध कराया गया है , साथ ही रेल टिकट की लागत सहित इसके पूरे खर्च का वहन प्रशासन द्वारा किया गया है।


    • पंजाब : पंजाब सरकार ने पिछले एक महीने से दिल्ली में फंसे 336 पंजाबियों को वापस लाने के लिए पंजाब रोडवेज की 13 बसों को रवाना कर दिया था। इसमें वे लोग भी शामिल हैं जो वर्तमान में मजनू का टीला गुरुद्वारा में रुके हुए हैं। पंजाब वापस लौट रहे सभी लोगों को कोविड- 19 के लिए जारी स्वास्थ्य प्रोटोकॉल्स के तहत अनिवार्य रूप से क्वारंटाइन में भेजा जाएगा। सरकारी एजेंसियों और निजी कारोबारियों ने खरीद के 26 वें दिन पंजाब में 1,50,918 मीट्रिक टन गेहूं की खरीद कर ली है। इसमें से सरकारी एजेंसियों द्वारा 1,50,771 एमटी और निजी कारोबारियों (आढ़तियों) ने 147 एमटी गेहूं की खरीद की है।


    • हरियाणा : वैश्विक महामारी कोविड- 19 के चलते पैदा मुश्किल हालात के कारण राज्य में फंसे प्रवासी मजदूरों और कामगारों की दिक्कतों के प्रति सहानुभूति रखते हुए हरियाणा सरकार ने अपने गृह राज्य जाने के इच्छुक प्रवासी कामगारों को भेजना जारी रखा है। कल रेवाड़ी से 1208 कृषि प्रवासी कामगारों को अम्बाला कैंटोनमेंट से 1188 प्रवासी मजदूरों को उनके परिवारों के साथ विशेष श्रमिक ट्रेन से रवाना कर दिया गया।


    • हिमाचल प्रदेश : मुख्यमंत्री ने कहा कि राज्य सरकार अपने पूंजीगत व्यय में किसी प्रकार की कटौती नहीं करेगी , लेकिन सरकार अपने अनुत्पादक और फिजूल खर्च में कटौती के द्वारा मितव्ययता के उपाय अपनाए जाएंगे। उन्होंने कहा कि सरकार ने शहरी क्षेत्रों में हर परिवार को 120 दिन का अकुशल रोजगार सुनिश्चित करने के लिए राज्य में मुख्यमंत्री शहरी आजीविका गारंटी योजना का शुभारम्भ कर दिया है।


    • केरल : केरल सरकार ने सड़क और रेल के द्वारा राज्यों में निर्बाध प्रवेश के लिए विस्तृत दिशा-निर्देश जारी कर दिए हैं। बिना पास के आने वाले लोगों के लिए संस्थागत क्वारंटाइन में रहना अनिवार्य होगा। केन्द्र और राज्य द्वारा जारी दिशा-निर्देशों में विरोधाभास को देखते हुए केरल उच्च न्यायालय ने राज्य सरकार से ऐसे अप्रवासियों को क्वारंटाइन में भेजने में स्पष्टता लाने के लिए कहा है , जो राज्य में लौटेंगे। आज खाड़ी में केरल के पांच लोगों की कोविड- 19 के चलते मृत्यु हो गई। खाड़ी से लोगों को लेकर आज रात चार उड़ानें राज्य में आ रही हैं। आज शाम मालदीव में फंसे 202 भारतीयों को लेकर दूसरा जहाज कोच्चि के तट पर आ रहा है। अभी तक राज्य में कोविड- 19 के 27 सक्रिय मामलों का उपचार चल रहा है और यहां पर 34 हॉट स्पॉट हैं।


    • तमिलनाडु : 1,140 प्रवासियों को बिहार को लेकर एक विशेष ट्रेन तिरुनेलवेली से रवाना हो गई। एक चालक के कोविड- 19 परीक्षण में पॉजिटिव आने के बाद कुम्भकोणम बाजार सील कर दिया गया। राज्य वर्तमान में विशेष रूप से कोविड- 19 के उपचार के लिए अस्पतालों की स्थापना को निजी संपदाओं की पहचान की योजना पर काम कर रही है। सरकार ने जून में सभी राशन कार्ड धारकों को मुफ्त राशन देने के लिए 219 करोड़ रुपये की धनराशि तय की है। मद्रास मेडिकल कॉलेज में प्लाज्मा थैरेपी का परीक्षण शुरू कर दिया गया है। अभी तक कुल मामले : 8002, सक्रिय मामले : 5895, मृत्यु : 53, डिस्चार्ज : 2051 . चेन्नई में अभी तक 4371 सक्रिय मामले हैं।


    • कर्नाटक : आज 42 नए मामले दर्ज किए गए। हासन जिला अभी तक ग्रीन जोन था , जिसमें पहली बार 5 मामले दर्ज किए गए। आज अभी तक के मामले : बागलकोट 15, धारवाड़ 9, हासन 5, बेंगलुरु 3, यादागिरी , बीदर और दक्षिण कन्नड़ में 2-2 तथा चिकबल्लापुर , मांड्या , बेल्लारी और कलबुर्गी में 1-1 मामला सामने आया है। अभी तक कुल 904 मामले सामने आए , 31 लोगों की मृत्यु हो गई और स्वस्थ होने वाले 426 लोगों को डिस्चार्ज कर दिया गया। आज मुख्यमंत्री ने कोविड संकट के दौरान राज्य की वित्तीय स्थिति के संबंध वित्त विभाग के अधिकारियों के साथ एक बैठक की।


    • आंध्र प्रदेश : राज्य ने विशाखापट्टनम के लिए राजधानी स्थानांतरित करने के मामले में उच्च न्यायालय में शपथ पत्र जमा किया। एससीईआरटी ने पब्लिक स्कूलों में अंग्रेजी माध्यम की पेशकश के पक्ष में 58 पृष्ठ की एक रिपोर्ट आंध्र प्रदेश सरकार को सौंपी। पिछले 24 घंटे में 10,730 नमूनों के परीक्षण के बाद 33 नए मामले दर्ज किए गए ; 58 को डिस्चार्ज कर दिया गया और एक व्यक्ति की मृत्यु हो गई। कुल मामले बढ़कर 2,051 तक पहुंच गए। सक्रिय मामले : 949, स्वस्थ हुए : 1056, मृत्यु : 46 . पॉजिटिव मामलों में अग्रणी राज्य : कुरनूल ( 584), गुंटूर ( 387), कृष्णा ( 346), चित्तूर ( 131), अनंतपुर ( 115), नेल्लोर ( 111) ।


    • तेलंगाना : वंदे भारत मिशन के अंतर्गत यूके से हैदराबाद की चौथी उड़ान शहर के राजीव गांधी अंतरराष्ट्रीय हवाई अड्डे पर मंगलवार की रात पहुंची , जिसमें 331 यात्री आए थे। तेलंगाना राज्य सड़क परिवहन निगम (टीएसआरटीसी) लॉकडाउन हटने के बाद शारीरिक दूरी सुनिश्चित करने के लिए अपनी बसों में सीट क्षमता घटाने की योजना बना रहा है। कल तक कुल पॉजिटिव मामले : 1275, सक्रिय मामले : 444, डिस्चार्ज : 801, मृत्यु : 30 .


    • महाराष्ट्र : अभी तक कोविड- 19 पॉजिटिव मामलों की कुल संख्या 23,401 के स्तर पर पहुंच गई। मुंबई में पहला मामला सामने आने के ठीक दो महीने बाद कुल मामलों की संख्या 14,355 है। राज्य में पुलिसकर्मियों के बीच कोविड- 19 संक्रमण बढ़ता जा रहा है और अभी तक 106 अधिकारी औ 901 कॉन्स्टेबल इस वायरस से संक्रमित हो चुके हैं। नागपुर में आज दो नए मामले सामने आने के बाद कुल कोविड पॉजिटिव मामलों की संख्या बढ़कर 300 के स्तर पर पहुंच गई। संतरों के शहर के रूप में प्रसिद्ध इस शहर में अभी तक कोरोना वायरस से चार लोगों की मृत्यु हो चुकी है।


    • गुजरात : राज्य के स्वास्थ्य विभाग से मिले ताजा आंकड़ों के अनुसार , 347 नए पॉजिटिव मामले सामने आए और 20 लोगों की मृत्यु हो गई। गुजरात में अभी तक 8,541 पॉजिटिव मामले सामने आ चुके हैं और कोविड वायरस से 513 लोगों की मृत्यु हो चुकी है। इन नए पॉजिटिव मामलों में से 268 अहमदाबाद में , 29 वडोदरा में , 19 सूरत में और 10 गांधीनगर में सामने आए हैं।


    • राजस्थान : आज (दोपहर 2 बजे तक) कुल 68 नए पॉजिटिव मामले दर्ज किए गए , जिनमें से 32 मामले सिर्फ उदयपुर से हैं। सबसे ज्यादा मरीज जयपुर और जोधपुर से हैं , जबकि उदयपुर इस सूची में तीसरे पायदान पर हैं। राजस्थान में मामले दोगुने होने की दर अब 18 दिन है , जिसमें 60 फीसदी की उत्साहजनक सुधार दर दर्ज की गई है। राज्य में अभी तक 3,988 कोविड- 19 पॉजिटिव मामले दर्ज किए जा चुके हैं , जिसमें से 1,551 सक्रिय मामले हैं और 2,059 मरीजों को स्वस्थ होने के बाद अस्पताल से छुट्टी दे दी गई हैं।


    • मध्य प्रदेश : कल 171 नए पॉजिटिव मामले दर्ज किए गए , जिससे राज्य में इस वायरस से पीड़ित मरीजों की संख्या बढ़कर 3,785 के स्तर पर पहुंच गई। नए मामलों में से 30 भोपाल में , जबकि इंदौर में 81 दर्ज किए गए।


    • गोवा : गोवा विशेष रूप से अंतरराज्यीय सार्वजनिक परिवहन के मामले में ज्यादा लचीलेपन की उम्मीद कर रहा है। मुख्यमंत्री प्रमोद सावंत ने 17 मई के बाद कुछ बंदिशें हटाने का सुझाव दिया है , जिस दिन लॉकडाउन का तीसरा चरण खत्म होना है। गोवा में कोविड का कोई सक्रिय मामला नहीं है।


    • अरुणाचल प्रदेश : स्वास्थ्य मंत्री ने नाहरलागुन में दूसरे कोविड- 19 परीक्षण केन्द्र का शुभारम्भ किया ; यहां परीक्षण ट्रूनैट के द्वारा किए जाएंगे।


    • असम : मुख्यमंत्री ने अंतरराष्ट्रीय नर्स दिवस के अवसर पर कहा कि कोविड- 19 से उबरने में नर्सों के द्वारा आगे बढ़कर किए जा रहे निरंतर और समर्पित प्रयास कोरोना वायरस के खिलाफ लड़ाई में हमारी रीढ़ हैं।


    • मणिपुर : सरकार ने राज्य में वापस लौटने वाले लोगों के लिए हर जिले में केन्द्रीयकृत जांच केन्द्रों को शुरू करने का आदेश दिया। सभी स्पर्शोन्मुखी लोगों को आधिकारिक केन्द्रों में सख्ती से 14 दिन के लिए क्वारंटाइन में रहना होगा। बुखार जैसे लक्षणों वाले लोगों को आइसोलेशन वार्डों में रखा जाएगा और उनकी निगरानी की जाएगी।


    • मिजोरम : मुख्यमंत्री ने कहा कि राज्य सरकार विभिन्न जगहों पर फंसे राज्य के लोगों की सुरक्षा सुनिश्चित करेगी। उन्होंने सरकार के विभिन्न उपक्रमों के साथ सहयोग का अनुरोध किया।


    • नागालैंड : दीमापुर में सम-विषम (ऑड-एवन) नियम लागू होने के पहले दिन लगभग 746 वाहनों पर जुर्माना लगाया गया और उनसे 1.41 लाख रुपये का जुर्माना वसूल किया गया।


    • सिक्किम : ब्लैक कैट डिवीजन जीओसी मेजर जनरल आरसी तिवारी को सिक्किम के राज्यपाल ने फोन किया और सेना द्वारा सतर्कता उपायों और सुरक्षा प्रोटोकॉल के पालन की प्रशंसा की , जिससे सिक्किम में सैन्य बलों में कोई कोविड- 19 पॉजिटिव मामला नहीं आना सुनिश्चित हुआ है।


    पीआईबी द्वारा जांचे गए तथ्य


    ***


    एएम / एमपी / एसके

    
    
    (Release ID: 1623463) Visitor Counter : 172
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam