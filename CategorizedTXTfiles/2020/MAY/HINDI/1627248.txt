      कार्मिक, लोक शिकायत एवं पेंशन मंत्रालय

      केंद्रीय मंत्री डॉक्टर जितेंद्र सिंह ने जम्मू-कश्मीर में कोविड-19 की मौजूदा स्थिति की समीक्षा की
      Posted On: 27 MAY 2020 5:00PM by PIB Delhi


    केंद्रीय पूर्वोत्तर क्षेत्र विकास राज्य मंत्री (स्वतंत्र प्रभार) , प्रधानमंत्री कार्यालय , कार्मिक , लोक शिकायत एवं पेंशन , परमाणु ऊर्जा एवं अंतरिक्ष राज्यमंत्री डॉ. जितेंद्र सिंह ने आज केंद्र शासित प्रदेश जम्मू कश्मीर में बड़ी संख्या में लौट रहे लोगों और कोविड-19 मामलों में बढ़ोतरी के संदर्भ में मौजूदा स्थिति की समीक्षा की। यह समीक्षा वीडियो कॉन्फ्रेंसिंग के जरिए हुई जिसमें राष्ट्रीय स्वास्थ्य मिशन के मिशन निदेशक , जम्मू एवं कश्मीर संभाग की स्वास्थ्य सेवाओं के निदेशक और सभी जिलों के प्रमुख चिकित्सा अधिकारियों (सीएमओ) ने हिस्सा लिया ।


    स्वास्थ्य अधिकारियों ने मंत्री को जमीनी हकीकत के बारे में जानकारी दी और कहा कि कोविड-19 का बढ़ना अब अपने अंतिम चरण में है क्योंकि यह प्रदेश में बड़ी संख्या में लौट रहे लोगों की आवश्यक रूप से कोविड-19 जांच कराने से जुड़ा है। उन्होंने बताया कि कोविड-19 मामलों की पहचान हो जाना एक सकारात्मक संकेत है क्योंकि ऐसे लोगों को क्वॉरेंटाइन में रखा जाता है और इस तरह कोविड-19 को फैलने से रोक दिया जाता है। उन्होंने यह भी बताया कि प्रदेश की जांच क्षमता पहले से बढ़ गई है और अब प्रति दस लाख लोगों पर 10,000 जांच कराई जा रही है। स्वास्थ्य अधिकारी आईसीएमआर ऐप का इस्तेमाल कर रहे हैं जिससे जांच प्रक्रिया पूरी होने में लगने वाला समय घटकर 3 दिन हो गया है। डॉ. सिंह को बताया गया कि जांच में पॉजिटिव पाए गए सभी लोगों के संपर्क में आए अन्य लोगों का पता लगाने का काम भी बड़े स्तर पर हो रहा है ताकि न्यू मरीजों का पता चल सके।


    डॉक्टर जितेंद्र सिंह ने इस केंद्र शासित प्रदेश की कोशिशों की सराहना की और स्वास्थ्य कर्मियों को सलाह दी कि मामलों में बढ़ोतरी की वजह से घबराने की जरूरत नहीं है। उन्होंने कहा कि लोगों को भी आश्वस्त करने की जरूरत है कि प्रशासन कोविड मामले पर अच्छा काम कर रहा है और कोविड के सभी पॉज़िटिव मामलों का न सिर्फ पता लगाया जा रहा है बल्कि क्वॉरेंटाइन केंद्रों पर उनका प्रभावी इलाज भी किया जा रहा है। उन्होंने कहा कि लोगों को बताया जाना चाहिए कि रेड जोन उनके हित में है क्योंकि यह उनकी सुरक्षा और वायरस की रोकथाम के लिए है। डॉ. सिंह ने कहा कि लोगों की बढ़ती आवाजाही से मामले बढ़ने की आशंका है । उन्होंने कहा कि लोगों को सभी तरह की सावधानियां बरतने और अपना सहज जीवन जीने एवं कोरोना वायरस से सफलतापूर्वक लड़ने के लिए इसे जीवन शैली में शामिल कर लेने की सलाह दी जानी चाहिए।


    ******


    एसजी/एएम/एके / डीए

    
    
    (Release ID: 1627248) Visitor Counter : 65
    
    
      Read this release in: English , Urdu , Marathi , Manipuri , Punjabi , Tamil , Telugu , Kannada