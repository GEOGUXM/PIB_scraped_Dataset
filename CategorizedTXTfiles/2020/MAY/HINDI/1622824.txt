      स्‍वास्‍थ्‍य एवं परिवार कल्‍याण मंत्रालय

      डॉ. हर्षवर्धन ने कोविड-19 प्रबंधन की स्थिति की समीक्षा के लिए मंडोली कोविड-19 केयर सेंटर का दौरा किया
      
      “निरंतर निजी और श्‍वास-प्रश्‍वास संबंधी शिष्‍टाचारों, सामाजिक दूरी का पालन करने से कोविड-19 के खिलाफ जारी अंतिम युद्ध में सफलता प्राप्‍त होगी”: डॉ. हर्षवर्धन

      Posted On: 10 MAY 2020 7:19PM by PIB Delhi

    केंद्रीय स्वास्थ्य एवं परिवार कल्याण मंत्री डॉ. हर्षवर्धन ने कोविड-19 के प्रबंधन की स्थिति की समीक्षा करने के लिए आज मंडोली जेल स्थित कोविड केयर सेंटर (सीसीसी) नई दिल्‍ली का दौरा किया। अस्‍पताल की तैयारियों से संबंधित उभरती आवश्‍यकताओं को ध्‍यान में रखते हुए मंडोली सीसीसी एक पुलिस आवासीय परिसर है, जिसे समर्पित कोविड-19 सेंटर में परिवर्तित किया गया है जिसमें मामूली/ बेहद मामूली लक्षणों वाले कोविड-19 रोगियों के लिए पर्याप्‍त संख्‍या में आइसोलेशन रूम्‍स और बिस्‍तर हैं।


    आरंभ में डॉ. हर्षवर्धन ने कहा, “कोविड-19 के प्रबंधन के लिए देश भर में पर्याप्‍त बुनियादी स्‍वास्‍थ्‍य सेवाओं और सुविधाओं की स्‍थापना की गई है। इन्‍हें तीन श्रेणियों में विभाजित किया गया है, यथा समर्पित कोविड अस्‍पताल (डीसीएच) , समर्पित कोविड स्‍वास्‍थ्‍य केंद्र (डीसीएचसी) और कोविड केयर सेंटर (सीसीसी), जहां पर्याप्‍त संख्‍या में आइसोलेशन बिस्‍तरों, आईसीयू बिस्‍तरों और अन्‍य सुविधाओं की व्‍यवस्‍था की गई है। ” ऐसी सुविधाओं की संख्‍या के बारे में बताते हुए उन्‍होंने कहा, “देश भर में 1,65,723 बिस्‍तरों (1,47,128 आइसोलेशन बिस्‍तरों + आईसीयू बिस्‍तरों) वाले कुल 855 समर्पित कोविड अस्‍पतालों;1,31,352 बिस्‍तरों (1,21,403 आइसोलेशन बिस्‍तरों + 9,949 आईसीयू बिस्‍तरों) वाले 1,984 समर्पित कोविड स्‍वास्‍थ्‍य केंद्रों; और 3,46,856 बिस्‍तरों वाले 4,362 कोविड केयर सेंटर की पहचान की गई है। दिल्‍ली में लगभग 5,000 बिस्‍तरों की क्षमता वाले 17 कोविड केयर सेंटर हैं। ”


    उन्‍होंने कहा,“पिछले कुछ दिनों से मैं कोविड-19 की तैयारियों का जायजा लेने के लिए एम्‍स ट्रॉमा सेंटर, दिल्‍ली, एलएनजेपी, आरएमएल, सफदरजंग, एम्‍स झज्‍जर, राजीव गांधी सुपर स्पेशियलिटी हॉस्पिटल, एलएचएमसी जैसे विविध समर्पित कोविड अस्‍पतालों का दौरा कर रहा हूं। इस बार मैंने मंडोली कोविड केयर सेंटर का दौरा करने और इस सेंटर द्वारा की गई व्‍यवस्‍थाओं को देखने का फैसला किया।”


    इस दौरे में डॉ. हर्षवर्धन को बताया गया कि मंडोली सीसीसी में 12 टॉवर्स हैं, जिनमें 575 कोविड-19 मरीजों की देखरेख की जा रही है। इसमें 750 मरीजों की देखरेख करने की क्षमता है। उन्‍होंने टॉवर-1 का दौरा किया और जम्‍मू-कश्‍मीर, आंध्र प्रदेश, तमिलनाडु और असम से आए मरीजों के साथ बातचीत की और उनका कुशल-क्षेम और चिंताओं के बारे में पूछा। उन्‍होंने डॉक्‍टरों और प्रशासनिक अधिकारियों और पुलिस अधिकारियों से भी बातचीत की, जिन्‍होंने स्‍वास्‍थ्‍य मंत्री को सीसीसी में सुविधाओं के बारे में बताया। डॉ. हर्षवर्धन ने कहा, “मुझे यह जानकर बेहद खुशी हुई कि अनेक कोविड-19 पॉजिटिव मरीज अब ठीक हो चुके हैं और उनका टेस्‍ट निगेटिव आया है। जल्‍द ही वे लम्‍बी और स्‍वस्‍थ जिंदगी बिताने के लिए अपने घरों को लौट जाएंगे।”


    मास्‍क या फेस कवर पहनने, लगातार हाथ धोने और शारीरिक दूरी रखने पर जोर देते हुए डॉ. हर्षवर्धन कहा, “इन आदतों से हमें कोविड-19 के साथ ही साथ अन्‍य रोगों से भी निपटने में मदद मिलेगी। अतीत में सरकार के प्रयास चेचक और पोलियो का उन्‍मूलन करने में सफल साबित हुए हैं। हम सभी मिलकर लड़ेंगे और कोरोना वायरस को भी हराएंगे।”


    उन्‍होंने बताया कि राज्‍यों/संघ शासित प्रदेशों साथ ही साथ केंद्रीय संस्‍थाओं को लगभग 72 लाख एन-95 मास्‍क और लगभग 36 लाख व्‍यक्तिगत सुरक्षा उपकरण (पीपीई) उपलब्‍ध कराए गए हैं। इसी तरह मरीजों द्वारा स्‍वास्‍थ्‍य सेवा उपकरणों के वास्‍तविक उपयोग के बारे में जानकारी देते हुए उन्‍होंने बताया, “आज तक कोविड-19 के सक्रिय पुष्‍ट मामलों के आधार पर हमने गौर किया है कि इन कोविड रोगियों में से केवल 2.48 प्रतिशत को ही आईसीयू सुविधा की आवश्‍यकता पड़ी, 1.94 प्रशित रोगियों को ही ऑक्‍सीजन लगाने की जरूरत पड़ी और मात्र 0.40 प्रतिशत को ही वेंटिलेटर की सहायता की आवश्‍यकता पड़ी।”


    टेस्‍ट करने की क्षमता की स्थिति और देश में क्षमता के बारे में उन्होंने बताया, “आज हमारे पास 343 सरकारी प्रयोगशालाएं और 129 निजी प्रयोगशाला श्रृंखलाएं हैं। दोनों में टेस्‍ट करने की क्षमता में भी वृद्धि हुई है और आज तकरोजाना लगभग 95,000 टेस्‍ट किए जा सकते हैं। कल ही हमने 86,368 टेस्‍ट किए। कल तक हमारे द्वारा 16,09,777 टेस्‍ट किए जा चुके थे।”


    डॉ. हर्षवर्धन ने यह भी बताया कि राज्यों द्वारा कोविड -19 का मुकाबला करने के लिए किए जा रहे प्रयासों में सहायता करने और उनमें वृद्धि करने के लिए विशेषज्ञों की केंद्रीय टीमों को 10 राज्यों - गुजरात, तमिलनाडु, उत्तर प्रदेश, दिल्ली, राजस्थान, मध्य प्रदेश, पंजाब, पश्चिम बंगाल, आंध्र प्रदेश और तेलंगाना भेजा जा रहा है।


    देश में कोविड-19 पर काबू पाने की स्थिति के बारे में डॉ. हर्षवर्धन ने बताया, “लॉकडाउन से पहले, 25 मार्च, 2020 को,मामलों के दोगुना होने की दर 3 दिन की अवधि में मापे जाने पर 3.2 थी, 7 दिन की अवधि में मापे जाने पर 3.0 थी और 14 दिन की अवधि में मापे जाने पर 4.1 थी। आज 3-दिन की अवधि में यह 12.0 है, 7 दिन की अवधि पर 10.1 है और 14 दिन की अवधि पर 11.0 है। इसी तरह, मृत्‍यु दर 3.3 प्रतिशत है, जबकि स्‍वस्‍थ होने की दर सुधर कर 30.7 प्रतिशत हो चुकी है। स्‍पष्‍ट रूप से लॉकडाउन के कारण स्थिति में सुधार हुआ है। यह कोविड-19 रोगियों को प्रदान की जा रही स्वास्थ्य सेवाओं की गुणवत्ता को भी दर्शाता है।”उन्‍होंने कहा,“यह भी उत्‍साहजनक है कि 10 राज्यों / संघशासित प्रदेशों - अंडमान एवं निकोबार द्वीपसमूह, अरुणाचल प्रदेश, दादरा और नगर हवेली, गोवा, जम्‍मू-कश्‍मीर, लद्दाख, मणिपुर, ओडिशा, मिज़ोरम, पुदुचेरी-से पिछले 24 घंटों में कोई नया मामला सामने नहीं आया है । इसके अलावा, 4 राज्यों/ संघशासित प्रदेशों - दमन और दीव, सिक्किम, नागालैंड और लक्षद्वीप से आज तक एक भी मामला सामने नहीं आया है।


    डॉ. हर्षवर्धन ने कहा कि दुनिया के 20 देश जहां अधिकतम मामले दर्ज किए गए, उनकी कुल जनसंख्या, भारत की जनसंख्या के लगभग बराबर यानी 135 करोड़ है और अब तक उन सभी देशों में कुल मिलाकर भारत से लगभग 84 गुना अधिक मामले दर्ज किए जा चुके हैं। मृत्यु दर के मामले में भी इन शीर्ष 20 देशों में भारत से 200 गुना ज्‍यादा मौते हुई हैं। भारत में इस बीमारी का नियंत्रण केंद्र सरकार द्वारा राज्यों / संघशासित प्रदेशों के साथ मिलकर अपनाए गए अग्रसक्रिय, पूर्वानुमानित और क्रमिक दृष्टिकोण के कारण संभव हो सका है।


    डॉ. हर्षवर्धन के मंडोली सीसीसीके दौरे के समय, डिस्ट्रिक्‍ट मेजिस्‍ट्रेट, शाहदरा, श्री संजीव कुमार, डीसीपी, शाहदरा के साथ-साथ एसडीएम, सीमापुरी, श्री पंकज भटनागर, जो मंडोली सीसीसी के नोडल अधिकारी भी हैं, उपस्थित थे।


    कोविड-19 से संबंधित तकनीकी मामलों के बारे में सभी प्रकार की विश्‍वसनीय और अद्यतन जानकारी, दिशा-निर्देशों एवं परामर्शों के लिए कृपया नियमित रूप से https://www.mohfw.gov.in/ देखें।


    कोविड-19 से संबंधित तकनीकी प्रश्‍नों को technicalquery.covid19@gov.in पर और अन्य प्रश्‍नों को ncov2019@gov.in पर भेजा जा सकता है।


    कोविड-19 के बारे में किसी भी प्रश्‍न के बारे में कृपया स्‍वास्‍थ्‍य एवं परिवार कल्‍याण मंत्रालय को हेल्‍पलाइन नम्‍बर : +91-11-23978046 या 1075 (टोल फ्री) पर सम्‍पर्क करें। कोविड-19 के बारे में राज्‍यों/ संघ शासित प्रदेशों के हेल्‍पलाइन नम्‍बरों की सूची https://www.mohfw.gov.in/pdf/coronvavirushelplinenumber.pdf पर भी उपलब्‍ध है।


    *****


    एएम/आरके /डीए

    
    
    (Release ID: 1622824) Visitor Counter : 89
    
    
      Read this release in: English , Urdu , Marathi , Manipuri , Punjabi , Tamil , Telugu