      ರಾಸಾಯನಿಕ ಮತ್ತು ರಸಗೊಬ್ಬರ ಸಚಿವಾಲಯ

      ಎನ್ ಪಿಪಿಎ ಸೂಚನೆ ನಂತರ ಎನ್-95 ಮಾಸ್ಕ್ ಉತ್ಪಾದಕರು, ಆಮದುದಾರರು ಮತ್ತು ಪೂರೈಕೆದಾರರಿಂದ ಎನ್-95 ಮಾಸ್ಕ್ ಗಳ ಬೆಲೆ ಇಳಿಕೆ
      Posted On: 25 MAY 2020 5:28PM by PIB Bengaluru


    ಎನ್ ಪಿಪಿಎ ಸೂಚನೆ ನಂತರ ಎನ್ - 95 ಮಾಸ್ಕ್ ಉತ್ಪಾದಕರು , ಆಮದುದಾರರು ಮತ್ತು ಪೂರೈಕೆದಾರರಿಂದ


    ಎನ್ - 95 ಮಾಸ್ಕ್ ಗಳ ಬೆಲೆ ಇಳಿಕೆ


    ಕೇಂದ್ರ ಸರ್ಕಾರ ಎನ್ - 95 ಮಾಸ್ಕ್ ಗಳನ್ನು ಅತ್ಯಾವಶ್ಯಕ ವಸ್ತುಗಳ ಕಾಯ್ದೆ 1955 ಅಡಿಯಲ್ಲಿ ಅವಶ್ಯಕ ಸಾಮಗ್ರಿ ಎಂದು ದಿನಾಂಕ 13 ಮಾರ್ಚ್ 2020 ರಂದು ಅಧಿಸೂಚನೆ ಹೊರಡಿಸಿದೆ . ಹಾಗಾಗಿ ಕಾಯ್ದೆ ಅನ್ವಯ ಮಾಸ್ಕ್ ಗಳನ್ನು ದಾಸ್ತಾನು ಮಾಡುವುದು , ಅಕ್ರಮವಾಗಿ ಮಾರುಕಟ್ಟೆಯಲ್ಲಿ ಮಾರಾಟ ಮಾಡುವುದು ಶಿಕ್ಷಾರ್ಹ ಅಪರಾಧ . ಈ ಅತ್ಯವಶ್ಯಕ ವಸ್ತು ಅಥವಾ ಸಾಮಗ್ರಿ ಅಕ್ರಮ ಮಾರಾಟ ಮತ್ತು ದಾಸ್ತಾನು ವಿರುದ್ಧ ನಿಗಾ ಇಡಲು ಎನ್ ಪಿಪಿಎ , ರಾಷ್ಟ್ರೀಯ ವಿಪತ್ತು ನಿರ್ವಹಣಾ ಕಾಯ್ದೆ 2005 ರ ಅಡಿ ತನ್ನ ಅಧಿಕಾರವನ್ನು ಬಳಸಿ , 2020 ರ ಮಾರ್ಚ್ 13 ರಂದು ಆದೇಶವನ್ನು ಹೊರಡಿಸಿ , ಶಸ್ತ್ರ ಚಿಕಿತ್ಸ ಉಪಕರಣಗಳು , ರಕ್ಷಣಾ ಮಾಸ್ಕ್ ಗಳು , ಹ್ಯಾಂಡ್ ಸ್ಯಾನಿಟೈಸರ್ ಮತ್ತು ಗ್ಲೌಸ್ ಗಳು ಸಾಕಷ್ಟು ಪ್ರಮಾಣದಲ್ಲಿ ಲಭ್ಯವಾಗುವಂತೆ ರಾಜ್ಯ ಸರ್ಕಾರಗಳು / ಕೇಂದ್ರಾಡಳಿತ ಪ್ರದೇಶಗಳು ಖಾತ್ರಿಪಡಿಸಬೇಕು ಮತ್ತು ಅವುಗಳ ಬೆಲೆ ಆ ಪ್ಯಾಕೆಟ್ ಗಳ ಮೇಲೆ ಮುದ್ರಿತವಾಗಿರುವ ಗರಿಷ್ಠ ಮಾರಾಟ ಬೆಲೆಗಿಂತ ಹೆಚ್ಚಿನ ದರಕ್ಕೆ ಮಾರಾಟ ಮಾಡದಂತೆ ನೋಡಿಕೊಳ್ಳಬೇಕು ಎಂದು ಆದೇಶಿಸಿತ್ತು .


    ದೇಶದಲ್ಲಿ ಎನ್ - 95 ಮಾಸ್ಕ್ ಗೆ ಹೆಚ್ಚುವರಿ ಬೆಲೆ ನಿಗದಿಪಡಿಸಲಾಗಿದೆ ಮತ್ತು ಅವುಗಳನ್ನು ಅಕ್ರಮ ದಾಸ್ತಾನು ಮಾಡಲಾಗುತ್ತಿದೆ ಎಂಬ ಬಗ್ಗೆ ದೂರುಗಳು ಬಂದಿವೆ . ಆ ನಿಟ್ಟಿನಲ್ಲಿ ಎನ್ ಪಿಪಿಎ , ಎಲ್ಲ ರಾಜ್ಯಗಳ ಔಷಧ ನಿಯಂತ್ರಕರು / ಆಹಾರ ಮತ್ತು ಔಷಧ ಆಡಳಿತಕ್ಕೆ ಸಂಬಂಧಿಸಿದ ಎಲ್ಲ ರಾಜ್ಯಗಳು / ಕೇಂದ್ರಾಡಳಿತ ಪ್ರದೇಶಗಳಿಗೆ ಸೂಕ್ತ ಕ್ರಮಗಳನ್ನು ಕೈಗೊಳ್ಳುವಂತೆ ನಿರ್ದೇಶನ ನೀಡಿತ್ತು . ಕೆಲವು ಎಸ್ ಡಿಸಿಗಳು / ಎಫ್ ಡಿಎಗಳು ಹಲವೆಡೆ ದಾಳಿ ನಡೆಸಿದ ಮತ್ತು ಅತ್ಯವಶ್ಯಕ ವಸ್ತುಗಳ ಅಕ್ರಮ ಮಾರಾಟ ಮತ್ತು ದಾಸ್ತಾನು ಹೊಂದಿದವರ ವಿರುದ್ಧ ಸೂಕ್ತ ಕ್ರಮ ಜರುಗಿಸುವ ವರದಿಗಳು ಬಂದಿವೆ . ಈ ಸಂಬಂಧ ಗೌರವಾನ್ವಿತ ಬಾಂಬೆ ಹೈಕೋರ್ಟ್ ನಲ್ಲಿ ಸಾರ್ವಜನಿಕ ಹಿತಾಸಕ್ತಿ ಮೊಕದ್ದಮೆ ಕೂಡ ಸಲ್ಲಿಕೆಯಾಗಿದ್ದು , ಸರ್ಕಾರಕ್ಕೆ ಎನ್ - 95 ಮಾಸ್ಕ್ ಗೆ ಬೆಲೆ ಮಿತಿ ನಿಗದಿಪಡಿಸುವಂತೆ ಸೂಚಿಸಬೇಕೆಂದು ಕೋರಲಾಗಿದೆ .


    ಸರ್ಕಾರ ದೇಶದಲ್ಲಿ ಅಗತ್ಯ ಪ್ರಮಾಣದ ಎನ್ - 95 ಮಾಸ್ಕ್ ಗಳು ಯಾವುದೇ ಅಡೆತಡೆ ಇಲ್ಲದೆ ಪೂರೈಕೆಯಾಗುವುದನ್ನು ಖಾತ್ರಿಪಡಿಸಲು ತೀವ್ರ ಪ್ರಯತ್ನಗಳನ್ನು ನಡೆಸುತ್ತಿದೆ . ಅದಕ್ಕಾಗಿ ಸರ್ಕಾರ ಸಗಟು ದರದಲ್ಲಿ ಉತ್ಪಾದಕರು / ಆಮದುದಾರರು / ಪೂರೈಕೆದಾರರಿಂದ ಭಾರೀ ಪ್ರಮಾಣದ ಎನ್ - 95 ಮಾಸ್ಕ್ ಗಳನ್ನು ನೇರವಾಗಿ ಖರೀದಿ ಮಾಡುತ್ತಿದೆ . ಎನ್ - 95 ಮಾಸ್ಕ್ ಗಳಿಗೆ ಅಧಿಕ ಬೆಲೆ ವಿಧಿಸುತ್ತಿರುವ ವಿಚಾರದ ಬಗ್ಗೆ ಎನ್ ಪಿಪಿಎ ಮಧ್ಯ ಪ್ರವೇಶಿಸಿ ಬೆಲೆಗಳನ್ನು ತಗ್ಗಿಸಿದೆ . ಈ ನಿಟ್ಟಿನಲ್ಲಿ ದೇಶಾದ್ಯಂತ ಕೈಗೆಟಕುವ ದರದಲ್ಲಿ ಎನ್ - 95 ಮಾಸ್ಕ್ ಲಭ್ಯವಾಗುವುದನ್ನು ಖಾತ್ರಿಪಡಿಸಲು ಎನ್ ಪಿಪಿಎ 2020 ರ ಮೇ 21 ರಂದು ಸಲಹಾ ಸೂಚಿಯೊಂದನ್ನು ಎಲ್ಲಾ ಎನ್ - 95 ಮಾಸ್ಕ್ ಉತ್ಪಾದಕರು / ಆಮದುದಾರರು / ಪೂರೈಕೆದಾರರಿಗೆ ಹೊರಡಿಸಿ , ಸರ್ಕಾರೇತರ ಖರೀದಿಗಳಿಗೆ ದರದಲ್ಲಿ ಏಕರೂಪತೆ ಕಾಯ್ದುಕೊಳ್ಳಬೇಕು ಮತ್ತು ಕೈಗೆಟಕುವ ದರದಲ್ಲಿ ಅವುಗಳು ಲಭ್ಯವಾಗುವಂತೆ ನೋಡಿಕೊಳ್ಳಬೇಕು ಎಂದು ಆದೇಶಿಸಿದೆ . ಅಲ್ಲದೆ , ಎನ್ ಪಿಪಿಎ ಗೌರವಾನ್ವಿತ ಬಾಂಬೆ ಹೈಕೋರ್ಟ್ ಮುಂದೆ ಎನ್ - 95 ಮಾಸ್ಕ್ ಗೆ ದರ ನಿಗದಿಪಡಿಸಿರುವ ಸಂಬಂಧ ಹೇಳಿಕೆಯೊಂದನ್ನು ಸಲ್ಲಿಸಿ , ದೇಶದಲ್ಲಿ ಎನ್ - 95 ಮಾಸ್ಕ್ ಗಳ ಬೇಡಿಕೆ ಮತ್ತು ಪೂರೈಕೆ ನಡುವಿನ ವ್ಯತ್ಯಾಸವನ್ನು ಗಮನಿಸಿ ಎನ್ ಪಿಪಿಎ , ಎಲ್ಲಾ ಉತ್ಪಾದಕರು / ಆಮದುದಾರರು / ಪೂರೈಕೆದಾರರಿಗೆ ಬೆಲೆಗಳನ್ನು ಸ್ವಯಂಪ್ರೇರಿತವಾಗಿ ಇಳಿಕೆ ಮಾಡುವಂತೆ ಸೂಚಿಸಲಾಗಿದೆ ಎಂದು ಹೇಳಿದೆ .


    ಈ ಮಧ್ಯೆ ಎನ್ ಪಿಪಿಎ , ಇಂದು ದಿ ಟೈಮ್ಸ್ ಆಫ್ ಇಂಡಿಯಾ ಪತ್ರಿಕೆಯಲ್ಲಿ ಪ್ರಕಟವಾಗಿರುವ ವರದಿಯನ್ನು ತಳ್ಳಿಹಾಕಿದೆ . ಪತ್ರಿಕೆಯಲ್ಲಿ ಎನ್ ಪಿಪಿಎ ಮಾಸ್ಕ್ ಗಳಿಗೆ ಸರ್ಕಾರಕ್ಕೆ ಖರೀದಿಸಲು ಮೂರು ಪಟ್ಟು ಹೆಚ್ಚು ಬೆಲೆ ನಿಗದಿ ಮಾಡಿದೆ ಎಂದು ಆರೋಪಿಸಿತ್ತು . ಪತ್ರಿಕೆ ತನ್ನ ಸುದ್ದಿಯಲ್ಲಿ ಸರ್ಕಾರದ ಖರೀದಿ ದರವನ್ನು ನಿಗದಿಪಡಿಸಿದೆ ಎಂದು ಉಲ್ಲೇಖಿಸಿರುವ ದರ ತರ್ಕಬದ್ಧವಲ್ಲದ ಮತ್ತು ವಂಚನೆಕಾರಿ ಹಾಗೂ ಗೊಂದಲಕಾರಿಯಾಗಿದೆ .


    ಈ ಸಲಹೆಯನ್ನು ನೀಡಿದ ನಂತರ ದೇಶದಲ್ಲಿ ಬಹುತೇಕ ಎನ್ - 95 ಮಾಸ್ಕ್ ಉತ್ಪಾದಕರು ಮತ್ತು ಆಮದುದಾರರು ಮಾಸ್ಕ್ ಗಳ ಬೆಲೆಯನ್ನು ಶೇ . 47 ರಷ್ಟು ಗಣನೀಯವಾಗಿ ಇಳಿಕೆ ಮಾಡಿದ್ದಾರೆ ಮತ್ತು ಅವುಗಳು ಕೈಗೆಟಕುವ ದರದಲ್ಲಿ ಲಭ್ಯವಾಗುವಂತೆ ಮಾಡಿದ್ದಾರೆ . ಇತರೆ ಎನ್ - 95 ಮಾಸ್ಕ್ ಉತ್ಪಾದಕರು / ಆಮದುದಾರರು ಸರ್ಕಾರದ ಸಲಹೆಯನ್ನು ಅನುಸರಿಸಿ , ಸಾರ್ವಜನಿಕ ಹಿತಾಸಕ್ತಿ ದೃಷ್ಟಿಯಿಂದ ಎಲ್ಲ ಉತ್ಪಾದಕರು ಆಮದುದಾರರು ಬೆಲೆಯನ್ನು ಇಳಿಕೆ ಮಾಡುತ್ತಾರೆ ಎಂದು ನಿರೀಕ್ಷಿಸಲಾಗುತ್ತಿದೆ .


    ***

    
    
    (Release ID: 1626834) Visitor Counter : 18
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Gujarati , Odia , Tamil , Telugu , Malayalam