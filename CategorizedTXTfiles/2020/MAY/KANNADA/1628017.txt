      ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವಾಲಯ

      ಕೇಂದ್ರ ಎಚ್ ಆರ್ ಡಿ ಸಚಿವರಿಂದ ವೆಬಿನಾರ್ ಮೂಲಕ 45,000 ಉನ್ನತ ಶಿಕ್ಷಣ ಸಂಸ್ಥೆಗಳ ಮುಖ್ಯಸ್ಥರ ಜೊತೆ ಸಮಾಲೋಚನೆ
      Posted On: 28 MAY 2020 7:37PM by PIB Bengaluru


    ಕೇಂದ್ರ ಎಚ್ ಆರ್ ಡಿ ಸಚಿವರಿಂದ ವೆಬಿನಾರ್ ಮೂಲಕ 45,000 ಉನ್ನತ ಶಿಕ್ಷಣ ಸಂಸ್ಥೆಗಳ ಮುಖ್ಯಸ್ಥರ ಜೊತೆ ಸಮಾಲೋಚನೆ
    
    ನ್ಯಾಕ್ ನ ಪ್ರಮಾಣೀಕರಣ ಪ್ರಕ್ರಿಯೆಯಲ್ಲಿ ಪಾಲ್ಗೊಳ್ಳುವಂತೆ ಎಲ್ಲ ಉನ್ನತ ಶಿಕ್ಷಣ ಸಂಸ್ಥೆಗಳಿಗೆ ಶ್ರೀ ನಿಶಾಂಕ್ ಕರೆ
    
    ಕೋವಿಡ್ - 19 ಹಿನ್ನೆಲೆಯಲ್ಲಿ ವಿಶೇಷ ಸನ್ನಿವೇಶ ಪರಿಗಣಿಸಿ ಎಲ್ಲ ವಿಶ್ವ ವಿದ್ಯಾಲಯಗಳು ವಿದ್ಯಾರ್ಥಿಗಳ ನಾನಾ ಸಮಸ್ಯೆ ಬಗೆಹರಿಸಲು ವಿಶೇಷ ಕೋಶಗಳನ್ನು ರಚಿಸಬೇಕು - ಶ್ರೀ ನಿಶಾಂಕ್


    ಕೇಂದ್ರ ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವ ಶ್ರೀ ರಮೇಶ್ ಪೋಖ್ರಿಯಾಲ್ ನಿಶಾಂಕ್ ಅವರು ನಿನ್ನೆ ಬೆಂಗಳೂರಿನ ರಾಷ್ಟ್ರೀಯ ಮೌಲ್ಯಾಂಕನ ಮತ್ತು ಪ್ರಮಾಣೀಕರಣ ಮಂಡಳಿ ( ನ್ಯಾಕ್ ) ಆಯೋಜಿಸಿದ್ದ ವೆಬಿನಾರ್ ಮೂಲಕ ದೇಶಾದ್ಯಂತ ಸುಮಾರು 45,000 ಸಾವಿರಕ್ಕೂ ಅಧಿಕ ಉನ್ನತ ಶಿಕ್ಷಣ ಸಂಸ್ಥೆಗಳ ಮುಖ್ಯಸ್ಥರೊಂದಿಗೆ ಸಮಾಲೋಚನೆ ನಡೆಸಿದರು . ಶೈಕ್ಷಣಿಕ ತಜ್ಞರು , ಉಪಕುಲಪತಿಗಳು / ರಿಜಿಸ್ಟ್ರಾರ್ ಗಳು / ಪ್ರೊಫೆಸರ್ ಗಳು / ಐಕ್ಯೂಎಸಿ ಮುಖ್ಯಸ್ಥರು / ಪ್ರಾಂಶುಪಾಲರುಗಳು / ದೇಶಾದ್ಯಂತ ಬೋಧಕರೂ ಸೇರಿದಂತೆ ಅಪಾರ ಶಿಕ್ಷಣ ವರ್ಗದವರನ್ನುದ್ದೇಶಿಸಿ ಸಚಿವರು ಮಾತನಾಡಿದರು ಮತ್ತು ಸಮಾಲೋಚಿಸಿದರು .


    ಇಂತಹ ಸಾಂಕ್ರಾಮಿಕದ ವೇಳೆ ನ್ಯಾಕ್ ಕೈಗೊಂಡಿರುವ ಉಪಕ್ರಮಗಳ ಬಗ್ಗೆ ಮೆಚ್ಚುಗೆ ವ್ಯಕ್ತಪಡಿಸಿದ ಶ್ರೀ ಪೋಖ್ರಿಯಾಲ್ , ದೇಶದಲ್ಲಿನ ಉನ್ನತ ಶಿಕ್ಷಣ ಸಂಸ್ಥೆಗಳು ಈ ಪ್ರಸಕ್ತ ಸ್ಥಿತಿಯನ್ನು ಅವಕಾಶವನ್ನಾಗಿ ಪರಿಗಣಿಸಿ , ವ್ಯವಸ್ಥೆಯಲ್ಲಿನ ತಮ್ಮ ಇತಿಮಿತಿಗಳಿಂದ ಹೊರ ಬರಬೇಕು ಎಂದರು . ಅವರು ಶಿಕ್ಷಣ ತಜ್ಞರು , ವಿದ್ಯಾರ್ಥಿಗಳು , ಪೋಷಕರು , ಆನ್ ಲೈನ್ ಪದ್ಧತಿಗೆ ಬದಲಾಗಬೇಕು ಮತ್ತು ಇದರಿಂದ ವಿದ್ಯಾರ್ಥಿಗಳ ಹಾಗೂ ಉನ್ನತ ಶಿಕ್ಷಣ ಸಂಸ್ಥೆಗಳ ಶೈಕ್ಷಣಿಕ ಅವಧಿಗೆ ಯಾವುದೇ ತೊಂದರೆಯಾಗದಂತೆ ನೋಡಿಕೊಳ್ಳಬೇಕು ಎಂದರು . ಭಾರತದಲ್ಲಿ ಆನ್ ಲೈನ್ ವ್ಯವಸ್ಥೆ ಇನ್ನಷ್ಟು ಸುಧಾರಿಸುವ ತುರ್ತು ಅಗತ್ಯವಿದೆ ಎಂದು ಹೇಳಿದ ಅವರು , ಗ್ರಾಮೀಣ ಪ್ರದೇಶಗಳಿಗೂ ಸಹ ಆನ್ ಲೈನ್ ಶಿಕ್ಷಣ ತಲುಪುವಂತೆ ಮಾಡಲು ಶಿಕ್ಷಣ ತಜ್ಞರು ಕೊಡುಗೆ ನೀಡಬೇಕು ಎಂದು ಹೇಳಿದರು .


    ಸುಮಾರು ಒಂದು ಗಂಟೆಗೂ ಅಧಿಕ ಕಾಲ ನಡೆದ ಸಂವಾದ ಮತ್ತು ಭಾಷಣದಲ್ಲಿ ಕೇಂದ್ರ ಸಚಿವರು , ಶೈಕ್ಷಣಿಕ ಕ್ಯಾಲೆಂಡರ್ , ಆನ್ ಲೈನ್ ಶಿಕ್ಷಣ , ಪರೀಕ್ಷೆಗಳು , ಶುಲ್ಕ , ವಿದ್ಯಾರ್ಥಿಗಳ ಮಾನಸಿಕ ಆರೋಗ್ಯ , ವಿದ್ಯಾರ್ಥಿಗಳ ಸಮಸ್ಯೆಗಳು , ಫೆಲೋಶಿಪ್ ಗಳು , ನೀಟ್ ಪ್ರವೇಶ ಪರೀಕ್ಷೆಗಳು ಇತ್ಯಾದಿ ಸೇರಿ ನಾನಾ ವಿಷಯಗಳ ಕುರಿತು ಬೆಳಕು ಚೆಲ್ಲಿದರು ಮತ್ತು ಆತಂಕಗಳನ್ನು ನಿವಾರಿಸಿದರು . ಸಾಂಕ್ರಾಮಿಕದ ಈ ಸಮಯದಲ್ಲಿ ಸರ್ಕಾರ ಕೈಗೊಂಡಿರುವ ಸ್ವಯಂಪ್ರಭಾ , ದೀಕ್ಷಾರಂಭ , ಪರಾಮರ್ಶ್ ಮತ್ತು ಇತರೆ ವಿಶೇಷ ಉಪಕ್ರಮಗಳ ಕುರಿತು ಅವರು ವಿವರಿಸಿದರು . ಅಲ್ಲದೆ ಅವರು ನ್ಯಾಕ್ ಕೈಗೊಂಡಿರುವ ಪ್ರಮಾಣೀಕರಣ ಪ್ರಕ್ರಿಯೆಲ್ಲಿ ಎಲ್ಲ ಉನ್ನತ ಶಿಕ್ಷಣ ಸಂಸ್ಥೆಗಳು ಭಾಗವಹಿಸುವಂತೆ ಕರೆ ನೀಡಿದರು . ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಉನ್ನತ ಶಿಕ್ಷಣ ಸಂಸ್ಥೆಗಳ ಬಗ್ಗೆ ಹೆಚ್ಚಿನ ಒಲವು ಹೊಂದಿದ್ದಾರೆ ಮತ್ತು ವಿದ್ಯಾರ್ಥಿ ಸಮುದಾಯಕ್ಕೆ ಶೈಕ್ಷಣಿಕ ಚಟುವಟಿಕೆಗಳನ್ನು ಹೆಚ್ಚಿಸಲು ಎಲ್ಲ ನೆರವು ನೀಡುವ ಭರವಸೆ ನೀಡಿದ್ದಾರೆ ಎಂದು ಪುನರುಚ್ಚರಿಸಿದರು .


    ಕೋವಿಡ್ - 19 ನಿಂದಾಗಿ ಉದ್ಭವಿಸಿರುವ ವಿಶೇಷ ಸನ್ನಿವೇಶದಲ್ಲಿ ವಿದ್ಯಾರ್ಥಿಗಳಿಗೆ ಶೈಕ್ಷಣಿಕ ಕ್ಯಾಲೆಂಡರ್ ಮತ್ತು ಪರೀಕ್ಷೆಗಳ ಕುರಿತಂತೆ ಎದುರಾಗುವ ಸಮಸ್ಯೆಗಳ ನಿವಾರಣೆಗೆ ಮತ್ತು ಅವರನ್ನು ಸಬಲೀಕರಣಗೊಳಿಸಲು ವಿಶ್ವ ವಿದ್ಯಾಲಯಗಳು ವಿಶೇಷ ಕೋಶಗಳನ್ನು ರಚಿಸಬೇಕು ಎಂದು ಕೇಂದ್ರ ಸಚಿವರು ಕರೆ ನೀಡಿದರು . ವಿದ್ಯಾರ್ಥಿಗಳ ನಾನಾ ಸಮಸ್ಯೆಗಳನ್ನು ಬಗೆಹರಿಸಲು ಯುಜಿಸಿ ಮತ್ತು ಎನ್ ಸಿಇಆರ್ ಟಿ ಕಾರ್ಯಪಡೆಗಳನ್ನು ರಚಿಸಿವೆ ಎಂದು ಅವರು ಹೇಳಿದರು . ಇಂತಹ ಸಂಕಷ್ಟದ ಸಮಯದಲ್ಲಿ ವಿದ್ಯಾರ್ಥಿಗಳಿಗೆ ಎಲ್ಲ ರೀತಿಯ ನೆರವು ನೀಡಲು ಸಚಿವಾಲಯ ಬದ್ಧವಿದೆ ಎಂದು ಶ್ರೀ ನಿಶಾಂಕ್ ಭರವಸೆ ನೀಡಿದರು . ಸಂವಾದದ ವೇಳೆ ಕೇಂದ್ರ ಸಚಿವರು ಹೇಗೆ ಹೊಸ ಶೈಕ್ಷಣಿಕ ವರ್ಷ ಆರಂಭಿಸಬೇಕು ಎಂಬ ಪ್ರಕ್ರಿಯೆಯ ಕುರಿತು ಪ್ರಮುಖವಾಗಿ ಪ್ರಸ್ತಾಪಿಸಿ , ಅದೇ ವೇಳೆ ವಿದ್ಯಾರ್ಥಿಗಳ ಸುರಕ್ಷತೆಗೆ ಆದ್ಯತೆ ನೀಡಬೇಕು ಎಂದು ವಿಶೇಷವಾಗಿ ಒತ್ತಿ ಹೇಳಿದರು .


    ಶ್ರೀ ನಿಶಾಂಕ್ ಅವರು , ಶೈಕ್ಷಣಿಕ ಸಮುದಾಯವನ್ನು ಕೊರೊನಾ ವಾರಿಯರ್ಸ್ ಎಂದು ಕರೆದು , ಇಂತಹ ಅಸಮಾನ್ಯ ಪರಿಸ್ಥಿತಿಯಲ್ಲಿ ಅವರು ವಿದ್ಯಾರ್ಥಿಗಳಿಗೆ ಗುಣಮಟ್ಟದ ಶಿಕ್ಷಣವನ್ನು ನೀಡಲು ದಿನವಿಡೀ ಶ್ರಮಿಸುತ್ತಿದ್ದಾರೆ ಎಂದು ಹೇಳಿದರು .


    ಯುಜಿಸಿ ಅಧ್ಯಕ್ಷ ಪ್ರೊಫೆಸರ್ ಡಿ . ಪಿ . ಸಿಂಗ್ , ನ್ಯಾಕ್ ನ ಇಸಿ ಅಧ್ಯಕ್ಷ ಪ್ರೊಫೆಸರ್ ವೀರೇಂದರ್ ಎಸ್ . ಚೌವ್ಹಾಣ್ ಉಪಸ್ಥಿತರಿದ್ದರು . ನ್ಯಾಕ್ ನ ನಿರ್ದೇಶಕ ಪ್ರೊ || ಎಸ್ . ಸಿ . ಶರ್ಮಾ ಮಾತನಾಡಿದರು ಮತ್ತು ಕಾರ್ಯಕ್ರಮದ ಸಂಯೋಜನೆ ನೋಡಿಕೊಂಡರು .


    ***

    
    
    (Release ID: 1628017) Visitor Counter : 11
    
    
      Read this release in: Punjabi , Telugu , English , Urdu , Hindi , Bengali , Odia , Tamil