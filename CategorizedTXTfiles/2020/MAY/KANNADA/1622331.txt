      ವಸತಿ ಮತ್ತು ನಗರ ಬಡತನ ನಿರ್ಮೂಲನೆ ಸಚಿವಾಲಯ

      ವಸತಿ ಮತ್ತು ನಗರ ವ್ಯವಹಾರಗಳ ಸಚಿವಾಲಯ, ಈಶಾ ಫೌಂಡೌಷನ್ ಸಹಭಾಗಿತ್ವದಲ್ಲಿ ಆಧ್ಯಾತ್ಮಿಕ ಗುರುಗಳೊಂದಿಗೆ ನೇರ ವೆಬಿನಾರ್ ಆಯೋಜನೆ
      Posted On: 08 MAY 2020 6:08PM by PIB Bengaluru


    ನಮ್ಮೆಲ್ಲರಲ್ಲೂ ಒಬ್ಬ ಸ್ವಚ್ಛತಾ ಯೋಧನಿದ್ದಾನೆ : ಸದ್ಗುರು


    ಭಾರತವನ್ನು ಶುಚಿಗೊಳಿಸಲು ಪೊರಕೆಯೇ ಉಪಕರಣವಲ್ಲ . ನಮ್ಮ ನಗರಗಳು ಮತ್ತು ಪಟ್ಟಣಗಳನ್ನು ಶುಚಿಯಾಗಿಟ್ಟುಕೊಳ್ಳುವಲ್ಲಿ ನಾಗರಿಕರ ಕ್ರಿಯಾಶೀಲ ಸಹಭಾಗಿತ್ವ ಅತ್ಯಂತ ಮಹತ್ವದ ಪಾತ್ರವಹಿಸುತ್ತದೆ : ಸದ್ಗುರು


    ಸದ್ಗುರು ಅವರೊಂದಿಗೆ ಸಂವಾದ ನಡೆಸಿದ ಸ್ವಚ್ಛತಾ ಯೋಧರು


    ವಸತಿ ಮತ್ತು ನಗರ ವ್ಯವಹಾರಗಳ ಸಚಿವಾಲಯ , ಈಶಾ ಫೌಂಡೌಷನ್ ಸಹಭಾಗಿತ್ವದಲ್ಲಿ ಆಧ್ಯಾತ್ಮಿಕ ಗುರು ಗಳೊಂದಿಗೆ ನೇರ ವೆಬಿನಾರ್ ಆಯೋಜನೆ


    ಶ್ರೀ ಸದ್ಗುರು ಅವರು , ನಮ್ಮೆಲ್ಲರಲ್ಲೂ ಒಬ್ಬ ಸ್ವಚ್ಛತಾ ಯೋಧನಿದ್ದಾನೆ ಎಂದು ಹೇಳಿದರು . “ ಭಾರತವನ್ನು ಶುಚಿಯಾಗಿಟ್ಟುಕೊಳ್ಳಲು ಪೊರಕೆಯೇ ಉಪಕರಣವಲ್ಲ , ನಮ್ಮ ನಗರಗಳು ಮತ್ತು ಪಟ್ಟಣಗಳನ್ನು ಸ್ವಚ್ಛವಾಗಿಟ್ಟುಕೊಳ್ಳುವಲ್ಲಿ ನಾಗರಿಕರ ಕ್ರಿಯಾಶೀಲ ಸಹಭಾಗಿತ್ವ ಅತ್ಯಂತ ಮಹತ್ವದ ಪಾತ್ರವಹಿಸುತ್ತದೆ ’’ ಎಂದು ಅವರು ಹೇಳಿದರು . ವಸತಿ ಮತ್ತು ನಗರ ವ್ಯವಹಾರಗಳ ಸಚಿವಾಲಯ ( ಎಂಒಎಚ್ ಯುಎ ) , ಈಶಾ ಫೌಂಡೇಶನ್ ಸಹಭಾಗಿತ್ವದಲ್ಲಿ “ ಸವಾಲಿನ ಸಮಯದಲ್ಲಿ ಸದ್ಗುರು ಅವರೊಂದಿಗೆ ಸ್ವಚ್ಛತಾ ಯೋಧರು ’ ಎಂಬ ಶೀರ್ಷಿಕೆಯಡಿ ಆಯೋಜಿಸಿದ್ದ ನೇರ ವೆಬಿನಾರ್ ಅನ್ನು ಉದ್ದೇಶಿಸಿ ಶ್ರೀ ಸದ್ಗುರು ಅವರು ಮಾತನಾಡಿದರು . ಒಂದು ಗಂಟೆಗಳ ಕಾಲ ನಡೆದ ವೆಬಿನಾರ್ ನಲ್ಲಿ ಸದ್ಗುರು ಅವರು , ಸೂರತ್ ನ ಉಜ್ಜಯನಿ , ಪೂರ್ವ ದೆಹಲಿ ಮಹಾನಗರ ಪಾಲಿಕೆ , ಆಗ್ರಾ ಮತ್ತು ಮಧುರೈನ ಜಿಲ್ಲಾ ಕಲೆಕ್ಟರ್ / ಮಹಾನಗರ ಪಾಲಿಕೆಗಳ ಆಯುಕ್ತರೊಂದಿಗೆ ಸಂವಾದ ನಡೆಸಿದರು . ಮತ್ತು ಪ್ರಸಕ್ತ ಬಿಕ್ಕಟ್ಟಿನ ಸಮಯವನ್ನು ಹೇಗೆ ಎದುರಿಸಬೇಕು ಎಂಬುದನ್ನು ಕುರಿತು ಶಕ್ತಿಯುತ ಒಳದೃಷ್ಟಿಯನ್ನು ನೀಡಿದರು . ಈ ಗೋಷ್ಠಿಯನ್ನು ಕೋವಿಡ್ ಚಾಂಪಿಯನ್ಸ್ ಆಗಿ ಮುಂಚೂಣಿಯಲ್ಲಿ ಕರ್ತವ್ಯ ನಿರ್ವಹಿಸುತ್ತಿರುವ ಸಫಾಯಿ ಕರ್ಮಚಾರಿಗಳಿಗೆ ಸಮರ್ಪಿಸಲಾಯಿತು . ಕಾರ್ಯಕ್ರಮವನ್ನು ಎಂಒಎಚ್ ಯುಎ ಕಾರ್ಯದರ್ಶಿ ಶ್ರೀ ದುರ್ಗಾ ಶಂಕರ್ ಮಿಶ್ರಾ ನಿರೂಪಿಸಿದರು . ನೈರ್ಮಲ್ಯ ಕಾರ್ಯಕರ್ತರು ಮುಂದಿಟ್ಟ ಹಲವು ಪ್ರಶ್ನೆಗಳಿಗೆ ಆಧ್ಯಾತ್ಮಿಕ ಗುರು ಉತ್ತರಿಸಿದರು . ಈ ಗೋಷ್ಠಿಯನ್ನು ಯೂಟ್ಯೂಬ್ ಮೂಲಕ ( isha.co/MoHUAwithSadhguru ) ವೆಬ್ ಕಾಸ್ಟ್ ಲೈವ್ ಮಾಡಲಾಯಿತು . ಅದೇ ಸಮಯದಲ್ಲಿ ಹಿಂದಿ ಅನುವಾದಿತ ಕಾರ್ಯಕ್ರಮ ( isha.co/MoHUAwithSadhguruinHindi ) ಪ್ರಸಾರವಾಯಿತು .


    ಶ್ರೀ ಸದ್ಗುರು ಅವರು , ಸ್ವಚ್ಛ ಭಾರತ್ ಮಿಷನ್ ( ಎಸ್ ಬಿಎಂ ) ಅತ್ಯಂತ ಮಹತ್ವದ ಪಾತ್ರವಹಿಸಿದೆ . ಅದರಿಂದ ದೇಶದಲ್ಲಿ ಸ್ವಚ್ಛತಾ ಪ್ರಮಾಣ ಗಣನೀಯವಾಗಿ ಸುಧಾರಣೆಯಾಗಿದೆ ಎಂದು ಹೇಳಿದರು . ಕಳೆದ ಐದು ವರ್ಷಗಳಿಂದ ಈ ಯೋಜನೆ ಮುಂಚೂಣಿಯಲ್ಲಿರುವ ನೈರ್ಮಲ್ಯ ಕಾರ್ಯಕರ್ತರ ಪ್ರಯತ್ನಗಳಿಗೆ ವಿಶೇಷವಾಗಿ ಗೌರವ ಸಲ್ಲಿಸುವುದಾಗಿ ಅವರು ಹೇಳಿದರು .


    ನಗರ ಸ್ಥಳೀಯ ಸಂಸ್ಥೆಗಳ ಪ್ರತಿನಿಧಿಗಳು ಮತ್ತು ನೈರ್ಮಲ್ಯ ಕಾರ್ಯಕರ್ತರು ಕೇಳಿದ ಹಲವು ಪ್ರಶ್ನೆಗಳಿಗೆ ಉತ್ತರಿಸಿದ ಶ್ರೀ ಸದ್ಗುರು ಅವರು , ಸ್ವಚ್ಛತಾ ಯೋಧರನ್ನು ಉತ್ತೇಜಿಸುವ ಪ್ರಾಮುಖ್ಯತೆಯನ್ನು ಪ್ರಮುಖವಾಗಿ ಪ್ರತಿಪಾದಿಸಿದರು . ಅಲ್ಲದೆ ನೈರ್ಮಲ್ಯ ಕಾರ್ಯಕರ್ತರಿಗೆ ಸಮವಸ್ತ್ರ , ಅಗತ್ಯ ವೈಯಕ್ತಿಕ ರಕ್ಷಣಾ ಉಪಕರಣಗಳು ಲಭ್ಯವಾಗುವುದನ್ನು ಖಾತ್ರಿಪಡಿಸುವ ಮೂಲಕ ಅವರಲ್ಲಿ ತಾವು ಮಾಡುತ್ತಿರುವ ಕೆಲಸದ ಬಗ್ಗೆ ಯಾವುದೇ ಭಯವಿಲ್ಲದಂತೆ ನೋಡಿಕೊಳ್ಳಬೇಕು ಎಂದರು . ಅವರು “ ನೈರ್ಮಲೀಕರಣ ಎಂಬುದು ಅತಿ ದೊಡ್ಡ ಸವಾಲು ಎಂದು ಹೇಳಬೇಕಿಲ್ಲ . ತ್ಯಾಜ್ಯವನ್ನು ಒಣ ಮತ್ತು ಹಸಿ ತ್ಯಾಜ್ಯವನ್ನಾಗಿ ವಿಂಗಡಿಸುವುದು ಮತ್ತು ಸಂಸ್ಕರಿಸುವುದು , ಕೈಗಾರಿಕೆಗಳ ತ್ಯಾಜ್ಯವನ್ನು ಸಂಸ್ಕರಿಸುವುದು ಹಾಗೂ ಸ್ಥಳೀಯ ಕೈಗಾರಿಕೆಗಳು ಹೊರಹಾಕುವ ತ್ಯಾಜ್ಯವನ್ನು ಸಂಸ್ಕರಿಸುವುದಕ್ಕೂ ಗಮನಹರಿಸಬೇಕಾಗಿದೆ ಎಂದರು . ಅಲ್ಲದೆ ಒಣ ತ್ಯಾಜ್ಯ ವಿಂಗಡಣೆಗೆ ಪ್ರೋತ್ಸಾಹ ನೀಡುವ ಅಗತ್ಯವಿದೆ . ಆ ಮೂಲಕ ನಾಗರಿಕರು ಅತ್ಯುತ್ಸಾಹದಿಂದ ಆ ಕಾರ್ಯವನ್ನು ಕೈಗೊಳ್ಳಲು ಅವರಿಗೆ ಉತ್ತೇಜನ ನೀಡಬೇಕಾಗಿದೆ ” ಎಂದು ಹೇಳಿದರು .


    ಈ ಗೋಷ್ಠಿಯಲ್ಲಿ ಭಾರತದಾದ್ಯಂತ 4300 ಕ್ಕೂ ಅಧಿಕ ನಗರ ಸ್ಥಳೀಯ ಸಂಸ್ಥೆಗಳ ( ಯುಎಲ್ ಬಿ ) ಪ್ರತಿನಿಧಿಗಳು ಭಾಗವಹಿಸಿದ್ದರು . ಅದರಲ್ಲಿ ಪೌರಾಡಳಿತ ಆಯುಕ್ತರು , ಮುಖ್ಯ ಕಾರ್ಯಕಾರಿ ಅಧಿಕಾರಿಗಳು ಹಾಗೂ ಮೇಯರ್ ಅವರಂತಹ ರಾಜಕೀಯ ಪ್ರತಿನಿಧಿಗಳು , ಆರೋಗ್ಯ ಕಾರ್ಯಕರ್ತರು , ಸ್ವಸಹಾಯ ಗುಂಪುಗಳ ಸದಸ್ಯರು ಮತ್ತು ಕೋವಿಡ್ - 19 ವಿರುದ್ಧ ಮುಂಚೂಣಿಯಲ್ಲಿ ನಿಂತು ಹೋರಾಡುತ್ತಿರುವ ಎಲ್ಲ ಚಾಂಪಿಯನ್ ಗಳು ಪಾಲ್ಗೊಂಡಿದ್ದರು .


    ***

    
    
    (Release ID: 1622331) Visitor Counter : 18
    
    
      Read this release in: English , Urdu , Hindi , Assamese , Manipuri , Punjabi , Tamil , Telugu