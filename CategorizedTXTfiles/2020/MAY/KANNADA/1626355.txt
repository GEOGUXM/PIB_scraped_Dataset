      ಪ್ರಧಾನ ಮಂತ್ರಿಯವರ ಕಛೇರಿ

      ಒಡಿಶಾದಲ್ಲಿ ವೈಮಾನಿಕ ಸಮೀಕ್ಷೆ ನಡೆಸಿದ ನಂತರ ಪ್ರಧಾನಿ ಶ್ರೀ ನರೇಂದ್ರ ಮೋದಿಯವರ ಹೇಳಿಕೆ
      Posted On: 22 MAY 2020 7:52PM by PIB Bengaluru


    ಒಡಿಶಾದಲ್ಲಿ ವೈಮಾನಿಕ ಸಮೀಕ್ಷೆ ನಡೆಸಿದ ನಂತರ ಪ್ರಧಾನಿ ಶ್ರೀ ನರೇಂದ್ರ ಮೋದಿಯವರ ಹೇಳಿಕೆ


    ಒಂದೆಡೆ ಜಗತ್ತು ಕೊರೊನಾ ವೈರಾಣುವಿನಿಂದ ಜೀವಗಳನ್ನು ರಕ್ಷಿಸಲು ಹೋರಾಡುತ್ತಿದೆ . ಇಂತಹ ಬಿಕ್ಕಟ್ಟಿನ ಸನ್ನಿವೇಶದಲ್ಲಿ , ಅದು ಕೇಂದ್ರ ಸರ್ಕಾರವಿರಲಿ , ರಾಜ್ಯ ಸರ್ಕಾರವಿರಲಿ , ಅದರ ಎಲ್ಲ ಇಲಾಖೆಗಳು ಹಾಗೂ ಎಲ್ಲ ನಾಗರಿಕರು ಎರಡೂವರೆ ತಿಂಗಳಿನಿಂದ ಕೊರೊನಾ ವೈರಾಣುವಿನ ವಿರುದ್ಧ ಹೋರಾಡುತ್ತಿದ್ದಾರೆ .


    ಇಂತಹ ಸಮಯದಲ್ಲಿ ಚಂಡಮಾರುತದ ರೂಪದಲ್ಲಿ ಮತ್ತೊಂದು ದೊಡ್ಡ ಸಂಕಷ್ಟ ಎದುರಾಗಿರುವುದು ತೀವ್ರ ಕಳವಳಕ್ಕೆ ಕಾರಣವಾಗಿದೆ . ಬಂಗಾಳದ ಕಡೆಗೆ ಸಾಗುವಾಗ ಈ ಚಂಡಮಾರುತವು ಒಡಿಶಾಕ್ಕೆ ಮಾಡಿರುವ ಹಾನಿಯೂ ಸಹ ಕಳವಳಕಾರಿಯಾಗಿದೆ . ಇಲ್ಲಿ ಸಾಂಸ್ಥಿಕಗೊಳಿಸಲಾಗಿರುವ ವ್ಯವಸ್ಥೆಗಳ ಸಹಾಯದಿಂದ ಮತ್ತು ಹಳ್ಳಿಗಳ ಜನರ ತಿಳುವಳಿಕೆಯಿಂದಾಗಿ ಇಲ್ಲಿನ ನಾಗರಿಕರ ಜೀವ ಉಳಿಸುವಲ್ಲಿ ಒಡಿಶಾ ಯಶಸ್ಸನ್ನು ಗಳಿಸಲು ಸಾಧ್ಯವಾಗಿದೆ . ಒಡಿಶಾದ ನಾಗರಿಕರು , ಆಡಳಿತ ಮತ್ತು ಒಡಿಶಾದ ಮುಖ್ಯಮಂತ್ರಿ ಶ್ರೀ ನವೀನ್ ಬಾಬು ಮತ್ತು ಅವರ ಇಡೀ ತಂಡಕ್ಕೆ ಅಭಿನಂದನೆಗಳು .


    ಇಂತಹ ದೊಡ್ಡ ನೈಸರ್ಗಿಕ ವಿಕೋಪಗಳು ಎರಗಿದಾಗ , ವ್ಯಾಪಕವಾದ ಆಸ್ತಿಪಾಸ್ತಿ ನಷ್ಟವಾಗುತ್ತದೆ . ಪಶ್ಚಿಮ ಬಂಗಾಳಕ್ಕೆ ಹೋಲಿಸಿದರೆ ಒಡಿಶಾದಲ್ಲಿ ಹೆಚ್ಚು ನಷ್ಟವಾಗಿಲ್ಲ . ಆದರೆ ರಾಜ್ಯವನ್ನು ದಾಟುವಾಗ ಅದು ತನ್ನ ಸುಳಿವು ಬಿಟ್ಟು ಹೋಗಿದೆ . ಅದು ಅಂತಹ ಬಿಕ್ಕಟ್ಟು . ಹಾಗಾಗಿ ವಸತಿ , ಕೃಷಿ , ವಿದ್ಯುತ್ , ಸಂಪರ್ಕ ಮತ್ತು ಮೂಲಸೌಕರ್ಯಗಳಿಗೆ ಆಗಿರುವ ಹಾನಿಯನ್ನು ನಾನು ಸಂಪೂರ್ಣವಾಗಿ ಪರಿಶೀಲಿಸಿದ್ದೇನೆ . ರಾಜ್ಯ ಸರ್ಕಾರವು ಎಲ್ಲಾ ಪ್ರಾಥಮಿಕ ವಿವರಗಳನ್ನು ನನ್ನ ಮುಂದೆ ಇರಿಸಿದೆ .


    ನಷ್ಟದ ಮೌಲ್ಯಮಾಪನದ ನಂತರ ಕೇಂದ್ರ ಸರ್ಕಾರ ಶೀಘ್ರದಲ್ಲೇ ರಾಜ್ಯ ಸರ್ಕಾರದಿಂದ ವರದಿಯನ್ನು ಸ್ವೀಕರಿಸಲಿದೆ . ಕೇಂದ್ರ ಸರ್ಕಾರದ ತಂಡವು ಸದ್ಯದಲ್ಲೇ ಇಲ್ಲಿಗೆ ಬರಲಿದೆ ಮತ್ತು ಇಡೀ ಪರಿಸ್ಥಿತಿಯನ್ನು ಪರಿಶೀಲಿಸಿದ ನಂತರ , ದೀರ್ಘಕಾಲೀನ ಪರಿಹಾರ , ಪುನಃಸ್ಥಾಪನೆ ಮತ್ತು ಪುನರ್ವಸತಿಗೆ ಸಂಬಂಧಿಸಿದ ಕೆಲಸ ಮತ್ತು ಸಹಾಯವನ್ನು ಒದಗಿಸಲಾಗುವುದು . ಈ ಎಲ್ಲ ವಿಷಯಗಳಿಗೆ ಆದ್ಯತೆ ನೀಡಿ ಕೆಲಸಗಳನ್ನು ಕೈಗೊಳ್ಳಲಾಗುವುದು .


    ಆದರೆ ತಕ್ಷಣದ ಅಗತ್ಯಗಳನ್ನು ಗಮನದಲ್ಲಿಟ್ಟುಕೊಂಡು ನಾವು ಭಾರತ ಸರ್ಕಾರದ ಪರವಾಗಿ 500 ಕೋಟಿ ರೂಪಾಯಿಗಳನ್ನು ಮುಂಗಡ ವ್ಯವಸ್ಥೆಯಾಗಿ ನೀಡಲು ನಿರ್ಧರಿಸಿದ್ದೇವೆ . ಉಳಿದ ಅವಶ್ಯಕತೆಗಳು ಮತ್ತು ಪುನರ್ವಸತಿಗಾಗಿ ಸಂಪೂರ್ಣ ಯೋಜನೆ ಸಿದ್ಧವಾದ ನಂತರ , ಭಾರತ ಸರ್ಕಾರವು ಒಡಿಶಾದ ಅಭಿವೃದ್ಧಿಯಲ್ಲಿ ರಾಜ್ಯ ಸರ್ಕಾರದೊಂದಿಗೆ ಭುಜಕ್ಕೆ ಭುಜ ಕೊಟ್ಟು ಕೆಲಸ ಮಾಡುತ್ತದೆ ಮತ್ತು ಈ ಬಿಕ್ಕಟ್ಟಿನಿಂದ ಹೊರಬರಲು ರಾಜ್ಯಕ್ಕೆ ಸಹಾಯ ಮಾಡುತ್ತದೆ .


    ಧನ್ಯವಾದಗಳು .


    ***

    
    
    (Release ID: 1626355) Visitor Counter : 17
    
    
      Read this release in: Telugu , English , Urdu , Marathi , Hindi , Marathi , Assamese , Bengali , Manipuri , Punjabi , Gujarati , Odia , Tamil , Malayalam