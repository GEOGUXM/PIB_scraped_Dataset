      ಪ್ರಧಾನ ಮಂತ್ರಿಯವರ ಕಛೇರಿ

      ವೈಶಾಖ ಬುದ್ಧ ಪೂರ್ಣಿಮೆಯ ಅಂಗವಾಗಿ ಪ್ರಧಾನ ಮಂತ್ರಿಯವರ ಭಾಷಣ
      Posted On: 07 MAY 2020 12:34PM by PIB Bengaluru


    ವೈಶಾಖ ಬುದ್ಧ ಪೂರ್ಣಿಮೆಯ ಅಂಗವಾಗಿ ಪ್ರಧಾನ ಮಂತ್ರಿಯವರ ಭಾಷಣ


    ನಮಸ್ಕಾರ ,


    ಎಲ್ಲರಿಗೂ ಬುದ್ಧ ಪೂರ್ಣಿಮೆಯ ಶುಭಾಶಯಗಳು . ನಿಮಗೆ ಹಾಗೂ ಜಗತ್ತಿನಾದ್ಯಂತ ಇರುವ ಭಗವಾನ್ ಬುದ್ಧನ ಅನುಯಾಯಿಗಳೆಲ್ಲರಿಗೂ ವೈಶಾಖ ಆಚರಣೆಯ ಶುಭಾಶಯಗಳು .


    ಇಂತಹ ಪವಿತ್ರ ದಿನದಂದು ತಮ್ಮನ್ನು ಭೇಟಿಯಾಗುತ್ತಿರುವುದು ಹಾಗೂ ಆಶೀರ್ವಾದ ಪಡೆಯುತ್ತಿರುವುದು ನನ್ನ ಸೌಭಾಗ್ಯವಾಗಿದೆ . ಈ ಮೊದಲೂ ಸಹ ಇಂತಹ ಅನೇಕ ಅವಕಾಶಗಳು ನನಗೆ ದೊರೆತಿವೆ . 2015 ಹಾಗೂ 2018 ರಲ್ಲಿ ದೆಹಲಿಯಲ್ಲಿ ಹಾಗೂ 2017 ರಲ್ಲಿ ಕೊಲಂಬೋದಲ್ಲಿ ಈ ಆಚರಣೆಗಳಲ್ಲಿ ನಾನು ನಿಮ್ಮೊಂದಿಗೆ ಭಾಗಿಯಾಗಿದ್ದೆ .


    ಆದರೆ , ಈ ಬಾರಿಯ ಸನ್ನಿವೇಶ ಸ್ವಲ್ಪ ಭಿನ್ನವಾಗಿದೆ . ಆದ್ದರಿಂದ ನಾವು ಮುಖಾಮುಖಿಯಾಗಿ ಭೇಟಿಯಾಗಲು ಸಾಧ್ಯವಾಗುತ್ತಿಲ್ಲ .


    ಸ್ನೇಹಿತರೇ , ಭಗವಾನ್ ಬುದ್ಧ ಹೇಳಿದ್ದರು -


    मनो पुब्बं - गमा धम्मा ,


    मनोसेट्ठा मनोमया ,


    ಇದರರ್ಥ , ಧಮ್ಮ ಅಥವಾ ಧರ್ಮ ಮನಸ್ಸಿನಲ್ಲಿರುತ್ತದೆ . ಮನಸ್ಸು ಸರ್ವೋಚ್ಛವಾದುದು . ಇದೇ ಎಲ್ಲವನ್ನೂ ಮಾಡಿಸುತ್ತದೆ . ಅದೇ ಮನಸ್ಸು ನನ್ನನ್ನು ನಿಮ್ಮೊಂದಿಗೆ ಬೆಸೆದಿದೆ . ಆದ್ದರಿಂದ ಭೌತಿಕವಾಗಿ ನಾವು ಹತ್ತಿರವಿಲ್ಲ ಎಂದು ಅನ್ನಿಸುತ್ತಲೇ ಇಲ್ಲ . ನಿಮ್ಮೊಂದಿಗೇ ಇದ್ದ್ದಿದ್ದರೆ ತುಂಬಾ ಆನಂದದಾಯಕವಾಗಿರುತ್ತಿತ್ತು . ಆದರೆ ಪರಿಸ್ಥಿತಿ ಹಾಗಿಲ್ಲ .


    ದೂರದಲ್ಲಿ ಇದ್ದರೂ , ತಂತ್ರಜ್ಞಾನದ ನೆರವಿನಿಂದ ನಾವು ಪರಸ್ಪರ ಸಂವಾದ ನಡೆಸಬಹುದಾದ ಅವಕಾಶ ಹೊಂದಿದ್ದೇವೆ . ಇದರಿಂದ ಸಾಕಷ್ಟು ತೃಪ್ತಿಯಾಗಿದೆ .


    ಸ್ನೇಹಿತರೇ , ಇಂತಹ ಸಂಕಷ್ಟದ ಲಾಕ್ ಡೌನ್ ಸಂದರ್ಭದಲ್ಲಿ ವರ್ಚುವಲ್ ವೈಶಾಖ ಬುದ್ಧ ಪೂರ್ಣಿಮೆ ದಿನವನ್ನು ಆಯೋಜಿಸಿದ್ದಕ್ಕಾಗಿ ಅಂತರರಾಷ್ಟ್ರೀಯ ಬೌದ್ಧ ಸಂಘಟನೆಯು ಪ್ರಶಂಸೆಗೆ ಅರ್ಹವಾಗಿದೆ . ನಿಮ್ಮ ನವೀನ ಪ್ರಯತ್ನಗಳಿಂದಾಗಿ , ಜಗತ್ತಿನಾದ್ಯಂತದ ಲಕ್ಷಾಂತರ ಅನುಯಾಯಿಗಳು ಈ ಕಾರ್ಯಕ್ರಮದಲ್ಲಿ ಪಾಲ್ಗೊಂಡಿದ್ದಾರೆ .


    ಲುಂಬಿನಿ , ಬೋಧಗಯಾ , ಸಾರನಾಥ ಮತ್ತು ಕುಶಿನಗರಗಳಲ್ಲದೆ , ಶ್ರೀಲಂಕಾದ ಶ್ರೀಅನುರಾಧಪುರ ಸ್ತೂಪ ಮತ್ತು ವಸ್ಕಾದುವಾ ದೇವಾಲಯದಲ್ಲಿ ನಡೆಯುವ ಕಾರ್ಯಕ್ರಮಗಳು ನಿಜವಾಗಿಯೂ ಬಹಳ ಸುಂದರವಾಗಿವೆ .


    ಎಲ್ಲೆಡೆ ನಡೆಯುವ ಪೂಜಾ ಕಾರ್ಯಕ್ರಮಗಳ ಆನ್ ‌ ಲೈನ್ ಸ್ಟ್ರೀಮಿಂಗ್ ಸ್ವತಃ ಅದ್ಭುತ ಅನುಭವವಾಗಿದೆ . ಕೊರೊನಾ ಜಾಗತಿಕ ಸಾಂಕ್ರಾಮಿಕ ರೋಗದ ವಿರುದ್ಧ ಹೋರಾಡುತ್ತಿರುವ ಪ್ರಪಂಚದಾದ್ಯಂತದ ಮುಂಚೂಣಿ ಯೋಧರ ಪ್ರಾರ್ಥನಾ ವಾರವಾಗಿ ಈ ಕಾರ್ಯಕ್ರಮನ್ನು ಆಚರಿಸಲು ನೀವು ಸಂಕಲ್ಪ ಮಾಡಿದ್ದೀರಿ . ಈ ಸಹಾನುಭೂತಿಯ ಉಪಕ್ರಮಕ್ಕಾಗಿ ನಾನು ನಿಮ್ಮನ್ನು ಪ್ರಶಂಸಿಸುತ್ತೇನೆ .


    ಇಂತಹ ಸಂಘಟಿತ ಪ್ರಯತ್ನಗಳಿಂದ ನಾವು ಈ ಕಠಿಣ ಸವಾಲಿನಲ್ಲಿ ಮಾನವೀಯತೆಯನ್ನು ಮೆರೆಯಲು ಮತ್ತು ಜನರ ತೊಂದರೆಗಳನ್ನು ಕಡಿಮೆ ಮಾಡಲು ಸಾಧ್ಯವಾಗುತ್ತದೆ ಎಂದು ನನಗೆ ಸಂಪೂರ್ಣ ವಿಶ್ವಾಸವಿದೆ . ಸ್ನೇಹಿತರೇ , ಪ್ರತಿಯೊಬ್ಬರ ಜೀವನದ ಕಷ್ಟವನ್ನು ನಿವಾರಿಸುವ ಸಂದೇಶ ಮತ್ತು ಸಂಕಲ್ಪವು ಯಾವಾಗಲೂ ಭಾರತದ ನಾಗರಿಕತೆ , ಸಂಸ್ಕೃತಿಯಾಗಿದೆ . ಭಗವಾನ್ ಬುದ್ಧ ಭಾರತದ ಈ ಸಂಸ್ಕೃತಿಯನ್ನು ಮತ್ತಷ್ಟು ಶ್ರೀಮಂತಗೊಳಿಸಿದ್ದಾನೆ .


    ಭಗವಾನ್ ಬುದ್ಧನು ತನ್ನ ಜೀವನದಲ್ಲಿ ಜ್ಞಾನೋದಯದ ನಂತರ ಇತರರ ಜೀವನವನ್ನು ಸಮೃದ್ಧಗೊಳಿಸಿದನು . ಅವನ ಸಂದೇಶವು ಯಾವುದೇ ಒಂದು ಸಂದರ್ಭಕ್ಕೆ ಅಥವಾ ಯಾವುದೇ ಒಂದು ವಿಷಯಕ್ಕೆ ಸೀಮಿತವಾಗಿಲ್ಲ .


    ಅನೇಕ ಶತಮಾನಗಳಿಂದ , ಸಿದ್ಧಾರ್ಥನ ಜನನದ ಮೊದಲು ಮತ್ತು ನಂತರ , ಸಿದ್ಧಾರ್ಥನನ್ನು ಗೌತಮನನ್ನಾಗಿ ಮಾಡಿದ ನಂತರ , ಕಾಲಚಕ್ರವು ಅನೇಕ ಸನ್ನಿವೇಶಗಳು ಮತ್ತು ಪರಿಸ್ಥಿತಿಗಳ ಮೂಲಕ ನಮ್ಮನ್ನು ಕರೆದೊಯ್ಯುತ್ತಲೇ ಇದೆ .


    ಕಾಲಬದಲಾಯಿತು , ಪರಿಸ್ಥಿತಿ ಬದಲಾಯಿತು , ಸಮಾಜದ ಕಾರ್ಯವೈಖರಿ ಬದಲಾಯಿತು , ಆದರೆ ಭಗವಾನ್ ಬುದ್ಧನ ಸಂದೇಶವು ನಮ್ಮ ಜೀವನದಲ್ಲಿ ನಿರಂತರವಾಗಿದೆ . ಇದು ಸಾಧ್ಯವಾಗಿದ್ದು ಬುದ್ಧ ಕೇವಲ ಹೆಸರಲ್ಲದಿರುವುದರಿಂದ , ಅದೊಂದು ಪವಿತ್ರವಾದ ಆಲೋಚನೆ , ಪ್ರತಿ ಮಾನವ ಹೃದಯದಲ್ಲಿ ಮಿಡಿಯುವ ಹಾಗೂ ಮನುಕಿಲಕ್ಕೆ ದಾರಿದೀಪವಾಗಿರುವ ಆಲೋಚನೆ . ಬುದ್ಧ ತ್ಯಾಗ ಮತ್ತು ತಪಸ್ಸಿನ ಮಿತಿ .


    ಸೇವೆ ಮತ್ತು ಸಮರ್ಪಣೆಗೆ ಸಮಾನಾರ್ಥಕವಾದದ್ದು ಬುದ್ಧ . ಬುದ್ಧ , ಬಲವಾದ ಇಚ್ಛಾಶಕ್ತಿ , ಸಾಮಾಜಿಕ ಬದಲಾವಣೆಯ ಪರಾಕಾಷ್ಠೆ . ಪರಿಶ್ರಮ , ಪರಿತ್ಯಾಗ ಮತ್ತು ಸಂತೋಷವನ್ನು ಪ್ರಪಂಚದಾದ್ಯಂತ ಹರಡಿದವನು ಬುದ್ಧ . ನಮ್ಮೆಲ್ಲರ ಅದೃಷ್ಟವನ್ನು ನೋಡಿ , ಈ ಸಂದರ್ಭದಲ್ಲಿ ನಾವು ನಮ್ಮ ಸುತ್ತಮುತ್ತ ಅನೇಕ ಜನರನ್ನು ನೋಡುತ್ತಿದ್ದೇವೆ , ಅವರು ಇತರರಿಗೆ ಸೇವೆ ಸಲ್ಲಿಸುತ್ತಿದ್ದಾರೆ , ರೋಗಿಗೆ ಚಿಕಿತ್ಸೆ ನೀಡುತ್ತಿದ್ದಾರೆ , ಬಡವರಿಗೆ ಆಹಾರವನ್ನು ನೀಡುತ್ತಿದ್ದಾರೆ , ಆಸ್ಪತ್ರೆಯನ್ನು ಸ್ವಚ್ಛಗೊಳಿಸುತ್ತಿದ್ದಾರೆ , ರಸ್ತೆಯಲ್ಲಿ ಕಾನೂನು ಸುವ್ಯವಸ್ಥೆ ಕಾಪಾಡುತ್ತಿದ್ದಾರೆ , ಅವರೆಲ್ಲರೂ ದಿನವಿಡೀ ದುಡಿಯುತ್ತಿದ್ದಾರೆ . ಕೆಲಸ . ಭಾರತದಲ್ಲಿ ಹಾಗೂ ಭಾರತದ ಹೊರಗೂ ಸಹ , ಅಂತಹ ಪ್ರತಿಯೊಬ್ಬರೂ ಒಂದು ಅಭಿನಂದನೆ , ಒಂದು ಗೌರವಕ್ಕೆ ಅರ್ಹರಾಗಿದ್ದಾರೆ .


    ಸ್ನೇಹಿತರೇ , ಜಗತ್ತಿನಲ್ಲಿ ಪ್ರಕ್ಷುಬ್ಧತೆ ಇರುವ ಸಮಯದಲ್ಲಿ , ಅನೇಕ ಬಾರಿ ದುಃಖ , ನಿರಾಸೆ ಮತ್ತು ಹತಾಶೆಯ ಭಾವ ಕಂಡುಬರುತ್ತದೆ , ಅಂತಹ ಸಂದರ್ಭದಲ್ಲಿ ಭಗವಾನ್ ಬುದ್ಧನನ್ನು ಓದುವುದು ಇನ್ನಷ್ಟು ಪ್ರಸ್ತುತವಾಗುತ್ತದೆ . ಕಷ್ಟದ ಸಂದರ್ಭಗಳನ್ನು ನಿವಾರಿಸಲು , ಅವುಗಳಿಂದ ಹೊರಬರಲು ಮಾನವರು ನಿರಂತರವಾಗಿ ಶ್ರಮಿಸಬೇಕು ಎಂದು ಅವರು ಹೇಳುತ್ತಿದ್ದರು . ದಣಿಯುವುದು ಮತ್ತು ಸುಸ್ತಾಗುವುದು ಒಂದು ಆಯ್ಕೆಯಾಗಿಲ್ಲ . ಇಂದು , ನಾವೆಲ್ಲರೂ ಸಹ ಕಠಿಣ ಪರಿಸ್ಥಿತಿಯಿಂದ ಹೊರಬರಲು ನಿರಂತರವಾಗಿ ಒಟ್ಟಾಗಿ ಕೆಲಸ ಮಾಡುತ್ತಿದ್ದೇವೆ .


    ಭಗವಾನ್ ಬುದ್ಧ ಹೇಳಿದ ನಾಲ್ಕು ಸತ್ಯಗಳು -


    ಕರುಣೆ ,


    ಸಹಾನುಭೂತಿ ,


    ಸಂತೋಷ ಮತ್ತು ದುಃಖದಲ್ಲಿ ನಿರುದ್ವೇಗ ,


    ಮತ್ತು ಎಲ್ಲಾ ಸದ್ಗುಣಗಳು ಮತ್ತು ದೋಷಗಳೊಂದಿಗೆ ಮತ್ತೊಬ್ಬರನ್ನು ಒಪ್ಪಿಕೊಳ್ಳುವುದು


    - ಈ ಸತ್ಯಗಳು ಭರತ ಭೂಮಿಯ ಸ್ಫೂರ್ತಿಯಾಗಿ ಮುಂದುವರಿಯುತ್ತವೆ .


    ದೇಶದಲ್ಲಿ ಮತ್ತು ಪ್ರಪಂಚದಾದ್ಯಂತ ಸಂಕಷ್ಟದಲ್ಲಿರುವವರೊಂದಿಗೆ ನಿಸ್ವಾರ್ಥದಿಂದ , ಭೇದಭಾವವಿಲ್ಲದೆ ದೃಢವಾಗಿ ನಿಂತಿರುವುದನ್ನು ನೀವು ಇಂದು ನೋಡುತ್ತಿದ್ದೀರಿ .


    ಲಾಭ ಮತ್ತು ನಷ್ಟಗಳಾಚೆ , ಸಾಮರ್ಥ್ಯವಿರಲಿ , ಇಲ್ಲದಿರಲಿ ನಮ್ಮ ಈ ಹೊತ್ತಿನ ಕತರ್ವ್ಯವೆಂದರೆ , ಸಾಧ್ಯವಾದಷ್ಟು ಮತ್ತೊಬ್ಬರಿಗೆ ನೆರವಾಗುವುದು , ಅವರಿಗೆ ಸಹಾಯ ಹಸ್ತ ಚಾಚುವುದು .


    ಈ ಸಂಕಷ್ಟದ ಸಮಯದಲ್ಲಿ ವಿಶ್ವದ ಅನೇಕ ದೇಶಗಳು ಭಾರತವನ್ನು ಸ್ಮರಿಸಿಕೊಳ್ಳಲು ಇದು ಕಾರಣವಾಗಿದೆ ಮತ್ತು ಪ್ರತೀ ನಿರ್ಗತಿಕರನ್ನು ತಲುಪಲು ಭಾರತವು ಯಾವುದೇ ಅವಕಾಶವನ್ನೂ ಬಿಟ್ಟಿಲ್ಲ .


    ಇಂದು , ಭಾರತವು ಪ್ರತಿಯೊಬ್ಬ ಭಾರತೀಯನ ಜೀವ ಉಳಿಸಲು ಎಲ್ಲ ಪ್ರಯತ್ನಗಳನ್ನು ಮಾಡುತ್ತಿದೆ ಮತ್ತು ತನ್ನ ಜಾಗತಿಕ ಬದ್ಧತೆಗಳನ್ನೂ ಅಷ್ಟೇ ಗಂಭೀರವಾಗಿ ಪಾಲಿಸುತ್ತಿದೆ .


    ಸ್ನೇಹಿತರೇ , ಭಗವಾನ್ ಬುದ್ಧನ ಪ್ರತಿಯೊಂದು ನುಡಿ , ಪ್ರತಿಯೊಂದು ಪ್ರವಚನವು ಮನುಕುಲದ ಸೇವೆ ಮಾಡುವ ಭಾರತದ ಬದ್ಧತೆಯನ್ನು ಬಲಪಡಿಸುತ್ತದೆ . ಬುದ್ಧ ಭಾರತದ ಜ್ಞಾನೋದಯ ಮತ್ತು ಆತ್ಮಸಾಕ್ಷಾತ್ಕಾರ ಸಂಕೇತ . ಈ ಆತ್ಮ - ಸಾಕ್ಷಾತ್ಕಾರದೊಂದಿಗೆ , ಭಾರತವು ಇಡೀ ಮನುಕುಲದ , ಇಡೀ ಜಗತ್ತಿನ ಹಿತಕ್ಕಾಗಿ ಕೆಲಸ ಮಾಡುತ್ತದೆ . ವಿಶ್ವದ ಪ್ರಗತಿಗೆ ಭಾರತದ ಪ್ರಗತಿ ಯಾವಾಗಲೂ ಸಹಾಯಕವಾಗಿರುತ್ತದೆ .


    ಸ್ನೇಹಿತರೇ , ನಮ್ಮ ಮಾಪಕಗಳು ಮತ್ತು ಯಶಸ್ಸಿನ ಗುರಿಗಳು ಎರಡೂ ಕಾಲಕ್ರಮೇಣ ಬದಲಾಗುತ್ತವೆ . ಆದಾಗ್ಯೂ , ನಾವು ಯಾವಾಗಲೂ ನೆನಪಿನಲ್ಲಿಟ್ಟುಕೊಳ್ಳಬೇಕಾದ ಒಂದು ವಿಷಯವೆಂದರೆ ನಮ್ಮ ಕೆಲಸವನ್ನು ನಿರಂತರ ಸೇವೆಯೊಂದಿಗೆ ಮಾಡಬೇಕು . ಇತರರ ಬಗ್ಗೆ ಕರುಣೆ , ಸಹಾನುಭೂತಿ ಮತ್ತು ಸೇವಾ ಮನೋಭಾವನೆಗಳು ನಮ್ಮಲ್ಲಿ ಶಕ್ತಿ ತುಂಬುತ್ತವೆ , ಇದರಿಂದ ನೀವು ಎಂತಹುದೇ ದೊಡ್ಡ ಸವಾಲನ್ನೂ ಜಯಿಸಬಹುದು .


    सुप्प , सदा गोतम सावका , ಅಂದರೆ , ಹಗಲು - ರಾತ್ರಿಯೆನ್ನದೇ ಎಲ್ಲ ಸಮಯದಲ್ಲೂ ಮಾನವೀಯ ಸೇವೆಯಲ್ಲಿ ತೊಡಗಿರುವವರು ಬುದ್ಧನ ನಿಜವಾದ ಅನುಯಾಯಿಗಳು . ಇದೇ ಸ್ಫೂರ್ತಿಯು ನಮ್ಮ ಜೀವನವನ್ನು ಬೆಳಗಿಸುತ್ತದೆ , ಮುಂದಕ್ಕೆ ಚಲಿಸುವಂತೆ ಮಾಡುತ್ತದೆ .


    ಈ ಸದಾಶಯಗಳೊಂದಿಗೆ ನಾನು ನಿಮ್ಮೆಲ್ಲರಿಗೂ ಧನ್ಯವಾದ ಹೇಳಲು ಬಯಸುತ್ತೇನೆ . ಈ ಸಂಕಷ್ಟದ ಪರಿಸ್ಥಿತಿಯಲ್ಲಿ , ನೀವು , ನಿಮ್ಮ ಕುಟುಂಬ ಮತ್ತು ನೀವು ವಾಸಿಸುವ ದೇಶವನ್ನು ನೋಡಿಕೊಳ್ಳಿ , ನಿಮ್ಮನ್ನು ರಕ್ಷಿಸಿಕೊಳ್ಳಿ ಮತ್ತು ಇತರರಿಗೆ ಸಾಧ್ಯವಾದಷ್ಟು ಸಹಾಯ ಮಾಡಿ .


    ಪ್ರತಿಯೊಬ್ಬರ ಆರೋಗ್ಯವು ಉತ್ತಮವಾಗಿರಲಿ , ಈ ಸದಾಶಯದಿಂದ ನಾನು ನನ್ನ ಭಾಷಣವನ್ನು ಮುಕ್ತಾಯ ಮಾಡುತ್ತಿದ್ದೇನೆ .


    ಧನ್ಯವಾದಗಳು !!


    ಸರ್ವ ಮಂಗಳಂ !!!


    ***

    
    
    (Release ID: 1621877) Visitor Counter : 12
    
    
      Read this release in: English , Urdu , Hindi , Marathi , Manipuri , Assamese , Bengali , Punjabi , Gujarati , Odia , Tamil , Telugu , Malayalam