      ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯ

      ಅಂತಾರಾಷ್ಟ್ರೀಯ ದಾದಿಯರ ದಿನ ಆಚರಣೆ
      Posted On: 12 MAY 2020 3:13PM by PIB Bengaluru


    ಅಂತಾರಾಷ್ಟ್ರೀಯ ದಾದಿಯರ ದಿನ ಆಚರಣೆ
    
    ಶುಶ್ರೂಷಕಿಯರು ಮತ್ತು ಇತರೆ ಆರೋಗ್ಯ ಕಾರ್ಯಕರ್ತರಿಲ್ಲದೆ ನಾವು ಸಾಂಕ್ರಾಮಿಕಗಳ ವಿರುದ್ಧ ಗೆಲುವು ಸಾಧಿಸಲು ಸಾಧ್ಯವಿಲ್ಲ :


    ಡಾ . ಹರ್ಷವರ್ಧನ್


    ಕೇಂದ್ರ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವ ಡಾ . ಹರ್ಷವರ್ಧನ್ ಅವರು , ಇಂದು ಅಂತಾರಾಷ್ಟ್ರೀಯ ದಾದಿಯರ ದಿನ ಮತ್ತು ಫ್ಲೋರೆನ್ಸ್ ನೈಟಿಂಗೇಲ್ ಅವರ 200 ನೇ ಜನ್ಮದಿನ ಆಚರಣೆ ಕಾರ್ಯಕ್ರಮದ ಅಧ್ಯಕ್ಷತೆಯನ್ನು ವಿಡಿಯೋ ಕಾನ್ಫರೆನ್ಸ್ ಮೂಲಕ ವಹಿಸಿದ್ದರು . ಈ ವರ್ಷ , ವಿಶ್ವ ಆರೋಗ್ಯ ಸಂಸ್ಥೆ – ಡಬ್ಲ್ಯೂಎಚ್ಒ , ‘ ನರ್ಸ್ ಗಳ ಮತ್ತು ಸೂಲಗಿತ್ತಿ ( ಮಿಡ್ ವೈವ್ ) ಗಳ ವರ್ಷ ’ ಎಂದು ಘೋಷಿಸಿರುವುದರಿಂದ ಅತ್ಯಂತ ಮಹತ್ವದ್ದಾಗಿದೆ . ಈ ಕಾರ್ಯಕ್ರಮದಲ್ಲಿ ಆನ್ ಲೈನ್ ಮೂಲಕ ಲಕ್ಷಾಂತರ ನರ್ಸ್ ಗಳು ಭಾಗಿಯಾಗಿದ್ದರು .


    ನರ್ಸಿಂಗ್ ವೃತ್ತಿಪರರ ನಿಸ್ವಾರ್ಥ ಸೇವೆ ಮತ್ತು ಪರಿಶ್ರಮವನ್ನು ಶ್ಲಾಘಿಸಿದ ಡಾ . ಹರ್ಷವರ್ಧನ್ ಅವರು , ನಮ್ಮ ಆರೋಗ್ಯ ವಿತರಣಾ ವ್ಯವಸ್ಥೆಯ ಪ್ರಮುಖ ಆಧಾರಸ್ಥಂಭಗಳು ಎಂದು ಹೇಳಿದರು . “ ಅವರ ವೃತ್ತಿಯ ಬದ್ಧತೆ ಮತ್ತು ಪ್ರಾಮಾಣಿಕತೆಯನ್ನು ಯಾವುದೇ ರೀತಿಯಲ್ಲೂ ಬೆಲೆ ಕಟ್ಟಲಾಗದು , ಅದೇ ರೀತಿ ಅವರ ಬದ್ಧತೆಯೂ ಕೂಡ . ನಿಮ್ಮೆಲ್ಲಾ ಒಳ್ಳೆಯತನ , ಬದ್ಧತೆ ಮತ್ತು ಮೃದು ಸ್ಪರ್ಶಿ ಆರೈಕೆಗೆ ಧನ್ಯವಾದಗಳು , ನೀವು ಸದಾ ಎಂತಹುದೇ ಪರಿಸ್ಥಿತಿ ಇದ್ದರೂ , ತಲೆಕೆಡಿಸಿಕೊಳ್ಳದೆ ರೋಗಿಗಳು ಮೊದಲು ಎಂದು ಶ್ರಮಿಸುತ್ತೀರಿ ” ಎಂದರು . ಅಲ್ಲದೆ ಪ್ರಸಕ್ತ ಸಾಂಕ್ರಾಮಿಕ ಬಿಕ್ಕಟ್ಟಿನ ಸಮಯದಲ್ಲಿ ನಿರಂತರವಾಗಿ ಮತ್ತು ಅವಿರತವಾಗಿ ದುಡಿಯುತ್ತಿರುವುದಕ್ಕೆ ಕೃತಜ್ಞತೆಗಳನ್ನು ಸಲ್ಲಿಸಿದರು . “ ನರ್ಸ್ ಗಳು ಮತ್ತು ಇತರೆ ಆರೋಗ್ಯ ಕಾರ್ಯಕರ್ತರಿಲ್ಲದೆ ನಾವು ಯಾವುದೇ ಸಾಂಕ್ರಾಮಿಕ ರೋಗಗಳ ವಿರುದ್ಧ ಗೆಲುವು ಸಾಧಿಸಲಾಗದು ಹಾಗೂ ಸುಸ್ಥಿರ ಅಭಿವೃದ್ಧಿ ಗುರಿಗಳ ಸಾಧನೆ ಅಥವಾ ಸಾಮೂಹಿಕ ಆರೋಗ್ಯ ರಕ್ಷಣೆ ಒದಗಿಸಲಾಗದು ” ಎಂದು ಹೇಳಿದರು .


    ಡಾ . ಹರ್ಷವರ್ಧನ್ ಅವರು , ಕೋವಿಡ್ ಸಂಕಷ್ಟದ ಈ ದೊಡ್ಡ ಸವಾಲಿನ ದಿನಗಳನ್ನು ಎದುರಿಸಲು ನರ್ಸ್ ಗಳು ತೋರುತ್ತಿರುವ ಸಾಮರ್ಥ್ಯವನ್ನು ಶ್ಲಾಘಿಸಿದರು . ಅವರು “ ಇಂದು ನನಗೆ ಪುಣೆಯ ಸ್ಟಾಫ್ ನರ್ಸ್ ಆಗಿದ್ದ ಶ್ರೀಮತಿ ಜ್ಯೋತಿ ವಿಠಲ್ ರಕ್ಷಾ , ಪುಣೆಯ ಅಸಿಸ್ಟೆಂಟ್ ಮ್ಯಾಟ್ರಾನ್ ಅನಿತಾ ಗೋವಿಂದರಾವ್ ರಾಥೋಡ್ ಮತ್ತು ಇತ್ತೀಚೆಗೆ ನಮ್ಮನ್ನಗಲಿದ ಝಿಲ್ ಮಿಲ್ ನ ಇಎಸ್ಐ ಆಸ್ಪತ್ರೆಯ ನರ್ಸಿಂಗ್ ಅಧಿಕಾರಿ ಮಾರ್ಗರೇಟ್ ಅವರಂತಹ ದಿಟ್ಟ ಹೃದಯಗಳು ನೆನಪಾಗುತ್ತವೆ . ಈ ಎಲ್ಲ ಕುಟುಂಬದವರಿಗೆ ನನ್ನ ಸಾಂತ್ವಾನಗಳು . ನಾನು ಅವರ ಕುಟುಂಬದೊಂದಿಗೆ ನಿಲ್ಲುತ್ತಾ , ರೋಗದ ವಿರುದ್ಧ ನಾವು ಹೋರಾಟವನ್ನು ಮುಂದುವರಿಸುತ್ತೇವೆ . ನೈತಿಕವಾಗಿ ಕುಗ್ಗದೆ , ಅಗತ್ಯ ಶಿಷ್ಟಾಚಾರಗಳನ್ನು ಪಾಲನೆ ಮಾಡುವ ಮೂಲಕ ನಮ್ಮನ್ನು ನಾವು ರಕ್ಷಿಸಿಕೊಳ್ಳಲು ಮುಂಜಾಗ್ರತಾ ಕ್ರಮಗಳು ಮತ್ತು ತರಬೇತಿಗಳನ್ನು ನೀಡಲಾಗುವುದು ” ಎಂದು ಹೇಳಿದರು .


    ಡಾ . ಹರ್ಷವರ್ಧನ್ ಅವರು , ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರ ನಾಯಕತ್ವದಲ್ಲಿ ಸರ್ಕಾರ ಕೋವಿಡ್ - 19 ವಿರುದ್ಧ ಅತ್ಯಂತ ದೃಢ ಬದ್ಧತೆಯಿಂದ ಹೋರಾಟ ನಡೆಸುತ್ತಿದೆ ಎಂದರು . ಮುಂಚೂಣಿಯಲ್ಲಿರುವ ಆರೋಗ್ಯ ಕಾರ್ಯಕರ್ತರ ರಕ್ಷಣೆಗೆ ಮತ್ತು ಆರೋಗ್ಯ ಕಾರ್ಯಕರ್ತರ ಮೇಲಾಗುತ್ತಿದ್ದ ಹಿಂಸಾಚಾರ ಹಾಗೂ ದೌರ್ಜನ್ಯಗಳನ್ನು ಹತ್ತಿಕ್ಕಲು ಸರ್ಕಾರ ಸುಗ್ರೀವಾಜ್ಞೆಯನ್ನು ಜಾರಿಗೊಳಿಸಿದೆ ಎಂದರು . ಸುಗ್ರೀವಾಜ್ಞೆಯಲ್ಲಿ ಅಂತಹ ದೌರ್ಜನ್ಯ ಎಸಗಿದರೆ , ಅದು ಜಾಮೀನುರಹಿತ ಅಪರಾಧವಾಗಲಿದೆ ಮತ್ತು ಗಾಯಗೊಂಡ ಆರೋಗ್ಯ ರಕ್ಷಣಾ ಸಿಬ್ಬಂದಿಗೆ ಪರಿಹಾರ ನೀಡಲಾಗುವುದು ಹಾಗೂ ಆರೋಗ್ಯ ರಕ್ಷಣಾ ಸೇವಾ ಸಿಬ್ಬಂದಿಯ ಆಸ್ತಿಗೆ ನಷ್ಟವಾದರೆ ಅದಕ್ಕೂ ಪರಿಹಾರವನ್ನು ನೀಡಲಾಗುವುದು . ಕೃತ್ಯಗಳನ್ನು ಎಸಗುವವರು ಅಥವಾ ಪ್ರಚೋದಿಸುವವರಿಗೆ ಕನಿಷ್ಠ ಮೂರು ತಿಂಗಳಿಂದ ಐದು ವರ್ಷಗಳ ವರೆಗೆ ಜೈಲು ಶಿಕ್ಷೆ ವಿಧಿಸಲಾಗುವುದು ಮತ್ತು 50,000 ರೂ . ನಿಂದ 2,00,000 ರೂ . ವರೆಗೆ ದಂಡ ವಿಧಿಸಲಾಗುವುದು . ಒಂದು ವೇಳೆ ಗಂಭೀರವಾಗಿ ಗಾಯಗೊಳಿಸಿದರೆ ಅಂತಹ ಸಂದರ್ಭಗಳಲ್ಲಿ ಆರು ತಿಂಗಳಿಂದ ಏಳು ವರ್ಷಗಳವರೆಗೆ ಶಿಕ್ಷೆ ಮತ್ತು 1,00,000 ರೂ . ನಿಂದ 5,00,000 ರೂ . ವರೆಗೆ ದಂಡ ವಿಧಿಸಲಾಗುವುದು . ಅಲ್ಲದೆ ತಪ್ಪಿತಸ್ಥರು ಸಂತ್ರಸ್ತರಿಗೆ ಪರಿಹಾರ ನೀಡಬೇಕಾಗುತ್ತದೆ ಮತ್ತು ಆಸ್ತಿಗೆ ಹಾನಿಯಾದರೆ ಮಾರುಕಟ್ಟೆ ಮೌಲ್ಯದ ಎರಡು ಪಟ್ಟು ನಷ್ಟವನ್ನು ಭರಿಸಿಕೊಡಬೇಕಾಗುತ್ತದೆ . ಅಲ್ಲದೆ ಹೆಚ್ಚುವರಿಯಾಗಿ “ ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ್ ಪ್ಯಾಕೇಜ್ : ಕೋವಿಡ್ - 19 ವಿರುದ್ಧ ಹೋರಾಡುತ್ತಿರುವ ಆರೋಗ್ಯ ರಕ್ಷಣಾ ಕಾರ್ಯಕರ್ತರಿಗೆ ವಿಮಾ ಯೋಜನೆ ” ಜಾರಿಗೊಳಿಸಲಾಗಿದ್ದು , ಅದರಡಿ 50 ಲಕ್ಷ ರೂ . ಗಳವರೆಗೆ ವಿಮಾ ವ್ಯಾಪ್ತಿ ಹೊಂದಿದ್ದು , ಇದು 90 ದಿನಗಳ ವರೆಗೆ ಒಟ್ಟು ಸುಮಾರು 22.12 ಲಕ್ಷ ಸಾರ್ವಜನಿಕ ಆರೋಗ್ಯ ಕಾರ್ಯಕರ್ತರು , ಸಮುದಾಯ ಆರೋಗ್ಯ ಕಾರ್ಯಕರ್ತರು ಸೇರಿದಂತೆ ಕೋವಿಡ್ - 19 ರೋಗಿಗಳ ಚಿಕಿತ್ಸೆ , ಆರೈಕೆ ಮತ್ತು ನೇರ ಸಂಪರ್ಕದಲ್ಲಿರುವವರಿಗೆ ವಿಮೆಯನ್ನು ಒದಗಿಸಲಾಗಿದೆ . ಇದರಲ್ಲಿ ಕೋವಿಡ್ - 19 ಸಂಪರ್ಕದಿಂದಾಗಿ ಆಕಸ್ಮಿಕವಾಗಿ ಸಾವನ್ನಪ್ಪುವ ಘಟನೆಯೂ ಸೇರಿದೆ .


    ಇಂದಿನ ಸನ್ನಿವೇಶದಲ್ಲಿ ನರ್ಸ್ ಗಳು , ರೋಗದ ಕುರಿತು ಎಲ್ಲಾ ಶಿಷ್ಟಾಚಾರಗಳು , ಮಾಹಿತಿಗಳನ್ನು ತಾವೇ ಜನರಿಗೆ ತಿಳಿಯಪಡಿಸಬೇಕು ಮತ್ತು ಆ ಮೂಲಕ ಅವರುಗಳು ಮಾತ್ರ ರಕ್ಷಣೆ ಮಾಡಿಕೊಳ್ಳುವುದಲ್ಲದೇ , ಇತರೆ ಎಲ್ಲರಿಗೂ ಅತ್ಯುತ್ತಮ ಸಲಹೆಗಳನ್ನು ನೀಡುವ ಅಗತ್ಯತೆ ಇದೆ ಎಂದು ಹೇಳಿದರು . ಭಾರತೀಯ ನರ್ಸಿಂಗ್ ಮಂಡಳಿ ಮತ್ತು ಏಮ್ಸ್ ದೆಹಲಿ ಮತ್ತಿತರ ಸಂಸ್ಥೆಗಳು ಆಯೋಜಿಸುವ ವೆಬಿನಾರ್ ಗಳ ಸಂಪೂರ್ಣ ಪ್ರಯೋಜನಗಳನ್ನು ನರ್ಸ್ ಗಳು ಪಡೆದುಕೊಳ್ಳಬೇಕು ಎಂದು ಅವರು ಕರೆ ನೀಡಿದರು .


    ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಇಲಾಖೆ ಕಾರ್ಯದರ್ಶಿ ಶ್ರೀಮತಿ ಪ್ರೀತಿ ಸುಡಾನ್ , ವಿಶೇಷ ಕಾರ್ಯದರ್ಶಿ ಶ್ರೀ ಅರುಣ್ ಸಿಂಘಾಲ್ , ಜಂಟಿ ಕಾರ್ಯದರ್ಶಿ ಶ್ರೀ ನಿಪುನ್ ವಿನಾಯಕ್ , ನವದೆಹಲಿಯ ಭಾರತೀಯ ನರ್ಸಿಂಗ್ ಮಂಡಳಿ ಅಧ್ಯಕ್ಷ ಶ್ರೀ ಟಿ . ದಿಲೀಪ್ ಕುಮಾರ್ , ನವದೆಹಲಿಯ ಅಖಿಲ ಭಾರತ ಸರ್ಕಾರಿ ನರ್ಸ್ ಗಳ ಒಕ್ಕೂಟದ ಪ್ರಧಾನ ಕಾರ್ಯದರ್ಶಿ ಶ್ರೀಮತಿ ಜಿ . ಕೆ . ಖುರಾನಾ , ಭಾರತೀಯ ತರಬೇತಿ ಹೊಂದಿದ ನರ್ಸ್ ಗಳ ಒಕ್ಕೂಟದ ಉತ್ತರ ವಲಯ ಘಟಕದ ಉಪಾಧ್ಯಕ್ಷರಾದ ಶ್ರೀಮತಿ ಅನ್ನಿ ಕುಮಾರ್ , ಎಎನ್ಎಂ ಎಲ್ಎಚ್ ವಿಗಳ ಅಖಿಲ ಭಾರತ ಒಕ್ಕೂಟದ ಎಎನ್ಎಂ ಶ್ರೀಮತಿ ಗೀತಾರಾಣಿ , ಭಾರತೀಯ ಮಿಡ್ ವೈವ್ ಗಳ ಸೊಸೈಟಿಯ ದೆಹಲಿ ಘಟಕದ ಅಧ್ಯಕ್ಷೆ ಶ್ರೀಮತಿ ಥೆರೆಸಾ ಹಲ್ದಾನಿ , ನವದೆಹಲಿಯ ಭಾರತೀಯ ನರ್ಸಿಂಗ್ ಮಂಡಳಿ ಕಾರ್ಯದರ್ಶಿ , ಲೆಫ್ಟಿನೆಂಟ್ ಕರ್ನಲ್ ಸರಬ್ ಜೀತ್ ಕೌರ್ , ನರ್ಸಿಂಗ್ ಒಕ್ಕೂಟಗಳು ಹಾಗೂ ಸಂಸ್ಥೆಗಳ ಇತರೆ ಅಧಿಕಾರಿಗಳು ಹಾಗೂ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯದ ಇತರೆ ಅಧಿಕಾರಿಗಳು ಭಾಗವಹಿಸಿದ್ದರು .


    ***

    
    
    (Release ID: 1623377) Visitor Counter : 13
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Tamil , Telugu , Malayalam