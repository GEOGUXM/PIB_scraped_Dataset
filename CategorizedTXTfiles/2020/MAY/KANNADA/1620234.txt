      ಗೃಹ ವ್ಯವಹಾರಗಳ ಸಚಿವಾಲಯ

      ಮೇ 4, 2020 ರಿಂದ ಅನ್ವಯವಾಗುವಂತೆ ಮತ್ತೆ ಎರಡು ವಾರಗಳ ಕಾಲ ಲಾಕ್ ಡೌನ್ ವಿಸ್ತರಣೆ
      Posted On: 01 MAY 2020 6:33PM by PIB Bengaluru


    ಮೇ 4, 2020 ರಿಂದ ಅನ್ವಯವಾಗುವಂತೆ ಮತ್ತೆ ಎರಡು ವಾರಗಳ ಕಾಲ ಲಾಕ್ ಡೌನ್ ವಿಸ್ತರಣೆ


    ದೇಶದಲ್ಲಿ ಕೋವಿಡ್ - 19 ಪರಿಸ್ಥಿತಿ ನಿಯಂತ್ರಿಸಲು ಲಾಕ್ ಡೌನ್ ನಿಯಮಾವಳಿ ಜಾರಿಗೊಳಿಸಿದ ನಂತರ ಆಗಿರುವ ಪ್ರಯೋಜನಗಳ ಹಿನ್ನೆಲೆಯಲ್ಲಿ ಮತ್ತು ಸಮಗ್ರ ಪರಿಶೀಲನೆಯ ನಂತರ ಭಾರತ ಸರ್ಕಾರದ ( ಜಿಒಐ ) , ಕೇಂದ್ರ ಗೃಹ ವ್ಯವಹಾರಗಳ ಸಚಿವಾಲಯ ( ಎಂಎಚ್ಎ ) , ವಿಪತ್ತು ನಿರ್ವಹಣಾ ಕಾಯ್ದೆ 2005 ರ ಅಡಿಯಲ್ಲಿ ಮೇ 4, 2020 ರ ನಂತರ ಮುಂದಿನ ಎರಡು ವಾರಗಳ ಅವಧಿಗೆ ಲಾಕ್ ಡೌನ್ ವಿಸ್ತರಣೆ ಮಾಡಿ ಆದೇಶ ಹೊರಡಿಸಿದೆ . ಈ ಅವಧಿಯಲ್ಲಿ ದೇಶದಲ್ಲಿನ ಕೆಂಪು ವಲಯ ( ಹಾಟ್ ಸ್ಪಾಟ್ ) , ಹಸಿರು ಮತ್ತು ಕಿತ್ತಳೆ ವಲಯದ ಸ್ಥಿತಿಗತಿ ಆಧರಿಸಿ ನಾನಾ ಚಟುವಟಿಕೆಗಳನ್ನು ನಿಯಂತ್ರಿಸಲು ಎಂಎಚ್ಎ ಹೊಸ ಮಾರ್ಗಸೂಚಿಗಳನ್ನು ಹೊರಡಿಸಿದೆ . ಈ ಮಾರ್ಗಸೂಚಿಗಳನ್ವಯ ಹಸಿರು ಮತ್ತು ಕಿತ್ತಳೆ ವಲಯಗಳು ಒಳಪಡುವ ಜಿಲ್ಲೆಗಳಲ್ಲಿ ಭಾರೀ ವಿನಾಯಿತಿಗಳನ್ನು ಘೋಷಿಸಲಾಗಿದೆ .


    ಕೆಂಪು , ಹಸಿರು ಮತ್ತು ಕಿತ್ತಳೆ ವಲಯಗಳ ಜಿಲ್ಲೆಗಳನ್ನು ಗುರುತಿಸುವ ಮಾನದಂಡಗಳನ್ನು ಭಾರತ ಸರ್ಕಾರದ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯ ( ಎಂಒಎಚ್ಎಫ್ ಡಬ್ಯ್ಲೂ ) 2020 ರ ಏಪ್ರಿಲ್ 30 ರಂದು ತನ್ನ ಪತ್ರದಲ್ಲಿ ವಿವರವಾಗಿ ತಿಳಿಸಿದೆ . ಹಸಿರು ವಲಯವೆಂದರೆ ಆ ಜಿಲ್ಲೆಯಲ್ಲಿ ಈವರೆಗೆ ಶೂನ್ಯ ಸೋಂಕಿತ ಪ್ರಕರಣವಿರಬೇಕು ಅಥವಾ ಕಳೆದ 21 ದಿನಗಳಲ್ಲಿ ಯಾವುದೇ ಪ್ರಕರಣಗಳು ದೃಢಪಟ್ಟಿರಬಾರದು . ಒಟ್ಟು ಕ್ರಿಯಾಶೀಲ ಪ್ರಕರಣಗಳನ್ನು ಪರಿಗಣಿಸಿ ಜಿಲ್ಲೆಗಳನ್ನು ಕೆಂಪು ವಲಯಗಳನ್ನಾಗಿ ವರ್ಗೀಕರಿಸಲಾಗುವುದು . ಅಂತಹ ಜಿಲ್ಲೆಗಳಲ್ಲಿ ಖಚಿತ ಪ್ರಕರಣಗಳು ದುಪ್ಪಟ್ಟಾಗಿರಬೇಕು , ಪರೀಕ್ಷೆ ಮತ್ತು ನಿಗಾ ಬಗ್ಗೆ ಜಿಲ್ಲೆಗಳಿಂದ ಪ್ರತಿಕ್ರಿಯೆಯನ್ನು ಪಡೆಯಲಾಗಿರುತ್ತದೆ . ಯಾವ ಜಿಲ್ಲೆಗಳನ್ನು ಕೆಂಪು ಅಥವಾ ಹಸಿರು ಎಂದು ವ್ಯಾಖ್ಯಾನಿಸಿರುವುದಿಲ್ಲವೋ ಅಂತಹ ಜಿಲ್ಲೆಗಳನ್ನು ಕಿತ್ತಳೆ ವಲಯಗಳನ್ನಾಗಿ ವರ್ಗೀಕರಿಸಲಾಗುವುದು . ಕೆಂಪು , ಹಸಿರು ಮತ್ತು ಕಿತ್ತಳೆ ವಲಯಗಳನ್ನಾಗಿ ಜಿಲ್ಲೆಗಳನ್ನು ವರ್ಗೀಕರಿಸಿರುವುದನ್ನು ಕೇಂದ್ರ ಆರೋಗ್ಯ ಸಚಿವಾಲಯರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳೊಂದಿಗೆ ಪ್ರತಿ ವಾರ ಅಥವಾ ಅಗತ್ಯಬಿದ್ದ ಸಂದರ್ಭಗಳಲ್ಲಿ ವಿನಿಮಯ ಮಾಡಿಕೊಳ್ಳಲಿದೆ . ಕೇಂದ್ರ ಆರೋಗ್ಯ ಸಚಿವಾಲಯ ಗುರುತಿಸಿರುವ ಕೆಂಪು ಅಥವಾ ಕಿತ್ತಳೆ ವಲಯಗಳಲ್ಲಿ ಸೇರಿಸಲ್ಪಡದ ಜಿಲ್ಲೆಗಳನ್ನು ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳು ಹೆಚ್ಚುವರಿಯಾಗಿ ಕೆಂಪು ಅಥವಾ ಕಿತ್ತಳೆ ವಲಯಗಳನ್ನಾಗಿ ಸೇರಿಸಹುದು .


    ದೇಶದ ಹಲವು ಜಿಲ್ಲೆಗಳು ತಮ್ಮ ಗಡಿಗಳನ್ನು ಒಂದು ಅಥವಾ ಅದಕ್ಕಿಂತ ಹೆಚ್ಚು ಮಹಾನಗರ ಪಾಲಿಕೆಗಳನ್ನು ( ಎಂಸಿಎಸ್ ) ಹೊಂದಿರುತ್ತವೆ . ಮಹಾನಗರ ಪಾಲಿಕೆಗಳಲ್ಲಿ ಹೆಚ್ಚಿನ ಜನದಟ್ಟಣೆ ಇರುವ ಹಿನ್ನೆಲೆಯಲ್ಲಿ ಮತ್ತು ಹೆಚ್ಚಾಗಿ ಜನರು ಸಂಪರ್ಕವೇರ್ಪಡುವ ಸಾಧ್ಯತೆಗಳಿರುವುದರಿಂದ ಅಂತಹ ಪಾಲಿಕೆಗಳ ಗಡಿಯಲ್ಲಿ ಉಳಿದ ಜಿಲ್ಲೆಗಳಿಗೆ ಹೋಲಿಸಿದರೆ ಕೋವಿಡ್ - 19 ಸೋಂಕು ಹೆಚ್ಚಾಗಿರುತ್ತದೆ . ಹೊಸ ಮಾರ್ಗಸೂಚಿ ಅನ್ವಯ ಅಂತಹ ಜಿಲ್ಲೆಗಳನ್ನು ಎರಡು ವಲಯಗಳನ್ನಾಗಿ ವರ್ಗೀಕರಿಸಲಾಗುವುದು ಅಂದರೆ ಒಂದು ವಲಯ ಮಹಾನಗರ ಪಾಲಿಕೆ ( ಎಂಸಿ ) ಯ ಗಡಿ ಪ್ರದೇಶದ ಒಳಗೆ ಮತ್ತು ಇನ್ನೊಂದು ವಲಯ ಎಂಸಿಯ ಗಡಿಯ ಹೊರ ಭಾಗದ ಪ್ರದೇಶವನ್ನು ಒಳಗೊಂಡಿರುತ್ತದೆ . ನಗರ ಪಾಲಿಕೆಯ ಗಡಿಯಾಚೆಗಿನ ಪ್ರದೇಶದಲ್ಲಿ ಕಳೆದ 21 ದಿನಗಳಲ್ಲಿ ಯಾವುದೇ ಪ್ರಕರಣ ವರದಿಯಾಗದಿದ್ದರೆ ಅಂತಹ ಪ್ರದೇಶವನ್ನು ಕೆಂಪು ಅಥವಾ ಕಿತ್ತಳೆ ಜಿಲ್ಲೆಯ ಒಟ್ಟಾರೆ ವರ್ಗೀಕರಣದ ಒಂದು ಕೆಳಗಿನ ಹಂತದಲ್ಲಿ ವರ್ಗೀಕರಣ ಮಾಡಬಹುದು . ಆದ್ದರಿಂದ ಒಂದು ವೇಳೆ ಇಡೀ ಜಿಲ್ಲೆ ಒಟ್ಟಾಗಿ ಕೆಂಪು ವಲಯದಲ್ಲಿದ್ದರೆ , ಈ ಪ್ರದೇಶವನ್ನು ಕಿತ್ತಳೆ ಎಂದು ವರ್ಗೀಕರಿಸಬಹುದು ಅಥವಾ ಒಂದು ವೇಳೆ ಒಟ್ಟಾರೆ ಕಿತ್ತಳೆ ವಲಯದಲ್ಲಿದ್ದರೆ , ಹಸಿರು ವಲಯವೆಂದು ವರ್ಗೀಕರಿಸಬಹುದು . ಈ ವರ್ಗೀಕರಣದಿಂದಾಗಿ ಕೋವಿಡ್ - 19 ನಿಂದಾಗಿ ಸ್ವಲ್ಪಮಟ್ಟಿಗೆ ತೊಂದರೆಗೊಳಗಾಗಿರುವ ಜಿಲ್ಲೆಗಳಲ್ಲಿ ಹೆಚ್ಚಿನ ಆರ್ಥಿಕ ಅಥವಾ ಇತರ ಚಟುವಟಿಕೆಗಳನ್ನು ಕೈಗೊಳ್ಳಲು ಅನುಕೂಲವಾಗುವಂತೆ ವರ್ಗೀಕರಿಸಲಾಗುವುದು ಮತ್ತು ಈ ಪ್ರದೇಶ ಕೋವಿಡ್ - 19 ಪ್ರಕರಣಗಳಿಂದ ಮುಕ್ತವಾಗಿರಲು ಅಗತ್ಯ ಮುಂಜಾಗ್ರತಾ ಕ್ರಮ ಕೈಗೊಳ್ಳುವುದನ್ನು ಖಾತ್ರಿಪಡಿಸಬೇಕಿದೆ . ಇದು ಯಾವ ಜಿಲ್ಲೆಗಳಲ್ಲಿ ಮಹಾನಗರಪಾಲಿಕೆಗಳು ಇರುತ್ತವೆಯೋ ಅಂತಹ ಪ್ರದೇಶಕ್ಕೆ ಮಾತ್ರ ಅನ್ವಯವಾಗುತ್ತದೆ .


    ಕೋವಿಡ್ - 19 ಸೋಂಕು ಹರಡುತ್ತಿರುವ ಹಿನ್ನೆಲೆಯಲ್ಲಿ ದೇಶದ ಅತ್ಯಂತ ಸೂಕ್ಷ್ಮ ಪ್ರದೇಶಗಳೆಂದು ಗುರುತಿಸಲಾಗಿರುವ ಮತ್ತು ಕೆಂಪು ಮತ್ತು ಕಿತ್ತಳೆ ವಲಯಕ್ಕೆ ಒಳಪಡುವ ಪ್ರದೇಶವನ್ನು ನಿರ್ಬಂಧಿತ ( ಕಂಟೈನ್ ಮೆಂಟ್ ) ವಲಯ ಎಂದು ನಿಯೋಜಿಸಲಾಗುವುದು . ಈ ಪ್ರದೇಶದಲ್ಲಿ ಸೋಂಕು ಹರಡುವ ಅಪಾಯ ಹೆಚ್ಚಿರುತ್ತಿದೆ . ಈ ನಿರ್ಬಂಧಿತ ಪ್ರದೇಶಗಳನ್ನು ಜಿಲ್ಲಾಡಳಿತಗಳು ಒಟ್ಟು ಕ್ರಿಯಾಶೀಲವಾಗಿರುವ ಪ್ರಕರಣಗಳನ್ನು ಪರಿಗಣಿಸಿ , ಭೌಗೋಳಿಕ ವ್ಯಾಪ್ತಿಯನ್ನು ಆಧರಿಸಿ ಮತ್ತು ಜಾರಿ ದೃಷ್ಟಿಯಿಂದ ಸೂಚಿಸಲಾಗಿರುವ ನಿಗದಿತ ಮಾನದಂಡಗಳ ಅಗತ್ಯತೆ ಅನುಸಾರ ಗುರುತಿಸಬಹುದಾಗಿದೆ . ಸ್ಥಳೀಯ ಪ್ರಾಧಿಕಾರ ಈ ನಿರ್ಬಂಧಿತ ವಲಯಗಳಲ್ಲಿನ ನಿವಾಸಿಗಳಲ್ಲಿ ಶೇಕಡ 100 ರಷ್ಟು ಆರೋಗ್ಯ ಸೇತು ಆಪ್ ಡೌನ್ ಲೋಡ್ ಮಾಡಿರುವುದನ್ನು ಖಾತ್ರಿಪಡಿಸಬೇಕು . ನಿರ್ಬಂಧಿತ ವಲಯಗಳಲ್ಲಿ ಕಣ್ಗಾವಲು ಅಥವಾ ನಿಗಾ ಮಾನದಂಡವನ್ನು ಚುರುಕುಗೊಳಿಸಲಾಗುವುದು ಮತ್ತು ಸಂಪರ್ಕ ಪತ್ತೆ , ಮನೆ ಮನೆ ಸಮೀಕ್ಷೆ , ಗೃಹ / ಸಾಂಸ್ಥಿಕವಾಗಿ ವ್ಯಕ್ತಿಗಳ ಕ್ವಾರಂಟೈನ್ ಆಧರಿಸಿ ಅಪಾಯ ಮೌಲ್ಯಮಾಪನ ಮತ್ತು ಕ್ಲಿನಿಕಲ್ ನಿರ್ವಹಣೆಯನ್ನು ಕೈಗೊಳ್ಳಬೇಕಿದೆ . ಪೆರಿಮೀಟರ್ ನಿಯಂತ್ರಣವನ್ನು ಕಟ್ಟುನಿಟ್ಟಾಗಿ ಪಾಲಿಸಬೇಕಾಗಿದೆ . ಆ ಮೂಲಕ ಈ ವಲಯಗಳಿಂದ ವೈದ್ಯಕೀಯ ತುರ್ತು ಮತ್ತು ಅಗತ್ಯ ಸರಕು ಮತ್ತು ಸೇವೆ ಪೂರೈಕೆ ನಿರ್ವಹಣೆ ಹೊರತುಪಡಿಸಿ , ಇತರೆ ವ್ಯಕ್ತಿಗಳು ಹೊರಗೆ ಮತ್ತು ಒಳಗೆ ಸಂಚರಿಸದಂತೆ ನಿರ್ಬಂಧಿಸಬೇಕು . ಈ ನಿರ್ಬಂಧಿತ ವಲಯಗಳಲ್ಲಿ ಇತರೆ ಯಾವುದೇ ಚಟುವಟಿಕೆಗಳಿಗೆ ಅನುಮತಿ ಇರುವುದಿಲ್ಲ .


    ಹೊಸ ಮಾರ್ಗಸೂಚಿ ಅನ್ವಯ ದೇಶಾದ್ಯಂತ ಕೆಲ ಚುಟುವಟಿಕೆ ಹೊರತುಪಡಿಸಿ , ಬಹುತೇಕ ಚಟುವಟಿಕೆಗಳಿಗೆ ಮಾತ್ರ ನಿರ್ಬಂಧವಿರುತ್ತದೆ . ಅವುಗಳೆಂದರೆ ವಿಮಾನಯಾನ , ರೈಲು ಮತ್ತು ಮೆಟ್ರೋ ಸಂಚಾರ ಹಾಗೂ ಅಂತರ ರಾಜ್ಯ ರಸ್ತೆ ಸಂಚಾರ , ಶಾಲಾ - ಕಾಲೇಜು ಮತ್ತು ಶಿಕ್ಷಣ ಸಂಸ್ಥೆಗಳು ಹಾಗೂ ತರಬೇತಿ / ಕೋಚಿಂಗ್ ಸಂಸ್ಥೆಗಳನ್ನು ನಡೆಸುವುದು , ಆಸ್ಪತ್ರೆ ಸೇವೆಗಳು , ಹೊಟೇಲ್ ಮತ್ತು ರೆಸ್ಟೋರೆಂಟ್ ಸೇವೆಗಳು ಸೇರಿದಂತೆ ಹೆಚ್ಚಿನ ಜನ ಸೇರುವಂತಹ ಸಿನಿಮಾ ಮಂದಿರ , ಮಾಲ್ , ಜಿಮ್ ಗಳು , ಕ್ರೀಡಾ ಸಂಕೀರ್ಣಗಳು ಇತ್ಯಾದಿ . ಯಾವುದೇ ಬಗೆಯ ಸಾಮಾಜಿಕ , ರಾಜಕೀಯ , ಸಾಂಸ್ಕೃತಿಕ ಮತ್ತು ಇತರೆ ಸಭೆ ಸಮಾರಂಭಗಳು ಹಾಗೂ ಧಾರ್ಮಿಕ ಸ್ಥಳಗಳಲ್ಲಿ / ಪೂಜಾ ಸ್ಥಳಗಳಲ್ಲಿ ಸಾರ್ವಜನಿಕರ ನಿಷೇಧ ಮುಂದುವರಿಯಲಿದೆ . ಆದರೆ ಆಯ್ದ ಉದ್ದೇಶಗಳಿಗೆ ಮತ್ತು ಎಂಎಚ್ಎ ಅನುಮತಿ ನೀಡಿರುವ ಉದ್ದೇಶಗಳಿಗೆ ಮಾತ್ರ ವಿಮಾನಯಾನ , ರೈಲು ಮತ್ತು ರಸ್ತೆ ಸಾರಿಗೆ ಮೂಲಕ ಜನ ಸಂಚಾರ ಕೈಗೊಳ್ಳಲು ಅವಕಾಶವಿದೆ .


    ಪರಿಷ್ಕೃತ ಮಾನದಂಡದಲ್ಲಿ ಸಾರ್ವಜನಿಕರ ಸುರಕ್ಷತೆ ಮತ್ತು ಹಿತದೃಷ್ಟಿಯಿಂದ ಕೆಲವು ಕ್ರಮಗಳನ್ನು ನಿಗದಿಪಡಿಸಲಾಗಿದೆ . ಅದರಂತೆ ಬೆಳಗ್ಗೆ 7 ರಿಂದ ರಾತ್ರಿ 7 ಗಂಟೆಯವರೆಗೆ ಅನಗತ್ಯ ಚಟುವಟಿಕೆಗಳಿಗೆ ಸಾರ್ವಜನಿಕರ ಸಂಚಾರ ನಿಷೇಧ ಮುಂದುವರಿಯಲಿದೆ . ಸ್ಥಳೀಯ ಪ್ರಾಧಿಕಾರಗಳು ಈ ಉದ್ದೇಶಕ್ಕೆ ಮತ್ತು ಕಠಿಣವಾಗಿ ನಿಯಮ ಪಾಲನೆಗೆ ಸಿಆರ್ ಪಿಸಿ ಸಕ್ಷನ್ 144 ರ ಅಡಿಯಲ್ಲಿ ನಿಷೇಧಾಜ್ಞೆ ( ಕರ್ಫ್ಯೂ ) ಆದೇಶಗಳನ್ನು ಕಾನೂನು ರೀತಿಯಲ್ಲಿ ಹೊರಡಿಸಬೇಕು . ಎಲ್ಲ ವಲಯಗಳಲ್ಲಿ 65 ವರ್ಷ ಮೇಲ್ಪಟ್ಟ ವಯಸ್ಸಿನವರು , ವಿಶೇಷಚೇತನರು , ಗರ್ಭಿಣಿಯರು ಮತ್ತು 10 ವರ್ಷದೊಳಗಿನ ಮಕ್ಕಳು ಮನೆಯೊಳಗೇ ಇರಬೇಕು . ಅವರು ಆರೋಗ್ಯ ಉದ್ದೇಶಗಳು ಮತ್ತು ಇತರೆ ಅವಶ್ಯಕ ಅಗತ್ಯತೆಗಳನ್ನು ಹೊರತುಪಡಿಸಿ ಮನೆಯಲ್ಲೇ ಉಳಿಯಬೇಕು . ಕೆಂಪು , ಕಿತ್ತಳೆ ಮತ್ತು ಹಸಿರುವ ವಲಯಗಳಲ್ಲಿ ಹೊರ ರೋಗಿಗಳ ವಿಭಾಗ ( ಒಪಿಡಿ ) ಮತ್ತು ವೈದ್ಯಕೀಯ ಕ್ಲಿನಿಕ್ ಗಳ ಕಾರ್ಯ ನಿರ್ವಹಣೆಗೆ ಅನುಮತಿ ನೀಡಲಾಗಿದೆ . ಅವುಗಳಲ್ಲಿ ಸಾಮಾಜಿಕ ಅಂತರ ಕಾಯ್ದುಕೊಳ್ಳುವುದು ಮತ್ತು ಇತರೆ ಮುಂಜಾಗ್ರತಾ ಕ್ರಮಗಳನ್ನು ಕೈಗೊಳ್ಳಬೇಕು . ಆದರೆ ನಿರ್ಬಂಧಿತ ವಲಯಗಳಲ್ಲಿ ಈ ಚಟುವಟಿಕೆಗಳಿಗೆ ಅವಕಾಶವಿರುವುದಿಲ್ಲ .


    ನಿರ್ಬಂಧಿತ ವಲಯಗಳ ಹೊರಗೆ ಕೆಂಪು ವಲಯಗಳಲ್ಲಿ ದೇಶಾದ್ಯಂತ ಕೆಲವು ನಿಷೇಧಿಸಿರುವ ಚಟುವಟಿಕೆಗಳ ಜೊತೆಗೆ ಇನ್ನಷ್ಟು ಚಟುವಟಿಕೆಗಳನ್ನು ನಿಷೇಧಿಸಲಾಗಿದೆ . ಅವುಗಳೆಂದರೆ , ಸೈಕಲ್ ರಿಕ್ಷಾ ಅಥವಾ ಆಟೋ ರಿಕ್ಷಾ ಸಂಚಾರ , ಟ್ಯಾಕ್ಸಿ , ಕ್ಯಾಬ್ ಗಳ ಓಡಾಟ , ಅಂತರ ಜಿಲ್ಲೆ ಮತ್ತು ಅಂತರ ಜಿಲ್ಲೆಗಳ ನಡುವೆ ಬಸ್ ಸಂಚಾರ ಮತ್ತು ಹೇರ್ ಕಟಿಂಗ್ ಸಲೂನ್ , ಸ್ಪಾ ಮತ್ತು ಸಲೂನ್ ಗಳು .


    ಕೆಂಪು ವಲಯಗಳಲ್ಲಿ ಕೆಲವು ನಿರ್ಬಂಧಗಳೊಂದಿಗೆ ಕೆಲವು ಇತರೆ ಚಟುವಟಿಕೆಗಳಿಗೆ ಅವಕಾಶ ನೀಡಲಾಗಿದೆ . ಸಾರ್ವಜನಿಕರು ಮತ್ತು ವಾಹನಗಳು , ನಾಲ್ಕು ಚಕ್ರ ವಾಹನಗಳಲ್ಲಿ ಗರಿಷ್ಠ ಇಬ್ಬರು ವ್ಯಕ್ತಿಗಳು ( ಚಾಲಕ ಹೊರತುಪಡಿಸಿ ) ಸಂಚಾರಕ್ಕೆ ಅವಕಾಶವಿದೆ . ಆದರೆ ದ್ವಿಚಕ್ರ ವಾಹಗಳಲ್ಲಿ ಹಿಂಬದಿಯ ಸವಾರರಿಗೆ ಅವಕಾಶವಿಲ್ಲ . ನಗರ ಪ್ರದೇಶಗಳಲ್ಲಿನ ಕೈಗಾರಿಕಾ ಸಂಸ್ಥೆಗಳಿಗೆ ಅಂದರೆ ವಿಶೇಷ ವಿತ್ತವಲಯ ( ಎಸ್ಇಝೆಡ್ ) , ರಫ್ತು ಆಧಾರಿತ ಘಟಕ ( ಇಒಯು ) , ಕೈಗಾರಿಕಾ ಎಸ್ಟೇಟ್ ಗಳು ಮತ್ತು ಕೈಗಾರಿಕಾ ಟೌನ್ ಶಿಪ್ ಗಳಲ್ಲಿ ಸೀಮಿತ ನಿಯಂತ್ರಣದೊಂದಿಗೆ ಚಟುವಟಿಕೆಗೆ ಅವಕಾಶ ನೀಡಲಾಗಿದೆ . ಇತರೆ ಕೈಗಾರಿಕಾ ಚಟುವಟಿಕೆಗಳಿಗೆ ಅವಕಾಶ ನೀಡಲಾಗಿದೆ . ಅವುಗಳೆಂದರೆ ಅಗತ್ಯ ವಸ್ತುಗಳ ಉತ್ಪಾದನಾ ಘಟಕಗಳು , ಔಷಧಗಳು , ಫಾರ್ಮಸಿಟಿಕಲ್ಸ್ ವೈದ್ಯಕೀಯ ಸೇವೆಗಳು ಮತ್ತು ಅವುಗಳ ಕಚ್ಚಾ ಸಾಮಗ್ರಿ ಹಾಗೂ ಉತ್ಪಾದನಾ ಘಟಕಗಳು ಅದರಲ್ಲಿ ನಿರಂತರ ಸಂಸ್ಕರಣೆ ಮತ್ತು ಪೂರೈಕೆ ಸರಣಿಯನ್ನು ಕಾಯ್ದುಕೊಳ್ಳಲು ಅಗತ್ಯವಿರುವಂತಹುದು ; ಐಟಿ ಹಾರ್ಡ್ ವೇರ್ ಉತ್ಪಾದನೆ ; ಸೆಣಬು ಉದ್ಯಮದಲ್ಲಿ ಪಾಳಿ ವಿಭಜನೆ ಮತ್ತು ಸಾಮಾಜಿಕ ಅಂತರ ಕಾಯ್ದುಕೊಳ್ಳುವುದು ; ಪ್ಯಾಕೇಜಿಂಗ್ ಸಾಮಗ್ರಿ ಉತ್ಪಾದನಾ ಘಟಕಗಳು ; ನಗರ ಪ್ರದೇಶಗಳಲ್ಲಿ ಕಟ್ಟಡ ನಿರ್ಮಾಣ ಚಟುವಟಿಕೆಗಳು ( ನಿರ್ಮಾಣ ಸ್ಥಳದಲ್ಲಿಯೇ ಲಭ್ಯವಿರುವ ಕಾರ್ಮಿಕರನ್ನು ಬಳಸಿಕೊಳ್ಳಬೇಕು ಮತ್ತು ಹೊರಗಿನಿಂದ ಯಾವುದೇ ಕಾರ್ಮಿಕರನ್ನು ಕರೆತರುವಂತಿಲ್ಲ ) ಮತ್ತು ನವೀಕರಿಸಬಹುದಾದ ಇಂಧನ ಯೋಜನೆಗಳ ನಿರ್ಮಾಣ ಕೈಗೊಳ್ಳಬಹುದು . ನಗರ ಪ್ರದೇಶಗಳಲ್ಲಿ ಅತ್ಯವಶ್ಯಕ ಸರಕುಗಳನ್ನು ಮಾರುವ ಮಾಲ್ ಗಳು , ಮಾರುಕಟ್ಟೆಗಳು ಮತ್ತು ಮಾರುಕಟ್ಟೆ ಸಂಕೀರ್ಣಗಳಿಗೆ ಅವಕಾಶವಿಲ್ಲ . ಆದರೆ ಬಿಡಿ ( ಒಂದೇ ಒಂದು ) ಮಳಿಗೆ , ನೆರೆಹೊರೆಯ ( ಬಡಾವಣೆ ) ಮಳಿಗೆ ಮತ್ತು ವಸತಿ ಸಂಕೀರ್ಣಗಳಲ್ಲಿನ ಮಳಿಗೆಗಳಿಗೆ ನಗರ ಪ್ರದೇಶಗಳಲ್ಲಿ ತೆರೆಯಲು ಅವಕಾಶವಿದೆ . ಆದರೆ ಇವುಗಳಿಗೆ ಯಾವುದೇ ಅವಶ್ಯಕ ಮತ್ತು ಅವಶ್ಯಕವಲ್ಲದ ಎಂದು ತಾರತಮ್ಯ ಮಾಡುವಂತಿಲ್ಲ . ಕೆಂಪು ವಲಯದಲ್ಲಿ ಇ - ವಾಣಿಜ್ಯ ಚಟುವಟಿಕೆಗಳಿಗೆ ಅವಕಾಶ ನೀಡಲಾಗಿದೆ . ಆದರೆ ಅತ್ಯವಶ್ಯಕ ವಸ್ತುಗಳಿಗೆ ಮಾತ್ರ ಅನುಮತಿ ನೀಡಲಾಗಿದೆ . ಖಾಸಗಿ ಕಚೇರಿಗಳು ಅಗತ್ಯಕ್ಕೆ ತಕ್ಕಂತೆ ಶೇ . 33 ರ ವರೆಗೆ ಸಿಬ್ಬಂದಿಯನ್ನಿಟ್ಟುಕೊಂಡು ಕಾರ್ಯ ನಿರ್ವಹಣೆ ಮಾಡಬಹುದು . ಆದರೆ ಉಳಿದ ಸಿಬ್ಬಂದಿ ಮನೆಯಿಂದ ಕೆಲಸ ಮಾಡಬೇಕು . ಎಲ್ಲ ಸರ್ಕಾರಿ ಕಚೇರಿಗಳು ಉಪ ಕಾರ್ಯದರ್ಶಿ ಮಟ್ಟಕ್ಕಿಂತ ಮೇಲ್ಪಟ್ಟ ಎಲ್ಲ ಹಿರಿಯ ಅಧಿಕಾರಿಗಳನ್ನೊಳಗೊಂಡ ಪೂರ್ಣ ಸಾಮರ್ಥ್ಯದೊಂದಿಗೆ ಕಾರ್ಯ ನಿರ್ವಹಿಸಬೇಕು . ಆದರೆ ಉಳಿದ ಸಿಬ್ಬಂದಿಯಲ್ಲಿ ಅಗತ್ಯಕ್ಕೆ ತಕ್ಕಂತೆ ಶೇ . 33 ರಷ್ಟು ಕಾರ್ಯ ನಿರ್ವಹಣೆಗೆ ಅವಕಾಶವಿದೆ . ಆದರೆ ರಕ್ಷಣಾ ಮತ್ತು ಭದ್ರತಾ ಸೇವೆಗಳು , ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ , ಪೊಲೀಸ್ , ಕಾರಾಗೃಹ , ಗೃಹ ರಕ್ಷಕ ದಳ , ನಾಗರಿಕ ರಕ್ಷಣೆ , ಅಗ್ನಿ ಮತ್ತು ತುರ್ತು ಸೇವೆಗಳು , ವಿಪತ್ತು ನಿರ್ವಹಣಾ ಮತ್ತು ಅದರ ಸಂಬಂಧಿ ಸೇವೆಗಳು , ರಾಷ್ಟ್ರೀಯ ಇನ್ಫಾರ್ ಮ್ಯಾಟಿಕ್ಸ್ ಸೆಂಟರ್ ( ಎನ್ಐಸಿ ) , ಭಾರತೀಯ ಆಹಾರ ನಿಗಮ ( ಎಫ್ ಸಿ ಐ ) , ರಾಷ್ಟ್ರೀಯ ಕೆಡೆಟ್ ಕಾರ್ಪ್ಸ್ ( ಎನ್ ಸಿಸಿ ) , ನೆಹರು ಯುವಕ ಕೇಂದ್ರ ( ಎನ್ ವೈಕೆ ) ಮತ್ತ ಪೌರಾಡಳಿತ ಸೇವೆಗಳು ಯಾವುದೇ ನಿರ್ಬಂಧವಿಲ್ಲದೆ ಕಾರ್ಯ ನಿರ್ವಹಣೆ ಮಾಡಬೇಕು . ಸಾರ್ವಜನಿಕ ಸೇವಾ ವಿತರಣೆಯನ್ನು ಖಾತ್ರಿಪಡಿಸಬೇಕು ಮತ್ತು ಆ ಉದ್ದೇಶಗಳಿಗೆ ಅಗತ್ಯ ಸಿಬ್ಬಂದಿಗಳನ್ನು ನಿಯೋಜಿಸಬೇಕು .


    ಕೆಂಪು ವಲಯದಲ್ಲಿ ಇನ್ನೂ ಹೆಚ್ಚಿನ ಸಂಖ್ಯೆಯ ಇತರೆ ಚಟುವಟಿಕೆಗಳಿಗೆ ಅವಕಾಶ ನೀಡಲಾಗಿದೆ . ಗ್ರಾಮೀಣ ಪ್ರದೇಶಗಳಲ್ಲಿ ಮನ್ರೇಗಾ ಕೆಲಸ ಕಾರ್ಯಗಳು , ಆಹಾರ ಸಂಸ್ಕರಣಾ ಘಟಕಗಳು ಮತ್ತು ಇಟ್ಟಿಗೆ ಗೂಡು ಕಾಮಗಾರಿಗಳು ಸೇರಿದಂತೆ ಎಲ್ಲ ಬಗೆಯ ಕೈಗಾರಿಕಾ ಮತ್ತು ನಿರ್ಮಾಣ ಚಟುವಟಿಕೆಗಳನ್ನು ಕೈಗೊಳ್ಳಲು ಅವಕಾಶವಿದೆ . ಅಲ್ಲದೆ ಗ್ರಾಮೀಣ ಪ್ರದೇಶಗಳಲ್ಲಿ ಶಾಪಿಂಗ್ ಮಾಲ್ ಗಳನ್ನು ಹೊರತುಪಡಿಸಿ , ಯಾವುದೇ ತಾರತಮ್ಯವಿಲ್ಲದೆ ಎಲ್ಲ ಮಳಿಗೆಗಳನ್ನು ತೆರೆಯಲು ಅವಕಾಶವಿದೆ . ಎಲ್ಲ ಕೃಷಿ ಚಟುವಟಕೆಗಳು ಉದಾಹರಣೆಗೆ ಬಿತ್ತನೆ , ಕಟಾವು , ಖರೀದಿ ಮತ್ತು ಮಾರುಕಟ್ಟೆ ಕಾರ್ಯ ನಿರ್ವಹಣೆ ಸೇರಿದಂತೆ ಕೃಷಿ ಪೂರೈಕೆ ಸರಣಿಯ ಎಲ್ಲ ಚಟುವಟಿಕೆಗಳಿಗೆ ಅವಕಾಶ ನೀಡಲಾಗಿದೆ . ಒಳನಾಡು ಮತ್ತು ಸಮುದ್ರ ಮೀನುಗಾರಿಕೆ ಸೇರಿದಂತೆ ಪಶುಸಂಗೋಪನೆಯ ಎಲ್ಲ ಚಟುವಟಿಕೆಗಳಿಗೆ ಸಂಪೂರ್ಣ ಅವಕಾಶ ನೀಡಲಾಗಿದೆ . ಸಂಸ್ಕರಣೆ ಮಾರುಕಟ್ಟೆ ಸೇರಿದಂತೆ ಎಲ್ಲ ತೋಟಗಾರಿಕಾ ಚಟುವಟಿಕೆಗಳಿಗೆ ಅನುಮತಿ ನೀಡಲಾಗಿದೆ . ಎಲ್ಲ ಆರೋಗ್ಯ ಸೇವೆಗಳ ( ಆಯುಷ್ ಸೇರಿ ) ಕಾರ್ಯನಿರ್ವಹಣೆಗೆ ವೈದ್ಯಕೀಯ ಸಿಬ್ಬಂದಿ ಮತ್ತು ರೋಗಿಗಳನ್ನು ಏರ್ ಆಂಬುಲೆನ್ಸ್ ಮೂಲಕ ಕರೆದೊಯ್ಯಲು ಅವಕಾಶವಿದೆ . ಹಣಕಾಸು ವಲಯದ ಬಹುದೊಡ್ಡ ಭಾಗದ ಚಟುವಟಿಕೆಗಳನ್ನು ಮುಕ್ತಗೊಳಿಸಲಾಗಿದ್ದು , ಅವುಗಳಲ್ಲಿ ಬ್ಯಾಂಕಿಂಗೇತರ ಹಣಕಾಸು ಕಂಪನಿಗಳು ( ಎನ್ ಬಿಎಫ್ ಸಿ ) , ವಿಮಾ ಮತ್ತು ಷೇರು ಬಂಡವಾಳ ಚಟುವಟಕೆಗಳು ಹಾಗೂ ಸಾಲ ಸಹಕಾರ ಸಂಘಗಳ ಚಟುವಟಿಕೆಗಳಿಗೆ ಅವಕಾಶವಿದೆ . ಅಂತೆಯೇ ಮಕ್ಕಳು , ವೃದ್ಧರು , ನಿರಾಶ್ರಿತರು , ಮಹಿಳೆಯರು ಮತ್ತು ವಿಧವೆಯರು ಮತ್ತಿತರ ಆರೈಕೆ ಕೇಂದ್ರಗಳು ಕಾರ್ಯ ನಿರ್ವಹಣೆ ಮಾಡಬಹುದು . ಅಂಗನವಾಡಿ ಕೇಂದ್ರಗಳ ಕಾರ್ಯ ನಿರ್ವಹಣೆಗೂ ಅವಕಾಶವಿದೆ . ವಿದ್ಯುತ್ , ನೀರು , ನೈರ್ಮಲೀಕರಣ , ತ್ಯಾಜ್ಯ ನಿರ್ವಹಣೆ , ದೂರಸಂಪರ್ಕ ಮತ್ತು ಅಂತರ್ಜಾಲ ಮತ್ತಿತರ ಸಾರ್ವಜನಿಕ ಬಳಕೆಯ ಸೇವೆಗಳಿಗೆ ಮುಕ್ತ ಅವಕಾಶ ಕಲ್ಪಿಸಲಾಗಿದೆ ಮತ್ತು ಕೊರಿಯರ್ ಹಾಗೂ ಅಂಚೆ ಸೇವೆಗಳಿಗೂ ಅನುಮತಿ ನೀಡಲಾಗಿದೆ .


    ಕೆಂಪು ವಲಯಗಳಲ್ಲಿ ಬಹುತೇಕ ವಾಣಿಜ್ಯ ಮತ್ತು ಖಾಸಗಿ ಸಂಸ್ಥೆಗಳ ಕಾರ್ಯ ನಿರ್ವಹಣೆಗೆ ಅವಕಾಶ ನೀಡಲಾಗಿದೆ . ಇವುಗಳಲ್ಲಿ ಮುದ್ರಣ ಹಾಗೂ ವಿದ್ಯುನ್ಮಾನ ಮಾದ್ಯಮ , ಮಾಹಿತಿ ತಂತ್ರಜ್ಞಾನ ಮತ್ತು ಐಟಿ ಸಂಬಂಧಿತ ಸೇವೆಗಳು , ದತ್ತಾಂಶ ಮತ್ತು ಕಾಲ್ ಸೆಂಟರ್ , ಶೈತ್ಯಾಗಾರಗಳು , ಗೋದಾಮು ಸೇವೆಗಳು , ಖಾಸಗಿ ಭದ್ರತಾ ಸಂಸ್ಥೆಗಳು , ಮ್ಯಾನೇಜ್ ಮೆಂಟ್ ಸೇವೆಗಳಿಗೆ ಅವಕಾಶ ನೀಡಲಾಗಿದೆ . ಈ ಮೊದಲೇ ತಿಳಿಸಿದಂತೆ ಕ್ಷೌರಿಕ ಸೇವೆಯನ್ನು ಹೊರತುಪಡಿಸಿ , ಇತರೆ ಸ್ವಯಂ ಉದ್ಯೋಗ ಕೈಗೊಳ್ಳುವ ವ್ಯಕ್ತಿಗಳಿಗೂ ಅವಕಾಶವಿದೆ . ಔಷಧಗಳು , ಫಾರ್ಮಸಿಟಿಕಲ್ಸ್ , ವೈದ್ಯಕೀಯ ಸಲಕರಣೆ ಮತ್ತು ಅದರ ಬಿಡಿ ಭಾಗಗಳು ಸೇರಿದಂತೆ ಅವಶ್ಯಕ ವಸ್ತುಗಳ ಉತ್ಪಾದನಾ ಘಟಕಗಳಿಗೆ ಅವಕಾಶ ನೀಡಲಾಗಿದ್ದು , ನಿರಂತರ ಸರಣಿ ಪೂರೈಕೆ ಕಾಯ್ದುಕೊಳ್ಳುವ ಉತ್ಪಾದನಾ ಘಟಕಗಳಿಗೂ ಅವಕಾಶವಿದೆ . ಸೆಣಬಿನ ಉದ್ಯಮದಲ್ಲಿ ಪಾಳಿಗಳು ಮತ್ತು ಸಾಮಾಜಿಕ ಅಂತರದೊಂದಿಗೆ ಕಾರ್ಯನಿರ್ವಹಣೆಗೆ ಅವಕಾಶ ನೀಡಲಾಗಿದ್ದು , ಐಟಿ ಹಾರ್ಡ್ ವೇರ್ ಉತ್ಪಾದನೆ ಮತ್ತು ಪ್ಯಾಕೇಜಿಂಗ್ ಸಾಮಗ್ರಿ ಉತ್ಪಾದನಾ ಘಟಕಗಳ ಕಾರ್ಯ ನಿರ್ವಹಣೆ ಮುಂದುವರಿಕೆಗೆ ಅನುಮತಿ ನೀಡಲಾಗಿದೆ .


    ಕಿತ್ತಳೆ ವಲಯದಲ್ಲಿ ಕೆಂಪು ವಲಯಕ್ಕೆ ನೀಡಿರುವ ಚಟುವಟಿಕೆಗಳಿಗೆ ಹೆಚ್ಚುವರಿಯಾಗಿ ಟ್ಯಾಕ್ಸಿ ಮತ್ತು ಕ್ಯಾಬ್ ಗಳ ಸಂಚಾರಕ್ಕೆ ಅದು ಓರ್ವ ಚಾಲಕ ಮತ್ತು ಇಬ್ಬರು ಪ್ರಯಾಣಿಕರಿಗೆ ಮಾತ್ರ ಅವಕಾಶ ಕಲ್ಪಿಸಲಾಗಿದೆ . ಅನುಮತಿ ನೀಡಲಾದ ಚಟುವಟಿಕೆಗಳನ್ನು ಹೊರತುಪಡಿಸಿ , ಇತರೆ ಚಟುವಟಿಕೆಗಳಿಗೆ ಸಾರ್ವಜನಿಕರು ಮತ್ತು ವಾಹನಗಳ ಅಂತರ ಜಿಲ್ಲಾ ಸಂಚಾರ ಅನುಮತಿ ಇರುವುದಿಲ್ಲ . ನಾಲ್ಕು ಚಕ್ರ ವಾಹನಗಳಿಗೆ ಚಾಲಕನ ಹೊರತುಪಡಿಸಿ , ಗರಿಷ್ಠ ಇಬ್ಬರು ಪ್ರಯಾಣಿಕರು ಮತ್ತು ದ್ವಿಚಕ್ರ ವಾಹನದಲ್ಲಿ ಓರ್ವ ಹಿಂಬದಿ ಸವಾರನ ಪ್ರಯಾಣಕ್ಕೆ ಅವಕಾಶ ನೀಡಲಾಗಿದೆ .


    ಹಸಿರುವ ವಲಯದಲ್ಲಿ ದೇಶಾದ್ಯಂತ ನಿಷೇಧಿಸಲಾಗಿರುವ ಕೆಲವು ಸೀಮಿತ ಸಂಖ್ಯೆಯ ಚಟುವಟಿಕೆಗಳನ್ನು ಹೊರತುಪಡಿಸಿ , ಉಳಿದೆಲ್ಲಾ ಚಟುವಟಿಕೆಗಳಿಗೆ ಅವಕಾಶ ನೀಡಲಾಗಿದೆ . ಆದರೆ ಬಸ್ ಗಳು ಶೇ . 50 ರಷ್ಟು ಆಸನಗಳ ಸಾಮರ್ಥ್ಯದೊಂದಿಗೆ ಮಾತ್ರ ಮತ್ತು ಬಸ್ ಡಿಪೋಗಳು ಶೇ . 50 ರಷ್ಟು ಸಾಮರ್ಥ್ಯದೊಂದಿಗೆ ಕಾರ್ಯ ನಿರ್ವಹಣೆ ಮಾಡಬೇಕು .


    ಎಲ್ಲ ಸರಕು ವಾಹನಗಳ ಸಂಚಾರಕ್ಕೆ ಅವಕಾಶವಿದೆ . ಯಾವುದೇ ರಾಜ್ಯ / ಕೇಂದ್ರಾಡಳಿತ ಪ್ರದೇಶ ಒಪ್ಪಂದ ಮಾಡಿಕೊಂಡಿರುವ ನೆರೆಹೊರೆಯ ರಾಷ್ಟ್ರಗಳ ಭೂಗಡಿಯಲ್ಲಿ ಸರಕು ವಾಹನಗಳ ಸಂಚಾರವನ್ನು ತಡೆಯುವಂತಿಲ್ಲ . ಅಂತಹ ವಾಹನಗಳ ಸಂಚಾರಕ್ಕೆ ಪ್ರತ್ಯೇಕ ಪಾಸ್ ಅಗತ್ಯವಿಲ್ಲ . ಲಾಕ್ ಡೌನ್ ಅವಧಿಯಲ್ಲಿ ದೇಶಾದ್ಯಂತ ಸರಕು ಮತ್ತು ಸೇವೆಗಳ ಪೂರೈಕೆ ಸರಣಿ ಕಾಯ್ದುಕೊಳ್ಳಲು ಇದು ಅತ್ಯಗತ್ಯವಾಗಿದೆ .


    ವಿಶೇಷವಾಗಿ ನಿಷೇಧಿಸಲಾಗಿರುವ ಚಟುವಟಿಕೆಗಳನ್ನು ಹೊರತುಪಡಿಸಿ , ಉಳಿದೆಲ್ಲಾ ಚಟುವಟಿಕೆಗಳಿಗೆ ಅನುಮತಿ ನೀಡಲಾಗಿದೆ . ಅಥವಾ ನಾನಾ ವಲಯಗಳಲ್ಲಿ ಹೊಸ ಮಾರ್ಗಸೂಚಿಯಲ್ಲಿ ಹಲವು ವಲಯಗಳಿಗೆ ವಿಧಿಸಲಾಗಿರುವ ನಿರ್ಬಂಧಗಳನ್ನು ಮುಂದುವರಿಸಲಾಗಿದೆ . ಆದರೆ ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳು ಸ್ಥಿತಿಗತಿಯನ್ನು ಮೌಲ್ಯಮಾಪನ ಮಾಡಿ , ಕೋವಿಡ್ - 19 ಹರಡದಂತೆ ಪ್ರಾಥಮಿಕ ಉದ್ದೇಶದೊಂದಿಗೆ ಕೆಲವು ಅಗತ್ಯ ನಿರ್ಬಂಧಗಳ ಜೊತೆಗೆ ಇತರೆ ಆಯ್ದ ಚಟುವಟಿಕೆಗಳಿಗೆ ಅವಕಾಶ ನೀಡಬಹುದು .


    2020 ರ ಮೇ 3 ರ ವರೆಗೆ ಹೊರಡಿಸಲಾಗಿರುವ ಲಾಕ್ ಡೌನ್ ಮಾರ್ಗಸೂಚಿಗಳ ಅನ್ವಯ ಈಗಾಗಲೇ ಅನುಮತಿ ನೀಡಲಾಗಿರುವ ಚಟುವಟಿಕೆಗಳನ್ನು ಮುಂದುವರಿಸಲು ಹೊಸದಾಗಿ ಪ್ರತ್ಯೇಕ ಅಥವಾ ಹೊಸ ಅನುಮತಿಗಳ ಅಗತ್ಯವಿಲ್ಲ . ಭಾರತದಲ್ಲಿ ವಿದೇಶಿ ಪ್ರಜೆಗಳ ಸಂಚಾರ , ಕ್ವಾರಂಟೈನ್ ವ್ಯಕ್ತಿಗಳ ಬಿಡುಗಡೆ , ರಾಜ್ಯಗಳು / ಕೇಂದ್ರಾಡಳಿತ ಪ್ರದೇಶಗಳ ನಡುವೆ ಸಂಕಷ್ಟದಲ್ಲಿರುವ ಕಾರ್ಮಿಕರ ಸಂಚಾರ , ಭಾರತೀಯ ನಾವಿಕರ ಸೇರ್ಪಡೆ ಮತ್ತು ಬಿಡುಗಡೆ , ಸಂಕಷ್ಟದಲ್ಲಿ ಸಿಲುಕಿರುವ ವಲಸೆ ಕಾರ್ಮಿಕರು , ಯಾತ್ರಾರ್ಥಿಗಳು , ಪ್ರವಾಸಿಗರು , ವಿದ್ಯಾರ್ಥಿಗಳು ಮತ್ತು ಇತರೆ ವ್ಯಕ್ತಿಗಳನ್ನು ರಸ್ತೆ ಮತ್ತು ರೈಲು ಮೂಲಕ ಸಂಚಾರಕ್ಕೆ ಕ್ರಮ ಸೇರಿದಂತೆ ಇತರೆ ಚಟುವಟಿಕೆಗಳಿಗೆ ಎಂಎಚ್ಎ ಹೊರಡಿಸಿರುವ ನಿರ್ದಿಷ್ಟ ಕಾರ್ಯ ನಿರ್ವಹಣಾ ಮಾನದಂಡ ( ಎಸ್ಒಪಿ ) ಮುಂದುವರಿಯಲಿವೆ .


    ರಾಜ್ಯಗಳು / ಕೇಂದ್ರಾಡಳಿತ ಪ್ರದೇಶಗಳು ಲಾಕ್ ಡೌನ್ ನಿಯಮಾವಳಿಗಳನ್ನು ಕಟ್ಟುನಿಟ್ಟಾಗಿ ಪಾಲಿಸುವಂತೆ ಸೂಚಿಸಲಾಗಿದೆ . ಮತ್ತು ವಿಪತ್ತು ನಿರ್ವಹಣಾ ಕಾಯ್ದೆ 2005 ರ ಅಡಿ ಹೊರಡಿಸಲಾಗಿರುವ ಈ ಮಾರ್ಗಸೂಚಿಗಳನ್ನು ಯಾವುದೇ ಕಾರಣಕ್ಕೂ ದುರ್ಬಲಗೊಳಿಸಬಾರದು ಎಂದು ಆದೇಶಿಸಲಾಗಿದೆ .


    ಲಾಕ್ ಡೌನ್ ನಿಯಮಾವಳಿಗಳ ಕುರಿತಾದ ಹೊಸ ಮಾರ್ಗಸೂಚಿಗಳಿಗೆ ಇಲ್ಲಿ ಕ್ಲಿಕ್ ಮಾಡಿ


    ***

    
    
    (Release ID: 1620234) Visitor Counter : 70
    
    
      Read this release in: Telugu , Punjabi , Assamese , English , Urdu , Marathi , Hindi , Bengali , Gujarati , Odia , Tamil , Malayalam