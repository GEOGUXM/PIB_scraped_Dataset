      PIB Headquarters

      ಆರ್ಥಿಕತೆ ಬಲವರ್ಧನೆಗೆ ಹೆಚ್ಚುವರಿಯಾಗಿ 9 ಕ್ರಮಗಳನ್ನು ಪ್ರಕಟಿಸಿದ ಆರ್ ಬಿಐ
      Posted On: 22 MAY 2020 3:36PM by PIB Bengaluru


    ಆರ್ಥಿಕತೆ ಬಲವರ್ಧನೆಗೆ ಹೆಚ್ಚುವರಿಯಾಗಿ 9 ಕ್ರಮಗಳನ್ನು ಪ್ರಕಟಿಸಿದ ಆರ್ ಬಿಐ
    
    ಬಡ್ಡಿದರ ಕಡಿತ , ಇಎಂಐ ಪಾವತಿ ಅವಧಿ ಮತ್ತೆ ಮೂರು ತಿಂಗಳು ಮುಂದೂಡಿಕೆ
    
    ರಫ್ತು ಮತ್ತು ಆಮದುದಾರರಿಗೆ ಇನ್ನಷ್ಟು ನಗದು ಸೌಲಭ್ಯ
    
    2020-21 ಗೆ ದೇಶೀಯ ಆರ್ಥಿಕತೆ ಕರಾರು , ದ್ವೀತಿಯಾರ್ಧದಲ್ಲಿ ಕ್ರಮೇಣ ಚೇತರಿಕೆ : ಆರ್ ಬಿಐ ಗೌರ್ನರ್


    “ ಇಡೀ ದಿಗಂತವೇ ಕತ್ತಲಲ್ಲಿ ಮುಳುಗಿರುವಾಗ , ಮನುಕುಲಕ್ಕೆ ಭಾರೀ ಹೊಡೆತ ಬಿದ್ದು ನೆಲಕಚ್ಚಿರುವ ಈ ಸಂದರ್ಭದಲ್ಲಿ ನಂಬಿಕೆ ಅತ್ಯಂತ ಪ್ರಕಾಶಮಾನವಾಗಿ ಹೊಳೆಯುತ್ತದೆ ಮತ್ತು ಅದು ನಮ್ಮ ರಕ್ಷಣೆಗೆ ಬರುತ್ತದೆ ’’.


    ಆರ್ ಬಿಐ ಗೌರ್ನರ್ ಶಕ್ತಿಕಾಂತ್ ದಾಸ್ , ರಾಷ್ಟ್ರಪಿತ ಅವರು 1929 ರಲ್ಲಿ ನೀಡಿದ್ದ ಹೇಳಿಕೆಯಿಂದ ಸ್ಫೂರ್ತಿ ಮತ್ತು ಭರವಸೆಯನ್ನು ಪಡೆದು , ಕೋವಿಡ್ - 19 ಸಾಂಕ್ರಾಮಿಕದ ಈ ಅನಿಶ್ಚಿತತೆಯ ಮತ್ತು ಪ್ರಕ್ಷುಬ್ಧ ಸಂದರ್ಭದಲ್ಲಿ ಆರ್ಥಿಕ ಸ್ಥಿರತೆ ಕಾಯ್ದುಕೊಳ್ಳಲು ಮತ್ತು ನಗದು ಹರಿವನ್ನು ಸುಗಮಗೊಳಿಸಲು ಮತ್ತೆ 9 ಕ್ರಮಗಳನ್ನು ಪ್ರಕಟಿಸಿದ್ದಾರೆ . ಇವು ಈ ಹಿಂದೆ ಆರ್ ಬಿಐ , 2 020 ರ ಏಪ್ರಿಲ್ 17 ಮತ್ತು 2020 ರ ಮಾರ್ಚ್ 27 ರಂದು ಪ್ರಕಟಿಸಿದ್ದ ಕ್ರಮಗಳ ಮುಂದುವರಿದ ಭಾಗವಾಗಿದೆ .


    ಆನ್ ಲೈನ್ ಮೂಲಕ ಈ ಘೋಷಣೆಗಳನ್ನು ಮಾಡಿದ ಗೌರ್ನರ್ , ಭಾರತದ ( ರಿಸೈಲೆನ್ಸ್ ) ಸ್ಥಿತಿಸ್ಥಾಪಕತ್ವ ಮತ್ತು ಸಾಮರ್ಥ್ಯದ ಬಗ್ಗೆ ನಾವು ವಿಶ್ವಾಸವಿಟ್ಟು ಅದರಿಂದ ಆ ಎಲ್ಲಾ ಅಡೆತಡೆಗಳಿಂದ ಹೊರಬರಬೇಕಿದೆ ಎಂದರು . ಇಂದಿನ ಆಘಾತಕಾರಿ ಸಂಗತಿಗಳಿಂದ ನಾವು ವಿಜಯಿಯಾಗಿ ಹೊರಹೊಮ್ಮುತ್ತೇವೆ ಎಂದು ವಿಶ್ವಾಸ ವ್ಯಕ್ತಪಡಿಸಿದ ಗೌರ್ನರ್ , ಒಂದು ರೀತಿಯ ಸ್ಪಂದನಾ ಭಾವನೆಯೊಂದಿಗೆ ಮಾತನಾನಡಿದರು . ಅವರು ಪ್ರಸಕ್ತ ಸ್ಥಿತಿಗತಿಯಲ್ಲಿ “ ಕೇಂದ್ರೀಯ ಬ್ಯಾಂಕುಗಳು ದೇಶದ ಆರ್ಥಿಕತೆ ವಿಚಾರದಲ್ಲಿ ಮುಂಚೂಣಿಯಲ್ಲಿ ನಿಂತು ರಕ್ಷಣಾತ್ಮಕವಾಗಿ ಉತ್ತರವನ್ನು ನೀಡಬೇಕಿದೆ ” ಎಂದು ಹೇಳಿದರು .


    ರೆಪೊ ದರ 40 ಮೂಲಾಂಶ ಇಳಿಕೆ


    ಗೌರ್ನರ್ ಮಹತ್ವದ ನೀತಿ ದರದಲ್ಲಿ ಕಡಿತವನ್ನು ಘೋಷಿಸಿದರು . ಕೋವಿಡ್ - 19 ಪರಿಣಾಮ ತಗ್ಗಿಸಲು ಮತ್ತು ಆರ್ಥಿಕ ಪ್ರಗತಿ ಪುನಶ್ಚೇತನಕ್ಕೆ ಹಣದುಬ್ಬರ ಕೂಡ ಗುರಿಯ ಮಿತಿಯಲ್ಲೇ ಇರುವುದನ್ನು ಖಾತ್ರಿಪಡಿಸಿಕೊಳ್ಳಬೇಕು ಎಂದರು . ರೆಪೊ ದರವನ್ನು ಶೇ . 4.4 ರಿಂದ ಶೇ . 4.0 ಕ್ಕೆ ಅಂದರೆ 40 ಮೂಲಾಂಶವನ್ನು ಇಳಿಕೆ ಮಾಡಲಾಗಿದೆ . ಅಲ್ಲದೆ , ಮಾರ್ಜಿನಲ್ ಸ್ಟ್ಯಾಂಡಿಂಗ್ ಫೆಸಿಲಿಟಿ ದರವನ್ನು ಬ್ಯಾಂಕುಗಳು ಶೇ . 4.65 ರಿಂದ ಶೇ . 4.25 ಕ್ಕೆ ಇಳಿಕೆ ಮಾಡಬೇಕು . ಅದೇ ರೀತಿ ರಿವರ್ಸ್ ರೆಪೊ ದರವನ್ನು ಶೇ . 3.75 ರಿಂದ ಶೇ . 3.35 ಕ್ಕೆ ಇಳಿಕೆ ಮಾಡಲಾಗಿದೆ .


    “ ಪ್ರಗತಿಗೆ ಇರುವ ಅಪಾಯಗಳನ್ನು ಲೆಕ್ಕಾಚಾರ ಹಾಕಿ , ಹಣದುಬ್ಬರದ ಅಪಾಯ ಅತ್ಯಲ್ಪ ಅವಧಿ ಇರುವ ಸಾಧ್ಯತೆ ಇದೆ . ಹಣಕಾಸು ನೀತಿ ಸಮಿತಿ ವಿಶ್ವಾಸವನ್ನು ಉಳಿಸಿ , ಆರ್ಥಿಕ ಸ್ಥಿತಿಗತಿಗಳನ್ನು ಮತ್ತಷ್ಟು ಸುಗಮಗೊಳಿಸುವ ಅಗತ್ಯತೆ ಇದೀಗ ಇದೆ ಎಂದು ಹೇಳಿದೆ . ಇದರಿಂದಾಗಿ ಕೈಗೆಟಕುವ ದರದಲ್ಲಿ ನಗದು ಹರಿಯುತ್ತದೆ ಮತ್ತು ಅದು ಹೂಡಿಕೆ ಉದ್ದೇಶಗಳನ್ನು ಈಡೇರಿಸುತ್ತದೆ . ಈ ನಿಟ್ಟಿನಲ್ಲಿ ಎಂಪಿಸಿ ರೆಪೊ ದರವನ್ನು ಮೂಲಾಂಶ 40 ರಷ್ಟು ಕಡಿತಗೊಳಿಸಿ , ಶೇ . 4.4 ರಿಂದ ಶೇ . 4.0 ಕ್ಕೆ ಇಳಿಕೆ ಮಾಡಲಾಗಿದೆ ” ಎಂದು ಗೌರ್ನರ್ ಹೇಳಿದರು .


    ಅಲ್ಲದೆ , ಶ್ರೀ ದಾಸ್ ಅವರು , ಕೆಲವೊಂದು ನಿಯಂತ್ರಣ ಮತ್ತು ಅಭಿವೃದ್ಧಿ ಕ್ರಮಗಳನ್ನು ಘೋಷಸಿದರು . ಅವು ನೀತಿ ದರದಲ್ಲಿ ಕಡಿತ ಮತ್ತು ಪರಸ್ಪರ ಒಂದಕ್ಕೊಂದು ಬಲವರ್ಧನೆಗೊಳಿಸುತ್ತವೆ ಎಂದು ಹೇಳಿದರು .


    ಈ ಕ್ರಮಗಳ ಉದ್ದೇಶಗಳನ್ನು ಅವರು ಪ್ರತಿಪಾದಿಸಿದರು :


    · ಆರ್ಥಿಕ ವ್ಯವಸ್ಥೆ ಮತ್ತು ಹಣಕಾಸು ಮಾರುಕಟ್ಟೆಗಳನ್ನು ಸದೃಢವಾಗಿಟ್ಟುಕೊಂಡು ನಗದು ಪೂರೈಸುವುದು ಮತ್ತು ಸುಗಮವಾಗಿ ಕಾರ್ಯನಿರ್ವಹಿಸುವಂತೆ ನೋಡಿಕೊಳ್ಳುವುದು .


    · ಸರ್ವರಿಗೂ ಹಣಕಾಸು ಖಾತ್ರಿಪಡಿಸುವುದು , ವಿಶೇಷವಾಗಿ ಯಾರು ಆರ್ಥಿಕ ಮಾರುಕಟ್ಟೆಗಳಿಂದ ಹೊರಗಿರುತ್ತಾರೋ ಅಂತಹವರನ್ನು .


    · ಆರ್ಥಿಕ ಸ್ಥಿರತೆಯನ್ನು ಕಾಯ್ದುಕೊಳ್ಳುವುದು .


    ಮಾರುಕಟ್ಟೆಗಳ ಕಾರ್ಯವೈಖರಿ ಸುಧಾರಣೆಗೆ ಕ್ರಮಗಳು


    · ಮತ್ತೆ 90 ದಿನಗಳ ಅವಧಿಗೆ ಎಸ್ ಐಡಿಬಿಐಗೆ ಮರು ಹಣಕಾಸು ಸೌಕರ್ಯ ವಿಸ್ತರಣೆ


    ಸಣ್ಣ ಉದ್ದಿಮೆಗಳಿಗೆ ಹೆಚ್ಚಿನ ಸಾಲವನ್ನು ಪೂರೈಸುವ ಕ್ರಮವಾಗಿ ಆರ್ ಬಿಐ , 2020 ರ ಏಪ್ರಿಲ್ 15 ರಂದು 90 ದಿನಗಳ ಅವಧಿಗೆ ಆರ್ ಬಿಐನ ಪಾಲಿಸಿ ರೆಪೊ ದರ ಎಸ್ ಐಡಿಬಿಐಗೆ 15,000 ಕೋಟಿ ರೂ . ವಿಶೇಷ ಮರು ಹಣಕಾಸು ಸೌಕರ್ಯ ಒದಗಿಸಲಾಗುವುದು , ಈ ಸೌಕರ್ಯವನ್ನು ಮತ್ತೆ 90 ದಿನಗಳ ಕಾಲ ವಿಸ್ತರಿಸಲಾಗಿದೆ .


    · ಸ್ವಯಂ ಧಾರಣಾ ಮಾರ್ಗದಡಿ ವಿದೇಶಿ ಬಂಡವಾಳ ಹೂಡಿಕೆಗೆ ವಿನಾಯಿತಿ ನಿಯಮಗಳು


    ವಿದೇಶಿ ಬಂಡವಾಳ ಹೂಡಿಕೆದಾರರಿಗೆ ಆರ್ ಬಿಐ , ವಿಆರ್ ಆರ್ ಮೂಲಕ ಬಂಡವಾಳ ಹೂಡಿಕೆಗೆ ಏಕಗವಾಕ್ಷಿ ಯೋಜನೆ ರೂಪಿಸಿದೆ . ಇದರಡಿ ಹೆಚ್ಚಿನ ಬಂಡವಾಳ ಹೂಡಿಕೆಗೆ ತಮ್ಮ ಬದ್ಧತೆಗಳನ್ನು ತೋರಲು ನಿಯಮಗಳನ್ನು ಸರಳೀಕರಣಗೊಳಿಸಲಾಗಿದೆ . ನಿಯಮಗಳ ಪ್ರಕಾರ , ಕನಿಷ್ಠ ಶೇ . 75 ರಷ್ಟು ನಿಗದಿತ ಹೂಡಿಕೆ ಮೂರು ತಿಂಗಳುಗಳಲ್ಲಿ ಮಾಡಬೇಕಾಗುತ್ತದೆ . ಸದ್ಯ ಹೂಡಿಕೆದಾರರು ಕಷ್ಟಗಳನ್ನು ಎದುರಿಸುತ್ತಿರುವ ಹಿನ್ನೆಲೆಯಲ್ಲಿ ಇದೀಗ ಆ ಸಮಯದ ಮಿತಿಯನ್ನು ಆರು ತಿಂಗಳಿಗೆ ಪರಿಷ್ಕರಿಸಲಾಗಿದೆ .


    ಆಮದು ಮತ್ತು ರಫ್ತು ಬೆಂಬಲಕ್ಕೆ ಕ್ರಮಗಳು


    · ರಫ್ತುದಾರರು ಹೆಚ್ಚಿನ ಅವಧಿಗೆ ಇದೀಗ ಬ್ಯಾಂಕ್ ಸಾಲಗಳನ್ನು ಪಡೆಯಬಹುದು .


    ರಫ್ತುದಾರರು ತಮ್ಮ ಶಿಪ್ ಮೆಂಟ್ ಪೂರ್ವ ಮತ್ತು ಶಿಪ್ ಮೆಂಟ್ ನಂತರದ ರಫ್ತು ಸಾಲ ಸೌಕರ್ಯ ಪಡೆಯುವ ಅವಧಿ 2020 ರ ಜುಲೈ 31 ರ ವರೆಗೆ ಆಗುವ ಬಟವಾಡೆ ( ಡಿಸ್ಪರ್ಸ್ ಮೆಂಟ್ ) ಅನ್ನು ಪರಿಗಣಿಸಿ , ಒಂದು ವರ್ಷದಿಂದ 15 ತಿಂಗಳಿಗೆ ಹೆಚ್ಚಿಸಿದೆ .


    · ಎಕ್ಸಿಮ್ ಬ್ಯಾಂಕಿಗೆ ಸಾಲ ಸೌಕರ್ಯ


    ಆಮದು ಮತ್ತು ರಫ್ತು ಬ್ಯಾಂಕ್ ಗೆ ಹಣಕಾಸು ನೆರವು ಭಾರತದಲ್ಲಿ ವಿದೇಶಿ ವ್ಯಾಪಾರ ಉತ್ತೇಜನ ಮತ್ತು ಸೌಕರ್ಯಕ್ಕೆ 15,000 ಕೋಟಿ ರೂ . ಗಳ ಸಾಲದ ನೆರವನ್ನು ಗೌರ್ನರ್ ಪ್ರಕಟಿಸಿದ್ದಾರೆ . ಈ ಸಾಲ ಸೌಕರ್ಯಗಳನ್ನು 90 ದಿನಗಳ ಅವಧಿಗೆ ನೀಡಲಾಗಿದ್ದು , ಅದನ್ನು ಒಂದು ವರ್ಷದ ವರೆಗೆ ವಿಸ್ತರಿಸಿಕೊಳ್ಳಲು ಅವಕಾಶವಿದೆ . ವಿದೇಶಿ ಕರೆನ್ಸಿ ಸಂಪನ್ಮೂಲ ಅಗತ್ಯತೆಗಳನ್ನು ವಿಶೇಷವಾಗಿ ಅಮೆರಿಕದ ಡಾಲರ್ ಗೆ ಬದಲು ಮಾಡಿಕೊಳ್ಳಲು ಬ್ಯಾಂಕ್ ಗೆ ಅವಕಾಶ ಮಾಡಿಕೊಡಲಾಗಿದೆ .


    · ಆಮದುದಾರರಿಗೆ ಪಾವತಿಗೆ ಹೆಚ್ಚಿನ ಸಮಯ


    ಸಾಮಾನ್ಯ ಆಮದುಗಳಿಗೆ ಆಮದು ಪಾವತಿ ಅವಧಿ ( ಚಿನ್ನ / ವಜ್ರ ಮತ್ತು ಅಮೂಲ್ಯ ಹರಳುಗಳು / ಜ್ಯೂವೆಲರಿ ಆಮದು ಹೊರತುಪಡಿಸಿ ) ಇತರೆ ಆಮದಿಗೆ ಶಿಪ್ ಮೆಂಟ್ ಆದ ದಿನದಿಂದ ಆರು ತಿಂಗಳಿಂದ 12 ತಿಂಗಳವರೆಗೆ ಕಾಲಾವಕಾಶ ವಿಸ್ತರಿಸಲಾಗಿದೆ . ಈ ನಿಯಮ 2020 ರ ಜುಲೈ 31 ಕ್ಕೆ ಮುನ್ನ ಅಥವಾ ಆನಂತರ ಮಾಡಿಕೊಂಡ ಆಮದುಗಳಿಗೆ ಅನ್ವಯ .


    ಆರ್ಥಿಕ ಒತ್ತಡ ತಗ್ಗಿಸುವ ಕ್ರಮಗಳು


    · ಮತ್ತೆ ಮೂರು ತಿಂಗಳಕಾಲ ನಿಯಂತ್ರಣ ಕ್ರಮಗಳ ವಿಸ್ತರಣೆ .


    ಭಾರತೀಯ ರಿಸರ್ವ್ ಬ್ಯಾಂಕ್ ಈ ಮೊದಲು ಘೋಷಿಸಿದ್ದ ಕೆಲವು ನಿಯಂತ್ರಣ ಕ್ರಮಗಳನ್ನು ಮತ್ತೆ ಮೂರು ತಿಂಗಳು 2020 ರ ಜೂನ್ 1 ರಿಂದ 2020 ರ ಆಗಸ್ಟ್ 31 ರ ವರೆಗೆ ವಿಸ್ತರಿಸಿದೆ . ಈ ಕ್ರಮಗಳು ಒಟ್ಟು ಆರು ತಿಂಗಳ ಅವಧಿಗೆ ಅನ್ವಯವಾಗುತ್ತವೆ .( ಅಂದರೆ 2020 ರ ಮಾರ್ಚ್ 1 ರಿಂದ 2020 ರ ಆಗಸ್ಟ್ 31 ರ ವರೆಗೆ ) ಈ ಮೇಲಿನ ನಿಯಂತ್ರಣ ಕ್ರಮಗಳೆಂದರೆ ( ಎ ) ಅವಧಿ ಸಾಲಗಳಿಗೆ ಮೂರು ತಿಂಗಳ ವಿಸ್ತರಣೆ ಕಾಲಾವಕಾಶ ( ಮಾರಿಟೋರಿಯಂ ): ( ಬಿ ) ದುಡಿಯುವ ಬಂಡವಾಳ ಸೌಕರ್ಯದ ಮೇಲಿನ ಬಡ್ಡಿ ವಿನಾಯಿತಿ ಮೂರು ತಿಂಗಳು ಮುಂದೂಡಿಕೆ : ( ಸಿ ) ದುಡಿಯುವ ಬಂಡವಾಳದ ಅಗತ್ಯತೆಯನ್ನು ಸುಲಭವಾಗಿ ಲಭ್ಯವಾಗುವಂತೆ ಮಾಡುವುದು ಅಥವಾ ದುಡಿಯುವ ಬಂಡವಾಳದ ಮರು ಮೌಲ್ಯಮಾಪನ : ( ಡಿ ) ಸಾಲ ಮಾಹಿತಿ ಕಂಪನಿಗಳ ವರದಿಗಳಲ್ಲಿ ಮತ್ತು ಮೇಲ್ವಿಚಾರಣಾ ವರದಿಗಳಲ್ಲಿ ‘ ಡಿಫಾಲ್ಟರ್ ’ ಎಂದು ವರ್ಗೀಕರಿಸುವುದರಿಂದ ವಿನಾಯಿತಿ : ( ಇ ) ಒತ್ತಡದ ಆಸ್ತಿಗಳಿಗೆ ಕಾಲಮಿತಿ ನಿರ್ಣಯ ವಿಸ್ತರಣೆ ಮತ್ತು ( ಎಫ್ ) ಸ್ವತ್ತು ವರ್ಗೀಕರಣಕ್ಕೆ ಸಾಲ ನೀಡಿಕೆ ಸಂಸ್ಥೆಗಳಿಂದ ಮೂರು ತಿಂಗಳ ಮಾರಿಟೋರಿಯಂ ಹೊರತುಪಡಿಸಿ ಕ್ರಮ ಇತ್ಯಾದಿ . ಸಾಲ ನೀಡಿಕೆ ಸಂಸ್ಥೆಗಳಿಗೆ ತಮ್ಮ ದುಡಿಯುವ ಬಂಡವಾಳದ ಮಿತಿಯನ್ನು ಯಥಾಸ್ಥಿತಿಯನ್ನು 2021 ರ ಮಾರ್ಚ್ 31 ರ ವರೆಗೆ ಕಾಪಾಡಿಕೊಳ್ಳಲು ಅವಕಾಶ ನೀಡಲಾಗಿದೆ . ಅಂತೆಯೇ ದುಡಿಯುವ ಬಂಡವಾಳ ಚಕ್ರದ ಮೌಲ್ಯಮಾಪನ 2021 ರ ಮಾರ್ಚ್ 31 ರ ವರೆಗೆ ಮುಂದುವರಿಕೆ .


    · ದುಡಿಯುವ ಬಂಡವಾಳವನ್ನು ಬಡ್ಡಿ ಅವಧಿ ಸಾಲವನ್ನಾಗಿ ಪರಿವರ್ತಿಸಲು ಅವಕಾಶ


    ಸಾಲ ನೀಡಿಕೆ ಸಂಸ್ಥೆಗಳಿಗೆ ದುಡಿಯುವ ಬಂಡವಾಳ ಸೌಕರ್ಯದ ಮೇಲಿನ ಒಟ್ಟು ಬಡ್ಡಿಯನ್ನು ಒಟ್ಟು ಆರು ತಿಂಗಳವರೆಗೆ ಮುಂದೂಡಿ ( ಅಂದರೆ 2020 ರ ಮಾರ್ಚ್ 1 ರಿಂದ 2020 ರ ಆಗಸ್ಟ್ 31 ರ ವರೆಗೆ ) ಆ ಮೊತ್ತವನ್ನು ಅವಧಿ ಸಾಲದ ಬಡ್ಡಿಯನ್ನಾಗಿ ಪರಿವರ್ತಿಸಲು ಮತ್ತು ಆ ಮೊತ್ತವನ್ನು 2021 ರ ಮಾರ್ಚ್ 31 ಕ್ಕೆ ಅಂತ್ಯವಾಗುವ ಪ್ರಸಕ್ತ ಹಣಕಾಸು ವರ್ಷದ ಅವಧಿಯಲ್ಲಿ ಮರುಪಾವತಿಗೆ ಅವಕಾಶ ಕಲ್ಪಿಸುವುದು .


    · ಕಾರ್ಪೊರೇಟ್ ಗಳಿಗೆ ಬಂಡವಾಳದ ಹರಿವನ್ನು ಹೆಚ್ಚಿಸಲು ಗ್ರೂಪ್ ಎಕ್ಸ್ ಪ್ರೋಷರ್ ಮಿತಿ ಏರಿಕೆ


    ನಿಗದಿತ ಕಾರ್ಪೊರೇಟ್ ಗುಂಪುಗಳಿಗೆ ಬ್ಯಾಂಕುಗಳು ನೀಡಬಹುದಾದ ಗರಿಷ್ಠ ಸಾಲದ ಮಿತಿಯನ್ನು ಬ್ಯಾಂಕುಗಳ ಬಂಡವಾಳ ಮೂಲ ಆಧರಿಸಿ ಶೇ . 25 ರಿಂದ ಶೇ . 30 ಕ್ಕೆ ಹೆಚ್ಚಿಸಲಾಗಿದೆ . ಬ್ಯಾಂಕ್ ಗಳಿಂದ ಕಾರ್ಪೊರೇಟ್ ಗಳ ಹಣದ ಅಗತ್ಯತೆ ಪೂರೈಸಲು ಈ ಕ್ರಮ ಕೈಗೊಳ್ಳಲಾಗಿದೆ . ಪ್ರಸಕ್ತ ಸಂಕಷ್ಟದಲ್ಲಿ ಕಾರ್ಪೊರೇಟ್ ಗಳು , ಮಾರುಕಟ್ಟೆಗಳಿಂದ ಹಣ ಎತ್ತುವಳಿ ಮಾಡುವುದು ಕಷ್ಟಕರವಾಗಿರುವುದರ ಹಿನ್ನೆಲೆಯಲ್ಲಿ ಈ ಕ್ರಮ ಕೈಗೊಳ್ಳಲಾಗಿದೆ . ಈ ಹೆಚ್ಚಳದ ಮಿತಿ 2021 ರ ಜೂನ್ 30 ರ ವರೆಗೆ ಅನ್ವಯವಾಗುತ್ತದೆ .


    ರಾಜ್ಯ ಸರ್ಕಾರಗಳು ಎದುರಿಸುತ್ತಿರುವ ಆರ್ಥಿಕ ಸಂಕಷ್ಟಗಳನ್ನು ದೂರ ಮಾಡಲು ಕ್ರಮಗಳು


    · ಸಮಗ್ರ ಸಿಂಕಿಂಗ್ ನಿಧಿಯಿಂದ ಹೆಚ್ಚಿನ ಸಾಲ ಪಡೆಯಲು ಅವಕಾಶ


    ರಾಜ್ಯ ಸರ್ಕಾರಗಳು ತಮ್ಮ ಬಾಧ್ಯತೆಗಳ ಮರುಪಾವತಿಗೆ ಸಮಗ್ರ ಸಿಂಕಿಂಗ್ ನಿಧಿ ( ಸಿಸಿಎಫ್ ) ಯನ್ನು ನಿರ್ವಹಿಸುತ್ತಿವೆ . ಇದೀಗ ಆ ನಿಧಿಯಿಂದ ಹಣಕಾಸು ವಾಪಸಾತಿಗೆ ನಿಯಮಗಳನ್ನು ಸಡಿಲಿಸಲಾಗಿದೆ . ಇದರಿಂದಾಗಿ ರಾಜ್ಯಗಳು , 2020-21 ನೆ ಸಾಲಿಗೆ ಬಾಕಿ ಇರುವ ಮೊತ್ತಕ್ಕೆ ಮಾರುಕಟ್ಟೆಗಳಿಂದ ಪಡೆದಿರುವ ತಮ್ಮ ಸಾಲಗಳಿಗೆ ಮರು ಪಾವತಿ ಮಾಡಲು ಅನುಕೂಲವಾಗುತ್ತದೆ . ಹಣ ವಾಪಸಾತಿ ನಿಯಮಗಳಲ್ಲಿನ ಬದಲಾವಣೆಗಳು ತಕ್ಷಣದಿಂದ ಜಾರಿಗೆ ಬರಲಿವೆ ಮತ್ತು ಅವು 2021 ರ ಮಾರ್ಚ್ 31 ರ ವರೆಗೆ ಅನ್ವಯವಾಗಲಿವೆ . ಗೌರ್ನರ್ , ಈ ವಿನಾಯಿತಿಯನ್ನು ನೀಡಿರುವುದರಿಂದ ನಿಧಿಯಲ್ಲಿ ಅಸಮತೋಲನ ವಾಗದಂತೆ ಕ್ರಮಗಳನ್ನು ಖಾತ್ರಿಪಡಿಸಲಾಗಿದೆ ಎಂದರು .


    ಆರ್ಥಿಕತೆಯ ಮೌಲ್ಯಮಾಪನ


    ಜಾಗತಿಕ ಆರ್ಥಿಕ ಸ್ಥಿತಿಗತಿಯನ್ನು ಮೌಲ್ಯಮಾಪನ ಮಾಡಲಾಗಿದೆ ಎಂದ ಗೌರ್ನರ್ , ಎಲ್ಲ ವಿಚಾರಗಳಲ್ಲೂ ಸೂಕ್ಷ್ಮ ಆರ್ಥಿಕತೆ ಮತ್ತು ಹಣಕಾಸು ಸ್ಥಿತಿಗತಿಗಳು ಮಿತವ್ಯಯ ಸ್ಥಿತಿಯಲ್ಲಿವೆ ಎಂದರು . ಜಾಗತಿಕ ಆರ್ಥಿಕತೆ ಕಠೋರ ಹಣದುಬ್ಬರದತ್ತ ಸಾಗುತ್ತಿದೆ ಎಂದು ಹೇಳಿದರು .


    ದೇಶೀಯ ಆರ್ಥಿಕತೆ ಕೂಡ ಕಳೆದ ಎರಡು ತಿಂಗಳ ಲಾಕ್ ಡೌನ್ ಪರಿಣಾಮ ಭಾರೀ ಪರಿಣಾಮ ಬೀರಿದೆ ಎಂದು ಗೌರ್ನರ್ ತಿಳಿಸಿದರು . “ ಆರು ಪ್ರಮುಖ ಕೈಗಾರಿಕಾ ರಾಜ್ಯಗಳಲ್ಲಿ ಶೇ . 60 ರಷ್ಟು ಮಾತ್ರ ಕೈಗಾರಿಕಾ ಉತ್ಪಾದನೆಯಾಗಿದೆ ಮತ್ತು ಅವು ಬಹುತೇಕ ಕೆಂಪು ಮತ್ತು ಕಿತ್ತಳೆ ವಲಯಗಳಲ್ಲಿವೆ ’’ ಎಂದು ಹೇಳಿದರು . ಬೇಡಿಕೆ ಗಣನೀಯವಾಗಿ ಕುಸಿದಿದೆ , ಉತ್ಪಾದನೆ ಇಳಿಮುಖವಾಗಿದೆ ಇದು ವಿತ್ತೀಯ ಆದಾಯಗಳ ಮೇಲೆ ಪರಿಣಾಮ ಬೀರಿದೆ . ಖಾಸಗಿ ಬಳಕೆ ಗಣನೀಯವಾಗಿ ಇಳಿಕೆಯಾಗಿದೆ .


    ತೀವ್ರ ಸಂಕಷ್ಟಗಳ ಮಧ್ಯೆಯೂ ಕೃಷಿ ಮತ್ತು ಅದರ ಸಂಬಂಧಿ ಚಟುವಟಿಕೆಗಳು ಭರವಸೆಯ ಆಶಾಕಿರಣ ಮೂಡಿಸಿವೆ ಎಂದು ಗೌರ್ನರ್ ಹೇಳಿದರು . ಜೊತೆಗೆ 2020 ರಲ್ಲಿ ನೈಋತ್ಯ ಮುಂಗಾರು ಸಾಮಾನ್ಯವಾಗಿರಲಿದೆ ಎಂದು ಭಾರತೀಯ ಹವಾಮಾನ ಇಲಾಖೆ ಮುನ್ಸೂಚನೆ ನೀಡಿರುವುದು ಭರವಸೆಯ ಬೆಳ್ಳಿ ಕಿರಣವಾಗಿದೆ ಎಂದರು .


    ಸಮರ್ಪಕವಾದ ದತ್ತಾಂಶವಿಲ್ಲದೆ ಜನವರಿ 2020 ರಲ್ಲಿ ಆಹಾರ ಹಣದುಬ್ಬರ ದರ ಗಣನೀಯವಾಗಿ ಕುಸಿದಿತ್ತು . ಮಾರ್ಚ್ ವರೆಗೆ ಸತತ ಎರಡು ತಿಂಗಳು ಕೂಡ ಕುಸಿದಿತ್ತು . ದಿಢೀರನೆ ಏಪ್ರಿಲ್ ತಿಂಗಳಲ್ಲಿ ಅದು ಶೇ . 8.6 ಕ್ಕೆ ಹೆಚ್ಚಳವಾಗಿದೆ . ಪೂರೈಕೆ ಅಡೆತಡೆಗಳು ಮುಂದುವರಿದಿದ್ದು , ಪ್ರಸ್ತುತ ಬೇಡಿಕೆ ಕುಸಿದಿದೆ . ಕೋವಿಡ್ - 19 ನಿಂದಾಗಿ ವಿಶ್ವದ ಉತ್ಪಾದನೆ ಮತ್ತು ಬೇಡಿಕೆ ಗಣನೀಯವಾಗಿ ಕುಸಿದಿರುವ ಹಿನ್ನೆಲೆಯಲ್ಲಿ ಭಾರತೀಯ ರಫ್ತು ಮತ್ತು ಆಮದು ಕಳೆದ 30 ವರ್ಷಗಳಲ್ಲೇ ಭಾರೀ ಪ್ರಮಾಣದಲ್ಲಿ ಇಳಿಕೆಯಾಗಿದೆ .


    ಹಣಕಾಸು ನೀತಿ ಸಮಿತಿ ಹಣದುಬ್ಬರ ಅನಿಶ್ಚಿತವಾಗಿದೆ ಎಂದು ಮೌಲ್ಯಮಾಪನ ಮಾಡಿದೆ ಎಂದು ಗೌರ್ನರ್ ತಿಳಿಸಿದರು . ಅಲ್ಲದೆ , ಏಪ್ರಿಲ್ , ಮೇ ಮತ್ತು ಮುಂದಿನ ಕೆಲವು ತಿಂಗಳುಗಳ ಕಾಲ ಆಹಾರಧಾನ್ಯಗಳ ಪೂರೈಕೆ ಮೇಲಿನ ಪರಿಣಾಮಗಳು ಮುಂದುವರಿಯಲಿವೆ . ಅವು ಲಾಕ್ ಡೌನ್ ಸ್ಥಿತಿಗತಿ ಮತ್ತು ಆನಂತರ ಪೂರೈಕೆ ಸರಣಿ ಸ್ಥಿತಿಗತಿ ಮಾಮೂಲಿಗೆ ಮರಳುವುದರ ಮೇಲೆ ಅವಲಂಬಿಸಿದೆ . ಬೇಳೆಕಾಳುಗಳ ಹಣದುಬ್ಬರ ಪ್ರಮಾಣ ಕಳವಳಕಾರಿಯಾಗಿದೆ ಎಂದ ಅವರು , ಆಮದು ಸುಂಕಗಳ ಮರು ನಿಗದಿ ಸೇರಿದಂತೆ ತ್ವರಿತ ನಿರ್ವಹಣಾ ಹಸ್ತಕ್ಷೇಪಗಳನ್ನು ಸಕಾಲದಲ್ಲಿ ಕೈಗೊಳ್ಳಬೇಕಾಗಿದೆ ಎಂದರು .


    ಆರ್ಥಿಕತೆಯ ಮುಂದಿನ ಹಾದಿಯ ಕುರಿತು ಮಾತನಾಡಿದ ಗೌರ್ನರ್ , ಬೇಡಿಕೆ ಒತ್ತಡ ಮತ್ತು ಪೂರೈಕೆ ವ್ಯತ್ಯಯ ಹಣಕಾಸು ವರ್ಷದ ಮೊದಲಾರ್ಧದಲ್ಲಿ ಆರ್ಥಿಕ ಚಟುವಟಿಕೆಗಳನ್ನು ಕುಗ್ಗಿಸಲಿದೆ ಎಂದರು . ಹಣಕಾಸು ಚಟುವಟಿಕೆಗಳು ಹಂತಹಂತವಾಗಿ ಯಥಾಸ್ಥಿತಿಗೆ ಮರಳಲಿವೆ ಎಂದು ಭರವಸೆ ವ್ಯಕ್ತಪಡಿಸಿದ ಅವರು , ವಿಶೇಷವಾಗಿ ಈ ವರ್ಷದ ದ್ವಿತೀಯಾರ್ಧದಲ್ಲಿ ಅನುಕೂಲಾತ್ಮಕ ಪರಿಣಾಮಗಳು ಆಗಲಿವೆ . ಈಗ ಕೈಗೊಂಡಿರುವ ವಿತ್ತೀಯ ಹಣಕಾಸು ಮತ್ತು ಆಡಳಿತಾತ್ಮಕ ಕ್ರಮಗಳ ಪರಿಣಾಮ 2020-21 ನೇ ಸಾಲಿನ ದ್ವಿತೀಯಾರ್ಧದಲ್ಲಿ ಕ್ರಮೇಣ ಆರ್ಥಿಕ ಚಟುವಟಿಕೆಗಳು ಪುನಶ್ಚೇತನಗೊಂಡು , ಸಹಜಸ್ಥಿತಿಯತ್ತ ಸಾಗಲಿದೆ ಎಂದು ವಿಶ್ವಾಸ ವ್ಯಕ್ತಪಡಿಸಿದರು .


    ಈ ಎಲ್ಲ ಅನಿಶ್ಚಿತತೆಗಳ ಮಧ್ಯೆಯೇ 2020-21 ನೇ ಸಾಲಿಗೆ ಆರ್ಥಿಕ ಪ್ರಗತಿಯು ( ಜಿಡಿಪಿ ಪ್ರಗತಿ ) ನಕಾರಾತ್ಮಕವಾಗಿಯೇ ಇರಲಿದೆ . 2020-2021 ರ ದ್ವಿತೀಯಾರ್ಧದ ನಂತರ ಬೆಳವಣಿಗೆಯಲ್ಲಿ ಸ್ವಲ್ಪಮಟ್ಟದ ಚೇತರಿಕೆಯಾಗಲಿದೆ . ಬಹುತೇಕ ಕೋವಿಡ್ ಪ್ರಮಾಣ ಹೇಗೆ ದುರ್ಬಲಗೊಳ್ಳುತ್ತದೆ ಮತ್ತು ಪರಿಸ್ಥಿತಿ ಹೇಗೆ ಸಹಜಸ್ಥಿತಿಗೆ ಮರಳುತ್ತದೆ ಎಂಬುದನ್ನು ಅವಲಂಬಿಸಿದೆ .


    ಗೌರ್ನರ್ ಅವರ ಪೂರ್ಣ ಹೇಳಿಕೆಯನ್ನು ಓದಲು ಇಲ್ಲಿ ಕ್ಲಿಕ್ ಮಾಡಿ


    ***

    
    
    (Release ID: 1626510) Visitor Counter : 10
    
    
      Read this release in: English , Marathi , Hindi , Punjabi , Odia , Telugu , Malayalam