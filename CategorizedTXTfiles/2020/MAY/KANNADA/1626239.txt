      ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯ

      ವಿಶ್ವ ಆರೋಗ್ಯ ಸಂಸ್ಥೆಯ ಕಾರ್ಯಕಾರಿ ಮಂಡಳಿಯ ಅಧ್ಯಕ್ಷರಾಗಿ ಡಾ. ಹರ್ಷವರ್ಧನ್ ಆಯ್ಕೆ
      Posted On: 22 MAY 2020 5:39PM by PIB Bengaluru


    ವಿಶ್ವ ಆರೋಗ್ಯ ಸಂಸ್ಥೆಯ ಕಾರ್ಯಕಾರಿ ಮಂಡಳಿಯ ಅಧ್ಯಕ್ಷರಾಗಿ ಡಾ . ಹರ್ಷವರ್ಧನ್ ಆಯ್ಕೆ


    “ ಆರ್ಥಿಕ ಸಾಧನೆ ಮತ್ತು ಮಾನವೀಯ ಸಾಮರ್ಥ್ಯಗಳ ವೃದ್ಧಿಗೆ ಆರೋಗ್ಯವೇ ಅತಿಮುಖ್ಯ ”


    ಸಾರ್ವಜನಿಕ ಆರೋಗ್ಯ ಬಾಧ್ಯತೆಗಳನ್ನು


    ಪರಿಣಾಮಕಾರಿ , ದಕ್ಷತೆ ಹಾಗೂ ಸ್ಪಂದನಾತ್ಮಕವಾಗಿ ನಿರ್ವಹಿಸಲು ನಾನು ಬದ್ಧ : ಡಾ . ಹರ್ಷವರ್ಧನ್


    ಕೇಂದ್ರ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವ ಡಾ . ಹರ್ಷವರ್ಧನ್ ಅವರು , 2020-21 ನೇ ಸಾಲಿಗೆ ವಿಶ್ವ ಆರೋಗ್ಯ ಸಂಸ್ಥೆಯ ಕಾರ್ಯಕಾರಿ ಮಂಡಳಿಯ ಅಧ್ಯಕ್ಷರಾಗಿ ಆಯ್ಕೆಯಾಗಿದ್ದಾರೆ . ಇಂದು ನಡೆದ ವರ್ಚುಯಲ್ ಆಡಳಿತ ಮಂಡಳಿಯ 147 ನೇ ಅಧಿವೇಶನದಲ್ಲಿ ಈ ನಿರ್ಧಾರ ಕೈಗೊಳ್ಳಲಾಗಿದೆ . ಹರ್ಷವರ್ಧನ್ ಅವರು ಜಪಾನ್ ನ ಡಾ . ಹಿರೋಕಿ ನಾಕಟನಿ ಅವರ ಉತ್ತರಾಧಿಕಾರಿಯಾಗಿದ್ದಾರೆ .


    ಕಾರ್ಯಕಾರಿ ಮಂಡಳಿಯ ಅಧ್ಯಕ್ಷ ಸ್ಥಾನವನ್ನು ಒಪ್ಪಿಕೊಂಡ ಡಾ . ಹರ್ಷವರ್ಧನ್ ಅವರು , ಜಾಗತಿಕವಾಗಿ ಕೋವಿಡ್ - 19 ಸಾಂಕ್ರಾಮಿಕಕ್ಕೆ ಬಲಿಯಾದ ಲಕ್ಷಾಂತರ ಜನರಿಗೆ ಗೌರವ ನಮನ ಸಲ್ಲಿಸಿದರು . ಇದೇ ವೇಳೆ ಅವರು , ಕೋವಿಡ್ - 19 ವಿರುದ್ಧದ ಹೋರಾಟದಲ್ಲಿ ಮುಂಚೂಣಿಯಲ್ಲಿರುವ ಎಲ್ಲ ಆರೋಗ್ಯ ಕಾರ್ಯಕರ್ತರು ಹಾಗೂ ಇತರರಿಗೆ ಅವರ ಘನತೆ , ದೃಢತೆ ಮತ್ತು ಬದ್ಧತೆಗಾಗಿ ನೆರೆದಿರುವ ಎಲ್ಲ ಗಣ್ಯರು ಎದ್ದು ನಿಂತು ಗೌರವ ಸೂಚಿಸಬೇಕು ಎಂದು ಮನವಿ ಮಾಡಿದರು .


    “ ನಿಮ್ಮೆಲ್ಲರ ವಿಶ್ವಾಸ ಮತ್ತು ನಂಬಿಕೆಗೆ ನಾನು ತುಂಬಾ ಆಬಾರಿಯಾಗಿದ್ದೇನೆ . ಭಾರತ ಮತ್ತು ನನ್ನ ಎಲ್ಲ ದೇಶವಾಸಿಗಳೂ ಕೂಡ ನನ್ನ ಮೇಲೆ ಗೌರವವಿಟ್ಟು ವಹಿಸಿರುವ ಈ ಜವಾಬ್ದಾರಿಯಿಂದಾಗಿ ಹೆಮ್ಮೆಪಡುತ್ತಿದ್ದೇವೆ ” ಎಂದು ಹೇಳಿದರು .


    ಇದು ಅತಿದೊಡ್ಡ ಮಾನವ ದುರಂತ ಎಂದು ಬಣ್ಣಿಸಿದ ಅವರು , ಮುಂದಿನ ಎರಡು ದಶಕಗಳ ಕಾಲ ಹಲವು ಸವಾಲುಗಳನ್ನು ನಾವು ಎದುರಿಸಬೇಕಿದೆ ಎಂದು ಹೇಳಿದರು . “ ಈ ಎಲ್ಲ ಸವಾಲುಗಳಿಗೆ ಉತ್ತರಿಸಲು ಸಮಾನ ಪ್ರತಿಕ್ರಿಯೆ ಅಗತ್ಯವಿದೆ ಹಾಗೂ ಅಪಾಯದ ಬಗ್ಗೆ ವಿಷಯ ಹಂಚಿಕೆ ಹೊಣೆಗಾರಿಕೆಯೂ ಸಮಾನವಾಗಿ ವಿನಿಮಯ ಮಾಡಿಕೊಳ್ಳಬೇಕಾಗಿದೆ ” ಎಂದು ಹೇಳಿದರು . ಅಲ್ಲದೆ , “ ಡಬ್ಲ್ಯೂಎಚ್ಒದ ಎಲ್ಲ ಮಿತ್ರ ರಾಷ್ಟ್ರಗಳ ಪ್ರಮುಖ ಸಿದ್ಧಾಂತವೂ ಇದೆ ಆಗಿದೆ . ಆದರೂ ರಾಷ್ಟ್ರಗಳ ನಡುವೆ ಇನ್ನೂ ಹೆಚ್ಚಿನ ಪ್ರಮಾಣದ ವಿನಿಮಯದ ಆದರ್ಶ ಅಗತ್ಯವಿದೆ ” ಎಂದು ಹೇಳಿದರು . “ ಈ ಸಾಂಕ್ರಾಮಿಕ ನಮ್ಮ ಆರೋಗ್ಯ ವ್ಯವಸ್ಥೆಯ ಸಿದ್ಧತೆಗಳನ್ನು ಮತ್ತು ಬಲವರ್ಧನೆ ಮಾಡುವುದನ್ನು ನಿರ್ಲಕ್ಷಿಸಿದರೆ ಮನುಕುಲದ ಮೇಲೆ ಯಾವ ರೀತಿ ಪರಿಣಾಮಗಳಾಗುತ್ತದೆ ಎಂಬುದನ್ನು ತೋರಿಸಿಕೊಟ್ಟಿದೆ . ಜಾಗತಿಕ ಬಿಕ್ಕಟ್ಟಿನ ಈ ಸಂದರ್ಭದಲ್ಲಿ ಅಪಾಯ ನಿರ್ವಹಣೆ ಮತ್ತು ನಿಯಂತ್ರಣಕ್ಕೆ ಜಾಗತಿಕ ಪಾಲುದಾರಿಕೆಯನ್ನು ಬಲವರ್ಧನೆಗೊಳಿಸುವ ಜೊತೆಗೆ ಜಾಗತಿಕ ಸಾರ್ವಜನಿಕ ಆರೋಗ್ಯದಲ್ಲಿ ಹೂಡಿಕೆ ಮತ್ತು ಆಸಕ್ತಿಯನ್ನು ಹೆಚ್ಚಿಸಲು ಕ್ರಮ ಕೈಗೊಳ್ಳಬೇಕಿದೆ ” ಎಂದು ಹೇಳಿದರು .


    ಡಾ . ಹರ್ಷವರ್ಧನ್ ಅವರು , ಕೋವಿಡ್ - 19 ಎದುರಿಸಲು ಭಾರತ ಕೈಗೊಂಡಿರುವ ಕ್ರಮಗಳ ಅನುಭವವನ್ನು ಹಂಚಿಕೊಂಡರು . ಅವರು “ ನಮ್ಮಲ್ಲಿ ಸಾವಿನ ಪ್ರಮಾಣ ಶೇ . 3 ರಷ್ಟು ಮಾತ್ರವಿದೆ . 1.35 ಬಿಲಿಯನ್ ಜನರಿರುವ ದೇಶದಲ್ಲಿ ಕೇವಲ 0.1 ಮಿಲಿಯನ್ ಕೋವಿಡ್ - 19 ಪ್ರಕರಣಗಳಿವೆ . ಗುಣಮುಖರಾಗುತ್ತಿರುವವರ ಪ್ರಮಾಣ ಶೇ . 40 ಕ್ಕೂ ಅಧಿಕವಿದೆ ಮತ್ತು ದುಪ್ಪಟ್ಟಾಗುವ ಪ್ರಮಾಣ 13 ದಿನಗಳಾಗಿವೆ ” ಎಂದು ಹೇಳಿದರು .


    ಡಬ್ಲ್ಯೂಎಚ್ಒದ ಕಾರ್ಯಕಾರಿ ಮಂಡಳಿಯ ಹೊಸ ಅಧ್ಯಕ್ಷರಾಗಿ ಅಧಿಕಾರವಹಿಸಿಕೊಂಡ ಡಾ . ಹರ್ಷವರ್ಧನ್ ಅವರು , ಶತಮಾನಗಳ ಕಾಲ ಮನುಕುಲವನ್ನು ಕಾಡಿದ ರೋಗಗಳಿಗೆ ಸಂಬಂಧಿಸಿದಂತೆ ಹೆಚ್ಚಿನ ಬದ್ಧತೆ ತೋರುವ ಅಗತ್ಯವಿದೆ ಎಂದು ಪ್ರತಿಪಾದಿಸಿದರು . ಜಾಗತಿಕ ಸಂಪನ್ಮೂಲಗಳ ಬಳಕೆಗೆ ಪರಸ್ಪರ ಪೂರಕ ಸಹಭಾಗಿತ್ವ ಹೊಂದಬೇಕು . ರೋಗಗಳಿಂದಾಗುವ ಸಾವುಗಳನ್ನು ನಿಯಂತ್ರಿಸಲು ಆಕ್ರಮಣಕಾರಿ ನೀಲನಕ್ಷೆ ಹೊಂದಿರಬೇಕು . ಜಾಗತಿಕ ಮಟ್ಟದಲ್ಲಿನ ಔಷಧಗಳು ಮತ್ತು ಲಸಿಕೆಗಳ ಕೊರತೆ ಎದುರಿಸಲು ಹೊಸ ನೀಲನಕ್ಷೆ ರೂಪಿಸಬೇಕು ಮತ್ತು ಅಗತ್ಯ ಸುಧಾರಣೆಗಳನ್ನು ಕೈಗೊಳ್ಳಬೇಕು ಎಂದು ಹೇಳಿದರು .


    ಸದಸ್ಯ ರಾಷ್ಟ್ರಗಳು ಮತ್ತು ಇತರೆ ಸಂಬಂಧಿಸಿದವರೊಂದಿಗೆ ನಿರಂತರ ಸಮಾಲೋಚನೆ ಮೂಲಕ ಸುಧಾರಣೆಗಳನ್ನು ಜಾರಿಗೊಳಿಸಬಹುದಾಗಿದೆ ಎಂದು ನನಗೆ ವಿಶ್ವಾಸವಿದೆ ಹಾಗೂ ಜಾಗತಿಕ ಸುಸ್ಥಿರ ಗುರಿ ಹಾಗೂ ಸಾರ್ವತ್ರಿಕ ಆರೋಗ್ಯ ವ್ಯಾಪ್ತಿಯನ್ನು ಸಾಧಿಸುವ ನಿಟ್ಟಿನಲ್ಲಿ ಪ್ರಗತಿ ಹೊಂದಲು ನೆರವಾಗಲಿದೆ ಮತ್ತು ಅವುಗಳನ್ನು ಅತ್ಯಂತ ಉತ್ಪಾದಕ , ದಕ್ಷತೆ ಮತ್ತು ನಿಗದಿತ ಸಂಪನ್ಮೂಲಗಳ ಬಳಕೆ ಮಾಡಿಕೊಳ್ಳಬೇಕಿದೆ . ನಾನು ನಮ್ಮ ಸಂಸ್ಥೆಯ ಸಮಗ್ರ ದೂರದೃಷ್ಟಿಯನ್ನು ಅರ್ಥಮಾಡಿಕೊಂಡು ಕಾರ್ಯನಿರ್ವಹಿಸಲು ಪ್ರಯತ್ನಿಸುತ್ತೇನೆ . ನಾನು ನಮ್ಮ ಎಲ್ಲ ಸದಸ್ಯ ರಾಷ್ಟ್ರಗಳ ಸಾಮೂಹಿಕ ಸಾಮರ್ಥ್ಯವನ್ನು ಒಗ್ಗೂಡಿಸಿ , ಸಾಮೂಹಿಕ ನಾಯಕತ್ವವನ್ನು ರೂಪಿಸುತ್ತೇನೆ ” ಎಂದು ಹೇಳಿದರು .


    ಡಾ . ಹರ್ಷವರ್ಧನ್ ಅವರು , ಡಬ್ಲ್ಯೂಎಚ್ಒ , ಆರೋಗ್ಯಕ್ಕೆ ಸಂಬಂಧಿಸಿದಂತೆ ಅತ್ಯುನ್ನತ ಮಾನದಂಡವನ್ನು ಹೊಂದಿದೆ ಮತ್ತು ಯಾವುದೇ ಧರ್ಮ , ಜಾತಿ , ರಾಜಕೀಯ , ನಂಬಿಕೆ , ಆರ್ಥಿಕತೆ ಮತ್ತು ಸಾಮಾಜಿಕ ಸ್ಥಿತಿಗತಿಗಳ ತಾರತಮ್ಯ ಮಾಡದೆ , ಪ್ರತಿಯೊಬ್ಬ ಪ್ರಜೆಯ ಮೂಲಭೂತ ಹಕ್ಕು ಆರೋಗ್ಯ ಎಂದು ಪರಿಗಣಿಸಿದೆ ಎಂದರು . “ ಆದ್ದರಿಂದ ನಾವು ಸದಸ್ಯ ರಾಷ್ಟ್ರಗಳೊಂದಿಗೆ ಬದ್ಧತೆಯೊಂದಿಗೆ ಕೆಲಸ ಮಾಡಬೇಕು , ಸಂಸ್ಥೆ ಮತ್ತು ಜಾಗತಿಕ ಪಾಲುದಾರರು ದಕ್ಷತೆ , ಪರಿಣಾಮಕಾರಿ ಮತ್ತು ಪ್ರತಿಸ್ಪಂದನಾತ್ಮಕವಾಗಿ ತಮ್ಮ ಸಾರ್ವಜನಿಕ ಆರೋಗ್ಯ ಹಕ್ಕು ಬಾಧ್ಯತೆಗಳನ್ನು ನಿರ್ವಹಿಸಬೇಕು ” ಎಂದು ಹೇಳಿದರು .


    ಡಾ . ಹರ್ಷವರ್ಧನ್ ಅವರು , ಕಾರ್ಯಕಾರಿ ಮಂಡಳಿಯ ಅಧ್ಯಕ್ಷ ಸ್ಥಾನ ವಹಿಸಿಕೊಳ್ಳುವ ಸಂದರ್ಭದಲ್ಲಿ ಜಗತ್ತಿನ ಭವಿಷ್ಯದ ಆರೋಗ್ಯದ ಚಿತ್ರಣದ ಕುರಿತು ತಮ್ಮ ಅನಿಸಿಕೆಗಳನ್ನು ಹಂಚಿಕೊಂಡರು . “ ಆರ್ಥಿಕ ಸಾಧನೆ ಮತ್ತು ಮಾನವ ಸಾಮರ್ಥ್ಯ ವೃದ್ಧಿಗೆ ಆರೋಗ್ಯ ಅತ್ಯಂತ ಮುಖ್ಯವಾದುದು ಎಂದು ನಾನು ನಂಬಿದ್ದೇನೆ . ಆದರೆ ಸಾರ್ವಜನಿಕ ಆರೋಗ್ಯ ನೀತಿ , ನಿಸರ್ಗವನ್ನು ಸರಿಯಾಗಿ ಅರ್ಥಮಾಡಿಕೊಂಡು ಅದನ್ನು ಆಧರಿಸಿ ರೂಪಿಸಿಬೇಕು . ಇದು ಸಮಗ್ರ ಆರೋಗ್ಯ ಮತ್ತು ಸೌಖ್ಯ ಆಧರಿಸಿದ ಭಾರತೀಯ ಸಾಂಪ್ರದಾಯಿಕ ವೈದ್ಯ ಪದ್ಧತಿಯ ಮೂಲ ತತ್ವವೂ ಆಗಿದೆ . ನಾವು ಅದರ ಜೊತೆ ಬದುಕಿದ್ದೇವೆ ಮತ್ತು ಅದನ್ನು ಅನುಭವಿಸಿದ್ದೇವೆ ” ಎಂದು ಹೇಳಿದರು . ಅಲ್ಲದೆ ಅವರು ‘ ಸರ್ವರಿಗೂ ಸಾರ್ವತ್ರಿಕ ಆರೋಗ್ಯ ’ ನಿಟ್ಟಿನಲ್ಲಿ ಭಾರತದ ನೀತಿಯನ್ನು ಬಿಡಿಸಿಟ್ಟು , ರಾಷ್ಟ್ರದ ಮಹತ್ವಾಕಾಂಕ್ಷೆಯ ಕಾರ್ಯಕ್ರಮ ಆಯುಷ್ಮಾನ್ ಭಾರತ್ ಎರಡು ಆಧಾರಸ್ಥಂಬಗಳ ಮೇಲೆ ನಿಂತಿದೆ . ಅವುಗಳೆಂದರೆ ಆರೋಗ್ಯ ಮತ್ತು ಸ್ವಾಸ್ಥ್ಯ ಕೇಂದ್ರಗಳು ( ಎಚ್ ಡಬ್ಲ್ಯೂಸಿ ) ಮತ್ತು ಪ್ರಧಾನಮಂತ್ರಿ ಜನ ಆರೋಗ್ಯ ಯೋಜನೆ ( ಪಿಎಂಜೆಎವೈ ) ಇವುಗಳನ್ನು ನಮ್ಮ ಡೈನಾಮಿಕ್ ಮತ್ತು ದೂರದೃಷ್ಟಿಯ ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರ ನಾಯಕತ್ವದಲ್ಲಿ ನಡೆಸಲಾಗುತ್ತಿದೆ .


    ಡಬ್ಲ್ಯೂಎಚ್ಒ ಜೊತೆಗಿನ ತಮ್ಮ ದೀರ್ಘಕಾಲದ ನೆನಪುಗಳನ್ನು ಸ್ಮರಿಸಿಕೊಂಡ ಅವರು , ಭಾರತಕ್ಕೆ ಪೋಲಿಯೋ ವಿರುದ್ಧ ಹೋರಾಡಲು ಡಬ್ಲ್ಯೂಎಚ್ಒ ನೀಡಿದ ದೃಢ ಬೆಂಬಲಕ್ಕಾಗಿ ಅವರು ಕೃತಜ್ಞತೆಗಳನ್ನು ಸಲ್ಲಿಸುವುದಾಗಿ ಹೇಳಿದರು . “ ಡಬ್ಲ್ಯೂಎಚ್ಒ ದಲ್ಲಿನ ಗೆಳೆಯರ ನೈತಿಕ ಸ್ಥೈರ್ಯ ಮತ್ತು ಬೆಂಬಲ ಇಲ್ಲದಿದ್ದರೆ , ಇಂದು ಭಾರತದಿಂದ ಪೋಲಿಯೋಅನ್ನು ನಿರ್ಮೂಲನೆ ಮಾಡಲು ಸಾಧ್ಯವಾಗುತ್ತಿರಲಿಲ್ಲ . ಡಬ್ಲ್ಯೂಎಚ್ಒ ಉಪಸ್ಥಿತಿ ಇಲ್ಲದೆ ಅದು ಅಸಾಧ್ಯ ಎಂಬುದನ್ನು ನಾನು ಖಂಡಿತ ಒಪ್ಪುತ್ತೇನೆ ” ಎಂದು ಅವರು ಹೇಳಿದರು .


    ಡಾ . ಹರ್ಷವರ್ಧನ್ ಅವರು ಡಬ್ಲ್ಯೂಎಚ್ಒದ ಹಲವು ಪ್ರತಿಷ್ಠಿತ ಸಮಿತಿಗಳ ಸದಸ್ಯರಾಗಿದ್ದಾರೆ . ಅವುಗಳೆಂದರೆ ಪೋಲಿಯೋ ನಿರ್ಮೂಲನೆ ಕುರಿತ ಪರಿಣಿತರ ಕಾರ್ಯತಂತ್ರ ಸಲಹಾ ಸಮಿತಿ ( ಎಸ್ಎಜಿಇ ) ಮತ್ತು ಜಾಗತಿಕ ತಾಂತ್ರಿಕ ಸಲಹಾ ಸಮಿತಿ ( ಟಿಸಿಜಿ ). ಅಲ್ಲದೆ ಅವರು ಡಬ್ಲ್ಯೂಎಚ್ಒದ ಸಲಹೆಗಾರರಾಗಿಯೂ ಸೇವೆ ಸಲ್ಲಿಸಿದ್ದಾರೆ .


    ಡಬ್ಲ್ಯೂಎಚ್ಒದ ಕಾರ್ಯಕಾರಿ ಸಮಿತಿ ತಾಂತ್ರಿಕವಾಗಿ ಅರ್ಹತೆ ಪಡೆದಿರುವ 34 ಸದಸ್ಯರನ್ನು ಒಳಗೊಂಡಿದ್ದು , ಅವರುಗಳು ಮೂರು ವರ್ಷದ ಅವಧಿಗೆ ಆಯ್ಕೆಯಾಗಿರುತ್ತಾರೆ . ಮಂಡಳಿಯ ಪ್ರಮುಖ ಕಾರ್ಯವೆಂದರೆ ಆರೋಗ್ಯ ಸಂಸ್ಥೆಯ ನೀತಿ ನಿರ್ಧಾರಗಳನ್ನು ಅನುಷ್ಠಾನಗೊಳಿಸುವುದು ಮತ್ತು ಅದರ ಕಾರ್ಯಕ್ಕೆ ನೆರವಾಗುವುದು ಮತ್ತು ಸಲಹೆಗಳನ್ನು ನೀಡುವುದು .


    ಡಾ . ಹರ್ಷವರ್ಧನ್ ಅವರ ಧೀಮಂತ ವ್ಯಕ್ತಿತ್ವಕ್ಕೆ ಇದು ಮತ್ತೊಂದು ಗರಿಮೆಯಾಗಿದೆ . ಅವರು ಕಾನ್ಪುರದ ಜಿ . ಎಸ್ . ವಿ . ಎಂ . ವೈದ್ಯಕೀಯ ಕಾಲೇಜಿನಲ್ಲಿ ಕ್ರಮವಾಗಿ 1979 ಮತ್ತು 1983 ರಲ್ಲಿ ವೈದ್ಯಕೀಯ ವಿಭಾಗದಲ್ಲಿ ಪದವಿ ಮತ್ತು ಸ್ನಾತಕೋತ್ತರ ಪದವಿಯನ್ನು ಪೂರೈಸಿದರು . ಅವರು 1993 ರಲ್ಲಿ ದೆಹಲಿ ವಿಧಾನಸಭೆಗೆ ಆಯ್ಕೆಯಾದಂದಿನಿಂದ ಸಾರ್ವಜನಿಕ ಸೇವೆಯಲ್ಲಿ ತೊಡಗಿದ್ದಾರೆ . ಅವರು ಮೇ 2014 ರಲ್ಲಿ ಚಾಂದಿನಿ ಚೌಕ ಕ್ಷೇತ್ರದಿಂದ 16 ನೇ ಲೋಕಸಭೆಗೆ ಆಯ್ಕೆಯಾಗುವವರೆಗೆ 5 ಬಾರಿ ಸತತವಾಗಿ ವಿಧಾನಸಭಾ ಸದಸ್ಯರಾಗಿ ಸೇವೆ ಸಲ್ಲಿಸಿದ್ದರು . 1993 ರಿಂದ 1998 ರ ವರೆಗೆ ಅವರು , ದೆಹಲಿಯ ಎನ್ ಸಿಟಿ ಸರ್ಕಾರದಲ್ಲಿ ಆರೋಗ್ಯ , ಶಿಕ್ಷಣ , ಕಾನೂನು ಮತ್ತು ನ್ಯಾಯ ಹಾಗೂ ಶಾಸಕಾಂಗ ವ್ಯವಹಾರಗಳ ಸಚಿವರಾಗಿ ಸೇವೆ ಸಲ್ಲಿಸಿದ್ದರು . 1994 ರಲ್ಲಿ ಅವರು , ದೆಹಲಿ ಆರೋಗ್ಯ ಸಚಿವರಾಗಿ ದೆಹಲಿಯಲ್ಲಿ ಮೂರು ವರ್ಷದೊಳಗಿನ 1.2 ಮಿಲಿಯನ್ ಮಕ್ಕಳಿಗೆ ಸಾಮೂಹಿಕ ಲಸಿಕೆ ಹಾಕುವ ಪಲ್ಸ್ ಪೋಲಿಯೋ ಪ್ರಾಯೋಗಿಕ ಯೋಜನೆಯನ್ನು ಯಶಸ್ವಿಯಾಗಿ ಅನುಷ್ಠಾನಗೊಳಿಸುವ ಮೇಲುಸ್ತುವಾರಿ ವಹಿಸಿದ್ದರು . ಆ ಮೂಲಕ ಅವರು , 2014 ರಲ್ಲಿ ಭಾರತ ಪೋಲಿಯೋ ಮುಕ್ತವಾಗಲು ಭದ್ರ ಅಡಿಪಾಯ ಹಾಕಿದರು . ಅವರು ದೆಹಲಿ ಧೂಮಪಾನ ನಿಷೇಧ ಮತ್ತು ಧೂಮಪಾನ ರಹಿತರ ಆರೋಗ್ಯ ರಕ್ಷಣಾ ಕಾಯ್ದೆ 1997 ಅನ್ನು ಜಾರಿಗೊಳಿಸಿ , ಯಶಸ್ವಿಯಾಗಿ ಅನುಷ್ಠಾನಗೊಳಿಸುವಲ್ಲಿ ಮುಂಚೂಣಿಯಲ್ಲಿದ್ದರು . ನಂತರ ಈ ಕಾಯಿದೆಯನ್ನು ದೇಶದ ಹಲವು ರಾಜ್ಯಗಳು ಅಳವಡಿಸಿಕೊಂಡವು .


    2014 ರಲ್ಲಿ ಡಾ . ಹರ್ಷವರ್ಧನ್ ಅವರು ಕೇಂದ್ರ ಆರೋಗ್ಯ ಸಚಿವರಾದರು . ಆನಂತರ ಅವರು ಕೇಂದ್ರ ವಿಜ್ಞಾನ ಮತ್ತು ತಂತ್ರಜ್ಞಾನ ಹಾಗೂ ಭೂವಿಜ್ಞಾನಗಳ ಸಚಿವ ಹೊಣೆಯನ್ನು ವಹಿಸಿಕೊಂಡರು . ಅವರು ಪರಿಸರ , ಅರಣ್ಯ ಮತ್ತು ಹವಾಮಾನ ವೈಪರೀತ್ಯ ಸಚಿವರೂ ಆಗಿದ್ದರು . 17 ನೇ ಲೋಕಸಭೆಗೆ ಪುನರಾಯ್ಕೆಯಾದ ಅವರು , 2019 ರ ಮೇ 30 ರಂದು ಕೇಂದ್ರ ಸಂಪುಟ ಸದಸ್ಯರಾಗಿ ಪ್ರಮಾಣವಚನ ಸ್ವೀಕರಿಸಿದರು . ಅವರಿಗೆ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ , ವಿಜ್ಞಾನ ಮತ್ತು ತಂತ್ರಜ್ಞಾನ ಹಾಗೂ ಭೂವಿಜ್ಞಾನಗಳ ಖಾತೆಗಳನ್ನು ನೀಡಲಾಯಿತು .


    ***

    
    
    (Release ID: 1626239) Visitor Counter : 29
    
    
      Read this release in: Punjabi , English , Urdu , Hindi , Marathi , Assamese , Odia , Tamil , Telugu