      ಪ್ರಧಾನ ಮಂತ್ರಿಯವರ ಕಛೇರಿ

      ಆತ್ಮ ನಿರ್ಭರ ಭಾರತಕ್ಕೆ ಪ್ರಧಾನಿ ಕರೆ
      Posted On: 12 MAY 2020 8:45PM by PIB Bengaluru


    ಆತ್ಮ ನಿರ್ಭರ ಭಾರತಕ್ಕೆ ಪ್ರಧಾನಿ ಕರೆ


    ವಿಶೇಷ ಆರ್ಥಿಕ ಪ್ಯಾಕೇಜ್ ಪ್ರಕಟಿಸಿದ ಪ್ರಧಾನಮಂತ್ರಿ ; 20 ಲಕ್ಷ ಕೋಟಿ ರೂ . ಸಮಗ್ರ ಪ್ಯಾಕೇಜ್


    ಒಟ್ಟು ಪ್ಯಾಕೇಜ್ ಭಾರತದ ಜಿಡಿಪಿಯ ಶೇ .10 ಕ್ಕೆ ಸಮನಾಗಿದೆ


    ಸ್ವಾವಲಂಬಿ ಭಾರತಕ್ಕಾಗಿ ಪ್ರಧಾನಮಂತ್ರಿ ಕರೆ ; ಆತ್ಮ ನಿರ್ಭರ ಭಾರತಕ್ಕೆ ಐದು ಸ್ತಂಭಗಳ ಆಧಾರ


    ವಲಯಗಳಾದ್ಯಂತ ದೃಢವಾದ ಸುಧಾರಣೆಗಳು ದೇಶವನ್ನು ಸ್ವಾವಲಂಬನೆಯತ್ತ ಮುನ್ನಡೆಸುತ್ತವೆ : ಪ್ರಧಾನಿ


    ನಮ್ಮ ಸ್ಥಳೀಯ ಉತ್ಪನ್ನಗಳಿಗೆ ಧ್ವನಿಯಾಗಲು ಮತ್ತು ಅವುಗಳನ್ನು ಜಾಗತಿಕಗೊಳಿಸಲು ಇದು ಸುಸಮಯ : ಪ್ರಧಾನಮಂತ್ರಿ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಇಂದು ದೇಶವನ್ನುದ್ದೇಶಿಸಿ ಭಾಷಣ ಮಾಡಿದರು . ಸಾಂಕ್ರಾಮಿಕದ ವಿರುದ್ಧ ಹೋರಾಡುತ್ತಾ ಮಡಿದವರನ್ನು ಸ್ಮರಿಸಿದ ಪ್ರಧಾನಮಂತ್ರಿ , ಕೋವಿಡ್ 19 ರಿಂದ ಹೊರಹೊಮ್ಮಿರುವ ಬಿಕ್ಕಟ್ಟು ಅಭೂತಪೂರ್ವವಾದ್ದು , ಆದರೆ ಈ ಹೋರಾಟದಲ್ಲಿ ನಾವು ಕೇವಲ ನಮ್ಮನ್ನು ಮಾತ್ರ ರಕ್ಷಿಸಿಕೊಂಡರೆ ಸಾಲದು , ಜೊತೆಗೆ ಮುಂದಡಿ ಇಡಬೇಕು ಎಂದರು .


    ಸ್ವಾವಲಂಬಿ ಭಾರತ


    ಕೋವಿಡ್ ಪೂರ್ವ ಮತ್ತು ಕೋವಿಡ್ ನಂತರದ ವಿಶ್ವದ ಬಗ್ಗೆ ಮಾತನಾಡಿದ , ಪ್ರಧಾನಮಂತ್ರಿಯವರು ಭಾರತವನ್ನು 21 ನೇ ಶತಮಾನದ ರಾಷ್ಟ್ರವಾಗಿ ಮಾಡುವ ಕನಸು ನನಸು ಮಾಡುವ ನಿಟ್ಟಿನಲ್ಲಿ ದೇಶವನ್ನು ಸ್ವಾವಲಂಬಿಯನ್ನಾಗಿ ಮಾಡುವ ಮೂಲಕ ಮುಂದಿನ ದಾರಿಯಲ್ಲಿ ಸಾಗಬಹುದು ಎಂದರು . ಸಂಕಷ್ಟವನ್ನು ಅವಕಾಶವಾಗಿ ಪರಿವರ್ತಿಸುವ ಕುರಿತಂತೆ ಮಾತನಾಡಿದ ಅವರು , ಪಿಪಿಇ ಕಿಟ್ ಮತ್ತು ಎನ್ . 95 ಮಾಸ್ಕ್ ಉದಾಹರಣೆ ನೀಡಿ , ಅವುಗಳ ಉತ್ಪಾದನೆ ಭಾರತದಲ್ಲಿ ಅತ್ಯಲ್ಪದಿಂದ ಈಗ ನಿತ್ಯ ತಲಾ 2 ಲಕ್ಷಕ್ಕೆ ಮುಟ್ಟಿದೆ ಎಂದು ತಿಳಿಸಿದರು .


    ಸ್ವಾವಲಂಬನೆಯ ವ್ಯಾಖ್ಯೆ ಈಗ ಜಾಗತಿಕ ವಿಶ್ವದಲ್ಲಿ ಬದಲಾವಣೆಯಲ್ಲಿ ಸಾಗಿದೆ ಎಂದ ಪ್ರಧಾನಮಂತ್ರಿ , ದೇಶ ಸ್ವಾವಲಂಬನೆಯ ಬಗ್ಗೆ ಮಾತನಾಡಿದಾಗಲೆಲ್ಲಾ , ಅದು ಸ್ವಯಂ ಕೇಂದ್ರಿತವಾಗಿರುವುದಕ್ಕಿಂತ ಭಿನ್ನವಾಗಿರುತ್ತದೆ ಎಂದರು . ಭಾರತದ ಸಂಸ್ಕೃತಿ ವಿಶ್ವವನ್ನೇ ಒಂದು ಕುಟುಂಬ ಎಂದು ಪರಿಗಣಿಸುತ್ತದೆ , ಮತ್ತು ಭಾರತದ ಭಾಗದ ಪ್ರಗತಿ , ಇಡೀ ವಿಶ್ವದ ಪ್ರಗತಿಗೆ ಕೊಡುಗೆ ನೀಡುತ್ತದೆ ಎಂದು ಅವರು ಹೇಳಿದರು . ಇಡೀ ಮಾನವ ಕುಲದ ಅಭಿವೃದ್ಧಿಗೇ ಭಾರತ ಅತಿ ದೊಡ್ಡ ಕೊಡುಗೆ ನೀಡುತ್ತದೆ ಎಂಬ ನಂಬಿಕೆ ವಿಶ್ವಕ್ಕಿದೆ ಎಂದು ಅವರು ಉಲ್ಲೇಖಿಸಿದರು .


    ಸ್ವಾವಲಂಬಿ ಭಾರತಕ್ಕೆ ಐದು ಆಧಾರಸ್ತಂಭಗಳು


    ಕಚ್ ನಲ್ಲಿ ಭೂಕಂಪದ ತರುವಾಯ ಆಗಿದ್ದ ಸಂಪೂರ್ಣ ಹಾನಿಯನ್ನು ಸ್ಮರಿಸಿದ ಪ್ರಧಾನಮಂತ್ರಿ , ದೃಢ ನಿರ್ಣಯ ಮತ್ತು ಸಂಕಲ್ಪದಿಂದ ಇಡೀ ಪ್ರದೇಶ ಈಗ ಮತ್ತೆ ತನ್ನ ಕಾಲ ಮೇಲೆ ನಿಂತಿದೆ . ಇದೇ ರೀತಿಯ ಸಂಕಲ್ಪ ಈಗ ದೇಶವನ್ನು ಸ್ವಾವಲಂಬಿ ಮಾಡಲು ಬೇಕಾಗಿದೆ ಎಂದರು .


    ಸ್ವಾವಲಂಬಿ ಭಾರತ ಐದು ಆಧಾರಸ್ತಂಭಗಳ ಮೇಲೆ ನಿಂತಿದೆ , ಅವುಗಳೆಂದರೆ , ಆರ್ಥಿಕತೆ , ಅದು ಇಂಕ್ರಿಮೆಂಟರ್ ಚೇಂಜ್ ಬದಲಾಗಿ ಕ್ವಾಟಂ ಜಂಪ್ ತರುವಂತಿರಬೇಕು ; ಮೂಲಸೌಕರ್ಯ , ಭಾರತದ ಗುರುತಾಗಿರಬೇಕು ; ವ್ಯವಸ್ಥೆ 21 ನೇ ಶತಮಾನದ ತಂತ್ರಜ್ಞಾನ ಚಾಲಿತವಾದ ವ್ಯವಸ್ಥೆಯಾಗಿರಬೇಕು ; ಇನ್ನು ಚೈತನ್ಯಶೀಲ ಜನಸಂಖ್ಯೆ , ಅದು ನಮ್ಮ ಸ್ವಾವಲಂಬಿ ಭಾರತದ ಚೈತನ್ಯದ ಮೂಲವಾಗಿರಬೇಕು ; ಮತ್ತು ಬೇಡಿಕೆ , ನಮ್ಮ ಬೇಡಿಕೆ ಮತ್ತು ಪೂರೈಕೆ ಸರಪಣಿಯ ಬಲದ ಸಂಪೂರ್ಣ ಸಾಮರ್ಥ್ಯವನ್ನು ಬಳಸಿಕೊಳ್ಳುವಂತಗಿ , ಬೇಡಿಕೆಯನ್ನು ಪೂರೈಸಬೇಕು ಎಂದರು .


    ಆತ್ಮನಿರ್ಭರ ಭಾರತ ಅಭಿಯಾನ


    ಪ್ರಧಾನಮಂತ್ರಿಯವರು ವಿಶೇಷ ಆರ್ಥಿಕ ಪ್ಯಾಕೇಜ್ ಪ್ರಕಟಿಸಿದರು ಮತ್ತು ಆತ್ಮ ನಿರ್ಭರ ಭಾರತಕ್ಕೆ ಕರೆ ನೀಡಿದರು . ಈ ಪ್ಯಾಕೇಜ್ ಅನ್ನು ಈ ಹಿಂದೆ ಕೋವಿಡ್ ಬಿಕ್ಕಟ್ಟಿನ ಹಿನ್ನೆಲೆಯಲ್ಲಿ ಸರ್ಕಾರ ಘೋಷಿಸಿದ ಪ್ಯಾಕೇಜ್ ಮತ್ತು ಆರ್ . ಬಿ . ಐ . ನಿರ್ಣಯಗಳನ್ನು ಒಟ್ಟಾಗಿ ತೆಗೆದುಕೊಂಡರೆ , ಅದು 20 ಲಕ್ಷ ಕೋಟಿ ರೂ . ಆಗುತ್ತದೆ ಮತ್ತು ಅದು ಭಾರತದ ಜಿಡಿಪಿಯ ಶೇ .10 ರಷ್ಟಾಗುತ್ತದೆ ಎಂದರು . ಈ ಪ್ಯಾಕೇಜ್ ಆತ್ಮ ನಿರ್ಭರ ಭಾರತದ ಗುರಿ ಸಾಧನೆಯ ನಿಟ್ಟಿನಲ್ಲಿ ಅಗತ್ಯವಾದ ಚೈತನ್ಯ ನೀಡುತ್ತದೆ ಎಂದರು .


    ಈ ಪ್ಯಾಕೇಜ್ ಭೂಮಿ , ಕಾರ್ಮಿಕರು , ಲಿಕ್ವಿಡಿಟಿ ಮತ್ತು ಕಾನೂನಿನ ಮೇಲೆ ಗಮನ ಹರಿಸುತ್ತದೆ ಎಂದು ಪ್ರಧಾನಮಂತ್ರಿ ಹೇಳಿದರು . ಇದು ಗುಡಿ ಕೈಗಾರಿಕೆ , ಎಂ . ಎಸ್ . ಎಂ . ಇ . ಗಳು , ಕಾರ್ಮಿಕರು , ಮಧ್ಯಮವರ್ಗ , ಕೈಗಾರಿಕೆಗಳು , ಮತ್ತಿತರು ಸೇರಿ ವಿವಿಧ ವರ್ಗದ ಆಶೋತ್ತರ ಈಡೇರಿಸುತ್ತದೆ ಎಂದರು . ಈ ಪ್ಯಾಕೇಜ್ ನ ವಿವರಗಳನ್ನು ನಾಳೆಯಿಂದ ಮುಂದಿನ ಕೆಲವು ದಿನಗಳಲ್ಲಿ ಹಣಕಾಸು ಸಚಿವರು ಸ್ಪಷ್ಟಪಡಿಸಲಿದ್ದಾರೆ ಎಂದೂ ತಿಳಿಸಿದರು .


    ಕಳೆದ ಆರು ವರ್ಷಗಳಲ್ಲಿ ಜಾಮ್ ಮತ್ತು ಇತರ ಸುಧಾರಣೆಗಳ ಧನಾತ್ಮಕ ಪರಿಣಾಮಗಳ ಬಗ್ಗೆ ಮಾತನಾಡಿದ ಪ್ರಧಾನಮಂತ್ರಿಯವರು , ಹಲವು ಕಠಿಣ ಸುಧಾರಣೆಗಳು ದೇಶವನ್ನು ಸ್ವಾವಲಂಬಿ ಮಾಡಲು ಅಗತ್ಯವಾಗಿದ್ದು , ಅದರಿಂದ ಭವಿಷ್ಯದಲ್ಲೂ ಕೋವಿಡ್ ನಂತ ಬಿಕ್ಕಟ್ಟಿನ ಪರಿಣಾಮವನ್ನು ಇಲ್ಲದಂತೆ ಮಾಡಬಹುದಾಗಿದೆ ಎಂದು ಹೇಳಿದರು . ಈ ಸುಧಾರಣೆಗಳು ಕೃಷಿ ಉತ್ಪನ್ನಗಳ ಪೂರೈಕೆ ಸರಪಣಿಯ ಸುಧಾರಣೆಗಳು , ತರ್ಕಬದ್ಧ ತೆರಿಗೆ ವ್ಯವಸ್ಥೆ , ಸರಳ ಮತ್ತು ಸ್ವಚ್ಛ ಕಾನೂನು , ಸಮರ್ಥ ಮಾನವ ಸಂಪನ್ಮೂಲ ಮತ್ತು ಬಲಿಷ್ಠ ಆರ್ಥಿಕ ವ್ಯವಸ್ಥೆಯನ್ನು ಒಳಗೊಂಡಿರುತ್ತವೆ ಎಂದರು . ಈ ಎಲ್ಲ ಸುಧಾರಣೆಗಳೂ ವಾಣಿಜ್ಯವನ್ನು ಉತ್ತೇಜಿಸಿ , ಹೂಡಿಕೆ ಆಕರ್ಷಿಸಿ ಮೇಕ್ ಇನ್ ಇಂಡಿಯಾ ಕಲ್ಪನೆಯನ್ನು ಮತ್ತಷ್ಟು ಬಲಪಡಿಸುತ್ತದೆ ಎಂದರು .


    ಸ್ವಾವಲಂಬನೆಯು ದೇಶವನ್ನು ಜಾಗತಿಕ ಪೂರೈಕೆ ಸರಪ ಳಿ ಯ ಸ್ಪರ್ಧೆಗೆ ಸಜ್ಜುಗೊಳಿಸುತ್ತದೆ ಮತ್ತು ದೇಶ ಈ ಸ್ಪರ್ಧೆಯಲ್ಲಿ ಗೆಲ್ಲುವುದು ಮುಖ್ಯ ಎಂದು ಪ್ರಧಾನಿ ಹೇಳಿದರು . ಈ ಪ್ಯಾಕೇಜ್ ರೂಪಿಸುವಾಗ ಇದನ್ನು ಗಮನದಲ್ಲಿಟ್ಟುಕೊಳ್ಳಲಾಗಿದೆ ಎಂದೂ ಅವರು ತಿಳಿಸಿದರು . ಇದು ವಿವಿಧ ವಲಯಗಳಲ್ಲಿ ಕೇವಲ ಸಾಮರ್ಥ್ಯವನ್ನು ಮಾತ್ರವೇ ಹೆಚ್ಚಿಸುವುದಿಲ್ಲ ಜೊತೆಗೆ ಗುಣಮಟ್ಟವನ್ನೂ ಹೆಚ್ಚಿಸುತ್ತದೆ ಎಂದರು .


    ದೇಶಕ್ಕೆ ಅದರ ಕೊಡುಗೆಗಳನ್ನು ಒತ್ತಿ ಹೇಳಿದ ಪ್ರಧಾನಮಂತ್ರಿ , ಈ ಪ್ಯಾಕೇಜ್ ಸಂಘಟಿತ ಮತ್ತು ಅಸಂಘಟಿತ ವಲಯಗಳೆರಡರ ಬಡವರು , ಶ್ರಮಿಕರು , ವಲಸೆ ಕಾರ್ಮಿಕರು ಮೊದಲಾದವರ ಸಬಲೀಕರಣಕ್ಕೂ ಗಮನ ಹರಿಸಲಿದೆ ಎಂದರು .


    ಈ ಬಿಕ್ಕಟ್ಟು ನಮಗೆ ಸ್ಥಳೀಯ ಉತ್ಪಾದನೆಯ , ಸ್ಥಳೀಯ ಮಾರುಕಟ್ಟೆ ಮತ್ತು ಸ್ಥಳೀಯ ಪೂರೈಕೆ ಸರಪಣಿಯ ಮಹತ್ವವನ್ನು ಕಲಿಸಿತು ಎಂದು ಅವರು ಹೇಳಿದರು . ಸಂಕಷ್ಟದ ಕಾಲದಲ್ಲಿನ ನಮ್ಮ ಎಲ್ಲ ಬೇಡಿಕೆಗಳನ್ನು ಸ್ಥಳೀಯವಾಗಿ ಪೂರೈಸಲಾಗಿದೆ . ಈಗ , ಸ್ಥಳೀಯ ಉತ್ಪನ್ನಗಳ ಬಗ್ಗೆ ಧ್ವನಿ ಎತ್ತುವುದು ಮತ್ತು ಈ ಸ್ಥಳೀಯ ಉತ್ಪನ್ನಗಳನ್ನು ಜಾಗತಿಕಗೊಳಿಸಲು ಸುಸಮಯವಾಗಿದೆ ಎಂದು ಹೇಳಿದರು .


    ಕೋವಿಡ್ ನೊಂದಿಗೆ ಜೀವನ


    ಈ ವೈರಾಣು ದೀರ್ಘಕಾಲ ನಮ್ಮ ಬದುಕಿನ ಭಾಗವಾಗಿರುತ್ತದೆ ಎಂದು ಹಲವು ತಜ್ಞರು ಮತ್ತು ವಿಜ್ಞಾನಿಗಳು ಹೇಳಿದ್ದಾರೆ ಎಂದು ಪ್ರಧಾನಮಂತ್ರಿ ತಿಳಿಸಿದರು . ಆದರೆ , ನಮ್ಮ ಜೀವನ ಅದರ ಸುತ್ತ ಮಾತ್ರ ಸುತ್ತುತ್ತಿರುವುದಿಲ್ಲ ಎಂಬುದನ್ನು ಖಾತ್ರಿ ಪಡಿಸುವುದೂ ಅಷ್ಟೇ ಮುಖ್ಯ ಎಂದರು . ಜನರು ತಮ್ಮ ಗುರಿಗಳತ್ತ ಕೆಲಸ ಮಾಡುವಾಗ ಎರಡು ಗಜ ದೂರ ಅಂತರ ಕಾಯ್ದುಕೊಳ್ಳುವುದು ಮತ್ತು ಮಾಸ್ಕ್ ಧರಿಸುವುದು ಇತ್ಯಾದಿ ಮುನ್ನಚ್ಚರಿಕೆಗಳನ್ನು ತೆಗೆದುಕೊಳ್ಳಬೇಕು ಎಂದು ಪ್ರತಿಪಾದಿಸಿದರು .


    ನಾಲ್ಕನೇ ಹಂತದ ಲಾಕ್ ಡೌನ್ ಕುರಿತಂತೆ ಮಾತನಾಡಿದ ಅವರು , ಇದು ಯಾರೂ ಕಾಣದ ರೀತಿ ಸಂಪೂರ್ಣವಾಗಿ ಭಿನ್ನವಾಗಿರುತ್ತದೆ . ರಾಜ್ಯಗಳಿಂದ ಪಡೆದ ಶಿಫಾರಸುಗಳ ಆಧಾರದ ಮೇಲೆ , ಹೊಸ ನಿಯಮಗಳನ್ನು ರೂಪಿಸಲಾಗುವುದು ಮತ್ತು ಅದರ ಬಗ್ಗೆ ಮಾಹಿತಿಯನ್ನು ಮೇ 18 ಕ್ಕೆ ಮೊದಲು ತಿಳಿಯಪಡಿಸಲಾಗುವುದು ಎಂದು ಹೇಳಿದರು .


    ***

    
    
    (Release ID: 1623423) Visitor Counter : 480
    
    
      Read this release in: English , Urdu , Marathi , Hindi , Assamese , Manipuri , Bengali , Punjabi , Gujarati , Odia , Tamil , Telugu , Malayalam