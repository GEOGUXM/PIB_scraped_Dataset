      ಆಯುಷ್

      ಪ್ರಧಾನಮಂತ್ರಿ ಅವರಿಂದ ಮನ್ ಕಿ ಬಾತ್ ನಲ್ಲಿ “ನನ್ನ ಜೀವನ ನನ್ನ ಯೋಗ” ವಿಡಿಯೋ ಬ್ಲಾಗಿಂಗ್ ಸ್ಪರ್ಧೆ ಪ್ರಕಟ
      Posted On: 31 MAY 2020 5:46PM by PIB Bengaluru


    ಪ್ರಧಾನಮಂತ್ರಿ ಅವರಿಂದ ಮನ್ ಕಿ ಬಾತ್ ನಲ್ಲಿ “ ನನ್ನ ಜೀವನ ನನ್ನ ಯೋಗ ” ವಿಡಿಯೋ ಬ್ಲಾಗಿಂಗ್ ಸ್ಪರ್ಧೆ ಪ್ರಕಟ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಇಂದು “ ನನ್ನ ಜೀವನ – ನನ್ನ ಯೋಗ ” (“ ಜೀವನ ಯೋಗ ” ಎಂದೂ ಸಹ ಕರೆಯಬಹುದು ) ವಿಡಿಯೋ ಬ್ಲಾಗಿಂಗ್ ಸ್ಪರ್ಧೆಯನ್ನು ಪ್ರಕಟಿಸಿದ್ದಾರೆ . ರಾಷ್ಟ್ರವನ್ನುದ್ದೇಶಿಸಿ ಅವರು ಮನ್ ಕಿ ಬಾತ್ ತಿಂಗಳ ಕಾರ್ಯಕ್ರಮದಲ್ಲಿ ಮಾತನಾಡುತ್ತಾ ಈ ವಿಷಯ ತಿಳಿಸಿದ್ದಾರೆ . ಈ ಸ್ಪರ್ಧೆಯನ್ನು ಆಯುಷ್ ಸಚಿವಾಲಯ ಮತ್ತು ಭಾರತೀಯ ಸಾಂಸ್ಕೃತಿಕ ಸಂಬಂಧಗಳ ಮಂಡಳಿ ( ಐಸಿಸಿಆರ್ ) ಜಂಟಿಯಾಗಿ ನಡೆಸಲಿವೆ . ಸ್ಪರ್ಧೆಯಲ್ಲಿ ಸಾರ್ವಜನಿಕರ ಜೀವನದಲ್ಲಿ ಯೋಗದಿಂದ ಆಗಿರುವ ಪರಿವರ್ತನಾತ್ಮಕ ಪರಿಣಾಮಗಳ ಬಗ್ಗೆ ಗಮನಹರಿಸಲಾಗುವುದು ಮತ್ತು ಇದು 2020 ರ ಜೂನ್ 21 ರಂದು ಆಚರಿಸಲಿರುವ ಆರನೇ ಅಂತಾರಾಷ್ಟ್ರೀಯ ಯೋಗ ದಿನ ( ಐಡಿವೈ ) ದ ಒಂದು ಪ್ರಮುಖ ಚಟುವಟಿಕೆಯಾಗಿದೆ . ಈ ಸ್ಪರ್ಧೆ 2020 ರ ಮೇ 31 ರಂದು ಅಂದರೆ ಇಂದು ಆಯುಷ್ ಸಚಿವಾಲಯ ನಿರ್ವಹಿಸುವ ಸಾಮಾಜಿಕ ಮಾಧ್ಯಮಗಳಲ್ಲಿ ನೇರ ಸ್ಪರ್ಧೆ ಇರುತ್ತದೆ .


    ಹಿಂದಿನ ವರ್ಷಗಳ ಅಂತಾರಾಷ್ಟ್ರೀಯ ಯೋಗ ದಿನದಲ್ಲಿ ಸಾರ್ವಜನಿಕ ಸ್ಥಳಗಳಲ್ಲಿ ಸಹಸ್ರಾರು ಮಂದಿ ಸೌಹಾರ್ದಯುತವಾಗಿ ಸಾಮೂಹಿಕ ಯೋಗ ಪ್ರದರ್ಶನಗಳನ್ನು ನೀಡಿದ್ದರು . ಆದರೆ ಕೋವಿಡ್ - 19 ಸಾಂಕ್ರಾಮಿಕ ಸ್ವರೂಪದ್ದಾಗಿರುವ ಹಿನ್ನೆಲೆಯಲ್ಲಿ ಈ ವರ್ಷ ಸಾಮೂಹಿಕವಾಗಿ ಸೇರುವುದು ಉಚಿತವಲ್ಲ . ಆದ್ದರಿಂದ ಈ ವರ್ಷ ಸಚಿವಾಲಯ ಜನರು ಮನೆಗಳಲ್ಲೇ ಯೋಗ ಮಾಡುವ ಹವ್ಯಾಸವನ್ನು ಉತ್ತೇಜಿಸುತ್ತಿದೆ . “ ನನ್ನ ಜೀವನ – ನನ್ನ ಯೋಗ ” ವಿಡಿಯೋ ಬ್ಲಾಗಿಂಗ್ ಸ್ಪರ್ಧೆಯ ಮೂಲಕ ಆಯುಷ್ ಸಚಿವಾಲಯ ಮತ್ತು ಐಸಿಸಿಆರ್ ಯೋಗದ ಬಗ್ಗೆ ಜನರಲ್ಲಿ ಜಾಗೃತಿ ಹೆಚ್ಚು ಮೂಡಿಸುವುದಲ್ಲದೆ , 2020 ರ ಐಡಿವೈನಲ್ಲಿ ಜನರು ಸಕ್ರಿಯವಾಗಿ ಪಾಲ್ಗೊಳ್ಳಲು ಸಜ್ಜಾಗುವುದಕ್ಕೆ ಸ್ಫೂರ್ತಿ ನೀಡಲಾಗುತ್ತಿದೆ . ಈ ಸ್ಪರ್ಧೆಯಲ್ಲಿ ಸಾಮಾಜಿಕ ಮಾಧ್ಯಮ ವೇದಿಕೆಗಳಾದ ಫೇಸ್ ಬುಕ್ , ಟ್ವಿಟರ್ ಮತ್ತು ಇನ್ ಸ್ಟಾಗ್ರಾಮ್ ಮೂಲಕ ಭಾಗವಹಿಸಬಹುದು . ವಿಡಿಯೋ ಸ್ಪರ್ಧೆ ಎಲ್ಲ ದೇಶಗಳ ಎಲ್ಲ ಜನರಿಗೆ ಮುಕ್ತವಾಗಿರುತ್ತದೆ .


    ಸ್ಪರ್ಧೆ ಎರಡು ಹಂತಗಳಲ್ಲಿ ನಡೆಯಲಿದೆ . ಮೊದಲ ಹಂತದಲ್ಲಿ ಅಂತಾರಾಷ್ಟ್ರೀಯ ವಿಡಿಯೋ ಬ್ಲಾಗಿಂಗ್ ಸ್ಪರ್ಧೆ ಒಳಗೊಂಡಿದ್ದು , ಅದರಲ್ಲಿ ವಿಜೇತರನ್ನು ಅಯಾ ದೇಶದ ಒಳಗಿನವರಲ್ಲೇ ಆಯ್ಕೆ ಮಾಡಲಾಗುವುದು . ಆನಂತರ ನಾನಾ ದೇಶಗಳ ಸ್ಪರ್ಧೆ ವಿಜೇತರಲ್ಲಿ ಜಾಗತಿಕ ಬಹುಮಾನ ವಿಜೇತರನ್ನು ಆಯ್ಕೆ ಮಾಡಲಾಗುವುದು .


    ಸ್ಪರ್ಧೆಗೆ ಪ್ರವೇಶಗಳನ್ನು ಬಯಸುವವರು , ಮೂರು ವಿಭಾಗಗಳಲ್ಲಿ ಸಲ್ಲಿಸಬಹುದು . ಅವುಗಳೆಂದರೆ ಯುವಕರು ( 18 ವರ್ಷದೊಳಗಿನವರು ) , ವಯಸ್ಕರು ( 18 ವರ್ಷ ಮೇಲ್ಪಟ್ಟವರು ) ಮತ್ತು ಯೋಗ ವೃತ್ತಿಪರರು ಹಾಗೂ ಮಹಿಳೆಯರು ಮತ್ತು ಪುರುಷರಿಗೆ ಪ್ರತ್ಯೇಕ ಸ್ಪರ್ಧೆಗಳು ಇರಲಿವೆ . ಒಟ್ಟಾರೆ ಆರು ವಿಭಾಗಗಳಲ್ಲಿ ಸ್ಪರ್ಧೆಗಳು ನಡೆಯಲಿದೆ . ಭಾರತೀಯ ಸ್ಪರ್ಧಿಗಳಿಗೆ ಬಹುಮಾನದ ಮೊತ್ತ ಕ್ರಮವಾಗಿ ಪ್ರಥಮ , ದ್ವಿತೀಯ ಮತ್ತು ತೃತೀಯ ಬಹುಮಾನಕ್ಕೆ ಒಂದು ಲಕ್ಷ ರೂ . , 50 ಸಾವಿರ ರೂ . ಮತ್ತು 25 ಸಾವಿರ ರೂ . ಇರುತ್ತದೆ , ಇದು ಪ್ರತಿಯೊಂದು ವಿಭಾಗದಲ್ಲೂ ಇರಲಿದ್ದು , ಮೊದಲ ಹಂತದಲ್ಲಿ ಆಯಾ ವಿಭಾಗಗಳಲ್ಲೇ ಪ್ರಶಸ್ತಿ ಪ್ರಕಟಿಸಲಾಗುವುದು . ಜಾಗತಿಕ ಪ್ರಶಸ್ತಿ ವಿಜೇತರ ವಿವರಗಳನ್ನು ಆಯುಷ್ ಸಚಿವಾಲಯದ ಯೋಗ ಪೋರ್ಟಲ್ ನಲ್ಲಿ ಸದ್ಯದಲ್ಲೇ ಪ್ರಕಟಿಸಲಾಗುವುದು .


    ಜಗತ್ತಿನ ಎಲ್ಲರಿಗೂ ಈ ಸ್ಪರ್ಧೆಗಳು ಮುಕ್ತವಾಗಿರುತ್ತವೆ . ಸ್ಪರ್ಧೆಯಲ್ಲಿ ಭಾಗವಹಿಸಲಿಚ್ಛಿಸುವವರು ಯೋಗಾಭ್ಯಾಸದ ಮೂರು ನಿಮಿಷಗಳ , ಮೂರು ಪದ್ಧತಿಗಳ ( ಕ್ರಿಯಾ , ಆಸನ , ಪ್ರಾಣಾಯಾಮ , ಬಂಧ ಅಥವಾ ಮುದ್ರಾ ) ವಿಡಿಯೋವನ್ನು ಹೇಗೆ ಯೋಗ ಪದ್ಧತಿ ತಮ್ಮ ಜೀವನದ ಮೇಲೆ ಪರಿಣಾಮಬೀರಿದೆ ಎಂಬ ಕಿರು ವಿಡಿಯೋ ಸಂದೇಶ / ವಿವರಣೆ ಇರುವಂತೆ ಅಪ್ ಲೋಡ್ ಮಾಡಬೇಕು . ವಿಡಿಯೋವನ್ನು ಫೇಸ್ ಬುಕ್ , ಟ್ವಿಟರ್ ಮತ್ತು ಇನ್ ಸ್ಟಾಗ್ರಾಮ್ ಹ್ಯಾಶ್ ಟ್ಯಾಗ್ #MyLifeMyYogaINDIA ನಲ್ಲಿ ಮತ್ತು ಸೂಕ್ತ ವಿಭಾಗದಲ್ಲಿ ಹ್ಯಾಶ್ ಟ್ಯಾಗ್ ಬಳಸಿ ಅಪ್ ಲೋಡ್ ಮಾಡುವುದು . ಸ್ಪರ್ಧೆಯ ವಿಸ್ತೃತ ಮಾರ್ಗಸೂಚಿಗಳು ಆಯುಷ್ ಸಚಿವಾಲಯದ ಯೋಗ ಪೋರ್ಟಲ್ ನಲ್ಲಿ ( https://yoga.ayush.gov.in/yoga/ ) ಲಭ್ಯ .


    ಪ್ರಧಾನಮಂತ್ರಿಗಳು ಈ ಸ್ಪರ್ಧೆಯನ್ನು ಘೋಷಿಸಿರುವುದರಿಂದ ಆ ಬಗ್ಗೆ ಭಾರೀ ಕುತೂಹಲ ಹಾಗೂ ಆಸಕ್ತಿ ಸೃಷ್ಟಿಯಾಗಿದೆ . ಆಯುಷ್ ಸಚಿವಾಲಯ , ಈ ಆಸಕ್ತಿ ಸಾರ್ವಜನಿಕ ಆರೋಗ್ಯಕ್ಕೆ ಮಹತ್ವದ ಪ್ರಯೋಜನವಾಗಿ ಪರಿವರ್ತನೆಯಾಗಲಿದೆ ಎಂಬ ವಿಶ್ವಾಸದಲ್ಲಿದೆ . ಕೋವಿಡ್ - 19 ಸಾಂಕ್ರಾಮಿಕ ಸ್ಥಿತಿಗತಿ ಹಿನ್ನೆಲೆಯಲ್ಲಿ ಹಾಗೂ ಅದರ ನಿರ್ವಹಣೆಗೆ ನಾನಾ ಆಯಾಮಗಳಲ್ಲಿ ಯೋಗ ಸಕಾರಾತ್ಮಕ ಪರಿಣಾಮ ಬೀರಿದೆ ಎಂಬುದು ಇದೀಗ ಎಲ್ಲರಿಗೂ ಸ್ವೀಕೃತವಾಗಿದೆ .


    ***

    
    
    (Release ID: 1628274) Visitor Counter : 16
    
    
      Read this release in: Punjabi , Telugu , English , Urdu , Marathi , Hindi , Manipuri , Bengali , Assamese , Odia , Tamil