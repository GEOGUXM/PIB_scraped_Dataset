      স্বরাষ্ট্র মন্ত্রক

      বঙ্গোপসাগরে সৃষ্ট আসন্ন ঘূর্ণিঝড়ের ফলে উদ্ভুত পরিস্থিতির মোকাবিলার প্রস্তুতি নিয়ে ক্যাবিনেট সচিবের পৌরহিত্যে এনসিএমসি-র বৈঠক
      Posted On: 16 MAY 2020 5:26PM by PIB Kolkata


    নতুন দিল্লি, ১৬ই মে, ২০২০


    

    বঙ্গোপসাগরে সৃষ্ট আসন্ন নিম্নচাপের ফলে উদ্ভুত পরিস্থিতির মোকাবিলার প্রস্তুতি নিয়ে পর্যালোচনা করতে আজ ক্যাবিনেট সচিব শ্রী রাজীব গৌবার নেতৃত্বে জাতীয় বিপর্যয় ব্যবস্থাপনা কমিটি (ন্যাশনাল ক্রাইসিস ম্যানেজমেন্ট কমিটি – এনসিএমসি) বৈঠক অনুষ্ঠিত হয়।


    
    ভারতীয় আবহাওয়া দপ্তর জানিয়েছে, বঙ্গোপসাগরে সৃষ্ট নিম্নচাপটি শক্তি সঞ্চয় করে ঘূর্ণিঝড়ে পরিণত হতে পারে। এই ঘূর্ণিঝড়ের ২০শে মে-র মধ্যে ওডিশা এবং পশ্চিমবঙ্গ উপকূল আছড়ে পড়ার সম্ভাবনা রয়েছে। এর ফলে তীব্র ঝড়ো হাওয়ার সঙ্গে ভারী থেকে অতিভারী বৃষ্টিপাতের সম্ভাবনা আছে। সমুদ্র এসময় উত্তাল থাকবে।


    
    বৈঠকে সংশ্লিষ্ট রাজ্য সরকারগুলির আধিকারিকরা ঘূর্ণিঝড়ের ফলে উদ্ভুত পরিস্থিতির মোকাবিলায় তাঁদের প্রস্তুতির কথা জানান। রাজ্য সরকারগুলি মৎসজীবীদের সমুদ্রে যেতে নিষেধ করেছে। ঘূর্ণিঝড় আশ্রয় কেন্দ্রগুলিকে তৈরি রাখা হয়েছে। যে সব অঞ্চলের মানুষদের নিরাপদ স্থানে সরিয়ে নিয়ে যাওয়া হবে, সেই সব এলাকাগুলি চিহ্নিত করা হয়েছে।


    
    জাতীয় বিপর্যয় মোকাবিলা বাহিনী, সেনাবাহিনী এবং উপকূলরক্ষী বাহিনীকে সতর্ক অবস্থায় থাকতে বলা হয়েছে এবং সংশ্লিষ্ট রাজ্য সরকারগুলির সঙ্গে সমন্বয় বজায় রেখে চলার পরামর্শ দেওয়া হয়েছে। কেন্দ্রীয় স্বরাষ্ট্র মন্ত্রকও রাজ্য সরকারগুলি এবং বিভিন্ন কেন্দ্রীয় সংস্থার সঙ্গে যোগাযোগ রেখে চলেছে।


    
    ক্যাবিনেট সচিব, ত্রাণ ও উদ্ধার কাজের প্রস্তুতির বিষয়ে আলোচনা করেন। পরিস্থিতির মোকাবিলায় দ্রুত ব্যবস্থা গ্রহণের ওপরও তিনি জোর দেন।


    
    কেন্দ্রীয় স্বরাষ্ট্র মন্ত্রক, প্রতিরক্ষা মন্ত্রক, আবহাওয়া দপ্তর, জাতীয় বিপর্যয় মোকাবিলা ব্যবস্থাপনা কর্তৃপক্ষ এবং জাতীয় বিপর্যয় মোকাবিলা বাহিনীর পদস্থ আধিকারিকরা বৈঠকে উপস্থিত ছিলেন। ভিডিও কনফারেন্সের মাধ্যমে অনুষ্ঠিত এই বৈঠকে রাজ্যগুলির মুখ্যসচিব ও রাজ্যের পদস্থ আধিকারিকরা যোগ দেন।


    

    CG/CB/SFS

    
    
    (Release ID: 1624512) Visitor Counter : 29
    
    
      Read this release in: Punjabi , English , Urdu , Hindi , Marathi , Gujarati , Odia , Tamil , Telugu , Kannada