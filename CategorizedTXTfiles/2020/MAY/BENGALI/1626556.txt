      স্বাস্থ্যওপরিবারকল্যাণমন্ত্রক

      কেন্দ্রীয় স্বাস্থ্য সচিব কোভিড-১৯ এ ব্যাপক সংক্রামিত ১১টি পুর এলাকার আধিকারিকদের সঙ্গে মতবিনিময় করলেন
      
      সুস্থতার হার বেড়ে ৪১.৩৯ শতাংশ

      Posted On: 23 MAY 2020 7:50PM by PIB Kolkata

    নয়াদিল্লি, ২৩ মে, ২০২০


    কেন্দ্রীয় স্বাস্থ্য সচিব শ্রীমতী প্রীতি সুদান আজ ভিডিও কনফারেন্সের মাধ্যমে কোভিড-১৯ এ ব্যাপক সংক্রামিত ১১টি পুর এলাকার স্বাস্থ্য সচিব, নগরোন্নয়ন সচিব, পুর কমিশনার ও জাতীয় স্বাস্থ্য মিশনের নির্দেশক সহ অন্যান্য আধিকারিকদের সঙ্গে কথা বলেন। এই বৈঠকে মন্ত্রকের অফিসার অন স্পেশাল ডিউটি শ্রী রাজেশ ভূষণ উপস্থিত ছিলেন। যে ১১টি পুর এলাকার পরিস্থিতি খতিয়ে দেখা হয়, সেগুলির মধ্যে পশ্চিমবঙ্গ সহ মহারাষ্ট্র, তামিলনাডু, গুজরাট, দিল্লি ও রাজস্থান রয়েছে। উল্লেখ করা যেতে পারে, দেশে করোনায় মোট আক্রান্তের ৭০ শতাংশই এই রাজ্যগুলির পুর এলাকার।


    বৈঠকে নিশ্চিতভাবে করোনায় আক্রান্তের সংখ্যা, মৃত্যু হার, আক্রান্তের সংখ্যা দ্বিগুণ হওয়ার সময়, প্রতি ১০ লক্ষে নমুনা পরীক্ষার হার প্রভৃতি বিষয়ে বিবরণ পেশ করা হয়। বৈঠকে জানানো হয়, যে সমস্ত পুর নিগমগুলিতে কম সময়ের মধ্যে আক্রান্তের সংখ্যা দ্বিগুণ হচ্ছে এবং মৃত্যু হার ক্রমশ বাড়ছে, সেখানেই বড় চ্যালেঞ্জ নিহিত রয়েছে। পুর প্রতিনিধিরা বৈঠকে সংক্রামিত তথা বাফার জোনগুলির মানচিত্র নির্মাণ, বাড়ি বাড়ি গিয়ে নজরদারি, নিশ্চিতভাবে করোনায় আক্রান্তদের চিকিৎসা পরিষেবার আওতায় নিয়ে আসা, সামাজিক দূরত্ব বজায় রাখা, বারবার হাত পরিষ্কার রাখার মতো বিষয়ে যে সমস্ত পদক্ষেপ গ্রহণ করা হয়েছে, সে ব্যাপারে বিশদে জানান। শহরাঞ্চলের বস্তি এলাকাগুলিতে এবং জনঘনত্বপূর্ণ অঞ্চলগুলিতে কোভিড-১৯ মোকাবিলায় গৃহীত পদক্ষেপগুলি সম্পর্কেও বৈঠকে জানানো হয়।


    বৈঠকে আরও জানানো হয়, সংশ্লিষ্ট রাজ্যগুলির পক্ষ থেকে দিবারাত্রি ২৪x৭ কন্ট্রোল রুম চালু করা হয়েছে এবং চিকিৎসক ও বিশেষজ্ঞদের নিয়ে কোভিড-১৯ সংক্রমণ প্রতিরোধ সংক্রান্ত প্যানেল তৈরি করা হয়েছে। আগামী দু’মাস স্বাস্থ্য পরিকাঠামো ব্যবস্থার মানোন্নয়নে গুরুত্ব দিয়ে বলা হয়েছে, অক্সিজেন সহ আইসোলেশন বেড, ভেন্টিলেটর এবং আইসিইউ বেডের সংখ্যা বাড়ানো প্রয়োজন। কোভিড-১৯ এ আক্রান্ত রোগী ও তাঁর পরিবারের ওপর সামাজিক কলঙ্ক দূর করার জন্য স্থানীয় ভাষায় সচেতনতা প্রচারের ওপর গুরুত্ব দেওয়া হয়েছে। এই কাজে কম্যুনিটি লিডার, যুব সম্প্রদায়, স্বেচ্ছাসেবী সংগঠন এবং স্বনির্ভর গোষ্ঠীগুলিকে কাজে লাগানোর কথা বলা হয়েছে। পুর প্রতিনিধিরা আরও জানান, শীঘ্রই অনলাইন পোর্টাল চালু করা হবে, যার সাহায্যে আইসোলেশন বেড, আইসিইউ বেড প্রভৃতি সম্পর্কে তথ্য জনসমক্ষে তুলে ধরা হবে।


    দেশে এখনও পর্যন্ত ৫১ হাজার ৭৮৩ জন করোনা আক্রান্ত রোগী সুস্থ হয়ে উঠেছেন। গত ২৪ ঘন্টায় ৩ হাজার ২৫০ জন রোগী সুস্থ হয়েছেন বলে জানা গেছে। এর ফলে, সুস্থতার হার বেড়ে ৪১.৩৯ শতাংশ। দেশে করোনায় আক্রান্তের সংখ্যা বেড়ে হয়েছে ১ লক্ষ ২৫ হাজার ১০১। গতকাল থেকে আরও ৬ হাজার ৬৫৪ জন নিশ্চিতভাবে করোনায় আক্রান্ত হয়েছেন।


    কোভিড-১৯ সংক্রান্ত প্রকৃত ও সর্বশেষ তথ্য সংক্রান্ত টেকনিক্যাল বিষয়, নীতি-নির্দেশিকা এবং পরামর্শের জন্য নিয়মিত https://www.mohfw.gov.in/ এবং @MoHFW_INDIA –এই ওয়েবসাইটে নজর রাখুন।


    টেকনিক্যাল বিষয়ে জানার জন্য technicalquery.covid19@gov.in , ncov2019@gov.in এবং @CovidIndiaSeva - এখানে যোগাযোগ করা যেতে পারে।


    কোভিড-১৯ সংক্রান্ত যে কোনও বিষয়ে জানার জন্য স্বাস্থ্য ও পরিবার কল্যাণ মন্ত্রকের হেল্পলাইন নম্বর : +91-11-23978046 or 1075 (টোল ফ্রি) – এ যোগাযোগ করুন। কোভিড-১৯ সংক্রান্ত রাজ্য/কেন্দ্রশাসিত অঞ্চলগুলির হেল্পলাইন নম্বরের তালিকা নীচের লিঙ্কে দেওয়া রয়েছে - https://www.mohfw.gov.in/pdf/coronvavirushelplinenumber.pdf


    CG/BD/SB

    
    
    (Release ID: 1626556) Visitor Counter : 16
    
    
      Read this release in: Telugu , English , Urdu , Marathi , Hindi , Manipuri , Punjabi , Odia , Tamil , Kannada