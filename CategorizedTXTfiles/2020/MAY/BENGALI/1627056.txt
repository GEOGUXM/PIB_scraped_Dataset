      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 26 MAY 2020 6:36PM by PIB Kolkata


    নয়াদিল্লি, ২৬ মে, ২০২০


    কোভিড-১৯ সংক্রান্ত কেন্দ্রীয় স্বাস্থ্য ও পরিবার কল্যাণ মন্ত্রকের সর্বশেষ তথ্য

    ভারতে কোভিড-১৯ ভাইরাস নমুনা পরীক্ষার হার দ্রুতগতিতে বাড়ছে। দেশে এখন প্রতিদিন প্রায় ১ লক্ষ ১০ হাজার নমুনা পরীক্ষা হচ্ছে। নমুনা পরীক্ষার সংখ্যা বাড়াতে আরও পরীক্ষাগার খোলা হচ্ছে। প্রয়োজনীয় যন্ত্রপাতি, চিকিৎসা উপকরণ প্রশিক্ষিত মানবসম্পদের বন্দোবস্ত করা হচ্ছে। দেশে এখনও পর্যন্ত পরীক্ষাগারের সংখ্যা ৬১২। এর মধ্যে সরকার পরিচালিত নমুনা পরীক্ষাগার ৪৩০টি এবং বেসরকারি নমুনা পরীক্ষাগারের সংখ্যা ১৮২। উপসর্গ দেখা দেওয়া এবং প্রবাসী শ্রমিক, যাঁদের উপসর্গ নেই কিন্তু হোম কোয়ারেন্টাইনে রয়েছেন, তাঁদের অবিলম্বে নমুনা পরীক্ষার জন্য রাজ্য/কেন্দ্রশাসিত অঞ্চলগুলিকে স্বাস্থ্য ও পরিবার কল্যাণ মন্ত্রকের পক্ষ থেকে নীতি-নির্দেশিকা জারি করা হয়েছে। অধিকাংশ রাজ্য/কেন্দ্রশাসিত অঞ্চল কোভিড-১৯ নমুনা পরীক্ষার জন্য ট্রুন্যাট যন্ত্র কাজে লাগিয়ে আসছে। ইতিমধ্যেই দেশে সম্পূর্ণ দেশীয় প্রযুক্তিতে আরটি – টিসিআর কিট, আরএনএ এক্সট্রাকশন কিট উৎপাদন শুরু হয়েছে।
    দেশে করোনায় আক্রান্তে সুস্থতার হার বেড়ে হয়েছে ৪১.৬১ শতাংশ। এখনও পর্যন্ত কোভিড-১৯ আক্রান্ত ৬০ হাজার ৪৯০ জন রোগী সুস্থ হয়ে উঠেছেন। দেশে কোভিড-১৯ এ মৃত্যু হার ১৫ই এপ্রিলের ৩.৩০ শতাংশ থেকে কমে বর্তমানে ২.৮৭ শতাংশে পৌঁছেছে। ভারতে এই মৃত্যু হার বিশ্বের মধ্যে সবচেয়ে কম। বর্তমানে করোনায় সারা বিশ্বে গড় মৃত্যু হার ৬.৪৫ শতাংশ।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626926 – এই লিঙ্কে ক্লিক করুন।
    
    ৫টি রাজ্য, যেখানে বিপুল সংখ্যায় প্রবাসী শ্রমিকরা ফিরে আসছেন, সেই রাজ্যগুলির সঙ্গে কথা বলেছেন কেন্দ্রীয় স্বাস্থ্য সচিব শ্রীমতী প্রীতি সুদান । তিনি আজ উত্তর প্রদেশ, বিহার, ঝড়খন্ড, ছত্তিশগড় এবং মধ্যপ্রদেশের মুখ্যসচিব, স্বাস্থ্য সচিব এবং জাতীয় স্বাস্থ্য মিশনের নির্দেশকদের সঙ্গে এক উচ্চ পর্যায়ের বৈঠকে মিলিত হন। উল্লেখ করা যেতে পারে, লকডাউনের ফলে বিভিন্ন রাজ্যে আটকে পড়া শ্রমিকরা গত তিন সপ্তাহ ধরে এই রাজ্যগুলিতে বিপুল সংখ্যায় ফিরছেন। এই প্রেক্ষিতে ঐ ৫টি রাজ্যকে বর্তমান স্বাস্থ্য পরিকাঠামোর ওপর গুরুত্ব দিতে বলা হয়। রাজ্যগুলিকে, আগামী দু’মাসের পরিস্থিতির কথা বিবেচনায় রেখে হাসপাতালগুলির কোয়ারেন্টাইন সেন্টার, আইসিইউ, ভেন্টিলেটর ও অক্সিজেন সমন্বিত বেডগুলি প্রস্তুত রাখতে বলা হয়েছে ।বৈঠকে রাজ্যগুলিকে আরও বলা হয়েছে, কোভিড বহির্ভূত অত্যাবশ্যক স্বাস্থ্য পরিষেবা, যেমন যক্ষ্মা, কুষ্ঠ, ডায়াবেটিস, উচ্চ রক্তচাপ ও ট্রমা চিকিৎসা পরিষেবা স্বাভাবিক রাখতে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626886 – এই লিঙ্কে ক্লিক করুন।
    
    ভারতীয় রেল ৩ হাজার ২৭৪টি শ্রমিক স্পেশাল ট্রেনে করে ৪৪ লক্ষেরও বেশি যাত্রীকে নিজ রাজ্যে পৌঁছে দিয়েছে
    ভারতীয় রেল ২৫শে মে পর্যন্ত বিভিন্ন রাজ্য থেকে ৩ হাজার ২৭৪টি শ্রমিক স্পেশাল ট্রেন পরিষেবা দিয়েছে। এই ট্রেনগুলিতে ৪৪ লক্ষেরও বেশি যাত্রী গন্তব্যে পৌঁছেছেন। কেবল ২৫শে মে তারিখেই ২২৩টি শ্রমিক স্পেশাল ট্রেনে করে ২ লক্ষ ৮০ হাজার যাত্রী পরিবহণ করা হয়েছে। আইআরসিটিসি-র পক্ষ থেকে সফররত প্রবাসী শ্রমিকদের ৭৪ লক্ষেরও বেশি বিনামূল্যে খাবার এবং ১ কোটিরও বেশি জলের বোতল দেওয়া হয়েছে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626922 – এই লিঙ্কে ক্লিক করুন।
    
    ভারতীয় রেল ২৫শে মে পর্যন্ত ৩ হাজার ৬০টি শ্রমিক স্পেশাল ট্রেন চালিয়েছে
    ভারতীয় রেল ২৫শে মে সকাল ১০টা পর্যন্ত বিভিন্ন রাজ্য থেকে ৩ হাজার ৬০টি শ্রমিক স্পেশাল ট্রেন পরিষেবা দিয়েছে। এই ট্রেনগুলিতে ৪০ লক্ষেরও বেশি যাত্রী গন্তব্যে পৌঁছেছেন। গত ২৩ ও ২৪ তারিখ রেল রুটে ট্রেনের যে অত্যাধিক চাপ লক্ষ্য করা গেছে, তার কারণ বিহার ও উত্তর প্রদেশে শ্রমিক স্পেশাল ট্রেনগুলির যাতায়াতে দেরী এবং সংশ্লিষ্ট রাজ্য কর্তৃপক্ষগুলির স্বাস্থ্যবিধি অনুসরণ।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626773 – এই লিঙ্কে ক্লিক করুন।
    
    পর্যটন মন্ত্রক হোটেল ও অন্যান্য অতিথি নিবাসগুলির অনুমোদন/শ্রেণী বিভাজন সংক্রান্ত মেয়াদ বাড়িয়ে ৩০শে জুন করেছে
    পর্যটকদের বিভিন্ন শ্রেণীর বিষয়টিকে বিবেচনায় রেখে পর্যটন মন্ত্রক রেটিং সিস্টেমের আওতায় হোটেলগুলিকে শ্রেণী বিভক্ত করে থাকে। এই ব্যবস্থার আওতায় হোটেলগুলিতে ওয়ান স্টার থেকে থ্রি স্টার, ফোর স্টার এবং ফাইভ স্টার সহ একাধিক শ্রেণীতে বিভাজন করা হয়। এই শ্রেণী বিভাজনগুলির মধ্যে রয়েছে ফাইভ স্টার ডিলাক্স, হেরিটেজ (বেসিক), হেরিটেজ (ক্লাসিক), হেরিটেজ (গ্র্যান্ড), লিগ্যাসি ভিন্টেজ প্রভৃতি। এছাড়াও অ্যাপার্টমেন্ট হোটেল, হোম স্টে, গেস্ট হাউস প্রভৃতি রয়েছে। উল্লেখ করা যেতে পারে মন্ত্রকের বর্তমান নিয়ম অনুসারে বিভিন্ন শ্রেণীর হোটেলের শ্রেণী বিভাজন/শংসাপত্রের মেয়াদ পাঁচ বছর। বর্তমান পরিস্থিতি বিবেচনায় রেখে স্থির হয়েছে কোভিড-১৯ মহামারীর জন্য যেহেতু আতিথেয়তা শিল্পকে বিভিন্ন সমস্যার সম্মুখীন হতে হচ্ছে তাই মন্ত্রক হোটেল/অতিথি নিবাসগুলির অনুমোদন বা শংসাপত্র সংক্রান্ত মেয়াদ বাড়ানোর সিদ্ধান্ত নিয়েছে। ইতিমধ্যেই যে সমস্ত হোটেল বা অতিথি নিবাসের মেয়াদ উত্তীর্ণ হয়েছে তাদের সুবিধার্থে শংসাপত্র পুনর্নবীকরণের জন্য সময়সীমা বাড়িয়ে আগামী ৩০শে জুন পর্যন্ত করা হয়েছে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626879 – এই লিঙ্কে ক্লিক করুন।
    
    আবুধাবীর যুবরাজের সঙ্গে টেলিফোনে প্রধানমন্ত্রীর কথা
    আবুধাবীর যুবরাজ শেখ মহমদ বিন জায়েদ আল নাহিয়ান - এর সঙ্গে টেলিফোনে কথা বলার সময় প্রধানমন্ত্রী শ্রী মোদী সংযুক্ত আরব আমীরশাহী সরকার ও সেদেশের মানুষকে ঈদ-উল-ফিতরের শুভেচ্ছা জানান। কোভিড-১৯ মহামারীর সময় পারস্পরিক সহায়তার ব্যাপারে দুই নেতাই সন্তোষ প্রকাশ করেন। সেদেশে আটকে পড়া ভারতীয় নাগরিকদের সুবিধা করে দেওয়ার জন্য প্রধানমন্ত্রী মোদী যুবরাজকে ধন্যবাদ দেন।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626784 – এই লিঙ্কে ক্লিক করুন।
    
    প্রধানমন্ত্রী শ্রী নরেন্দ্র মোদীর সঙ্গে বাংলাদেশের প্রধানমন্ত্রী শেখ হাসিনার টেলিফোনে কথা
    প্রধানমন্ত্রী শ্রী নরেন্দ্র মোদী বাংলাদেশের প্রধানমন্ত্রী শেখ হাসিনাকে ফোন করে ঈদ-উল-ফিতরের শুভেচ্ছা জানান। দুই প্রধানমন্ত্রী কোভিড-১৯ মহামারীজনিত বর্তমান পরিস্থিতি নিয়ে কথা বলেন এবং দু’দেশের সহযোগিতার নানা দিক নিয়েও তাঁদের মধ্যে কথা হয়। প্রধানমন্ত্রী মোদী বাংলাদেশকে বর্তমান চ্যালেঞ্জ মোকাবিলায় ভারতের পক্ষ থেকে সব ধরনের সহায়তার আশ্বাস দেন।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626781 – এই লিঙ্কে ক্লিক করুন।
    
    কোভিড-১৯ এর প্রভাব হ্রাস করতে প্রতিরক্ষা মন্ত্রী শ্রী রাজনাথ সিং টেলিফোনে অস্ট্রেলিয়ার প্রতিরক্ষা মন্ত্রীর সঙ্গে কথা বলেছেন
    প্রতিরক্ষা মন্ত্রী শ্রী রাজনাথ সিং আজ অস্ট্রেলিয়ার প্রতিরক্ষা মন্ত্রী মিসেস লিন্ডা রেনল্ডের সঙ্গে টেলিফোনে কথা বলেন। দুই প্রতিরক্ষা মন্ত্রী কোভিড-১৯ মহামারী মোকাবিলায় নিজ নিজ দেশে গৃহীত পদক্ষেপগুলি নিয়ে আলোচনা করেন। শ্রী সিং সেদেশের প্রতিরক্ষা মন্ত্রীকে কোভিড-১৯ এর বিরুদ্ধে লড়াইয়ে আন্তর্জাতিক প্রচেষ্টাগুলিতে ভারতের অবদান সম্পর্কে অবহিত করেন। দুই মন্ত্রীর মধ্যে এই মহামারীর বিরুদ্ধে বিশ্বব্যাপী লড়াইয়ে পারস্পরিক সহযোগিতার নানা দিক নিয়ে কথা হয়। ভারত-অস্ট্রেলিয়া কৌশলগত অংশীদারিত্ব কোভিড-১৯ পরবর্তী চ্যালেঞ্জগুলি মোকাবিলায় একযোগে কাজ করার পাশাপাশি, অন্যান্য দেশকেও সামিল করার সুযোগ করে দিয়েছে বলে দুই দেশের মন্ত্রী সহমত প্রকাশ করেন।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626905 – এই লিঙ্কে ক্লিক করুন।
    
    ৯টি স্বীকৃত পরীক্ষাগারে পিপিই কভারঅলগুলির প্রোটোটাইপ টেস্ট স্যাম্পেলের পরীক্ষা-নিরীক্ষা চলছে
    দেশে স্বাস্থ্য কর্মীদের সুরক্ষার বিষয়টিকে বিবেচনায় রেখে পিপিই কভারঅল তৈরি করা হচ্ছে। এই পিপিই কিটগুলির ৯টি স্বীকৃত পরীক্ষাগারে গুণমান যাচাই করে দেখা হচ্ছে। স্বাস্থ্য ও পরিবার কল্যাণ মন্ত্রকের কারিগরি নীতি-নির্দেশিকা অনুযায়ী পিপিই কিটগুলির গুণমান যাচাই করে দেখার কাজ চলছে। বিশ্ব স্বাস্থ্য সংস্থার পক্ষ থেকে এ ধরনের কিটের ব্যাপারে যে আদর্শ নিয়ম-নীতি রয়েছে, তার সঙ্গে সঙ্গতি রেখেই দেশে এগুলি তৈরি করা হচ্ছে। এই কিটগুলি এমনভাবে তৈরি করা হচ্ছে, যেখানে কোনোভাবেই তরল বা বায়বীয় কোনও পদার্থ প্রবেশ করতে পারবে না।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626932 – এই লিঙ্কে ক্লিক করুন।
    
    লাদাখের উপ-রাজ্যপাল শ্রী আর কে মাথুর কেন্দ্রশাসিত এই অঞ্চলের কোভিড পরিস্থিতি সম্পর্কে কেন্দ্রীয় মন্ত্রী ডঃ জিতেন্দ্র সিং-কে অবহিত করেছেন
    লাদাখের উপ-রাজ্যপাল শ্রী আর কে মাথুর আজ কেন্দ্রীয় মন্ত্রী ডঃ জিতেন্দ্র সিং – এর সঙ্গে টেলিফোনে কথা বলেন এবং এই কেন্দ্রশাসিত অঞ্চলের বর্তমান কোভিড-১৯ পরিস্থিতি সম্পর্কে তাঁকে অবহিত করেন। কেন্দ্রীয় সরকারের পক্ষ থেকে কোভিড-১৯ মহামারী মোকাবিলায় লাদাখ’কে যে সহায়তা দেওয়া হচ্ছে, তার জন্য শ্রী মাথুর সরকারের প্রশংসা করেন। উপ-রাজ্যপাল আরও জানান, লাদাখের নাগরিক সমাজ করোনার প্রকোপ থেকে ধীরে ধীরে বেরিয়ে আসার চেষ্টা করছেন।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626929 – এই লিঙ্কে ক্লিক করুন।
    
    ক্ষুদ্র শিল্প সংস্থাগুলির জন্য ঋণ সহায়তার নতুন পন্থা-পদ্ধতি খুঁজে বের করার চেষ্টা চালাচ্ছে সরকার- শ্রী নীতিন গড়করি
    কেন্দ্রীয় অতিক্ষুদ্র, ছোট ও মাঝারি শিল্পোদ্যোগ মন্ত্রী শ্রী নীতিন গড়করি বলেছেন, ক্ষুদ্র শিল্প সংস্থাগুলিতে আরও বেশি করে অর্থ সহায়তা পৌঁছে দিতে সরকার নতুন ধরণের প্রাতিষ্ঠানিক ঋণ সহায়তার নানা দিক নিয়ে চিন্তাভাবনা করছে। তিনি আরও বলেন, ব্যাঙ্ক বর্হিভুত আর্থিক প্রতিষ্ঠানগুলিকে আরও মজবুত করতে নিরন্তর কাজ করে চলেছে। এ ধরণের প্রতিষ্ঠানগুলি আগামী দিনে ছোট শিল্পসংস্থাগুলিতে সহজ শর্তে ঋণ দেওয়ার ক্ষেত্রে গুরুত্বপূর্ণ ভূমিকা নিতে পারে। শ্রী গড়করি আজ ভিডিও কনফারেন্সের মাধ্যমে ক্ষুদ্র ও মাঝারি শিল্প সংস্থাগুলির ওপর কোভিড-১৯ এর প্রভাব সম্পর্কে বণিকসভা ক্যালকাটা চেম্বার অফ্ কমার্সের সদস্যদের উদ্দেশে ভাষণ দিচ্ছিলেন। শ্রী গড়করি পুনরায় বলেন, জটিল এই পরিস্থিতিতে আমরা সকলেই কোভিড-১৯ মহামারীর বিরুদ্ধে যুদ্ধ চালাচ্ছি। একইভাবে, আর্থিক স্থিতিশীলতা বজায় রাখতেও আমাদের সংগ্রাম চলছে। তিনি সংশ্লিষ্ট সকল পক্ষকে জটিল এই পরিস্থিতি মোকাবিলায় ইতিবাচক মনোভাব নিয়ে একযোগে কাজ করার আহ্বান জানান।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626778 – এই লিঙ্কে ক্লিক করুন।
    
    স্বাস্থ্য পরিষেবার সঙ্গে যুক্ত অগ্রভাগে থাকা কর্মীদের পুষ্টিকর খাদ্য সরবরাহে তাজ স্যাটস্‌ সংস্থার সঙ্গে চুক্তি আরইসি লিমিটেডের
    আরইসি লিমিটেডের কর্পোরেট সামাজিক দায়বদ্ধতা শাখার প্রতিষ্ঠান আরইসি ফাউন্ডেশন নতুন দিল্লির সফদরজং হাসপাতালে চিকিৎসা কর্মীদের পুষ্টিকর খাবার সরবরাহের জন্য তাজ স্যাটস্‌ সংস্থার সঙ্গে চুক্তি করেছে। নতুন দিল্লির এই হাসপাতালের স্বাস্থ্য সেনানীদের প্রতি কৃতজ্ঞতার নিদর্শন হিসাবে প্রতিদিন ৩০০টি খাবার প্যাকেট সরবরাহ করা হচ্ছে। এই হাসপাতালে ১৮ হাজারেরও বেশি খাবার প্যাকেট বন্টনের উদ্যোগ নেওয়া হয়েছে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626872 – এই লিঙ্কে ক্লিক করুন।
    
    সিএসআইআর – এর অধীন আইআইআইএম এবং রিলায়েন্স ইন্ডাস্ট্রিজ যৌথভাবে করোনা ভাইরাসের আরটি-ল্যাম্প ভিত্তিক নমুনা পরীক্ষা উদ্ভাবন করবে
    খুব দ্রুত, নিখুঁত এবং ব্যয় সাশ্রয়ী আরটি ল্যাম্প পদ্ধতির সাহায্যে সম্পূর্ণ দেশীয় পদ্ধতিতে করোনা ভাইরাসের নমুনা পরীক্ষা করা হবে। এজন্য ন্যূনতম মানবসম্পদ এবং যন্ত্রপাতির ব্যবহার হবে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1626931 – এই লিঙ্কে ক্লিক করুন।
    
    
    
    
    
    পিআইবি’র আঞ্চলিক কার্যালয় থেকে প্রাপ্ত তথ্য
    
    
    
    · কেরল : রাজ্যের বাইরে থেকে এবং বিদেশ থেকে আগত ব্যক্তিদের মধ্যে সংক্রমণের ঘটনা বৃদ্ধি পাওয়ায় কোভিড-১৯ এর বিরুদ্ধে লড়াইয়ে রাজ্যকে পূর্ণ সহায়তার জন্য মুখ্যমন্ত্রী আজ ভিডিও কনফারেন্সের মাধ্যমে সাংসদ ও বিধায়কদের সঙ্গে বৈঠক করেন। রাজ্যের মাধ্যমিক ও উচ্চ মাধ্যমিক বোর্ড পরীক্ষা কঠোর অনুশাসন মেনে আজ থেকে শুরু হয়েছে। এদিকে উপসাগরীয় দেশগুলিতে আরও ৩ জন কেরলবাসীর মৃত্যু হয়েছে। রাজ্যে গতকাল ৬ জনের মৃত্যু হয়েছে এবং ৪৯ জন আক্রান্ত হয়েছেন।
    
    · তামিলনাডু : কেন্দ্রশাসিত পন্ডিচেরীতে আরও ২ জনের সংক্রমণের খবর মেলায় আক্রান্তের সংখ্যা বেড়ে হয়েছে ৩৪। তামিলনাডুর স্বাস্থ্য মন্ত্রী জানিয়েছেন, কোভিড-১৯ পরীক্ষার পরিণাম জানার পর রাজ্যে যে ১১৮ জনের মৃত্যু হয়েছে, তার মধ্যে ৮৪ শতাংশ রোগীর অন্যান্য শারীরিক সমস্যা ছিল। রাজ্যে গতকাল এক দিনেই সর্বাধিক ৮০৫ জন নতুন করে আক্রান্ত হয়েছেন। এর ফলে, আক্রান্তের সংখ্যা বেড়ে হয়েছে ১৭ হাজার ৮২। নিশ্চিতভাবে করোনায় আক্রান্ত হয়েছেন ৮ হাজার ২৩০ জন। মৃত্যু হয়েছে ১১৮ জনের। কেবল চেন্নাইয়েই আক্রান্তের সংখ্যা ৫ হাজার ৯১১।
    
    · কর্ণাটক : রাজ্যে আজ বেলা ১২টা পর্যন্ত নতুন করে ১০০ জন আক্রান্ত হয়েছেন এবং ১৭ জন সুস্থ হয়েছেন। এর ফলে, আক্রান্তের সংখ্যা বেড়ে হয়েছে ২ হাজার ২৮২। নিশ্চিতভাবে করোনায় আক্রান্ত হয়েছেন ১ হাজার ৫১৪ জন। মৃত্যু হয়েছে ৪৪ জনের। এদিকে রাজ্যের মুখ্যমন্ত্রী উচ্চ শিক্ষা দপ্তরের সঙ্গে পর্যালোচনা বৈঠকে কারিগরি শিক্ষার ছাত্রছাত্রীদের অনলাইন প্ল্যাটফর্ম ব্যবহার বাড়ানোর ওপর জোর দিতে বলেছেন।
    
    · অন্ধ্রপ্রদেশ : রাজ্যে তুলা চাষীদের সমস্যা দূর করতে ১৩ হাজার ৫০০ কোটি টাকার আর্থিক সহায়তার কথা ঘোষণা করা হয়েছে। রাজ্য থেকে অন্তর্দেশীয় বিমান পরিষেবা শুরু হয়েছে। গত ২৪ ঘন্টায় ৪৮ জন নতুন করে আক্রান্ত হয়েছেন এবং ১ জনের মৃত্যু হয়েছে। এর ফলে, আক্রান্তের সংখ্যা বেড়ে হয়েছে ২ হাজার ৭১৯। নিশ্চিতভাবে করোনায় আক্রান্ত হয়েছেন ৭৫৯ জন। মৃত্যু হয়েছে ৫৭ জনের।
    
    · তেলেঙ্গানা : চলতি মাসে রাজ্য সরকারি কর্মচারীদের পুরো বেতনের ব্যাপারে এখনও স্পষ্টভাবে কিছু বলা হয়নি। রাজ্যে বিদ্যালয়গুলি খোলার ব্যাপারে এখনও কোনও সিদ্ধান্ত হয়নি। এদিকে আজ পর্যন্ত করোনায় আক্রান্তের সংখ্যা বেড়ে হয়েছে ১ হাজার ৯২০। বিদেশ ফেরৎ ৩৮ জনের নমুনা পরীক্ষায় ভাইরাসের উপস্থিতির প্রমাণ মিলেছে।
    
    · পাঞ্জাব : রাজ্য স্বাস্থ্য দপ্তর কোভিড-১৯ মহামারীর সময় সেলুনগুলিতে স্বাস্থ্যবিধি কঠোরভাবে মেনে চলার জন্য নীতি-নির্দেশিকা জারি করেছে।
    
    · হরিয়ানা : রাজ্যের মুখ্যমন্ত্রী জানিয়েছেন, কোভিড-১৯ মহামারীর প্রেক্ষিতে রাজ্য সরকার বিভিন্ন স্টেশন থেকে দৈনিক শ্রমিক স্পেশাল ট্রেন পরিষেবা দিচ্ছে। রাজ্যে আটকে পড়া প্রবাসী শ্রমিকদের নিজ রাজ্যে ফেরৎ পাঠাতে এই উদ্যোগ। এখনও পর্যন্ত ৭৭টি শ্রমিক স্পেশাল ট্রেনে করে ২ লক্ষ ৯০ হাজার প্রবাসী শ্রমিককে নিজ রাজ্যে ফেরৎ পাঠানো হয়েছে। এছাড়াও, অন্যান্য রাজ্য থেকে ১১ হাজার ৫৩৪ জন হরিয়ানার বাসিন্দা রাজ্যে ফিরে এসেছেন।
    
    · হিমাচল প্রদেশ : কোভিড-১৯ সংক্রমণ প্রতিরোধে মুখ্যমন্ত্রী রাজ্যবাসীকে কোয়ারেন্টাইন নীতি-নির্দেশিকা কঠোরভাবে মেনে চলার আহ্বান জানিয়েছেন। সোশ্যাল মিডিয়ায় ছড়িয়ে পড়া কোভিড-১৯ সংক্রান্ত খবরগুলির ব্যাপারে আরও সচেতন হওয়ার আহ্বান জানিয়েছেন তিনি।
    
    · মহারাষ্ট্র : রাজ্যে আরও ২ হাজার ৪৩৬ জনের নতুন করে সংক্রমণের খবর মেলায় আক্রান্তের সংখ্যা বেড়ে হয়েছে ৫২ হাজার ৬৬৭। নিশ্চিতভাবে করোনায় আক্রান্ত হয়েছেন ৩৫ হাজার ১৭৮ জন। আজ পর্যন্ত সম্পূর্ণ সুস্থ হওয়ার পর ১৫ হাজার ৭৮৬ জন রোগীকে হাসপাতাল থেকে ছেড়ে দেওয়া হয়েছে। এদিকে ধারাবির বস্তি এলাকাগুলিতে সৌভাগ্যজনকভাবে করোনায় আক্রান্তের দ্বিগুণ হওয়ার হার তিন দিনের পরিবর্তে বেড়ে হয়েছে ১৯ দিন।
    
    · গুজরাট : রাজ্যের ২০টি জেলা থেকে আরও ৪০৫ জনের সংক্রমণের খবর মেলায় করোনায় আক্রান্তের সংখ্যা বেড়ে হয়েছে ১৪ হাজার ৪৬৮। স্বাস্থ্য দপ্তরের সর্বশেষ প্রতিবেদন অনুযায়ী ১০৯ জন গুরুতর অসুস্থ রোগী ভেন্টিলেটরে রয়েছেন।
    
    · রাজস্থান : রাজ্যে আজ আরও ৭৫ জন নতুন করে সংক্রামিত হয়েছেন। এর ফলে, কোভিড-১৯ এ আক্রান্তের সংখ্যা বেড়ে হয়েছে ৭ হাজার ৩৭৬। এদের মধ্যে ১ হাজার ৮৪৪ জন প্রবাসী ব্যক্তি রয়েছেন, যাঁরা সম্প্রতি অন্যান্য রাজ্য থেকে রাজস্থানে ফিরেছেন। এদিকে রাজ্য সরকার আজ থেকে রেড জোনগুলিতে সীমিত সংখ্যায় ট্যাক্সি ও অটো রিক্‌শা চালুর অনুমতি দিয়েছে।
    
    · মধ্যপ্রদেশ : রাজ্যে গত ২৪ ঘন্টায় আরও ১৯৪ জন আক্রান্ত হয়েছেন। এর ফলে, করোনায় আক্রান্তের সংখ্যা বেড়ে দাঁড়িয়েছে ৬ হাজার ৮৫৯।
    
    · ছত্তিশগড় : রাজ্যে গতকাল পর্যন্ত আরও ৪০ জন নতুন করে করোনায় আক্রান্ত হয়েছেন। এর ফলে, আক্রান্তের সংখ্যা বেড়ে হয়েছে ২২০।
    
    · গোয়া : রাজ্যে আরও ১ জনের সংক্রমণের খবর মেলায় আক্রান্তের সংখ্যা বেড়ে হয়েছে ৬৭। এদের মধ্যে ৪৮ জন নিশ্চিতভাবে করোনায় আক্রান্ত হয়েছেন।
    
    · আসাম : রাজ্যের মুখ্যমন্ত্রীর পৌরহিত্যে মন্ত্রী পরিষদের বৈঠকে সিদ্ধান্ত হয়েছে, কোভিড-১৯ এর বিরুদ্ধে প্রতিকারমূলক ব্যবস্থা হিসাবে রাজ্যের বাইরে থেকে আসা কোনও ব্যক্তিকেই হোম কোয়ারেন্টাইনে থাকার সুবিধা দেওয়া হবে না। সকলকেই বাধ্যতামূলকভাবে প্রাতিষ্ঠানিক কোয়ারেন্টাইনে থাকতে হবে। আসাম কেয়ার কর্মসূচির অঙ্গ হিসাবে রাজ্যের বাইরে আটকে পড়া ৩ লক্ষ ৬০ হাজার অসমিয়াকে এপ্রিল থেকে জুন পর্যন্ত প্রতি মাসে ২ হাজার টাকা আর্থিক সাহায্য দেওয়া হবে।
    
    · মণিপুর : ইম্ফল পশ্চিম জেলা থেকে আরও ৩ জনের নমুনা পরীক্ষায় করোনা ভাইরাসের উপস্থিতির প্রমাণ মিলেছে। এর ফলে, আক্রান্তের সংখ্যা বেড়ে হয়েছে ৩৯। এদের মধ্যে ৩৫ জন চিকিৎসাধীন রয়েছেন।
    
    · মিজোরাম : রাজ্যপাল দেশের বিভিন্ন রাজ্যে আটকে পড়া শিক্ষক-শিক্ষিকা ও ছাত্রছাত্রীদের সবরকম সহায়তার আশ্বাস দিয়েছেন। রাজভবনে এক প্রতিনিধি দলের সঙ্গে বৈঠকে রাজ্যপাল এই আশ্বাস দেন।
    
    · নাগাল্যান্ড : রাজ্যে অবিলম্বে স্কুলগুলি পুনরায় খোলার কোনও পরিকল্পনা নেই। ছাত্রছাত্রীদের ডিজিটাল প্ল্যাটফর্মে পঠন-পাঠন চালিয়ে যেতে উৎসাহ দেওয়া হচ্ছে। রাজ্যে আসা ব্যক্তিদের প্রথম দিন থেকেই নমুনা পরীক্ষা বাধ্যতামূলক করা হয়েছে।
    
    · সিকিম : কেরল থেকে শ্রমিক স্পেশাল ট্রেনে করে নিউ জলপাইগুড়ি স্টেশনে এসে পৌঁছনো ৭৯ জন সিকিমবাসীকে রাজ্য পরিবহণ নিগমের বাসে করে নিজ নিজ জেলায় পৌঁছে দেওয়া হয়েছে।


    CG/BD/SB

    
    
    (Release ID: 1627056) Visitor Counter : 24
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam