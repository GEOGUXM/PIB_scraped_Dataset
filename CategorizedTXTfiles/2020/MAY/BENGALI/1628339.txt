      রেলমন্ত্রক

      পয়লা জুন থেকে দেশজুড়ে ২০০টি বিশেষ ট্রেন চালানোর উদ্যোগ
      Posted On: 31 MAY 2020 6:12PM by PIB Kolkata


    নতুন দিল্লী, ৩১শে মে, ২০২০


    

    
    কেন্দ্রীয় স্বাস্থ্য ও পরিবার কল্যাণ মন্ত্রক এবং কেন্দ্রীয় স্বরাষ্ট্র মন্ত্রকের সঙ্গে আলোচনার ভিত্তিতে রেল মন্ত্রক, পয়লা জুন থেকে রেলের আংশিক পরিষেবা শুরু করার সিদ্ধান্ত নিয়েছে। প্রথম দিন ১ লক্ষ ৪৫ হাজার যাত্রী সফর করবেন। ভারতীয় রেল ২০০টি প্যাসেঞ্জার সার্ভিস ট্রেন পয়লা জুন চালাবে।


    
    এই ২০০টি ট্রেন বর্তমানের শ্রমিক স্পেশাল ট্রেন এবং ৩০টি বিশেষ এসি ট্রেনের অতিরিক্ত। পয়লা মে থেকে শ্রমিক স্পেশাল ট্রেন এবং ১২ই মে থেকে বিশেষ এসি ট্রেন চলাচল শুরু হয়েছে।


    
    পয়লা জুন থেকে চালু হওয়া ট্রেনগুলিতে এসি এবং নন এসি সংরক্ষিত কামরা থাকবে। এই ট্রেনে অসংরক্ষিত কোনো বগি থাকবে না।
    আগামী ৩০শে জুন পর্যন্ত ২৫ লক্ষ ৮২ হাজার ৬৭১ জন এই ট্রেনগুলির জন্য টিকিট কেটেছেন। যাত্রীদের নির্ধারিত সময়ের ৯০ মিনিট আগে স্টেশনে পৌঁছতে হবে। যাঁদের কনফার্মড অথবা রিজার্ভেশন এগেনস্ট ক্যানসেলেশন টিকিট থাকবে তাঁরাই স্টেশনে ঢুকতে পারবেন এবং ট্রেনে উঠতে পারবেন। কেন্দ্রীয় স্বরাষ্ট্রমন্ত্রকের নির্দেশ অনুসারে প্রতিটি যাত্রীর স্বাস্থ্য পরীক্ষা করা হবে। যাঁদের করোনা সংক্রমণের কোনো লক্ষণ থাকবে না তাঁরাই এই ট্রেনে উঠতে পারবেন। যাত্রীদের শারীরিক দূরত্ব বজায় রেখে চলতে হবে।


    
    যেসব যাত্রীর স্বাস্থ্য পরীক্ষার সময় জ্বর বা কোভিড-১৯ এর সংক্রমণের কোনো লক্ষণ দেখা যাবে তাঁদের কনফার্মড টিকিট থাকলেও তাঁরা ট্রেনে উঠতে পারবেন না। এক্ষেত্রে টিকিট পরীক্ষক ওই যাত্রীকে একটি সার্টিফিকেট দেবে সেই সার্টিফিকেট পাওয়ার পর টিডিআর ফর্ম পূরণ করতে হবে। এর ১০ দিনের মধ্যে যাত্রী টিকিটের অর্থ ফেরৎ পাবেন।


    
    টিকিটের ভাড়ার সঙ্গে খাবারের দাম যুক্ত করা নেই। তবে আইআরসিটিসি কিছু কিছু ট্রেনে প্যান্ট্রিকারের ব্যবস্থা করবে, যেখানে অর্থের বিনিময়ে প্যাকেটজাত খাবার অথবা পানীয় জল পাওয়া যাবে। জোনাল রেলওয়েকে নির্দেশ দেওয়া হয়েছে, সমস্ত রেল স্টেশনের ঢোকা এবং বেরোনোর রাস্তা আলাদা রাখতে হবে। যাত্রীদের কম জিনিসপত্র নিয়ে চলার পরামর্শ দেওয়ার পাশাপাশি মোবাইলে আরোগ্যসেতু অ্যাপ ডাউনলোড করার পরামর্শ দেওয়া হয়েছে।


    

    
    CG/CB/SKD

    
    
    (Release ID: 1628339) Visitor Counter : 8
    
    
      Read this release in: Punjabi , Assamese , English , Hindi , Tamil , Telugu , Malayalam , Urdu , Marathi , Manipuri , Odia , Kannada