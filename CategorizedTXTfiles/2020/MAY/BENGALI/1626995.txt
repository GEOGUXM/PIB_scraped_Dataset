      স্বরাষ্ট্র মন্ত্রক

      বিভিন্ন জেলায় প্রায় ৫ লক্ষ মানুষকে নিরাপদ স্থানে সরিয়েছে এন ডি আর এফ
      
      সাইক্লোনের জেরে উপড়ে পড়া সাড়ে পাঁচ হাজার গাছ কেটে আনুমাণিক আড়াই হাজার কিলোমিটার পথ পরিষ্কার করার কথা জানাল জাতীয় বিপর্যয় মোকাবিলা বাহিনী

      Posted On: 26 MAY 2020 6:43PM by PIB Kolkata

    কোলকাতা, ২৬ মে, ২০২০


    জাতীয় বিপর্যয় মোকাবিলা বাহিনী, এন ডি আর এফ, আম্ফান বিধ্বস্ত রাজ্যের বিভিন্ন জেলা থেকে প্রশাসনের সহায়তায় আজ পর্যন্ত প্রায় ৫ লক্ষ মানুষকে নিরাপদ স্থানে সরিয়ে নিয়ে গেছে। এছাড়াও ৭৬৫০টি গবাদি পশুকেও তারা নিরাপদ আশ্রয়ে নিয়ে গেছে। জাতীয় সড়ক, রাজ্য সড়ক, গ্রামীণ সড়ক মিলিয়ে প্রায় ২৪২৮ কিলোমিটার রাস্তা তারা পরিষ্কার করে চলাচলের উপযোগী করে দিয়েছে। এছাড়াও প্রায় সাড়ে পাঁচ হাজার গাছ কাটার পাশাপাশি ৯৪৫ টি বৈদ্যুতিক স্তম্ভও সরানো হয়েছে। আজ এন ডি আর এফ এর পক্ষ থেকে জারি করা এক প্রেস বিজ্ঞপ্তিতে এই কথা জানানো হয়েছে।


    রাজ্যে এন ডি আর এফ এর ৩৮টি দল কাজ করছে। তার মধ্যে ১৯টি দলকে বিদ্যুৎ ব্যবস্থার পুনর্বহাল, জল সরবরাহ, যোগাযোগ ব্যবস্থা এবং সড়ক যোগাযোগের পুনর্বহালের জন্য রাখা হয়েছে।


    রাজ্যের ছয়টি জেলায় অত্যাধুনিক যন্ত্রপাতি সমেত দক্ষ কর্মীরা কোভিড-১৯ এর বিরুদ্ধে যথাযথ সুরক্ষা ব্যবস্থা গ্রহণ করে কাজ করে চলছেন। কাজের সুবিধা এবং বিভিন্ন দপ্তরের মধ্যে সমন্বয়ের মাধ্যমে সুষ্ঠু ভাবে কার্য সম্পাদনের জন্য কোলকাতার রিজিওনাল রেসপন্স সেন্টারে একটি নিয়ন্ত্রণ কক্ষ খোলা হয়েছে।


    CG/SDG

    
    
    (Release ID: 1626995) Visitor Counter : 9
    
    
      Read this release in: English