      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 31 MAY 2020 6:13PM by PIB Kolkata


    নয়াদিল্লি, ৩১ মে, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য - সুস্থতার হার বেড়ে ৪৭.৭৬ শতাংশ

    দেশে গত ২৪ ঘন্টায় ৪ হাজার ৬১৪ জন রোগী সুস্থ হয়েছেন। এখনও পর্যন্ত সুস্থ হয়েছেন ৮৬ হাজার ৯৮৩ জন। এর ফলে, সুস্থতার হার বেড়ে হয়েছে ৪৭.৭৬ শতাংশ। চিকিৎসাধীন রয়েছেন ৮৯ হাজার ৯৯৫ জন। এদের স্বাস্থ্যের ওপর সারাক্ষণ নজর রাখা হচ্ছে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1628119 – এই লিঙ্কে ক্লিক করুন।


    
    কোভিড-১৯ এর বিরুদ্ধে লড়াইয়ে নতুন নীতি-নির্দেশিকা পয়লা জুন থেকে কার্যকর হবে
    কেন্দ্রীয় স্বরাষ্ট্র মন্ত্রক কোভিড-১৯ সংক্রান্ত নতুন নীতি-নির্দেশিকা সহ সংক্রামিত এলাকাগুলির বাইরে পর্যায়ক্রমে বিভিন্ন ক্ষেত্রের কাজকর্ম চালু করা সংক্রান্ত নতুন নীতি-নির্দেশিকা জারি করেছে। এই নীতি-নির্দেশিকা পয়লা জুন থেকে কার্যকর হচ্ছে এবং আগামী ৩০শে জুন পর্যন্ত বলবৎ থাকবে। লকডাউনের পর প্রথম আন-লক পর্যায়ে আর্থিক ক্ষেত্রগুলির কাজকর্ম শুরু করার ওপর গুরুত্ব দেওয়া হবে। রাজ্য ও কেন্দ্রশাসিত অঞ্চলগুলির সঙ্গে বিস্তারিত আলাপ-আলোচনার পর নতুন নীতি-নির্দেশিকা জারি করা হয়েছে। তবে, সংক্রামিত এলাকাগুলিতে লকডাউন সংক্রান্ত নীতি-নির্দেশিকাগুলি কঠোরভাবে বলবৎ থাকবে। কেন্দ্রীয় স্বাস্থ্য মন্ত্রকের জারি করা নীতি-নির্দেশিকাগুলি বিবেচনা করে রাজ্য/কেন্দ্রশাসিত অঞ্চলগুলি সংক্রামিত এলাকার সীমানা নিরূপণ করবে। সংক্রামিত এলাকার মধ্যে সংশ্লিষ্ট নীতি-নির্দেশিকাগুলি কঠোরভাবে মেনে চলা হবে এবং অত্যাবশ্যক পরিষেবা ও কাজকর্মে ছাড় দেওয়া হবে। সংক্রামিত এলাকার বাইরে যে সমস্ত কর্মকান্ড বাতিল করা হয়েছিল, তা পর্যায়ক্রমে শুরু হবে। তবে, স্বাস্থ্য মন্ত্রকের জারি করা আদর্শ কর্মপরিচালনবিধিগুলি অক্ষরে অক্ষরে পালন করতে হবে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1627965 – এই লিঙ্কে ক্লিক করুন।


    
    মন কি বাত ২.০-র দ্বাদশ পর্বে প্রধানমন্ত্রীর ভাষণ
    বেতার অনুষ্ঠান মন কি বাত ২.০-র দ্বাদশ পর্বে জাতির উদ্দেশে ভাষণে প্রধানমন্ত্রী শ্রী নরেন্দ্র মোদী বলেছেন, সমবেত প্রচেষ্টার মাধ্যমে দেশবাসী সাহসের সঙ্গে করোনার মোকাবিলা করছেন। কোভিড মহামারীর মধ্যেও তিনি সাধারণ মানুষকে সতর্ক ও সজাগ থাকার আহ্বান জানিয়েছেন।অর্থ ব্যবস্থার একটি বড় অংশকে ধীরে ধীরে খুলে দেওয়া হচ্ছে। তিনি আরও বলেন, সাধারণ মানুষ প্রমাণ করে দিয়েছেন, দেশসেবা ও আত্মত্যাগের ধারণা আমাদের কাছে কেবল আদর্শই নয়, বরং জীবনের অবিচ্ছেদ্য অংশ। প্রধানমন্ত্রী বলেন, যোগচর্চা সমস্ত সম্প্রদায়, রোগ প্রতিরোধক ক্ষমতা এবং একতার জন্য আদর্শ। তিনি দেশকে এক নতুন উচ্চতায় নিয়ে যেতে আত্মনির্ভর ভারত অভিযানে সাধারণ মানুষকে সামিল হওয়ার আহ্বান জানান। বর্তমান প্রজন্মকে জলসম্পদের সংরক্ষণে তাঁদের কর্তব্যগুলি পালনের কথাও স্মরণ করিয়ে দিয়ে প্রধানমন্ত্রী বলেন, বৃষ্টির জল সংরক্ষণে গুরুত্ব দিতে হবে এবং প্রত্যেক ব্যক্তিকে জল সম্পদ সংরক্ষণে এগিয়ে আসতে হবে। এবারের পরিবেশ দিবসে চারাগাছ রোপণ করে প্রকৃতির সেবা করার জন্য দেশবাসীকে অনুরোধ জানিয়ে প্রধানমন্ত্রী প্রকৃতির সঙ্গে সম্পর্ক আরও নিবিড় করার কথা বলেন।
    বিস্তারিত বিবরণের জন্য https://pib.gov.in/PressReleseDetail.aspx?PRID=1628127 – এই লিঙ্কে ক্লিক করুন।


    
    মন কি বাত ২.০-র দ্বাদশ পর্বে প্রধানমন্ত্রীর ভাষণের মূল অংশ
    “যথাযথ আগাম সতর্কতা অবলম্বন করে বিমান পরিষেবা শুরু হয়েছে; শিল্প সংস্থায় কাজকর্মে ধীরে ধীরে স্বাভাবিক ছন্দ ফিরে আসছে; এর ফলে, অর্থনীতির একটি বড় অংশ নতুন করে চালু হতে চলেছে। এই পরিস্থিতিতে আমাদের আরও বেশি সতর্ক ও সজাগ থাকতে হবে। দু’গজ দূরত্ব বজায় রাখার পাশাপাশি, ফেস মাস্ক ব্যবহার করতে হবে এবং যথাসম্ভব বাড়িতেই থাকতে হবে। আমাদের প্রয়াসে কোনও রকম ঘাটতি থাকা চলবে না ......
    ..... বন্ধুগণ, করোনায় বিরুদ্ধে আমাদের লড়াইয়ের পথ সুদূর প্রসারিত। এ এক দুর্যোগ, এমন এক অপ্রত্যাশিত দুর্যোগ, যার সারা বিশ্বে উপশমের কোনও প্রতিষেধক নেই; এমনকি, আগাম অভিজ্ঞতাও হয়নি। তাই, বর্তমান পরিস্থিতির মধ্যে আমরা নতুন ধরনের চ্যালেঞ্জ ও সেই সংক্রান্ত সমস্যার সম্মুখীন হচ্ছি। বিশ্বের প্রতিটি করোনায় আক্রান্ত দেশের অবস্থা একই রকম – ভারতেও তার ব্যতিক্রম ঘটেনি। আমাদের দেশে এই মহামারীর ফলে সবচেয়ে বেশি ক্ষতিগ্রস্ত হয়েছেন শ্রমজীবী মানুষ ও শ্রমিক শ্রেণী। এদের দুঃখ, যন্ত্রণা ভাষায় প্রকাশ করা সম্ভব নয়। আমাদের মধ্যে যাঁরা এরকম দুঃখ, যন্ত্রণা সহ্য করে চলেছেন, তাঁদের অনুভূতি উপলব্ধি করতে হবে। আমরা সবাই তাঁদের দুঃখ ভাগ করে নেওয়ার চেষ্টা করছি। সমগ্র দেশ, সমগ্র জাতি এই কাজ করছে ......
    ...... আমার প্রিয় দেশবাসী, এক পরিচ্ছন্ন ও দূষণমুক্ত পরিবেশের সঙ্গে আমাদের জীবনের প্রত্যক্ষ সম্পর্ক রয়েছে। এ ধরনের পরিবেশ আমাদের শিশুদের ভবিষ্যতের সঙ্গেও অবিচ্ছেদ্যভাবে যুক্ত। তাই, আমাদের ব্যক্তিগত পর্যায়েই এই সমস্যা নিরসনে এগিয়ে আসতে হবে। এবারের পরিবেশ দিবসে বৃক্ষ রোপণ করে প্রকৃতির সেবায় আপনাদের এগিয়ে আসার অনুরোধ জানাই। সেই সঙ্গে, এমন অঙ্গীকার গ্রহণের আবেদন জানাই, যার সঙ্গে আমাদের প্রকৃতিকে নিয়ে সম্পর্ক গড়ে উঠবে। গ্রীষ্মের দাবদাহ বাড়ছে। তাই, পক্ষীকূলের জন্য জলের ব্যবস্থা করতে ভুলবেন না ......”
    বিস্তারিত বিবরণের জন্য https://pib.gov.in/PressReleseDetail.aspx?PRID=1628091 – এই লিঙ্কে ক্লিক করুন।


    
    মোদী ২.০ সরকারের এক বছর – আত্মনির্ভর ভারত গঠনের লক্ষ্যে
    দ্বিতীয়বার ক্ষমতায় আসার পর মোদী সরকার একাধিক গুরুত্বপূর্ণ সিদ্ধান্ত নিয়েছে, যা ভারতীয় ইতিহাসে এক স্বতন্ত্র পরিচয় এবং এক নতুন ভারতের সূচনা করেছে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1627953 – এই লিঙ্কে ক্লিক করুন।


    
    শ্রমিক ট্রেনগুলির ব্যাপারে আরও ভালো পরিকল্পনা প্রণয়ন ও সমন্বয় গড়ে তুলতে রাজ্য সরকারগুলিকে অনুরোধ জানিয়েছে রেল মন্ত্রক
    রেল মন্ত্রক শ্রমিক ট্রেনগুলির ব্যাপারে উপযুক্ত পরিকল্পনা প্রণয়ন ও সমন্বয় বজায় রাখার জন্য রাজ্য সরকারগুলিকে অনুরোধ জানিয়েছে। সেই সঙ্গে, আটকে পড়া ব্যক্তিদের গন্তব্যে পৌঁছে দেওয়ার প্রয়োজনীয়তা সম্পর্কেও রাজ্যগুলিকে পরিকল্পনা প্রস্তুত করতে বলা হয়েছে। রেলের নজরে এসেছে যে, পর্যাপ্ত সংখ্যায় কামরার ব্যবস্থা করার পরও আটকে পড়া ব্যক্তি ও শ্রমিকদের স্টেশনে নিয়ে আসা হচ্ছে না। এমনকি, কিছু কিছু ক্ষেত্রে ট্রেন পরিষেবাও বাতিল করে দেওয়া হয়েছে। এর ফলে, প্রবাসী শ্রমিকদের নিজ রাজ্যে ফিরতে সমস্যা হচ্ছে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1627937 – এই লিঙ্কে ক্লিক করুন।


    
    কোভিড সঙ্কটের সময় উদ্ভূত পরিস্থিতি শক্ত হাতে মোকাবিলার জন্য ওষুধ সংস্থাগুলির প্রশংসা করলেন শ্রী পীযূষ গোয়েল
    কেন্দ্রীয় বাণিজ্য ও শিল্প মন্ত্রী শ্রী পীযূষ গোয়েল আজ ভিডিও কনফারেন্সের মাধ্যমে ওষুধ শিল্প সংস্থা ও ফার্মা সংগঠনগুলির সঙ্গে বিভিন্ন বিষয়ে আলোচনা করেন। কোভিড-১৯ সঙ্কটের সময় উদ্ভূত পরিস্থিতি শক্ত হাতে সামাল দেওয়ার জন্য শ্রী গোয়েল ওষুধ সংস্থাগুলির ভূমিকার প্রশংসা করেন। তিনি বলেন, ভারত বিশ্বের ফার্মাসী হিসাবে স্বীকৃতি পেয়েছে। গত দু’মাসে ১২০টিরও বেশি দেশে অত্যাবশ্যক ওষুধপত্র সরবরাহ করা হয়েছে। এর মধ্যে ৪০টি দেশ বিনামূল্যে ভারতের পক্ষ থেকে উপহার হিসাবে অত্যাবশ্যক ওষুধ পেয়েছে। কোভিড-১৯ সঙ্কটের সময় ওষুধপত্রের ঘাটতি মোকাবিলায় উপযুক্ত ব্যবস্থা গ্রহণের জন্যও তিনি ওষুধ সংস্থাগুলির প্রশংসা করেন।
    বিস্তারিত বিবরণের জন্য https://pib.gov.in/PressReleseDetail.aspx?PRID=1628142 – এই লিঙ্কে ক্লিক করুন।


    
    ভারতীয় নৌ-বাহিনী সমুদ্র সেতু অভিযানের পরবর্তী পর্যায়ের সূচনা করল
    বিদেশ থেকে ভারতীয় নাগরিকদের উদ্ধারে সমুদ্র সেতু অভিযানের পরবর্তী পর্যায় আগামী পয়লা জুন থেকে শুরু হচ্ছে। এই পর্যায়ে ভারতীয় নৌ-বাহিনীর জাহাজ জলস্বা কলম্বো থেকে ৭০০ জন ভারতীয়কে তামিলনাডু-তে ফিরিয়ে নিয়ে আসবে। একইভাবে, মালদ্বীপের মালে থেকে আরও ৭০০ জন ভারতীয়কে দেশে ফিরিয়ে নিয়ে আসার পরিকল্পনা রয়েছে। ভারতীয় নৌ-বাহিনী প্রথম পর্যায়ে মালদ্বীপের মালে থেকে প্রায় ১ হাজার ৫০০ জন ভারতীয় নাগরিককে কোচিতে নিয়ে এসেছে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1627939 – এই লিঙ্কে ক্লিক করুন।


    
    প্রধানমন্ত্রী মন কি বাত অনুষ্ঠানে ‘মাই লাইফ মাই যোগা’ ভিডিও ব্লগিং প্রতিযোগিতার কথা ঘোষণা করেছেন
    বিস্তারিত বিবরণের জন্য https://pib.gov.in/PressReleseDetail.aspx?PRID=1628152 – এই লিঙ্কে ক্লিক করুন।


    
    এক ভারত, শ্রেষ্ঠ ভারত – এর মূল মন্ত্রকে ছড়িয়ে দিতে এবং মৌলিক কর্তব্যগুলি সম্পর্কে যুবসম্প্রদায়কে সংবেদনশীল করে তুলতে পাঞ্জাব বিশ্ববিদ্যালয়ের পক্ষ থেকে স্বল্প দৈর্ঘ্যের ভিডিও প্রকাশ করা হ’ল
    পাঞ্জাব বিশ্ববিদ্যালয়ের ইবিএসডি ক্লাব যুবসম্প্রদায়কে তাঁদের মৌলিক কর্তব্যগুলি সম্পর্কে সংবেদনশীল করে তুলতে এক স্বল্প দৈর্ঘ্যের ভিডিও প্রকাশ করেছে। এ ধরনের ভিডিও প্রকাশের উদ্দেশ্য হ’ল প্রত্যেককে সুনাগরিক হিসাবে সাংবিধানিক কর্তব্যবোধগুলি পালনে উৎসাহিত করা। এছাড়াও, কোভিড-১৯ সংক্রমণ মোকাবিলায় সরকারের জারি করা নীতি-নির্দেশিকাগুলি মেনে চলতে মানুষকে সচেতন করা।
    বিস্তারিত বিবরণের জন্য https://pib.gov.in/PressReleseDetail.aspx?PRID=1628097 – এই লিঙ্কে ক্লিক করুন।


    
    মোদী সরকার ২.০-র প্রথম বর্ষপূর্তিতে ডিএআরপিজি দপ্তরের সাফল্যগুলি নিয়ে ই-বুকলেট প্রকাশ করেছেন : ডঃ জিতেন্দ্র সিং
    এই উপলক্ষে ডঃ জিতেন্দ্র সিং বলেন, ডিএআরপিজি দপ্তর প্রধানমন্ত্রীর সুপ্রশাসন এবং সংস্কার তথা রূপান্তরের যে মন্ত্র গ্রহণ করেছে, তা বাস্তবায়নে গুরুত্বপূর্ণ ভূমিকা পালন করছে। তিনি আরও বলেন, কোভিড-১৯ মহামারীর সময় দপ্তরের পদ্ধতিগত সংস্কারের সুফলগুলি পরিলক্ষিত হয়েছে এবং মহামারীর সময়ও ৮৭ হাজারেরও বেশি গণঅভিযোগের নিষ্পত্তি হয়েছে।
    বিস্তারিত বিবরণের জন্য https://pib.gov.in/PressReleseDetail.aspx?PRID=1627953 – এই লিঙ্কে ক্লিক করুন।

    

    
    পিআইবি’র আঞ্চলিক কার্যালয় থেকে প্রাপ্ত তথ্য
    
    • মহারাষ্ট্র : রাজ্যে নতুন করে ২ হাজার ৯৪০ জন সংক্রামিত হওয়ায় কোভিড-১৯ এ আক্রান্তের সংখ্যা বেড়ে হয়েছে ৬৫ হাজার ১৬৮। এদের মধ্যে ৩৪ হাজার ৮৮১ জন নিশ্চিতভাবে করোনায় আক্রান্ত হয়েছেন। রাজ্য সরকার মুম্বাইয়ে করোনা আক্রান্ত রোগীদের চিকিৎসার জন্য সাম্মানিক প্রদানের মাধ্যমে চিকিৎসক ও নার্স নিয়োগের সিদ্ধান্ত নিয়েছে। এদেরকে মাসিক ৮০ হাজার টাকা সাম্মানিক দেওয়া হবে।
    
    • গুজরাট : রাজ্যে আরও ৪১২ জনের সংক্রমণের খবর মেলায় করোনায় আক্রান্তের সংখ্যা দাঁড়িয়েছে ১৬ হাজার ৩৫৬। এদের মধ্যে ৬ হাজার ১১৯ জন নিশ্চিতভাবে করোনায় আক্রান্ত হয়েছেন। ৬ হাজার ৫৭ জন রোগীর শারীরিক অবস্থা স্থিতিশীল। এছাড়াও ৬২ জন রোগী ভেন্টিলেটর সাপোর্টে রয়েছেন। রাজ্যে করোনায় মৃত্যুর সংখ্যা ১ হাজার ছাড়িয়েছে। গত ২৪ ঘন্টায় ২৭ জনের মৃত্যু হয়েছে।
    
    • মধ্যপ্রদেশ : রাজ্যে আরও ২৪৬ জন সংক্রামিত হওয়ায় আক্রান্তের সংখ্যা বেড়ে হয়েছে ৭ হাজার ৮৯১। এর মধ্যে ৩ হাজার ১০৪ জন নিশ্চিতভাবে করোনায় আক্রান্ত হয়েছেন।
    
    • রাজস্থান : রাজ্যে আজ আরও ৭৬ জন সংক্রামিত হয়েছেন। এর ফলে, করোনায় আক্রান্তের সংখ্যা বেড়ে হয়েছে ৮ হাজার ৬৯৩ জন। মুখ্যমন্ত্রী বলেছেন, প্রবাসী শ্রমিকদের ফিরে আসার কারণে বহু জেলায় আক্রান্তের সংখ্যা বৃদ্ধি পাছে। এ সত্ত্বেও গ্রাম প্রধান ও গ্রাম সেবকরা পরিস্থিতি দক্ষতার সঙ্গে মোকাবিলা করছেন।
    
    • ছত্তিশগড় : রাজ্যে আজ আরও ৩২ জনের সংক্রমণের খবর মিলেছে। সর্বশেষ তথ্যানুযায়ী, রাজ্যে করোনায় আক্রান্তের সংখ্যা ৩৪৪।
    
    • কেরল : লকডাউনের মেয়াদ বৃদ্ধি পাওয়ার ফলে আন্তঃরাজ্য সফরের ক্ষেত্রে রেজিস্ট্রেশন প্রক্রিয়া অব্যাহত থাকছে। রাজ্যের পর্যটন মন্ত্রী জানিয়েছেন, কেন্দ্রীয় সরকার লকডাউন নিষেধাজ্ঞায় যে ছাড় দেওয়ার প্রস্তাব দিয়েছে, তা রাজ্যের মানুষের সুরক্ষার বিষয়টি বিবেচনা করে কার্যকর করা হবে। গতকাল রাজ্যে আরও ৫৮ জন করোনায় আক্রান্ত হয়েছেন। এর ফলে, আক্রান্তের সংখ্যা বেড়ে হয়েছে ৬২৪। রাজ্যের আরও ৫টি জায়গাকে সংক্রমণের উৎস কেন্দ্র হিসাবে ঘোষণা করা হয়েছে।
    
    • তামিলনাডু : দু’মাস বন্ধ থাকার পর চেন্নাই ও আরও কয়েকটি শহর বাদ দিয়ে রাজ্যের বাকি অংশে সোমবার থেকে গণপরিবহণ পরিষেবা শুরু হচ্ছে। রাজ্যের সমবায় ব্যাঙ্কগুলি ছোট ব্যবসায়ীদের ৫০ হাজার টাকা পর্যন্ত সহজশর্তে ঋণ দেবে। গতকাল এক দিনেই ৯৩৮ জন নতুন করে করোনায় আক্রান্ত হয়েছেন। এর মধ্যে ৬১৬ জনই চেন্নাই থেকে। রাজ্যে এখনও পর্যন্ত করোনায় আক্রান্তের সংখ্যা ২১ হাজার ১৮৪। নিশ্চিতভাবে করোনায় আক্রান্ত হয়েছেন ৯ হাজার ২১ জন। মৃত্যু হয়েছে ১৬০ জনের। কেবল চেন্নাই শহরেই আক্রান্ত হয়েছেন ৬ হাজার ৫৩৯ জন।
    
    • কর্ণাটক : ছাত্রছাত্রীরা আগামীকাল থেকে অনলাইন ক্লাসে যোগ দিতে পারবে। কেন্দ্রীয় সরকারের নীতি-নির্দেশিকা জারির পর রাজ্যে নতুন শিক্ষাবর্ষ চালু করা হবে। নিউজিল্যান্ডে আটকে পড়া ইঞ্জিনিয়ারদের দেশে ফিরিয়ে আনতে রাজ্য সরকার কেন্দ্রের সহায়তা চেয়েছে। রাজ্যে গতকাল আরও ১৪১ জনের সংক্রমণের খবর মেলায় আক্রান্তের সংখ্যা বেড়ে হয়েছে ২ হাজার ৯২২। নিশ্চিতভাবে করোনায় আক্রান্ত হয়েছেন ১ হাজার ৮৭৪ জন। মৃত্যু হয়েছে ৪৯ জনের।
    
    • অন্ধ্রপ্রদেশ : যোগ্য ব্যক্তিদের নাম নথিভুক্তিকরণের ৫ দিনের মধ্যেই ভাতা দেওয়ার সিদ্ধান্ত হয়েছে। এই প্রক্রিয়া আগামীকাল থেকে শুরু হচ্ছে। রাজ্যে গত ২৪ ঘন্টায় নতুন করে ৯৮ জন আক্রান্ত হয়েছেন এবং ২ জন মারা গেছেন। এর ফলে, আক্রান্তের সংখ্যা বেড়ে হয়েছে ৩ হাজার ৪২। নিশ্চিতভাবে করোনায় আক্রান্ত হয়েছেন ৮৪৫ জন এবং মৃত্যু হয়েছে ৬২ জনের।
    
    • তেলেঙ্গানা : ২০২০-২০২১ শিক্ষাবর্ষের অনলাইন ক্লাস শীঘ্রই একাধিক বেসরকারি স্কুলে শুরু হচ্ছে। রাজ্যে গতকাল পর্যন্ত করোনায় আক্রান্তের সংখ্যা ২ হাজার ৪৯৯। আজ পর্যন্ত ৪৩১ জন প্রবাসী ব্যক্তি এবং বিদেশ ফেরৎ ব্যক্তির নমুনা পরীক্ষায় ভাইরাসের উপস্থিতির প্রমাণ মিলেছে।
    
    • পাঞ্জাব : মুখ্যমন্ত্রী আগামী ৩০শে জুন পর্যন্ত আরও ৪ সপ্তাহ লকডাউনের মেয়াদ বাড়ানোর কথা ঘোষণা করেছেন। দরিদ্র মানুষকে বিনামূল্যে মাস্ক বিতরনের নির্দেশ দেওয়া হয়েছে। রাজ্যের খাদ্য ও অসামরিক সরবরাহ মন্ত্রীকে অবিলম্বে এ ব্যাপারে ব্যবস্থা গ্রহণের নির্দেশ দেওয়া হয়েছে।
    
    • হরিয়ানা : কোভিড-১৯ মহামারীর সময় গুরুত্বপূর্ণ ভূমিকা পালনকারী রাজ্য শিল্প ও পরিকাঠামো উন্নয়ন নিগম বিনিয়োগকারীদের লিজ দেওয়া জমিগুলির প্রকৃত চরিত্র পরিবর্তনের ক্ষেত্রে খসড়া নীতি তৈরি করেছে। রাজ্যের শিল্প ও পরিকাঠামো উন্নয়ন নিগম শিল্প সংস্থায় কর্মরত কর্মীদের জন্য আবাসিক ইউনিট ও বহু শয়ন কক্ষ গড়ে তুলেছে।
    
    • অরুণাচল প্রদেশ : দ্বিতীয়বার কোভিড-১৯ নমুনা পরীক্ষার পর ২৬ জনের পরীক্ষার রিপোর্ট নেগেটিভ এসেছে। রাজ্যে আরও ১ জনের উপসর্গ ধরা পড়েছে। এর ফলে, নিশ্চিতভাবে করোনায় আক্রান্তের সংখ্যা বেড়ে হয়েছে ৩।
    
    • আসাম : দ্বিতীয়বার কোভিড-১৯ পরীক্ষার পরিণাম নেগেটিভ আসায় ২২ জন রোগীকে ছেড়ে দেওয়া হয়েছে। রাজ্যে নিশ্চিতভাবে করোনায় আক্রান্তের সংখ্যা ১ হাজার ৮০।
    
    • মণিপুর : দেশের বিভিন্ন অংশ থেকে ১৯ হাজারেরও বেশি মণিপুরী স্পেশাল ট্রেনে জিরিবাম স্টেশনে এসে পৌঁছেছেন। এদেরকে নিজেদের জেলায় পাঠানো হচ্ছে।
    
    • মিজোরাম : কর্ণাটক থেকে বিশেষ ট্রেনে আসা সমস্ত ব্যক্তির নমুনা পরীক্ষায় কোভিড-১৯ এর উপস্থিতির প্রমাণ মেলেনি। বিমানবন্দরে বিমানের অবতরণ ও প্রস্থানের অত্যাধিক চাপ থাকায় ডিমাপুর পর্যন্ত বিমান পরিষেবা বাতিল করা হয়েছে। আগামীকাল থেকে এই পরিষেবা শুরু হতে পারে। রাজ্যের ওখা জেলায় জোড়-বিজোড় নম্বরের গাড়ি পরিষেবা আগামীকাল থেকে শুরু হচ্ছে।
    
    • সিকিম : রাজ্যের স্বরাষ্ট্র দপ্তর এক চিঠিতে রাজ্যে কর্মরত নন-সিকিমিস্টদের ফেরৎ নিয়ে আসার জন্য রাজ্য বাণিজ্য ও শিল্প দপ্তরকে পদক্ষেপ নিতে বলেছে।
    
    • ত্রিপুরা : রাজ্যের মুখ্যমন্ত্রী গরুর গাড়িতে মালবাহক গৌতম দাসের প্রশংসা করে বলেছেন, এই ব্যক্তি অন্যদের কাছে প্রেরণার উৎস। জনৈক গৌতম দাস লকডাউনের সময় তাঁর সঞ্চিত অর্থ মানুষের সেবায় ব্যয় করেছেন। এমনকি, মন কি বাত অনুষ্ঠানে প্রধানমন্ত্রী স্বয়ং গৌতম দাসের প্রচেষ্টার ভুয়সী প্রশংসা করেছেন।


    CG/BD/SB

    
    
    (Release ID: 1628216) Visitor Counter : 22
    
    
      Read this release in: English , Hindi , Marathi , Assamese , Manipuri , Punjabi , Gujarati , Telugu , Kannada , Malayalam