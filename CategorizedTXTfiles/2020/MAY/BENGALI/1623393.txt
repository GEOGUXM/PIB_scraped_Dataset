      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 12 MAY 2020 6:21PM by PIB Kolkata


    নয়াদিল্লি , ১২ মে , ২০২০


    হিমাচল প্রদেশ, উত্তরাখন্ড, জম্মু-কাশ্মীর এবং লাদাখে কোভিড-১৯ সংক্রমণ মোকাবিলায় গৃহীত পদক্ষেপ ও প্রস্তুতি পর্যালোচনায় ডঃ হর্ষ বর্ধন


    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন আজ এক উচ্চ পর্যায়ের বৈঠকে জম্মু-কাশ্মীর এবং লাদাখের উপ-রাজ্যপাল সহ উত্তরাখন্ড ও হিমাচল প্রদেশের মুখ্যমন্ত্রীদের সঙ্গে মিলিত হন। তিনি বলেন, প্রবাসী শ্রমিকদের নিজ নিজ রাজ্যে ফিরে আসার প্রেক্ষিতে রাজ্য ও কেন্দ্রশাসিত অঞ্চলগুলিকে আরও বেশি নজরদারি, করোনায় আক্রান্ত ব্যক্তিদের সংস্পর্শে আসা অন্যান্য ব্যক্তিদের চিহ্নিতকরণ, পর্যাপ্ত নমুনা পরীক্ষা এবং ফিরে আসা ব্যক্তিদের সময় মতো পরীক্ষার ওপর তিনি গুরুত্ব দিতে বলেন। বিদেশ থেকে যাঁরা দেশে ফিরছেন, তাঁদের স্বাস্থ্য পরীক্ষার ওপরও গুরুত্ব দেওয়ার কথা বলেন তিনি।


    দেশে আজ পর্যন্ত করোনায় আক্রান্তের সংখ্যা ৭০ হাজার ৭৫৬। আক্রান্তদের মধ্যে সুস্থ হয়েছেন ২২ হাজার ৪৫৫ জন। মৃত্যু হয়েছে ২ হাজার ২৯৩ জনের। বিগত ২৪ ঘন্টায় নিশ্চিতভাবে করোনায় আক্রান্ত হয়েছেন ৩ হাজার ৬০৪ জন এবং সুস্থ হয়ে উঠেছেন ১ হাজার ৫৩৮ জন। বিগত ১৪ দিনে করোনায় আক্রান্তের হার দ্বিগুণ হওয়ার ক্ষেত্রে যেখানে সময় লাগছিল ১০ দিন ৯ ঘন্টা, সেখানে গত ৩ দিনে এই হারে খানিকটা উন্নতি হয়ে দাঁড়িয়েছে ১২ দিন ২ ঘন্টা। ডঃ হর্ষ বর্ধন জানান, আক্রান্তদের মধ্যে মৃত্যু হার ৩.২ শতাংশ এবং সুস্থতার হার ৩১.৭৪ শতাংশ। রাজ্যগুলিকে পুনরায় কোভিড বহির্ভূত অত্যাবশ্যক স্বাস্থ্য পরিষেবা বজায় রাখার ওপর গুরুত্ব দিতে বলা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623292 – এই লিঙ্কে ক্লিক করুন।


    রাজ্য ও কেন্দ্রশাসিত অঞ্চলগুলির মুখ্যমন্ত্রীদের সঙ্গে প্রধানমন্ত্রীর বৈঠক


    কোভিড-১৯ এর বিরুদ্ধে ভারতের লড়াইয়ে পরবর্তী পন্থা-পদ্ধতি নিয়ে আলোচনার জন্য সোমবার প্রধানমন্ত্রী শ্রী নরেন্দ্র মোদী সমস্ত রাজ্য ও কেন্দ্রশাসিত অঞ্চলের মুখ্যমন্ত্রীদের সঙ্গে ভিডিও কনফারেন্সের মাধ্যমে বৈঠক করেন। শ্রী মোদী বলেন, এখন আমাদের সামনে দ্বৈত চ্যালেঞ্জ রয়েছে। এগুলি হ’ল – সংক্রমণের ফলে অসুস্থতার হার কমানো এবং ধাপে ধাপে সাধারণ মানুষের কর্মকান্ড বাড়ানো। কোভিড-১৯ মোকাবিলায় গৃহীত নীতি-নির্দেশিকাগুলির কথা উল্লেখ করে প্রধানমন্ত্রী বলেন, এখন আমাদের লক্ষ্য হ’ল – গ্রামাঞ্চলে কোভিড-১৯ সংক্রমণ প্রতিরোধ করা। কোভিড পরবর্তী সময়ে যে সুযোগ-সুবিধা আসতে চলেছে, ভারতকে তা কাজে লাগাতে হবে বলেও তিনি অভিমত প্রকাশ করেন। তিনি বলেন, কোভিড পরবর্তী সময়ে সমগ্র বিশ্বে যে পরিবর্তন আসতে চলেছে, তা আমাদের উপলব্ধি করতে হবে। বর্তমান বিশ্ব একদা ঘটে যাওয়া বিশ্ব যুদ্ধগুলির মতো প্রাক্‌-করোনা ও করোনা পরবর্তী সময়ে বিভাজিত হতে চলেছে। এই পরিস্থিতি আমাদের সামগ্রীক কর্মকান্ডে লক্ষ্যণীয় পরিবর্তন আনবে। তিনি বলেন, জীবনের নতুন মন্ত্র হবে ‘জন সে লেকর জগ তক’ অর্থাৎ ব্যক্তি-বিশেষ থেকে সমগ্র মানবসত্ত্বা। তিনি আরও বলেন, আমাদের সকলকে নতুন বাস্তবতার প্রেক্ষিতে পরিকল্পনা প্রণয়ন করতে হবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623160 – এই লিঙ্কে ক্লিক করুন।


    ভারতীয় রেল ১২ই মে সকাল ৯টা ৩০ মিনিট পর্যন্ত ৫৪২টি শ্রমিক স্পেশাল ট্রেন চালিয়েছে


    ভারতীয় রেল ১২ই মে পর্যন্ত বিভিন্ন রাজ্য থেকে ৫৪২টি শ্রমিক স্পেশাল ট্রেন পরিষেবা দিয়েছে। এই ট্রেনগুলির মধ্যে ৪৪৮টি ট্রেন ইতিমধ্যেই গন্তব্যে পৌঁছেছে এবং বাকি ৯৪টি ট্রেন যাত্রাপথে রয়েছে। শ্রমিক স্পেশাল এই ট্রেনগুলির মধ্যে ২টি ট্রেন পশ্চিমবঙ্গ থেকেও রওনা হয়েছে। ট্রেনগুলির যাত্রীদের যাত্রা শুরুর পূর্বে উপযুক্ত স্বাস্থ্য পরীক্ষা করা হয়েছে। যাত্রাপথে বিনামূল্যে খাবার ও জল দেওয়া হচ্ছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623212 – এই লিঙ্কে ক্লিক করুন।


    যাত্রীবাহী ট্রেন পরিষেবা ধাপে ধাপে শুরু হচ্ছে


    ভারতীয় রেল আজ ৮টি যাত্রীবাহী ট্রেন পরিষেবা শুরু করেছে। পর্যায়ক্রমে শুরু হতে চলা এই পরিষেবা নতুন দিল্লি, মুম্বাই, হাওড়া, আমেদাবাদ, পাটনা ও বেঙ্গালোর থেকে চালু হবে। আজ নতুন দিল্লি রেল স্টেশন থেকে বিলাসপুরের উদ্দেশ্যে একটি বিশেষ ট্রেন যাত্রা সূচনা করে। কোভিড-১৯ জনিত পরিস্থিতির কারণে যাত্রীবাহী ট্রেন পরিষেবা বন্ধ করে দেওয়ার পর আজই প্রথম এই পরিষেবা পুনরায় শুরু হ’ল। নতুন দিল্লি থেকে আজ ৩টি বিশেষ ট্রেন ৩ হাজার ৪০০ জনের বেশি যাত্রীকে নিয়ে রওনা হবে। এছাড়াও, আরও ৫টি স্পেশাল ট্রেন অন্যান্য শহর থেকে দিল্লি অভিমুখে যাত্রা শুরু করবে। বর্তমানে যে শ্রমিক স্পেশাল ট্রেনগুলি চালানো হচ্ছে, আজ থেকে চালু হওয়া যাত্রীবাহী এই ট্রেন পরিষেবাগুলি তার অতিরিক্ত।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623256 – এই লিঙ্কে ক্লিক করুন।


    বন্দে ভারত অভিযানের আওতায় ৭ই মে থেকে ৩১টি বিমানে ৬ হাজার ৩৭ জন ভারতীয় বিদেশ থেকে দেশে ফিরেছেন


    কেন্দ্রীয় সরকার গত ৭ই মে বিদেশে থেকে ভারতীয়দের ফিরিয়ে আনতে এ যাবৎকালের সর্ববৃহৎ উদ্ধার অভিযান বন্দে ভারত মিশন শুরু করে। এই অভিযানের আওতায় কেন্দ্রীয় অসামরিক বিমান পরিবহণ মন্ত্রক ভারতীয়দের ফিরিয়ে আনতে বিদেশ মন্ত্রক ও রাজ্য সরকারগুলির সঙ্গে যোগাযোগ বজায় রেখে চলেছে। এয়ার ও তার সহযোগী সংস্থা এ পর্যন্ত ৬৪টি বিমানে করে ১২টি দেশ থেকে প্রথম পর্যায়ে ১৪ হাজার ৮০০ ভারতীয় নাগরিককে দেশে ফিরিয়ে এনেছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623233 – এই লিঙ্কে ক্লিক করুন।


    আন্তর্জাতিক নার্স দিবসে নার্সদের প্রতি কৃতজ্ঞতা প্রকাশ করলেন প্রধানমন্ত্রী


    প্রধানমন্ত্রী শ্রী নরেন্দ্র মোদী আন্তর্জাতিক নার্স দিবস উপলক্ষে নার্সদের প্রতি কৃতজ্ঞতা প্রকাশ করেছেন। আমাদের বিশ্বকে স্বাস্থ্যকর রাখতে দিবারাত্রি কাজ করে চলা নার্সদের কৃতজ্ঞতা জানানোর জন্যই বিশেষ এই দিনটির তাৎপর্য। বর্তমানে এই নার্সরা কোভিড-১৯ মোকাবিলায় মহান সেবা দিয়ে চলেছেন। নার্স ও তাঁদের পরিবারের প্রতি আমাদের আন্তরিক কৃতজ্ঞতা।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623284 – এই লিঙ্কে ক্লিক করুন।


    আন্তর্জাতিক নার্স দিবস উদযাপন


    আন্তর্জাতিক নার্স দিবস উপলক্ষে কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন ভিডিও কনফারেন্সের মাধ্যমে এক অনুষ্ঠানে পৌরহিত্য করেন। এ বছর আন্তর্জাতিক দিবস উদযাপনের আরও একটি তাৎপর্যপূর্ণ বিষয় হ’ল, বিশ্ব স্বাস্থ্য সংস্থা (হু) চলতি বছরটিকে নার্স ও ধাত্রীদের বর্ষ হিসাবে ঘোষণা করেছে। নার্সিং পেশায় যুক্ত সংশ্লিষ্ট সকলের নিঃস্বার্থ ও আন্তরিক কাজের প্রশংসা করে এবং স্বাস্থ্য পরিচর্যা ব্যবস্থায় এদেরকে এক গুরুত্বপূর্ণ স্তম্ভ হিসাবে বর্ণনা করে ডঃ হর্ষ বর্ধন বলেন, আপনাদের কর্মকান্ডের গভীরতা ও আন্তরিকতা লেখায় প্রকাশ করা অসম্ভব। তাই, আপনাদের সকলকে দয়ালুতা, আন্তরিকতা ও আরোগ্য লাভের উপশমের প্রতীক হিসাবে অভিনন্দন। আপনারা সকলেই সমস্ত কিছুর আগে রোগীর চিকিৎসায় নিয়োজিত হয়ে থাকেন। করোনা মহামারীর সময় নার্সদের দৃঢ় মানসিকতা ও নিরন্তর সেবার প্রতি ডঃ হর্ষ বর্ধন কৃতজ্ঞতা প্রকাশ করেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623255 – এই লিঙ্কে ক্লিক করুন।


    ২০২০’র গান্ধী শান্তি পুরস্কারের জন্য মনোনয়ন জমা দেওয়ার শেষ তারিখ বাড়িয়ে ১৫ই জুন পর্যন্ত করা হয়েছে


    বিস্তারিত বিবরণের জন্য https://pib.gov.in/PressReleseDetail.aspx?PRID=1623034 – এই লিঙ্কে ক্লিক করুন।


    বণিকসভা অ্যাসোচেম আয়োজিত ইন্দো-বাংলা ভার্চ্যুয়াল কনফারেন্সে ভাষণ দিলেন ডঃ জিতেন্দ্র সিং


    কেন্দ্রীয় উত্তর-পূর্বাঞ্চল উন্নয়ন বিষয়ক প্রতিমন্ত্রী আজ বলেছেন, কোভিড পরবর্তী সময়ে এক নতুন মাপকাঠির প্রচলন হতে চলেছে। সেই অনুসারে, অর্থনীতি, বাণিজ্য, বিজ্ঞানমূলক গবেষণা ও অন্যান্য ক্ষেত্রে নতুন মাইলফলক অর্জনের বিপুল সম্ভাবনা রয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623094 – এই লিঙ্কে ক্লিক করুন।


    প্রযুক্তি কেন্দ্রগুলি এখন রিয়েল টাইম কোয়ান্টিটিভ মাইক্রো পিসিআর সিস্টেমের গুরুত্বপূর্ণ যন্ত্রপাতি উৎপাদন করছে


    কেন্দ্রীয় অতিক্ষুদ্র, ছোট ও মাঝারি শিল্পোদ্যোগ মন্ত্রকের ভুবনেশ্বর, জামশেদপুর ও কলকাতা-ভিত্তিক প্রযুক্তি কেন্দ্রগুলি রিয়েল টাইম কোয়ান্টিটিভ মাইক্রো পিসিআর সিস্টেমের গুরুত্বপূর্ণ যন্ত্রপাতি উৎপাদন করছে। বিশেষ এই যন্ত্রটির সাহায্যে এক ঘন্টারও কম সময়ে কোভিড-১৯ নমুনা পরীক্ষার পরিণাম পাওয়া সম্ভব।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623027 – এই লিঙ্কে ক্লিক করুন।


    সিএসআইআর – এর বেঙ্গালুরু-ভিত্তিক ন্যাশনাল অ্যারোস্পেস ল্যাবরেটরি ‘সুস্থ বায়ু’ নামে এক বিশেষ ধরনের ভেন্টিলেটর উদ্ভাবন করেছে


    কোভিড-১৯ এর জন্য বিশেষভাবে তৈরি ‘সুস্থ বায়ু’ নামে এই ভেন্টিলেটরটির গুণমান ও সুরক্ষা যাচাইয়ের পরীক্ষায় উত্তীর্ণ হয়েছে। এই ভেন্টিলেটরে মাইক্রো কন্ট্রোলার-ভিত্তিক অতি সূক্ষ্মাতিসূক্ষ্ম ব্যবধান রয়েছে, যা বাতাসে ভাসমান বিভিন্ন রোগ জীবাণু প্রতিহত করতে অত্যন্ত কার্যকরি।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623108 – এই লিঙ্কে ক্লিক করুন।


    কেন্দ্রীয় অতিক্ষুদ্র, ছোট ও মাঝারি শিল্পোদ্যোগ মন্ত্রক চ্যাম্পিয়নস্‌ পোর্টাল শুরু করলো


    কেন্দ্রীয় অতিক্ষুদ্র, ছোট ও মাঝারি শিল্পোদ্যোগ মন্ত্রক প্রযুক্তি পরিচালিত কন্ট্রোল রুম তথা সুষ্ঠুভাবে তথ্য পরিচালনার জন্য চ্যাম্পিয়নস্‌ পোর্টাল www.Champions.gov.in , চালু করেছে। এই পোর্টালে আধুনিক তথ্য ও যোগাযোগ প্রযুক্তিকে কাজে লাগানো হয়েছে, যাতে জাতীয় ও আন্তর্জাতিক স্তরে ভারতীয় ক্ষুদ্র ও মাঝারি সংস্থাগুলিকে আরও বেশি প্রতিযোগিতামুখী হয়ে উঠতে সাহায্য করা যায়।


    বিস্তারিত বিবরণের জন্য https://pib.gov.in/PressReleseDetail.aspx?PRID=1623201 – এই লিঙ্কে ক্লিক করুন।


    পিএম কেয়ার্স তহবিলে বিপিপিআই – এর পক্ষ থেকে ২৫ লক্ষ টাকা দান


    বিস্তারিত বিবরণের জন্য https://pib.gov.in/PressReleseDetail.aspx?PRID=1623295 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · চন্ডীগড় : প্রবাসী শ্রমিকদের যাতায়াতে সুবিধার জন্য শ্রমিক স্পেশাল ট্রেনের বন্দোবস্ত করায় চন্ডীগড়ের প্রশাসক প্রশাসনের উদ্যোগের প্রশংসা করেছেন। এই ট্রেনগুলির যাত্রীদের পর্যাপ্ত পরিমাণে খাবার ও জলের ব্যবস্থা করার জন্যও তিনি সন্তোষ প্রকাশ করেন।


    · পাঞ্জাব : দিল্লিতে এক মাসেরও বেশি সময় আটকে পড়া ৩৩৬ জন পাঞ্জাবীকে রাজ্যে ফিরিয়ে নিয়ে আসতে রাজ্য সরকার ১৩টি বাসের বন্দোবস্ত করেছে। যে সমস্ত ব্যক্তি পাঞ্জাবে ফিরছেন, তাঁদের সকলের কোভিড-১৯ সংক্রান্ত স্বাস্থ্য নির্দেশিকা অনুযায়ী, বাধ্যতামূলক কোয়ারেন্টাইনে যেতে হবে। রাজ্য সরকারি সংস্থা ও বেসরকারি বিক্রেতা সংস্থাগুলি সংগ্রহ প্রক্রিয়ার ২৬তম দিনে ১ লক্ষ ৫০ হাজার মেট্রিক টনের বেশি গম সংগ্রহ করেছে।


    · হরিয়ানা : কোভিড-১৯ মহামারীর জন্য রাজ্যে আটকে পড়া প্রবাসী শ্রমিক ও অন্যান্যদের নিজ নিজ রাজ্যে ফেরৎ পাঠাতে প্রয়োজনীয় ব্যবস্থা গ্রহণ করা হয়েছে। গতকাল শ্রমিক স্পেশাল ট্রেনে করে ১ হাজার ২০০-রও বেশি কৃষি শ্রমিক তাঁদের পরিবারের সদস্যদের সঙ্গে নিয়ে গন্তব্যের উদ্দেশে রওনা হয়েছেন।


    · হিমাচল প্রদেশ : রাজ্যের মুখ্যমন্ত্রী জানিয়েছেন, মূলধনী ব্যয় বরাদ্দে কোনও কাটছাট করা হবে না। পরিবর্তে, অকারণে এবং অপচয়জনিত ব্যয় কমাতে প্রয়োজনীয় ব্যবস্থা নেওয়া হবে। তিনি আরও জানান, শহরাঞ্চলে প্রতিটি পরিবারে অদক্ষ ব্যক্তিদের বছরে ১২০ দিনের সুনিশ্চিত কর্মসংস্থানের জন্য মুখ্যমন্ত্রী শহরী আজীবিকা নিশ্চয়তা কর্মসূচি চালু করা হয়েছে।


    · কেরল : সড়ক ও রেলপথে প্রবেশের জন্য রাজ্য সরকার নীতি-নির্দেশিকা জারি করেছে। যে সমস্ত ব্যক্তি পাস ছাড়াই রাজ্যে আসবেন, তাঁদের বাধ্যতামূলকভাবে প্রাতিষ্ঠানিক কোয়ারেন্টাইনে পাঠানো হয়েছে। কেরল হাইকোর্ট রাজ্য সরকারের কাছে কেন্দ্র ও রাজ্য সরকারের জারি করা নীতি-নির্দেশিকার মধ্যে যে বৈষম্য রয়েছে, তার প্রেক্ষিতে রাজ্যের বাইরে থেকে যাঁরা আসছেন, তাঁদের কোয়ারেন্টাইনের ব্যাপারে কি ব্যবস্থা নেওয়া হচ্ছে, সে সম্পর্কে জানতে চাওয়া হয়েছে। উপসাগরীয় দেশগুলিতে কোভিড-১৯ এ আক্রান্ত হয়ে আজ আরও ৫ জন কেরলবাসীর মৃত্যু হয়েছে। উপসাগরীয় দেশগুলি থেকে আজ রাতে ৪টি বিমান ভারতীয় নাগরিকদের নিয়ে কেরলে পৌঁছচ্ছে। মালদ্বীপে আটকে পড়া ২০২ জন ভারতীয়কে নিয়ে দ্বিতীয় জাহাজটির আজ সন্ধ্যাবেলা কোচিতে পৌঁছনোর কথা। এখনও পর্যন্ত নিশ্চিতভাবে করোনায় আক্রান্ত ২৭ জনের চিকিৎসা চলছে এবং রাজ্যে সংক্রমণের উৎস কেন্দ্রের সংখ্যা ৩৪।


    · তামিলনাডু : বিহারের ১ হাজার ১৪০ জন প্রবাসী শ্রমিককে নিয়ে একটি বিশেষ ট্রেন আজ তিরুনেলভেলি থেকে রওনা হবে। কোভিড-১৯ চিকিৎসার জন্য সম্পূর্ণ পৃথক কোভিড হাসপাতাল গড়ে তুলতে বেসরকারি স্বাস্থ্য পরিষেবাগুলিকে চিহ্নিতকরণের পরিকল্পনা করছে। রাজ্যের সমস্ত রেশন কার্ডধারীকে জুন মাসে বিনামূল্যে রেশন সামগ্রী দেওয়ার জন্য ২১৯ কোটি টাকার সংস্থান করা হয়েছে। মাদ্রাজ মেডিকেল কলেজে প্লাজমা থেরাপির পরীক্ষা-নিরীক্ষা শুরু হয়েছে। রাজ্যে করোনায় আক্রান্তের সংখ্যা এখন ৮ হাজার ২। নিশ্চিতভাবে করোনায় আক্রান্ত হয়েছেন ৫ হাজার ৮৯৫ জন। মৃত্যু হয়েছে ৫৩ জনের।


    · কর্ণাটক : রাজ্যে আজ আরও ৪২ জনের সংক্রমণের খবর মিলেছে। এখনও পর্যন্ত গ্রিন জোন এলাকা হিসাবে চিহ্নিত হাসান জেলায় এই প্রথম ৫ জন আক্রান্তের খবর মিলেছে। রাজ্যে করোনায় আক্রান্তের সংখ্যা ৯০৪। মৃত্যু হয়েছে ৩১ জনের এবং ৪২৬ জন আরোগ্য লাভ করেছেন। কোভিড সঙ্কটের সময় রাজ্যের আর্থিক পরিস্থিতির ব্যাপারে আলোচনা করতে মুখ্যমন্ত্রী অর্থ দপ্তরের আধিকারিকদের সঙ্গে বৈঠক করেছেন।


    · অন্ধ্রপ্রদেশ : বিশাখাপত্তনমে রাজধানী শহর সরিয়ে নিয়ে যাওয়ার জন্য হাইকোর্টে রাজ্যের পক্ষ থেকে হলফনামা দাখিল করা হয়েছে। সরকারি স্কুলগুলিতে ইংরাজি মাধ্যম চালু করার ব্যাপারে রাজ্য শিক্ষা দপ্তরের পক্ষ থেকে ৫৮ পাতার প্রতিবেদন জমা করা হয়েছে। রাজ্যে গত ২৪ ঘন্টায় আরও ৩৩ জনের আক্রান্তের খবর মিলেছে এবং ১ জন মারা গেছেন। রাজ্যে করোনায় আক্রান্তের সংখ্যা দাঁড়িয়েছে ২ হাজার ৫১। নিশ্চিতভাবে করোনায় আক্রান্ত হয়েছেন ৯৪৯ জন। সুস্থ হয়েছেন ১ হাজার ৫৬ জন এবং মৃত্যু হয়েছে ৪৬ জনের।


    · তেলেঙ্গানা : বন্দে ভারত অভিযানের অঙ্গ হিসাবে গ্রেট ব্রিটেন থেকে ৩৩১ জন যাত্রীকে নিয়ে চতুর্থ বিমানটি মঙ্গলবার খুব ভোরের দিকে হায়দরাবাদে এসে পৌঁছেছে। রাজ্য সড়ক পরিবহণ নিগম লকডাউন প্রত্যাহারের পর বাসগুলিতে যাত্রী আসনের মধ্যে দূরত্ব বজায় রাখতে আসন সংখ্যা কমানোর ব্যাপারে পরিকল্পনা করছে। রাজ্যে গতকাল পর্যন্ত আক্রান্তের সংখ্যা ১ হাজার ২৭৫। নিশ্চিতভাবে করোনায় আক্রান্ত হয়েছেন ৪৪৪ জন। মৃত্যু হয়েছে ৩০ জনের এবং ৮০১ জন আরোগ্য লাভ করেছেন।


    · মহারাষ্ট্র : রাজ্যে আজ পর্যন্ত নিশ্চিতভাবে করোনায় আক্রান্তের সংখ্যা ২৩ হাজার ৪০১। কেবল মুম্বাই শহরেই আক্রান্ত্রের সংখ্যা ১৪ হাজার ৩৫৫। রাজ্যে পুলিশ কর্মীদের মধ্যে আক্রান্তের সংখ্যা বাড়ছে। ১০৬ জন আধিকারিক এবং ৯০১ জন পুলিশ কন্সটেবল করোনায় আক্রান্ত হয়েছেন। রাজ্যের কমলা শহর হিসাবে পরিচিত নাগপুরে করোনায় আক্রান্ত হয়ে ৪ জন মারা গেছেন।


    · গুজরাট : রাজ্য স্বাস্থ্য দপ্তরের সর্বশেষ তথ্য অনুযায়ী, আরও ৩৪৭ জন নিশ্চিতভাবে করোনায় আক্রান্ত হয়েছেন এবং মৃত্যু হয়েছে ২০ জনের। এর ফলে, আক্রান্তের সংখ্যা বেড়ে হয়েছে ৮ হাজার ৫৪১। মৃত্যু হয়েছে ৫১৩ জনের।


    · রাজস্থান : রাজ্যে আজ দুপুর ২টো পর্যন্ত আরও ৬৮ জন নিশ্চিতভাবে করোনায় আক্রান্ত হয়েছেন। এদের মধ্যে ৩২ জনই উদয়পুরের। রাজ্যে এখন করোনায় আক্রান্তের সংখ্যা দ্বিগুণ হচ্ছে ১৮ দিনে। সেই সঙ্গে, সুস্থতার হারও পৌঁছেছে ৬০ শতাংশে। এখনও পর্যন্ত কোভিড আক্রান্তের সংখ্যা ৩ হাজার ৯৮৮। নিশ্চিতভাবে করোনায় আক্রান্ত হয়েছেন ১ হাজার ৫৫১ জন। আক্রান্তদের মধ্যে ২ হাজার ৫৯ জন সুস্থ হয়েছেন।


    · মধ্যপ্রদেশ : রাজ্যে গতকাল আরও ১৭১ জনের নমুনায় করোনা ভাইরাসের উপস্থিতির প্রমাণ মিলেছে। এর ফলে, আক্রান্তের সংখ্যা বেড়ে হয়েছে ৩ হাজার ৭৮৫।


    · গোয়া : রাজ্যের মুখ্যমন্ত্রী ১৭ই মে’র পর আন্তঃরাজ্য গণপরিবহণের ক্ষেত্রে আরও কিছু ছাড় দেওয়ার ইঙ্গিত দিয়েছেন। রাজ্যে এখনও পর্যন্ত নিশ্চিতভাবে করোনায় আক্রান্তের কোনও খবর মেলেনি।


    · অরুণাচল প্রদেশ : রাজ্যের স্বাস্থ্য মন্ত্রী নাহারলাগুনে দ্বিতীয় কোভিড-১৯ নমুনা পরীক্ষা কেন্দ্রের উদ্বোধন করেছেন। নমুনা পরীক্ষার দায়িত্বে রয়েছে ট্রুন্যাট সংস্থা।


    · আসাম : আন্তর্জাতিক নার্স দিবস উপলক্ষে মুখ্যমন্ত্রী কোভিড-১৯ মোকাবিলায় নার্সদের আন্তরিক ও নিরন্তর প্রয়াসের প্রশংসা করে বলেছেন, করোনা ভাইরাসের বিরুদ্ধে লড়াইয়ে এরা মেরুদন্ড-স্বরূপ হয়ে উঠেছে।


    · মণিপুর : রাজ্যে ফেরৎ আসা ব্যক্তিদের স্বাস্থ্য পরীক্ষার জন্য প্রতিটি জেলায় স্ক্রিনিং সেন্টার খোলার নির্দেশ জারি করেছে সরকার। যে সমস্ত ব্যক্তির উপসর্গ নেই তাঁদেরকেও ১৪ দিন কোয়ারেন্টাইনে রাখা হবে। যাঁদের ফ্লু – এর মতো উপসর্গ রয়েছে, তাঁদের আইসোলেশন ওয়ার্ডে রেখে নজরদারি চালানো হবে।


    · মিজোরাম : রাজ্যের মুখ্যমন্ত্রী বলেছেন, আটকে পড়া মিজোবাসীদের সুরক্ষা ও নিরাপত্তার বিষয়টি রাজ্য সরকার সুনিশ্চিত করবে।


    · নাগাল্যান্ড : জোড়-বিজোড় নম্বর চালু করার প্রথম দিনেই ডিমাপুরে প্রায় ৭৪৬টি গাড়িকে জরিমানা করা হয়েছে। জরিমানা বাবদ আয় হয়েছে ১ লক্ষ ৪১ হাজার টাকা।


    · সিকিম : সেনাবাহিনীর ব্ল্যাক ক্যাট ডিভিশনের জিওসি মেজর জেনারেল আর সি তিওয়ারি রাজ্যপালের সঙ্গে দেখা করে বাহিনীর জওয়ানদের মধ্যে কোভিড-১৯ সংক্রমণের কোনও খবর নেই বলে তাঁকে জানিয়েছেন। সংক্রমণ রুখতে যাবতীয় সতর্কতামূলক ব্যবস্থা গ্রহণ করা হয়েছে বলেও মেজর জেনারেল রাজ্যপালকে জানিয়েছেন।


    CG/BD/SB

    
    
    (Release ID: 1623393) Visitor Counter : 18
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam