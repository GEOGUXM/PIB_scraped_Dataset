      স্বাস্থ্যওপরিবারকল্যাণমন্ত্রক

      কোভিড-১৯ সংক্রান্ত সর্বশেষ তথ্য
      
      গুণমান যাচাই ব্যবস্থার মাধ্যমে পিপিই কিটগুলির কার্যকরিতা সুনিশ্চিত করা হচ্ছে

      Posted On: 25 MAY 2020 11:42AM by PIB Kolkata

    নয়াদিল্লি, ২৫ মে, ২০২০


    

    এক শ্রেণীর সংবাদ মাধ্যমে ব্যক্তিগত সুরক্ষা সামগ্রী বা পিপিই কভারঅল – এর ব্যাপারে উদ্বেগ প্রকাশ করা হয়েছে। সংবাদ মাধ্যমে যে পিপিই কিটের কথা বলা হয়েছে, তার সঙ্গে কেন্দ্রীয় সরকার যে ধরনের কিট সংগ্রহ করছে, তার কোনও সম্পর্ক নেই। উল্লেখ করা যেতে পারে, কেন্দ্রীয় স্বাস্থ্য ও পরিবার কল্যাণ মন্ত্রকের সংগ্রহকারী সংস্থা এইচএলএল লাইফ কেয়ার লিমিটেড উৎপাদক বা সরবরাহকারীদের কাছ থেকে যে পিপিই কিট সংগ্রহ করে থাকে, সেগুলি কেন্দ্রীয় বস্ত্র মন্ত্রকের অনুমোদিত ৮টি পরীক্ষাগারের যে কোনও একটিতে গুণমান যাচাইয়ের পর সংগ্রহে অনুমতি দেওয়া হয়। গুণমান যাচাইয়ের ভিত্তিতে স্বাস্থ্য ও পরিবার কল্যাণ মন্ত্রক সংগ্রহকারী সংস্থাটিকে সবুজ সংকেত দেয়।


    
    এছাড়াও, এইচএলএল লাইফ কেয়ার লিমিটেড – এর পক্ষ থেকেও সংগৃহীত পিপিই কিটগুলির গুণমান যাচাই করে দেখা হয়ে থাকে। গুণমান যাচাইয়ের ক্ষেত্রে খুঁত পাওয়া গেলেই সংশ্লিষ্ট উৎপাদক সংস্থাটিকে বাতিল করে দেওয়া হয়। রাজ্য ও কেন্দ্রশাসিত অঞ্চলগুলিকেও সংগৃহীত পিপিই কিটগুলির গুণমান যাচাই করে দেখতে বলা হয়েছে।গুণমান যাচাইয়ের পর যে সমস্ত উৎপাদক সংস্থা বরাতের অনুমতি পায়, তাদের সরকারি ই-মার্কেট প্লেস বা জিইএম ব্যবস্থায় নাম নথিভুক্ত করতে হয়। বেসরকারি ক্ষেত্রের জন্য উৎপাদিত সামগ্রীর গুণমান যাচাইয়ের সুবিধা প্রদান করতে বস্ত্র মন্ত্রকের ওয়েবসাইট থেকে পরীক্ষাগারগুলির বিস্তারিত তথ্য জানা যেতে পারে।


    
    ভারতে এখন পর্যাপ্ত পরিমাণে পিপিই কিট ও এন-৯৫ মাস্ক উৎপাদিত হচ্ছে। এর ফলে, রাজ্য ও কেন্দ্রশাসিত অঞ্চলগুলির চাহিদা মেটানো সম্ভব হচ্ছে। দেশে এখন দৈনিক-ভিত্তিতে ৩ লক্ষেরও বেশি পিপিই কিট এবং এন-৯৫ মাস্ক উৎপাদিত হচ্ছে। এদিকে স্বাস্থ্য ও পরিবার কল্যাণ মন্ত্রকের পক্ষ থেকে পিপিই কিটের যুক্তিসঙ্গত ব্যবহারের ব্যাপারে নীতি-নির্দেশিকা জারি করা হয়েছে। এই নীতি-নির্দেশিকা মন্ত্রকের ওয়েবসাইটে (https://mohsw.gov.in) দেওয়া রয়েছে।

    

    CG/BD/SB

    
    
    (Release ID: 1626779) Visitor Counter : 15
    
    
      Read this release in: English , Urdu , Hindi , Marathi , Manipuri , Punjabi , Odia , Tamil , Telugu , Kannada , Malayalam