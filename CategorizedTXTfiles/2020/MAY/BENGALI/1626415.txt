      মানবসম্পদবিকাশমন্ত্রক

      ৭২ ঘন্টারও কম সময়ে ২ লক্ষের'ও বেশি ছাত্রছাত্রী ন্যাশনাল টেস্ট প্র্যাকটিস অ্যাপ ডাউনলোড করেছেন- শ্রী রমেশ পোখরিয়াল ‘নিশাঙ্ক’
      Posted On: 22 MAY 2020 7:45PM by PIB Kolkata


    নয়াদিল্লী, ২২ মে, ২০২০


    

    
    কেন্দ্রীয় মানব সম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ জানিয়েছেন জেইই (মেনস) এবং এনইইটি ছাত্রছাত্রীদের প্রস্তুতির জন্য ন্যাশনাল টেস্টিং এজেন্সি(এনটিএ) ‘ন্যাশনাল টেস্ট অভ্যাস অ্যাপ’-এর সূচনা করেছে। ৭২ ঘন্টারও কম সময়ে ২ লক্ষেরও বেশি ছাত্রছাত্রী এই অ্যাপ ডাউনলোড করেছেন বলে জানিয়েছেন তিনি। শ্রী ‘নিশাঙ্ক’ আরও জানান, ৮০ হাজারেরও বেশি ছাত্রছাত্রী জেইই (মেনস) এবং এনইইটি-এর জন্য মক টেস্ট দিয়েছেন। তিনি বলেন, সকাল ১০টা থেকে দুপুর ১২টার মধ্যে ছাত্রছাত্রীরা সবথেকে বেশি মক টেস্ট দিয়েছেন।


    
    অ্যাপ সম্পর্কে বিস্তারিত জানাতে গিয়ে কেন্দ্রীয় মন্ত্রী বলেন, প্রত্যেক বছর বহু সংখ্যক ছাত্রছাত্রী জেইই (মেনস), এনইইটি এবং অন্যান্য প্রতিযোগিতামূলক পরীক্ষার জন্য প্রস্তুতি নিয়ে থাকেন। এদের মধ্যে অনেকেই প্রাইভেট কোচিং সংস্থায় পড়াশোনা করেন না। তাই তাদের প্রয়োজনীয়তার কথা মাথায় রেখে ন্যাশনাল টেস্টিং এজেন্সি (এনটিএ) এই অ্যাপের সূচনা করেছে, যাতে তারা পরীক্ষার প্রস্তুতি নিতে পারেন।


    
    অ্যাপ সম্পর্কে আরও বিস্তারিত ব্যাখ্যা দিতে গিয়ে তিনি বলেন, ছাত্রছাত্রীরা যেকোন সময় প্রশ্নপত্র ডাউনলোড করতে পারবেন। প্রশ্নপত্রের উত্তর দেওয়ার জন্য তিন ঘন্টা সময়ও পাবেন। এই টেস্ট দেওয়ার জন্য ছাত্রছাত্রীদের ইন্টারনেটের সুবিধা না থাকলেও চলবে।


    
    কেন্দ্রীয় মন্ত্রী আরও জানান, এই অ্যাপের সূচনার মধ্যে দিয়ে গুরুত্বপূর্ণ পরীক্ষার প্রস্তুতিতে এক অভিন্ন পদক্ষেপ গ্রহণ করা হয়েছে । স্বাস্থ্য ক্ষেত্রের এই অভূতপূর্ব জরুরি অবস্থায় অ্যাপটি ছাত্রছাত্রীদের পরীক্ষার প্রস্তুতিতে সাহায্য করবে। তিনি বলেন এই অ্যাপের মাধ্যমে আমাদের লক্ষ্য হল, বিশ্বের বৃহত্তম ভার্চুয়াল পরীক্ষা ব্যবস্থা তৈরি করা, যা তাৎক্ষণিক, বাস্তব এবং নিরপেক্ষ ফলাফল সরবরাহ করবে।


    
    শ্রী পোখরিয়াল জানান, অ্যাপটি অ্যান্ড্রয়েড প্ল্যাটফর্মে রয়েছে এবং শীঘ্রই আইওএস প্ল্যাটফর্মেও পাওয়া যাবে। শিক্ষার্থীরা এই অ্যাপটি গুগল স্টোর থেকে বিনামূল্যে ডাউনলোড করতে পারবেন। এই অ্যাপটিতে পরীক্ষা দেওয়ার পরে শিক্ষার্থীরা তাদের প্রস্তুতি তাৎক্ষণিকভাবে মূল্যায়ণ করতে পারবেন এবং সমস্ত প্রশ্নের উত্তরের বিস্তারিত ব্যাখ্যাও পাবেন। শ্রী পোখরিয়াল পরীক্ষার জন্য সকল ছাত্রছাত্রীদের শুভেচ্ছা জানিয়েছেন।


    

    CG/SS/NS

    
    
    (Release ID: 1626415) Visitor Counter : 9
    
    
      Read this release in: Telugu , Hindi , Punjabi , Tamil , English , Urdu , Marathi