      শিল্পওবাণিজ্যমন্ত্রক

      শিল্প ও বাণিজ্য মন্ত্রী শ্রী পীযূষ গোয়েলের শিল্প ও বণিক সংগঠনগুলির সঙ্গে বৈঠক
      Posted On: 27 MAY 2020 6:55PM by PIB Kolkata


    নয়াদিল্লি, ২৭ মে, ২০২০


    

    কেন্দ্রীয় শিল্প ও বাণিজ্য মন্ত্রী শ্রী পীযূষ গোয়েল আজ ভিডিও কনফারেন্সের মাধ্যমে শিল্প ও বণিক সংগঠনগুলির প্রতিনিধিদের সঙ্গে বৈঠক করেন। লকডাউন শুরু হওয়ার পর এটি ছিল এ ধরনের পঞ্চম বৈঠক। এই বৈঠকে লকডাউনের প্রভাব এবং বিভিন্ন নিষেধাজ্ঞা শিথিল করার পর পরবর্তী পদক্ষেপ ও অর্থনীতিকে তার আগের অবস্থায় ফিরিয়ে আনার বিষয়ে শিল্প মহলের বিভিন্ন মতামত ও পরামর্শ নেওয়া হয়।
    
    
    শিল্প ও বাণিজ্য প্রতিমন্ত্রী শ্রী সোম প্রকাশ ও শ্রী হরদীপ সিং পুরী এবং মন্ত্রকের পদস্থ আধিকারিকরা এই বৈঠকে যোগ দেন। বণিক সংগঠন সিআইআই, ফিকি, অ্যাসোচেম, ন্যাসকম, পিএইচডিসিআই, সিএআইপি, ফিসমে, লঘু উদ্যোগ ভারতী, সিয়াম, এসিএমএ, আইএমটিএমএ, সিকি, এফএএমটি, আইসিসি ও ইমা-র প্রতিনিধিরা আলোচনায় অংশগ্রহণ করেন।
    
    
    শ্রী গোয়েল বলেন, কোভিড-পরবর্তী সময়ের জন্য আমাদের প্রস্তুত হতে হবে এবং ভালো পরিকল্পনা নিয়ে কাজ করতে হবে, যার মধ্য দিয়ে ভারত বিশ্ব শক্তিতে পরিণত হতে পারে। প্রধানমন্ত্রী ‘জান ভি, জাহান ভি’ মন্ত্রের কথা উল্লেখ করে মন্ত্রী বলেন, অর্থনীতির খারাপ সময় চলে গেছে। ভবিষ্যৎ আমাদেরই, এবং তা উজ্জ্বল। তিনি বলেন, আত্মনির্ভর প্রচারের মাধ্যমে দেশ অর্থনীতিকে চাঙ্গা করার লক্ষ্যে সহায়ক পদক্ষেপ গ্রহণ করেছে।
    
    
    মন্ত্রী বলেন, আত্মনির্ভর ভারত কোন অন্তর্মুখী, সঙ্কুচিত বা বিদেশি বিরোধী উদ্যোগ নয়, বরঞ্চ প্রত্যয়ী,স্বনির্ভর, যত্নশীল এক দেশের ধারণা এখান থেকে প্রতিফলিত হয়, যার মাধ্যমে সমাজের সমস্ত স্তরের এবং দেশের প্রতিটি অংশে উন্নয়ন নিশ্চিত করা হবে। শ্রী গোয়েল বলেন, উদার অর্থনীতির পরবর্তী তিন দশকে দেশের উন্নয়ন ছিল শহর-কেন্দ্রিক। গ্রাম এবং পশ্চাৎপদ এলাকাগুলি অবহেলার শিকার হওয়ায় লক্ষ লক্ষ মানুষ কর্মসংস্থান ও নতুন নতুন সুযোগের জন্য শহরে পাড়ি দিয়েছেন। তিনি বলেন, আত্মনির্ভর ভারত ১৩০ কোটি দেশবাসীর চেতনাকে উদ্বুদ্ধ করে। এটি দেশীয় কোম্পানিগুলিকে সাহায্য করবে। তিনি আক্ষেপ করে বলেন, আজও আসবাবপত্র, খেলনা, ক্রীড়া সামগ্রী ও জুতোর মতো জিনিস আমাদের বিদেশ আমদানি করতে হয়। অথচ, দেশে প্রযুক্তিগত ক্ষমতা ও দক্ষ শ্রমশক্তি রয়েছে। এগুলির হাত ধরে পরিবর্তনের প্রয়োজন।
    
    
    শ্রী গোয়েল স্থিতিশীল ও নতুন নতুন চিন্তাভাবনার জন্য শিল্প মহলকে আহ্বান জানান। তিনি বলেন, কোভিড-১৯-এর মোকাবিলা করার জন্য সরকার এককভাবে নয়, সারা দেশকেই এক্ষেত্রে একযোগে কাজ করতে হবে। শিল্প ও বাণিজ্য মহলের বিভিন্ন পরামর্শ যথাযথ বিবেচনা করে সেগুলি প্রকৃত চাহিদা মেটাতে সঠিক সময়ে প্রয়োগ করা হবে বলে মন্ত্রী আশ্বাস দেন।


    

    CG/CB/DM

    
    
    (Release ID: 1627313) Visitor Counter : 7
    
    
      Read this release in: English , Urdu , Marathi , Hindi , Assamese , Punjabi , Odia , Tamil , Telugu , Kannada , Malayalam