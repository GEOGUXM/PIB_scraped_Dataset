      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 17 MAY 2020 6:28PM by PIB Kolkata


    নয়াদিল্লি, ১৭ মে, ২০২০


    কোভিড-১৯ এর বিরুদ্ধে মোকাবিলায় দৈহিক দূরত্ব বজায় রাখা ও আচরণগত পরিবর্তন সামাজিক সুরক্ষার সম্ভাব্য উপায়; দেশে করোনায় সুস্থতার হার বেড়ে ৩৭.৫ শতাংশ এবং ২২ লক্ষেরও বেশি নমুনা পরীক্ষা হয়েছে


    দেশ যখন ধীরে ধীরে তৃতীয় পর্যায়ের লকডাউন থেকে বেরিয়ে আসার দিকে অগ্রসর হচ্ছে, ঠিক তখন কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন বলেছেন, গত ১৪ দিনে করোনায় আক্রান্তের হার দ্বিগুণ হচ্ছিল ১১ দিন ৫ ঘন্টায়, গত ৩ দিন সেই হার বেড়ে হয়েছে ১৩ দিন ৬ ঘন্টায়।তিনি আরও জানান, মৃত্যু হার কমে হয়েছে ৩.১ শতাংশে এবং সুস্থতার হার বেড়ে হয়েছে ৩৭.৫ শতাংশ। তিনি আরও জানান, গতকাল পর্যন্ত কোভিড-১৯ এ আক্রান্ত ৩.১ শতাংশ রোগী আইসিইউ-তে, ০.৪৫ শতাংশ ভেন্টিলেটরে এবং ২.৭ শতাংশ অক্সিজেন সাপোর্টে রয়েছেন। দেশে আজ পর্যন্ত আক্রান্তের সংখ্যা ৯০ হাজার ৯২৭। এর মধ্যে মৃত্যু হয়েছে ২ হাজার ৮৭২ জনের এবং সুস্থ হয়েছেন ৩৪ হাজার ১০৯ জন। গত ২৪ ঘন্টায় ৪ হাজার ৯৮৭ জন নিশ্চিতভাবে করোনায় আক্রান্ত হয়েছেন।


    ডঃ হর্ষ বর্ধন বলেন, সাধারণ মানুষ সহজ কিছু স্বাস্থ্যবিধি, যেমন – বারবার সাবান দিয়ে হাত পরিষ্কার রাখা; অ্যালকোহল-ভিত্তিক হ্যান্ড স্যানিটাইজার ব্যবহার করা; প্রকাশ্য-স্থানে থুথু ফেলা বর্জন; কর্মক্ষেত্রে জীবাণু মুক্ত করা প্রভৃতি মেনে চলছেন। তিনি আরও বলেন, এই মহামারীর বিরুদ্ধে লড়াইয়ে আমাদের কাছে সবচেয়ে বড় টিকা হ’ল সামাজিক দূরত্ব বজায় রাখার পাশাপাশি দৈহিক দূরত্বও বজায় রাখা।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624705 – এই লিঙ্কে ক্লিক করুন।


    আত্মনির্ভর ভারত অভিযানের আওতায় অর্থমন্ত্রী ৭টি ক্ষেত্রে সরকারি সংস্কার ও সহায়ক উপায়ের কথা ঘোষণা করেছেন


    সরকারি সংস্কার এবং সহায়ক উপায় অবলম্বনের জন্য প্রয়োজনীয় পদক্ষেপ সম্বলিত পঞ্চম তথা শেষ পর্বের আর্থিক প্যাকেজের কথা ঘোষণা করে শ্রীমতী সীতারমন আজ ৭টি ক্ষেত্রের জন্য বেশ কিছু আর্থিক পদক্ষেপের কথা ঘোষণা করেছেন। উদ্দেশ্য হ’ল – কর্মসংস্থান সৃষ্টি, ব্যবসা-বাণিজ্যে সহায়তা, সহজে ব্যবসা-বাণিজ্যের অনুকূল বাতাবরণ প্রভৃতি ক্ষেত্রে প্রয়োজনীয় পদক্ষেপ গ্রহণ করা। অর্থমন্ত্রী যে ৭টি ক্ষেত্রে সংস্কারের কথা ঘোষণা করেছেন, তার মধ্যে রয়েছে – কর্মসংস্থান বাড়াতে এমজিএনআরইজিএস খাতে বরাদ্দ বাড়িয়ে ৪০ হাজার কোটি টাকা; ভবিষ্যৎ মহামারী মোকাবিলায় ভারতকে প্রস্তুত রাখতে সরকারি স্বাস্থ্য ও অন্যান্য স্বাস্থ্য কর্মসূচিগুলিতে বিনিয়োগ বৃদ্ধি; কোভিড পরবর্তী সময়ে সমতা বজায় রেখে প্রযুক্তি-নির্ভর শিক্ষা ব্যবস্থা প্রভৃতি। এছাড়াও, সহজে ব্যবসা-বাণিজ্যের অনুকূল বাতাবরণের প্রসারে প্রয়োজনীয় ব্যবস্থা গ্রহণ, কর্পোরেট ক্ষেত্রের জন্য সহজে ব্যবসা-বাণিজ্য প্রভৃতি। তিনি রাজ্যগুলিতে সংস্কারে উৎসাহ দিতে ২০২০-২১ সালের জন্য ঋণ গ্রহণের পরিমাণ ৩ শতাংশ থেকে বাড়িয়ে ৫ শতাংশ করার কথা ঘোষণা করেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624651 – এই লিঙ্কে ক্লিক করুন।


    কোভিড-১৯ এর বিরুদ্ধে লড়াইয়ে ভারতীয় অর্থনীতিতে মদত যোগাতে আত্মনির্ভর ভারত অভিযানের আওতায় কেন্দ্রীয় অর্থমন্ত্রী শ্রীমতী নির্মলা সীতারমন পঞ্চম পর্যায়ে আর্থিক পদক্ষেপগুলির বিস্তারিত বিবরণ পেশ করেছেন


    বিস্তারিত বিবরণের জন্য https://pib.gov.in/PressReleseDetail.aspx?PRID=1624661 – এই লিঙ্কে ক্লিক করুন।


    অর্থমন্ত্রীর আজকের ঘোষণা কোটি কোটি দরিদ্র মানুষ এবং প্রবাসী শ্রমিকের কর্মসংস্থানের পাশাপাশি, গ্রামীণ অর্থনীতি ও পরিকাঠামোর প্রসারে সহায়ক হবে : স্বরাষ্ট্র মন্ত্রী


    কেন্দ্রীয় স্বরাষ্ট্র মন্ত্রী শ্রী অমিত শাহ আজ কেন্দ্রীয় অর্থমন্ত্রী শ্রীমতী নির্মলা সীতারমন যে আর্থিক পদক্ষেপের কথা ঘোষণা করেছেন, তার জন্য প্রধানমন্ত্রী ও অর্থমন্ত্রীকে ধন্যবাদ জানিয়েছেন। তিনি মোদী সরকারের আজকের ঘোষণা আত্মনির্ভর ভারত গঠনের স্বপ্নকে বাস্তবায়িত করতে সুদূরপ্রসারী ভূমিকা নেবে বলে মন্তব্য করেন। এই পদক্ষেপগুলি স্বাস্থ্য, শিক্ষা, ব্যবসা-বাণিজ্য ও কোটি কোটি মানুষের কর্মসংস্থানে আমূল পরিবর্তন নিয়ে আসবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624669 – এই লিঙ্কে ক্লিক করুন।


    অগ্রগতির নতুন দিগন্তের কথা ঘোষণা করলেন অর্থমন্ত্রী; ৮টি ক্ষেত্রে কাঠামোগত সংস্কার আত্মনির্ভর ভারত গঠনের পথ সুগম করবে


    কেন্দ্রীয় অর্থমন্ত্রী শনিবার আত্মনির্ভর ভারত গঠনের লক্ষ্যে দ্রুত বিনিয়োগ আকৃষ্ট করতে নিম্নলিখিত ক্ষেত্রগুলিতে নীতি সংস্কারের কথা ঘোষণা করেছেন। সচিবদের নিয়ে গঠিত ক্ষমতাপ্রাপ্ত গোষ্ঠী বিনিয়োগ সংক্রান্ত অনুমোদনগুলির ব্যাপারে কার্যকর পদক্ষেপ নেবে; লগ্নিকারী সহ কেন্দ্র ও রাজ্য সরকারগুলির সঙ্গে সমন্বয় গড়ে তুলে যে সমস্ত প্রকল্পে বিনিয়োগ আকৃষ্ট করা যায়, তার তালিকা প্রস্তুত করতে প্রত্যেক মন্ত্রকে প্রকল্প উন্নয়ন সেল গঠন করা হবে; নতুন লগ্নি আকর্ষণে প্রতিযোগিতা গড়ে তোলার জন্য রাজ্যগুলির বিনিয়োগ সংক্রান্ত ক্রমতালিকা তৈরি করা হবে; সোলার ফটোভোল্টিক সরঞ্জাম উৎপাদনের মতো ক্ষেত্রে অগ্রণী ভূমিকা পালনে উৎসাহ দিতে বিশেষ উৎসাহ ভাতা কর্মসূচি শীঘ্রই শুরু করা হবে। অর্থমন্ত্রী এছাড়াও কয়লা, খনিজ, প্রতিরক্ষা উৎপাদন, অসামরিক বিমান পরিবহণ, বিদ্যুৎ ক্ষেত্র, সামাজিক পরিকাঠামো, মহাকাশ এবং আণবিক শক্তি ক্ষেত্রে একগুচ্ছ সংস্কারের কথা ঘোষণা করেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624536 – এই লিঙ্কে ক্লিক করুন।


    কেন্দ্রীয় অর্থমন্ত্রী গতকাল একগুচ্ছ কাঠামোগত সংস্কারের যে ঘোষণা করেছেন, কেন্দ্রীয় স্বরাষ্ট্র মন্ত্রী তার প্রশংসা করেছেন


    কেন্দ্রীয় অর্থমন্ত্রী শনিবার বিভিন্ন ক্ষেত্রে যে একগুচ্ছ কাঠামোগত সংস্কারের কথা ঘোষণা করেছেন, তার প্রশংসা করে স্বরাষ্ট্র মন্ত্রী শ্রী অমিত শাহ বলেছেন, আজকের ঐতিহাসিক ঘোষণার জন্য আমি প্রধানমন্ত্রী শ্রী নরেন্দ্র মোদী এবং অর্থমন্ত্রী শ্রীমতী নির্মলা সীতারমনকে ধন্যবাদ জানাই। এই আর্থিক পদক্ষেপগুলি আমাদের অর্থনীতিতে মদত যোগানোর পাশাপাশি, আত্মনির্ভর ভারত গঠনে আরও কার্যকর পদক্ষেপ নেবে। গত ছয় বছরে প্রধানমন্ত্রী সংস্কার ও পরিবর্তন-সাধনের ক্ষেত্রে যে অগ্রাধিকার দিয়েছেন, আজকের ঘোষণাগুলি সেই লক্ষ্যেই আরও একটি গুরুত্বপূর্ণ পদক্ষেপ।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624519 – এই লিঙ্কে ক্লিক করুন।


    প্রবাসী শ্রমিকদের আত্মনির্ভর ভারত কর্মসূচির আওতায় বিনামূল্যে খাদ্যশস্য দেওয়া হবে


    জাতীয় খাদ্য সুরক্ষা আইন বা রাজ্যস্তরীয় গণবন্টন ব্যবস্থার আওতায় যে ৮ কোটি প্রবাসী শ্রমিক অন্তর্ভুক্ত হননি, তাঁদের মে ও জুন মাসে সম্পূর্ণ বিনামূল্যে ৫ কেজি করে খাদ্যশস্য দেওয়ার সিদ্ধান্ত নিয়েছে কেন্দ্রীয় সরকার। এই খাতে যে ৩ হাজার ৫০০ কোটি টাকা খরচ হবে, তার পুরোটাই মেটাবে কেন্দ্রীয় সরকার। এই কর্মসূচির আওতায় ভারতীয় খাদ্য নিগম ইতিমধ্যেই খাদ্যশস্য সরবরাহ প্রক্রিয়া শুরু করেছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624518 – এই লিঙ্কে ক্লিক করুন।


    কেন্দ্রীয় সরকারের ঘোষিত ত্রাণ প্যাকেজ বিভিন্ন ক্ষেত্রে এবং নতুন গড়ে ওঠা ক্ষুদ্র ও মাঝারি শিল্প সংস্থাগুলির ক্ষেত্রে অত্যন্ত কার্যকর হবে : শ্রী গড়করি


    কেন্দ্রীয় অতিক্ষুদ্র, ছোট ও মাঝারি শিল্পোদ্যোগ মন্ত্রী শ্রী নীতিন গড়করি বলেছেন, ক্ষুদ্র ও মাঝারি শিল্প সংস্থাগুলি সহ সংশ্লিষ্ট সকল পক্ষ বা ক্ষেত্রের স্বার্থে কেন্দ্রীয় সরকারের ঘোষিত ত্রাণ প্যাকেজগুলি শিল্প ক্ষেত্রের অগ্রগতিতে অত্যন্ত কার্যকরি ভূমিকা নেবে। তিনি ক্ষুদ্র ও মাঝারি শিল্প সংস্থাগুলিকে তহবিল রূপায়ণে আরও অভিনব পন্থা-পদ্ধতির প্রস্তাব দেওয়ার জন্য সংশ্লিষ্ট পক্ষগুলিকে আহ্বান জানান।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624700 – এই লিঙ্কে ক্লিক করুন।


    প্রবাসী শ্রমিকদের সুষ্ঠু যাতায়াতে সাহায্য করতে এনডিএমএ জাতীয় স্তরে প্রবাসী শ্রমিক সংক্রান্ত একটি অনলাইন তথ্য ব্যবস্থা চালু করেছে


    জাতীয় বিপর্যয় মোকাবিলা কর্তৃপক্ষ (এনডিএমএ) বিভিন্ন রাজ্যে আটকে পড়া প্রবাসী শ্রমিকদের সুষ্ঠু যাতায়াতে সুবিধা করে দিতে এবং এ ধরনের শ্রমিকদের যাতায়াত সংক্রান্ত তথ্য একত্রিত করার জন্য অনলাইনে তথ্য ব্যবস্থা পরিষেবা শুরু করেছে। ড্যাশবোর্ড-ভিত্তিক এই অনলাইন তথ্য ব্যবস্থার সাহায্যে প্রবাসী শ্রমিকদের তথ্য আদান-প্রদান করা হবে এবং তাঁদের আন্তঃরাজ্য যাতায়াতে সুবিধা করে দিতে রাজ্যগুলির মধ্যে সমন্বয়-সাধনে কাজ করবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624540 – এই লিঙ্কে ক্লিক করুন।


    প্রবাসী শ্রমিকদের নিরাপদ ও দ্রুত যাতায়াত সুনিশ্চিত করতে ভারতীয় রেল দেশে রেল ব্যবস্থার সঙ্গে যুক্ত সমস্ত জেলা থেকে শ্রমিক স্পেশাল ট্রেন চালাতে প্রস্তুত


    ভারতীয় রেল দেশে সমস্ত জেলা যেখানে রেল যোগাযোগ ব্যবস্থা রয়েছে সেখান থেকে শ্রমিক স্পেশাল ট্রেন চালাতে প্রস্তুত। রেলমন্ত্রী আজ দেশের সমস্ত জেলাশাসকদের কাছে পাঠানো এক চিঠিতে বলেছেন, সংশ্লিষ্ট জেলায় আটকে পড়া শ্রমিক ও তাদের গন্তব্য সংক্রান্ত তালিকা প্রস্তুত করে রাজ্যে নিযুক্ত নোডাল আধিকারিকের মাধ্যমে তা রেলের কাছে পাঠাতে। ভারতীয় রেল দৈনিক ৩০০টি শ্রমিক স্পেশাল ট্রেন চালাতে সক্ষম। অবশ্য, বর্তমানে এর অর্ধেক ট্রেন চালানো হচ্ছে। রেলের পরিষেবা ব্যবস্থাকে পূর্ণ সদ্ব্যবহার করে দেশের বিভিন্ন জায়গায় আটকেপড়া শ্রমিকদের নিজ রাজ্যে পৌঁছে দেওয়া সম্ভব। এছাড়াও রেল জেলাগুলির প্রয়োজনীয়তা অনুযায়ী শ্রমিক স্পেশাল ট্রেনের পরিষেবা বাড়াতে প্রস্তুত রয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624541 – এই লিঙ্কে ক্লিক করুন।


    অপারেশন সমুদ্র সেতু দ্বিতীয় পর্যায় – নৌ-বাহিনীর জাহাজ জলস্বা মালদ্বীপ থেকে ৫৮৮ জন ভারতীয়কে দেশে ফিরিয়ে এনেছে


    নৌ-বাহিনীর জাহাজ জলস্বা সমুদ্র সেতু অভিযানের অঙ্গ হিসাবে মালদ্বীপের মালে থেকে ৫৮৮ জন ভারতীয়কে আজ সকালে কোচি বন্দরে ফিরিয়ে নিয়ে এসেছে। এই ৫৮৮ জন ভারতীয়র মধ্যে ৭০ জন মহিলা ও ২১টি শিশু রয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624668 – এই লিঙ্কে ক্লিক করুন।


    উত্তর-পূর্বের ৮টি রাজ্যের মুখ্যসচিব ও উচ্চ পদস্থ আধিকারিকদের সঙ্গে কোভিড-১৯ পরিস্থিতি নিয়ে আলোচনা করলেন কেন্দ্রীয় মন্ত্রী ডঃ জিতেন্দ্র সিং


    উত্তর-পূর্বের ৮টি রাজ্যের মুখ্যসচিব ও উচ্চ পদস্থ আধিকারিকদের সঙ্গে দীর্ঘ এক ঘন্টার ভিডিও কনফারেন্সে কেন্দ্রীয় মন্ত্রী ডঃ জিতেন্দ্র সিং এই রাজ্যগুলিতে বর্তমান কোভিড-১৯ পরিস্থিতি নিয়ে আলোচনা করেন।এই আলোচনায় দেশের বিভিন্ন অংশ থেকে আসা প্রবাসী শ্রমিক ও অন্যান্য ব্যক্তিদের যাতায়াতের বিষয় নিয়েও কথা হয়। প্রধানমন্ত্রী ২০ লক্ষ কোটি টাকার যে আর্থিক প্যাকেজ ঘোষণা করেছেন, তার প্রেক্ষিতে উত্তর-পূর্বের রাজ্যগুলির সুবিধা ও এই প্যাকেজের প্রভাব মূল্যায়ন নিয়েও বৈঠকে আলোচনা হয়।


    বিস্তারিত বিবরণের জন্য https://pib.gov.in/PressReleseDetail.aspx?PRID=1624518 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · অরুণাচল প্রদেশ : প্রধানমন্ত্রী গরিব কল্যাণ প্যাকেজের আওতায় মে ও জুন মাসের জন্য রাজ্যের দুটি গুদামঘরকে ২০০ মেট্রিক টন ডালশস্য সরবরাহ করা হয়েছে। রাষ্ট্রায়ত্ত সংস্থা নাফেড শীঘ্রই রেশন কার্ডহীন ব্যক্তিদের জন্য অতিরিক্ত খাদ্যশস্য সরবরাহ করবে।


    · আসাম : জোড়হাট জেলার ৯ বছর বয়সী একটি শিশুর নমুনা পরীক্ষায় কোভিড-১৯ এর উপস্থিতির প্রমাণ মিলেছে। রাজ্যে করোনায় আক্রান্ত হয়েছেন ৯৬ জন এবং নিশ্চিতভাবে করোনায় আক্রান্তের সংখ্যা ৫১ জন। মৃত্যু হয়েছে ২ জনের।


    · মণিপুর : রাজ্য সরকার লকডাউনের মেয়াদ ৩১শে মে পর্যন্ত বাড়িয়েছে। কৃষি সহ বেশ কয়েকটি ক্ষেত্রকে লকডাউনের বাইরে রাখা হয়েছে। রাজ্যের বাইরে থেকে আসা ব্যক্তিদের নতুন করে অনুমতি দেওয়ার নীতি সাময়িক স্থগিত করা হয়েছে।


    · মেঘালয় : গুজরাটে পঠন-পাঠনরত বা কর্মরত রাজ্যের ১৬৩ জন ব্যক্তি গুয়াহাটি রেল স্টেশনে এসে পৌঁছেছেন।


    · মিজোরাম : তামিলানাডু থেকে আসা রাজ্যের ৩৬ জন বাসিন্দাকে কোয়ারেন্টাইনে রাখা হচ্ছে।


    · নাগাল্যান্ড : মণিপুরে আটকে পড়া নাগাল্যান্ডের ১৩৪ জন ব্যক্তি ৬টি বাসে করে রাজ্যে এসে পৌঁছেছেন।


    · সিকিম : রাজ্য শিক্ষা দপ্তরের প্রকল্প অধিকর্তা জানিয়েছেন, লকডাউনের সময় অনলাইন পঠন-পাঠন থেকে প্রত্যন্ত অঞ্চলের যে সমস্ত ছাত্রছাত্রী বঞ্চিত হয়েছেন, তাঁদের জন্য শিক্ষামূলক বিষয়বস্তু সম্বলিত ল্যাপটপ পাঠানো হচ্ছে।


    · চন্ডীগড় : লকডাউনের জন্য বেশ কিছু প্রবাসী শ্রমিক, পুণ্যার্থী, পর্যটক ও ছাত্রছাত্রী চন্ডীগড়ে আটকে পড়েছেন। এদের সুষ্ঠু যাতায়াতের জন্য চন্ডীগড় প্রশাসন প্রয়োজনীয় বন্দোবস্ত করেছে।


    · পাঞ্জাব : রাজ্যে গত ৪ দিনে নতুন করে আক্রান্তের সংখ্যা হ্রাস পাওয়ায় মুখ্যমন্ত্রী লকডাউন সহ কার্ফিউ ব্যবস্থা কিছু কিছু ক্ষেত্রে শিথিল করার কথা ঘোষণা করেছেন। যেসব ক্ষেত্রে ছাড় দেওয়া হবে, তার বিবরণ আগামীকাল ঘোষণা করা হবে।


    · হরিয়ানা : ছোট দোকানদার, কৃষক ও শ্রমিক, কৃষি ক্ষেত্র এবং কৃষি বাজারগুলির পরিকাঠামোগত উন্নয়নের ক্ষেত্রে প্রধানমন্ত্রী শ্রী নরেন্দ্র মোদী যে সমস্ত কর্মসূচির কথা ঘোষণা করেছেন, তার জন্য মুখ্যমন্ত্রী কৃতজ্ঞতা প্রকাশ করেছেন। লকডাউনের সময় কেন্দ্রীয় সরকার অতিক্ষুদ্র ও মাঝারি সংস্থাগুলির জন্য যে আর্থিক প্যাকেজের কথা ঘোষণা করেছে, তার ফলে হরিয়ানা লাভবান হবে।


    · হিমাচল প্রদেশ : পঞ্চায়েত প্রধানদের নিজ নিজ এলাকায় কোভিড-১৯ সম্পর্কে মানুষকে সচেতন করার জন্য আন্তরিক প্রয়াস গ্রহণে মুখ্যমন্ত্রী আহ্বান জানিয়েছেন। তিনি বলেছেন, বর্তমান পরিস্থিতি মোকাবিলায় সমবেত প্রয়াস অত্যন্ত জরুরি।


    · কেরল : কেন্দ্রীয় সরকার রাজ্যগুলির জন্য ঋণ গ্রহণ ক্ষমতা বাড়ানোর যে কথা ঘোষণা করেছে, রাজ্যের অর্থমন্ত্রী তাকে স্বাগত জানিয়েছেন। তিনি বলেছেন, বকেয়া জিএসটি দ্রুত মিটিয়ে ফেলতে হবে এবং এমজিএনআরইজিএ বাবদ বকেয়া মজুরি দ্রুত মিটিয়ে দিতে হবে। মালদ্বীপে আটকে পড়া ৫৮০ জনের বেশি ভারতীয় আজ কোচিতে এসে পৌঁছেছেন। এছাড়াও, গত সন্ধ্যায় উপসাগরীয় দেশগুলি থেকে দুটি বিমান রাজ্যে এসেছে। নিশ্চিতভাবে করোনায় আক্রান্তের সংখ্যা বেড়ে হয়েছে ৮৭।


    · তামিলনাডু : রাজ্যে লকডাউনের মেয়াদ ৩১শে মে পর্যন্ত বাড়ানো হয়েছে। ২৫টি জেলায় গণপরিবহণ শুরু হচ্ছে। চেন্নাই সহ অন্য ১২টি জেলায় গণপরিবহণ বন্ধ থাকছে। রাজ্যে গতকাল পর্যন্ত আক্রান্তের সংখ্যা ১০ হাজার ৫৮৫। নিশ্চিতভাবে করোনায় আক্রান্ত হয়েছেন ৬ হাজার ৯৭০ জন। মৃত্যু হয়েছে ৭৪ জনের।


    · কর্ণাটক : আত্মনির্ভর ভারত কর্মসূচির আওতায় আজ যে সমস্ত পদক্ষেপের কথা ঘোষণা করা হয়েছে, তার ফলে রাজ্যে কর্মসংস্থানের সুযোগ বাড়বে বলে মুখ্যমন্ত্রী জানিয়েছেন। রাজ্যের খনিজ নীতি ও খনন কর্মকান্ড স্বাভাবিকভাবেই চলবে বলে জানিয়েছেন। রাজ্যে আজ বেলা ১২টা পর্যন্ত নতুন করে ৫৪ জনের সংক্রমণের খবর মিলেছে। এর ফলে, আক্রান্তের সংখ্যা বেড়ে হয়েছে ১ হাজার ১৪৬। নিশ্চিতভাবে করোনায় আক্রান্ত হয়েছেন ৬১১ জন। সুস্থ হয়েছেন ৪৯৭ জন এবং মৃত্যু হয়েছে ৩৭ জনের।


    · অন্ধ্রপ্রদেশ : রাজ্যে আটকে পড়া প্রতিবেশী রাজ্যগুলির প্রবাসী শ্রমিকদের বিনামূল্যে ভ্রমণের ব্যবস্থা করবে রাজ্য। প্রবাসী শ্রমিকদের নিজ নিজ রাজ্যে ফেরৎ পাঠাতে সার্কুলার জারি করা হবে। অন্ধ্রপ্রদেশ হাইকোর্টে সরকারি কর্মচারীদের মার্চ মাস থেকে বেতন কাটার প্রতিবাদে পিটিশন দাখিল করা হয়েছে। রাজ্যে গত ২৪ ঘন্টায় নতুন করে ২৫ জন আক্রান্ত হয়েছেন এবং ১ জনের মৃত্যু হয়েছে। এর ফলে, আক্রান্তের সংখ্যা বেড়ে হয়েছে ২ হাজার ২৩০। নিশ্চিতভাবে করোনায় আক্রান্ত হয়েছেন ৭৪৭ জন। সুস্থ হয়েছেন ১ হাজার ৪৩৩ জন এবং মৃত্যু হয়েছে ৫০ জনের।


    · তেলেঙ্গানা : বন্দে ভারত মিশনের অঙ্গ হিসাবে এয়ার ইন্ডিয়ার বিশেষ বিমানে শিকাগো থেকে ১৬৮ জন ভারতীয় নাগরিক আজ ভোরের দিকে হায়দরাবাদে এসে পৌঁছেছেন। রাজ্যে কোভিডে আক্রান্তের সংখ্যা বেড়ে হয়েছে ১ হাজার ৫০৯। রাজ্যে ফিরে আসা ৫২ জন প্রবাসী শ্রমিকের নমুনা পরীক্ষা করা হয়েছে।


    CG/BD/SB

    
    
    (Release ID: 1624786) Visitor Counter : 18
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam