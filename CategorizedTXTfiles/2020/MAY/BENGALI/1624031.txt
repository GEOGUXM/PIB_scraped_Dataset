      মানবসম্পদবিকাশমন্ত্রক

      মানব সম্পদ উন্নয়ন মন্ত্রীর পরামর্শের প্রেক্ষিতে সি.বি.এস.ই. নবম ও একাদশ শ্রেণীর অনুত্তীর্ণ ছাত্র-ছাত্রীদের বিদ্যালয়-ভিত্তিক পরীক্ষায় বসার সুযোগ দেওয়া হবে
      Posted On: 14 MAY 2020 7:32PM by PIB Kolkata


    নতুন দিল্লি, ১৪ মে, ২০২০


    

    কোভিড-১৯ জনিত অপ্রত্যাশিত পরিস্থিতির প্রেক্ষিতে কেন্দ্রীয় মানব সম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ কেন্দ্রীয় মাধ্যমিক শিক্ষা পর্ষদ বা সি.বি.এস.ই.-নবম ও একাদশ শ্রেণীর যে সমস্ত ছাত্র-ছাত্রী পরীক্ষার অনুত্তীর্ণ হয়েছে তাদেরকে অনলাইন বা অফলাইনে আরও একবার পরীক্ষায় বসার সুযোগ দেবার অনুরোধ জানিয়েছেন। এই প্রেক্ষিতে, সি.বি.এস.ই. একটি বিজ্ঞপ্তি জারি করেছে।


    
    বিজ্ঞপ্তিতে সি.বি.এস.ই.-র পক্ষ থেকে জানানো হয়েছে, কোভিড-১৯-এর কারণে সমগ্র দেশ চ্যালেঞ্জের সম্মুখীন। এ এক অপ্রত্যাশিত পরিস্থিতি। পড়ুয়ারা বাড়িতেই রয়েছে। এদের স্কুলও বন্ধ। এর ফলে, পড়ুয়াদের ওপর মানসিক চাপ পড়ছে এবং দুশ্চিন্তায় ভুগছে। অভিভাবকরা তাদের বেতন নিয়ে, পারিবারিক স্বাস্থ্য নিয়ে উদ্বিগ্ন। জটিল এই পরিস্থিতিতে যে সমস্ত পড়ুয়া স্কুল পরীক্ষায় অনুত্তীর্ণ হয়েছে তারা আরও বেশি করে ভেঙে পড়েছে। এধরনের ছাত্র-ছাত্রীদের কাছ থেকে সি.বি.এস.ই. নিয়মিত বিভিন্ন প্রশ্ন পাচ্ছে। এমনকি, অভিভাবকরাও বিভিন্ন বিষয়ে প্রশ্ন করছেন। তাই বর্তমান পরিস্থিতি অনুযায়ী পড়ুয়াদের মানসিক চাপ ও উদ্বেগ কমিয়ে তাদের মনোবল বাড়াতে সকলকে এগিয়ে আসতে হবে।


    
    অভিভাবক ও পড়ুয়াদের অনুরোধের প্রেক্ষিতে সি.বি.এস.ই. বর্তমান অপ্রত্যাশিত পরিস্থিতির কথা বিবেচনায় রেখে এককালীন ব্যবস্থা হিসেবে নবম ও একাদশ শ্রেণীর পরীক্ষায় অনুত্তীর্ণ ছাত্র-ছাত্রীদের আরও একবার বিদ্যালয়-ভিত্তিক পরীক্ষায় বসার সুযোগ দেবে। বিদ্যালয়গুলি এধরনের ছাত্র-ছাত্রীদের পরীক্ষা গ্রহণের জন্য অনলাইন বা অফলাইনের ব্যবস্থা করবে।


    
    সি.বি.এস.ই.-র এককালীন এই পরীক্ষায় বসার সুবিধা শুধুমাত্র চলতি বছরের জন্যই স্থির করা হয়েছে। ভবিষ্যতে এধরনের সুবিধা মিলবে না বলেও স্পষ্ট জানানো হয়েছে।


    

    CG/BD/AS

    
    
    (Release ID: 1624031) Visitor Counter : 11
    
    
      Read this release in: Hindi , Telugu , English , Marathi , Assamese , Punjabi , Odia , Kannada