      কর্মী, জন-অভিযোগএবংপেনশনমন্ত্রক

      গ্রিন, অরেঞ্জ ও রেড জোনগুলিতে বিভিন্ন মামলার শুনানীর ক্ষেত্রে ক্যাটের নতুন নীতি-নির্দেশিকা
      Posted On: 02 MAY 2020 1:25PM by PIB Kolkata


    নয়াদিল্লি, ০২ মে, ২০২০


    

    নতুন দিল্লিতে কেন্দ্রীয় প্রশাসনিক ট্রাইব্যুনালের (ক্যাট) চেয়ারম্যানের নির্দেশ অনুযায়ী, নিম্নলিখিত বিজ্ঞপ্তি জারি করা হয়েছে :
    
    কেন্দ্রীয় স্বরাষ্ট্র মন্ত্রকের পক্ষ থেকে গত ২৪শে মার্চ ও গত ১৪ই এপ্রিল জারি করা নির্দেশ অনুযায়ী, লকডাউন চলাকালীন সময় কেন্দ্রীয় প্রশাসনিক ট্রাইব্যুনালের প্রধান বেঞ্চ সহ সারা দেশে ছড়িয়ে থাকা শাখা কার্যালয়গুলির কাজকর্ম তেসরা মে পর্যন্ত বন্ধ রাখা হয়। স্বরাষ্ট্র মন্ত্রকের পক্ষ থেকে গতকাল পয়লা মে কোভিড-১৯ পরিস্থিতির মূল্যায়ন করে বিভিন্ন এলাকাকে তিন ভাগে, যথাক্রমে – রেড, অরেঞ্জ ও গ্রিন জোন – এ চিহ্নিত করা হয়েছে। এই এলাকাগুলিতে কিছু কিছু ক্ষেত্রে কাজকর্মে নিষেধাজ্ঞা জারি থাকছে এবং কিছু ক্ষেত্রে অনুমতি দেওয়া হয়েছে। এই নির্দেশিকার প্রেক্ষিতে কেন্দ্রীয় প্রশাসনিক ট্রাইব্যুনালের কাজকর্ম পরিচালনায় নিম্নলিখিত নির্দেশ জারি করা হয়েছে।


    
    গ্রিন জোন – এ থাকা শাখা কার্যালয় বা আদালতগুলি স্বরাষ্ট্র মন্ত্রকের জারি করা নীতি-নির্দেশিকা অনুযায়ী কাজকর্ম পরিচালনা করবে। সেই সঙ্গে, সামাজিক দূরত্ব বজায় রাখার পাশাপাশি, প্রত্যক্ষ যোগাযোগ এড়িয়ে যাওয়ার ব্যাপারেও তাদের উপযুক্ত ব্যবস্থা গ্রহণ করতে হবে। সংশ্লিষ্ট এলাকাগুলিতে হাইকোর্টের কর্মপরিচালন পদ্ধতিতেও যতটা সম্ভব একই ধরনের পদক্ষেপ নেওয়া হবে। সংশ্লিষ্ট শাখা কার্যালয়ের প্রধান হাইকোর্টের বার অ্যাসোসিয়েশনের সভাপতির সঙ্গে কথা বলে এ ব্যাপারে সিদ্ধান্ত নেবেন। শাখা কার্যালয়ের রেজিস্ট্রারের পক্ষ থেকে কর্মচারীদের কাজকর্মের পদ্ধতির ব্যাপারে মতামত চাওয়া হবে। এই প্রেক্ষিতে যে সিদ্ধান্ত গৃহীত হবে তা প্রধান বেঞ্চের রেজিস্ট্রিতে পাঠানো হবে।


    
    অন্যদিকে, রেড (লকডাউন এলাকা) এবং অরেঞ্জ জোনগুলিতে যে সমস্ত শাখা রয়েছে, সেখানে জরুরি মামলাগুলি ই-মেল মারফৎ দাখিল করা যেতে পারে। তবে, জরুরি-ভিত্তিতে মামলা দাখিলের ক্ষেত্রে সংশ্লিষ্ট শাখার রেজিস্ট্রারের সঙ্গে যোগাযোগ করতে হবে। এর পর, সংশ্লিষ্ট শাখার রেজিস্ট্রার দাখিল হওয়া মামলাগুলি ই-মেল মারফৎ আইনজীবী বা বাদি-বিবাদি পক্ষের কাছে পৌঁছে দেবেন। ঐ শাখার রেজিস্ট্রার যদি দাখিল হওয়া মামলার প্রযুক্তিগত বিষয়ে সন্তুষ্ট হন, তা হলে তিনি সংশ্লিষ্ট বিষয়টি অবিলম্বে শাখার প্রধানকে জানাবেন। এরপর, সংশ্লিষ্ট শাখা প্রধান দায়ের করা মামলাটির গ্রহণযোগ্যতা মূল্যায়ন করে শুনানীর ব্যাপারে সিদ্ধান্ত নেবেন।


    
    সমস্ত প্রক্রিয়া সম্পর্কিত বিস্তারিত বিবরণ দিয়ে শাখা প্রধান, প্রধান বেঞ্চের রেজিস্ট্রির সঙ্গে আলোচনা করবেন। একই সঙ্গে এটাও সুনিশ্চিত করা হবে যে, ভিডিও কনফারেন্সে মামলার শুনানীতে অংশগ্রহণকারীদের উপযুক্ত পোশাক কেমন হবে।


    
    সংশ্লিষ্ট শাখার বার অ্যাসোসিয়েশনের আইনজীবীরা যদি বকেয়া মামলাগুলির ভিডিও কনফারেন্সের মাধ্যমে শুনানীর বিষয়ে সম্মত হন, সেক্ষেত্রে প্রধান শাখার রেজিস্ট্রি শুনানীর জন্য মামলাগুলি চিহ্নিত করবেন এবং প্রতিটি মামলার নির্দিষ্ট সময়ে শুনানী হবে। মামলার শুনানীর জন্য দৈনিক-ভিত্তিতে উপযুক্ত সময় শাখা প্রধান স্থির করবেন।


    
    মামলা শুনানীর ক্ষেত্রে এই ব্যবস্থা আগামি ১৭ই মে বা নতুন করে নির্দেশ জারি না হওয়া পর্যন্ত কার্যকর থাকবে।


    

    CG/BD/SB

    
    
    (Release ID: 1620376) Visitor Counter : 28
    
    
      Read this release in: Punjabi , English , Urdu , Marathi , Hindi , Assamese , Odia , Tamil , Telugu , Kannada , Malayalam