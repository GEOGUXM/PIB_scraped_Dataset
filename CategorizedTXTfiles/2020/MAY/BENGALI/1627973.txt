      অর্থমন্ত্রক

      ব্রিকস গোষ্ঠীভুক্ত দেশগুলির কর সংগ্রহ সংস্থার প্রধানদের ভিডিও কনফারেন্সের মাধ্যমে বৈঠক
      Posted On: 29 MAY 2020 8:46PM by PIB Kolkata


    নয়াদিল্লি, ২৯ মে, ২০২০


    

    ব্রাজিল, রাশিয়া, ভারত, চিন এবং দক্ষিণ আফ্রিকা - ব্রিকস গোষ্ঠীর রাষ্ট্রগুলির কর সংগ্রহ সংস্থার প্রধানরা শুক্রবার (২৯শে মে) ভিডিও কনফারেন্সের মাধ্যমে বৈঠক করেন। কোভিড-১৯ মহামারীর প্রেক্ষাপটে সংস্থাগুলি কর সংক্রান্ত ক্ষেত্রে পারস্পরিক সহযোগিতার বিষয়ে মতবিনিময় করে। এই বৈঠকটি মস্কোতে অনুষ্ঠিত হওয়ার কথা থাকলেও কোভিড-১৯ মহামারীর কারণে ভিডিও কনফারেন্সের মাধ্যমে এটি অনুষ্ঠিত হল।
    
    
    ভারতের পক্ষে অর্থ সচিব ডঃ অজয় ভূষণ পাণ্ডে এই বৈঠকে প্রতিনিধিত্ব করেন। করোনা মহামারীর ফলে করদাতাদের সমস্যা কমানোর জন্য ভারত কি কি ব্যবস্থা নিয়েছে ডঃ পাণ্ডে বৈঠকে সে বিষয়ে বিস্তারিত জানান। ভারত কোভিড-১৯ মহামারীর কারণে বিভিন্ন কর জমা দেওয়ার সময় পিছিয়ে দিয়েছে; নির্ধারিত সময়ের পর কর জমা দিলে অতিরিক্ত যে সুদ দিতে হয়, তার হার কমানো হয়েছে। ডঃ পাণ্ডে বৈঠকে বিভিন্ন দেশ বর্তমান পরিস্থিতিতে কি কি ব্যবস্থা নিচ্ছে, তা নিয়ে মতবিনিময় করার ওপর গুরুত্ব দেন যার ফলে এই মহামারীর প্রেক্ষিতে আর্থিক প্রভাব সম্পর্কে একটি স্পষ্ট ধারণা পাওয়া যাবে এবং অর্থনীতির পুনরুদ্ধারে বিভিন্ন ব্যবস্থা গ্রহণে সুবিধা হবে।
    
    
    ডঃ পাণ্ডে জানান, সীমান্তের অন্য প্রান্তে আর্থিক অপরাধের মোকাবিলা করার জন্য ব্রিকস গোষ্ঠীভুক্ত দেশগুলির কর সংক্রান্ত চুক্তির ভিত্তিতে তথ্যের আদানপ্রদান করা উচিৎ যার ফলে দুর্নীতি মোকাবিলা, অর্থ পাচার এবং জঙ্গি গোষ্ঠীগুলিকে অর্থ সাহায্যের মতো সমস্যার মোকাবিলা করা যাবে।
    
    
    ব্রিকস গোষ্ঠীভুক্ত অন্য দেশগুলির কর সংগ্রহ সংস্থার প্রধানরা তাঁদের দেশের কর ব্যবস্থা সম্পর্কে বিভিন্ন তথ্য আদানপ্রদান করেন। এর মধ্যে ডিজিটাল পদ্ধতিতে কর সংগ্রহ এবং তথ্যের আদানপ্রদান নিয়ে আলোচনা হয়েছে। বৈঠকের শেষে এ বিষয়ে একটি বিজ্ঞপ্তি জারি করা হয়।


    

    
    CG/CB/DM

    
    
    (Release ID: 1627973) Visitor Counter : 9
    
    
      Read this release in: Assamese , English , Urdu , Hindi , Punjabi , Tamil , Telugu , Kannada