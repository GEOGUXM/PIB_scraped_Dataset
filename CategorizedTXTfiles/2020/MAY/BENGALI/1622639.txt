      বিজ্ঞানওপ্রযুক্তিমন্ত্রক

      করোনা প্রতিরোধে বর্ধমানের কন্যার হাতে তৈরি হোল বিশেষ মাস্ক
      
      স্বীকৃতি দিল ন্যাশনাল ইনোভেশন ফাউন্ডেশন

      Posted On: 10 MAY 2020 3:20PM by PIB Kolkata

    কোলকাতা, ৯ মে, ২০২০


    

    পূর্ব বর্ধমানের মেমারির দ্বাদশ শ্রেণির ছাত্রী দিগন্তিকা বসুর একটি মাস্ক আবিষ্কারকে ঘিরে বেশ হৈ চৈ পড়ে গেছে। দেশের বিজ্ঞান ও প্রযুক্তি মন্ত্রকের কর্তাব্যক্তি সহ অনেকেরই অনুমান এই মাস্ক করোনা মোকাবিলায় বেশ কার্যকর ভূমিকা নিতে চলেছে। তার আবিষ্কৃত এয়ার প্রোভাইডিং অ্যান্ড ভাইরাস ডেস্ট্রইং মাস্ক বিজ্ঞান ও প্রযুক্তি মন্ত্রকের অধীনস্ত ন্যাশনাল ইনোভেশন ফাউন্ডেশন-ইন্ডিয়ার স্বীকৃতিও লাভ করেছে।


    
    হঠাৎ কী করে মাথায় এল এমন মাস্ক তৈরির ভাবনা? ১৭ বছরেরে কিশোরী মেমারির ভি এম ইন্সটিটিউশন-২ এর ছাত্রী দিগন্তিকা শুরু করল ‘লকডাউনের জন্য স্কুলে ছুটি পড়তেই ভাবতে শুরু করলাম এই মারণ ভাইরাসের হাত থেকে মানুষকে কিভাবে বাঁচানো যায়? বিজ্ঞানের ছাত্রী হিসাবে মাথায় কিছু আইডিয়া খেলে গেলো। বিভিন্ন রাসায়নিকের ধর্ম, নিশ্বাস প্রশ্বাসের গতি প্রকৃতি এবং অন্যান্য কিছু ভৌত বিজ্ঞানের সূত্র নিয়ে পড়াশোনা শুরু করলাম। ৭-৮ দিন লাগলো বিষয়টাকে গুছিয়ে তুলতে। আমি লক্ষ করলাম আমার চারপাশের অসংখ্য মানুষ সাধারণ মাস্ক পড়ে ঘুড়ে বেড়াচ্ছে, তাতে কাজের কাজ যে খুব একটা হচ্ছে তা নয় কিন্তু যেটা হচ্ছে তা হোল মানুষের মধ্যে একটা ছদ্ম নিরাপত্তা বোধ কাজ করছে। তাই বাবার সাথে বিষয়টা নিয়ে আলচনা শুরু করলাম। ভাবলাম এমন একটা মাস্ক তৈরি করতে হবে যা সত্যিকারেরে নিরাপত্তা দেবে’।যেমন ভাবনা তেমন কাজ। কাজ করতে গিয়ে এই কিশোরী নিজের বাড়িকেই গবেষণাগার বানিয়ে ফেলল। রাত দিন পরিশ্রম করে ৭- ৮ দিনের মধ্যে তৈরি হোল করোনা সংক্রমণ বিরোধী বিশেষ এই মুখোস (মাস্ক)। এবার এই মাস্ক নিয়ে দিগন্তিকা যোগ দিল ন্যাশনাল ইনোভেশন ফাউন্ডেশনের চ্যালেঞ্জ কোভিড-১৯ কম্পিটিশনে(সি৩)।সম্প্রতি খবর এসেছে কেন্দ্রীয় সংস্থার স্বীকৃতি পেয়েছে তার উদ্ভাবন। করোনা যুদ্ধে লড়াইয়ের জন্য তার উদ্ভাবন কে বাছাই তালিকাভুক্ত করেছে সংস্থা। এন আই এফ এর তরফে ডঃ বিবেক কুমার এক চিঠিতে জানিয়েছেন যে দিগন্তিকার আবিষ্কার বাছাই তালিকায় উঠেছে এখন সে তার উদ্ভাবিত মাস্ক জনগণের কল্যাণে ব্যবহারে সম্মতি দেবে কিনা। ইতিমধ্যেই দিগন্তিকা নিঃশর্ত সম্মতি জানিয়ে দিয়েছে কেন্দ্রীয় সংস্থাকে।


    
    ​কী করে এই মাস্ক করোনা সংক্রমণ রুখবে? দিগন্তিকা জানালো এই মাস্কের দু’টি অংশ আছে।। প্রথম অংশে রয়েছে দুটি একমুখী ভাল্ব এবং দ্বিতীয় অংশে রয়েছে দুটি আধার। শ্বাস গ্ৰহণের সময় বিশুদ্ধ বাতাস একমুখী ভাল্ব-এর মধ্য দিয়ে মাস্কের ভিতর দিয়ে ফুসফুসে যাবে। কোন কোভিড-১৯ রোগী যদি হাঁচে বা কাশে তাহলে সেখান থেকে নির্গত ভাইরাস শ্বাস ত্যাগ করার সময় অন্য একটি একমুখী ভাল্ব-এর ভিতর দিয়ে বেরিয়ে আর একটি আধারের ভিতরে প্রবেশ করে। ফলে ওই আধারের মধ্যে থাকা রাসায়নিকের সাহায্যে ভাইরাসের লিপিড প্রটিন স্তরটি ভেঙে যায়। ফলে ভাইরাস নষ্ট হয়ে যায়। তা আর সংক্রমণ ঘটাতে পারে না।


    
    ​দিগন্তিকার বাবা সুদীপ্ত বসু, যিনি বর্তমানে মেমারির একটি বিদ্যালয়ের টেকনোলজি হাবের মেন্টর, জানিয়েছেন দিগন্তিকা ছোটবেলা থেকেই এমন কিছু তৈরি করতে চায় যা মানুষের কল্যাণে ব্যবহৃত হবে। যখন ও তৃতীয় শ্রেণীতে পড়ে তখন জল সংরক্ষণের উপর মডেল বানিয়ে পুরস্কৃত হয়েছিল। সুন্দরবনে একবার বেড়াতে গিয়ে দিগন্তিকা জানতে পারে সেখানে বহু মানুষ মধু সংগ্রহ করতে গিয়ে অথবা নদীতে মীন ধরতে গিয়ে বাঘের আক্রমণে মারা যান। তখন তার মাথায় আসে এমন একটি চশমা তৈরির কথা যার সাহায্যে বনে যাওয়া ব্যক্তি পিছনে না তাকিয়েও জানতে পারবেন বাঘ পিছনে আছে কিনা? তার আবিষ্কৃত চশমায় দুটি আয়না দুটি নির্দিষ্ট কোনে লাগানো থাকে যাতে চোখ রেখেই পিছনটা দেখে নেওয়া যায়। তার বহু আবিষ্কারের ঝুলিতে রয়েছে ফ্যান যুক্ত সারভাইকাল কলার বা স্মার্ট সারভাইকাল কলার। সুদীপ্ত বাবুর কথায় ওনার মা স্পন্ডিলাইটিসের রোগী ছিলেন। তাই সারক্ষন কলার পড়ে থাকতে হতো কিন্তু সেটার মধ্যে ঘাম জমে বেশ অস্বস্তিই হতো। ঠাকুমার কষ্ট দেখেই দিগন্তিকার মাথায় আসে ওই ফ্যান যুক্ত কলার বানানোর কথা। এছাড়া ড্রিল মেশিনের এমন একটা অ্যাটাচমেন্ট সে তৈরি করে যাতে ড্রিল করার সময় বের হয়া ধুলো বালি বাতাসে না মিশে ওই পাত্রে জড়ো হয়। শেষ দুটি উদ্ভাবনের জন্য দিগন্তিকা ২০১৭ এবং ২০১৮ সালে এন আই এফ প্রদত্ত ডঃ এ পি যে আব্দুল কালাম ইগনাইট পুরস্কারও পেয়েছে। ২০১৮ সালে ভারত সরকার তাকে স্টার্ট আপ পুরস্কার প্রদান করে। তার জীবনের একমাত্র ইচ্ছা ডঃ এ পি যে আব্দুল কালামের মত বিজ্ঞানী হওয়া।


    CG/SDG

    
    
    (Release ID: 1622639) Visitor Counter : 15