      সংখ্যালঘুবিষয়কমন্ত্রক

      ‘স্থানীয় থেকে বিশ্ব’ বিষয় ভাবনাকে সামনে রেখে সেপ্টেম্বর মাস থেকে পুনরায় চালু হচ্ছে ‘হুনার হাট’
      Posted On: 23 MAY 2020 11:00AM by PIB Kolkata


    নয়াদিল্লী, ২৩ মে, ২০২০


    

    
    করোনা মহামারীর কারণে প্রায় ৫ মাসের ব্যবধানের পর সেপ্টেম্বর মাস থেকে পুনরায় চালু হচ্ছে ‘হুনার হাট’। দেশজুড়ে কারিগর এবং শিল্পীদের ক্ষমতায়ণের অন্যতম মাধ্যমই হল হুনার হাট। সেই হুনার হাট পুনরায় চালু করা হচ্ছে। এবারের বিষয় ভাবনা হল "স্থানীয় থেকে আন্তর্জাতিক"।


    
    কেন্দ্রীয় সংখ্যালঘু বিষয়ক মন্ত্রী মুক্তার আব্বাস নাকভি আজ জানিয়েছেন, হুনার হাটের মাধ্যমে বিগত ৫ বছরে ৫ লক্ষেরও বেশি ভারতীয় শিল্পী, কারিগর, রন্ধন বিশেষজ্ঞ এবং এই কাজের সাথে যুক্ত অন্যান্য পেশার ব্যক্তিদের কর্মসংস্থানের সুযোগ তৈরি হয়েছে। দেশের প্রত্যন্ত অঞ্চল থেকে শিল্পীদের বিরল শিল্পকলা তুলে ধরার অন্যতম মাধ্যমই হল এই হুনার হাট। খুব অল্প সময়ে এই হুনার হাট মানুষের মধ্যে জনপ্রিয়তা লাভ করেছে। দেশীয় সূক্ষ্ম হস্ত নির্মিত পণ্যগুলির একটি বিশ্বাসযোগ্য ব্রান্ড তৈরি হয়েছে বলেও কেন্দ্রীয় মন্ত্রী জানান।


    
    উল্লেখ্য, চলতি বছরের ফেব্রুয়ারী মাসে প্রধানমন্ত্রী শ্রী নরেন্দ্র মোদী নতুন দিল্লীর ইন্ডিয়া গেটে আয়োজিত হুনার হাট পরিদর্শন করেন। কারিগর ও শিল্পীদের দেশীয় হস্ত নির্মিত পণ্যগুলি দেখে উচ্ছসিত প্রশংসা করেন এবং তাদের উৎসাহ দেন প্রধানমন্ত্রী। এমনকি 'মন কি বাত' অনুষ্ঠানেও হুনার হাটের প্রসঙ্গ তুলে ধরেন তিনি। প্রধানমন্ত্রী বলেছিলেন, হুনার হাট হল এমন একটি মাধ্যম যেখানে শিল্পী এবং কারিগররা তাদের শিল্প নৈপুণ্যের প্রদর্শন করতে পারবেন এবং মানুষের স্বপ্ন পূরণ করা সম্ভব হবে। এটি এমন একটি স্থান যেখানে দেশের বৈচিত্র্যকে উপেক্ষা করা অসম্ভব। হস্তশিল্পের পাশাপাশি ভারতের বিভিন্ন প্রান্তের খাবারের বৈচিত্র্যও দেখা যায় এখানে। এই হুনার হাটে এলে ভারতকে জানার-বোঝার সুযোগ থাকে।


    
    শ্রী নাকভি জানিয়েছেন, দেশ ব্যাপি লকডাউন চলাকালীন সময়টি কাজে লাগিয়ে কারিগর এবং কলাকুশলীরা তাদের বিরল দেশীয় সূক্ষ্ম পণ্যগুলিকে বড়ো আকারে প্রস্তুত করেছেন এবং পরবর্তী হুনার হাটে তা বিক্রয়ের জন্য প্রদর্শিত হবে।


    
    তিনি জানিয়েছেন, হুনার হাটে সমাজিক দূরত্ব, স্বাস্থ্য বিধি, স্যানিটেশন এবং মাস্ক ব্যবহার নিশ্চিত করা হবে। ‘আতঙ্কিত হবেন না, সাবধানতা অবলম্বন করুন’ এই বিষয় ভাবনায় মানুষের মধ্যে স্বাস্থ্য সচেতনতা তৈরি করার জন্য একটি বিশেষ “জান ভি জাহান ভী” প্যাভিলিয়ন থাকবে। শ্রী নাকভি জানান, এ পর্যন্ত সারা দেশে ২৪টিরও বেশি হুনার হাট আয়োজিত হয়েছে। এই হুনার হাটের মাধ্যমে লক্ষ লক্ষ কারিগর, কলাকুশলীরা কর্মসংস্থানের সুযোগ পেয়েছেন।


    
    আগামীদিনে চন্ডীগড়, দিল্লী, প্রয়াগরাজ, ভোপাল, জয়পুর, হায়দ্রাবাদ, মুম্বাই, গুরুগ্রাম, বেঙ্গালুরু, চেন্নাই, কলকাতা, দেরাদুর, নাগপুর, পাটনা সহ বিভিন্ন স্থানে হুনার হাট আয়োজিত হবে।


    
    শ্রী নাকভি জানান এবার থেকে সাধারণ মানুষ ডিজিটাল এবং অনলাইনেও হুনার হাটের পণ্য কিনতে পারবেন। তিনি আরও বলেন, কেন্দ্রীয় সংখ্যালঘু বিষয়ক মন্ত্রক এই কারিগর এবং তাদের দেশীয় পণ্যগুলিকে সরকারি ই-মার্কেট প্লেসে নিবন্ধীকরণের প্রক্রিয়া শুরু করেছে। বেশ কয়েকটি রপ্তানী ক্ষেত্রে উৎসাহদানকারী পর্ষদ এইসব কারিগর এবং শিল্পীদের হাতে তৈরি শিল্পকর্মগুলিকে আন্তর্জাতিক বাজারে সরবরাহের আগ্রহ দেখিয়েছে।


    
    কেন্দ্রীয় মন্ত্রী বলেন, পুনরায় এই হুনার হাট আয়োজিত হতে চলায় দেশ জুড়ে লক্ষ লক্ষ কারিগর, শিল্পী, কলাকুশলী এবং রন্ধন শিল্পীরা খুশি ও উচ্ছাস প্রকাশ করেছেন।


    

    CG/SS/NS

    
    
    (Release ID: 1626457) Visitor Counter : 10
    
    
      Read this release in: Punjabi , Marathi , Assamese , Odia , Urdu , Telugu , English , Manipuri , Hindi , Tamil , Malayalam