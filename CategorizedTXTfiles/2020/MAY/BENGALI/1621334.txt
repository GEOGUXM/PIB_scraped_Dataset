      ক্ষুদ্র, অতিক্ষুদ্রওমাঝারিশিল্পমন্ত্রক

      শ্রী নীতিন গডকরি বলেছেন আমদানির বিকল্প নীতি নিয়ে চিন্তাভাবনা চলছে
      
      শ্রী গডকরি বিনোদন শিল্পের অসংগঠিত ক্ষেত্রকে বৃহত্তরমাত্রায় সংগঠিত করার ওপর জোর দিয়েছেন

      Posted On: 05 MAY 2020 5:42PM by PIB Kolkata

    নতুন দিল্লি, ৫ মে, ২০২০


    

    
    কেন্দ্রীয় এমএসএমই এবং সড়ক পরিবহন ও মহাসড়ক মন্ত্রী, নীতিন গডকরি আজ জানিয়েছেন যে কোভিড -১৯ মহামারীর ফলে উদ্ভূত অর্থনৈতিক পরিস্থিতির পরিপ্রেক্ষিতে আমদানি বিকল্প নীতি নিয়ে চিন্তাভাবনা চলছে। তিনি বিভিন্ন উদ্যোক্তাদের উদ্ভাবনের মাধ্যমে মানের উন্নতি করে এবং ব্যয় হ্রাস করে জ্ঞানকে সম্পদে পরিণত করার আহ্বান জানান। তিনি উদাহরণ হিসেবে নাগপুরের এমএসএমই অরেঞ্জ ক্লাস্টারের একেবারে প্রাথমিক উপাদান থেকে পিপিই তৈরির বিষয়টি তুলে ধরেন। এই পিপিইগুলির দাম ৫৫০ থেকে ৬৫০ টাকার মধ্যে, যেগুলির বাজার মূল্য প্রায় ১২০০ টাকা এবং এগুলি মূলত আমদানি নির্ভর বলেও তিনি উল্লেখ করেছেন। নাগপুরের এই ক্লাস্টার থেকে বৃহৎ মাত্রায় পিপিই সরবরাহ করা সম্ভব।
    
    শ্রী গডকরি স্ট্রার্টআপ ইকো সিস্টেম এবং এমএসএমইগুলিতে কোভিড -১৯ এর প্রভাব নিয়ে অ্যাসোসিয়েশন অফ লেডি এন্টারপ্রেনারস অফ ইন্ডিয়ার (এএলইএপি) প্রতিনিধিদের সাথে এবং বিনোদন ক্ষেত্রের প্রযুক্তিগত পরিষেবা প্রদানকারী এবং পারফর্মিং শিল্পীদের সাথেও ভিডিও কনফারেন্সিংয়ের মাধ্যমে কথা বলেন। শ্রী সোনু নিগম, শ্রী নীতিন মুকেশ, শ্রী তালাত আজিজ প্রমুখ প্রখ্যাত গায়করা এতে অংশ নেন।
    
    এই সময়ে রফতানি বৃদ্ধির দিকে বিশেষ দৃষ্টি নিবদ্ধ করা প্রয়োজন বলে কেন্দ্রীয় মন্ত্রী জোর দেন এবং বিশ্বব্যাপী বাজারে প্রতিযোগিতামূলক হয়ে উঠতে গেলে বিদ্যুৎ ব্যয়, লজিস্টিক ব্যয় এবং উৎপাদন ব্যয় হ্রাস করার জন্য প্রয়োজনীয় ব্যবস্থা গ্রহণের বিষয়টি তিনি তুলে ধরেন। তিনি আরও উল্লেখ করেন যে, দেশীয় উৎপাদনের সঙ্গে সামঞ্জস্য রক্ষার জন্য বিদেশি আমদানির বিকল্পের উপরও জোর দেওয়া প্রয়োজন। তিনি আরও বলেন যে শিল্পক্ষেত্রে জ্ঞানকে সম্পদে রূপান্তর করতে উদ্ভাবন, উদ্যোক্তা, বিজ্ঞান ও প্রযুক্তি, গবেষণা দক্ষতা এবং অভিজ্ঞতার ওপর বেশি করে মনোনিবেশ করা উচিত।
    
    শ্রী গডকরি বিনোদন শিল্পকে আরও বৃহত্তর মাত্রায় সংগঠিত করার ওপর জোর দিয়েছেন। তিনি এমএসএমই মন্ত্রকের বিভিন্ন প্রকল্পের সুবিধা গ্রহণের জন্য এমএসএমই হিসাবে এই ক্ষেত্রকে রেজিস্ট্রেশনের পরামর্শ দিয়েছেন।
    
    তিনি আরও বলেন, সাধারণের জীবিকা নির্বাহের সুবিধার্থে সকল উদ্যোক্তাকে সঙ্কট কাটিয়ে উঠতে একসঙ্গে চলতে হবে। শ্রী গডকরি এই সঙ্কট কাটিয়ে উঠতে এই কঠিন সময়ে শিল্পকে ইতিবাচক মনোভাব বজায় রাখার আহ্বান জানান। কেন্দ্রীয় মন্ত্রী স্মরণ করিয়ে দেন যে জাপান সরকার তার শিল্পক্ষেত্রগুলির জন্য জাপানি বিনিয়োগ, চীন থেকে সরিয়ে অন্য কোথাও নিয়ে যাওয়ার জন্য বিশেষ প্যাকেজের কথা ঘোষণা করেছে। এটি ভারতের জন্য একটি সুযোগ যা আশু গ্রহণ করা উচিত বলে তিনি মত ব্যক্ত করেন।
    
    এই বৈঠকে, প্রতিনিধিরা কোভিড -১৯ মহামারীর মধ্যে বিনোদন শিল্পসহ বিভিন্ন ক্ষেত্রে এমএসএমইদের নানা ধরণের চ্যালেঞ্জ মোকাবিলায় উদ্বেগ প্রকাশ করেছেন এবং এক্ষেত্রে সরকারের সহায়তা চেয়েছেন।
    
    বৈঠকে কিছু প্রধান সমস্যা নিয়ে আলোচনা এবং তা থেকে যে পরামর্শ এসেছে তা হলঃ এসএমইগুলিতে প্রযুক্তি হস্তান্তরক্ষেত্রে লাইসেন্স ফি না নেওয়া, আদিবাসী অঞ্চলের জীবিকা নির্বাহের প্রকল্পগুলির প্রচার, ওষুধ সরবরাহ ক্ষেত্রের এসএমইগুলিকে সাপ্লাই চেইন ম্যানেজমেন্টের সহায়তা এবং আরবিআই কর্তৃক প্রদত্ত তিন মাসের স্থগিতাদেশের সুবিধাপ্রদান, সফট লোন বৃদ্ধি, জিএসটি স্থগিত / হ্রাস ইত্যাদি।
    
    শ্রী গডকরি প্রতিনিধিদের সরকারের পক্ষ থেকে সম্ভাব্য সকল সহায়তার আশ্বাস দিয়েছেন। তিনি জানিয়েছেন যে বিষয়টি সংশ্লিষ্ট বিভাগগুলিতে তুলে ধরা হবে।
    তিনি শিল্পকে একটি ইতিবাচক দৃষ্টিভঙ্গি গ্রহণ করার এবং কোভিড-১৯ সংকট শেষ হয়ে গেলে যে সুযোগগুলি তৈরি হবে তা গ্রহণ করার পরামর্শ দেন।

    

    CG/TG

    
    
    (Release ID: 1621334) Visitor Counter : 7
    
    
      Read this release in: English , Urdu , Marathi , Hindi , Assamese , Punjabi , Tamil , Telugu , Kannada