      নীতিআয়োগ

      কোভিড-১৯ এর বিরুদ্ধে ভারতের লড়াইয়ে ৬ নম্বর ক্ষমতাপ্রাপ্ত গোষ্ঠী নাগরিক সমাজ সংগঠন, এনজিও, শিল্প সংস্থা ও আন্তর্জাতিক সংগঠনগুলিকে সামিল করেছে
      Posted On: 04 MAY 2020 4:56PM by PIB Kolkata


    নয়াদিল্লি, ০৪ মে, ২০২০


    

    
    কোভিড-১৯ সঙ্কট পরিস্থিতির মোকাবিলা করছে দেশ। বিশ্বব্যাপী মহামারীর প্রভাব ভারতেও পড়েছে। নীতি আয়োগের সিইও-র পৌরহিত্যে কেন্দ্রীয় সরকার একটি ক্ষমতাপ্রাপ্ত গোষ্ঠী গঠন করেছে। এই গোষ্ঠী কোভিড-১৯ মোকাবিলায় সরকারের পদক্ষেপগুলির সঙ্গে সামঞ্জস্য বজায় রেখে কাজ করার জন্য একাধিক নাগরিক সমাজ সংগঠন, স্বেচ্ছাসেবী সংস্থা, শিল্প সংস্থা ও আন্তর্জাতিক সংগঠনগুলিকে সামিল করেছে। এই সংগঠনগুলি কোভিড মহামারী সংক্রমণ প্রতিরোধে গুরুত্বপূর্ণ ভূমিকা পালন করছে।


    
    এই ক্ষমতাপ্রাপ্ত গোষ্ঠীর প্রধান হয়েছেন নীতি আয়োগের সিইও শ্রী অমিতাভ কান্ত। এই গোষ্ঠী কোভিড-১৯ মোকাবিলায় নাগরিক সংগঠন, স্বেচ্ছাসেবী সংস্থা, রাষ্ট্রসংঘের বিভিন্ন এজেন্সি, শিল্প সংগঠনগুলিকে সামিল করে ১৫টিরও বেশি বৈঠকের আয়োজন করেছে।


    
    ক্ষমতাপ্রাপ্ত এই গোষ্ঠী ৯২ হাজারেরও বেশি নাগরিক সংগঠন ও স্বেচ্ছাসেবী সংস্থাগুলিকে একজোট করে স্বাস্থ্য, পুষ্টি, স্যানিটেশন, শিক্ষা প্রভৃতি ক্ষেত্রে সাধারণ মানুষের কাছে পৌঁছে দেওয়ার চেষ্টা করছে। এছাড়াও, এ ধরনের স্বেচ্ছাসেবী সংগঠনগুলিকে করোনা সংক্রমণের উৎস কেন্দ্র চিহ্নিত করতে রাজ্য সরকার ও জেলা প্রশাসনগুলিকে সাহায্যের জন্য অনুরোধ করা হয়েছে। স্বেচ্ছাসেবী সংগঠনগুলির সঙ্গে সামঞ্জস্য বজায় রেখে বিভিন্ন কর্মসূচি সুষ্ঠুভাবে রূপায়ণের জন্য সমস্ত রাজ্যের মুখ্যসচিবদের রাজ্যস্তরের নোডাল আধিকারিক নিয়োগের জন্য অনুরোধ করা হয়েছে। সমস্ত স্বেচ্ছাসেবী প্রতিষ্ঠানকে ভারতীয় খাদ্য নিগমের কাছ থেকে ভর্তুকিযুক্ত মূল্যে প্রয়োজন অনুযায়ী চাল ও গম সংগ্রহ করার পরামর্শ দেওয়া হয়েছে। উদ্দেশ্য, প্রত্যেক ক্ষুধার্ত মানুষের কাছে চাল ও গম পৌঁছে দেওয়া।


    
    দেশের ৭০০টি জেলায় স্বেচ্ছাসেবী প্রতিষ্ঠানগুলির নেটওয়ার্ক বিস্তৃত রয়েছে। এই নেটওয়ার্কের মাধ্যমে কোভিড-১৯ সংক্রমণের বিরুদ্ধে লড়াইয়ে যাবতীয় তথ্য পাওয়া যাচ্ছে। প্রাপ্ত এই তথ্যের বিশ্লেষণ।


    
    গৃহহীন মানুষ ও শহরাঞ্চলের উদ্বাস্তু মানুষের সহায়তার জন্য সর্বজনীন রন্ধনশালা গড়ে তুলতে স্থানীয় প্রশাসনগুলিকে সাহায্য করা হচ্ছে। এছাড়াও, সামাজিক সমস্যা প্রতিরোধমূলক পন্থা, স্বাস্থ্যবিধি ও সামাজিক দূরত্ব বজায় রাখার ব্যাপারে সচেতনতা গড়ে তোলা হচ্ছে। এছাড়াও, স্বেচ্ছাসেবক ও কম্যুনিটি ওয়ার্কারদের স্যানিটাইজার, সাবান, মাস্ক ও দস্তানার মতো সুরক্ষা সামগ্রী বন্টন করা হচ্ছে।


    
    উন্নয়নে আগ্রহী জেলাগুলিতে স্থানীয়ভাবে সমস্যা নিরসনে সংঘবদ্ধ প্রয়াস – নীতি আয়োগের পক্ষ থেকে দেশের সবচেয়ে পিছিয়ে পড়া ১১২টি উন্নয়নে আগ্রহী জেলায় লক্ষ লক্ষ মানুষের জীবনযাপনের মানোন্নয়নে স্থানীয়ভাবে সমস্যা সমাধানের ওপর গুরুত্ব দিয়ে কার্যকর পদক্ষেপ গ্রহণে সাফল্য পাওয়া গেছে। উন্নয়নে আগ্রহী এই ১১২টি জেলায় করোনা সংক্রমণের ৬১০টি ঘটনা ঘটেছে, যা জাতীয় স্তরের সংক্রমণ হারের তুলনায় ২ শতাংশেরও কম। নীতি আয়োগের পক্ষ থেকে এই জেলাগুলিতে প্রয়োজনীয় নমুনা পরীক্ষার কিট, মাস্ক প্রভৃতি পৌঁছে দেওয়া হচ্ছে। জেলা প্রশাসনগুলিকে আইসোলেশন ক্যাম্প, কন্ট্রোল রুম স্থাপন, বাড়ি বাড়ি গিয়ে খাবার সরবরাহ প্রভৃতি কাজে সহায়তা করা হচ্ছে। আন্তর্জাতিক স্বেচ্ছাসেবী সংগঠন বিল অ্যান্ড মিলিন্ডা গেটস্ ফাউন্ডেশন নীতি আয়োগের সঙ্গে সহযোগিতায় মাস্কের ব্যবহার, স্বাস্থ্যবিধি মেনে চলা, সামাজিক দূরত্ব বজায় রাখা, করোনা মোকাবিলায় অগ্রাভাগে থাকা কর্মীদের উৎসাহিত করার জন্য স্থানীয় ভাষায় সামাজিক সচেতনতা প্রচার করছে।


    
    আন্তর্জাতিক সংগঠনগুলিকে একত্রিত করে স্থানীয় প্রচেষ্টায় সামিল করা। ক্ষমতাপ্রাপ্ত এই গোষ্ঠী রাষ্ট্রসংঘের বিভিন্ন এজেন্সির সঙ্গে যোগাযোগ গড়ে তুলে বিভিন্ন ক্ষেত্রে সময় মতো উদ্যোগ গ্রহণে সচেষ্ট হয়েছে। ভারতে নিযুক্ত রাষ্ট্রসংঘের রেসিডেন্ট কমিশনার এবং বিশ্ব স্বাস্থ্য সংস্থা, ইউনিসেফ, ইউএনডিপি, আইএলও, ইউএন উইমেন, বিশ্ব ব্যাঙ্ক ও এশীয় উন্নয়ন ব্যাঙ্কের মতো আন্তর্জাতিক প্রতিষ্ঠানের সঙ্গে সমন্বয় গড়ে তুলে বিভিন্ন রাজ্য একাধিক উন্নয়নমূলক কর্মসূচি পরিচালিত হচ্ছে।


    

    
    CG/BD/SB

    
    
    (Release ID: 1621214) Visitor Counter : 19
    
    
      Read this release in: English , Urdu , Hindi , Punjabi , Tamil , Telugu , Kannada