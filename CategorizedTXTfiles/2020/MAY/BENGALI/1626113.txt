      প্রধানমন্ত্রীরদপ্তর

      পশ্চিমবঙ্গে ঘূর্ণিঝড় আমফানে ক্ষতিগ্রস্ত এলাকাগুলি আকাশপথে দেখলেন প্রধানমন্ত্রী
      
      রাজ্যে অবিলম্বে ত্রাণ সহায়তা হিসেবে ১ হাজার কোটি টাকা সাহায্যের ঘোষণা
      
      নিহতদের পরিবারপিছু এককালীন ২ লক্ষ টাকা এবং আহতদের ৫০ হাজার টাকা ত্রান সহায়তা

      Posted On: 22 MAY 2020 1:17PM by PIB Kolkata

    নয়াদিল্লি, ২২ মে, ২০২০


    

    
    প্রধানমন্ত্রী শ্রী নরেন্দ্র মোদী আজ ঘূর্ণিঝড় সাইক্লোনের দরুণ ক্ষয়ক্ষতি খতিয়ে দেখতে পশ্চিমবঙ্গ সফর করেন। তাঁর সঙ্গে ছিলেন কেন্দ্রীয় মন্ত্রী শ্রী ধর্মেন্দ্র প্রধান, শ্রী বাবুল সুপ্রিয়, শ্রীমতী দেবশ্রী চৌধুরী এবং শ্রী প্রতাপ চন্দ্র সারেঙ্গি। পশ্চিমবঙ্গের রাজ্যপাল শ্রী জগদীপ ধনকর এবং মুখ্যমন্ত্রী শ্রীমতী মমতা ব্যানার্জীকে সঙ্গে নিয়ে প্রধানমন্ত্রী আকাশপথে রাজ্যের ক্ষতিগ্রস্ত এলাকাগুলি ঘুরে দেখেন।


    
    এরপর, প্রধানমন্ত্রী পশ্চিমবঙ্গে ত্রাণ ও পুনর্বাসনমূলক কাজকর্ম পর্যালোচনায় রাজ্য ও কেন্দ্রীয় সরকারের উচ্চ পদস্থ আধিকারিকদের সঙ্গে প্রশাসনিক বৈঠক করেন। প্রধানমন্ত্রী পশ্চিমবঙ্গের জন্য অবিলম্বে ত্রাণ সাহায্য হিসেবে ১ হাজার কোটি টাকার আর্থিক সহায়তার কথা ঘোষণা করেন। রাজ্যের অনুরোধের প্রেক্ষিতে কেন্দ্রীয় সরকার রাজ্যের ক্ষতিগ্রস্ত জেলাগুলিতে ক্ষয়ক্ষতির পরিমাণ নিরূপণে একটি আন্তঃমন্ত্রক দল পাঠাবে। এই দলের প্রতিবেদনের ভিত্তিতে আরও সহায়তা দেওয়া হবে।


    
    শ্রী মোদী পশ্চিমবঙ্গবাসীর প্রতি তাঁর আন্তরিক সমবেদনা প্রকাশ করে এই প্রাকৃতিক দুর্যোগে যে সমস্ত পরিবার নিকটজনদের হারিয়েছেন, তাঁদের সমবেদনা জানান । ঘূর্ণিঝড়ে মৃত ব্যক্তিদের পরিবারপিছু এককালীন ২ লক্ষ টাকা এবং গুরুতর আহতদের ৫০ হাজার টাকা সহায়তা দেওয়ার কথা ঘোষণা করেন তিনি।


    
    প্রধানমন্ত্রী রাজ্যবাসীকে আশ্বস্ত করে বলেন, জটিল এই পরিস্থিতিতে কেন্দ্রীয় সরকার রাজ্যের সঙ্গে ঘনিষ্ঠ সমন্বয় বজায় রেখে কাজ করবে। সেই সঙ্গে, ঘূর্ণিঝড় প্রভাবিত এলাকাগুলিতে পুনর্বাসন ও ঘরবাড়ি পুনর্নির্মাণের কাজে সম্ভাব্য সবরকম সহায়তা দেবে।


    
    পশ্চিমবঙ্গে এটি ছিল প্রধানমন্ত্রীর দ্বিতীয় সফর। উত্তর প্রদেশের পর পশ্চিমবঙ্গেই তিনি চলতি বছরে একাধিকবার সফরে এলেন। এর আগে প্রধানমন্ত্রী কলকাতা বন্দরের সার্ধশতবার্ষিকী উদযাপন অনুষ্ঠানে যোগ দিতে গত ১১-১২ই জানুয়ারি এই রাজ্য সফরে এসেছিলেন। ঐ সফরে তিনি কলকাতায় ৪টি সংস্কার-সাধিত ঐতিহ্যবাহী ভবন জাতির উদ্দেশে উৎসর্গ করেন এবং বেলুড় মঠ পরিদর্শন করেন।


    

    CG/BD/SB

    
    
    (Release ID: 1626113) Visitor Counter : 16
    
    
      Read this release in: Marathi , English , Urdu , Hindi , Assamese , Manipuri , Punjabi , Gujarati , Odia , Tamil , Telugu , Kannada , Malayalam