      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 25 MAY 2020 6:31PM by PIB Kolkata


    নয়াদিল্লি, ২৫ মে, ২০২০


    কোভিড-১৯ সংক্রান্ত স্বাস্থ্য ও পরিবার কল্যাণ মন্ত্রকের সর্বশেষ তথ্য : সুস্থতার হার বেড়ে ৪১.৫৭ শতাংশ


    দেশে এখনও পর্যন্ত ৫৭ হাজার ৭২০ জন সুস্থ হয়েছেন। গত ২৪ ঘন্টায় সুস্থ হয়েছেন ৩ হাজার ২৮০ জন। এর ফলে, সুস্থতার হার বেড়ে দাঁড়িয়েছে ৪১.৫৭ শতাংশ। দেশে করোনায় আক্রান্তের সংখ্যা এখন ১ লক্ষ ৩৮ হাজার ৮৪৫। এর মধ্যে ৭৭ হাজার ১০৩ জন ব্যক্তি চিকিৎসাধীন রয়েছেন। এদের ওপর সারাক্ষণ নজর রাখা হচ্ছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626735 – এই লিঙ্কে ক্লিক করুন।


    দেশের বাইরে আটকে পড়া ভারতীয় নাগরিকদের পাশাপাশি, দেশে আটকে পড়া ব্যক্তি, যাঁরা জরুরি প্রয়োজনে বিদেশ সফরে যেতে চান, তাঁদের জন্য স্বরাষ্ট্র মন্ত্রকের পক্ষ থেকে আদর্শ কার্যপরিচালন বিধি জারি হয়েছে


    কেন্দ্রীয় স্বরাষ্ট্র মন্ত্রক দেশের বাইরে আটকে পড়া ভারতীয় নাগরিক এবং ভারতে আটকে পড়া সেই সমস্ত ব্যক্তি, যাঁরা জরুরি প্রয়োজনে বিদেশে যেতে ইচ্ছুক, তাঁদের যাতায়াতের সুবিধার্থে আদর্শ কার্যপরিচালন বিধি জারি করা হয়েছে। মন্ত্রকের জারি করা এই আদেশ গত ৫ই মে জারি করা আদেশের পরিবর্তে কার্যকর হচ্ছে। এই আদর্শ কার্যপরিচালনবিধি স্থল সীমান্ত দিয়ে যাঁরা ভারতে আসছেন, তাঁদের ক্ষেত্রেও প্রযোজ্য হবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626629 – এই লিঙ্কে ক্লিক করুন।


    গুণমান যাচাই ব্যবস্থার মাধ্যমে পিপিই কিটগুলির কার্যকরিতা সুনিশ্চিত করা হচ্ছে


    এক শ্রেণীর সংবাদ মাধ্যমে ব্যক্তিগত সুরক্ষা সামগ্রী বা পিপিই কভারঅল – এর ব্যাপারে উদ্বেগ প্রকাশ করা হয়েছে। সংবাদ মাধ্যমে যে পিপিই কিটের কথা বলা হয়েছে, তার সঙ্গে কেন্দ্রীয় সরকার যে ধরনের কিট সংগ্রহ করছে, তার কোনও সম্পর্ক নেই। উল্লেখ করা যেতে পারে, কেন্দ্রীয় স্বাস্থ্য ও পরিবার কল্যাণ মন্ত্রকের সংগ্রহকারী সংস্থা এইচএলএল লাইফ কেয়ার লিমিটেড উৎপাদক বা সরবরাহকারীদের কাছ থেকে যে পিপিই কিট সংগ্রহ করে থাকে, সেগুলি কেন্দ্রীয় বস্ত্র মন্ত্রকের অনুমোদিত ৮টি পরীক্ষাগারের যে কোনও একটিতে গুণমান যাচাইয়ের পর সংগ্রহে অনুমতি দেওয়া হয়। গুণমান যাচাইয়ের ভিত্তিতে স্বাস্থ্য ও পরিবার কল্যাণ মন্ত্রক সংগ্রহকারী সংস্থাটিকে সবুজ সংকেত দেয়। ভারতে এখন পর্যাপ্ত পরিমাণে পিপিই কিট ও এন-৯৫ মাস্ক উৎপাদিত হচ্ছে। এর ফলে, রাজ্য ও কেন্দ্রশাসিত অঞ্চলগুলির চাহিদা মেটানো সম্ভব হচ্ছে। দেশে এখন দৈনিক-ভিত্তিতে ৩ লক্ষেরও বেশি পিপিই কিট এবং এন-৯৫ মাস্ক উৎপাদিত হচ্ছে। এদিকে স্বাস্থ্য ও পরিবার কল্যাণ মন্ত্রকের পক্ষ থেকে পিপিই কিটের যুক্তিসঙ্গত ব্যবহারের ব্যাপারে নীতি-নির্দেশিকা জারি করা হয়েছে। এই নীতি-নির্দেশিকা মন্ত্রকের ওয়েবসাইটে ( https://mohsw.gov.in ) দেওয়া রয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626699 – এই লিঙ্কে ক্লিক করুন।


    ন্যাশনাল ফার্মাসিউটিক্যাল প্রাইসিং অথরিটি (এনপিপিএ) –র নির্দেশ জারির পর আমদানিকারী/উৎপাদক/সরবরাহকারীদের পক্ষ থেকে এন-৯৫ মাস্কের দাম কমানো হচ্ছে


    কেন্দ্রীয় সরকার ১৯৫৫’র অত্যাবশ্যক পণ্য আইনের আওতায় এন-৯৫ মাস্ককে অত্যাবশ্যক সামগ্রী হিসাবে বিজ্ঞাপিত করেছে। এই প্রেক্ষিতে গত ১৩ই মার্চ এক বিজ্ঞাপ্তি জারি করে বলা হয় এন-৯৫ মাস্কের অবৈধভাবে মজুত ও কালোবাজারি আইনসম্মত অপরাধ। অত্যাবশ্যক পণ্যের অবৈধ মজুত ও কালোবাজারি ঠেকাতে এনপিপিএ ২০০৫ – এর জাতীয় বিপর্যয় ব্যবস্থাপনা আইনের আওতায় সমস্ত রাজ্য/কেন্দ্রশাসিত অঞ্চলকে পর্যাপ্ত পরিমাণে সার্জিকাল ও প্রোটেক্টিভ মাস্ক, হ্যান্ড স্যানিটাইজার এবং দস্তানা মজুত রাখার পরামর্শ দেয়। এনপিপিএ – এর পক্ষ থেকে আরও বলা হয়, সংশ্লিষ্ট পণ্যের প্যাকেটের গায়ে লেখা ন্যূনতম খুচরো মূল্যের বেশি যেন দাম কোনোভাবেই ধার্য করা না হয়, তা সুনিশ্চিত করতে। এদিকে দেশে এন-৯৫ মাস্কের অবৈধভাবে মজুত, কালোবাজারি ও ভিন্ন ভিন্ন মূল্য নির্ধারণের ব্যাপারে একাধিক অভিযোগ পাওয়া গেছে। এই প্রেক্ষিতে এনপিপিএ সমস্ত রাজ্য ও কেন্দ্রশাসিত অঞ্চলের ড্রাগ কন্ট্রোলার বা ফুড অ্যান্ড ড্রাগ অ্যাডমিনিস্ট্রেশনকে উপযুক্ত ব্যবস্থা গ্রহণের নির্দেশ দিয়েছেন। কেন্দ্রের এই নির্দেশের প্রেক্ষিতে রাজ্যগুলির ড্রাগ কন্ট্রোলার কার্যালয় একাধিক জায়গায় অভিযান চালিয়ে অবৈধভাবে মজুতদারি ও কালোবাজারিদের বিরুদ্ধে অত্যাবশ্যক পণ্য আইনের আওতায় উপযুক্ত ব্যবস্থা নিচ্ছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626743 – এই লিঙ্কে ক্লিক করুন।


    ডঃ হর্ষ বর্ধন দিল্লির নজফগড়ে চৌধুরী ব্রহ্ম প্রকাশ আয়ুর্বেদ চড়ক সংস্থানের কোভিড-১৯ স্বাস্থ্য কেন্দ্রটি ঘুরে দেখেছেন


    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন দিল্লি নজফগড়ে চৌধুরী ব্রহ্ম প্রকাশ আয়ুর্বেদ চড়ক সংস্থানের কোভিড-১৯ স্বাস্থ্য কেন্দ্রটি ঘুরে দেখেছেন। ডঃ হর্ষ বর্ধন বলেন, আয়ুর্বেদ হ’ল পরম্পরাগত চিকিৎসা জ্ঞান, যার উৎস ভারত থেকে এবং এই চিকিৎসা-পদ্ধতির ব্যাপক সম্ভাবনা রয়েছে। আয়ুর্বেদ চিকিৎসা-পদ্ধতির সহজাত শক্তিই হ’ল উপশম ও সকলের কল্যাণসাধন। দিল্লির এই স্বাস্থ্য কেন্দ্রটিকে কোভিড-১৯ রোগীদের চিকিৎসায় আয়ুর্বেদ পদ্ধতিকে সুপরিকল্পিত উপায়ে কাজে লাগানো হচ্ছে। তিনি আরও বলেন, আয়ুর্বেদ চিকিৎসা পদ্ধতির জ্ঞান ও অভিজ্ঞতা সারা বিশ্বের মানুষের উপকারে আসবে। বিশেষ করে, কোভিড-১৯ এর বিরুদ্ধে লড়াইয়ে এই চিকিৎসা-পদ্ধতি কার্যকর ভূমিকা নিতে পারে। কোভিড-১৯ এর প্রেক্ষিতে ভারতের পদক্ষেপ প্রসঙ্গে বলতে গিয়ে ডঃ হর্ষ বর্ধন জানান, দেশে বর্তমানে ৪২২টি সরকারি এবং ১৭৭টি বেসরকারি নমুনা পরীক্ষাগার রয়েছে। এই পরীক্ষাগারগুলিতে দৈনিক দেড় লক্ষ নমুনা পরীক্ষা হচ্ছে। দেশে গতকাল পর্যন্ত ২৯ লক্ষ ৪৪ হাজারেরও বেশি নমুনা পরীক্ষা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626611 – এই লিঙ্কে ক্লিক করুন।


    সরকারি সংস্থাগুলির মাধ্যমে গম সংগ্রহের পরিমাণ গত বছরের পরিসংখ্যান ছাপিয়ে গেছে


    সরকারি সংস্থাগুলির মাধ্যমে গম সংগ্রহের পরিমাণ গত বছরের ৩৪ কোটি ১৩ লক্ষ মেট্রিক টনের পরিবর্তে চলতি বছরের ২৪শে মে পর্যন্ত সময়ে দাঁড়য়েছে ৩৪ কোটি ১৫ লক্ষ ৬০ হাজার মেট্রিক টন। দেশ জুড়ে কোভিড-১৯ সংক্রমণ ও লকডাউন সত্ত্বেও এই রেকর্ড পরিমাণ গম সংগৃহীত হয়েছে। প্রতি বছর এপ্রিল মাসের প্রথম সপ্তাহ থেকে গম সংগ্রহ প্রক্রিয়া শুরু হয়। অবশ্য, এ বছর গত ২৪শে মার্চ থেকে সারা দেশে লকডাউনের দরুণ যাবতীয় সংগ্রহ প্রক্রিয়া খানিকটা বিঘ্নিত হয়। এই প্রেক্ষিতে সরকার লকডাউন চলাকালীন সময় কৃষি ও সংশ্লিষ্ট ক্ষেত্রে কিছু ছাড় দেওয়ার কথা ঘোষণা করে। এরপর, গত ১৫ই এপ্রিল থেকে অধিকাংশ রাজ্যগুলিতে গম সংগ্রহ প্রক্রিয়া শুরু হয়।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626703 – এই লিঙ্কে ক্লিক করুন।


    ডাক বিভাগের বিহার পোস্টাল সার্কেল গ্রাহকের বাড়িতে বাড়িতে শাহী লিচু এবং জার্দালু আম পৌঁছে দেবে


    করোনা ভাইরাস সংক্রমণ ঠেকাতে লকডাউনের দরুণ লিচু ও আম উৎপাদকরা বাজারে বিক্রির জন্য পরিবহণগত দিক থেকে বিভিন্ন সমস্যার সম্মুখীন হয়েছেন। এর ফলে, মানুষের কাছে আম ও লিচু পৌঁছে দেওয়া বড় সমস্যার কারণ হয়ে দাঁড়িয়েছে। এই প্রেক্ষিতে ভারতীয় ডাক বিভাগের বিহার সার্কেল রাজ্যের উদ্যান পালন দপ্তরের সহযোগিতায় কৃষকদের কাছ থেকে সরাসরি লিচু ও আম সংগ্রহ করে ডাকযোগে গ্রাহকদের কাছে পৌঁছে দেওয়ার সিদ্ধান্ত নিয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626592 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · পাঞ্জাব : রাজ্যের মুখ্যমন্ত্রী সমস্ত ডেপুটি কমিশনার এবং জেলা পুলিশ প্রধানদের নির্দেশ দিয়ে বলেছেন, কোনও প্রবাসী ব্যক্তিকেই যাতে তাঁদের ইচ্ছার বিরুদ্ধে জোর করে নিজ রাজ্যে পাঠানোর ব্যবস্থা করা না হয় এবং এরা যাতে কোনোভাবেই ক্ষুধার্ত না থাকেন। কোনও প্রবাসী শ্রমিক বা ব্যক্তি যদি সড়ক বরাবর হেঁটে চলেছেন বলে খবর পাওয়া যায়, তা হলে তাঁকে বাসে করে নিকটবর্তী পুলিশ থানায় নিয়ে যাওয়া হবে। এই পুলিশ থানা থেকেই তাঁকে ট্রেনে বা বাসে করে নিজের রাজ্যে ফেরৎ পাঠানো হবে। প্রবাসীদের অযথা ভীত না হওয়ার আহ্বান জানিয়ে মুখ্যমন্ত্রী সকলকে আশ্বস্ত করে বলেছেন, প্রবাসী শ্রমিক বা ব্যক্তি, যাঁরাই নিজ রাজ্যে ফিরতে ইচ্ছুক, তাঁদের বিনামূল্যে নিজের রাজ্যে পৌঁছে দিতে পাঞ্জাব সরকার সাহায্য করবে।


    · হরিয়ানা : রাজ্যের মুখ্যমন্ত্রী বলেছেন, কোভিড-১৯ মহামারীর দরুণ রাজ্য সরকারের সহায়তায় শ্রমিক স্পেশাল ট্রেনগুলি করে বিভিন্ন স্টেশন থেকে প্রবাসী শ্রমিকদের নিজ রাজ্যে ফেরৎ পাঠানো হবে। রাজ্য থেকে গতকাল ৫টি শ্রমিক স্পেশাল ট্রেন অন্যান্য রাজ্যের উদ্দেশে রওনা দিয়েছে। ইতিমধ্যে রাজ্য সরকারের পক্ষ থেকে ইচ্ছুক প্রবাসী শ্রমিকদের নিখরচায় বাড়ি পাঠানোর উদ্যোগ নেওয়া হয়েছে।


    · মহারাষ্ট্র : রাজ্যে গতকাল আরও ৩ হাজার ৪১ জন কোভিড-১৯ এ নতুন করে আক্রান্ত হয়েছেন এবং মৃত্যু হয়েছে ৫৮ জনের। এর ফলে, রাজ্যে আক্রান্তের সংখ্যা বেড়ে হয়েছে ৫০ হাজার ২৩১। এখনও পর্যন্ত মৃত্যু হয়েছে ১ হাজার ৬৩৫ জনের। আজ সকালে মুম্বাই থেকে অন্তর্দেশীয় বিমান পরিষেবা শুরু হয়েছে। প্রথম দিনই ৪৫টি বিমান পরিষেবা দেওয়া হয়েছে।


    · গুজরাট : রাজ্যে গত ২৪ ঘন্টায় নতুন করে ৩৯৪ জনের সংক্রমণের খবর মেলায় আক্রান্তের সংখ্যা বেড়ে হয়েছে ১৪ হাজার ৬৩। একইভাবে, আক্রান্তদের মধ্যে মৃতের সংখ্যা বেড়ে হয়েছে ৮৫৮।


    · রাজস্থান : রাজ্যে আজ আরও ১৪৫ জনের সংক্রমণের খবর মিলেছে। এর ফলে, আক্রান্তের সংখ্যা বেড়ে হয়েছে ৭ হাজার ১৭৩। এখনও পর্যন্ত মারণ ভাইরাসের বলি হয়েছেন ১৬৩ জন। অবশ্য, গত ২৪ ঘন্টায় রাজ্যে নতুন করে করোনায় মৃত্যুর খবর মেলেনি। আজ ১০ লক্ষেরও বেশি পঙ্গপাল জয়পুর শহরের আকাশ ঢেকে ফেলে। এই পতঙ্গের আক্রমণে রাজ্যের অর্ধেক জেলায় ৫ লক্ষ হেক্টরেরও বেশি জমির ফসল নষ্ট হয়েছে।


    · মধ্যপ্রদেশ : রাজ্যে করোনায় আক্রান্তের সংখ্যা বেড়ে হয়েছে ৬ হাজার ৩৭১। এর মধ্যে ৩ হাজার ২৬৭ জন সুস্থ হয়েছেন। মারা গেছেন ২৮১ জন। রাজ্যে মোট আক্রান্তের প্রায় অর্ধেকই ইন্দোর থেকে। ভোপাল থেকে আক্রান্তের সংখ্যা ১ হাজার ২০০-রও বেশি।


    · ছত্তিশগড় : রাজ্যে আরও ৩৬ জন নতুন করে করোনায় সংক্রামিত হয়েছেন। এদের অধিকাংশই প্রবাসী শ্রমিক, যাঁরা অন্য রাজ্য থেকে ছত্তিশগড়ে ফিরেছেন। এর ফলে, রাজ্যে আক্রান্তের সংখ্যা বেড়ে হয়েছে ২৫২। নিশ্চিতভাবে করোনায় আক্রান্ত হয়েছেন ১৮৫ জন। অবশ্য, এখনও পর্যন্ত করোনায় মৃত্যুর কোনও খবর নেই।


    · আসাম : রাজ্যের স্বাস্থ্য মন্ত্রী জানিয়েছেন, গুয়াহাটি বিমানবন্দরে আগত সমস্ত যাত্রীর স্বাস্থ্য পরীক্ষা করা হবে। দেশের বিভিন্ন জায়গা থেকে ফিরে আসা আসামবাসীদের নিজ নিজ জেলায় ফেরৎ পাঠানো হবে।


    · মেঘালয় : হরিয়ানা থেকে ১৩৯ জন রাজ্যে ফিরেছেন। এদের সকলের নমুনা পরীক্ষার পর প্রাপ্ত ফলাফলের ভিত্তিতে হোম কোয়ারেন্টাইন বা করোনা কেয়ার সেন্টারে পাঠানো হবে। চেন্নাই থেকে ফেরা একজন ব্যক্তির নমুনা পরীক্ষায় ভাইরাসের উপস্থিতির প্রমাণ মিলেছে। বর্তমানে এই ব্যক্তি প্রাতিষ্ঠানিক আইসোলেশনে রয়েছেন এবং তাঁর চিকিৎসা চলছে। আগামীকাল আটকে পড়া রাজ্যবাসীদের নিয়ে রাজস্থান ও অন্ধ্রপ্রদেশ থেকে বিশেষ ট্রেন রাজ্যের উদ্দেশে রওনা হবে।


    · মণিপুর : বিমানে করে মণিপুরে আসা যাত্রীদের জন্য সংশোধিত আদর্শ কার্যপরিচালন বিধি জারি করা হয়েছে। বিমানবন্দরে আগত সকল যাত্রীকেই স্বাস্থ্য পরীক্ষা করা হবে এবং নমুনা পরীক্ষার ফলাফলের ভিত্তিতে কোয়ারেন্টাইনে পাঠানো হবে।


    · মিজোরাম : রাজ্যে জোরাম মেডিকেল কলেজের ল্যাবে কোভিড-১৯ সংক্রান্ত পরীক্ষা-নিরীক্ষা পদ্ধতি চালু হতে চলেছে। রাজ্যে ইতিমধ্যেই গতকাল পর্যন্ত ১০০টি নমুনা পরীক্ষা হয়েছে।


    · নাগাল্যান্ড : রাজ্যে ৩ জন কোভিড-১৯ এ আক্রান্ত হয়েছেন। এদের মধ্যে ২ জন পুরুষ এবং ১ জন মহিলা। এরা সকলেই চেন্নাই থেকে ফিরেছিলেন। রাজ্যের মন জেলার ৪০ জন সর্বশিক্ষা অভিযানের শিক্ষক-শিক্ষিকা মন শহরে একটি আইটিআই প্রতিষ্ঠানে কোয়ারেন্টাইন সেন্টার গড়ে তুলতে সর্বতোভাবে সাহায্য করেছেন।


    CG/BD/SB

    
    
    (Release ID: 1626853) Visitor Counter : 16
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam