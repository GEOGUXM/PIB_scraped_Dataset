      ক্রেতা, খাদ্যএবংগণবন্টনমন্ত্রক

      আত্মনির্ভর ভারত অভিযানের আওতায় ৮ কোটি পরিযায়ী শ্রমিক এবং তাদের পরিবারকে বিনামূল্যে খাদ্য শস্য দেওয়া হবে
      Posted On: 16 MAY 2020 5:20PM by PIB Kolkata


    নতুন দিল্লি, ১৬ই মে, ২০২০


    

    
    প্রধানমন্ত্রীর নেতৃত্বাধীন কেন্দ্রীয় সরকার পরিযায়ী শ্রমিক এবং দরিদ্র শ্রেণীর মানুষের প্রতি সংবেদনশীল। যাতে কেউ ক্ষুধার্ত না থাকে তারজন্য খাদ্য ও উপভোক্তা বিষয়ক মন্ত্রক যথাসাধ্য চেষ্টা চালিয়ে যাচ্ছে। নতুন দিল্লীতে কৃষি ভবনে আজ ভিডিও কনফারেন্সের সাহায্যে সংবাদ মাধ্যমের সাথে আলাপচারিতায় একথা জানিয়েছেন কেন্দ্রীয় উপভোক্তা বিষয়ক, খাদ্য এবং গণবন্টন দপ্তরের মন্ত্রী শ্রী রামবিলাস পাসওয়ান। প্রধানমন্ত্রী শ্রী নরেন্দ্র মোদী গত ১২ই মে ২০ লক্ষ কোটি টাকার বিশেষ আর্থিক প্যাকেজের কথা ঘোষণা করেছিলেন। এই অর্থিক পদক্ষেপের (আত্মনির্ভর ভারত অভিযান) অংশ হিসেবে কেন্দ্রীয় অর্থমন্ত্রী শ্রীমতি নির্মলা সীতারমন পরিযায়ী শ্রমিক সহ দরিদ্র শ্রেণীর মানুষের সুবিধার জন্য স্বল্প ও দীর্ঘমেয়াদী ব্যবস্থার কথা ঘোষণা করেছেন। এরমধ্যে যারা জাতীয় খাদ্য সুরক্ষা আইনের আওতাভুক্ত নন অথবা রাজ্য সরকার পরিচালিত গণবন্টন ব্যবস্থাপনা প্রকল্পের কার্ড নেই এমন ৮ কোটি পরিযায়ী শ্রমিককে মে এবং জুন এই দু-মাস ধরে মাথা পিছু ৫ কেজি করে বিনামূল্যে খাদ্যশস্য এবং ডাল দেওয়া হবে।


    
    শ্রী পাসওয়ান জানিয়েছেন, রাজ্য ও কেন্দ্রশাসিত অঞ্চলগুলিকে প্রধানমন্ত্রী গরিব কল্যাণ অন্ন যোজনার আওতায় গণবন্টন ব্যবস্থার মাধ্যমে বরাদ্দকৃত খাদ্যশস্য বিতরণ করতে হবে। তিনি আরও বলেছেন, সমস্ত রাজ্য ও কেন্দ্রশাসিত অঞ্চলগুলির খাদ্যমন্ত্রীদের সঙ্গে খাদ্যশস্য বন্টন ব্যবস্হাপনা নিয়ে পরবর্তী সপ্তাহে পর্যালোচনা বৈঠক করবেন।


    
    শ্রী পাসওয়ান বলেছেন, ‘ওয়ান নেশন ওয়ান কার্ড’ প্রকল্প নিয়ে দপ্তর গণবন্টন পদ্ধতির সুসংহত ব্যবস্থাপনা বিষয়ে কাজ শুরু করেছে। তিনি আরও জানান, চলতি বছরের ১ মে থেকে ১৭টি রাজ্য/কেন্দ্রশাসিত অঞ্চল ‘ওয়ান নেশন ওয়ান কার্ড’ প্রকল্পের কাজ শুরু করেছে। জুন মাসের মধ্যে তিনটি এবং আগস্ট মাসের মধ্যে ২৩টি রাজ্য/কেন্দ্রশাসিত অঞ্চল এই প্রকল্পে যুক্ত হবে। তিনি আরও বলেন, কোভিড-১৯ মহামারীর সময়ে ‘ওয়ান নেশন ওয়ান কার্ড’ প্রকল্পে উপকৃত হবেন পরিযায়ী শ্রমিকরা।


    

    CG/SS/NS

    
    
    (Release ID: 1624554) Visitor Counter : 74
    
    
      Read this release in: Punjabi , Odia , Assamese , English , Urdu , Hindi , Marathi , Manipuri , Tamil , Telugu , Kannada , Malayalam