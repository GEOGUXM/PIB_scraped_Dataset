      আদিবাসীবিষয়কমন্ত্রক

      কোভিড-১৯ জনিত পরিস্থিতিতে আদিবাসীদের সহায়তায় গৌণ বনজ সামগ্রী সংগ্রহ ত্বরান্বিত করতে রাজ্যগুলিকে কেন্দ্রের পরামর্শ
      Posted On: 03 MAY 2020 4:23PM by PIB Kolkata


    নয়াদিল্লি, ০৩ মে, ২০২০


    

    
    কোভিড-১৯ জনিত পরিস্থিতিতে আদিবাসীদের সহায়তায় গৌণ বনজ সামগ্রী সংগ্রহ ত্বরান্বিত করতে রাজ্যগুলিকে পরামর্শ দিয়েছে কেন্দ্রীয় সরকার। বর্তমানের ব্যস্ততার বিষয়গুলিকে বিবেচনায় রেখে সমস্ত রাজ্যকে গৌণ বনজ সামগ্রীর সংগ্রহ প্রক্রিয়া ত্বরান্বিত করার পরামর্শ দিয়েছে কেন্দ্রীয় আদিবাসী বিষয়ক মন্ত্রক।


    
    ইতিমধ্যেই ১০টি রাজ্যে গৌণ বনজ সামগ্রীর সংগ্রহ প্রক্রিয়া শুরু করার উদ্যোগ গ্রহণ করেছে। ২০২০-২১ অর্থবর্ষে আজ পর্যন্ত ২০ কোটি ৩০ লক্ষ টাকার বনজ সামগ্রী সংগ্রহ করা হয়েছে। কোভিড-১৯ মহামারীর প্রেক্ষিতে বর্তমান এই জটিল পরিস্থিতিকে বিবেচনায় রেখে কেন্দ্রীয় আদিবাসী বিষয়ক মন্ত্রক গত পয়লা মে ৪৯টি বনজ সামগ্রীর ন্যূনতম সহায়ক মূল্যে সংশোধনের কথা ঘোষণা করে।


    
    রাজ্যস্তরে গৌণ বনজ সামগ্রী সংগ্রহের কাজকর্মের খতিয়ান উল্লেখ করার জন্য একটি অনলাইন নজরদারি ড্যাশবোর্ড তৈরি করা হয়েছে। এই ড্যাশবোর্ডে প্রতিটি পঞ্চায়েত ও বন ধন কেন্দ্র থেকে তথ্যের আদান-প্রদান সম্ভব হবে। মোবাইল ফোন অথবা ই-মেল মারফৎ তথ্য বিনিময় করা যাবে। এই কাজে ট্রাইফেড ১০ লক্ষ গ্রাম, জেলা ও রাজ্যস্তরীয় অংশীদারকে যুক্ত করার প্রস্তাব দিয়েছে ।


    
    রাজ্যগুলি বন ধন কেন্দ্রগুলিকে গৌণ বনজ সামগ্রী সংগ্রহের জন্য প্রাথমিক সংগ্রহকারী এজেন্ট হিসাবে মনোনীত করেছে। ইতিমধ্যেই বন ধন কেন্দ্রগুলি ৩১.৩৫ মেট্রিক টন গৌণ বনজ সামগ্রী সংগ্রহ করেছে। এছাড়াও, গৌণ বনজ সামগ্রী সংগ্রহ বাড়াতে এবং প্রধানমন্ত্রী বন ধন কর্মসূচিতে আরও উৎসাহ যোগাতে ২১টি রাজ্য ও ১টি কেন্দ্রশাসিত অঞ্চলে ১ হাজার ১২৬টি বন ধন কেন্দ্র চালু করার অনুমতি দেওয়া হয়েছে। দেশে চালু বন ধন কেন্দ্রগুলি থেকে ১ কোটিরও বেশি আদিবাসী পরিবার আর্থিক দিক থেকে লাভবান হচ্ছে। গৌণ বনজ সামগ্রীর সংশোধিত মূল্য সংক্রান্ত বিবরণ মন্ত্রকের ওয়েবসাইটে দেওয়া হয়েছে।


    

    CG/BD/SB

    
    
    (Release ID: 1620651) Visitor Counter : 21
    
    
      Read this release in: English , Urdu , Marathi , Hindi , Assamese , Manipuri , Punjabi , Odia , Tamil , Telugu , Kannada , Malayalam