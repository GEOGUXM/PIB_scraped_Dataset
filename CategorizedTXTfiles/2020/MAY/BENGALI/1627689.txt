      মানবসম্পদবিকাশমন্ত্রক

      কেন্দ্রীয় মানব সম্পদ উন্নয়ন মন্ত্রী নতুন দিল্লিতে ওয়েবিনারের মাধ্যমে ৪৫ হাজার উচ্চশিক্ষা প্রতিষ্ঠানের প্রধানদের সঙ্গে বৈঠক করলেন
      Posted On: 28 MAY 2020 7:37PM by PIB Kolkata


    নয়াদিল্লি, ২৮ মে, ২০২০


    

    
    কেন্দ্রীয় মানব সম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ দেশের ৪৫ হাজার উচ্চশিক্ষা প্রতিষ্ঠানের প্রধানদের সঙ্গে বৃহস্পতিবার ওয়েবিনারের মাধ্যমে বৈঠক করেন। বেঙ্গালুরুর ন্যাশনাল অ্যাসেসমেন্ট অ্যান্ড অ্যাকরিডিটেশন কাউন্সিল (ন্যাক) এই ওয়েবিনারের আয়োজন করেছিল। দেশের বিভিন্ন প্রান্তের উচ্চশিক্ষা প্রতিষ্ঠানের উপাচার্য, রেজিস্ট্রার, অধ্যাপক, অধ্যক্ষ, বিভিন্ন বিভাগের প্রধানরা সহ বহু শিক্ষাবিদ এই বৈঠকে যোগ দেন।
    
    মহামারীর সময়ে ন্যাক-এর এই উদ্যোগের প্রশংসা করে শ্রী পোখরিয়াল বলেন, উচ্চশিক্ষা প্রতিষ্ঠানগুলির সীমাবদ্ধতা অতিক্রম করার এক নতুন সুযোগ তৈরি হয়েছে। তিনি বর্তমান পরিস্থিতিতে শিক্ষাবিদ, ছাত্র-ছাত্রী ও অভিভাবক-অভিভাবিকাদের অনলাইন পদ্ধতিতে পাঠদানের সুযোগ গ্রহণ করার পরামর্শ দেন, যার ফলে উচ্চশিক্ষায় শিক্ষাবর্ষের কোনো ক্ষতি হবে না। মন্ত্রী বলেন, অনলাইনের মাধ্যমে লেখাপড়া করার সুযোগ বৃদ্ধি করতে হবে, যাতে গ্রামীণ এলাকাতেও ছাত্র-ছাত্রীরা এই সুযোগ পেতে পারেন।
    
    এক ঘন্টা ব্যাপী এই বৈঠকে শিক্ষাবর্ষ, অনলাইনে শিক্ষাদান পদ্ধতি, পরীক্ষা গ্রহণ, ফিজ, ছাত্র-ছাত্রীদের মানসিক অবস্থা, তাঁদের নানা সমস্যা, ফেলোশিপ, নিট, প্রবেশিকা পরীক্ষার বিষয় সহ শিক্ষা সংক্রান্ত বিভিন্ন বিষয় আলোচিত হয়েছে। মন্ত্রী জানান, স্বয়ম প্রভা, দীক্ষারম্ভ, পরামর্শ সহ একগুচ্ছ পদক্ষেপ এই মহামারীর সময় সরকার গ্রহণ করেছে। সমস্ত উচ্চশিক্ষা প্রতিষ্ঠানগুলিকে ন্যাক-এর মূল্যায়ন প্রক্রিয়ায় সামিল হতে তিনি আহ্বান জানান। তিনি বলেন, প্রধানমন্ত্রী শ্রী নরেন্দ্র মোদী উচ্চশিক্ষা প্রতিষ্ঠানের এবং ছাত্র-ছাত্রীদের লেখাপড়ার বিষয়ে সবসময়ই চিন্তাভাবনা করেন।
    
    শ্রী পোখরিয়াল সমস্ত বিশ্ববিদ্যালয়গুলিকে একটি বিশেষ সেল গঠন করার পরামর্শ দেন। এই সেল কোভিড-১৯ এর ফলে শিক্ষাবর্ষ এবং পরীক্ষার বিষয়ে উদ্ভুত পরিস্থিতির সমাধান করবে। তিনি জানান, বিশ্ববিদ্যালয় মঞ্জুরি কমিশন (ইউজিসি) এবং এনসিইআরটি ছাত্র-ছাত্রীদের বিভিন্ন সমস্যা সমাধানে একটি টাস্কফোর্স গঠন করেছে। কিভাবে নতুন শিক্ষাবর্ষ শুরু করা যায় বৈঠকে তা নিয়েও আলোচনা হয়েছে। মন্ত্রী ছাত্র-ছাত্রীদের সুরক্ষার বিষয়ে বিশেষ গুরুত্ব দেন।
    
    শ্রী পোখরিয়াল বর্তমানে এই অভূতপূর্ব সময়ে শিক্ষাজগতের সঙ্গে যুক্ত ব্যক্তিদের করোনা যোদ্ধা বলে অভিহিত করেন, কারণ তাঁরা ছাত্র-ছাত্রীদের গুণমান বজায় রেখে দিনরাত শিক্ষাদান করে চলেছেন। ইউজিসি-র চেয়ারম্যান অধ্যাপক ডি.পি. সিং এবং ন্যাক-এর চেয়ারম্যান অধ্যাপক বীরেন্দর এস চৌহ্বান এবং ডিরেক্টর অধ্যাপক এস.সি. শর্মা এই বৈঠকে উপস্থিত ছিলেন।


    

    
    CG/CB/BD

    
    
    (Release ID: 1627689) Visitor Counter : 8
    
    
      Read this release in: Punjabi , Telugu , English , Urdu , Hindi , Odia , Tamil , Kannada