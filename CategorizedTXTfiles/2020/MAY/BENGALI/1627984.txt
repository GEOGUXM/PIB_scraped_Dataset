      কৃষিমন্ত্রক

      রাজস্থান এবং মধ্যপ্রদেশের ১৫টি স্থানে আজ পঙ্গপাল নিয়ন্ত্রণ অভিযান চালানো হয়েছে
      Posted On: 29 MAY 2020 8:22PM by PIB Kolkata


    নয়াদিল্লী, ২৯ মে, ২০২০


    

    পঙ্গপাল নিয়ন্ত্রণ দপ্তর আজ রাজস্থানের জয়পুর, দৌসা, বিকানির, যোধপুর, বারমেঢ়, চিতোরগড়, শ্রীগঙ্গানগর, নিওয়ারি এবং মধ্যপ্রদেশের শিবপুরী জেলায় ১০টি স্থানে পঙ্গপাল নিয়ন্ত্রণের অভিযান চালিয়েছে। মধ্যপ্রদেশের রাজ্য কৃষি দপ্তর সাতনা, বালাঘাট, নিওয়ারি, রায়সেন এবং শিবপুরী জেলাতেও ৫টি স্থানে পঙ্গপাল নিয়ন্ত্রণের কাজ চালায়। আজ কোনো ফসলের ক্ষয়ক্ষতির খবর নেই। ১১ই এপ্রিল থেকে শুরু হওয়া এই পঙ্গপাল নিয়ন্ত্রণ অভিযানে ২৮শে মে পর্যন্ত ৫৩ হাজার ৯৯৭ হেক্টর জমির ৩৭৭টি স্থানে এই পঙ্গপাল নিয়ন্ত্রণের কাজ চলেছে। এরমধ্যে রাজস্থানে ২২টি, মধ্যপ্রদেশে ২৪, গুজরাটে ২, পাঞ্জাবে ১, মহারাষ্ট্র ৩, উত্তরপ্রদেশের ২টি জেলায় এই পঙ্গপাল নিয়ন্ত্রণের কাজ চলেছে।


    
    কেন্দ্রীয় কৃষি সহযোগিতা ও কৃষক কল্যাণ দপ্তরের সচিব শ্রী সঞ্জয় আগরওয়ালের সভাপতিত্বে সব রাজ্য ও কেন্দ্রশাসিত অঞ্চলের কৃষি দপ্তরের প্রধান সচিবের সঙ্গে একটি ভিডিও সম্মেলনের আয়োজন করা হয়। বৈঠকে সমস্ত রাজ্য ও কেন্দ্রশাসিত অঞ্চলকে পঙ্গপাল হানার সর্বশেষ পরিস্থিতি এবং নিয়ন্ত্রণ সম্পর্কে অবহিত করা হয়। পঙ্গপাল নিয়ন্ত্রণ সম্পর্কিত একটি নির্দেশিকাও রাজ্য ও কেন্দ্রশাসিত অঞ্চলগুলিকে দেওয়া হয়েছে।


    
    কেন্দ্রীয় স্বরাষ্ট্র মন্ত্রকের সচিব গত ২৭শে মে সমস্ত রাজ্য ও কেন্দ্রশাসিত অঞ্চলের মুখ্য সচিবদের চিঠি দিয়ে পঙ্গপাল নিয়ন্ত্রণের কাজে নিযুক্ত কর্মীদের এক রাজ্য থেকে আর এক রাজ্যে যাতায়াতের ক্ষেত্রে সবরকম সুবিধা প্রদানের জন্য বলেছে। স্বরাষ্ট্র মন্ত্রক এসডিআরএফ এবং এনডিআরএফ-এর আওতায় সহায়তা প্রদানের বিষয় এবং নিয়মগুলি চিঠিতে উল্লেখ করেছে।
    বিষয়গুলি হল- কীটপতঙ্গ নিয়ন্ত্রণের জন্য উদ্ভিদ সুরক্ষায় রাসায়নিক স্প্রে করার জন্য স্প্রে সরঞ্জাম সহ যানবাহন, ট্রাক্টর ভাড়া; জলের ট্যাঙ্কার ভাড়া; পঙ্গপাল নিয়ন্ত্রণের জন্য উদ্ভিদ সুরক্ষায় রাসায়নিক কেনা।


    
    নিয়মগুলি হল- সহায়তার পরিমাণ অনুযায়ী ব্যয়ের মধ্যে সীমাবদ্ধ থাকা, এসডিআরএফ-এর জন্য প্রতি বছর বরাদ্দের ২৫ শতাংশের বেশি খরচ না করা।


    
    কৃষি সহযোগিতা ও কৃষক কল্যাণ মন্ত্রকের পক্ষ থেকে পঙ্গপাল সম্পর্কিত ২৭শে মে জারি করা প্রতিবেদন অনুযায়ী পাকিস্তান, ইরানে প্রাপ্তবয়স্ক পঙ্গপালের দল বালুচিস্তান, পাক অধিকৃত সিন্ধু উপত্যকা ও দক্ষিণ উপকূল এবং বালুচিস্তানের কিছু অংশে বসন্তকালে প্রজনন ঘটিয়ে ছোট ছোট দলে ভাগ হয়। এরা সাধারণত গ্রীষ্মের সময় ভারত-পাকিস্তান সীমান্তে চলে আসে। ভারতে এগুলি পরিণত হয় এবং তার পর পঙ্গপালের দল মহারাষ্ট্র ও মধ্যপ্রদেশে চলে যায়। জুলাই অবধি রাজস্থানের বেশ কয়েকটি জায়গায় এদের প্রভাব থাকে। পরে এরা উত্তর ভারত জুড়ে পূর্বদিকে এবং বিহার ও উড়িষ্যা পর্যন্ত যেতে পারে। কিন্তু বর্ষার কারণে পরিবর্তিত বাতাসে এরা পুনরায় রাজস্থানে ফিরে আসে। তবে এই পঙ্গপালের দলের দক্ষিণ ভারত, নেপাল ও বাংলাদেশে পৌঁছানোর সম্ভাবনা কম।


    

    CG/SS/NS

    
    
    (Release ID: 1627984) Visitor Counter : 3
    
    
      Read this release in: Punjabi , English , Urdu , Hindi , Tamil , Telugu