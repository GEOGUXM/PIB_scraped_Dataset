      ক্ষুদ্র, অতিক্ষুদ্রওমাঝারিশিল্পমন্ত্রক

      কেভিআইসি মৃৎশিল্পীরা করোনা ভাইরাসের বিস্তার রোধে উদ্ভাবনী পদ্ধতি ব্যবহার করছে
      Posted On: 11 MAY 2020 5:23PM by PIB Kolkata


    নতুন দিল্লি, ১১ই মে, ২০২০


    এমন সময়ে যখন কোভিড -১৯ এর বিরুদ্ধে লড়াইয়ে যে কোনও ছোটখাটো প্রচেষ্টা ও সাফল্য জনমানসে আশার সঞ্চারে অত্যন্ত গুরুত্বপূর্ণ, রাজস্থানের এক গ্রামের বেশ কয়েকজন কেভিআইসি মৃৎশিল্পী করোনা ভাইরাসের সংক্রমণ রোধে তাদের অনন্য প্রচারের মাধ্যমে দেশের দৃষ্টি আকর্ষণ করছেন। রাজস্থানের বরণ জেলার কিশনগঞ্জ গ্রামে এই কুমোরদের তৈরি করা প্রতিটি মাটির পাত্র , বিশেষ করে কলসীর গায়ে করোনার বিরুদ্ধে লড়াইয়ের উপায় নিয়ে একটি বার্তা রয়েছে। উদ্দেশ্য হ’ল, প্রত্যেক বাড়িতে পরিবারের সদস্যরা যতবার জল পান করবেন, ততবারই বার্তাটি তাদের চোখে পড়বে।


    গ্রীষ্মের গরমে তাপমাত্রা যত বাড়ছে কলসির বিক্রিও তত বাড়ছে। এই সুযোগে কুমোররা প্রতিটি কলসির গায়ে ‘মাস্ক ব্যবহার করুন’, ‘বাড়িতে থাকুন, নিরাপদ থাকুন’, ‘প্রতিরোধই নিরাময়’ এবং ‘করোনার থেকে সাবধান থাকুন’ এর মতো বার্তা ছাপিয়ে দিচ্ছেন। এতে সেই পরিবারগুলির প্রত্যেক সদস্য দিনে কমপক্ষে ৪-৫ বার যে বার্তাটি পড়বেন তা সুনিশ্চিত হবে ।


    কেভিআইসি চেয়ারম্যান শ্রী বিনয় কুমার সাক্সেনা কুমোরদের এই প্রচেষ্টার প্রশংসা করে বলেছেন যে জনগণের সঙ্গে যোগাযোগের এইরকম স্বতন্ত্র পদ্ধতি করোনার বিরুদ্ধে লড়াইয়ে দুর্দান্ত প্রভাব ফেলবে। তিনি বলেন, এই ধরণের অনন্য প্রচার আরও অনেকের মনে অনুপ্রেরণা সৃষ্টি করবে।


    এখানে উল্লেখযোগ্য যে কিশানগঞ্জ গ্রামের কুমোররা কেভিআইসি ' র ‘মৃৎশিল্পী ক্ষমতায়ণ’ প্রকল্পের সুবিধাভোগী , কেন্দ্রীয় সরকারের এই প্রকল্পটি সারাদেশে কুমোর সম্প্রদায়কে ক্ষমতায়িত করার লক্ষ্যে একটি উদ্যোগ। উত্তরপ্রদেশ, মধ্য প্রদেশ, হিমাচল প্রদেশ, মহারাষ্ট্র, জম্মু ও কাশ্মীর, হরিয়ানা, রাজস্থান, পশ্চিমবঙ্গ, আসাম, গুজরাট, তামিলনাড়ু, ওড়িশা, তেলেঙ্গানা এবং বিহারের মতো রাজ্যের কয়েকটি প্রত্যন্ত অঞ্চলে এই কর্মসূচি চালু করা হয়েছে।


    রাজস্থানে জয়পুর, কোটা, ঝালাওয়ার এবং শ্রী গঙ্গানগর সহ এক ডজনেরও বেশি জেলা এই কর্মসূচির মাধ্যমে উপকৃত হয়েছে।


    শ্রী সাক্সেনা বলেন, ‘কেভিআইসি ' র ‘ মৃৎশিল্পী ক্ষমতায়ণ ’ প্রকল্প কুমোরদের জীবন বদলে দিয়েছে। এই অভিযানের মূল লক্ষ্য ছিল কুমোর সম্প্রদায়কে মূলস্রোতে ফিরিয়ে আনা। কুমোরদের আধুনিক সরঞ্জাম ও প্রশিক্ষণ দিয়ে আমরা তাদেরকে সমাজের সঙ্গে পুনরায় সংযুক্ত করা এবং তাদের শিল্পকে পুনরুজ্জীবিত করার চেষ্টা করেছি।


    তিনি আরও বলেন, কেভিআইসি এখন পর্যন্ত প্রায় ১৪,০০০এরও বেশি কুমোরদের এই বৈদ্যুতিক চাক বিতরণ করেছে, এই কর্মসূচিটি এখনও পর্যন্ত প্রায় ৬০ , ০০০ মানুষকে উপকৃত করেছে।


    এই প্রকল্পের আওতায় কেভিআইসি মৃৎশিল্পের পণ্য তৈরির জন্য মাটির মাখার জন্য ব্লাঙ্গার মেশিন এবং পগ মিলের মতো সরঞ্জাম সরবরাহ করে। মেশিনগুলি মৃৎশিল্প তৈরির প্রক্রিয়া থেকে নীরস একঘেয়ে খাটুনি হ্রাস করেছে, ফলস্বরূপ কুমোরদের আয় ৭-৮ গুণ বেড়েছে।


    CG/SB

    
    
    (Release ID: 1623313) Visitor Counter : 10
    
    
      Read this release in: English , Urdu , Marathi , Hindi , Assamese , Punjabi , Odia , Tamil , Telugu , Kannada