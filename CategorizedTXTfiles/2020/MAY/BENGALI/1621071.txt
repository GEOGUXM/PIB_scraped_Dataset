      ক্ষুদ্র, অতিক্ষুদ্রওমাঝারিশিল্পমন্ত্রক

      কেন্দ্রীয় অতি ক্ষুদ্র, ক্ষুদ্র ও মাঝারি শিল্প উদ্যোগ (এমএসএমই) মন্ত্রক কৃষি বিষয়ক একটি নীতি প্রণয়ণ করছে : নীতিন গডকরি
      Posted On: 04 MAY 2020 6:34PM by PIB Kolkata


    নতুন দিল্লি, ৪মে,২০২০


    

    
    কেন্দ্রীয় অতি ক্ষুদ্র,ক্ষুদ্র ও মাঝারি শিল্প উদ্যোগ(এমএসএমই )এবং সড়ক পরিবহন ও মহাসড়ক মন্ত্রী শ্রী নীতিন গডকরি আজ জানিয়েছেন যে, মন্ত্রক কৃষি বিষয়ক একটি এমএসএমই নীতি নিয়ে আসার জন্য কাজ করে চলেছে। এতে স্থানীয় কাঁচামাল ব্যবহার করে পণ্য উৎপাদন করার জন্য গ্রামীণ, উপজাতি, কৃষি ও বন অঞ্চলে শিল্প উদ্যোগের উন্নয়নে নতুন দিশা খুঁজে পাওয়া যাবে।
    
    এসএমই( ক্ষুদ্র ও মাঝারি শিল্প উদ্যোগ) চেম্বার অফ ইন্ডিয়া, এসএমই এক্সপোর্ট প্রমোশন কাউন্সিলের প্রতিনিধিদের সঙ্গে ভিডিও কনফারেন্সিংয়ের মাধ্যমে বৈঠকে 'এমএসএমই ক্ষেত্রে কোভিড-১৯এর প্রভাব' বিষয়ে আলোচনায় এ কথা জানান কেন্দ্রীয় মন্ত্রী।
    
    শ্রী গডকরি এই শিল্পের তাগিদে কোভিড-১৯ এর বিস্তার রোধে প্রয়োজনীয় প্রতিরোধমূলক ব্যবস্থা গ্রহণ করার জন্য শিল্প সংস্থা গুলিকে এগিয়ে আসার আহ্বান জানান।তিনি পিপিই (মাস্কস, স্যানিটাইজার ইত্যাদি) ব্যবহারের উপর জোর দেন এবং ব্যবসায়িক কার্যক্রম চলাকালীন সামাজিক দূরত্বের নিয়মগুলি বজায় রাখার পরামর্শ দেন।
    
    কেন্দ্রীয় মন্ত্রী বলেন যে, রপ্তানি ক্ষেত্রের ক্ষমতা বৃদ্ধির পাশাপাশি, বিদেশী থেকে আমদানি কমিয়ে দেশীয় উৎপাদনের উপরও জোর দেওয়া দরকার। তিনি আরও বলেন, উদ্ভাবন,শিল্পোদ্যোগ, বিজ্ঞান ও প্রযুক্তি, গবেষণা ক্ষেত্রে দক্ষতা বৃদ্ধির দিকে নজর দেওয়া উচিত।
    
    মন্ত্রী স্মরণ করিয়ে দেন, জাপান সরকার তার শিল্প সংস্থাগুলিকে চীন থেকে বিনিয়োগ সরিয়ে নিয়ে এসে অন্য কোথাও বিনিয়োগ করার জন্য বিশেষ প্যাকেজের কথা ঘোষণা করেছে। ভারতের এই সুযোগ কাজে লাগানো উচিত বলে জানান তিনি।
    
    তিনি আরও উল্লেখ করেন, গ্রীন এক্সপ্রেস হাইওয়ের কাজ ইতিমধ্যে শুরু হয়ে গেছে, এবং শিল্প ক্লাস্টার, অত্যাধুনিক প্রযুক্তিতে সজ্জিত লজিস্টিক পার্কগুলিতে শিল্প ক্ষেত্রে বিনিয়োগ করার সুযোগ তৈরি হয়েছে ।
    
    
    শ্রী গডকারি আমদানিকৃত পণ্যের পরিবর্তে ভারতীয় আয়ুর্বেদিক পণ্য ব্যবহারে পরামর্শ দেন। মন্ত্রী আরও জানান, এমএসএমই মন্ত্রক আয়ুষ মন্ত্রকের সাথে একটি সমঝোতাপত্র স্বাক্ষর করেছে। এমএসএমই মন্ত্রকের বিভিন্ন প্রকল্পের মাধ্যমে আয়ুষ ক্ষেত্রের উন্নতি সাধনে একাধিক উদ্যোগ নেওয়া হয়েছে।
    
    বৈঠকে, প্রতিনিধিরা কোভিড -১৯ মহামারীর জেরে এমএসএমই ক্ষেত্রে যে প্রভাব পড়েছে তা নিয়ে উদ্বেগ প্রকাশ করেন এবং এই ক্ষেত্রকে সচল রাখার জন্য সরকারের কাছে সহায়তা চান। লকডাউন চলাকালীন এমএসএমই ক্ষেত্রে যুক্ত শ্রমিকদের বেতন প্রদান, এমএসএমই ক্ষেত্রের জন্য হেল্পলাইন নম্বর চালু করা, আর্থিক সহায়তা প্রদান সহ বিভিন্ন বিষয়ে সরকার কি পদক্ষেপ গ্রহণ করেছে তা মন্ত্রীর কাছে জানতে চান প্রতিনিধিরা।
    
    শ্রী গডকরি প্রতিনিধিদের প্রশ্নের জবাব দেন এবং সরকারের পক্ষ থেকে সম্ভাব্য সকল সহায়তা প্রদানের আশ্বাস দেন। তিনি জানান যে, বিষয়টি সংশ্লিষ্ট বিভাগগুলির কাছে তুলে ধরবেন। শ্রী গডকরি উল্লেখ করেন যে, সমস্ত পক্ষকেই এই সঙ্কট কাটিয়ে উঠতে অবশ্যই সুসংহত দৃষ্টিভঙ্গি গ্রহণ করতে হবে এবং এই সঙ্কট কাটিয়ে উঠতে এ সময়ে শিল্প সংস্থাগুলিকে ইতিবাচক মনোভাব পোষণের আহ্বান জানান।


    

    CG/SS

    
    
    (Release ID: 1621071) Visitor Counter : 34
    
    
      Read this release in: English , Urdu , Marathi , Hindi , Assamese , Punjabi , Odia , Tamil , Telugu