      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 23 MAY 2020 7:55PM by PIB Kolkata


    নয়াদিল্লি , ২৩ মে , ২০২০


    স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য


    কেন্দ্রীয় স্বাস্থ্য সচিব শ্রীমতী প্রীতি সুদান আজ ভিডিও কনফারেন্সের মাধ্যমে কোভিড-১৯ এ ব্যাপক সংক্রামিত ১১টি পুর এলাকার স্বাস্থ্য সচিব, নগরোন্নয়ন সচিব, পুর কমিশনার ও জাতীয় স্বাস্থ্য মিশনের নির্দেশক সহ অন্যান্য আধিকারিকদের সঙ্গে কথা বলেন। এই বৈঠকে মন্ত্রকের অফিসার অন স্পেশাল ডিউটি শ্রী রাজেশ ভূষণ উপস্থিত ছিলেন। যে ১১টি পুর এলাকার পরিস্থিতি খতিয়ে দেখা হয়, সেগুলির মধ্যে পশ্চিমবঙ্গ সহ মহারাষ্ট্র, তামিলনাডু, গুজরাট, দিল্লি ও রাজস্থান রয়েছে। উল্লেখ করা যেতে পারে, দেশে করোনায় মোট আক্রান্তের ৭০ শতাংশই এই রাজ্যগুলির পুর এলাকার। বৈঠকে নিশ্চিতভাবে করোনায় আক্রান্তের সংখ্যা, মৃত্যু হার, আক্রান্তের সংখ্যা দ্বিগুণ হওয়ার সময়, প্রতি ১০ লক্ষে নমুনা পরীক্ষার হার প্রভৃতি বিষয়ে বিবরণ পেশ করা হয়। বৈঠকে জানানো হয়, যে সমস্ত পুর নিগমগুলিতে কম সময়ের মধ্যে আক্রান্তের সংখ্যা দ্বিগুণ হচ্ছে এবং মৃত্যু হার ক্রমশ বাড়ছে, সেখানেই বড় চ্যালেঞ্জ নিহিত রয়েছে। পুর প্রতিনিধিরা বৈঠকে সংক্রামিত তথা বাফার জোনগুলির মানচিত্র নির্মাণ, বাড়ি বাড়ি গিয়ে নজরদারি, নিশ্চিতভাবে করোনায় আক্রান্তদের চিকিৎসা পরিষেবার আওতায় নিয়ে আসা, সামাজিক দূরত্ব বজায় রাখা, বারবার হাত পরিষ্কার রাখার মতো বিষয়ে যে সমস্ত পদক্ষেপ গ্রহণ করা হয়েছে, সে ব্যাপারে বিশদে জানান। শহরাঞ্চলের বস্তি এলাকাগুলিতে এবং জনঘনত্বপূর্ণ অঞ্চলগুলিতে কোভিড-১৯ মোকাবিলায় গৃহীত পদক্ষেপগুলি সম্পর্কেও বৈঠকে জানানো হয়।


    দেশে এখনও পর্যন্ত ৫১ হাজার ৭৮৩ জন করোনা আক্রান্ত রোগী সুস্থ হয়ে উঠেছেন। গত ২৪ ঘন্টায় ৩ হাজার ২৫০ জন রোগী সুস্থ হয়েছেন বলে জানা গেছে। এর ফলে, সুস্থতার হার বেড়ে ৪১.৩৯ শতাংশ। দেশে করোনায় আক্রান্তের সংখ্যা বেড়ে হয়েছে ১ লক্ষ ২৫ হাজার ১০১। গতকাল থেকে আরও ৬ হাজার ৬৫৪ জন নিশ্চিতভাবে করোনায় আক্রান্ত হয়েছেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626450 – এই লিঙ্কে ক্লিক করুন।


    ভারতীয় রেল আগামী ১০ দিনে আরও ২ হাজার ৬০০টি শ্রমিক স্পেশাল ট্রেন চালাবে


    প্রবাসী শ্রমিকদের নিজ রাজ্যে পৌঁছে দিতে নিরন্তর যে প্রয়াস চালানো হচ্ছে, তার প্রেক্ষিতে রেল মন্ত্রক আগামী ১০ দিনে রাজ্য সরকারগুলির প্রয়োজনীয়তার ভিত্তিতে আরও ২ হাজার ৬০০টি শ্রমিক স্পেশাল ট্রেন চালানোর সিদ্ধান্ত নিয়েছে। এর ফলে, ৩৬ লক্ষ প্রবাসী শ্রমিক ও অন্যান্য ব্যক্তি নিজ রাজ্যে পৌঁছতে পারবেন বলে মনে করা হচ্ছে। উল্লেখ করা যেতে পারে, ভারতীয় রেল গত ২৩ দিনে ২ হাজার ৬০০টি শ্রমিক স্পেশাল ট্রেন চালিয়েছে এবং ৩৬ লক্ষের মতো প্রবাসী শ্রমিক ও আটকে পড়া ব্যক্তি তাঁদের রাজ্যে পৌঁছতে পেরেছেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626389 – এই লিঙ্কে ক্লিক করুন।


    আগামী পয়লা জুন থেকে শুরু হতে চলা ২০০টি ট্রেনের টিকিট বুকিং প্রক্রিয়া পুরোদমে চলছে


    ভারতীয় রেল আগামী পয়লা জুন থেকে সারা দেশে ২০০টি দৈনিক প্যাসেঞ্জার ট্রেন পরিষেবা চালু করতে চলেছে। এই ট্রেনগুলি টিকিট বুকিং প্রক্রিয়া গত ২১শে মে থেকে শুরু হয়েছে। উল্লেখ করা যেতে পারে, গত পয়লা থেকে যে শ্রমিক স্পেশাল ট্রেনগুলি চলছে, এগুলি তার অতিরিক্ত। এছাড়াও, ভারতীয় রেল গত ১২ই মে থেকে ৩০টি বিশেষ এসি ট্রেন পরিষেবা শুরু করেছে। পয়লা জুন থেকে চালু হতে চলা ২০০টি ট্রেনের আসন সংরক্ষণের জন্য ৬ লক্ষ ৫২ হাজারেরও বেশি অনলাইন টিকিট টাকা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626243 – এই লিঙ্কে ক্লিক করুন।


    গ্রীষ্মকালীন চাষাবাদের এলাকা গতবারের তুলনায় বেড়েছে, লকডাউন সত্বেও শস্য সংগ্রহের পরিমাণ বাড়বে


    গ্রীষ্মকালীন ফসল যেমন – ধান, ডাল, মোটা জাতীয় দানাশস্য ও তৈলবীজ চাষাবাদের এলাকা গতবারের তুলনায় এবার বেড়েছে। ২০২০-২১ এর রবি বিপণন মরশুমে ভারতীয় খাদ্য নিগমের কাছে ৩৩ কোটি ৭৪ লক্ষ মেট্রিক টনের বেশি গম এসে পৌঁছেছে। এর মধ্যে প্রায় ৩২ লক্ষ ৭০ হাজার মেট্রিক টন গম সংগ্রহ করা হয়েছে। প্রধানমন্ত্রী কিষাণ সম্মান নিধি কর্মসূচিতে লকডাউন চলাকালীন সময় গত ২৪ মার্চ থেকে আজ পর্যন্ত প্রায় ৯ কোটি ৫৫ লক্ষ কৃষক পরিবার ১৯ হাজার ১০০ কোটি টাকারও বেশি সাহায্য পেয়েছেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626140 – এই লিঙ্কে ক্লিক করুন।


    ভারতীয় ডাক বিভাগ ২ হাজার টনেরও বেশি ওষুধপত্র ও চিকিৎসা সরঞ্জাম দেশের বিভিন্ন প্রান্তে পৌঁছে দিয়েছে


    কেন্দ্রীয় যোগাযোগ তথা ইলেক্ট্রনিক্স ও তথ্য প্রযুক্তি মন্ত্রী শ্রী রবিশঙ্কর প্রসাদ মুখ্য পোস্ট মাস্টার জেনারেল এবং ডাক বিভাগের উচ্চ পদস্থ আধিকারিকদের পরামর্শ দিয়ে বলেছেন, আত্মনির্ভর ভারত গঠনের জন্য প্রধানমন্ত্রীর স্বপ্নকে বাস্তবায়িত করতে সকলকে একযোগে কাজ করতে হবে। শ্রী প্রসাদ আজ ভিডিও কনফারেন্সের মাধ্যমে কোভিড-১৯ সঙ্কটের সময় ডাকবিভাগের কাজকর্মের অগ্রগতি পর্যালোচনা করছিলেন। বৈঠকে সমস্ত সার্কেলের মুখ্য পোস্টা মাস্টার জেনারেলরা উপস্থিত ছিলেন। এই বৈঠকে মন্ত্রীকে জানানো হয়, ডাক বিভাগ করোনা সঙ্কটের সময় ২ হাজার টনেরও বেশি ওষুধপত্র ও চিকিৎসা সরঞ্জাম সংশ্লিষ্ট প্রাপক তথা হাসপাতালগুলিকে পৌঁছে দিয়েছে। ডাক বিভাগ দৈনিক সড়কপথে ২৫ হাজার কিলোমিটার দূরত্ব অতিক্রম করছে এবং এখনও পর্যন্ত ৭৫ টনেরও বেশি চিঠিপত্র ও অন্যান্য সামগ্রী পৌঁছে দিয়েছে। ইন্ডিয়া পোস্ট পেমেন্ট ব্যাঙ্কের আধার উপযোগী পেমেন্ট ব্যবস্থার মাধ্যমে ৫০ লক্ষ সুফলভোগীর কাছে ১ হাজার ৫০০ কোটি টাকা পৌঁছে দেওয়া হয়েছে। আর্থিক অন্তর্ভুক্তিকরণ সংক্রান্ত বিভিন্ন কর্মসূচির আওতায় ৭৫ লক্ষ ইলেক্ট্রনিক মানি অর্ডারের মাধ্যমে ৭৬০ কোটি টাকা পৌঁছে দেওয়া হয়েছে। নগদ সুবিধা হস্তান্তর ব্যবস্থাকে কাজে লাগিয়ে সুফলভোগীদের অ্যাকাউন্টে ১ হাজার ১০০ কোটি টাকা জমা করা হয়েছে। এছাড়াও, প্রায় ৬ লক্ষ খাবার ও রেশন সামগ্রীর প্যাকেট শ্রমিক ও পুর কর্মীদের মধ্যে বিলি করা হয়েছে। পশ্চিমবঙ্গ সার্কেল উত্তর ও উত্তর-পূর্বের রাজ্যগুলিকে ডাক সামগ্রী পৌঁছে দেওয়ার ক্ষেত্রে গুরুত্বপূর্ণ ভূমিকা পালন করেছে। এমনকি, গুজরাট ও উত্তর প্রদেশ সার্কেল ওষুধপত্র ও চিকিৎসা সরঞ্জাম পৌঁছে দেওয়ায় অগ্রনী ভূমিকা পালন করেছে। বিহার সার্কেল ‘আপকা ব্যাঙ্ক আপকে দুয়ার’ উদ্যোগের আওতায় ১১ লক্ষ ৬৫ হাজার সুফলভোগীকে ১৪৭ কোটি টাকা পৌঁছে দিয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626160 – এই লিঙ্কে ক্লিক করুন।


    মরিশাসের প্রধানমন্ত্রীর সঙ্গে টেলিফোনে প্রধানমন্ত্রীর কথা


    প্রধানমন্ত্রী শ্রী নরেন্দ্র মোদী আজ টেলিফোনে মরিশাসের প্রধানমন্ত্রী মিঃ প্রবীন্দ জগন্নাথের সঙ্গে কথা বলেন। ঘূর্ণিঝড় আমফানের দরুণ ভারতে বহু মানুষের জীবনহানিতে সেদেশের প্রধানমন্ত্রী দুঃখ প্রকাশ করেন। ভারতীয় নৌ-বাহিনীর জাহাজ কেশরী সেদেশে স্বাস্থ্য ক্ষেত্রকে কোভিড-১৯ মহামারী মোকাবিলায় যে চিকিৎসাগত সাহায্য দিয়েছে, তার জন্য প্রধানমন্ত্রী শ্রী মোদীকে ধন্যবাদ দেন। প্রধানমন্ত্রী শ্রী মোদী মরিশাসে কোভিড-১৯ মোকাবিলায় সময়োপযোগী কার্যকর ব্যবস্থা গ্রহণের জন্য সেদেশের প্রধানমন্ত্রীর ভূমিকার প্রশংসা করেন। দুই নেতা বিভিন্ন ক্ষেত্রে সহযোগিতা বাড়ানোর পাশাপাশি, মরিশাসে আয়ুর্বেদ চিকিৎসা পদ্ধতি সম্পর্কে সেদেশের ছাত্রছাত্রীদের উৎসাহিত করার জন্য বিভিন্ন পদক্ষেপ নিয়ে কথা বলেন। ভারত ও মরিশাসের মধ্যে মানুষের সঙ্গে মানুষের বিশেষ সম্পর্কের কথা স্মরণ করে প্রধানমন্ত্রী শ্রী মোদী বলেন, জটিল এই পরিস্থিতিতে ভারত তার বন্ধুদের সম্ভাব্য সবরকম সহায়তায় অঙ্গীকারবদ্ধ।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626360 – এই লিঙ্কে ক্লিক করুন।


    শ্রীলঙ্কার রাষ্ট্রপতির সঙ্গে প্রধানমন্ত্রীর টেলিফোনে কথা


    প্রধানমন্ত্রী শ্রী নরেন্দ্র মোদী টেলিফোনে শ্রীলঙ্কার রাষ্ট্রপতি মিঃ গোটাবায়া রাজাপক্ষের সঙ্গে কোভিড-১৯ মহামারীর প্রেক্ষিতে এই অঞ্চলে স্বাস্থ্য ও অর্থনীতির ওপর সম্ভাব্য প্রভাব নিয়ে কথা বলেন। করোনা মহামারীর প্রভাব হ্রাস করতে শ্রীলঙ্কাকে ভারতের পক্ষ থেকে সবরকম সহায়তার আশ্বাস দেন শ্রী মোদী। প্রধানমন্ত্রী শ্রী মোদী শ্রীলঙ্কার মানুষের সুস্বাস্থ্য ও কল্যাণ কামনা করেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626358 – এই লিঙ্কে ক্লিক করুন।


    ৭২ ঘন্টারও কম সময়ে ২ লক্ষের বেশি পড়ুয়া ন্যাশনাল টেস্ট প্র্যাক্টিস অ্যাপ ডাউনলোড করেছে


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ বলেছেন, জেইই (মেন) এবং নেট পরীক্ষার জন্য যে সমস্ত ছাত্রছাত্রী প্রস্তুতি নিচ্ছে, তাদের সুবিধার্থে ন্যাশনাল টেস্টিং এজেন্সি ন্যাশনাল টেস্ট অভ্যাস অ্যাপ চালু করেছে। ৭২ ঘন্টার কম সময়ে ২ লক্ষেরও বেশি পড়ুয়া এই অ্যাপ ডাউনলোড করেছেন। মন্ত্রী আরও জানান, ৮০ হাজারেরও বেশি পড়ুয়া জেইই (মেন) এবং নেট পরীক্ষার জন্য ইতিমধ্যেই মহড়া পরীক্ষা দিয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626172 – এই লিঙ্কে ক্লিক করুন।


    কম্যুনিটি রেডিও চ্যানেলগুলিতে প্রতি ঘন্টায় ১২ মিনিট বিজ্ঞাপনের সময় নির্ধারনের জন্য আলাপ-আলোচনা চলছে : শ্রী প্রকাশ জাভড়েকর


    কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকর বলেছেন, টিভি চ্যানেলগুলির মতোই কম্যুনিটি রেডিও চ্যানেলগুলিতেও প্রতি ঘন্টায় বিজ্ঞাপনের সময়সীমা বর্তমান ৭ মিনিট থেকে বাড়িয়ে ১২ মিনিট করার ব্যাপারে তিনি অত্যন্ত আগ্রহী। কম্যুনিটি রেডিও স্টেশনগুলির শ্রোতাদের উদ্দেশে ভাষণে মন্ত্রী করোনা ভাইরাসের বিরুদ্ধে লড়াই জারি রাখার জন্য সাধারণ মানুষের প্রচেষ্টার প্রশংসা করেন। তিনি আরও বলেন, আমরা যেভাবে অন্যান্য অসুখ নির্মূল করেছি, সেভাবেই করোনা ভাইরাসেরও বিনাশ করবো। করোনা সংক্রমণ থেকে নিজেকে সুরক্ষিত রাখতে শ্রী জাভড়েকর সামাজিক দূরত্ব বজায় রাখার পাশাপাশি, ৪টি সাধারণ পদক্ষেপ গ্রহণের কথা আরও একবার স্মরণ করিয়ে দেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626170 – এই লিঙ্কে ক্লিক করুন।


    ২০২০-র এপ্রিলে মাসিক উৎপাদন প্রতিবেদন


    দেশে কোভিড-১৯ লকডাউনের প্রেক্ষিতে গত এপ্রিল মাসে দেশীয় অপরিশোধিত তেল উৎপাদন, প্রাকৃতিক গ্যাস উৎপাদন এবং তৈল শোধনাগারগুলির শোধন ক্ষমতা হ্রাস পেয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626327 – এই লিঙ্কে ক্লিক করুন।


    করোনা পরবর্তী সময়ে ভারত আরও আত্মবিশ্বাসী হয়ে উঠবে এবং বিশ্ব আঙিনায় মর্যাদা লাভ করবে : ডঃ জিতেন্দ্র সিং


    কেন্দ্রীয় মন্ত্রী ডঃ জিতেন্দ্র সিং বলেছেন, কোভিড পরবর্তী সময়ে ভারত আরও আত্মবিশ্বাসী হয়ে উঠবে এবং বিশ্ব আঙিনায় নতুন মর্যাদা লাভ করবে। এক বেসরকারি টিভি চ্যানেলে সাক্ষাৎকারে ডঃ জিতেন্দ্র সিং বলেন, বর্তমানে যে সমস্ত আশঙ্কা ও প্রত্যয়ের অভাব রয়েছে, আজ থেকে আগামী ৬ মাস পর তা কেটে গিয়ে সমগ্র বিশ্ব ভারতকে নতুনভাবে উপলব্ধি করবে। তিনি আরও বলেন, ভারত শীঘ্রই ব্যবসা-বাণিজ্যের ক্ষেত্রে এক নিরাপদ গন্তব্য হয়ে উঠবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626205 – এই লিঙ্কে ক্লিক করুন।


    সেন্টার ফর ন্যানো অ্যান্ড সফট্‌ ম্যাটার সায়েন্সেস আরও বেশি আরামদায়ক ফেস মাস্ক উদ্ভাবন করেছে


    ব্যাঙ্গালোরের সেন্টার ফর ন্যানো অ্যান্ড সফট্‌ ম্যাটার সায়েন্সেস প্রতিষ্ঠানের গবেষকরা এমন এক আরামদায়ক ফেস মাস্ক উদ্ভাবন করেছেন, যা সাধারণ মানুষকে আরও বেশি সময় ধরে ফেস মাস্ক ব্যবহারে উৎসাহিত করবে। অভিনব এই ফেস মাস্কের উৎপাদন প্রযুক্তি বেঙ্গালুরুর একটি সংস্থাকে হস্তান্তরিত করা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626356 – এই লিঙ্কে ক্লিক করুন।


    কোভিড-১৯ এর বিরুদ্ধে লড়াইয়ে আজমেঢ় স্মার্ট সিটির ওয়ার রুম গুরুত্বপূর্ণ ভূমিকা নিয়েছে


    আজমেঢ় স্মার্ট সিটি কর্তৃপক্ষ কোভিড-১৯ মোকাবিলায় একটি ওয়ার রুম গড়ে তুলেছে। এই ওয়ার রুমের দায়িত্বে রয়েছেন শহরের প্রশাসনিক আধিকারিক, চিকিৎসা ও পুলিশ বিভাগের আধিকারিকরা। আধিকারিকরা সর্বক্ষণ পরিস্থিতির ওপর নজর রাখছেন এবং কোভিড-১৯ সংক্রমণ প্রতিরোধে প্রয়োজনীয় ব্যবস্থা গ্রহণে নির্দেশ দিচ্ছেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626401 – এই লিঙ্কে ক্লিক করুন।


    ‘হুনার হাট’ আগামী সেপ্টেম্বর মাস থেকে পুনরায় শুরু হচ্ছে


    করোনা মহামারীর প্রেক্ষিতে প্রায় পাঁচ মাস বন্ধ থাকার পর দেশের সুদক্ষ হস্তশিল্পী ও কারুশিল্পীদের শৈল্পিক নিদর্শন তুলে ধরার আদর্শ মঞ্চ ‘হুনার হাট’ আগামী সেপ্টেম্বর মাস থেকে পুনরায় শুরু হচ্ছে। এবারের ‘হুনার হাট’ – এর মূল ভাবনা হবে ‘দেশীয় থেকে আন্তর্জাতিক’।


    বিস্তারিত বিবরণের জন্য https://pib.gov.in/PressReleseDetail.aspx?PRID=1626322 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · চন্ডিগড় : কেন্দ্রশাসিত এই অঞ্চলের প্রশাসক আরও একবার প্রশাসনকে ভাইরাস সংক্রমণ প্রতিরোধে বাপুধাম কলোনী এলাকায় গুরুত্ব দেওয়ার নির্দেশ দিয়েছেন। তিনি বলেছেন, এই কলোনী এলাকায় আগ্রাসী মনোভাব নিয়ে করোনা প্রতিরোধে এগিয়ে আসতে হবে। প্রশাসক আরও বলেন, এই কলোনীর যে সমস্ত বাসিন্দা কোয়ারেন্টাইনে যেতে চান, তাঁদের জন্য পৃথক কোয়ারেন্টাইনের ব্যবস্থা করা হয়েছে।


    · পাঞ্জাব : বিদেশে আটকে পড়া ব্যক্তিদের রাজ্যে ফিরিয়ে নিয়ে আসতে মার্কিন যুক্তরাষ্ট্র থেকে প্রথম বিমানটি গতকাল মোহালি বিমানবন্দরে অবতরণ করেছে। স্বাস্থ্য দপ্তরের নীতি-নির্দেশিকা অনুযায়ী, বিমানের সমস্ত যাত্রীর স্বাস্থ্য পরীক্ষা করা হবে। স্বাস্থ্য দপ্তরের চিকিৎসক ও কর্মীদের প্রশংসা করে যাত্রীরা স্বাস্থ্য দপ্তরের প্রচেষ্টাকে বাহবা দেন। যাত্রীদের স্যানিটাইজার, ফেস মাস্ক এবং সাবান দিয়ে হাত ধোয়ার ব্যাপারে পরামর্শ দেওয়া হয়েছে।


    · হরিয়ানা : রাজ্য সরকার ট্যাক্সি, ক্যাব ও অটো রিক্‌শাগুলিতে যাত্রীদের আসন সংখ্যার ব্যাপারে নির্দেশিকা জারি করেছে। ট্যাক্সি ও ক্যাবগুলিকে চালকের পাশাপাশি, ২ জন যাত্রী পরিবহণে অনুমতি দেওয়া হয়েছে। দু’চাকার যানের ক্ষেত্রে দ্বিতীয় আরোহীর অনুমতি রয়েছে। তবে, দু’জনেরই হেলমেট, মাস্ক ও দস্তানা ব্যবহার বাধ্যতামূলক করা হয়েছে। সমস্ত গাড়ির চালক ও যাত্রীদের আরোগ্য সেতু অ্যাপ ডাউনলোড করার পরামর্শ দেওয়া হয়েছে।


    · হিমাচল প্রদেশ : রাজ্যের মুখ্যমন্ত্রী দেশের বিভিন্ন অংশ থেকে রাজ্যে আসা ব্যক্তিদের স্বাস্থ্য পরীক্ষা কাজে যুক্ত চিকিৎসক, নার্স ও অন্যান্য চিকিৎসা কর্মীদের সুরক্ষামূলক উপকরণ প্রদানে আধিকারিকদের নির্দেশ দিয়েছেন। তিনি প্রাতিষ্ঠানিক কোয়ারেন্টাইনের জন্য ডেপুটি কমিশনারদের ব্যবস্থা গ্রহণের নির্দেশ দিয়েছেন। রাজ্যের মুখ্যমন্ত্রী আরও বলেছেন, হোম কোয়ারেন্টাইন ব্যবস্থাকে আরও সুদৃঢ় করতে হবে, যাতে প্রত্যেক ব্যক্তি বাড়িতে অন্যদের থেকে সম্পূর্ণ একান্তে থাকতে পারেন এবং করোনা ভাইরাসের সংক্রমণ-শৃঙ্খলকে ভেঙে ফেলা যায়।


    · আসাম : গুয়াহাটির কালাপাহাড় হাসপাতালকে সম্পূর্ণ রূপে কোভিড-১৯ হাসপাতালে পরিণত করা হয়েছে। এই হাসপাতালে ২০ জন চিকিৎসক, ৩০ জন নার্স, ২৫ জন চতুর্থ শ্রেণীর কর্মী এবং ৯ জন সাফাই কর্মী রয়েছেন।


    · মণিপুর : রাজ্যে ব্যাঙ্ক ও টেলিযোগাযোগ ব্যবস্থার সঙ্গে যুক্ত কর্মীদের কার্ফিউ সত্ত্বেও অবাধে যাতায়াতে অনুমতি দেওয়া হয়েছে। রাজ্যে আরও ১ জন নিশ্চিতভাবে করোনায় আক্রান্ত হয়েছেন। ঐ ব্যক্তি গত ১৩ই মে চেন্নাই থেকে ফিরেছিলেন।


    · মিজোরাম : রাজ্যের মুখ্যমন্ত্রী জানিয়েছেন, মন্ত্রিসভার বৈঠকে সিদ্ধান্ত হয়েছে, কোভিড-১৯ মহামারীর প্রেক্ষিতে কর্মচারীদের মূল বেতনের একটি অংশ কেটে নেওয়া হবে।


    · নাগাল্যান্ড : ডিমাপুর রেল স্টেশনে স্বয়ংক্রিয় জীবাণু নাশক যন্ত্র বসানো হয়েছে। রাজ্য সরকার সমস্ত জেলাশাসকদের নির্দেশ দিয়ে বলেছে, রাজ্যের বাইরে থেকে আসা ব্যক্তিরা যাতে নিরাপদে নিজের এলাকায় ফিরে যেতে পারেন, তার জন্য ব্যবস্থা গ্রহণ করতে।


    · কেরল : রাজ্যের মুখ্যমন্ত্রী আগামী বুধবার কোভিড সঙ্কট নিয়ে আলোচনার জন্য ভিডিও কনফারেন্সে সর্বদলীয় বৈঠক আহ্বান করেছেন। আগামীকাল ঈদ-উল-ফিতর উপলক্ষে আজ ও কাল নিষেধাজ্ঞায় কিছু কিছু ছাড় দেওয়া হয়েছে। বন্দে ভারত কর্মসূচির আওতায় উপসাগরীয় দেশগুলি থেকে আরও ৬টি বিমান রাজ্যে এসে পৌঁছেছে। রাজ্যের বাইরে কমপক্ষে ১৪৯ জন কেরলবাসীর মৃত্যু হয়েছে। রাজ্যে করোনায় আক্রান্তের সংখ্যা বেড়ে হয়েছে ২১৬।


    · তামিলনাডু : রাজ্য সরকার বিশেষ অধ্যাদেশ জারি করে পণ্য ও পরিষেবা করের মান্যতা পূরণে সময়সীমা বাড়িয়েছে। চেন্নাই ও সংক্রামিত এলাকাগুলি বাদে ২৪শে মে থেকে সেলুন ও বিউটি পার্লার খুলবে। রাজ্যে করোনায় আক্রান্তের সংখ্যা ১৩ হাজার ৯৬৭। নিশ্চিতভাবে করোনায় আক্রান্ত হয়েছেন ৭ হাজার ৫২৪ জন। মৃত্যু হয়েছে ৯৪ জনের। শুধুমাত্র চেন্নাইতেই আক্রান্ত হয়েছেন ৫ হাজার ৬৮১ জন।


    · কর্ণাটক : রাজ্যে আজ বেলা ১২টা পর্যন্ত একদিনে সর্বাধিক ১৯৬ জন নতুন করে আক্রান্ত হয়েছেন। এর ফলে, আক্রান্তের সংখ্যা বেড়ে হয়েছে ১ হাজার ৯৩৯। নিশ্চিতভাবে করোনায় আক্রান্ত হয়েছেন ১ হাজার ২৯৭ জন। মৃত্যু হয়েছে ৪২ জনের সুস্থ হয়েছেন ৫৯৮ জন। রাজ্য সরকার ৩১শে মে পর্যন্ত শ্রমিক স্পেশাল ট্রেনগুলিতে প্রবাসী শ্রমিকদের ভাড়ার খরচ মেটানোর সিদ্ধান্ত নিয়েছে।


    · অন্ধ্রপ্রদেশ : তামাকের দাম বাড়ানোর জন্য কৃষকরা নেল্লোরে মুম্বাই হাইওয়ে অবরোধ করে প্রতিবাদ জানায়। রাজ্যে গত ২৪ ঘন্টায় ১ জনের মৃত্যু হয়েছে এবং ৪৭ জন আক্রান্ত হয়েছেন। এর ফলে, রাজ্যে মোট আক্রান্তের সংখ্যা ২ হাজার ৫৬১। নিশ্চিতভাবে করোনায় আক্রান্ত হয়েছেন ৭২৭ জন। সুস্থ হয়েছেন ১ হাজার ৭৭৮ জন এবং মৃত্যু হয়েছে ৫৬ জনের।


    · তেলেঙ্গানা : রাজ্য সরকার দক্ষিণ-মধ্য রেলের সহযোগিতায় শনিবার প্রায় ৭০ হাজার প্রবাসী শ্রমিককে নিজেদের রাজ্যে পাঠানোর উদ্যোগ নিয়েছে। রাজ্যে আজ পর্যন্ত আক্রান্তের সংখ্যা ১ হাজার ৭৬১। এছাড়াও, গতকাল পর্যন্ত ১১৮ জন প্রবাসী শ্রমিক নিশ্চিতভাবে করোনায় আক্রান্ত হয়েছেন।


    · মহারাষ্ট্র : রাজ্যে আরও ২ হাজার ৯৪০ জনের নমুনা পরীক্ষায় ভাইরাসের উপস্থিতির প্রমাণ মিলেছে। এর ফলে, আক্রান্তের সংখ্যা বেড়ে হয়েছে ৪৪ হাজার ৫৮২। এখনও পর্যন্ত মৃত্যু হয়েছে ১ হাজার ৫১৭ জনের।


    · গুজরাট : রাজ্যে ৩৬৩ জন নতুন করে আক্রান্ত হয়েছেন এবং একই দিনে ৩৯২ জন করোনা রোগী হাসপাতাল থেকে ছাড়া পেয়েছেন। রাজ্যে করোনায় আক্রান্তের সংখ্যা এখন ১৩ হাজার ২৭৩। রাজ্য স্বাস্থ্য দপ্তরের পক্ষ থেকে জানানো হয়েছে, আক্রান্তদের মধ্যে সুস্থতার হার ৪৪.৩ শতাংশ। আমেদাবাদ পুর নিগম প্রশাসন ৪২টি বেসরকারি হাসপাতালকে তাদের ৫০ শতাংশ শয্যা কোভিড-১৯ আক্রান্ত রোগীদের চিকিৎসার জন্য সুনির্দিষ্ট করার নির্দেশ দিয়েছে।


    · রাজস্থান : রাজ্যে আজ বেলা ২টো পর্যন্ত আরও ১৬৩ জন নতুন করে সংক্রামিত হয়েছেন। এর ফলে, করোনায় আক্রান্তের সংখ্যা বেড়ে হয়েছে ৬ হাজার ৬৫৭। আক্রান্তদের মধ্যে সুস্থ হয়েছেন ৩ হাজার ৬৯৫ জন। রাজ্য সড়ক পরিবহণ নিগম আজ থেকে ৫৫টি গুরুত্বপূর্ণ রুটে বাস পরিষেবা চালু করেছে।


    · মধ্যপ্রদেশ : রাজ্যে গত ২৪ ঘন্টায় আরও ১৮৯ জন করোনায় আক্রান্ত হয়েছেন। এদিকে ২৪৬ জন রোগী সুস্থ হওয়ার পর বাড়ি ফিরে গেছেন। শুধুমাত্র ইন্দোরেই আক্রান্তের সংখ্যা বেড়ে হয়েছে ২ হাজার ৮৫০। মৃত্যু হয়েছে ১০৯ জনের।


    · ছত্তিশগড় : রাজ্যে নতুন করে ৪০ জনের সংক্রমণের খবর মেলায় করোনায় আক্রান্তের সংখ্যা বেড়ে হয়েছে ১৭৩। রাজ্যের বাইরে থেকে আসা প্রবাসী শ্রমিক, ছাত্রছাত্রী ও অন্যান্য ব্যক্তিদের মধ্যে আক্রান্তের সংখ্যা বৃদ্ধি পাওয়ায় এই সংখ্যা বেড়েছে।


    · গোয়া : রাজ্যে আরও ২ জন নিশ্চিতভাবে করোনায় আক্রান্ত হয়েছেন। এর ফলে, আক্রান্তের সংখ্যা বেড়ে হয়েছে ৫৪। ইএসআইসি হাসপাতালে চিকিৎসাধীন ৯ জন রোগী সুস্থ হয়ে উঠেছেন। রাজ্যে নিশ্চিতভাবে করোনায় আক্রান্তের সংখ্যা কমে হয়েছে ৩৮।


    CG/BD/SB

    
    
    (Release ID: 1626505) Visitor Counter : 21
    
    
      Read this release in: English , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam