      রেলমন্ত্রক

      হাওড়া-নতুনদিল্লি এসি স্পেশাল ট্রেনের যাত্রার সূচনা
      Posted On: 12 MAY 2020 7:39PM by PIB Kolkata


    নতুন দিল্লি, ১২ই মে, ২০২০


    

    ০২৩০১ হাওড়া – নতুন দিল্লি এসি স্পেশাল ট্রেন, আজ ১২ই মে, হাওড়া স্টেশন থেকে নির্ধারিত সময় বিকেল ৫টা ০৫ মিনিটে যাত্রা শুরু করেছে। এই ট্রেনটিতে নির্দিষ্ট নিয়মাবলী অর্থাৎ স্ট্যান্ডার্ড অপারেটিং প্রোটোকল (এসওপি) মেনে চলা হচ্ছে। হাওড়া স্টেশন এবং ট্রেনের কামরাগুলিকে জীবাণুমুক্ত করা হয়েছে। শারীরিক দূরত্ব বজায় রেখে, কনফার্মড টিকিট রয়েছে এরকম যাত্রীরাই স্টেশনে ঢুকতে পেরেছেন। যাত্রা শুরুর আগে সব যাত্রীর শারীরিক পরীক্ষা করা হয়েছে। তবে, কারোর শরীরেই করোনার লক্ষণ দেখা যায় নি।


    
    পূর্ব রেলের সদর দপ্তরের এবং হাওড়ার ডিআরএম-সহ পদস্থ আধিকারিকরা ট্রেনটি ছাড়ার সময় সেখানে উপস্থিত ছিলেন। আধিকারিক, কর্মী এবং নিরাপত্তা কর্মীদের তুমুল করতালির মধ্যে দিয়ে কোভিড – ১৯ লকডাউন শুরু হবার পর পূর্ব রেলের প্রথম যাত্রীবাহী ট্রেনটি আজ তার যাত্রা শুরু করে।


    
    এই ট্রেনের ১০২৮টি টিকিটের সবকটি বিক্রি হয়ে গেছে। ভারতীয় রেল, এই ধরণের বিশেষ ট্রেনের ব্যবস্থা করায় যাত্রীরা কৃতজ্ঞতা এবং সন্তোষ প্রকাশ করেছেন। এই প্রসঙ্গে উল্লেখ করা যায়, আজ ১২ই মে, থেকে ভারতীয় রেল কয়েকটি নির্দিষ্ট রুটে বিশেষ যাত্রীবাহী ট্রেন চালানো শুরু করেছে। তারই অঙ্গ হিসেবে পূর্ব রেল, প্রত্যহ হাওড়া ও নতুন দিল্লির মধ্যে এসি স্পেশাল ট্রেন চালানো শুরু করেছে।


    
    লকডাউনের ফলে দেশের বিভিন্ন জায়গায় আটকে থাকা পরিযায়ী শ্রমিকদের ঘরে ফেরানোর জন্য পয়লা মে থেকে ভারতীয় রেল, শ্রমিক স্পেশাল ট্রেন চালাচ্ছে। এর পাশাপাশি আজ থেকে বিশেষ ট্রেনে এই যাত্রী পরিষেবাও শুরু হয়েছে।


    
    তবে পরবর্তী বিজ্ঞপ্তি জারি না করা পর্যন্ত সব ধরনের মেল, এক্সপ্রেস, প্যাসেঞ্জার এবং লোকাল ট্রেনের নিয়মিত যাত্রী পরিষেবা বন্ধ থাকছে।


    
    উৎসাহী যাত্রীরা এই বিশেষ ট্রেন সম্পর্কে জানতে চাইলে নিচের লিঙ্কে ক্লিক করুন - https://er.indianrailways.gov.in


    

    
    CG/CB/SFS

    
    
    (Release ID: 1623405) Visitor Counter : 13
    
    
      Read this release in: English