      কৃষিমন্ত্রক

      কেন্দ্রীয় কৃষিমন্ত্রী পঙ্গপাল নিয়ন্ত্রণ বিষয়ে একটি উচ্চ পর্যায়ের বৈঠকে করেছেন
      Posted On: 28 MAY 2020 8:43PM by PIB Kolkata


    নতুন দিল্লি, ২৮ মে, ২০২০


    

    কেন্দ্রীয় কৃষি ও কৃষক কল্যাণ মন্ত্রী, শ্রী নরেন্দ্র সিং তোমার আজ পঙ্গপাল নিয়ন্ত্রণ বিষয়ে কৃষি ও কৃষককল্যাণ প্রতিমন্ত্রী শ্রী পরুষোত্তম রুপালা এবং শ্রী কৈলাশ চৌধুরী ও মন্ত্রকের সচিব শ্রী সঞ্জয় আগরওয়ালের সঙ্গে পর্যালোচনা বৈঠক করেছেন। শ্রী তোমার বলেন, সরকার বিষয়টি নিয়ে উদ্বিগ্ন এবং পরিস্থিতি নিয়ে জরুরি ভিত্তিতে কাজ করছে। কেন্দ্র পঙ্গপাল আক্রান্ত রাজ্যের সঙ্গে ঘনিষ্ঠ যোগাযোগ রেখে চলেছে। সরকারের পক্ষ থেকে একটি নির্দেশিকা জারি করা হয়েছে। আগামী ১৫ দিনের মধ্যে ব্রিটেন থেকে ১৫টি স্প্রেয়ার আনা হবে। এছাড়াও এক থেকে বা দেড় মাসের মধ্যে আরও ৪৫টি স্প্রেয়ার আনা হবে। পঙ্গপাল নিয়ন্ত্রণের জন্য লম্বা গাছ এবং দুর্গম জায়গাগুলিতে কীটনাশক স্প্রে করতে ড্রোন ব্যবহার করা হবে এবং হেলিকপ্টারের মাধ্যমে ওপর থেকে স্প্রে করার পরিকল্পনা গ্রহণ করা হচ্ছে বলেও মন্ত্রী জানান।
    
    শ্রী তোমার বলেন, পঙ্গপালের বিস্তার রোধে ১১টি আঞ্চলিক নিয়ন্ত্রণ কক্ষ তৈরি করা হয়েছে এবং অতিরিক্ত কর্মীসহ বিশেষ বাহিনী মোতায়েন করা হয়েছে। তিনি আশ্বাস দেন যে, ক্ষতিগ্রস্থ রাজ্যগুলিকে প্রয়োজনে অতিরিক্ত কর্মী এবং আর্থিক সহায়তা প্রদান করা হবে।
    
    
    সচিব মন্ত্রীদের জানিয়েছিলেন যে, বর্তমানে পঙ্গপাল নিয়ন্ত্রণে ২১ মাইক্রোনায়ার এবং ২৬ আলভামাস্ট ব্যবহৃত হচ্ছে ও ২০০ জন কর্মী মোতায়েন করা হয়েছে। পঙ্গপাল নিয়ন্ত্রণের জন্য রাজস্থানের জয়পুর, চিতোরগড়, দৌশা, মধ্য প্রদেশের শিয়পুর, নিমুচ, উজ্জয়ন এবং উত্তর প্রদেশের ঝাঁসিতে অস্থায়ী নিয়ন্ত্রণ শিবিরও স্থাপন করা হয়েছে। রাজস্থান, পাঞ্জাব, গুজরাট এবং মধ্য প্রদেশের ৩৩৪ টি স্থানে প্রায় ৫০,৪৬৮ হেক্টর জমিতে পঙ্গপাল নিয়ন্ত্রণ করা গেছে।
    
    অসামরিক বিমান চলাচল মন্ত্রক গত ২১শে মে, পঙ্গপাল নিয়ন্ত্রণের জন্য "রিমোটলি পাইলট এয়ারক্রাফ্ট সিস্টেম" ব্যবহারের জন্য শর্তসাপেক্ষে ছাড় দিয়েছে। ইতোমধ্যে পঙ্গপাল নিয়ন্ত্রণের কাজ জোরদার করতে অতিরিক্ত ৫৫টি গাড়ি কেনার নির্দেশ দেওয়া হয়েছে। পোকা নিরোধকের জন্য কীটনাশকের পর্যাপ্ত মজুদ রয়েছে। যানবাহন, ট্রাক্টর ভাড়া করা এবং কীটনাশক কেনার জন্য রাজস্থানকে ১৪কোটি টাকা দেওয়া হয়েছে। যানবাহন, স্প্রে সরঞ্জাম, সুরক্ষা পোষাক, অ্যান্ড্রয়েড অ্যাপ্লিকেশন তৈরি এবং কর্মীদের প্রশিক্ষণের জন্য গুজরাটকে ১.৮০ কোটি টাকা মঞ্জুর করা হয়েছে।
    
    রাজ্যের কৃষি বিভাগ, স্থানীয় প্রশাসন এবং বিএসএফের সঙ্গে সমন্বয় বজায় রেখে পঙ্গপাল নিয়ন্ত্রণের কাজটি পুরোদমে চালাচ্ছে। ভারত-পাক সীমান্ত অঞ্চল থেকে আজ কোনও নতুন পঙ্গপালের ঝাঁক প্রবেশের বিষয়ে তথ্য নেই। আজ অবধি, রাজস্থানের বারমেঢ়, যোধপুর, বিকানির, সুরাতগড়, দৌসা, উত্তর প্রদেশের ঝাঁসি এবং মধ্য প্রদেশের রেভা, মোরেনা, বেতুল, খান্দোয়া মহারাষ্ট্রের নাগপুর এবং আম্রাবতী জেলায় পঙ্গপালের ঝাঁক সক্রিয় রয়েছে। সেখানে পঙ্গপালের নিয়ন্ত্রণের কাজ চলছে। সংশ্লিষ্ট জেলা কর্তৃপক্ষ এবং রাজ্য কৃষি বিভাগের আধিকারিকদের তত্ত্বাবধানে প্রতিদিন সকালে পঙ্গপাল নিয়ন্ত্রণ অভিযান পরিচালনা করা হচ্ছে। ড্রোন ও বিমানের মাধ্যমে কীটনাশক স্প্রে করার জন্য মন্ত্রকের অতিরিক্ত সচিবের সভাপতিত্বে একটি কমিটি গঠন করা হয়েছে।

    

    CG/SS

    
    
    (Release ID: 1627578) Visitor Counter : 18
    
    
      Read this release in: English , Urdu , Hindi , Marathi , Punjabi , Tamil , Telugu