      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 03 MAY 2020 6:24PM by PIB Kolkata


    নয়াদিল্লি , ০৩ মে , ২০২০


    স্বাস্থ্য ও পরিবার কল্যাণ মন্ত্রকের পক্ষ থেকে কোভিড-১৯ সংক্রান্ত সর্বশেষ তথ্য


    দেশে এখনও পর্যন্ত ১০ হাজার ৬৩২ জন করোনা আক্রান্ত ব্যক্তি সুস্থ হয়ে উঠেছেন। গত ২৪ ঘন্টায় ৬৮২ জন রোগী আরোগ্যলাভ করেছেন। এর ফলে, সুস্থতার হার দাঁড়িয়েছে ২৬.৫৯ শতাংশে। দেশে এখনও পর্যন্ত নিশ্চিতভাবে করোনায় আক্রান্তের সংখ্যা ৩৯ হাজার ৯৮০। গতকাল থেকে আরও ২ হাজার ৪৪ জন নিশ্চিতভাবে করোনায় আক্রান্ত হয়েছেন। ডঃ হর্ষ বর্ধন দেশবাসীকে তৃতীয় পর্বের লকডাউনের বর্ধিত সময়সীমা (১৭ই মে পর্যন্ত) যথাযথভাবে মেনে চলার আহ্বান জানিয়েছেন। কোভিড-১৯ সংক্রমণ-শৃঙ্খল ভেঙ্গে ফেলাই এর উদ্দেশ্য। চিকিৎসকদের প্রতি অভব্য আচরণ এবং কোভিড-১৯ আক্রান্ত রোগীদের যাঁরা করোনা যুদ্ধে জয়ী হয়েছেন, তাঁদের কালিমালিপ্ত না করার আহ্বান জানিয়েছেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620607 – এই লিঙ্কে ক্লিক করুন।


    দেশে সার্বিক অগ্রগতি ত্বরান্বিত করতে আর্থিক ক্ষেত্র, পরিকাঠামো ও কল্যাণমূলক প্রকল্পগুলি নিয়ে বৈঠক করলেন প্রধানমন্ত্রী


    প্রধানমন্ত্রী শ্রী নরেন্দ্র মোদী দেশে সার্বিক অগ্রগতি ত্বরান্বিত করতে আর্থিক ক্ষেত্র সহ কাঠামোগত সংস্কার এবং কল্যাণমূলক কর্মসূচিগুলির রণকৌশল নিয়ে আলোচনা করতে এক বৈঠকের আয়োজন করেন। এই বৈঠকে অর্থমন্ত্রী সহ উচ্চ পদস্থ আধিকারিকরা ক্ষুদ্র ও মাঝারি শিল্প ক্ষেত্রকে সহায়তাদানের পাশাপাশি, প্রয়োজনীয় পদক্ষেপ গ্রহণ, কৃষকদের স্বার্থে নগদের যোগান বাড়ানো ও ঋণ সহায়তা ব্যবস্থাকে আরও সুদৃঢ় করার বিভিন্ন দিক নিয়ে আলোচনা করেন। কোভিড-১৯ পরিস্থিতিতে আর্থিক স্থিতিশীলতা বজায় রাখার পন্থা-পদ্ধতি নিয়েও প্রধানমন্ত্রী বৈঠকে আলোচনা করেন। শ্রমিক শ্রেণী ও সাধারণ মানুষের কল্যাণের প্রসঙ্গ উল্লেখ করে প্রধানমন্ত্রী ব্যবসা-বাণিজ্য ক্ষেত্রকে আরও সুযোগ-সুবিধা দিয়ে কর্মসংস্থানের সুযোগ আরও বাড়ানোর ওপর গুরুত্ব দেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620536 – এই লিঙ্কে ক্লিক করুন।


    রাজ্য সরকারগুলির পক্ষ থেকে স্টেশনে নিয়ে আসা যাত্রীরাই কেবল ট্রেনে যাতায়াতের সুবিধা পাবেন


    ভারতীয় রেলের পক্ষ থেকে সুস্পষ্টভাবে জানানো হয়েছে, রাজ্য সরকারগুলির অনুরোধের প্রেক্ষিতে প্রবাসী শ্রমিক, পুণ্যার্থী, পর্যটক, ছাত্রছাত্রী ও আটকে পড়া অন্যান্য ব্যক্তিদের জন্য বিশেষ ট্রেন চালানো হচ্ছে। অন্যান্য সমস্ত যাত্রীবাহী ট্রেন পরিষেবা বাতিল রয়েছে। রেল কর্তৃপক্ষ সেই সমস্ত যাত্রীদেরই ট্রেনে যাতায়াতে সুবিধা দেবে, যাঁদের রাজ্য সরকারের পক্ষ থেকে স্টেশনে নিয়ে আসা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620532 – এই লিঙ্কে ক্লিক করুন।


    ডঃ হর্ষ বর্ধন কোভিড-১৯ মোকাবিলায় প্রস্তুতি খতিয়ে দেখতে লেডি হার্ডিং মেডিকেল কলেজ হাসপাতাল পরিদর্শন করলেন


    কোভিড-১৯ মোকাবিলায় অগ্রভাগে থাকা, পরিষেবাদাতা ও অন্যান্য স্বাস্থ্য কর্মীদের অদম্য মনোভাব, কঠোর পরিশ্রম, আন্তরিকতা ও দায়বদ্ধতার প্রশংসা করেছেন ডঃ হর্ষ বর্ধন। তিনি আরও বলেছেন, কোভিড-১৯ আক্রান্ত রোগীদের সুস্থতার হার ক্রমান্বয়ে বাড়ছে। এ থেকে এটাই ইঙ্গিত মিলছে যে, আরও বেশি সংখ্যক রোগী সুস্থ হয়ে বাড়ি ফিরছেন। এখনও পর্যন্ত প্রায় ১০ হাজার কোভিড আক্রান্ত রোগী সুস্থ হয়ে উঠেছেন এবং স্বাভাবিক জীবনযাপন শুরু করেছেন। অন্যান্য হাসপাতালগুলিতেও অধিকাংশ রোগী সুস্থ হওয়ার পথে। দেশে স্বাস্থ্য কর্মীদের গুণগত মানের পরিষেবার প্রমাণ মিলছে দ্রুত সুস্থতার হার বাড়ার ফলে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620635 – এই লিঙ্কে ক্লিক করুন।


    করোনা সেনানীদের ভারত অভিবাদন জানালো


    কোভিড সেনানীদের সহায়তায় ভারত সাফল্যের সঙ্গে করোনা ভাইরাসের বিরুদ্ধে লড়াই চালিয়ে যাচ্ছে। ভাইরাস সংক্রমণ প্রতিরোধে জাতীয় প্রয়াসগুলিতে অবদান যোগাতে ভারতীয় বিমানবাহিনীর কর্মীরা লাগাতার কাজ করে চলেছেন। বিমানবাহিনীর বিমানে করে ৬০০ টনেরও বেশি চিকিৎসা সামগ্রী দেশের বিভিন্ন প্রান্তে পৌঁছে দেওয়া হয়েছে। এছাড়াও, চিকিৎসক, আধা-চিকিৎসক এবং কোভিড নমুনা পরীক্ষা কেন্দ্র স্থাপনের জন্য প্রয়োজনীয় সরঞ্জাম সরবরাহ করা হয়েছে। বাহিনীর কর্মীদের করোনার বিরুদ্ধে লড়াইয়ে মদত অব্যাহত থাকবে। দেশে সমস্ত করোনা সেনানীদের প্রতি কৃতজ্ঞতার নিদর্শন হিসাবে বিমানবাহিনী অভিনব উপায়ে সাহসী সেনানীদের অভিনন্দন জানানোর পরিকল্পনা করছে। বিমানবাহিনীর যুদ্ধ বিমানে ফ্লাইপাস্ট আয়োজনের মধ্য দিয়ে করোনা সেনানীদের অভিনন্দন জানানো হবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620434 – এই লিঙ্কে ক্লিক করুন।


    কোভিড-১৯ মহামারী মোকাবিলায় অতুলনীয় অবদান ও নিঃস্বার্থ সেবার জন্য করোনা সেনানীদের অভিনন্দন জানালেন কেন্দ্রীয় স্বরাষ্ট্র মন্ত্রী


    শ্রী অমিত শাহ এক ট্যুইটে বলেছেন, ভারত তার নির্ভীক করোনা সেনানীদের অভিবাদন জানায়। আমি আপনাদের আশ্বাস দিয়ে বলতে চাই, মোদী সরকার ও সমগ্র দেশ করোনা সেনানীদের পাশে রয়েছে। বর্তমান চ্যালেঞ্জগুলিকে সুযোগে পরিণত করে এবং সমগ্র বিশ্বের কাছে এক স্বাস্থ্যকর, সমৃদ্ধ ও শক্তিশালী ভারত গড়ে তুলতে আমাদের সকলকে দেশ থেকে করোনা দূরীকরণে একজোট হতে হবে। জয় হিন্দ!


    বিস্তারিত বিবরণের জন্য https://pib.gov.in/PressReleseDetail.aspx?PRID=1620591 – এই লিঙ্কে ক্লিক করুন।


    মানবসম্পদ উন্নয়ন মন্ত্রী নবম ও দশম শ্রেণীর জন্য বিকল্প পঠন-পাঠন ক্যালেন্ডার প্রকাশ করলেন


    এই উপলক্ষে কেন্দ্রীয় মানবসম্পদ উন্নয়ন মন্ত্রী বলেন, এই ক্যালেন্ডার শিক্ষক-শিক্ষিকাদের বিভিন্ন প্রযুক্তিগত পদ্ধতি ও সোশ্যাল মিডিয়ায় শিক্ষণ সংক্রান্ত পদ্ধতিগুলিকে ব্যবহারের সঠিক দিশা দিয়েছে। এছাড়াও, এই মন্ত্রকের এই নীতি-নির্দেশিকাগুলি অভিভাবক ও শিক্ষার্থীরাও কাজে লাগাতে পারবেন। মন্ত্রক এই নির্দেশিকা একাধিক আধুনিক উপকরণ, যেমন – মোবাইল, সোশ্যাল মিডিয়া, টেলিভিশন, বেতার প্রভৃতির কথা বিবেচনায় রেখে প্রস্তুত করেছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620455 – এই লিঙ্কে ক্লিক করুন।


    লোকপালের বিচার বিভাগীয় সদস্য বিচারপতি অজয় কুমার ত্রিপাঠী দোসরা মে কোভিডে আক্রান্ত হয়ে মারা গেছেন


    লোকপালের বিচার বিভাগীয় সদস্য বিচারপতি অজয় কুমার ত্রিপাঠী গতকাল নতুন দিল্লির এইমস্‌ – এ প্রয়াত হয়েছেন। করোনা ভাইরাসে আক্রান্ত হওয়ার পর গত দোসরা এপ্রিল শ্বাসকষ্টজনিত সমস্যা নিয়ে তিনি এইমস্‌ ভর্তি হন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620631 – এই লিঙ্কে ক্লিক করুন।


    লকডাউন চলাকালীন সময় জনঔষধি কেন্দ্রগুলিতে এপ্রিল মাসে রেকর্ড ৫২ কোটি টাকার ওষুধ বিক্রি হয়েছে


    কোভিড-১৯ লকডাউনের সময় সংগ্রহ ও পরিবহণ ক্ষেত্রে সমস্যা থাকা সত্ত্বেও প্রধানমন্ত্রী ভারতীয় জনঔষধি কেন্দ্রগুলিতে সদ্য সমাপ্ত এপ্রিল মাসে রেকর্ড ৫২ কোটি টাকার ওষুধ বিক্রি হয়েছে। গত মার্চ মাসে বিক্রির পরিমাণ ছিল ৪২ কোটি টাকা। কোভিড-১৯ মহামারীর কারণ সমগ্র দেশ বড় চ্যালেঞ্জের মুখে। এই পরিস্থিতিতে ওষুধপত্র ও চিকিৎসা সামগ্রীর চাহিদা কয়েকগুণ বৃদ্ধি পেয়েছে। ক্রমবর্ধিত এই চাহিদা মেটাতে জনঔষধি কেন্দ্রগুলি সদ্য সমাপ্ত এপ্রিল মাসে সুলভে গুণগত মানের ৫২ কোটি টাকার ওষুধ বিক্রি করেছে। জনঔষধি কেন্দ্রগুলিতে ওষুধের দাম গড় বাজার মূল্যের তুলনায় ৫০-৯০ শতাংশ কম। এর ফলে, সাধারণ মানুষের গত মাসে প্রায় ৩০০ কোটি টাকা সাশ্রয় হয়েছে। কেন্দ্রীয় রসায়ন ও সার মন্ত্রী শ্রী ডি ভি সদানন্দ গৌড়া এবং বিভাগীয় প্রতিমন্ত্রী শ্রী মনসুখ মান্ডভিয়া ওষুধ বিক্রিতে রেকর্ড এই সাফল্যের জন্য জনঔষধি কেন্দ্রগুলির অপারেটরদের অভিনন্দন জানিয়েছেন। শ্রী গৌড়া জানিয়েছেন, দেশে মানুষের জন্য সুলভ মূল্যে ওষুধের যোগান অব্যাহত রাখতে তাঁর মন্ত্রক অঙ্গীকারবদ্ধ।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620586 – এই লিঙ্কে ক্লিক করুন।


    বর্তমান সঙ্কট থেকে বেরিয়ে আসতে সংশ্লিষ্ট সকলকে অবশ্যই এক সংঘবদ্ধ প্রয়াস গ্রহণ করতে হবে : শ্রী নীতিন গড়করি


    শ্রী নীতিন গড়করি কোভিড-১৯ সংক্রমণ প্রতিরোধে প্রয়োজনীয় প্রতিকারমুলক ব্যবস্থা গ্রহণের জন্য শিল্প সংস্থাগুলির প্রতি আহ্বান জানিয়েছেন। পিপিই কিট ব্যবহার এবং সামাজিক দূরত্ব বজায় রাখার নিয়ম-নীতি মেনে চলার ওপর জোর দিয়ে শ্রী গড়করি রপ্তানি বৃদ্ধির পাশাপাশি, দেশজ উৎপাদন বাড়িয়ে আমদানি কমানোর ওপর গুরুত্ব দেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620609 – এই লিঙ্কে ক্লিক করুন।


    খালি লরি সহ পণ্য বোঝাই লরির সুষ্ঠু যাতায়াতের ক্ষেত্রে চালক ও পরিবহণ ক্ষেত্রের অভাব-অভিযোগ দূর করতে স্বরাষ্ট্র মন্ত্রকের কন্ট্রোল রুম ব্যবহার করা হবে


    লকডাউনের সময় দেশে পণ্য বোঝাই লরি সহ খালি লরিগুলির আন্তঃরাজ্য যাতায়াতে যাবতীয় বাধা-বিপত্তি দূর করতে চালক ও পরিবহণ ক্ষেত্রের অভিযোগ বা সমস্যা দ্রুত সমাধানে কেন্দ্রীয় স্বরাষ্ট্র মন্ত্রকের কন্ট্রোল রুম কাজে লাগানোর সিদ্ধান্ত হয়েছে। এই কন্ট্রোল রুমে যাবতীয় সমস্যা নিরসনে সড়ক পরিবহণ ও মহাসড়ক মন্ত্রকের আধিকারিকরা উপস্থিত থাকবেন। লকডাউন চলাকালীন সময় যে কোনও অভিযোগ দাখিলের ক্ষেত্রে চালক ও পরিবহণ ক্ষেত্রকে সুবিধা দিতে স্বরাষ্ট্র মন্ত্রকের কন্ট্রোল রুম নম্বর 1930 ব্যবহার করা যাবে। এই নম্বরে ফোন করে চালক ও পরিবহণ ক্ষেত্রের সঙ্গে যুক্ত ব্যক্তিরা অভাব-অভিযোগ দাখিল করতে পারবেন। এছাড়াও, জাতীয় মহাসড়ক সংক্রান্ত সমস্যার নিরসনে জাতীয় মহাসড়ক কর্তৃপক্ষ হেল্পলাইন নম্বর 1033 চালু করেছে। স্বরাষ্ট্র মন্ত্রকের কন্ট্রোল রুমে উপস্থিত সড়ক পরিবহণ মন্ত্রকের আধিকারিকরা পরিবহণ ক্ষেত্র ও চালকদের অভাব-অভিযোগ ও সমস্যা নিরসনের পাশাপাশি, দৈনিক ভিত্তিতে অভিযোগগুলিকে একত্রিত করে একটি পূর্ণাঙ্গ প্রতিবেদন তৈরি করবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620617 – এই লিঙ্কে ক্লিক করুন।


    লাইফলাইন উড়ান কর্মসূচির আওতায় ৪৩০টি বিমানের পরিষেবা


    লাইফলাইন উড়ান কর্মসূচির আওতায় ৪৩০টি বিমানে করে আজ পর্যন্ত ৭৯৫ টনেরও বেশি পণ্য পরিবহণ করা হয়েছে। এই পণ্য পরিবহণের জন্য বিমানগুলি আকাশপথে ৪ লক্ষ ২১ হাজার কিলোমিটারেরও বেশি পথ অতিক্রম করেছে। পবন হংস সংস্থার হেলিকপ্টারে করে জম্মু, কাশ্মীর, লাদাখ, দ্বীপপুঞ্জ এলাকা ও উত্তর-পূর্বাঞ্চলে অত্যাবশ্যক চিকিৎসা সামগ্রী ও রোগীদের পরিষেবা দেওয়া হয়েছে। পবন হংস সংস্থার হেলিকপ্টারগুলি গতকাল পর্যন্ত ২.২৭ টন পণ্য পরিষেবা দিয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620621 – এই লিঙ্কে ক্লিক করুন।


    ভারতীয় অর্থনীতির বিকাশে কোভিড পরবর্তী পরিস্থিতি সুযোগ এনে দেবে : ডঃ জিতেন্দ্র সিং


    ডঃ জিতেন্দ্র সিং বলেছেন, কোভিড পরবর্তী ভারতীয় অর্থনীতিতে বাঁশ শিল্প গুরুত্বপূর্ণ ভূমিকা নিতে পারে। অর্থনীতির বিকাশে সহায়ক ভূমিকা পালন করে বাঁশ শিল্প ভারতকে আর্থিক দিক থেকে শক্তিশালী দেশে পরিণত করতে বড় ভূমিকা পালন করতে পারে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620634 – এই লিঙ্কে ক্লিক করুন।


    কোভিড-১৯ জনিত পরিস্থিতির প্রেক্ষিতে আদিবাসীদের সহায়তায় গৌণ বনজ সামগ্রী সংগ্রহ ত্বরান্বিত করতে রাজ্যগুলিকে পরামর্শ কেন্দ্রের


    কোভিড-১৯ জনিত পরিস্থিতির প্রেক্ষিতে এবং গৌণ বনজ সামগ্রী সংগ্রহের ক্ষেত্রে বর্তমান সময় ব্যস্ততার বিষয়গুলিকে বিবেচনায় রেখে আদিবাসী সমস্ত রাজ্যকে গৌণ বনজ সামগ্রীর সংগ্রহ প্রক্রিয়া ত্বরান্বিত করার পরামর্শ দিল কেন্দ্রীয় আদিবাসী বিষয়ক মন্ত্রক। ইতিমধ্যেই ১০টি রাজ্যে গৌণ বনজ সামগ্রীর সংগ্রহ প্রক্রিয়া শুরু করার উদ্যোগ গ্রহণ করেছে। ২০২০-২১ অর্থবর্ষে আজ পর্যন্ত ২০ কোটি ৩০ লক্ষ টাকার বনজ সামগ্রী সংগ্রহ করা হয়েছে। কোভিড-১৯ মহামারীর প্রেক্ষিতে বর্তমান জটিল পরিস্থিতিকে বিবেচনায় রেখে কেন্দ্রীয় আদিবাসী বিষয়ক মন্ত্রক গত পয়লা মে ৪৯টি বনজ সামগ্রীর ন্যূনতম সহায়ক মূল্যে সংশোধনের কথা ঘোষণা করে। রাজ্যস্তরে গৌণ বনজ সামগ্রী সংগ্রহের কাজকর্মের খতিয়ান উল্লেখ করার জন্য একটি অনলাইন নজরদারি ড্যাশবোর্ড তৈরি করা হয়েছে। এই ড্যাশবোর্ডে প্রতিটি পঞ্চায়েত ও বন ধন কেন্দ্র থেকে তথ্যের আদান-প্রদান সম্ভব হবে। মোবাইল ফোন অথবা ই-মেল মারফৎ তথ্য বিনিময় করা যাবে। এই কাজে ট্রাইফেড ১০ লক্ষ গ্রাম, জেলা ও রাজ্যস্তরীয় অংশীদারদের যুক্ত করার প্রস্তাব করেছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620612 – এই লিঙ্কে ক্লিক করুন।


    ইপিএফও-র কর্মচারীরা পিএম কেয়ার্স তহবিলে আড়াই কোটি টাকা দান করলেন


    বিস্তারিত বিবরণের জন্য https://pib.gov.in/PressReleseDetail.aspx?PRID=1620637 – এই লিঙ্কে ক্লিক করুন।


    জাতীয় পরিচ্ছন্ন গঙ্গা মিশন এবং এনআইইউএ – এর পক্ষ থেকে নদ-নদী পুনরুজ্জীবনের ভবিষ্যৎ নিয়ে আইডিয়াথন আয়োজন করেছে


    কোভিড-১৯ সঙ্কট কিভাবে ভবিষ্যতে নদ-নদীর সুষ্ঠু পরিচালনা ও পুনরুজ্জীবন সংক্রান্ত কৌশলগুলিতে সঠিক দিশা দেখাতে পারে, তা অনুসন্ধানের জন্য জল শক্তি মন্ত্রকের অধীন জাতীয় পরিচ্ছন্ন গঙ্গা মিশন এবং ন্যাশনাল ইন্সটিটিউট অফ আর্বান অ্যাফেয়ার আইডিয়াথন আয়োজন করে। কোভিড-১৯ সঙ্কট মোকাবিলা বিশ্বের অধিকাংশ দেশের কাছেই চ্যালেঞ্জ হয়ে উঠেছে। এই চ্যালেঞ্জ মোকাবিলায় অনেক দেশকেই লকডাউনের সিদ্ধান্ত নিতে হয়েছে। জটিল এই পরিস্থিতি সাধারণ মানুষের মনে উদ্বেগ ও ভীতির সঞ্চার করেছে। তাই, বর্তমান এই সঙ্কটের ছুঁড়ে দেওয়া চ্যালেঞ্জগুলি থেকে ইতিবাচক কিছু ধ্যান-ধারণা পাবার লক্ষ্যে এই আইডিয়াথন আয়োজন করা হয়।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620441 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · কেরল : সেনাবাহিনীর পক্ষ থেকে তিরুবনন্তপুরম ও কোচিতে করোনা সেনানীদের অভিনন্দন ও ধন্যবাদ জানানো হ’ল। আটকে পড়া প্রবাসী শ্রমিকদের নিয়ে আরও ট্রেন আজ কেরল থেকে রওনা হবে। এদিকে আরও ৫ জন কেরলবাসীর বিদেশে কোভিডে আক্রান্ত হয়ে মৃত্যু হয়েছে। রাজ্যে গতকাল পর্যন্ত নিশ্চিতভাবে করোনায় আক্রান্তের সংখ্যা ৪৯৯। সুস্থ হওয়ার পর ৪০০ জনকে ছেড়ে দেওয়া হয়েছে। মৃত্যু হয়েছে ৪ জনের।


    · তামিলনাডু : চেন্নাইয়ে কোভিড হাসপাতালের ওপর সেনাবাহিনীর পক্ষ থেকে পুষ্প বৃষ্টি করা হয়েছে। রাজ্য সরকার সোমবার থেকে সমস্ত জোনে অসংক্রামিত এলাকাগুলিতে লকডাউন নিষেধাজ্ঞা শিথিল করবে। রাজ্যের ভিল্লুপুরমে ২ জন শিশু সহ ২৫ জনের নমুনা পরীক্ষায় ভাইরাসের উপস্থিতির প্রমাণ মিলেছে। রাজ্যে গতকাল পর্যন্ত আক্রান্তের সংখ্যা ২ হাজার ৭৫৭। নিশ্চিতভাবে করোনায় আক্রান্ত হয়েছেন ১ হাজার ৩৮৪ জন। মৃত্যু হয়েছে ২৯ জনের। সুস্থ হওয়ার পর ১ হাজার ৩৪১ জনকে ছেড়ে দেওয়া হয়েছে।


    · কর্ণাটক : আজ আরও ৫ জন ব্যক্তির নমুনা পরীক্ষায় ভাইরাসের উপস্থিতির প্রমাণ মিলেছে। এর ফলে, আক্রান্তের সংখ্যা বেড়ে হয়েছে ৬০৬। মৃত্যু হয়েছে ২৫ জনের এবং ২৮২ জনকে সুস্থ হওয়ার পর ছেড়ে দেওয়া হয়েছে।


    · অন্ধ্রপ্রদেশ : রাজ্য সরকার রেড জোন চিহ্নিত এলাকাগুলিতে প্রতিটি পরিবারের একজন ব্যক্তির কোভিড-১৯ পরীক্ষার সিদ্ধান্ত নিয়েছে। রাজ্যে গত ২৪ ঘন্টায় আরও ৫৮ জনের সংক্রমণের খবর মিলেছে। এর ফলে, রাজ্যে নিশ্চিতভাবে করোনায় আক্রান্তের সংখ্যা বেড়ে হয়েছে ১ হাজার ৫৮৩। ৪৮৮ জনকে সুস্থ হওয়ার পর ছেড়ে দেওয়া হয়েছে। মারা গেছেন ৩৩ জন।


    · তেলেঙ্গানা : কোভিড-১৯ মোকাবিলায় অগ্রভাগে থাকা সেনানীদের প্রতি কৃতজ্ঞতা প্রকাশ করতে ভারতীয় বিমান বাহিনীর একটি হেলিকপ্টার রাজ্য সরকার পরিচালিত গান্ধী হাসপাতালের ওপর পুষ্প বৃষ্টি করেছে। রাজ্যে উত্তর-পূর্বাঞ্চলের আটকে পড়া ব্যক্তিরা খাবার ও অত্যাবশ্যক সামগ্রীর জন্য বহু পথ হাঁটছেন। রাজ্যে গতকাল পর্যন্ত আক্রান্তের সংখ্যা ১ হাজার ৬১। নিশ্চিতভাবে করোনায় আক্রান্ত হয়েছেন ৫৩৩ জন। সুস্থ হয়েছেন ৪৯২ জন এবং মৃত্যু হয়েছে ১৯ জনের।


    · অরুণাচল প্রদেশ : ভারতীয় বিমান বাহিনীর পক্ষ থেকে করোনা ভাইরাস মোকাবিলায় অগ্রভাগে থাকা স্বাস্থ্য কর্মীদের অভিনন্দন জানাতে নাহারলগুন এলাকায় ফ্লাইপাস্ট করা হয়।


    · আসাম : করোনা ভাইরাস মহামারীর মধ্যে আর্থিক অবস্থা মোকাবিলায় রাজ্য সরকার রাজ্যের অর্থনীতির পুনরুজ্জীবনে ৮ সদস্যের একটি টাস্কফোর্স গঠন করেছে।


    · মণিপুর : ভারতীয় খাদ্য নিগম পাঞ্জাব ও হরিয়ানা থেকে ২৯ হাজার মেট্রিক টন খাদ্যশস্য রাজ্যে পৌঁছে দিচ্ছে।


    · মিজোরাম : লকডাউনের মধ্যেই সরবরাহ দপ্তর ও ইন্ডিয়ান অয়েল কর্পোরেশন রাজ্যের মামিট জেলার গ্রামগুলিতে ৩২৪টি পরিবারের কাছে গ্যাস সিলিন্ডার পৌঁছে দিয়েছে।


    · নাগাল্যান্ড : মোকোকচুং জেলার মানুষ সমবেতভাবে এগিয়ে এসে সকলের জন্য মাস্ক অভিযানের আওতায় ২ লক্ষ ফেস মাস্ক তৈরি করেছে।


    · ত্রিপুরা : রাজ্যের মুখ্যমন্ত্রী এক ট্যুইটে কোভিড-১৯ এর বিরুদ্ধে লড়াইয়ে করোনা সেনানীদের প্রতি অভিনন্দন জানাতে ভারতীয় বিমানবাহিনীর ফ্লাইপাস্ট এবং আকাশ থেকে পুষ্প বৃষ্টির উদ্যোগকে এক অনন্য নিদর্শন হিসাবে বর্ণনা করেছেন।


    · চন্ডীগড় : এই কেন্দ্রশাসিত অঞ্চলে লকডাউনের মেয়াদ আরও দু’সপ্তাহ বাড়িয়ে ১৭ই মে পর্যন্ত করা হয়েছে। তেসরা মে মধ্যরাত্রি থেকে চন্ডীগড় শহরে কার্ফিউ প্রত্যাহার করা হচ্ছে।


    · পাঞ্জাব : রাজ্যে গ্রিন ও অরেঞ্জ জোন চিহ্নিত এলাকাগুলিতে দোকান সকাল ৯টা থেকে দুপুর ১টা পর্যন্ত খোলা থাকবে। তবে, রেড ও সংক্রামিত এলাকাগুলিতে নিষেধাজ্ঞা শিথিল করা হচ্ছে না।


    · হরিয়ানা : রাজ্যে আটকে পড়া ব্যক্তি ও প্রবাসী শ্রমিকদের আন্তঃরাজ্য যাতায়াতের জন্য রাজ্য সরকার একটি ওয়েবপেজ সূচনা করেছে। যে সমস্ত প্রবাসী শ্রমিক ও আটকে পড়া ব্যক্তি নিজ নিজ রাজ্যে বাড়িতে ফিরে যেতে আগ্রহী, তাঁরা এই ওয়েবপেজে গিয়ে নাম নথিভুক্ত করতে পারবেন।


    · হিমাচল প্রদেশ : রাজ্য সরকার কোভিড-১৯ এর প্রেক্ষিতে সমগ্র রাজ্যে কার্ফিউ অব্যাহত রাখার সিদ্ধান্ত নিয়েছে। কার্ফিউ শিথিল করার সময়সীমা ৪ ঘন্টা থেকে বাড়িয়ে ৫ ঘন্টা করা হচ্ছে। আগামী ৪ঠা মে থেকে এই সিদ্ধান্ত কার্যকর হবে।


    · মহারাষ্ট্র : রাজ্যে একদিনেই ৭৯০ জন আক্রান্ত হয়েছেন বলে খবর মিলেছে। এর ফলে, নিশ্চিতভাবে করোনায় আক্রান্তের সংখ্যা বেড়ে ১২ হাজার ২৯৬ হয়েছে। মৃত্যু হয়েছে ৫২১ জনের। কেবল মুম্বাইয়েই মৃত্যু হয়েছে ৩২২ জনের এবং আক্রান্তের সংখ্যা ৮ হাজার ৩৫৯।


    · গুজরাট : রাজ্যে নতুন করে ৩৩৩ জনের সংক্রমণের খবর মেলায় আক্রান্তের সংখ্যা বেড়ে হয়েছে ৫ হাজার ৫৪। এমনকি, একদিনেই মৃত্যু হয়েছে ২৬ জনের। সব থেকে বেশি ২৫০ জন আক্রান্ত হয়েছেন আমেদাবাদ থেকে।


    · মধ্যপ্রদেশ : রাজ্যে আরও ১২৭ জনের করোনায় আক্রান্তের খবর মিলেছে। এর ফলে, মোট আক্রান্তের সংখ্যা বেড়ে ২ হাজার ৮৪৬ হয়েছে। আক্রান্তদের মধ্যে ৬২৪ জন সুস্থ হয়েছেন এবং ১৫১ জন মারা গেছেন।


    · রাজস্থান : রাজ্যে আরও ১০৪ জনের নতুন করে সংক্রমণের খবর মেলায় আক্রান্তের সংখ্যা বেড়ে ২ হাজার ৭৭০ হয়েছে। আক্রান্তদের মধ্যে আজ পর্যন্ত ১ হাজার ১২১ জন সুস্থ হয়ে উঠেছেন এবং ৬৫ জন মারা গেছেন।


    · ছত্তিশগড় : রাজ্যের মুখ্যমন্ত্রী ভূপেশ বাঘেল স্বাস্থ্য কর্মীদের পাশাপাশি, প্রধানমন্ত্রীর কল্যাণমূলক বিমা প্রকল্পের আওতায় পুলিশ কর্মী, স্থানীয় প্রশাসনের আধিকারিক ও জেলা প্রশাসনের কর্মীদের অন্তর্ভুক্ত করার অনুরোধ জানিয়ে প্রধানমন্ত্রী মোদীকে চিঠি দিয়েছেন।


    CG/BD/SB

    
    
    (Release ID: 1620774) Visitor Counter : 24
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam