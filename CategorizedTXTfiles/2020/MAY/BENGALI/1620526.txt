      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 02 MAY 2020 6:29PM by PIB Kolkata


    নয়াদিল্লি , ০২ মে , ২০২০


    স্বাস্থ্য ও পরিবার কল্যাণ মন্ত্রকের পক্ষ থেকে কোভিড-১৯ সংক্রান্ত সর্বশেষ তথ্য


    দেশে এখনও পর্যন্ত সুস্থ হয়েছেন ৯ হাজার ৯৫০ জন। গত ২৪ ঘন্টায় আক্রান্ত ১ হাজার ৬১ জন রোগী আরোগ্য লাভ করেছেন। এর ফলে, সুস্থতার হার বেড়ে হ’ল ২৬.৬৫ শতাংশ। এখনও পর্যন্ত দেশে নিশ্চিতভাবে করোনায় আক্রান্তের সংখ্যা ৩৭ হাজার ৩৩৬। গতকাল থেকে ২ হাজার ২৯৩ জন নিশ্চিতভাবে করোনায় আক্রান্ত হয়েছেন। স্বাস্থ্য ও পরিবার মন্ত্রকের পক্ষ থেকে গতকাল ব্যক্তিগত সুরক্ষা সামগ্রীর (পিপিই) যুক্তিসঙ্গত ব্যবহারের ব্যাপারে অতিরিক্ত নীতি-নির্দেশিকা জারি করা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620384 – এই লিঙ্কে ক্লিক করুন।


    লকডাউনের মেয়াদ ৪ঠা মে থেকে আরও দু’সপ্তাহ বাড়ানো হ’ল


    বর্তমান অবস্থা বিশদে খতিয়ে দেখার পর এবং দেশে কোভিড-১৯ পরিস্থিতিতে লকডাউন সম্পর্কিত ব্যবস্থাগুলির দরুণ আশাপ্রদ পরিণাম মেলায় কেন্দ্রীয় স্বরাষ্ট্র মন্ত্রক আজ ২০০৫ সালের বিপর্যয় ব্যবস্থাপনা আইনের আওতায় দেশে লকডাউনের মেয়াদ ৪ঠা মে থেকে আরও দু’সপ্তাহ বাড়ানোর ব্যাপারে নির্দেশিকা জারি করেছে। এছাড়াও, রেড, গ্রিন ও অরেঞ্জ এলাকা-ভিত্তিতে বর্তমান সংক্রমণজনিত ঝুঁকির বিভিন্ন দিক বিশ্লেষণ করে জেলাগুলিকে বিভক্ত করে লকডাউনের মেয়াদ চলাকালীন সময় বিভিন্ন কাজকর্ম নিয়ন্ত্রণের ক্ষেত্রে নতুন নীতি-নির্দেশিকা জারি করেছে। মন্ত্রকের এই নির্দেশিকায় যে জেলাগুলি গ্রিন ও অরেঞ্জ জোন – এ রয়েছে, সেখানে লকডাউনের নিয়ম-নীতিতে বেশ কিছু ছাড় দেওয়া হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620095 – এই লিঙ্কে ক্লিক করুন।


    দু’সপ্তাহের লকডাউন চলাকালীন সময় অরেঞ্জ জোন চিহ্নিত এলাকাগুলিতে যাত্রী ও যানবাহনের চলাচল সংক্রান্ত স্পষ্টীকরণ


    অরেঞ্জ জোন চিহ্নিত এলাকাগুলিতে দেশ জুড়ে যে সমস্ত কর্মকান্ডে নিষেধাজ্ঞা জারি রয়েছে, সেগুলি বাদ দিয়ে আন্তঃজেলা ও এক জেলা থেকে অন্য জেলায় বাস চলাচল নিষিদ্ধ থাকছে। অবশ্য, আরও দুটি ক্ষেত্রকে নিষেধাজ্ঞা থেকে ছাড় দেওয়া হয়েছে। এগুলি হ’ল – ট্যাক্সি ও ক্যাব পরিষেবায় অনুমতি। গাড়ির চালক সহ ২ জন যাত্রী যাতায়াত করতে পারবেন। কেবল অনুমতিপ্রাপ্ত ক্ষেত্রগুলিতে অর্থাৎ জেলার মধ্যেই ব্যক্তি-বিশেষ ও যানবাহন চলাচলের অনুমতি রয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620360 – এই লিঙ্কে ক্লিক করুন।


    যাত্রীবাহী ট্রেন পরিষেবা বাতিলের মেয়াদ বাড়ানো হয়েছে


    কোভিড-১৯ এর প্রেক্ষিতে গৃহীত ব্যবস্থাগুলি অব্যাহত রাখতে সিদ্ধান্ত হয়েছে যে, সমস্ত যাত্রীবাহী ট্রেন পরিষেবা আগামী ১৭ই মে পর্যন্ত বন্ধ থাকবে। তবে, প্রবাসী শ্রমিক, পুণ্যার্থী, পর্যটক, ছাত্রছাত্রী ও অন্যান্য ব্যক্তি, যাঁরা বিভিন্ন জায়গায় আটকে পড়েছেন, তাঁদের যাতায়াতের সুবিধার্থে বা গন্তব্যে পৌঁছে দিতে রাজ্য সরকারগুলির প্রয়োজন-সাপেক্ষে শ্রমিক স্পেশাল ট্রেন চালানো হবে। পণ্যবাহী ট্রেন পরিষেবা আগের মতোই চালু থাকবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620027 – এই লিঙ্কে ক্লিক করুন।


    কৃষি ক্ষেত্রের কাজকর্ম বাড়ানোর পন্থা-পদ্ধতি নিয়ে আলোচনা বৈঠকে প্রধানমন্ত্রী মোদী


    প্রধানমন্ত্রী শ্রী নরেন্দ্র মোদী আজ কৃষি ক্ষেত্রের সঙ্গে যুক্ত বিভিন্ন বিষয় এবং প্রয়োজনীয় সংস্কারের বিভিন্ন পন্থা-পদ্ধতি নিয়ে আলোচনার জন্য এক বৈঠক করেন। এই বৈঠকে কৃষি বিপণন ক্ষেত্রে সংস্কার, অতিরিক্ত কৃষিজ পণ্যের সুষ্ঠু পরিচালনা, কৃষকদের কাছে প্রাতিষ্ঠানিক ঋণ সহায়তা পৌঁছে দেওয়া এবং বিভিন্ন নিষেধাজ্ঞা থেকে কৃষি ক্ষেত্রকে ছাড় দেওয়ার বিষয়গুলি নিয়ে বৈঠকে আলোচনা হয়।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620364 – এই লিঙ্কে ক্লিক করুন।


    জাতীয় শিক্ষা নীতি সহ শিক্ষা ক্ষেত্রে প্রয়োজনীয় সংস্কারের বিভিন্ন দিক নিয়ে বৈঠক করলেন প্রধানমন্ত্রী শ্রী নরেন্দ্র মোদী


    শিক্ষা ক্ষেত্রে প্রযুক্তি ব্যবহারে বিশেষ অগ্রাধিকার দিয়ে প্রধানমন্ত্রী প্রযুক্তিকে কাজে লাগিয়ে পঠন-পাঠনের পরিধি আরও বাড়ানোর ওপর গুরুত্ব দেন। তিনি বলেন, প্রযুক্তিকে কাজে লাগিয়ে অনলাইন ক্লাস, শিক্ষামূলক পোর্টাল এবং শ্রেণীকক্ষ-ভিত্তিক পঠন-পাঠন চালিয়ে যাওয়া সম্ভব। গুণগতমানের শিক্ষায় সকলের অধিকারের ওপর জোর দিয়ে শিক্ষা ক্ষেত্রে অভিন্ন ব্যবস্থা গড়ে তোলার ওপর তিনি জোর দেন। এ প্রসঙ্গে প্রধানমন্ত্রী বলেন, নতুন একটি পাঠ্যক্রম প্রণয়নের মধ্য দিয়ে অবৈতনিক শিক্ষা ব্যবস্থার মান বাড়ানো সম্ভব। তিনি অবৈতনিক শিক্ষা ব্যবস্থায় বহু ভাষার ব্যবহার, একবিংশ শতাব্দীর দক্ষতা, ক্রীড়া, শিল্প ক্ষেত্র ও পরিবেশগত বিষয়গুলিকে অন্তর্ভুক্ত করার কথাও বলেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620208 – এই লিঙ্কে ক্লিক করুন।


    গ্রিন, অরেঞ্জ ও রেড জোনগুলিতে বিভিন্ন মামলার শুনানীর ক্ষেত্রে ক্যাটের নতুন নীতি-নির্দেশিকা


    বিস্তারিত বিবরণের জন্য https://pib.gov.in/PressReleseDetail.aspx?PRID=1620335 – এই লিঙ্কে ক্লিক করুন।


    শ্রী পীযূষ গোয়েল বৈদেশিক দূতাবাসগুলিকে বলেছেন, ভারত সম-মনোভাবাপন্ন দেশগুলির সঙ্গে পারস্পরিক সুযোগ-সুবিধা বজায় রেখে সহযোগিতার ব্যাপারে আগ্রহী


    কেন্দ্রীয় বাণিজ্য ও শিল্প মন্ত্রী শ্রী পীযূষ গোয়েল বৈদেশিক দূতাবাসগুলিকে বলেছেন, ভারত সম মনোভাবাপন্ন দেশগুলির সঙ্গে পারস্পরিক সুযোগ-সুবিধা বজায় রেখে সহযোগিতার ব্যাপারে আগ্রহী। নতুন দিল্লিতে বৈদেশিক দূতাবাসগুলির সঙ্গে এক আলোচনায় তিনি আগ্রহী দেশগুলিকে ভারতের সঙ্গে যৌথভাবে বাণিজ্য পরিকল্পনায় সামিল হতে আবেদন জানান। কোভিড-১৯ মহামারী সংক্রমণের বিরুদ্ধে সমবেত প্রচেষ্টা গ্রহণের জন্য তিনি অন্যান্য দেশগুলিকে আবেদন জানান।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620129 – এই লিঙ্কে ক্লিক করুন।


    ডঃ হর্ষ বর্ধন ভিডিও কনফারেন্সের মাধ্যমে বিহারে এইএস ব্যবস্থার প্রস্তুতি পর্যালোচনা করলেন


    এই এইএস সংক্রমণ প্রতিরোধে কেন্দ্রের পক্ষ থেকে বিহারকে সবরকম সহায়তার আশ্বাস দিয়ে ডঃ হর্ষ বর্ধন বলেন, কোভিড-১৯ মহামারীর সময় এইএস সংক্রমণ রোধে কোনও রকম উদাসীনতা দেখানো হবে না।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620153 – এই লিঙ্কে ক্লিক করুন।


    নিরাপত্তা ব্যবস্থায় উন্নতি ও পরিষেবাগত মান বাড়াতে লকডাউনের সময় রেলের পেছনের সারিতে থাকা সেনানীরা দীর্ঘদিন পড়ে থাকা রেলের সেতু ও ট্র্যাকগুলির পাশাপাশি ইয়ার্ড ও ক্রসওভারগুলির রক্ষণা-বেক্ষণ এবং পুনর্নবীকরণের কাজ চালিয়ে যাচ্ছে


    লকডাউন চলাকালীন সময়ে রেলের পেছনের সারিতে থাকা সেনানীরা দীর্ঘ বকেয়া, বিভিন্ন কাজ, যেমন – ইয়ার্ডগুলির রক্ষণা-বেক্ষণ, লাইন ক্রসওভারগুলির পুনর্নবীকরণ, সেতু ও লাইনগুলির মেরামতের মতো বিভিন্ন পরিকাঠামো উন্নয়নমূলক কাজে যুক্ত রয়েছেন। এ ধরনের কাজ দীর্ঘদিন পড়ে থাকার ফলে ভারতীয় রেলকে প্রায়শই বিভিন্ন বাধা-বিপত্তির সম্মুখীন হতে হয়। লকডাউনের সময় অত্যাবশ্যক পণ্য পরিষেবার যোগান সুনিশ্চিত করতে পণ্যবাহী ট্রেন চালানোর পাশাপাশি, ভারতীয় রেল লকডাউনের সময় যাত্রীবাহী ট্রেন পরিষেবা বন্ধ থাকায় দীর্ঘ বকেয়া কাজগুলি সম্পন্ন করার উদ্যোগ নেয়। ভারতীয় রেল লকডাউনের সময় ট্রাফিক ব্লক সংক্রান্ত কাজকর্ম, লাইনগুলির মেরামত, সেতু ও ইয়ার্ডগুলির রক্ষণা-বেক্ষণ সহ বিভিন্ন পরিকাঠামোগত কাজের অগ্রাধিকার দেয়। উদ্দেশ্য, যাত্রীবাহী ট্রেন পরিষেবা পুনরায় শুরু হলে যাত্রী স্বাচ্ছন্দ্যে আরও সুষ্ঠু পরিষেবা সুনিশ্চিত করা। দৈনন্দিন-ভিত্তিতে এই রক্ষণা-বেক্ষণের কাজ পরিচালিত হচ্ছে। এ ধরনের কাজ দ্রুত শেষ করার জন্য উচ্চ ক্ষমতাসম্পন্ন লাইন মেরামতকারী মেশিন, সিগন্যাল ব্যবস্থা ও ওভারহেড তারের মেরামতিতে ৫০০টি আধুনিক যন্ত্র কাজে লাগানো হয়েছে। এখনও পর্যন্ত ১২ হাজার ২৭০ কিলোমিটার রেল লাইনের বকেয়া রক্ষণা-বেক্ষণের কাজ শেষ হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620334 – এই লিঙ্কে ক্লিক করুন।


    করোনা সেনানীদের অভিবাদ জানালেন অগ্রভাগে থাকা সেনানীরা


    করোনা সেনানীদের প্রচেষ্টাকে স্বীকৃতি দিতে এবং আগামী দিনগুলিতে তাঁদের প্রচেষ্টা অব্যাহত রাখতে বিভিন্ন ক্ষেত্রে অগ্রভাগে থাকা সেনানীদের সহায়তা সম্পর্কে সংবাদ মাধ্যমকে অবহিত করতে চিফ অফ ডিফেন্স স্টাফ জেনারেল বিপিন রাওয়ত আজ নতুন দিল্লিতে সাংবাদিক সম্মেলন করেন। এই সাংবাদিক সম্মেলনে সেনা প্রধান জেনারেল মনোজ মুকুন্দ নার্ভানে, নৌ-সেনা প্রধান অ্যাডমিরাল করমবীর সিং এবং বায়ুসেনা প্রধান আর কে এস ভাদৌরিয়া উপস্থিত ছিলেন। জেনারেল বিপিন রাওয়ত জানান, গত ২৪শে মার্চ থেকে তেসরা মে পর্যন্ত সময়ে প্রত্যেক ভারতবাসীকে করোনার বিরুদ্ধে লড়াইয়ে যথাসাধ্য অবদান রাখার আবেদন জানানো হয়। অধিকাংশ ভারতবাসী লকডাউনের সিদ্ধান্তকে স্বাগত জানিয়ে বাড়ি থেকেই কাজ করার পন্থা বেছে নেন। তবে, নির্দিষ্ট সংখ্যক কিছু ভারতীয়, যাঁরা করোনা সেনানী হিসাবে ইতিমধ্যেই পরিচিতি লাভ করেছেন, তাঁরা জীবনের ঝুঁকি নিয়ে প্রতিদিন অন্যের জীবন রক্ষায় ব্রতী হয়েছেন। উদ্দেশ্য একটাই, যাতে সাধারণ মানুষের সুযোগ-সুবিধাগুলিকে যথাযথভাবে পৌঁছে দেওয়া যায়। প্রত্যেক ভারতবাসী আইন-শৃঙ্খলা বজায় রেখে সরকারি প্রয়াসের মদত যুগিয়েছেন। চিকিৎসক হন বা নার্স, স্যানিটেশন কর্মী হন বা পুলিশ অথবা মিডিয়া কর্মী – এরা প্রত্যেকেই এই করোনা মহামারীর বিরুদ্ধে লড়াইয়ে ভারতকে শক্তিশালী করতে নিজেদের অবদান রেখেছেন। এদের সকলের নিঃস্বার্থ অক্লান্ত প্রচেষ্টার স্বীকৃতি অবশ্যই প্রাপ্য। স্বাভাবিকভাবেই কোভিড-১৯ মোকাবিলায় এদের সকলের নিঃস্বার্থ সেবার জন্য আমরা কৃতজ্ঞ।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620210 – এই লিঙ্কে ক্লিক করুন।


    কোভিড-১৯ সেনানীদের ধন্যবাদ জানাতে সমগ্র দেশের সঙ্গে ভারতীয় উপকূল রক্ষী বাহিনীও সামিল হ’ল


    ভারতীয় উপকূল রক্ষী বাহিনী কোভিড-১৯ সেনানীদের ধন্যবাদ জানাতে সমগ্র দেশের সাথে সক্রিয়ভাবে সামিল হয়েছে। ধন্যবাদ জ্ঞাপনের প্রতীকী হিসাবে বাহিনীর জাহাজগুলিকে আলোকমালায় সাজানো হচ্ছে এবং করোনা আক্রান্ত রোগীদের হাসপাতালগুলিতে আকাশ থেকে ফুলের পাপড়ি বর্ষণের পরিকল্পনা করা হয়েছে। বাহিনীর জাহাজগুলিকে তেসরা মে থেকে আলোকমালায় সাজানো হবে। দেশের উপকূল বরাবর ২৫টি জায়গায় এই উদ্যোগ নেওয়া হচ্ছে। দ্বীপপুঞ্জ, আন্দামান ও নিকোবর এবং লাক্ষাদ্বীপেও বাহিনীর পক্ষ থেকে একই উদ্যোগ গ্রহণ করা হয়েছে। এছাড়াও, বাহিনীর হেলিকপ্টারগুলি দেশের ৫টি জায়গায় কোভিড-১৯ হাসপাতালগুলিতে ফুলের পাপড়ি বর্ষণ করবে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620418 – এই লিঙ্কে ক্লিক করুন।


    প্রধানমন্ত্রীর সঙ্গে থাইল্যান্ডের প্রধানমন্ত্রীর টেলিফোনে কথা


    দুই দেশের প্রধানমন্ত্রী কোভিড-১৯ মহামারী মোকাবিলায় নিজ নিজ দেশের গৃহীত পদক্ষেপগুলি সম্পর্কে পরস্পরকে অবহিত করেন।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620208 – এই লিঙ্কে ক্লিক করুন।


    সাধারণ মানুষের জন্য অত্যাবশ্যক চিকিৎসা সামগ্রী পৌঁছে দিতে লাইফলাইন উড়ান কর্মসূচির আওতায় ৪২২টি বিমান পরিষেবা দিয়েছে


    লাইফলাইন উড়ান কর্মসূচির আওতায় ৪২২টি বিমানে করে দেশের বিভিন্ন প্রান্তে ৭৯০ টনেরও বেশি পণ্য পৌঁছে দেওয়া হয়েছে। পণ্য পরিবহণের কাজে এই বিমানগুলি আকাশপথে ৪ লক্ষ ১৩ হাজার কিলোমিটারেরও বেশি পথ অতিক্রম করেছে। কোভিড-১৯ এর বিরুদ্ধে ভারতের লড়াইয়ে মদত যোগাতে এই বিমানগুলি দেশের প্রত্যন্ত অঞ্চলগুলিতেও অত্যাবশ্যক চিকিৎসা সামগ্রী পৌঁছে দিচ্ছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620368 – এই লিঙ্কে ক্লিক করুন।


    কোভিড-১৯ জনিত পরিস্থিতির প্রেক্ষিতে ৪৯ রকমের গৌণ বনজ সামগ্রীর জন্য ন্যূনতম সহায়ক মূল্য


    আদিবাসী মানুষের জীবন-জীবিকার সুবিধার্থে এক গুরুত্বপূর্ণ ঘোষণার অঙ্গ হিসাবে ৪৯ রকমের গৌণ বনজ সামগ্রীর ন্যূনতম সহায়ক মূল্য সংশোধন করা হয়েছে।


    বিস্তারিত বিবরণের জন্য https://pib.gov.in/PressReleseDetail.aspx?PRID=1620100 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    · চন্ডীগড় : চন্ডীগড় প্রশাসন আটকে পড়া প্রবাসী শ্রমিক, ছাত্রছাত্রী, পর্যটক ও অন্যান্য ব্যক্তিদের নাম নথিভুক্তিকরণের জন্য একটি পোর্টাল চালু করেছে। এই পোর্টালের সাহায্যে একজন ব্যক্তি নির্দিষ্ট কিছু শর্ত পূরণ করে নিজের নাম নথিভুক্ত করতে পারবেন। যে সমস্ত আটকে পড়া ব্যক্তি এই কাজ করতে অক্ষম, তাঁদের জন্য কল সেন্টারের ব্যবস্থা করা হয়েছে।এই কল সেন্টারের নম্বর 1800 – 180 – 2067 । সকাল ৮টা থেকে রাত্রি ৮টা পর্যন্ত এই হেল্পলাইন নম্বরে ফোন করে নাম নথিভুক্তিকরণের জন্য প্রয়োজনীয় উপদেশ পাওয়া যাবে। প্রধানমন্ত্রী গরিব কল্যাণ যোজনার আওতায় ৫০ হাজার ৫০০ পরিবারকে ইতিমধ্যেই গম ও ডালশস্য বিতরণ করা হয়েছে।


    · পাঞ্জাব : রাজ্যে কোভিড-১৯ মহামারী ছড়িয়ে পড়া রুখতে রাজ্য সরকার ইজরায়েলের কাছ থেকে প্রযুক্তিগত সহায়তা ও বিশেষজ্ঞদের সাহায্য চেয়েছে। ইতিমধ্যেই ভারতে অবস্থিত ইজরায়েলের দূতাবাসের সঙ্গে পাঞ্জাব সরকারের যোগাযোগ হয়েছে। রাজ্য সরকার পেট্রোল পাম্প ম্যানেজার বা অপারেটরদের নির্দিষ্ট সময় অনুযায়ী জরুরি কর্মীদের কাজে লাগানোর পরামর্শ দিয়েছে।


    · হরিয়ানা : রাজ্য সরকার শহরাঞ্চলীয় স্থানীয় প্রশাসন এবং স্বাস্থ্য দপ্তরের সঙ্গে সহযোগিতায় রাজ্যের ৮৭টি পুরসভার মানুষের কাছে অত্যাবশ্যক পরিষেবা পৌঁছে দেওয়ার উদ্যোগ নিয়েছে। প্রতিটি পুর এলাকাতেই বাড়ি থেকে বর্জ্য পদার্থ সংগ্রহের পরিকল্পনা করা হয়েছে। রাজ্যে শিল্প ইউনিটগুলির সুবিধার্থে রাজ্য সরকার ক্ষুদ্র ও মাঝারি সংস্থাগুলির পুনরুজ্জীবনে সুদ সহায়তা কর্মসূচি চালু করার কথা ঘোষণা করেছে। এই কর্মসূচির আওতায় ক্ষুদ্র ও মাঝারি সংস্থাগুলিকে আর্থিক সহায়তা দেওয়া হবে, যাতে তারা স্থায়ী বা অস্থায়ী কর্মীদের মজুরি মেটাতে পারে।


    · হিমাচল প্রদেশ : রাজ্যের মুখ্যমন্ত্রী করোনা মহামারীর প্রেক্ষিতে মানুষের রোগ-প্রতিরোধ ক্ষমতা বাড়াতে রাজ্য আয়ুর্বেদিক দপ্তরের তৈরি করা আয়ুর্বেদ ওষুধ কাদা’র সূচনা করেছেন। এই ওষুধটি করোনা সেনানীদের বিনামূল্যে বিতরণ করা হবে। মুখ্যমন্ত্রী আরও জানিয়েছেন, রাজ্যের বাইরে থেকে আসা ব্যক্তিদের স্বাস্থ্য পরীক্ষার পর কোয়ারেন্টাইনে রাখা হবে।


    · কেরল : রাজ্য সরকার মদের দোকান না খোলার সিদ্ধান্ত নিয়েছে। এর ফলে, গ্রাহকরা লকডাউন বিধি ভঙ্গ করবেন বলে সন্দেহ করা হচ্ছে। রাজ্যের গ্রিন জোন চিহ্নিত এলাকাগুলিতে কোনও বাস পরিষেবা দেওয়া হবে না। প্রবাসী শ্রমিকদের নিয়ে আজ আরও ৫টি ট্রেন কেরল থেকে বিভিন্ন রাজ্যের উদ্দেশ্যে রওনা দিয়েছে। উপসাগরীয় দেশগুলিতে আরও ৩ জন কেরলবাসীর মৃত্যু হয়েছে। রাজ্যে নিশ্চিত করোনায় আক্রান্তের সংখ্যা ৪৯৭।


    · তামিলনাডু : চেন্নাই থেকে গতকাল আরও ১৭৬ জনের আক্রান্তের খবর মেলায় রাজ্যের মোট আক্রান্তের সংখ্যা বেড়ে হয়েছে ২ হাজার ৫২৬। চেন্নাইয়ে সংক্রমণ প্রতিরোধে গৃহীত ব্যবস্থাগুলির ওপর নজরদারির জন্য রাজ্য সরকার একজন প্রবীণ আইএএস আধিকারিককে নিয়োগ করেছে। চেন্নাইয়ের একটি হাসপাতালে ব্লাড ক্যান্সারে চিকিৎসাধীন একজন রোগীর নমুনা পরীক্ষায় কোভিড-১৯ এর উপস্থিতির প্রমাণ মিলেছে। রাজ্যে করোনায় আক্রান্তদের মধ্যে ১ হাজার ৮২ জন চেন্নাইয়ের বাসিন্দা।


    · কর্ণাটক : রাজ্যে আজ আরও ৯ জনের নমুনা পরীক্ষায় ভাইরাসের উপস্থিতির প্রমাণ মিলেছে। আজ আরও ৩ জন মারা গেছেন। রাজ্যে মোট আক্রান্তের সংখ্যা ৫৯৮। মৃত্যু হয়েছে ২৫ জনের।


    · অন্ধ্রপ্রদেশ : রাজ্যে কোভিড নমুনা পরীক্ষার জন্য আরও ২টি নতুন ল্যাব তালিকাভুক্ত হয়েছে। এর ফলে, মোট নমুনা পরীক্ষাগারের সংখ্যা দাঁড়ালো ১০। গুজরাট থেকে রাজ্যের মৎস্যজীবীরা অন্ধ্রপ্রদেশে পৌঁছেছেন। এদের মধ্যে যাঁদের নমুনা পরীক্ষার রিপোর্ট নেগেটিভ আসবে, তাঁদের বাড়িতে পাঠানো হবে। গত ২৪ ঘন্টায় রাজ্যে নতুন করে আরও ৬২ জনের সংক্রমণের খবর মিলেছে। এর ফলে, করোনায় আক্রান্তের সংখ্যা বেড়ে হ’ল ১ হাজার ৫২৫। নিশ্চিতভাবে করোনায় আক্রান্ত হয়েছেন ১ হাজার ৫১ জন। সুস্থ হয়েছেন ৪৪১ জন। মৃত্যু হয়েছে ৩৩ জনের।


    · তেলেঙ্গানা : সবচেয়ে ক্ষতিগ্রস্ত খুচরো ও মাঝারি শিল্প সংস্থাগুলির হাল ফেরাতে কেন্দ্রের কাছ থেকে সরাসরি অর্থ সহায়তা চাওয়া হয়েছে। রাজ্যে এখনও পর্যন্ত করোনায় আক্রান্তের সংখ্যা ১ হাজার ৪৪। নিশ্চিতভাবে করোনায় আক্রান্ত হয়েছেন ৫৫২ জন। সুস্থ হয়েছেন ৪৬৪ জন এবং মৃত্যু হয়েছে ২৮ জনের।


    · অরুণাচল প্রদেশ : মুখ্যমন্ত্রী জানিয়েছেন, রাজ্যের জন্য অত্যাবশ্যক চিকিৎসা সামগ্রী নিয়ে এয়ার ইন্ডিয়ার একটি পণ্যবাহী বিমান গুয়াহাটি এসে পৌঁছেছে।


    · আসাম : মুখ্যমন্ত্রী সর্বানন্দ সোনোয়াল জীবনের ঝুঁকি নিয়ে কোভিড-১৯ সংক্রান্ত খবর সংগ্রহ ও প্রচারের কাজে যুক্ত সংবাদ মাধ্যমের কর্মীদের নিঃস্বার্থ সেবার জন্য ধন্যবাদ জানিয়েছেন।


    · মণিপুর : সিআরপিএফ – এর জওয়ানরা ১৫ হাজারেরও বেশি মানুষের কাছে দস্তানা, মাস্ক প্রভৃতি পৌঁছে দিয়েছেন। এছাড়াও, ৮ হাজারেরও বেশি মানুষের কাছে খাদ্য সামগ্রী ও রেশন পৌঁছে দিয়েছেন।


    · মেঘালয় : ভারতীয় বিমান বাহিনীর হেলিকপ্টারগুলি আগামীকাল সকাল ১০টা ৩০ মিনিটে করোনা সেনানীদের প্রতি কৃতজ্ঞতা জানাতে সিভিল হাসপাতালের ওপর পুষ্প বৃষ্টি করবে।


    · মিজোরাম : কোভিড-১৯ সঙ্কটের প্রেক্ষিতে রাজ্য সরকারের গৃহীত ব্যবস্থাগুলি কার্যকর করার ওপর জোর দিতে মুখ্যমন্ত্রী মন্ত্রিসভার সদস্যদের সঙ্গে বৈঠক করেছেন।


    · নাগাল্যান্ড : রাজ্যের স্বাস্থ্য মন্ত্রী মোকোকচুং জেলা হাসপাতালে কোভিড-১৯ নমুনা পরীক্ষার জন্য ট্রুন্যাট যন্ত্রের উদ্বোধন করেছেন।


    · সিকিম : মুখ্যমন্ত্রী জানিয়েছেন, প্রত্যন্ত এলাকাগুলির সঙ্গে যোগাযোগ বজায় রাখতে বিএসএনএল নিজস্ব কন্ট্রোল রুম গড়ে তুলবে।


    · ত্রিপুরা : রাজ্যে কোভিড-১৯ এ আক্রান্তের সংখ্যা ৪। আরোগ্য লাভের পর ২ জন ছাড়া পেয়েছেন। অন্য ২ জনের নমুনা পরীক্ষায় ভাইরাসের উপস্থিতির প্রমাণ মিলেছে।


    · মহারাষ্ট্র : রাজ্যে একদিনেই রেকর্ড ১ হাজার ৩ জনের আক্রান্তের খবর মিলেছে। নতুন করে এই আক্রান্তদের মধ্যে ৭৪১ জন মুম্বাই থেকে। রাজ্যে এক দিনেই মারা গেছেন ২৬ জন। এর ফলে, মৃত্যুর সংখ্যা বেড়ে ৪৮৫ হয়েছে। রাজ্যে নিশ্চিতভাবে করোনায় আক্রান্ত হয়েছেন ১১ হাজার ৫০৬ জন। রাজ্য সরকার এক ঘোষণায় জানিয়েছে, গরিব মানুষের স্বার্থে যে বিমা কর্মসূচি চালু রয়েছে, তার সুফল সমস্ত রেশন কার্ডধারী ও রাজ্যের স্থায়ী বাসিন্দারাও পাবেন।


    · গুজরাট : রাজ্যে আরও ৩০২ জনের নমুনা পরীক্ষায় ভাইরাসের উপস্থিতির প্রমাণ মেলায় মোট আক্রান্তের সংখ্যা বেড়ে ৪ হাজার ৭২১ হয়েছে। এদের মধ্যে ৭৩৫ জন সুস্থ হয়ে উঠেছেন এবং ২৩৬ জন মারা গেছেন।


    · রাজস্থান : রাজ্যে শনিবার সকালে নতুন করে আরও ১২ জনের সংক্রমণের খবর মেলায় মোট আক্রান্তের সংখ্যা বেড়ে হয়েছে ২ হাজার ৬৭৮। এদের মধ্যে ১ হাজার ১১৬ জন সুস্থ হয়ে উঠেছেন এবং মারণ এই ভাইরাসে ৬৫ জনের মৃত্যু হয়েছে।


    · মধ্যপ্রদেশ : রাজ্যে আরও ৯০ জনের সংক্রমণের খবর মেলায় আক্রান্তের সংখ্যা বেড়ে হয়েছে ২ হাজার ৭১৯। এদের মধ্যে ৫২৪ জন সুস্থ হয়ে উঠেছেন এবং ১৪৫ জন মারা গেছেন।


    · ছত্তিশগড় : রাজ্যে আজ পর্যন্ত নিশ্চিতভাবে করোনায় আক্রান্তের সংখ্যা ৭। এখনও পর্যন্ত আক্রান্ত ৪৩ জনের মধ্যে ৩৬ জন সুস্থ হয়ে উঠেছেন।


    · গোয়া : রাজ্যে আক্রান্ত ৭ জনের মধ্যে কোনও ব্যক্তির নমুনা পরীক্ষাতে ভাইরাসের উপস্থিতির প্রমাণ পাওয়া যায়নি।


    CG/BD/SB

    
    
    (Release ID: 1620526) Visitor Counter : 28
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam