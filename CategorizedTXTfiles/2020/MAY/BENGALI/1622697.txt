      বিজ্ঞানওপ্রযুক্তিমন্ত্রক

      কোভিড – ১৯ শনাক্তকরণের জন্য পশ্চিমবঙ্গের একটি জৈব প্রযুক্তি সংস্থার তৈরি সস্তার কিটকে আইসিএমআর-এর স্বীকৃতি
      Posted On: 10 MAY 2020 5:49PM by PIB Kolkata


    কলকাতা , ১০ মে , ২০২০


    ভারতীয় চিকিৎসা অনুসন্ধান পরিষদ (ইন্ডিয়ান কাউন্সিল অফ মেডিক্যাল রিসার্চ – আইসিএমআর) পশ্চিমবঙ্গের একটি প্রতিষ্ঠানের তৈরি সার্স-কোভ-২ ভাইরাল আরএনএ শনাক্তকরণ কিটকে স্বীকৃতি দিয়েছে। কেন্দ্রের বিজ্ঞান ও প্রযুক্তি গবেষণা দপ্তরের অনুমোদনপ্রাপ্ত, আইএসও – ১৩৪৮৫ স্বীকৃত জৈব প্রযুক্তির রিএজেন্ট (বিক্রিয়ক) তৈরির এই সংস্থাটি ডায়াগশিওর এনসিওভি-১৯ ডিটেকশন অ্যাসে নামে এই কিটটি তৈরি করেছে। দেশে যখন কোভিড – ১৯-এ সংক্রমিতদের নমুনা পরীক্ষা করার ক্ষেত্রে সমস্যা দেখা দিচ্ছে, তখন এই কিটটি নমুনা পরীক্ষায় গতি আনবে। আইসিএমআর ১ মে, তাদের ওয়েবসাইটে এসংক্রান্ত তথ্য দিয়েছে। সংস্থাটি জানিয়েছে, ২০১১৫কে১২৭৮ এবং ২০১১৫কে১২৫১ ব্যাচ নম্বরের কিটগুলি কোভিড সংক্রমণের নমুনা পরীক্ষার জন্য ব্যবহার করা যাবে। পশ্চিমবঙ্গের দক্ষিণ ২৪ পরগণার বাকরাহাটের জিসিসি বায়োটেক ইন্ডিয়া প্রাইভেট লিমিটেডের তৈরি এই কিটটির দাম মাত্র ৫০০ টাকা। ৯০ মিনিটের মধ্যে এটি ১০০ শতাংশ ভাইরাসকে শনাক্ত করতে পারে। এই কিটে ভাইরাস শনাক্তকরণের যে উপাদানটি ব্যবহার করা হয়েছে, সেটি ভাইরাসের নিউক্লিক অ্যাসিডকে চিহ্নিত করতে পারে। করোনা ভাইরাসের জোর করে লুকিয়ে থাকার ক্ষমতাও এই বিক্রিয়ক বানচাল করে দিতে পারে। তার ফলে এই কিট ব্যবহার করে ভুল রিপোর্ট পাওয়ার কোনো সম্ভাবনা নেই। যাদের শরীরে ভাইরাল লোড খুব কম, বা যারা সদ্য সংক্রমিত হয়েছেন, এই কিট তাদের শরীরেও ভাইরাসের উপস্থিতির প্রমাণ দেবে।


    সম্পূর্ণ দেশীয় প্রযুক্তিতে তৈরি এই কিটটি উদ্ভাবন করতে একদল তরুণ গবেষক দিন-রাত এক করে কাজ করেছেন। এই কিট ব্যবহারের ফলে করোনা সংক্রমণের নমুনা পরীক্ষার খরচ অনেকটাই কমে যাবে। এর জন্য নমুনা পরীক্ষা লক্ষ লক্ষ মানুষের আয়ত্বের মধ্যে চলে আসবে। এখন আর বিদেশ থেকে আমদানি করা কিটের ওপর নির্ভর করতে হবে না।


    এই কিটটি তৈরি করতে পলিমারেস উৎসেচক এবং অন্যান্য যেসব বিক্রিয়কের প্রয়োজন হয়, সেগুলি দেশেই পাওয়া যায়। কেন্দ্রের ‘ মেক – ইন - ইন্ডিয়া ’ কর্মসূচীর অবলম্বনে এই কিটটি তৈরি করা হয়েছে। বিশ্ব স্বাস্থ্য সংস্থা (ডব্লুএইচও – হু) এবং মার্কিন যুক্তরাষ্ট্রের সেন্টার ফর ডিজিস কন্ট্রোল অ্যান্ড প্রিভেনশন, এই ধরণের কিটের জন্য যে গুণমান নির্ধারণ করেছে, এই কিটে তা বজায় রাখা হয়েছে। দু মাসের মধ্যে এই কিট উদ্ভাবন করে সংস্থাটি ‘ সকলের জন্য নমুনা পরীক্ষা ’ -র যে লক্ষ্য ধার্য করা হয়েছে, তা পূরণ করা সম্ভব হবে। ইতিমধ্যেই এই সংস্থাটি মাসে ১ কোটি কিট তৈরির লক্ষ্যমাত্রা ধার্য করেছে। একেকটি টেস্ট কিটে ১৬০ জনের নমুনা পরীক্ষা করা সম্ভব। অর্থাৎ এই কিট ব্যবহার করে যে কোনো পরীক্ষাগারে স্বয়ংক্রিয় পলিমারেস শৃঙ্খল বিক্রিয়া অর্থাৎ পলিমারেস চেন রিঅ্যাকশন (পিসিআর) –এর মাধ্যমে প্রতিদিন ১০০০টি নমুনা পরীক্ষা করা যাবে।


    কেন্দ্রের বিজ্ঞান ও শিল্প গবেষণা পরিষদ (সিএসআইআর) –এর প্রাক্তণ বিজ্ঞানী অধ্যাপক শমিত আঢ্য-র পরামর্শে কলকাতা বিশ্ববিদ্যালয়ের জৈব প্রযুক্তি বিভাগের প্রধান অধ্যাপক কৌস্তুভ পান্ডা এবং সেন্টার ফর জেনেটিক ইঞ্জিনিয়ারিং অ্যান্ড বায়োটেকনোলজির ড. বি.সি গুহের সাহায্যে এই কিট তৈরি করা হয়েছে। যখন সারা দেশ কোভিড – ১৯-এর সংক্রমণের মোকাবিলায় লকডাউনের মধ্যে রয়েছে, তখন নিজেদের জীবন বিপন্ন করে অদৃশ্য শত্রুকে খুঁজে বার করার জন্য জিসিসি বায়োটেক ইন্ডিয়া প্রাইভেট লিমিটেডের গবেষণা ও উন্নয়ন শাখার প্রধান, ড. অভিজিৎ ঘোষের নেতৃত্বে শ্রী জয়দীপ মিত্র, মহম্মদ নাদিম খান, শ্রী সুরজিৎ মাইতি, ড. গৈরিক মুখোপাধ্যায়, শ্রী পিনাকী চট্টোপাধ্যায়-সহ একদল তরুণ গবেষক অন্তরালে কাজ করে গিয়েছেন।


    আমাদের দেশেই এই ভাইরাসের শনাক্তকরণের কিট তৈরির যখন নানা উদ্যোগ নেওয়া হয়েছে, তখন ডায়াগশিওর এনসিওভি-১৯ ডিটেকশন অ্যাসে তৈরি করে এই সংস্থাটি সাফল্যের দোরগোড়ায় পৌঁছে গেল। পূর্ব ভারতে সম্ভবত এই ধরণের কিট এই প্রথম তৈরি হল। আমাদের সবার এখন একটিই প্রার্থনা, মারাত্মক কোভিড – ১৯ ভাইরাসের মোকাবিলায় এখন কোনো একটি ফলপ্রসূ ওষুধ অথবা টীকা যেন বিজ্ঞানীরা দ্রুত উদ্ভাবন করতে পারেন ।


    SSS/CB

    
    
    (Release ID: 1622697) Visitor Counter : 27