      অর্থমন্ত্রক

      আর্থিক স্থিতিশীলতা ও বিকাশ পরিষদের ২২তম বৈঠকের পৌরহিত্য করেছেন শ্রীমতী নির্মলা সীতারমণ
      Posted On: 28 MAY 2020 5:42PM by PIB Kolkata


    নতুনদিল্লি, ২৮শে মে, ২০২০


    

    
    কেন্দ্রীয় অর্থ ও কর্পোরেট বিষয়ক মন্ত্রী শ্রীমতী নির্মলা সীতারমণ আজ নতুনদিল্লিতে আর্থিক স্থিতিশীলতা ও উন্নয়ন পরিষদ (ফিনান্সিয়াল স্টেবিলিটি অ্যান্ড ডেভেলপমেন্ট কাউন্সিল-এফএসডিসি)-এর ২২ তম বৈঠকের পৌরহিত্য করেছেন।
    
    অর্থ ও কর্পোরেট বিষয়ক প্রতিমন্ত্রী শ্রী অনুরাগ ঠাকুর, রিজার্ভ ব্যাঙ্কের গভর্নর শ্রী শক্তিকান্ত দাস, অর্থ ও রাজস্ব সচিব শ্রী অজয় ভূষণ পান্ডে, আর্থিক বিষয়ক সচিব শ্রী তরুণ বাজাজ, আর্থিক পরিষেবা দপ্তরের সচিব শ্রী দেবাশিষ পান্ডা, বৈদ্যুতিন ও তথ্য প্রযুক্তি সচিব শ্রী অজয় প্রকাশ সেহনয়, কর্পোরেট বিষয়ক সচিব শ্রী ইঞ্জেতি শ্রীনিবাস, মুখ্য আর্থিক উপদেষ্টা ডঃ কৃষ্ণমূর্তি ভি সুব্রমনিয়াম, সিকিউরিটিজ অ্যান্ড এক্সচেঞ্জ বোর্ড অফ ইন্ডিয়ার চেয়ারপার্সন শ্রী অজয় ত্যাগী, বীমা নিয়ন্ত্রণ ও উন্নয়ন কতৃপক্ষের চেয়ারপার্সন শ্রী সুভাষ চন্দ্র খুন্তিয়া, পেনশন ফান্ড রেগুলেটরি অ্যান্ড ডেভেলপমেন্ট অথরিটির শ্রী সুপ্রতীম বন্দ্যোপাধ্যায়, ঋণখেলাপী ও দেউলিয়া পর্ষদ (আইবিবিআই )-এর চেয়ারপার্সন ডঃ এম এস সাহু সহ কেন্দ্রীয় সরকারের উচ্চপদস্থ আধিকারিকরা এই বৈঠকে যোগ দেন।
    
    বিশ্বে ও দেশের সার্বিক আর্থিক পরিস্থিতি, আর্থিক স্থিতিশীলতা ও মন্দাভাব সংশ্লিষ্ট বিষয়, ব্যাঙ্ক ও অন্যান্য আর্থিক প্রতিষ্ঠান এবং নিয়ন্ত্রক ও নীতি রূপায়নকারী সংস্থাগুলি যে সব গুরুত্বপূর্ণ বিষয়ের সম্মুখীন, নন-ব্যাঙ্কিং আর্থিক প্রতিষ্ঠান, গৃহঋণ সংক্রান্ত প্রতিষ্ঠান ও বৃহৎ আর্থিক ঋণ প্রদানকারী প্রতিষ্ঠানগুলির মূলধন, ঋণ খেলাপীর বিষয় সহ আর্থিক নানা বিষয় নিয়ে বৈঠকে আলোচনা হয়। এ ছাড়াও বাজারের অস্থিরতা, দেশের সম্পদ সংগ্রহ ও মূলধনের জোগানের বিষয় নিয়েও পরিষদের সদস্যরা আলোচনা করেন।


    
    পরিষদ মনে করে কোভিড-১৯ মহামারীর ফলে উদ্ভূত সঙ্কট আন্তর্জাতিক ক্ষেত্রে আর্থিক স্থিতির ক্ষেত্রে একটি বড় সমস্যা কারণ এই সঙ্কটের শেষ কোথায় এবং অর্থনীতি কবে আবারো ঘুরে দাঁড়াবে সেই সময়টিই অনিশ্চিত। একদিকে যখন মহামারীর প্রতিকূল প্রভাবের নিয়ন্ত্রণ করতে গিয়ে নানা আর্থিক নীতি গ্রহণ করা হচ্ছে, অন্যদিকে বিনিয়োগকারীদের আশ্বস্ত করতে স্বল্পমেয়াদী কিছু পদক্ষেপও গ্রহণ করা হচ্ছে। আবার আর্থিক ক্ষেত্রে মধ্য ও দীর্ঘমেয়াদী স্থিতাবস্থা বজায় রাখার জন্য সব নিয়ন্ত্রক সংস্থাকে প্রতি নিয়ত সতর্ক থাকতে হচ্ছে। আর্থিক বাজারে যেন কোন অব্যবস্থা না তৈরি হয়, সরকার ও নিয়ন্ত্রক সংস্থাগুলিকে সেই দিকেও নজর রাখতে হচ্ছে।


    
    অর্থনীতির পুনরুজ্জীবনে সম্প্রতি সরকার ও নিয়ন্ত্রক সংস্থাগুলি যে সব উদ্যোগ গ্রহণ করেছে, পরিষদ তা নিয়েও আলোচনা করেছে। সরকার ও রিজার্ভ ব্যাঙ্ক আর্থিক ক্ষতির আগেই তার পরিমাণ সীমিত রাখার জন্য নানা পরিকল্পনা ঘোষণা করেছে এবং আর্থিক প্রতিষ্ঠানগুলির নগদ অর্থের জোগান নিশ্চিত করার জন্য বিভিন্ন উদ্যোগ নিয়েছে।


    
    এফএসডিসি এর আগে যে সব সিদ্ধান্ত নিয়েছিল, সেগুলি কতটা বাস্তবায়িত হয়েছে, বৈঠকে তা নিয়েও পর্যালোচনা করা হয়।


    

    CG/CB

    
    
    (Release ID: 1627539) Visitor Counter : 9
    
    
      Read this release in: English , Urdu , Marathi , Hindi , Punjabi , Odia , Tamil , Telugu , Malayalam