      মানবসম্পদবিকাশমন্ত্রক

      কোভিড-১৯ এর বর্তমান অবস্থার পরিপ্রেক্ষিতে উদ্ভাবনী উপায়ে ‘এক ভারত শ্রেষ্ঠ ভারত’ কর্মসূচিকে এগিয়ে নিয়ে যাওয়া হবে
      Posted On: 28 MAY 2020 6:02PM by PIB Kolkata


    নয়াদিল্লী, ২৮ মে, ২০২০

    

    
    কোভিড-১৯ এর বর্তমান অবস্থার পরিপ্রেক্ষিতে উদ্ভাবনী পদ্ধতি ব্যবহার করে সরকার ‘এক ভারত শ্রেষ্ঠ ভারত’ কর্মসূচি এগিয়ে নিয়ে যাওয়ার সিদ্ধান্ত নিয়েছে।


    
    ভিডিও কনফারেন্সের মাধ্যমে সম্প্রতি বিভিন্ন দপ্তরের সচিবদের সঙ্গে বৈঠকে এই সিদ্ধান্ত নেওয়া হয়েছে। কেন্দ্রীয় মানব সম্পদ উন্নয়ন মন্ত্রকের উচ্চশিক্ষা দপ্তরের সচিব শ্রী অমিত খারে’র পৌরহিত্যে এই বৈঠক বসে। এই বৈঠকে উপস্থিত ছিলেন পর্যটন দপ্তরের সচিব শ্রী যোগেন্দ্র ত্রিপাঠী, সংস্কৃতি দপ্তরের সচিব শ্রী আনন্দ কুমার, যুব কল্যাণ দপ্তরের সচিব শ্রীমতী উষা শর্মা, বিদ্যালয় শিক্ষা এবং স্বাক্ষরতা দপ্তরের সচিব শ্রীমতি অনিতা কারওয়াল, মাই গভ-এর মুখ্য কার্য নির্বাহী আধিকারিক শ্রী অভিষেক সিং সহ কেন্দ্রীয় তথ্য ও সম্প্রচার মন্ত্রক, রেল, স্বরাষ্ট্র, প্রতিরক্ষা মন্ত্রক, সংসদ বিষয়ক ও ক্রীড়া দপ্তরের শীর্ষ আধিকারিকরা। এক ভারত শ্রেষ্ঠ ভারত কর্মসূচিতে কেন্দ্রীয় মানব সম্পদ উন্নয়ন দপ্তর নোডাল মন্ত্রক হিসেবে কাজ করে থাকে।


    
    বৈঠকে অংশগ্রহণকারী সকলকে স্বাগত জানিয়ে শ্রী অমিত খারে কোভিড-১৯ এর বর্তমান অবস্থার পরিপ্রেক্ষিতে উদ্ভাবনী উপায়ে এক ভারত শ্রেষ্ঠ ভারত কর্মসূচিকে কিভাবে এগিয়ে নিয়ে যাওয়া যায় এবং তা কিভাবে বাস্তবায়িত করা যায় সে সম্পর্কে ব্যাখ্যা দেন। বিদ্যালয় শিক্ষা ও স্বাক্ষরতা দপ্তরের সচিব শ্রীমতী অনিতা কারওয়াল এই পদক্ষেপ গ্রহণের ফলে কি ফল পাওয়া যাবে তার ওপর জোর দেন। আলোচনায় এ পর্যন্ত এক ভারত শ্রেষ্ঠ ভারত কর্মসূচিতে কি কাজ করা হয়েছে তা তুলে ধরা হয়।


    
    বৈঠকে পর্যটন মন্ত্রকের সচিব শ্রী যোগেন্দ্র ত্রিপাঠী জানান, দেশে পর্যটনের বিভিন্ন দিক তুলে ধরতে মন্ত্রক সম্প্রতি ওয়েব ভিত্তিক আলোচনা সভার আয়োজন করেছে। ‘দেখো আপনা দেশ’ কর্মসূচির আওতায় মাই গভ পোর্টালে এই ধরণের একাধিক আলোচনা সভা অনুষ্ঠিত হয়েছে। হাজার হাজার মানুষ এই আলোচনায় যোগ দিয়েছেন বলেও তিনি জানান। বিভিন্ন রাজ্যের পর্যটন অপারেটার্সদের সঙ্গে নিয়েই এই ওয়েবিনারের আয়োজন করা হয়েছিল। উচ্চশিক্ষা দপ্তরের সচিব ‘দেখো আপনা দেশ’এর রেকর্ডিং অনুষ্ঠান এবং অন্যান্য ওয়েবিনারগুলি শিক্ষামূলক চ্যানেলগুলিতে অনলাইন ক্লাসের বিজ্ঞাপন বিরতির সময় প্রচার করার জন্য আহ্বান জানান


    
    সংস্কৃতি মন্ত্রকের সচিব শ্রী আনন্দ কুমার বলেন, তাঁরাও এই ধরণের একাধিক ওয়েবিনারের আয়োজন করেছেন। তিনি বিভিন্ন মন্ত্রকের সব ওয়েবিনারগুলিকে এক ভারত শ্রেষ্ঠ ভারতের একটি কমন প্ল্যাটফর্মের আওতায় নিয়ে আসার আহ্বান জানান। নাট্য রচনা, ছবি আঁকা, স্মৃতি সৌধের ওপর ভার্চুয়াল পর্যটনের মতো বিভিন্ন বিষয়ে ই-কর্মসূচি তৈরি করার পক্ষে মত প্রকাশ করেন তিনি। শ্রী কুমার সংস্কৃতি মন্ত্রকের ই-ঐতিহ্যশালী পিডিয়া (ই-হেরিটেজ পিডিয়া) এবং ই-শিল্পী পিডিয়া (ই-আর্টিস্ট পিডিয়া) তৈরির প্রস্তাব রাখেন। তিনি বলেন, এখানে ভার্চুয়াল কর্মসূচির মডেলগুলিকে তুলে ধরা যেতে পারে। বিদ্যালয় শিক্ষা ও স্বাক্ষরতা দপ্তরের সচিব এই পরিকল্পনাটিকে স্বাগত জানান।


    
    যুব কল্যাণ দপ্তরের সচিব শ্রীমতী উষা শর্মা এক ভারত শ্রেষ্ঠ ভারত কর্মসূচি পরিচালনার জন্য ডিজিটাল মাধ্যম ব্যবহার করার বিষয়ে উচ্ছসিত প্রশংসা করেন। তিনি বলেন, এই ডিজিটাল মাধ্যম ব্যবহার করে এক ভারত শ্রেষ্ঠ ভারত কর্মসূচি আগামী দিনে আরও সম্প্রসারিত হবে।


    
    মাই গভ-এর মুখ্য কার্যনির্বাহী আধিকারিক শ্রী অভিষেক সিং জানান, তাঁরা বিভিন্ন ভাষায় ১০০ টি বাক্য শেখার জন্য একটি মোবাইল অ্যাপ তৈরি করেছে। তিনি আরও বলেন, মাই গভ বিভিন্ন দপ্তরের ওয়েবিনার আয়োজন করতে পারে এবং তাদের অনুষ্ঠানের বিভিন্ন তথ্য ছড়িয়ে দিতে পারে।


    
    তথ্য সম্প্রচার মন্ত্রকের যুগ্ম সচিব শ্রী বিক্রম সহাই টিভি, রেডিও এবং খবরের কাগজের মাধ্যমে বিভিন্ন রাজ্য তাদের সাফল্য এবং কর্মসূচির তথ্যগুলি অন্য রাজ্যের সঙ্গে ভাগ করে নিতে পারে। তিনি আরও বলেন, ডিডি নিউজ সাপ্তাহিক এক ভারত শ্রেষ্ঠ ভারত অনুষ্ঠানের মাধ্যমে এই কর্মসূচির বিষয়ে তথ্য সম্প্রচার করতে পারে।


    
    রেল মন্ত্রকের কার্যনির্বাহী অধিকর্তা শ্রীমতী বন্দনা ভাটনাগর জানান এক ভারত শ্রেষ্ঠ ভারত কর্মসূচির বিষয়গুলি রেলের বিভিন্ন জায়গায় তুলে ধরা হয়েছে। তিনি বলেন, নিয়মিত ট্রেন চলাচল শুরু হলে এই বিষয়টিকে আবার নতুন করে তুলে ধরা হবে।


    
    এই লকডাউন সময়কালে স্বরাষ্ট্র, প্রতিরক্ষা, সংসদ বিষয়ক মন্ত্রক এবং ক্রীড়া দপ্তরের নেওয়া বিভিন্ন পদক্ষেপের বিষয় বৈঠকে তুলে ধরা হয়।


    

    CG/SS/NS

    
    
    (Release ID: 1627534) Visitor Counter : 17
    
    
      Read this release in: English , Urdu , Hindi , Marathi , Assamese , Punjabi , Tamil , Telugu