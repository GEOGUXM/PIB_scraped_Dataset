      প্রতিরক্ষামন্ত্রক

      রাজ্যে স্বাভাবিক পরিস্থিতি ফিরিয়ে আনতে নিরন্তর কাজ করে চলেছে সেনাবাহিনী
      Posted On: 26 MAY 2020 6:41PM by PIB Kolkata


    কোলকাতা, ২৬ মে, ২০২০


    

    ঝড়ে উপড়ে রাস্তায় পড়ে থাকা অগুন্তি গাছ কেটে, বিদ্যুতের খুঁটি সরিয়ে রাজ্যে স্বাভাবিক পরিস্থিতি ফিরিয়ে আনার কাজ আজ চতুর্থ দিনেও অব্যাহত রেখেছে সেনাবাহিনী । গত শনিবার থেকে, নিরন্তর ভাবে কাজ করে চলেছেন সেনা জওয়ানরা। এন ডি আর এফ, এস ডি আর এফ, কোলকাতা পুরসভার কর্মী বাহিনী সহ অন্যান্য বিপর্যয় মোকাবিলাকারী দলের সাথে কাঁধে কাঁধ মিলিয়ে চলছে এই কাজ। সেনা সূত্রে জানানো হয়েছে সেনাকর্মীরা আজ বেহালা, বিধান নগর, রাসবিহারী, কাঁকুলিয়া রোড, গড়িয়াহাট রোড, সাদার্ন এভিনিউ, বালিগঞ্জ ও ডায়মন্ড হারবারে কাজ করছে।


    
    উল্লেখ করা যেতে পারে ঘূর্ণি ঝড় আমফানের প্রবল তাণ্ডবে বিপর্যস্ত কোলকাতা সহ দক্ষিণ বঙ্গের কয়েকটি জেলায় জনজীবন স্বাভাবিক করতে সেনাবাহিনীর সাহায্য চায় পশ্চিমবঙ্গ সরকার।তারই জেরে প্রতি কলামে পঁয়ত্রিশ জন জওয়ান সমেত পাঁচ কলাম সেনা রাজ্যে নিরন্তর কাজ করে চলেছে। অধিকাংশ এলাকার গাছপালা পরিস্কার করা গেলেও এখনো বেশ কিছু জায়গায় কাজ চলছে। শক্তিশালী পে লোডার, নানা ধরণের হাত করাত, বৈদ্যুতিক করাত, তার কাটার যন্ত্র, নানা ধরণের কাটারি সহ আরও বিভিন্ন অত্যাধুনিক যন্ত্র নিয়ে কাজ চালিয়ে যাচ্ছে সেনাবাহিনী।


    CG/SDG

    
    
    (Release ID: 1626991) Visitor Counter : 15
    
    
      Read this release in: English