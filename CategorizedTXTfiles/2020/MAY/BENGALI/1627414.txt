      প্রধানমন্ত্রীরদপ্তর

      বিদ্যুৎ মন্ত্রক এবং নতুন ও পুনর্নবীকরণযোগ্য জ্বালানি মন্ত্রকের সাম্প্রতিক কাজকর্ম নিয়ে প্রধানমন্ত্রীর পৌরোহিত্যে অনুষ্ঠিত বৈঠকের সারাংশ
      Posted On: 28 MAY 2020 7:35AM by PIB Kolkata


    নয়াদিল্লি, ২৮ মে, ২০২০


    

    প্রধানমন্ত্রী শ্রী নরেন্দ্র মোদী গতকাল সন্ধ্যায় বিদ্যুৎ মন্ত্রক এবং নতুন ও পুনর্নবীকরণযোগ্য জ্বালানি মন্ত্রকের কাজকর্মের ওপর একটি পর্যালোচনা বৈঠক করেন। এই বৈঠকে বিদ্যুৎ ক্ষেত্রের বিভিন্ন নীতি নিয়ে আলোচনা হয়েছে যার মধ্যে উল্লেখযোগ্য ২০২০ সালের সংশোধিত মাশুল নীতি ও বিদ্যুৎ বিল।
    
    প্রধানমন্ত্রী বৈঠকে উপভোক্তাদের সন্তুষ্টির ওপর গুরুত্ব দেন। এছাড়াও, বিদ্যুৎ ক্ষেত্রের পরিচালনগত দক্ষতা ও আর্থিক স্থিতিশীলতা বৃদ্ধির বিষয় নিয়েও আলোচনা হয়। তিনি বলেন, বিদ্যুৎ ক্ষেত্রের অন্যতম সমস্যাগুলির মধ্যে রয়েছে বিদ্যুৎ বন্টনের ব্যবস্থাপনা যা বিভিন্ন রাজ্য এবং অঞ্চলের ক্ষেত্রে আলাদা আলাদা সমস্যা তৈরি করে। এক্ষেত্রে একটি নির্দিষ্ট সমাধানের বদলে পরিস্থিতি অনুযায়ী রাজ্যভিত্তিক সমাধানের ওপর মন্ত্রকের গুরুত্ব দেওয়া উচিৎ যাতে বিদ্যুৎ সংস্থাগুলির কাজের উন্নতি হয়।
    
    প্রধানমন্ত্রী বিদ্যুৎ মন্ত্রককে পরামর্শ দেন তারা যেন নির্দিষ্ট সময় অন্তর বিদ্যুৎ বন্টন সংস্থা অর্থাৎ, ডিসকমের কাজের খতিয়ান প্রকাশ করে যার মাধ্যমে জনসাধারণ বিদ্যুৎ বন্টন সংস্থাগুলির মধ্যে তুলনা করতে পারবে। তিনি বিদ্যুৎ ক্ষেত্রে ব্যবহৃত যন্ত্রপাতি দেশে তৈরির ওপর গুরুত্ব আরোপ করেছেন।
    
    নতুন ও পুনর্নবীকরণযোগ্য জ্বালানির বিষয়ে প্রধানমন্ত্রী একটি সর্বাঙ্গীণ উদ্যোগ গ্রহণের ওপর জোর দেন যার ফলে কৃষিক্ষেত্রে সরবরাহের শৃঙ্খলে সৌরশক্তিচালিত পাম্প এবং হিমঘরগুলিতে সৌরশক্তির ব্যবহার নিশ্চিত করা যাবে। প্রধানমন্ত্রী ছাদে সৌরশক্তির প্যানেল বসানোর বিষয়ে উদ্ভাবনী চিন্তাধারার ওপর জোর দেন। প্রতিটি রাজ্য যেন কমপক্ষে একটি শহরে সম্পূর্ণ সৌরবিদ্যুৎ ব্যবহার করে তিনি তার ওপর গুরুত্ব আরোপ করেন। এই শহরটি রাজধানী শহর অথবা যে কোনও একটি বিখ্যাত পর্যটন শহর হতে পারে। বাস্তুতন্ত্রের উন্নয়নের ওপর গুরুত্ব আরোপ করে প্রধানমন্ত্রী পুনর্নবীকরণযোগ্য বিদ্যুতের ক্ষেত্রে ব্যবহৃত বিভিন্ন যন্ত্রাংশ ভারতে তৈরির ওপর জোর দেন যার ফলে এ দেশে কর্মসংস্থানের সুযোগ তৈরি হবে।
    
    প্রধানমন্ত্রী লাদাখকে কার্বনমুক্ত অঞ্চল হিসেবে গড়ে তোলার পরিকল্পনা দ্রুত বাস্তবায়নের ওপর জোর দেন। এছাড়া, উপকূলবর্তী অঞ্চলে সৌর ও বায়ুশক্তি ব্যবহার করে পানীয় জল সরবরাহের ওপরও গুরুত্ব দেওয়া হয়েছে।


    

    CG/CB/DM

    
    
    (Release ID: 1627414) Visitor Counter : 19
    
    
      Read this release in: English , Urdu , Marathi , Hindi , Manipuri , Assamese , Punjabi , Gujarati , Odia , Tamil , Telugu , Kannada , Malayalam