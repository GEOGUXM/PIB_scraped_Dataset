      স্বরাষ্ট্র মন্ত্রক

      সুপার সাইক্লোনিক ঘূর্ণিঝড় ‘আমফান’ মোকাবিলায় প্রস্তুতি খতিয়ে দেখতে এনসিএমসি’র পক্ষ থেকে পুনরায় আহ্বান জানানো হয়েছে
      Posted On: 19 MAY 2020 1:55PM by PIB Kolkata


    নয়াদিল্লি, ১৯ মে, ২০২০


    

    
    অতি প্রবল সামুদ্রিক ঘূর্ণিঝড় আমফান মোকাবিলায় সংশ্লিষ্ট রাজ্য ও কেন্দ্রীয় মন্ত্রক তথা এজেন্সিগুলির প্রস্তুতি খতিয়ে দেখতে জাতীয় সঙ্কট মোকাবিলা কমিটির (এনসিএমসি) তৃতীয় বৈঠকে পৌরহিত্য করলেন কেন্দ্রীয় স্বরাষ্ট্র সচিব শ্রী রাজীব গৌবা।
    
    ভারতীয় আবহাওয়া বিজ্ঞান দপ্তরের পক্ষ থেকে জানানো হয়েছে, সুপার সাইক্লোন আমফান পশ্চিমবঙ্গ উপকূলে আগামীকাল দুপুর/সন্ধ্যা নাগাদ আছড়ে পড়ার সম্ভাবনা রয়েছে। এর ফলে, উপকূল এলাকায় ঘন্টায় ১৫৫-১৬৫ কিলোমিটার গতিবেগে ঝড়ো হাওয়া বইবে। প্রবল এই বায়ু প্রবাহের গতিবেগ ঘন্টায় ১৮৫ কিলোমিটার হতে পারে বলে আভাস দেওয়া হয়েছে। অতিভারী বৃষ্টির পাশাপাশি, রাজ্যের উপকূল বরাবর জেলাগুলিতে ৪-৫ মিটার উচ্চতায় ঢেউ উঠবে। অতি প্রবল এই ঘূর্ণিঝড়ের প্রভাব পড়বে পূর্ব মেদিনীপুর, উত্তর ও দক্ষিণ ২৪ পরগনা, হাওড়া, হুগলি এবং কলকাতায়। উল্লেখ করা যেতে পারে, গত বছরের ৯ই নভেম্বর ঘূর্ণিঝড় বুলবুলের আঘাতে যে পরিমাণ ক্ষয়ক্ষতি হয়েছিল, এবার তারচেয়েও বেশি হবে বলে মনে করা হচ্ছে।
    
    সুপার সাইক্লোনিক ঘূর্ণিঝড় আমফানের প্রভাবে ওডিশার উপকূলবর্তী জেলাগুলিতে অতিভারী বৃষ্টিপাতের পাশাপাশি, ঝড়ো হাওয়া বইবে এবং ঢেউয়ের উচ্চতাও বাড়বে।
    
    ওডিশার মুখ্যসচিব ও পশ্চিমবঙ্গের অতিরিক্ত মুখ্যসচিব জাতীয় সঙ্কট মোকাবিলা কমিটিকে আশ্বস্ত করে বলেছেন, তাঁদের পক্ষ থেকে যাবতীয় প্রস্তুতিমূলক ব্যবস্থা নেওয়া হয়েছে। নীচু এলাকাগুলি থেকে মানুষজনকে নিরাপদে সরিয়ে নিয়ে যাওয়ার কাজ জোর কদমে চলছে বলেও তাঁরা জানিয়েছেন। নীচু এলাকার মানুষের জন্য খাদ্যশস্য, পানীয় জল এবং অন্যান্য নিত্য প্রয়োজনীয় সামগ্রী মজুত করা হয়েছে। ইতিমধ্যেই বিদ্যুৎ ও টেলিযোগাযোগ পরিষেবা পুনর্বহাল করার জন্য দল পাঠানো হয়েছে।
    
    রাজ্য ও কেন্দ্রীয় এজেন্সিগুলির প্রস্তুতি খতিয়ে দেখে ক্যাবিনেট সচিব রাজ্য সরকারগুলিকে নীচু এলাকা থেকে মানুষকে নিরাপদে অন্যর সরিয়ে নিয়ে যাওয়ার নির্দেশ দিয়েছেন এবং পর্যাপ্ত খাদ্যশস্য, জল ও ওষুধপত্র বজায় রাখতে বলেছেন। সড়কে যাতায়াত ব্যবস্থা অব্যাহত রাখার জন্যও প্রয়োজনীয় ব্যবস্থা নিতে বলা হয়েছে।
    
    উল্লেখ করা যেতে পারে, জাতীয় বিপর্যয় মোকাবিলা বাহিনীর ৩৬টি দলকে ইতিমধ্যেই এই দুই রাজ্যে মোতায়েন করা হয়েছে। ত্রাণ ও উদ্ধার কাজের জন্য সেনাবাহিনী ও নৌ-বাহিনীর পাশাপাশি, উপকূল রক্ষী বাহিনীও প্রস্তুত রয়েছে। জরুরি পরিষেবা অব্যাহত রাখতে টেলিযোগাযোগ ও বিদ্যুৎ মন্ত্রকের এজেন্সিগুলির আধিকারিকদের ঐ দুই রাজ্যে পাঠানো হয়েছে।
    
    ওডিশার মুখ্যসচিব ও পশ্চিমবঙ্গের স্বরাষ্ট্র সচিব ভিডিও কনফারেন্সের মাধ্যমে এই পর্যালোচনা বৈঠকে যোগ দেন। এছাড়াও, স্বরাষ্ট্র মন্ত্রক, প্রতিরক্ষা মন্ত্রক, স্বাস্থ্য মন্ত্রক, ভারতীয় আবহাওয়া বিজ্ঞান দপ্তর, এনডিএমএ এবং এনডিআরএফ – এর আধিকারিকরাও বৈঠকে অংশ নেন।
    
    উদ্ভূত পরিস্থিতি পর্যালোচনায় জাতীয় সঙ্কট মোকাবিলা কমিটি পুনরায় বৈঠকে বসবে।

    

    
    CG/BD/SB

    
    
    (Release ID: 1625242) Visitor Counter : 6
    
    
      Read this release in: Hindi , English , Gujarati , Urdu , Marathi , Assamese , Manipuri , Punjabi , Odia , Tamil , Telugu , Malayalam