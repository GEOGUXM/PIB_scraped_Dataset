      স্বরাষ্ট্র মন্ত্রক

      প্রবল ঘূর্ণিঝড় উমপুনের ২০শে মে আছড়ে পড়ার সম্ভাবনায় উদ্ভুত পরিস্থিতির প্রস্তুতির পর্যালোচনা বৈঠক করলেন, প্রধানমন্ত্রী শ্রী নরেন্দ্র মোদী
      Posted On: 18 MAY 2020 7:16PM by PIB Kolkata


    নতুন দিল্লি, ১৮ মে, ২০২০


    

    ঘূর্ণিঝড় উমপুন, বঙ্গোপসাগরে একটি প্রবল ঘূর্ণিঝড়ে পরিণত হয়েছে। এই প্রবল ঘূর্ণিঝড়ের ফলে উদ্ভুত পরিস্থিতির প্রস্তুতি নিয়ে প্রধানমন্ত্রী শ্রী নরেন্দ্র মোদী, আজ বিভিন্ন কেন্দ্রীয় মন্ত্রক ও সংস্থা এবং রাজ্যগুলি সঙ্গে বৈঠক করেন। কেন্দ্রীয় স্বরাষ্ট্রমন্ত্রী শ্রী অমিত শাহ্‌ সহ কেন্দ্রের বিভিন্ন দপ্তর ও আবহাওয়া দপ্তর, জাতীয় বিপর্যয় ব্যবস্থাপনা কর্তৃপক্ষ (ন্যাশনাল ডিজাস্টার ম্যানেজমেন্ট অথরিটি-এনডিএমএ) এবং জাতীয় বিপর্যয় মোকাবিলা বাহিনী (ন্যাশনাল ডিজাস্টার রেসপন্স ফোর্স –এনডিআরএফ) –এর উচ্চপদস্থ আধিকারিকরা বৈঠকে উপস্থিত ছিলেন।


    
    আবহাওয়া দপ্তর জানিয়েছে, ঘন্টায় ১৯৫ কিমি বেগে এই ঘূর্ণিঝড় ২০শে মে, সন্ধ্যেবেলা পশ্চিমবঙ্গ উপকূলে আছড়ে পড়বে। যার ফলে রাজ্যের উপকূলবর্তী জেলাগুলিতে প্রবল বৃষ্টিপাতের সম্ভবনা আছে।


    
    পশ্চিমবঙ্গের পূর্ব মেদিনীপুর, দক্ষিণ ও উত্তর ২৪ পরগণা, কলকাতা, হাওড়া ও হুগলী, এই ঘূর্ণিঝড়ে সবথেকে বেশি প্রভাবিত হবে। জগৎসিংপুর, কেন্দ্রাপাড়া, ভদ্রক এবং বালাসোর সহ উত্তর ওডিশার উপকূলবর্তী জেলাগুলিতে এই ঘূর্ণিঝড় প্রভাব ফেলতে পারে।


    
    আবহাওয়া দপ্তর, সতর্ক করে দিয়ে জানিয়েছে, এই ঝড়ের ফলে ৪ – ৫ মিটার উঁচু জলোচ্ছ্বাস সৃষ্টি হতে পারে। যার ফলে দক্ষিণ ও উত্তর ২৪ পরগণার সমুদ্রতটবর্তী নিচু এলাকা এবং পূর্ব মেদিনীপুরের নিচু এলাকাগুলি জলমগ্ন হতে পারে।


    
    প্রধানমন্ত্রী, সম্ভাব্য যে জায়গা দিয়ে এই ঘূর্ণিঝড় যেতে পারে, সেখানকার সমস্ত বাসিন্দাদের নিরাপদ স্থানে নিয়ে যাওয়ার নির্দেশ দিয়েছেন। তিনি ত্রাণ ও উদ্ধারের বিষয়ে যথাযথ ব্যবস্থা গ্রহণেরও পরামর্শ দেন।


    
    বিদ্যুৎ ও টেলিযোগাযোগ পরিষেবা যেন বিপর্যস্ত না হয়ে পড়ে এবং ঘূর্ণিঝড়ের পর কোনো এলাকায় পরিষেবা ব্যাহত হলে ঐ জায়গায় মেরামতির কাজ যেন দ্রুত করা যায়, সেবিষয়ে সংশ্লিষ্ট সকলকে সতর্ক থাকতে বলা হয়েছে।


    
    ভারতীয় উপকূল রক্ষী বাহিনী এবং নৌবাহিনীর জাহাজ ও হেলিকপ্টারগুলিকে ত্রাণ ও উদ্ধার কাজের জন্য প্রস্তুত রাখা হয়েছে। সেনাবাহিনী এবং বায়ুসেনাকেও সতর্ক থাকতে বলা হয়েছে। এনডিআরএফ –এর ২৫টি দল পশ্চিমবঙ্গ ও ওডিশায় বিভিন্ন জায়গায় মোতায়েন করা হয়েছে। ১২টি দলকেও প্রস্তুত রাখা হয়েছে। এই দলের সদস্যদের সঙ্গে নৌকো, গাছকাটার যন্ত্রপাতি, টেলিকম পরিষেবার সরঞ্জাম সহ বিভিন্ন জিনিসপত্র দেওয়া হয়েছে।


    
    আবহাওয়া দপ্তর, সংশ্লিষ্ট রাজ্যগুলিকে সর্বশেষ পরিস্থিতির বিষয়ে জানাবে। কেন্দ্রীয় স্বরাষ্ট্র মন্ত্রকও রাজ্যগুলির সঙ্গে যোগাযোগ রেখে চলেছে।


    

    CG/CB/SFS

    
    
    (Release ID: 1624987) Visitor Counter : 23
    
    
      Read this release in: Hindi , Tamil , Kannada , English , Urdu , Marathi , Manipuri , Punjabi , Gujarati , Odia , Telugu