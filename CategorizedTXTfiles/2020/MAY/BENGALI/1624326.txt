      অর্থমন্ত্রক

      পশ্চিমবঙ্গে বন্যার প্রভাব মোকাবিলা এবং সেচ ব্যবস্থার উন্নয়নে বিশ্ব ব্যাঙ্কের সঙ্গে ঋণ চুক্তি স্বাক্ষর
      Posted On: 15 MAY 2020 6:35PM by PIB Kolkata


    নতুন দিল্লি, ১৫ মে, ২০২০


    

    পশ্চিমবঙ্গে দামোদর উপত্যকা অববাহিকা অঞ্চলে সেচ ব্যবস্থার উন্নয়নে এবং বন্যা মোকাবিলায় বিশ্ব ব্যাঙ্কের সঙ্গে ভারত সরকার ও পশ্চিমবঙ্গ সরকার ১৪৫ মিলিয়ন মার্কিন ডলারের ঋণ চুক্তি স্বাক্ষর করেছে।


    
    পশ্চিমবঙ্গে সেচ ব্যবস্থার উন্নয়ন এবং বন্যা নিয়ন্ত্রণ কর্মসূচীর ফলে পাঁচটি জেলার প্রায় ২৭ লক্ষ কৃষক লাভবান হবেন এবং ৩ লক্ষ ৯৩ হাজার হেক্টরের বেশি জমিতে আরও ভাল সেচ পরিষেবা পৌঁছে দেওয়া যাবে। বিশ্ব ব্যাঙ্কের সঙ্গে ঋণ সহায়তার এই চুক্তি স্বাক্ষর বন্যা নিয়ন্ত্রণের পাশাপাশি সেচ ব্যবস্থার সামগ্রিক উন্নয়নে সাহায্য করবে।


    
    এই চুক্তিপত্রে স্বাক্ষর করেন কেন্দ্রীয় অর্থনৈতিক বিষয়ক দপ্তরের অতিরিক্ত সচিব শ্রী সমীর কুমার খাড়ে, পশ্চিমবঙ্গ সরকারের পক্ষে মুখ্য রেসিডেন্ট কমিশনার শ্রী কৃষ্ণ গুপ্ত এবং বিশ্ব ব্যাঙ্কের হয়ে ভারতে নিযুক্ত ব্যাঙ্কের ডায়রেক্টর মিস্টার জুনেদ আহমদ।


    
    এই উপলক্ষ্যে শ্রী খাড়ে বলেন, ভারত এমন এক সুপরিকল্পিত অগ্রগতির পথে অগ্রসর হচ্ছে, যা দেশে আরও কার্যকর ভাবে জলসম্পদের বিষয়গুলি সুষ্ঠু ভাবে পরিচালনা করতে পারবে। দামোদর উপত্যকা অববাহিকা অঞ্চলে বিশ্ব ব্যাঙ্কের ঋণ সহায়তায় এই প্রকল্পটি পশ্চিমবঙ্গে কৃষি-সেচ ব্যবস্থার উন্নয়নে সাহায্য করার পাশাপাশি ভূপৃষ্ঠ এবং ভূগর্ভস্থ জলের ব্যবহার নিয়ন্ত্রণে সাহায্য করবে। একই সঙ্গে কৃষি উৎপাদনশীলতা বৃদ্ধি পাবে এবং গ্রামাঞ্চলে কৃষকদের আয় বাড়বে।


    
    উল্লেখ করা যেতে পারে, দামোদর উপত্যকা অববাহিকা অঞ্চলে বর্তমান কৃষি-সেচ ও বন্যা নিয়ন্ত্রণ কর্মসূচীটি ছয় দশকেরও বেশি পুরানো। তাই এর আধুনিকিকরণে আশু প্রয়োজনীয়তা দেখা দিয়েছিলো। নিম্ন দামোদর অববাহিকা অঞ্চল ঐতিহাসিক ভাবে বন্যাপ্রবণ। প্রতি বছর গড়ে ৩১ হাজার হেক্টরের বেশি জমির ফসলের ক্ষতি হয় এবং চার লক্ষ ৬১ হাজারের বেশি মানুষ বন্যাকবলিত হয়ে পড়েন। এই প্রেক্ষিতে বর্তমানে চালু কর্মসূচীটির সংস্কার ও আধুনিকিকরণ জরুরী হয়ে পড়ে।


    
    বিশ্ব ব্যাঙ্কের ভারতে নিযুক্ত ডায়রেক্টর মিস্টার জুনেদ আহমদ বলেন, পশ্চিমবঙ্গ সরকার সেচ পরিকাঠামোর উন্নয়নে বিপুল সম্পদ বিনিয়োগ করেছে। কিন্তু অধিকাংশ ক্ষেত্রেই কর্মসূচী থেকে আশানুরূপ ফল পাওয়া যায়নি। বিশ্ব ব্যাঙ্কের প্রস্তাবিত এই প্রকল্পটি রাজ্যে আধুনিক ও সুস্থায়ী সেচ পরিকাঠামো গড়ে তুলতে সাহায্য করবে। এর ফলে, আরও বেশি সংখ্যক কৃষক আগামী বছরগুলিতে তাদের উৎপাদিত কৃষিপণ্যের উপযুক্ত দাম পাবেন এবং চাষাবাদেও বৈচিত্র আসবে। উল্লেখ করা যেতে পারে, পশ্চিমবঙ্গে এই প্রকল্পটি রূপায়ণে মোট খরচ ধরা হয়েছে ৪১৩.৮ মিলিয়ন মার্কিন ডলার। বিশ্ব ব্যাঙ্কের পক্ষ থেকে ১৪৫ মিলিয়ন মার্কিন ডলার ঋণ সহায়তার পাশাপাশি এশিয় পরিকাঠামো উন্নয়ন ব্যাঙ্ক ১৪৫ মিলিয়ন মার্কিন ডলার সাহায্য করবে। একই ভাবে, ১২৩.৮ মিলিয়ন মার্কিন ডলারের সংস্থান করবে পশ্চিমবঙ্গ সরকার। এছাড়াও, ইন্টারন্যাশনাল ব্যাঙ্ক ফর রিকনস্টাকশন অ্যান্ড ডেভলপমেন্ট প্রতিষ্ঠানের কাছ থেকে ছয় বছরের মেয়াদে ১৪৫ মিলিয়ন মার্কিন ডলার ঋণ সহায়তা নেওয়া হচ্ছে।


    

    CG/BD/AS

    
    
    (Release ID: 1624326) Visitor Counter : 10
    
    
      Read this release in: English , Urdu , Hindi , Punjabi , Tamil