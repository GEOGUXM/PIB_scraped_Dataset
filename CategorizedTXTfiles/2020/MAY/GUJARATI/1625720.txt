      PIB Headquarters

      'ઘરમાં રહો સુરક્ષિત રહો' પણ જો ઘરની બહાર જવાનું થાય તો 'આપણી સુરક્ષા આપણા હાથમાં', મોબાઇલમાં રાખો આરોગ્ય સેતુ એપ અને રહો સુરક્ષિત
      
      કોરોના સામે સુરક્ષા કવચ એટલે ભારત સરાકારની આરોગ્ય સેતુ એપ, દેશભરમાં 10.91 કરોડથી વધુ ભારતીયોએ અપનાવ્યું છે આ સુરક્ષા કવચ

      Posted On: 21 MAY 2020 1:51PM by PIB Ahmedabad

    કહેવાયછે કે ' નેસેસીટી ઇસ ધ મધર ઓફ ઇન્વેન્શન ' એટલે કે જરૂરિયાત એ શોધની જન્મદાત્રી છે. જગતમાં જ્યારે જ્યારે કોઇ નવી જરૂરિયાત ઉભી થાય છે ત્યારે ત્યારે કોઇ એક નવી શોધ પણ થાય છે. વર્તમાન ટેકનોલોજીથી ભરપૂર યુગમાં શોધ-સંશોધનમાં ટેકનોલોજીનું પ્રદાન ઘણુ વધું છે. હાલમાં વિશ્વભરમાં કોરોના વાયરસથી મહામારી ઉભી થઇ છે ત્યારે ફરી એક વાર ટેકનોલોજી તરફ લોકોની આશાભરી નજર મંડાઇ છે. અને ટેકનોલોજી ક્ષેત્ર લોકોને નિરાશ પણ નથી કરી રહ્યું. ઇલેક્ટ્રોનીક્સ અને ડીજીટલ ટેકનોલોજીના ઉત્કૃષ્ટ ઉપયોગ થકી ભારત સરકારે કોરોના વાયરસ ટ્રેકીંગ માટે સ્વદેશી એપ્લીકેશન તૈયાર કરી છે. જે કોરોના વાયરસ સામે સુરક્ષિત રહેવામાં અને કોવિડ-19 સંબંધિત તમામ અપડેટ્સ સાથે જાણકારીથી માહિતગાર રહેવા માટે ઉપયોગી છે. કોરોના વાયરસ સામે સુરક્ષા કવચ સાબિત થતી આ મોબાઇલ એપ્લીકેશન એટલે ' આરોગ્ય સેતુ એપ ' 2 એપ્રિલે ભારતમાં લોન્ચ કરવામાં આવી. પ્રધાનમંત્રી શ્રી નરેન્દ્ર મોદીએ રાષ્ટ્રને કરેલા સંબોધનમાં દેશવસીઓને આરોગ્ય સેતુ એપ ડાઉનલોડ કરવા માટે અપીલ કરી હતી. જે બાદ આ એપ્લીકેશનના ફિચર્સ અને ઉપયોગિતાને લઇને હાલ દેશભરમાં આ મોબાઇલ એપ્લીકેશનનાં 10.91 કરોડથી વધુ ઉપયોગકર્તા છે.


    આ એપ્લિકેશનનો હેતુ દેશની જનતામાં કોરોના વિશે જાગૃતિ ફેલાવવા તેમજ તેમને આરોગ્ય સેવાઓ સાથે જોડવાનો પણ રહ્યો છે . આ એક એવી ટ્રેકીંગ એપ્લિકેશન છે જે સ્માર્ટ ફોનના જીપીએસ અને બ્લુટુથ બંનેનો ઉપયોગ કરી સચોટ લોકેશનના આધારે કોરોના વાયરસના સંક્રમિતને ટ્રેક કરી તેના વપરાશકર્તાને કેટલું જોખમ છે તેની માહિતી આપે છે. ગુજરાતી, હિન્દી,અંગ્રેજી સહીત દેશની 11 ભાષાઓને સપોર્ટ કરતી આ એપ્લીકેશન કોરોના વાયરસનું જોખમ, પોઝીટીવ કેસોની અપડેટ્સ, સ્વ ચકાસણી જેવા ફિચર્સ ધરાવે છે. આરોગ્ય સેતુ એપમાં તમારી સ્થિતિ, સ્વ મૂલ્યાંકન, કોવિડ-19 અપડેટ અને ઇ-પાસ એ મુખ્ય ચાર ભાગ છે. તેમાં કોવિડ-19 વિશે ઉપયોગી માહિતીની સાથે આવશ્યક સલાહસૂચનો પણ આપવામાં આવ્યાં છે. તેમાં તમામ રાજ્યોની કોરોના હેલ્પલાઇનના નંબર પણ આપવામાં આવ્યાં છે.


    હાલ દેશમાં લોકડાઉનને ચોથો તબક્કો ચાલી રહ્યો છે . જેમાં નિયમો આધારિત રાહત સાથે છૂટછાટ પણ આપવામાં આવી છે. તેવા સમયે આરોગ્ય સેતુ એપ લોકો માટે ઘણી ઉપયોગી સાબિત થઇ રહી છે. ઘરમાં રહીને સુરક્ષિત રહેતા લોકો હવે પોતાના નોકરી-વ્યવસાય માટે કે અન્ય આવશ્યક કામ માટે ઘરની બહાર નીકળે છે ત્યારે તેમના મોબાઇલમાં રહેલ આરોગ્ય સેતુ એપ તેમને સુરક્ષા કવચ પૂરું પાડે છે.


    શ્રી જિતેન્દ્રભાઇ નટવરલાલ ત્રિવેદી


    આરોગ્ય સેતુના ઉપયોગથી આવા લોકો પોતાને સુરક્ષિત અનુભવી રહ્યાં છે . રાજ્યમાં કોરોનાથી સૌથી વધુ પ્રભાવિત એવા અમદાવાદ શહેરમાં રહેતા અને વટવા જીઆઇડીસીની એક કંપનીમાં કામ કરતાં જિતેન્દ્રભાઇ નટવરલાલ ત્રિવેદીએ અમારા પીઆઇબીના પ્રતિનિધિને જણાવ્યું કે મારા મોબાઇલમાં આરોગ્ય સેતુ એપ ડાઉનલોડ કરેલી છે. જેનાથી બહાર નીકળવામાં કોરોનાથી લાગતો ડર દૂર થઇ ગયો છે. બજારમાં જઇએ તો આપણાથી 500 મીટર, 1 કિમી, 5 કીમી, 10 કીમી ના અંતર પણ કોવિડ-19ના કેસની અને તેની પરિસ્થિતિની સચોટ જાણકારી તેમાંથી મળે રહે છે. આ એપ મને ખૂબ જ ઉપયોગી સાબિત થઇ રહી છે જે બદલ હું ભારત સરકારનો ખૂબ ખૂબ આભાર માનું છું.


    શ્રી માર્મિક ઉપાધ્યાય


    અમરેલી જિલ્લાના સાવરકુંડલાના રહેવાસી અને વડનગરની જીએમઇઆરએસ મેડીકલ કોલેજના બીજા વર્ષમાં અભ્યાસ કરતાં માર્મિક ઉપાધ્યાયે અમારા પ્રતિનિધિને જણાવ્યું કે મેડીકલક્ષેત્ર સાથે સંકળાયેલ મેં અને મારા મોટાભાગના તમામ સહાધ્યાયીઓએ મોબાઇલમાં આરોગ્ય સેતુ એપ ડાઉનલોડ કરી છે . કોઇ એક ઝોનમાંથી બીજા ઝોનમાં જતી વખતે કે નજીકમાં કોઇ કોરોનાથી પ્રભાવિત વ્યક્તિના આવવાથી એપ તરત જ નોટીફિકેશ આપે છે. એટલું જ નહિ તે કોવિડ-19 સંબંધિત નવી અપડેટ્સ પણ પૂરી પાડે છે. તે રીતે તે ઘણી ઉપયોગી અને સુરક્ષા કવચ સમાન એપ છે. માટે જ હું અને તમામ મેડીકલ સ્ટાફ આરોગ્ય સેતુ એપ લોન્ચ કરવા બદલ ભારત સરકારનો આભાર માનીએ છીએ.


    કોરોના સંક્રમણને અટકાવવા ભારત સરકારે લીધેલા પગલાંની વિશ્વભરમાં પ્રસંશા થઇ રહી છે. ત્યારે આત્મનિર્ભર ભારતના નિર્માણ માટે કટિબદ્ધ થયેલા આપણા સૌ માટે એ પણ ગર્વ લેવા જેવી બાબત છે કે આરોગ્ય સેતુ એપ એ સ્વદેશી એપ છે. આ એપે વિશ્વ આરોગ્ય સંસ્થા ( WHO )નું પણ ધ્યાન ખેંચ્યુ છે. આરોગ્ય સેતુ એપથી પ્રભાવિત થઇ WHO પણ આવું એપ લોન્ચ કરવાની તૈયારીમાં છે. હાલમાં તો ' હું સુરક્ષિત , આપણે સુરક્ષિત,ભારત સુરક્ષિત ' ના મંત્ર સાથે સુરક્ષા પ્રદાન કરી રહી છે ભારત સરકારની મોબાઇલ એપ્લીકેશન - આરોગ્ય સેતુ. દેશભરના તમામ મોબાઇલ ધારકો તેમના મોબાઇલમાં આરોગ્ય સેતુ એપ ડાઉનલોડ કરે તે જરૂરી છે. અને તે માટે આરોગ્ય સેતુ એપની ઉપયોગિતાનો સંદેશ લોકો સુધી પહોંચે એ જરૂરી છે.

    
    
    (Release ID: 1625720) Visitor Counter : 100