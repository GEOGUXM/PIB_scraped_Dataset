      પ્રધાનમંત્રીનું કાર્યાલય

      પ્રધાનમંત્રીનું રાષ્ટ્રને સંબોધન
      Posted On: 12 MAY 2020 10:14PM by PIB Ahmedabad


    તમામ દેશવાસીઓને આદર પૂર્વકના નમસ્કાર ,


    કોરોના સંક્રમણનો સામનો કરતા કરતા વિશ્વને અત્યારે ચાર મહિનાથી વધુ સમય થઇ ગયો છે . આ દરમિયાન તમામ દેશોના 42 લાખથી વધુ લોકો કોરોનાની ચેપગ્રસ્ત બન્યા છે . પોણા ત્રણ લાખથી વધુ લોકોના દુઃખદ અવસાન થયા છે . ભારતમાં પણ લોકોએ પોતાના સ્વજનો ગુમાવ્યા છે . હું તે તમામની પ્રત્યે મારી સંવેદના વ્યક્ત કરું છું .


    સાથીઓ ,


    એક વાયરસે આખી દુનિયાને ઉથલ પુથલ કરી નાખી છે . આખા વિશ્વમાં કરોડો જિંદગીઓ સંકટનો સામનો કરી રહી છે . આખી દુનિયા જિંદગી બચાવવાના જંગમાં લાગેલી છે . આપણે આવું સંકટ ના તો જોયું છે , ના તો સાંભળ્યું છે . નિશ્ચિતપણે માનવ જાતિ માટે આ બધું જ અકલ્પનીય છે , આ સંકટ અભૂતપૂર્વ છે .


    પરંતુ થાકવું , હારવું , તૂટી જવું , વિખેરાઈ જવું એ માનવીને મંજૂર નથી . સતર્ક રહીને , આવા જંગના તમામ નિયમોનું પાલન કરીને , હવે આપણે બચવાનું પણ છે અને આગળ પણ વધવાનું છે . આજે જ્યારે દુનિયા સંકટમાં છે ત્યારે આપણે આપણો સંકલ્પ વધુ મજબૂત કરવો પડશે . આપણો સંકલ્પ આ સંકટ કરતા પણ વિરાટ હશે .


    સાથીઓ ,


    આપણે ગઈ સદીથી જ સાંભળતા આવ્યા છીએ કે 21 મી સદી હિન્દુસ્તાનની છે . આપણને કોરોનાની પહેલાની દુનિયાને , વૈશ્વિક વ્યવસ્થાઓને વિસ્તૃત રીતે જોવા સમજવાનો અવસર મળ્યો છે . કોરોના સંકટ પછી પણ વિશ્વમાં જે સ્થિતિઓ બની રહી છે , તેને પણ આપણે સતત જોઈ રહ્યા છીએ . જ્યારે આપણે આ બંને કાળખંડોને ભારતની દ્રષ્ટિએ જોઈએ છીએ તો લાગે છે કે 21 મી સદી ભારતની હોય એ આપણું સપનું નથી પણ તે આપણા સૌની જવાબદારી છે . પરંતુ તેનો માર્ગ કયો હશે ? વિશ્વની વર્તમાન પરિસ્થિતિ આપણને શીખવાડે છે કે તેનો માર્ગ એક જ છે - “ આત્મનિર્ભર ભારત ”.


    સાથીઓ ,


    એક રાષ્ટ્રના રૂપમાં આજે આપણે એક મહત્વના પડાવ પર ઉભા છીએ . આટલી મોટી આપત્તિ , ભારત માટે એક સંકેત લઈને આવી છે , એક સંદેશ લઈને આવી છે , એક અવસર લઈને આવી છે . હું એક ઉદાહરણની સાથે મારી વાત રજૂ કરીશ . જ્યારે કોરોના સંકટ શરુ થયું , ત્યારે ભારતમાં એક પણ પીપીઈ કીટ બનતી નહોતી . એન -95 માસ્કનું ભારતમાં નામનું જ ઉત્પાદન થતું હતું . આજે સ્થિતિ એવી છે કે ભારતમાં જ દરરોજ 2 લાખ PPE અને 2 લાખ એન -95 માસ્ક બનાવવામાં આવી રહ્યા છે . આ આપણે એટલા માટે કરી શક્યા છીએ કારણ કે ભારતે આપત્તિને અવસરમાં પરિવર્તિત કરી દીધી છે . આપત્તિને અવસરમાં બદલવાની ભારતની આ દ્રષ્ટિ , આત્મનિર્ભર ભારતની માટે આપણા સંકલ્પની માટે એટલી જ પ્રભાવક સાબિત થવાની છે .


    સાથીઓ ,


    આજે વિશ્વમાં આત્મનિર્ભર શબ્દના આયામો બદલાઈ ગયા છે , ગ્લોબલ વિશ્વમાં આત્મનિર્ભરતાની વ્યાખ્યા બદલાઈ ગઈ છે . અર્થકેન્દ્રિત વૈશ્વિકરણ વિ માનવ કેન્દ્રિત વૈશ્વિકરણની ચર્ચા જોરશોરથી ચાલી રહી છે . વિશ્વ સમક્ષ ભારતનું મૂળભૂત ચિંતન , આશાની કિરણ જોવા મળે છે . ભારતની સંસ્કૃતિ , ભારતના સંસ્કાર , તે આત્મનિર્ભરતાની વાતો કરે છે જેની આત્મા વસુધૈવ કુટુંબકમ છે . ભારત જ્યારે આત્મનિર્ભરતાની વાત કરે છે તો આત્મકેન્દ્રિત વ્યવસ્થાની વકીલાત નથી કરતું .


    ભારતની આત્મનિર્ભરતામાં સંસારના સુખ , સહયોગ અને શાંતિની ચિંતા થાય છે . જે સંસ્કૃતિ જય જગતમાં વિશ્વાસ ધરાવતી હોય , જે જીવ માત્રનું કલ્યાણ ઇચ્છતી હોય , જે સંપૂર્ણ વિશ્વને પરિવાર સમજતી હોય , જે પોતાની આસ્થામાં ‘ માતા ભૂમિ : પુત્રો અહમ્ પૃથિવ્ય :’ ની વિચારધારા ધરાવતી હોય , જે પૃથ્વીને માં માનતી હોય , તે સંસ્કૃતિ , તે ભારતભૂમિ , જ્યારે આત્મનિર્ભર બને છે , ત્યારે તેનાથી એક સુખી સમૃદ્ધ વિશ્વની સંભાવના પણ સુનિશ્ચિત થાય છે .


    ભારતની પ્રગતિમાં તો હંમેશા વિશ્વની પ્રગતિ સમાહિત રહી જ છે . ભારતના લક્ષ્યોનો પ્રભાવ , ભારતના કાર્યોનો પ્રભાવ , વિશ્વ કલ્યાણ પર પડે છે . જ્યારે ભારત ખુલ્લામાં શૌચથી મુક્ત થાય છે તો દુનિયાનું ચિત્ર બદલાઈ જાય છે . ટીબી હોય , કુપોષણ હોય , પોલિયો હોય , ભારતના અભિયાનોની અસર વિશ્વ ઉપર પડે જ છે . આંતરરાષ્ટ્રીય સોલર એલાયન્સ , ગ્લોબલ વોર્મિંગની વિરુદ્ધ ભારતની ભેટ છે . આંતરરાષ્ટ્રીય યોગ દિવસની પહેલ , માનવ જીવનને તણાવથી મુક્તિ અપાવવા માટે ભારતની ભેટ છે . જિંદગી અને મોતની લડાઈ લડી રહેલ દુનિયામાં આજે ભારતની દવાઓ એક નવી આશા લઇને પહોંચી છે . આ પગલાઓ વડે આખી દુનિયામાં ભારતની ખૂબ ખૂબ પ્રશંસા થાય છે તો દરેક ભારતીય ગર્વ કરે છે . દુનિયાને વિશ્વાસ થવા લાગ્યો છે કે ભારત ખૂબ સારું કરી શકે છે , માનવ જાતિના કલ્યાણ માટે ઘણું બધું સારું આપી શકે છે . પ્રશ્ન એ છે કે – આખરે કઈ રીતે ? આ સવાલનો પણ જવાબ છે – 130 કરોડ દેશવાસીઓનો આત્મનિર્ભર ભારતનો સંકલ્પ .


    સાથીઓ ,


    આપણો સદીઓનો ગૌરવપૂર્ણ ઈતિહાસ રહ્યો છે . બહ્ર્ત જ્યારે સમૃદ્ધ હતું , સોનેરી પંખી તરીકે ઓળખાતું હતું , સંપન્ન હતું , ત્યારે હંમેશાથી વિશ્વના કલ્યાણની રાહ પર જ ચાલ્યું . સમય બદલાઈ ગયો , દેશ ગુલામીની સાંકળોમાં જકડાઈ ગયો , આપણે વિકાસની માટે ટળવળતા રહ્યા . આજે ભારત વિકાસ તરફ સફળતાપૂર્વક પગલા માંડી રહ્યું છે , ત્યારે પણ વિશ્વ કલ્યાણની રાહ પર અટલ છે . યાદ કરો , આ સદીની શરૂઆતના સમયમાં Y2K સંકટ આવ્યું હતું . ભારતના ટેકનોલોજી નિષ્ણાતોએ વિશ્વને આ સંકટમાંથી બહાર કાઢ્યું હતું . આજે આપણી પાસે સાધન છે , આપણી પાસે સામર્થ્ય છે , આપણી પાસે વિશ્વની સૌથી શ્રેષ્ઠ પ્રતિભા છે , આપણે શ્રેષ્ઠતમ ઉત્પાદનો બનાવીશું , આપણી ગુણવત્તા હજુ વધુ સારી બનાવીશું , પુરવઠા શ્રુંખલાને વધારે આધુનિક બનાવીશું , આ આપણે કરી શકીએ છીએ અને આપણે જરૂરથી કરીશું .


    સાથીઓ ,


    મેં મારી સગી આંખે કચ્છ ભૂકંપના તે દિવસો જોયા છે . બધી બાજુએ માત્ર કાટમાળ જ કાટમાળ . બધું જ ધ્વસ્ત થઇ ગયું હતું . એવું લાગતું હતું કે જાણે કચ્છ , મોતની ચાદર ઓઢીને સુઇ ગયું હોય . તે પરિસ્થિતિમાં કોઈ વિચારી પણ નહોતું શકતું કે ક્યારેય હવે પરિસ્થિતિ બદલાઈ શકે છે . પરંતુ જોત જોતામાં કચ્છ ઉઠીને ઉભું થઇ ગયું , કચ્છ ચાલી નીકળ્યું , કચ્છ આગળ નીકળી ગયું . આ જ આપણા ભારતીયોની સંકલ્પશક્તિ છે . આપણે નક્કી કરી લઈએ તો કોઈ લક્ષ્ય અશક્ય નથી , કોઈ રસ્તો મુશ્કેલ નથી . અને આજે તો ઈચ્છા પણ છે અને માર્ગ પણ છે . તે છે ભારતને આત્મનિર્ભર બનાવવાની . ભારતની સંકલ્પશક્તિ એવી છે કે ભારત આત્મનિર્ભર બની શકે છે .


    સાથીઓ ,


    આત્મનિર્ભર ભારતની આ ભવ્ય ઈમારત , પાંચ સ્તંભો ઉપર ઉભી થશે . પહેલો સ્તંભ અર્થતંત્ર – એક એવું અર્થતંત્ર કે જે વૃદ્ધિ આધારિત પરિવર્તન નહી પરંતુ હરણફાળ છલાંગ લગાવે . બીજો સ્તંભ ઈન્ફ્રાસ્ટ્રક્ચર – એક એવું ઈન્ફ્રાસ્ટ્રક્ચર કે જે આધુનિક ભારતની ઓળખ બને . ત્રીજો સ્તંભ – આપણી વ્યવસ્થા – એક એવું તંત્ર કે જે વીતેલી સદીની રીતી નીતિ નહી પરંતુ 21 મી સદીના સપનાઓને સાકાર કરનારી ટેકનોલોજી સંચાલિત વ્યવસ્થાઓ પર આધારિત હોય . ચોથો સ્તંભ – આપણી વસ્તી – વિશ્વની સૌથી મોટી લોકશાહીમાં આપણી ગતિશીલ વસ્તી એ આપણી તાકાત છે , આત્મનિર્ભર ભારતની માટે આપણી ઉર્જાનો સ્ત્રોત છે . પાંચમો સ્તંભ – માંગ – આપણી અર્થવ્યવસ્થામાં માંગ અને પુરવઠાની શ્રુંખલાનું જે ચક્ર છે , જે તાકાત છે , તેને સંપૂર્ણ ક્ષમતા સાથે ઉપયોગમાં લેવાની જરૂર છે .


    દેશમાં માંગ વધારવા માટે , માંગને પૂરી કરવા માટે , આપણી પુરવઠા શ્રુંખલાના દરેક હિતધારકનું સશક્ત હોવું ખૂબ જરૂરી છે . આપણી પુરવઠા શ્રુંખલા , આપણી પુરવઠાની તે વ્યવસ્થાને આપણે મજબૂત કરીશું જેમાં મારા દેશની માટીની મહેક હોય , આપણા મજૂરોના પરસેવાની સુગંધ હોય .


    સાથીઓ ,


    કોરોના સંકટનો સામનો કરીને , નવા સંકલ્પની સાથે હું આજે એક વિશેષ પેકેજની જાહેરાત કરી રહ્યો છું . આ આર્થિક પેકેજ , ‘ આત્મનિર્ભર ભારત અભિયાન ’ ની મહત્વની કડી તરીકે કામ કરશે .


    સાથીઓ ,


    હમણાં તાજેતરમાં સરકારે કોરોના સંકટને લગતી જે આર્થિક જાહેરાતો કરી હતી , જે રીઝર્વ બેંકના નિર્ણયો હતા અને આજે જે આર્થિક પેકેજની જાહેરાત થવા જઈ રહી છે , તેને જોડી દેવામાં આવે તો તે લગભગ લગભગ 20 લાખ કરોડ રૂપિયાની છે . આ પેકેજ ભારતની જીડીપીના લગભગ લગભગ 10 ટકા છે .


    તે દરેકના માધ્યમથી દેશના જુદા જુદા વર્ગોને , આર્થિક વ્યવસ્થાની કડીઓને , 20 લાખ કરોડ રૂપિયાનું બળ મળશે , ટેકો મળશે . 20 લાખ કરોડ રૂપિયાનું આ પેકેજ , 2020 માં દેશની વિકાસ યાત્રાને , આત્મનિર્ભર ભારત અભિયાનને એક નવી ગતિ આપશે . આત્મનિર્ભર ભારતના સંકલ્પને સિદ્ધ કરવા માટે આ પેકેજમાં જમીન , શ્રમિકો , પ્રવાહિતા અને કાયદા , આ તમામ ઉપર ભાર મુકવામાં આવ્યો છે .


    આ આર્થિક પેકેજ આપણા કુટીર ઉદ્યોગો , ગૃહ ઉદ્યોગો , આપણા લઘુ મધ્યમ ઉદ્યોગો , આપણા MSME ની માટે છે , જે કરોડો લોકોની આજીવિકાનું સાધન છે , જે આત્મનિર્ભર ભારતના અમારા સંકલ્પનો મજબૂત આધાર છે . આ આર્થિક પેકેજ દેશના તે શ્રમિકની માટે છે , દેશના તે ખેડૂતની માટે છે જે દરેક સ્થિતિ , દરેક ઋતુમાં દેશવાસીઓની માટે દિવસ રાત પરિશ્રમ કરી રહ્યો છે . આ આર્થિક પેકેજ આપણા દેશના મધ્યમ વર્ગની માટે છે , જે ઈમાનદારીથી કર આપે છે , દેશના વિકાસમાં પોતાનું યોગદાન આપે છે . આ આર્થિક પેકેજ ભારતીય ઉદ્યોગ જગતની માટે છે જે બહ્ર્તના આર્થિક સામર્થ્યને ઉંચાઈ આપવા માટે સંકલ્પિત છે . આવતીકાલથી લઈને આવનારા કેટલાક દિવસો સુધી નાણા મંત્રીજી દ્વારા આપ સૌને ‘ આત્મનિર્ભર ભારત અભિયાન ’ વડે પ્રેરિત આ આર્થિક પેકેજ અંગે વિસ્તારથી માહિતી આપવામાં આવશે .


    સાથીઓ ,


    આત્મનિર્ભર ભારત બનાવવા માટે સાહસિક સુધારાઓની પ્રતિબદ્ધતાની સાથે હવે દેશનું આગળ વધવું અનિવાર્ય છે . તમે પણ અનુભવ કર્યો છે કે વીતેલા 6 વર્ષોમાં જે સુધારાઓ થયા છે તેમના કારણે આજે સંકટના આ સમયમાં પણ ભારતની વ્યવસ્થાઓ વધુ સક્ષમ , વધુ સમર્થ જોવા મળી છે . નહિતર કોણ વિચારી શકતું હતું કે ભારત સરકાર જે પૈસા મોકલશે , તે પૂરે પુરા ગરીબના ખિસ્સામાં , ખેડૂતના ખિસ્સામાં પહોંચી શકશે . પરંતુ આમ થયું . તે પણ ત્યારે થયું જ્યારે તમામ સરકારી કચેરીઓ બંધ હતી , ટ્રાન્સપોર્ટના સાધનો બંધ હતા . જનધન - આધાર - મોબાઇલ JAM ની ત્રિશક્તિ સાથે જોડાયેલ આ માત્ર એક જ સુધારો હતો , જેની અસર આપણે હમણાં જ જોઈ છે . હવે સુધારાની તે હદને વિસ્તૃત કરવાની છે , નવી ઉંચાઈ આપવાની


    છે .


    આ સુધારાઓ કૃષિ સાથે જોડાયેલ પુરવઠા શ્રુંખલામાં હશે જેથી ખેડૂત પણ સશક્ત બને અને ભવિષ્યમાં કોરોના જેવા કોઈ બીજા સંકટમાં કૃષિ ઉપર ઓછામાં ઓછી અસર થાય . આ સુધારાઓ , રેશનલ ટેક્સ સિસ્ટમ , સરળ અને સ્પષ્ટ નિયમ કાયદાઓ , શ્રેષ્ઠ ઈન્ફ્રાસ્ટ્રક્ચર , સમર્થ અને સક્ષમ માનવ સંસાધન , અને મજબૂત નાણાકીય વ્યવસ્થાના નિર્માણ માટે હશે . આ સુધારાઓ ઉદ્યોગને પ્રોત્સાહિત કરશે , રોકાણને આકર્ષિત કરશે અને મેક ઇન ઇન્ડિયાના આપણા સંકલ્પને સશક્ત કરશે .


    સાથીઓ ,


    આત્મનિર્ભરતા એ આત્મબળ અને આત્મવિશ્વાસ દ્વારા જ શક્ય છે . આત્મનિર્ભરતા , વૈશ્વિક પુરવઠા શ્રુંખલામાં મુશ્કેલ સ્પર્ધા માટે પણ દેશને તૈયાર કરે છે . અને આજે તે સમયની માંગ છે કે ભારત દરેક સ્પર્ધામાં જીતે , વૈશ્વિક પુરવઠા શ્રુંખલામાં મોટી ભૂમિકા નિભાવે . તેને સમજીને પણ આર્થિક પેકેજમાં અનેક જોગવાઈઓ કરવામાં આવી છે . તેનાથી આપણા તમામ ક્ષેત્રોની અસરકારકતા વધશે અને ગુણવત્તાની પણ ખાતરી થશે .


    સાથીઓ ,


    આ સંકટ એટલું મોટું છે કે મોટામાં મોટી વ્યવસ્થાઓ હલી ગઈ છે . પરંતુ આ જ પરિસ્થિતિઓમાં આપણે , દેશે આપણા ગરીબ ભાઈઓ બહેનોની સંઘર્ષ શક્તિ , તેમની સંયમ - શક્તિના પણ દર્શન કર્યા છે . ખાસ કરીને આપણા જે લારીઓવાળા ભાઈ બહેનો છે , ઠેલા નાંખનારાઓ છે , ફૂટપાથ પર સામાન વેચવાવાળાઓ છે , જે આપણા શ્રમિક સાથીઓ છે , જેઓ ઘરોમાં કામ કરનારા ભાઈ બહેનો છે , તેમણે આ દરમિયાન ઘણી તપસ્યા કરી છે , ત્યાગ કર્યો છે . એવું કોણ હશે કે જેમણે તેમની ગેરહાજરીનો અનુભવ નહી કર્યો હોય .


    હવે આપણી જવાબદારી છે તેમને શક્તિશાળી બનાવવાની , તેમના આર્થિક હિતોની માટે કેટલાક મોટા પગલાઓ લેવાની . તેને ધ્યાનમાં રાખીને ગરીબ હોય , શ્રમિક હોય , સ્થળાંતર કરનારા મજૂર હોય , પશુપાલક હોય , આપણા માછીમાર સાથીઓ હોય , સંગઠિત ક્ષેત્રના હોય કે પછી અસંગઠિત ક્ષેત્રના , દરેક વર્ગની માટે આર્થિક પેકેજમાં કેટલાક મહત્વપૂર્ણ નિર્ણયોની જાહેરાત કરવામાં આવશે .


    સાથીઓ ,


    કોરોના સંકટે આપણને સ્થાનિક ઉત્પાદન , સ્થાનિક બજાર , સ્થાનિક પુરવઠા શ્રુંખલાનું પણ મહત્વ સમજાવ્યું છે . સંકટના સમયમાં , સ્થાનિકે જ આપણી માંગ પૂરી કરી છે , આપણને આ સ્થાનિકે જ બચાવ્યા છે . સ્થાનિક એ માત્ર જરૂરિયાત જ નહી પરંતુ આપણી જવાબદારી પણ છે . સમયે આપણને શીખવાડ્યું છે કે સ્થાનિકને આપણે આપણા જીવનનો મંત્ર બનાવવો જ પડશે .


    તમને આજે જે વૈશ્વિક બ્રાંડ લાગી રહ્યા છે તે પણ એક સમયે બિલકુલ આવા જ સ્થાનિક હતા . પરંતુ જ્યારે ત્યાંના લોકોએ તેમનો ઉપયોગ કરવાનું શરુ કર્યું , તેમનો પ્રચાર કરવાનો શરુ કર્યો , તેમની બ્રાન્ડીંગ કરી , તેમની ઉપર ગર્વ કર્યો , તો તે ઉત્પાદનો , સ્થાનિકમાંથી વૈશ્વિક બની ગયા . એટલા માટે આજથી દરેક ભારતવાસીએ પોતાના સ્થાનિક ઉત્પાદન માટે અવાજ ઉઠાવવાનો છે , માત્ર સ્થાનિક ઉત્પાદનો ખરીદવાના જ નથી પરંતુ તેનો ગૌરવપૂર્ણ રીતે પ્રચાર પણ કરવાનો છે .


    મને પુરેપૂરો વિશ્વાસ છે કે આપણો દેશ આવું કરી શકે તેમ છે . તમારા પ્રયાસોએ તો દર વખતે તમારા પ્રત્યેની મારી શ્રદ્ધાને વધારેમાં વધારે ઉમેરો કર્યો છે . હું ગર્વ સાથે એક વાતનો અનુભવ કરું છું , યાદ કરું છું . જ્યારે મેં તમને , દેશમાંથી ખાદી ખરીદવાનો આગ્રહ કર્યો હતો . તે પણ કહ્યું હતું કે દેશના હાથશાળના કારીગરોને ટેકો આપો . તમે જુઓ , કેટલા થોડા સમયમાં ખાદી અને હેન્ડલુમ , બંનેની માંગ અને વેચાણ રેકોર્ડ સ્તર પર પહોંચી ગયું છે . એટલું જ નહી , તેને તમે મોટા બ્રાંડ પણ બનાવી દીધા છે . બહુ નાનો અમથો પ્રયાસ હતો પરંતુ પરિણામ મળ્યું , ઘણું સારું પરિણામ મળ્યું .


    સાથીઓ ,


    બધા જ નિષ્ણાતો જણાવે છે , વૈજ્ઞાનિકો જણાવે છે કે કોરોના લાંબા સમય સુધી આપણા જીવનનો ભાગ બનીને રહેશે . પરંતુ સાથે સાથે જ આપણે એવું પણ નથી થવા દઈ શકતા કે આપણી જિંદગી માત્ર કોરોનાની આસપાસ જ સમેટાઈને રહી જાય . આપણે માસ્ક પહેરીશું , બે ગજના અંતરનું પાલન કરીશું પરંતુ આપણા લક્ષ્યોને દુર નહી થવા દઈએ .


    એટલા માટે લોકડાઉનનો ચોથો તબક્કો , લોકડાઉન 4, સંપૂર્ણ રીતે નવા રૂપ રંગવાળો હશે , નવા નિયમોવાળો હશે . રાજ્યો પાસેથી અમને જે સૂચનો મળી રહ્યા છે તેમના આધાર પર લોકડાઉન 4 સાથે સંકળાયેલ માહિતી પણ તમને 18 મે પહેલા આપી દેવામાં આવશે . મને પૂરો વિશ્વાસ છે કે નિયમોનું પાલન કરીને , આપણે કોરોના સામે લડીશું અને આગળ પણ વધીશું .


    સાથીઓ ,


    આપણે ત્યાં કહેવામાં આવે છે કે – ‘ સર્વમ આત્મ વશં સુખમ ’ અર્થાત , જે આપણા હાથમાં છે , જે આપણા નિયંત્રણમાં છે તે જ સુખ છે . આત્મનિર્ભરતા આપણને સુખ અને સંતોષ આપવાની સાથે સાથે સશક્ત પણ કરે છે . 21 મી સદી , ભારતની સદી બનાવવાની આપણી જવાબદારી , આત્મનિર્ભર ભારતના પ્રણ સાથે જ પૂરી થશે . આ જવાબદારીને 130 કરોડ દેશવાસીઓની પ્રાણશક્તિ દ્વારા જ ઉર્જા મળશે . આત્મનિર્ભર ભારતનો આ યુગ , દરેક ભારતવાસીની માટે નૂતન પ્રણ પણ હશે , નૂતન પર્વ પણ હશે .


    હવે એક નવી પ્રાણશક્તિ , નવી સંકલ્પશક્તિની સાથે આપણે આગળ વધવાનું છે . જ્યારે આચાર વિચાર કર્તવ્ય ભાવથી તરબોળ હોય , કર્મઠતાની પરાકાષ્ઠા હોય , કૌશલ્યની પુંજી હોય તો આત્મનિર્ભર ભારતને બનતા કોણ રોકી શકે તેમ છે ? આપણે ભારતને આત્મનિર્ભર ભારત બનાવી શકીએ છીએ . આપણે ભારતને આત્મનિર્ભર બનાવીને જ રહીશું . એ જ સંકલ્પની સાથે , એ જ વિશ્વાસની સાથે , હું તમને ખૂબ ખૂબ શુભકામનાઓ પાઠવું છું .


    તમે તમારા સ્વાસ્થ્યનું , તમારા પરિવારનું , તમારા નજીકનાઓનું ધ્યાન રાખો .


    ખૂબ ખૂબ આભાર !!


    GP/DS

    
    
    (Release ID: 1623546) Visitor Counter : 256
    
    
      Read this release in: Assamese , Manipuri , English , Urdu , Marathi , Hindi , Bengali , Punjabi , Odia , Tamil , Telugu , Kannada , Malayalam