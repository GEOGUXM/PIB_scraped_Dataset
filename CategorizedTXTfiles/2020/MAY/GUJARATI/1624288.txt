      PIB Headquarters

      'પ્રધાનમંત્રી ગરીબ કલ્યાણ યોજના' અનેક પરિવારો માટે ખરા અર્થંમાં સાબીત થઇ રહી છે કલ્યાણકારી યોજના
      
      રાજ્યમાં થઇ રહેલા બીજા તબક્કાના વિનામૂલ્યે અન્ન વિતરણની કામગીરીથી લાભાર્થીઓ સંતુષ્ઠ, મળી રહ્યું છે પૂરતું અને ગુણવત્તા સભર અનાજ

      Posted On: 16 MAY 2020 10:34AM by PIB Ahmedabad

    કહેવાય છે કે મુશ્કેલ સમયે નાનીસરખી મદદ પણ ખૂબ મહત્ત્વની બની જાય છે... મુસીબતના સમયે કોઇ નાની મદદ પણ મળી જાય તો તે ઘણો મોટો સહારો બની જતો હોય છે. આવી જ પરિસ્થિતિ છે કોરોના સંકટના સમયે પરિવારનું ગુજરાન ચલાવવામાં મુશ્કેલી અનુભવી રહેલા ગરીબ અને મધ્યમવર્ગીય પરિવારોની. જેમને ભારત સરકાર દ્વારા પ્રધાનમંત્રી ગરીબ કલ્યાણ યોજના અન્વયે અન્ન યોજના હેઠળ વિનામૂલ્યે અનાજનું વિતરણ કરવામાં આવી રહ્યું છે. અન્ન વિતરણના આ બીજા તબક્કામાં પણ NON NFSA APL-1 કાર્ડ ધારકોને આ યોજના અન્વયે રેશનકાર્ડ દિઠ 10 કિલોગ્રામ ઘઉં, 3 કિલોગ્રામ ચોખા, 1 કિલોગ્રામ ખાંડ અને 1 કિલોગ્રામ ચણા અથવા ચણાદાળનું વિતરણ કરવામાં આવે છે. એપ્રિલ માસના વિતરણની કામગીરી સુપેરે પરિપૂર્ણ થયા બાદ રાજ્યમાં બીજી વખતનું મે માસના અનાજનું વિતરણ પણ શરુ કરી દેવામાં આવ્યું છે. રાજ્યના તમામ જિલ્લાઓમાં સરકારશ્રીની સૂચનાનું પાલન કરીને NON NFSA APL-1 કાર્ડ ધારકોને પૂરતું અનાજ ઉપલબ્ધ કરાવવામાં આવી રહ્યું છે.


    ભાવનગર જિલ્લાની વાત કરીએ તો ભાવનગર જિલ્લામાં NON NFSA APL-1 રેશનકાર્ડ ધરાવતાં લોકોની સંખ્યા 2,58,010 છે. જિલ્લાના તમામ NON NFSA APL-1 કાર્ડ ધારકોનો સરકારશ્રીની સૂચના મુજબ રેશનકાર્ડ દિઠ 10 કિલોગ્રામ ઘઉં, 3 કિલોગ્રામ ચોખા, 1 કિલોગ્રામ ખાંડ અને 1 કિલોગ્રામ ચણા અથવા ચણાદાળનું વિતરણ કરવામાં આવે છે. જિલ્લાની તમામ વ્યાજબી ભાવની દુકાનો ખાતે તા-7 મેથી આ મુજબનું અન્નનું વિતરણની કામગીરી કરવામાં આવી છે. જેમાંથી તા.13 મે સુધીમાં 1,76,621 રેશનકાર્ડ ધારકોને લાભ આપવામાં આવી ચૂક્યો છે. જે જિલ્લાનો 68.46 ટકાનું વિતરણ થયું હોવાનું દર્શાવે છે. અને બાકીના કાર્ડ ધારકોને પણ નિર્ધારિત સમય મર્યાદામાં આવરી લેવાય તે પ્રમાણેની સુચારુ વિતરણ વ્યવસ્થા ચાલી રહી છે.


    લાભાર્થી શ્રી રાજેશભાઇ અમૃતલાલ શાહ


    મે માસમાં મળી રહેલા આ પૂરતા અને ગુણવત્તા યુક્ત અનાજથી લાભાર્થીઓ સંતુષ્ઠ છે. અને પરિવારના ગુજરાન ચલાવવા માટે સરકાર તરફથી મળી રહેલ આ સહાય બદલ તેઓ સરકારનો આભાર પણ વ્યક્ત કરે છે. ભાવનગર શહેરના શાસ્ત્રીનગર વિસ્તારમાં રહેતાં રાજેશભાઇ અમૃતલાલ શાહે અમારા પીઆઇબીના પ્રતિનિધીને જણાવ્યું કે તેમને પ્રધાનમંત્રી ગરીબ કલ્યાણ યોજના હેઠળ અન્ન યોજનાનો લાભ પ્રાપ્ત થયો છે. તેમને મે માસમાં પણ તેમને સરકારની સહાય મુજબનું અનાજ વિનામૂલ્યે પ્રાપ્ત થયું છે. જે બદલ તેઓ સરકારના આભારી છે.


    લાભાર્થી શ્રી અલ્પેશભાઇ


    ભાવનગરના વિજયરાજ નગરમાં રહેતા અલ્પેશભાઇને પણ ભારત સરકાર તરફથી મળી રહેલ મફત અનાજ વિતરણનો લાભ મળ્યો છે. અમારા પ્રતિનિધી સાથે વાત કરતાં તેમણે જણાવ્યું કે તેમને મળેલા રાશનથી તેઓ સંતુષ્ઠ છે. ઘઉ, ચોખા,ખાંડ,દાળ સહીતના વિનામુલ્યે મળેલા રાશનને લઇને તેઓ ભારત સરકારને આ યોજના બદલ ખૂબખૂબ અભિનંદન સાથે આભાર માને છે.


    અહીં વાત માત્ર ભાવનગર જિલ્લાની જ નથી પરંતુ રાજ્યના તમામ જિલ્લાઓમાં આ જ પ્રકારે અન્ન વિતરણની કામગીરી સુવ્યવસ્થિત રીતે થઇ રહી છે. લાભાર્થીને તેના હક્કનું પૂરતું અને ગુણવત્તાયુક્ત અનાજ મળે તેની તકેદારી રખાઇ રહી છે. સાથે જ કોરોના વાયરસના સંકટને ધ્યાને રાખી સોશિયલ ડિસ્ટન્સનું પાલન થાય તે રીતે સલામતી સાથે અન્ન વિતરણ કરાઇ રહ્યું છે. જેના પરથી એમ કહી શકાય કે પ્રધાનમંત્રી ગરીબ કલ્યાણ યોજના રાજ્યના અનેક પરિવારો માટે ખરા અર્થંમાં કલ્યાણકારી યોજના સાબીત થઇ રહી છે.


    SD/GP


    

    
    (Release ID: 1624288) Visitor Counter : 70