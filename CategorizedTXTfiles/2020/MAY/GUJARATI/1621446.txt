      સ્વાસ્થ્ય અને પરિવાર કલ્યાણ મંત્રાલય

      ફીચર ફોન અથવા લેન્ડલાઇન ફોન ધરાવતા લોકોની સંભાળ માટે આરોગ્ય સેતુની IVRS સેવા શરૂ કરવામાં આવી
      Posted On: 06 MAY 2020 4:13PM by PIB Ahmedabad


    કોવિડ -19 સામેની લડાઇમાં ભારત સરકારે કેટલાક સુરક્ષાત્મક પગલાં લીધા છે જેનો અમલ સમગ્ર દેશમાં રાજ્યો / કેન્દ્ર શાસિત પ્રદેશોની સરકારોના સહયોગથી કરવામાં આવી રહ્યો છે . મુખ્ય સુરક્ષાત્મક પગલાં તરીકે અગાઉ કેન્દ્ર સરકાર દ્વારા આરોગ્ય સેતુ નામની એક એપ્લિકેશન શરૂ કરવામાં આવી છે .


    આરોગ્ય સેતુ મોબાઇલ એપ્લિકેશન ઇલેક્ટ્રોનિક્સ અને આઇટી મંત્રાલય દ્વારા તૈયાર કરવામાં આવી છે . આ એપ્લિકેશન દ્વારા લોકો પોતાને કોરોના વાયરસનો ચેપ લાગવાનું કેટલું જોખમ છે તેનું આકલન કરી શકે છે . આ એપ્લિકેશન અદ્યતન બ્લુટૂથ ટેકનોલોજીથી અન્ય લોકો સાથે મોબાઇલ યુઝરના સંપર્કોની માહિતી મેળવીને તેમજ આર્ટિફિશિયલ ઇન્ટેલિજન્સના અલગોરીધમનો ઉપયોગ કરીને યુઝરને કોરોનાનો ચેપ લાગવાનું કેટલું જોખમ છે તેની માહિતી આપે છે . જો કોઇ પોઝિટીવ હોય તેવી વ્યક્તિના સંપર્કમાં યુઝર આવે તો યુઝરને આ એપ્લિકેશન દ્વારા માહિતગાર કરવામાં આવે છે .


    યુઝર જ્યારે આરોગ્ય સેતુ એપ્લિકેશન તેમના મોબાઇલ ફોનમાં ઇન્સ્ટોલ કરે ત્યારે કેટલાક પ્રશ્નો પૂછવામાં આવે છે . જો તેમના જવાબોમાં કોવિડ -19 ના લક્ષણો હોવાનું સૂચિત થાય તો , આ માહિતી સરકારના સર્વર પર મોકલવામાં આવે છે . ત્યારબાદ આ ડેટા સરકારને સમયસર પગલાં લેવામાં અને જો જરૂર લાગે તો આઇસોલેશનની પ્રક્રિયા કરવામાં મદદરૂપ થાય છે અને પોઝિટીવ ટેસ્ટ આવ્યો હોય તેવી વ્યક્તિની નજીકમાં આવવાથી પણ આ એપ્લિકેશન તુરંત યુઝરને ચેતવણી આપે છે . આ એપ્લિકેશન ગૂગલ પ્લે ( એન્ડ્રોઇડ ફોન માટે ) અને iOS એપ સ્ટોર ( આઇફોન માટે ) બંને પર ઉપલબ્ધ છે . આ એપ્લિકેશન 10 ભારતીય ભાષા અને અંગ્રેજીમાં ઉપલબ્ધ છે .


    જેઓ ફીચર ફોન અથવા લેન્ડલાઇન ફોનની સુવિધા ધરાવે છે તેવા નાગરિકોને આરોગ્ય સેતુના સુરક્ષા કવચમાં સમાવવા માટે “ આરોગ્ય સેતુ ઇન્ટર એક્ટિવ વોઇસ રિસ્પોન્સ સિસ્ટમ ” ( IVRS ) ની શરૂઆત કરવામાં આવી છે . આ સેવા સમગ્ર દેશમાં ઉપલબ્ધ છે . આ ટૉલ ફ્રી સેવા છે જેમાં નાગરિકોને 1921 નંબર પર મિસ્ડકૉલ કરવાનું કહેવામાં આવે છે અને ત્યારબાદ તેમને કૉલ બેક કરીને તેમના આરોગ્ય અંગે ઇનપુટ્સ આપવાની વિનંતી કરવામાં આવે છે .


    આ પ્રશ્નો આરોગ્ય સેતુ એપ્લિકેશન જેવા જ પૂછવામાં આવે છે અને યુઝરે આપેલા જવાબોના આધારે લોકોને એસએમએસના માધ્યમથી સૂચવવામાં આવે છે કે , તેમની આરોગ્યની સ્થિતિ કેવી છે અને તેમને ભવિષ્યમાં પણ તેમના આરોગ્ય વિશે વધુ ચેતવણીઓ આપવામાં આવશે .


    આ સેવા મોબાઇલ એપ્લિકેશનની જેમ જ 11 પ્રાદેશિક ભાષામાં શરૂ કરવામાં આવી છે . લોકો દ્વારા આપવામાં આવેલા ઇનપુટ્સ આરોગ્ય સેતુના ડેટાબેઝનો એક ભાગ રહેશે અને આ માહિતી જે કંઇપણ પગલાં લેવાના હોય તે અંગે નાગરિકોને ચેતવવા માટે પ્રક્રિયામાં લેવામાં આવશે જેથી તેમની સલામતી સુનિશ્ચિત કરી શકાય .


    કોવિડ -19 સંબંધિત ટેકનિકલ પ્રશ્નો , માર્ગદર્શિકાઓ અને સલાહસૂચનો અંગે પ્રમાણભૂત માહિતી માટે કૃપા કરીને આ વેબસાઇટની નિયમિત મુલાકાત લો : https://www.mohfw.gov.in/ .


    કોવિડ -19 સંબંધિત કોઇપણ ટેકનિકલ પ્રશ્નો technicalquery.covid19@gov.in પર અને અન્ય પ્રશ્નો ncov2019@gov.in પર ઇમેલ પણ કરી શકો છો .


    જો કોવિડ -19 સંબંધિત કોઇપણ પ્રશ્ન હોય તો , કૃપા કરીને આરોગ્ય અને પરિવાર કલ્યાણ મંત્રાલયના હેલ્પલાઇન નંબર : +91-11-23978046 અથવા 1075 ( ટૉલ ફ્રી ) પર કૉલ કરો . કોવિડ -19 અંગે રાજ્યો / કેન્દ્ર શાસિત પ્રદેશોના હેલ્પલાઇન નંબરોની યાદી https://www.mohfw.gov.in/pdf/coronvavirushelplinenumber.pdf પર ઉપલબ્ધ છે .


    GP/DS

    
    
    (Release ID: 1621446) Visitor Counter : 68
    
    
      Read this release in: Telugu , Assamese , English , Urdu , Marathi , Hindi , Punjabi , Odia , Tamil , Kannada