      પ્રધાનમંત્રીનું કાર્યાલય

      મન કી બાત 2.0ના 12માં એપિસોડમાં પ્રધાનમંત્રીના સંબોધનનો મૂળ પાઠ ( 31.05.2020)
      Posted On: 31 MAY 2020 11:43AM by PIB Ahmedabad


    મારા પ્રિય દેશવાસીઓ , નમસ્કાર . કોરોનાના પ્રભાવથી આપણી મન કી બાત પણ અલગ નથી રહી . જ્યારે મેં છેલ્લે તમારી સાથે મન કી બાત કરી હતી , ત્યારે પેસેન્જર ટ્રેનો બંધ હતી , બસો બંધ હતી , હવાઈ સેવા બંધ હતી . આ વખતે ઘણું બધું ખૂલી ચૂક્યું છે . શ્રમિક સ્પેશિયલ ટ્રેન ચાલી રહી છે , અન્ય સ્પેશિયલ ટ્રેન પણ શરૂ થઈ ગઈ છે . તમામ સાવધાનીઓ સાથે હવાઈ જહાજ પણ ઉડવા લાગ્યા છે , ધીરેધીરે ઉદ્યોગો પણ ચાલવાના શરૂ થઈ ગયા છે એટલે કે અર્થવ્યવસ્થાનો એક મોટો ભાગ હવે શરૂ થઈ ગયો છે , ખૂલી ગયો છે . તેવામાં આપણે વધુ સતર્ક રહેવાની આવશ્યકતા છે . બે ગજના અંતરનો નિયમ હોય , મોં પર માસ્ક લગાવવાની વાત હતી , બની શકે ત્યાં સુધી ઘરમાં જ રહેવાનું હોય , આ બધી વાતોનું પાલન , અને તેમાં જરા પણ ઢીલાશ ન રાખવી જોઈએ .


    દેશમાં બધાના સામૂહિક પ્રયત્નોથી કોરોના સામેની લડાઈ વધુ મજબૂતી સાથે લડાઈ રહી છે . જ્યારે આપણે દુનિયાની સામે જોઈએ છીએ , તો આપણને અનુભવ થાય છે કે વાસ્તવમાં ભારતવાસીઓની ઉપલબ્ધી કેટલી મોટી છે . આપણી જનસંખ્યા મોટાભાગના દેશો કરતાં કેટલીયે ગણી વધારે છે . આપણા દેશમાં પડકારો પણ અલગ અલગ પ્રકારના છે , પરંતુ તેમ છતાં આપણા દેશમાં કોરોના એટલી ઝડપથી ન ફેલાઈ શક્યો , જેટલો દુનિયાના અન્ય દેશોમાં ફેલાયો છે . કોરોનાથી થનારો મૃત્યુ દર પણ આપણા દેશમાં ઘણો ઓછો છે . જે નુકસાન થયું છે , તેનું દુઃખ આપણને બધાને છે . પરંતુ જે કંઈપણ આપણે બચાવી શક્યા , તે નિશ્ચિત રીતે દેશની સામૂહિક


    સંકલ્પશક્તિનું જ પરિણામ છે . આટલા મોટા દેશમાં દરેક દેશવાસીએ પોતે , આ લડાઈ લડવાનું નક્કી કર્યું છે , આ આખી ચળવળ પીપલ ડ્રિવન છે .


    સાથીઓ , દેશવાસીઓની સંકલ્પશક્તિ સાથે વધુ એક શક્તિ આ લડાઈમાં આપણી સૌથી મોટી તાકાત છે , તે છે , દેશવાસીઓની સેવાશક્તિ . વાસ્તવમાં આ માહામારીનો સમય , આપણે ભારતવાસીઓએ એ દેખાડી દીધું કે સેવા અને ત્યાગનો આપણો વિચાર માત્ર આપણા આદર્શ જ નથી પરંતુ ભારતની જીવનપદ્ધતિ છે અને આપણે ત્યાં તો કહેવાયું છે કે સેવા પરમો ધર્મ ...


    સેવા સ્વયં માં સુખ છે , સેવામાં જ સંતોષ છે .


    તમે જોયું હશે કે બીજાની સેવામાં લાગેલા વ્યક્તિના જીવનમાં કોઈ ડિપ્રેશન અથવા તણાવ ક્યારેય દેખાતો નથી . તેના જીવનમાં જીવનને લઈને તેની દ્રષ્ટિમાં ભરપૂર આત્મવિશ્વાસ , સકારાત્મકતા અને જીવંતતા પ્રતિ પળ નજરે પડે છે .


    સાથીઓ આપણા ડોક્ટર્સ , નર્સિંગ સ્ટાફ , સફાઈકર્મી , પોલીસકર્મી , મીડિયાના સાથીઓ , આ બધા જે સેવા કરી રહ્યા છે , તેની ચર્ચા મેં કેટલીયે વખત કરી છે . મન કી બાતમાં પણ મેં તેનો ઉલ્લેખ કર્યો હતો . સેવામાં પોતાનું સર્વસ્વ સમર્પિત કરી દેનારા લોકોની સંખ્યા અગણિત છે . એવા જ એક સજ્જન છે તમિલનાડુના સી . મોહન . સી . મોહનજી મદુરાઈમાં એક સલૂન ચલાવે છે . પોતાની મહેનતની કમાણીથી તેમણે પોતાની દિકરીના ભણતર માટે પાંચ લાખ રૂપિયા બચાવ્યા હતા , પરંતુ તેમણે


    આ બધા નાણાં આ સમયમાં જરૂરિયાતવાળાઓ , ગરીબોની સેવા માટે ખર્ચ કરી નાખ્યા .


    આવી જ રીતે અગરતલામાં લારી ચલાવીને ગુજરાન ચલાવનારા ગૌતમદાસજી પોતાની રોજની કમાણીની બચતમાંથી રોજ દાળ - ચોખા ખરીદીને જરૂરિયાતવાળા લોકોને ખાવાનું ખવડાવી રહ્યા છે .


    પંજાબના પઠાણકોટથી પણ આવા જ એક ઉદાહરણ વિષે મને જાણ થઈ છે . અહીં દિવ્યાંગ ભાઈ રાજૂએ , બીજાની મદદથી ભેગી કરેલી નાની સરખી મૂડીથી ત્રણ હજારથી પણ વધુ માસ્ક બનાવીને લોકોમાં વહેંચ્યા . ભાઈ રાજૂએ આ મુશ્કેલીના સમયમાં લગભગ 100 પરિવારો માટે ખાવાનું રેશન પણ ભેગું કર્યું છે .


    દેશના બધા ભાગમાંથી વીમેન સેલ્ફ હેલ્પ ગૃપના પરિશ્રમની પણ અગણિત વાતો આ સમય દરમિયાન આપણી સામે આવી રહી છે . ગામોમાં , નાના કસ્બાઓમાં , આપણી બહેન - દિકરીઓ , રોજ હજારોની સંખ્યામાં માસ્ક બનાવી રહી છે . તમામ સામાજિક સંસ્થાઓ પણ આ કામમાં તેમને સહયોગ આપી રહી છે . સાથીઓ આવા કેટલાય ઉદાહરણો રોજ , જોવામાં અને સાંભળવામાં આવી રહ્યા છે . કેટલાય લોકો પોતે પણ મને નમો એપ અને અન્ય માધ્યમો દ્વારા પોતાના પ્રયત્નો વિશે જણાવી રહ્યા છે .


    કેટલીયે વખત સમયની અછતને કારણે હું ઘણાં લોકોનાં , ઘણાં સંગઠનોના , ઘણી સંસ્થાઓના , નામ નથી લઈ શકતો , સેવાભાવથી


    લોકોની મદદ કરી રહ્યા છે તેવા બધા લોકોની હું પ્રશંસા કરું છું , તેમનો આદર કરું છું , તેમને સાચા દિલથી અભિનંદન પાઠવું છું .


    મારા પ્રિય દેશવાસીઓ , વધુ એક વાત જે મારા મનને સ્પર્શી ગઈ એ છે , સંકટની આ ઘડીમાં ઈનોવેશન . તમામ દેશવાસી ગામડાંઓથી લઈને શહેરો સુધી , આપણા નાના વેપારીઓથી લઈને સ્ટાર્ટ - અપ સુધી , આપણી લેબ્સ કોરોના સામેની લડાઈમાં નવી - નવી રીતથી શોધ કરી રહી છે , નવા - નવા ઈનોવેશન્સ કરી રહી છે .


    જેમ કે નાસિકના રાજેન્દ્ર યાદવનું ઉદાહરણ ઘણું રસપ્રદ છે . રાજેન્દ્રજી નાસિકમાં સતના ગામનાં ખેડૂત છે . પોતાના ગામને કોરોનાના ચેપથી બચાવવા માટે તેમણે પોતાના ટ્રેક્ટર સાથે જોડીને એક સેનિટાઈઝેશન મશીન બનાવી લીધું અને આ ઈનોવેટિવ મશીન ઘણું જ સારી રીતે કામ કરી રહ્યું છે .


    તેવી જ રીતે હું સોશિયલ મીડિયામાં ઘણાં ફોટો જોવું છું . કેટલાક દુકાનદારોએ બે ગજના અંતર માટે દુકાનમાં મોટી મોટી પાઈપલાઈન લગાડી દીધી છે , જેના એક તરફથી તેઓ ઉપરથી સામાન નાખે છે , અને બીજી બાજુ ગ્રાહક પોતાનો સામાન લઈ લે છે .


    આ દરમિયાન ભણતરના ક્ષેત્રમાં પણ કેટલાય અલગ - અલગ ઈનોવેશન શિક્ષકો અને વિદ્યાર્થીઓએ મળીને કર્યા છે . ઓનલાઈન ક્લાસિસ , વીડિયો ક્લાસિસ , તેને પણ અલગ અલગ રીતે ઈનોવેટ કરવામાં આવી રહ્યા છે .


    કોરોનાની વેક્સિન પર આપણી લેબ્સમાં જે કામ થઈ રહ્યું છે તેના પર તો દુનિયાભરની નજર છે અને આપણા બધાની આશા પણ છે .


    કોઈપણ પરિસ્થિતીને બદલવા માટે ઈચ્છાશક્તિની સાથે ઘણું બધું ઈનોવેશન પર પણ નિર્ભર કરે છે . હજારો વર્ષોની માનવ જાતિની યાત્રા સતત ઈનોવેશનથી જ આટલા આધુનિક સમયમાં પહોંચી છે , તેથી જ આ મહામારી પર , જીત માટે આપણા આ વિશેષ ઈનોવેશન્સ પણ બહુ મોટો આધાર છે .


    સાથીઓ , કોરોનાની સામે લડાઈનો આ રસ્તો લાંબો છે . એક એવી આપત્તિ જેનો આખી દુનિયા પાસે કોઈ જ ઈલાજ નથી , જેનો કોઈ અગાઉનો અનુભવ નથી , તો તેવામાં નવા નવા પડકારો અને તેને કારણે પરેશાનીઓ આપણે અનુભવી રહ્યા છીએ . આ દુનિયાના દરેક કોરોનાથી પ્રભાવિત દેશમાં થઈ રહ્યું છે અને એટલે જ ભારત પણ તેમાંથી બાકાત નથી . આપણા દેશમાં પણ કોઈ વર્ગ એવો નથી જે મુશ્કેલીમાં ન હોય , પરેશાનીમાં ન હોય , અને આ સંકટનો સૌથી મોટો માર , જો કોઈના પર પડ્યો છે તો , આપણા ગરીબ , મજૂર , શ્રમિક વર્ગ પર પડ્યો છે . તેમની તકલીફ , તેમનું દર્દ , તેમની પીડા , શબ્દોમાં કહી શકાય તેમ નથી . આપણામાંથી કોણ એવું હશે જે એમની અને એમના પરિવારની તકલીફોનો અનુભવ ન કરી રહ્યું હોય . આપણે બધા મળીને આ તકલીફને , આ પીડાને , વહેંચવાનો પ્રયત્ન કરી રહ્યા છીએ , આખો દેશ પ્રયત્ન કરી રહ્યો છે . આપણા રેલવેના સાથીઓ દિવસ - રાત લાગેલા છે . કેન્દ્ર હોય , રાજ્ય હોય ,


    સ્થાનિક સ્વરાજ્યની સંસ્થા હોય , દરેક લોકો દિવસ - રાત મહેનત કરી રહ્યા છે . જેવી રીતે રેલવેના કર્મચારીઓ આજે લાગેલા છે , તેઓ પણ એક પ્રકારે આગળની હરોળમાં ઉભેલા કોરોના વોરિયર્સ જ છે . લાખો શ્રમિકોને ટ્રેનો દ્વારા , અને બસો દ્વારા સુરક્ષિત લઈ જવા , તેમની ખાવા - પીવાની ચિંતા કરવી , દરેક જિલ્લામાં ક્વોરન્ટાઇન કેન્દ્રોની વ્યવસ્થા કરવી , બધાનું ટેસ્ટિંગ , ચેક - અપ , ઉપચારની વ્યવસ્થા કરવી , આ બધા કામો સતત ચાલી રહ્યા છે અને બહુ મોટી માત્રામાં ચાલી રહ્યા છે . પરંતુ સાથીઓ જે દ્રશ્ય આજે આપણે જોઈ રહ્યા છીએ , તેનાથી દેશને ભૂતકાળમાં જે થયું તેનું અવલોકન અને ભવિષ્ય માટે શીખવાનો અવસર પણ મળ્યો છે . આજે આપણા શ્રમિકોની પીડામાં , આપણે દેશના પૂર્વ ભાગની પીડા જોઈ રહ્યા છીએ . જે પૂર્વ ભાગમાં દેશનું ગ્રોથ એન્જિન બનવાની ક્ષમતા છે , જેના શ્રમિકોના બાહુબળમાં દેશને નવી ઉંચાઈ પર લઈ જવાનું સામર્થ્ય છે , તે પૂર્વ ભાગનો વિકાસ ઘણો જ આવશ્યક છે . પૂર્વ ભારતના વિકાસથી દેશનો સંતુલિત આર્થિક વિકાસ શક્ય છે . દેશે જ્યારે મને સેવા કરવાનો મોકો આપ્યો , ત્યારથી જ આપણે પૂર્વ ભારતના વિકાસને પ્રાથમિકતા આપી છે . મને સંતોષ છે કે વિતેલા વર્ષોમાં આ દિશામાં ઘણું બધું થયું છે , અને હવે પ્રવાસી મજૂરોને જોતાં ઘણાં નવાં પગલાં ભરવાનું પણ આવશ્યક થઈ ગયું છે અને આપણે સતત એ દિશામાં આગળ વધી રહ્યા છીએ . જેમકે ક્યાંક શ્રમિકોનું સ્કિલ મેપિંગ નું કામ થઈ રહ્યું છે , ક્યાંક સ્ટાર્ટ - અપ આ કામમાં જોડાયેલા છે , ક્યાંક માઈગ્રેશન કમિશન બનાવવાની વાત થઈ રહી છે . આ ઉપરાંત કેન્દ્ર સરકારે હમણાં જે નિર્ણયો લીધા છે , તેનાથી પણ


    ગામોમાં રોજગાર , સ્વરોજગાર , લઘુ ઉદ્યોગોથી જોડાયેલી વિશાળ સંભાવનાઓ ખુલી છે . આ નિર્ણયો , એ સ્થિતીઓના સમાધાન માટે છે , આત્મનિર્ભર ભારત માટે છે , જો આપણા ગામ , આત્મનિર્ભર હોત , આપણા કસ્બાઓ , આપણા જિલ્લાઓ , આપણા રાજ્યો આત્મનિર્ભર હોત , તો અનેક સમસ્યાઓએ એ રૂપ ન લીધું હોત , જે રૂપમાં આજે તે આપણી સામે ઉભી છે . પરંતુ અંધારાથી ઉજાસ તરફ વધવું એ માનવ સ્વભાવ છે . તમામ પડકારો વચ્ચે મને ખુશી છે , કે આત્મનિર્ભર ભારત પર આજે દેશમાં વ્યાપક મંથન શરૂ થયું છે . લોકોએ હવે તેને પોતાનું અભિયાન બનાવવાનું શરૂ કરી દીધું છે . આ મિશનનું નેતૃત્વ દેશવાસીઓ પોતાના હાથમાં લઈ રહ્યા છે . ઘણાં લોકોએ તો એ પણ જણાવ્યું છે કે , તેમણે જે જે સામાન તેમના વિસ્તારમાં બનાવવામાં આવે છે તેનું એક આખું લિસ્ટ બનાવી લીધું છે . આ લોકો હવે આ લોકલ પ્રોડક્ટ્સને જ ખરીદી રહ્યા છે અને વોકલ ફોર લોકલ ને પણ પ્રમોટ કરી રહ્યા છે . મેક ઈન ઈન્ડિયાને વેગ મળે , તેને માટે બધા પોતપોતાના સંકલ્પ દેખાડી રહ્યા છે .


    બિહારના અમારા એક સાથી , શ્રીમાન હિમાંશુએ મને નમો એપ પર લખ્યું છે કે તેઓ એક એવો દિવસ જોવા માંગે છે જ્યારે ભારત વિદેશથી આવનારી આયાતને ઓછામાં ઓછી કરી દે . ભલે તે પેટ્રોલ , ડિઝલ , ઈંધણની આયાત હોય , ઈલેક્ટ્રિક આઈટમની આયાત હોય , યૂરિયાની આયાત હોય , કે પછી ખાદ્ય તેલની આયાત હોય . હું તેમની ભાવનાઓને સમજું છું . આપણા દેશમાં કેટલીયે એવી વસ્તુઓ બહારથી આવે છે , જેના પર


    આપણા ઈમાનદાર ટેક્સ ભરનારા લોકોના પૈસા ખર્ચ થાય છે . જેનો વિકલ્પ આપણે સરળતાથી ભારતમાં તૈયાર કરી શકીએ છીએ .


    આસામના સુદીપે મને લખ્યું કે તેઓ મહિલાઓ દ્વારા બનાવાયેલા લોકલ બામ્બૂ પ્રોડક્ટ્સ નો વેપાર કરે છે . અને તેમણે નક્કી કર્યું છે કે આવનારા 2 વર્ષમાં તેઓ પોતાના બામ્બૂ પ્રોડક્ટ્સને એક ગ્લોબલ બ્રાન્ડ બનાવશે . મને પૂરો ભરોસો છે આત્મનિર્ભર ભારત અભિયાન , આ દશકમાં દેશને નવી ઉંચાઈ પર લઈ જશે .


    મારા પ્રિય દેશવાસીઓ , કોરોના સંકટના આ સમયમાં મારી વિશ્વના અનેક નેતાઓ સાથે વાતચીત થઈ છે , પરંતુ હું એક સિક્રેટ જરૂર આજે કહેવા માંગીશ – વિશ્વના અનેક નેતાઓની જ્યારે વાત થાય છે ત્યારે મેં જોયું કે આ દિવસોમાં તેમનો વધારે પડતો રસ યોગ અને આયુર્વેદના સંબંધમાં હોય છે . કેટલાક નેતાઓએ મને પૂછ્યું કે કોરોનાના આ કાળમાં આ યોગ અને આયુર્વેદ કેવી રીતે મદદ કરી શકે .


    સાથીઓ , આંતરરાષ્ટ્રિય યોગ દિવસ જલ્દી જ આવનાર છે . યોગ જેમ - જેમ લોકોના જીવન સાથે જોડાઈ રહ્યો છે , લોકોમાં પોતાના સ્વાસ્થ્યને લઈને જાગૃતિ પણ સતત વધી રહી છે . અત્યારે કોરોના સંકટ દરમિયાન પણ એ જોવામાં આવી રહ્યું છે કે હોલિવુડથી લઈને હરિદ્વાર સુધી , ઘરમાં રહીને , લોકો યોગ પર ઘણી ગંભીરતાથી ધ્યાન આપી રહ્યા છે . દરેક જગ્યાએ લોકોએ યોગ અને તેની સાથે - સાથે આયુર્વેદ વિશે , વધુ જાણવા માગે છે , તેને અપનાવવા માગે છે .


    કેટલાયે લોકો જેમણે ક્યારેય યોગ નથી કર્યા , તેઓ પણ અથવા ઓનલાઈન યોગ ક્લાસથી જોડાઈ ગયા છે અથવા ઓનલાઈન વીડિયોના માધ્યમથી યોગ શીખી રહ્યા છે . હકીકતમાં યોગ - કમ્યુનિટી , ઈમ્યુનિટી અને યુનિટી બધા માટે સારું છે .


    સાથીઓ , કોરોના સંકટના આ સમયમાં યોગ – આજે એટલા માટે વધુ મહત્વનો છે કારણ કે આ વાયરસ , આપણી રેસ્પિરેટરી સિસ્ટમને સૌથી વધારે અસર કરે છે . યોગમાં તો રેસ્પિરેટરી સિસ્ટમને મજબૂત કરનારા કેટલીયે રીતના પ્રાણાયમ છે , જેની અસર આપણે લાંબા સમયથી જોતા આવ્યા છીએ . આ ટાઈમ ટેસ્ટેડ ટેકનીક છે , જેનું પોતાનું અલગ જ મહત્વ છે . કપાલભાતી અને અનુલોમ - વિલોમ પ્રાણાયામથી મોટાભાગના લોકો પરિચિત હશે . પરંતુ ભસ્ત્રિકા , શિતલી , ભ્રામરી જેવા કેટલાય પ્રાણાયામના પ્રકાર છે , જેના અનેક લાભ છે . આમ પણ આપના જીવનમાં યોગને વધારવા માટે આયુષ મંત્રાલયે પણ આ વખતે એક અનોખો પ્રયોગ કર્યો છે . આયુષ મંત્રાલયે ‘ માય લાઈફ , માય યોગ ’ નામથી આંતરરાષ્ટ્રિય વીડિયો બ્લોગની સ્પર્ધા શરૂ કરી છે . ભારત જ નહીં , આખી દુનિયાના લોકો આ સ્પર્ધામાં ભાગ લઈ શકે છે . તેમાં ભાગ લેવા માટે તમારે તમારો ત્રણ મિનિટનો એક વીડિયો બનાવીને અપલોડ કરવાનો રહેશે . આ વીડિયોમાં આપ જે યોગ , કે આસન કરો છો તે કરતાં દેખાડવાનું છે અને યોગથી તમારા જીવનમાં જે બદલાવ આવ્યો છે , તેના વિશે પણ કહેવાનું છે . મારી આપને વિનંતી છે કે આપ બધા આ સ્પર્ધામાં આવશ્ય ભાગ લો અને આ નવી રીતે આંતરરાષ્ટ્રિય યોગ દિવસમાં આપ ભાગીદાર બનો .


    સાથીઓ , આપણા દેશમાં કરોડો - કરોડ ગરીબ , દશકોથી એક બહુ મોટી ચિંતામાં રહેતા આવ્યા છે . – જો બિમાર પડશું તો શું થશે . પોતાનો ઈલાજ કરાવીએ કે પરિવાર માટે રોટલાની ચિંતા કરીએ . આ તકલીફને સમજીને , આ ચિંતાને દૂર કરવા માટે જ લગભગ દોઢ વર્ષ પહેલાં જ આયુષ્યમાન ભારત યોજના શરૂ કરવામાં આવી હતી . થોડા દિવસો પહેલાં જ આયુષ્યમાન ભારત ના લાભાર્થીઓની સંખ્યા એક કરોડની પાર થઈ ગઈ છે . એક કરોડથી વધારે દર્દીઓ , મતલબ કે દેશના એક કરોડથી વધુ પરિવારોની સેવા થઈ . એક કરોડથી વધુ દર્દીનો મતલબ શું થાય છે , ખબર છે . એક કરોડથી વધુ દર્દી મતલબ , નોર્વે જેટલો દેશ , સિંગાપોર જેવો દેશ , તેની કુલ જનસંખ્યા છે , તેનાથી બે ગણા લોકોનો મફતમાં ઈલાજ કરાવવામાં આવ્યો છે . જો ગરીબોને હોસ્પિટલમાં દાખલ થયા બાદ ઈલાજ માટે પૈસા ચૂકવવા પડતા , તેમનો મફત ઈલાજ ન થયો હોત , તો તેમને એક મોટો અંદાજ છે કે લગભગ - લગભગ 14 હજાર કરોડ રૂપિયાથી પણ વધુ પોતાના ખિસ્સામાંથી ખર્ચ કરવા પડત . આયુષ્યમાન ભારત યોજનાએ ગરીબોના પૈસા ખર્ચાતા બચાવ્યા છે . હું આયુષ્યમાન ભારતના બધા લાભાર્થીઓ સાથે - સાથે દર્દીઓનો ઉપચાર કરનારા ડોક્ટર્સ , નર્સ અને મેડિકલ સ્ટાફને પણ શુભેચ્છા આપું છું . આયુષ્યમાન ભારત યોજના સાથે એક બહુ મોટી વિશેષતા પોર્ટેબિલીટીની સુવિધા પણ છે . પોર્ટેબિલીટી એ દેશને એકતાના રંગમાં રંગવામાં પણ મદદ કરી છે . એટલે કે બિહારનો કોઈ ગરીબ જો ઈચ્છે તો કર્ણાટકમાં પણ એ જ સુવિધા મળશે જે તેને પોતાના રાજ્યમાં મળતી .


    તેવી જ રીતે મહારાષ્ટ્રમાં કોઈ ગરીબ ઈચ્છે તો તેને ઈલાજની એ જ સુવિધા તમિલનાડુમાં મળતી . આ યોજનાને કારણે કોઈપણ ક્ષેત્રમાં , જ્યાં સ્વાસ્થ્યની વ્યવસ્થા નબળી છે , ત્યાંના ગરીબને દેશના કોઈપણ ખૂણામાં ઈલાજ કરવાની વ્યવસ્થા મળે છે .


    સાથીઓ , તમે એ જાણીને હેરાન થઈ જશો કે એક કરોડ લાભાર્થીઓમાંથી 80 ટકા લાભાર્થી દેશના ગ્રામીણ વિસ્તારના છે . તેમનામાં પણ લગભગ - લગભગ 50 ટકા લાભાર્થી આપણી માતા , બહેનો અને દિકરીઓ છે . આ લાભાર્થીઓમાં મોટાભાગના લોકો એવી બિમારીથી પીડિત છે જેનો ઈલાજ સામાન્ય દવાઓથી શક્ય ન હતો . આમનામાંથી 70 ટકા લોકોની સર્જરી કરવામાં આવી છે . તમે અનુમાન લગાવી શકો છો કે કેટલી મોટી તકલીફોમાંથી આ લોકોને મુક્તિ મળી છે . મણિપુરના ચુરા - ચાંદપુરમાં છ વર્ષના બાળક કેલેનસાંગ , તેને પણ આવી જ રીતે આયુષ્યમાન યોજનાથી નવું જીવન મળ્યું છે . કેલેનસાંગને આટલી નાની ઉંમરમાં બ્રેઈનની ગંભીર બિમારી થઈ હતી . આ બાળકના પિતા રોજમદાર મજૂર છે અને માતા ગૂંથણનું કામ કરે છે . તેવામાં બાળકનો ઈલાજ કરાવવો ઘણું મુશ્કેલ થઈ ગયું હતું . પરંતુ આયુષ્યમાન ભારત યોજનાથી હવે તેમના દિકરાનો મફત ઈલાજ થઈ ગયો છે . કંઈક આવો જ અનુભવ પુડ્ડુચેરીના અમૂર્થા વલ્લીજી નો પણ છે . તેમને માટે પણ આયુષ્યમાન ભારત યોજના સંકટમોચક બનીને આવી . અમૂર્થા વલ્લીજી ના પતિનું હાર્ટ એટેકથી દુઃખદ મૃત્યુ થઈ ચૂક્યું છે . તેમના 27 વર્ષનો દિકરા જીવાને પણ હાર્ટની બિમારી હતી .


    ડોક્ટરોએ જીવા માટે ઓપરેશનની સલાહ આપી હતી પરંતુ રોજમદાર મજૂરી કરનારા જીવા માટે પોતાના ખર્ચાથી આટલું મોટું ઓપરેશન કરાવવું શક્ય નહોતું , પરંતુ અમૂર્થા વલ્લીએ પોતાના દિકરાનું આયુષ્યમાન ભારત યોજનામાં રજિસ્ટ્રેશન કરાવ્યું અને 9 દિવસ બાદ દિકરા જીવાના હાર્ટની સર્જરી પણ થઈ ગઈ .


    સાથીઓ , મેં તમને માત્ર ત્રણ - ચાર ઘટનાઓ વિશે જણાવ્યું . આયુષ્યમાન ભારત સાથે તો આવી કરોડથી પણ વધુ વાતો જોડાયેલી છે . આ વાતો જીવતા - જાગતા વ્યક્તિની છે , દુઃખ , તકલીફથી મુક્ત થયેલા આપણા પરિવારજનોની છે . આપને મારો આગ્રહ છે કે ક્યારેક સમય મળે તો આવી વ્યક્તિ સાથે જરૂર વાત કરજો જેણે આયુષ્યમાન ભારત યોજના હેઠળ પોતાનો ઈલાજ કરાવ્યો હોય . તમે જોશો કે જ્યારે એક ગરીબ બિમારીમાંથી બહાર આવે છે તો તેનામાં ગરીબી સાથે લડવાની તાકાત પણ દેખાવા લાગે છે . અને હું , આપણા દેશના ઈમાનદાર ટેક્સ પેયર્સ ને કહેવા માગું છું કે આયુષ્યમાન ભારત યોજના હેઠળ જે ગરીબોનો મફત ઈલાજ થયો છે , તેમના જીવનમાં જે સુખ આવ્યું છે , સંતોષ મળ્યો છે , તે પુણ્યના અસલી હકદાર આપ પણ છો , આપણો ઈમાનદાર ટેક્સ પેયર પણ આ પુણ્યનો હકદાર છે .


    મારા પ્રિય દેશવાસીઓ , એક તરફ આપણે મહામારી સાથે લડી રહ્યા છીએ , તો બીજી તરફ આપણે હાલમાં પૂર્વ ભારતના કેટલાક ભાગોમાં , પ્રાકૃતિક આપત્તિઓનો સામનો પણ કરવો પડી રહ્યો છે . ગત કેટલાક અઠવાડિયા દરમિયાન આપણે પશ્ચિમ બંગાળ અને ઓડિશામાં સુપર સાયક્લોન અમ્ફનનો કહેર જોયો . તોફાનથી અનેક ઘર બરબાદ થઈ ગયા . ખેડૂતોને પણ ઘણું નુકસાન વેઠવું પડ્યું . પરિસ્થિતીને જોવા માટે હું ગત અઠવાડિયે ઓડિશા અને પશ્ચિમ બંગાળ ગયો હતો . પશ્ચિમ બંગાળ અને ઓડિશાના લોકોએ જે હિંમતથી અને બહાદુરી સાથે પરિસ્થિતીનો સામનો કર્યો છે – પ્રશંસનીય છે . સંકટની આ ઘડીમાં દેશ પણ , દરેક રીતે ત્યાંના લોકોની સાથે ઉભો છે .


    સાથીઓ , એક તરફ જ્યાં પૂર્વ ભારત તોફાનથી આવેલી આપત્તિનો સામનો કરી રહ્યો છે , તો બીજી તરફ દેશના કેટલાય ભાગો તીડ અથવા Locusts ના હુમલાથી પ્રભાવિત થયા છે . આ હુમલાએ ફરીથી આપણને યાદ અપાવ્યું છે કે આ નાનકડો જીવ કેટલું નુકસાન કરે છે . તીડના ઝૂંડનો હુમલો કેટલાય દિવસો સુધી ચાલે છે . બહુ મોટા ક્ષેત્ર પર તેનો પ્રભાવ પડે છે . ભારત સરકાર હોય , રાજ્ય સરકાર હોય , કૃષિ વિભાગ હોય , તંત્ર પણ આ સંકટના નુકસાનથી બચવા માટે , ખેડૂતોની મદદ કરવા માટે આધુનિક સંસાધનોનો ઉપયોગ કરી રહ્યું છે . નવા - નવા આવિષ્કાર તરફ પણ ધ્યાન આપી રહ્યા છે અને મને વિશ્વાસ છે કે આપણે બધા મળીને આપણા કૃષિ ક્ષેત્ર પર જે આ સંકટ આવ્યું છે , તેની સામે પણ લડી લઈશું , ઘણું બચાવી લઈશું .


    મારા પ્રિય દેશવાસીઓ , થોડા દિવસો બાદ જ 5 જૂન ના રોજ આખી દુનિયા વિશ્વ પર્યાવરણ દિવસ મનાવશે . વિશ્વ પર્યાવરણ દિવસ પર આ વર્ષની થીમ છે , - બાયો ડાયવર્સિટી એટલે કે જૈવ વિવિધતા . વર્તમાન પરિસ્થિતીઓમાં આ થીમ વિશેષરૂપથી મહત્વની છે .


    લોકડાઉન દરમિયાન ગત કેટલાક અઠવાડિયામાં જીવનની ગતિ થોડી ધીમી જરૂર પડી છે , પરંતુ તેનાથી આપણે આપણી આસપાસ , પ્રકૃતિની સમૃદ્ધ વિવિધતાને , જૈવ - વિવિધતાને , નજીકથી જોવાનો મોકો પણ મળ્યો છે . આજે કેટલાય એવા પક્ષી જે પ્રદૂષણ અને ઘોંઘાટમાં અદ્રશ્ય થઈ ગયા હતા , વર્ષો બાદ તેમના અવાજને લોકો પોતાના ઘરમાં સાંભળી રહ્યા છે . અનેક જગ્યાએથી જાનવરોના મુક્તપણે ફરવાના ખબર પણ ખબર મળી રહ્યા છે . મારી જેમ તમે પણ સોશિયલ મીડિયામાં ચોક્કસ આ વાતોને જોઈ હશે , વાંચી હશે . ઘણાં લોકો કહી રહ્યા છે , લખી રહ્યા છે , ફોટો મૂકી રહ્યા છે , કે તેઓ પોતાના ઘરથી દૂર - દૂરના પહાડો જોઈ શકે છે , દૂર - દૂર ઝળહળતી રોશની જોઈ શકે છે . આ ફોટોને જોઈને , કેટલાય લોકોના મનમાં એ સંકલ્પ ઉઠ્યો હશે કે શું આપણે આ દ્રશ્યોને આમ જ રાખી શકીએ છીએ . આ દ્રશ્યોએ લોકોને પ્રકૃતિ માટે કંઈક કરવાની પ્રેરણા પણ આપી છે . નદીઓ હંમેશા સ્વચ્છ રહે , પશુ - પક્ષીઓને પણ ખુલીને જીવવાનો હક મળે , આકાશ પણ સાફ હોય , તેના માટે આપણે પ્રકૃતિ સાથે તાલમેલ રાખીને જીવન જીવવાની પ્રેરણા લઈ શકીએ છીએ .


    મારા પ્રિય દેશવાસીઓ , આપણે સતત સાંભળીએ છીએ , “ જલ હૈ તો જીવન હૈ – જલ હૈ તો કલ હૈ ”, પરંતુ જળ સાથે આપણી જવાબદારી પણ છે . વર્ષા જળ , વરસાદનું પાણી – એ આપણે બચાવવાનું છે , એક એક ટીપાંને બચાવવાના છે . ગામે - ગામ વરસાદના પાણીને આપણે કેવી રીતે બચાવીએ ? પરંપરાગત બહુ જ સરળ ઉપાય છે , તે સરળ ઉપાયથી પણ આપણે પાણીને રોકી શકીએ છીએ .


    પાંચ દિવસ - સાત દિવસ પણ જો પાણી રોકાયેલું રહેશે , તો ધરતી માંની તરસ છીપાવશે , પાણી ફરી જમીનમાં જશે , તે જ જળ , જીવનની શક્તિ બની જશે , અને તેથી આ વર્ષાઋતુમાં આપણા બધાનો પ્રયત્ન રહેવો જોઈએ કે આપણે પાણીને બચાવીએ , પાણીને સંરક્ષિત કરીએ .


    મારા પ્રિય દેશવાસીઓ , સ્વચ્છ પર્યાવરણ સીધા આપણા જીવન , આપણા બાળકોના ભવિષ્યનો વિષય છે . તેથી આપણે વ્યક્તિગત સ્તર પર પણ તેની ચિંતા કરવી પડશે . મારો આપને અનુરોધ છે કે આ પર્યાવરણ દિવસ પર કેટલાક ઝાડ ચોક્કસ લગાવો અને પ્રકૃતિની સેવા માટે કંઈક એવો સંકલ્પ ચોક્કસ લ્યો કે જેનાથી પ્રકૃતિ સાથે તમારો દરેક દિવસનો સંબંધ બનેલો રહે . હા , ગરમી વધી રહી છે , તેથી પક્ષીઓ માટે પાણીની વ્યવસ્થા કરવાનું ન ભૂલતાં .


    સાથીઓ , આપણે બધાએ એ પણ ધ્યાન રાખવું પડશે કે આટલી કઠીન તપસ્યા બાદ , આટલી મુશ્કેલીઓ પછી , દેશે જે રીતે પરિસ્થિતી સંભાળી છે , તેને બગડવા નથી દેવાની . આપણે આ લડાઈને નબળી નથી પડવા દેવાની . આપણે બેપરવાહ થઈ જઈએ , સાવધાની છોડી દઈએ , તે કોઈ વિકલ્પ નથી . કોરોના સામેની લડાઈ હજુ પણ એટલી જ ગંભીર છે . આપે , આપના પરિવારે , કોરોનાથી હજુ પણ એટલો જ ગંભીર ખતરો હોઈ શકે છે . આપણે દરેક વ્યક્તિની જીંદગીને બચાવવાની છે , તેથી બે ગજનું અંતર , ચહેરા પર માસ્ક , હાથને ધોવા , આ બધી સાવધાનીઓનું એવી જ રીતે પાલન કરતા રહેવાનું છે જેવી રીતે અત્યારસુધી કરતા આવ્યા છીએ .


    મને પૂરો વિશ્વાસ છે કે આપ આપના માટે , પોતાના લોકો માટે , આપના દેશ માટે , આ સાવધાની ચોક્કસ રાખશો . આ જ વિશ્વાસ સાથે આપના ઉત્તમ સ્વાસ્થ્ય માટે મારી હાર્દિક શુભેચ્છાઓ . આવતા મહિને ફરી એકવાર મન કી બાત અનેક નવા વિષયો સાથે ચોક્કસ કરીશું .


    ધન્યવાદ ....


    GP/DS

    
    
    (Release ID: 1628105) Visitor Counter : 76
    
    
      Read this release in: Punjabi , Manipuri , English , Urdu , Marathi , Hindi , Bengali , Odia , Tamil , Telugu , Kannada , Malayalam