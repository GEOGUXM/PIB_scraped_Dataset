      PIB Headquarters

      ગ્રામીણ શ્રમિકોને રાહતકામ શરૂ થવાથી મળી રહી છે રોજગારી, મનરેગા યોજનાથી નભી રહ્યાં છે અનેક ગ્રામીણ પરિવારો
      
      ગુજરાતમાં સોશ્યલ ડીસ્ટન્સીન્ગ અને સ્વાસ્થ્ય ચકાસણી સાથે ચાલી રહેલા જળસંચયના 4688 મનરેગા કામોમાં 6.80 લાખ શ્રમિકોને મળી રહી છે રોજગારી

      Posted On: 27 MAY 2020 10:36AM by PIB Ahmedabad

    આપણે જાણીયે છીએ કે ખરું ભારત તો ગામડામાં વસી રહ્યું છે . જો ગામડા સમૃધ્ધ હશે તો જ દેશ સમૃધ્ધ રહેશે. કોરોના મહામારીમાં ગ્રામીણ લોકો પર પણ ભારે આર્થિક સંકટ ઉભું થયું છે. આ સંકટને દૂર કરવા અને ગામડાઓને ટકાવી રાખવા માટે ભારત સરકારે રજૂ કરેલ આર્થિક પેકેજમાં વિશેષ ધ્યાન આપ્યું છે. ખેતી અને પશુપાલનના વ્યવસાયને પ્રોત્સાહન આપવા સાથે ખેડૂતોના હીતલક્ષી યોજનાઓ સાથે સહાયની જાહેરાત આર્થિક પેકેજમાં કરવામાં આવી છે. ગ્રામીણ લોકોને ત્વરિત રોજગારી મળી શકે અને તેમના પરિવારનું ગુજરાન ચલાવી શકે તે માટે દેશભરમાં મહાત્મા ગાંધી રાષ્ટ્રીય ગ્રામીણ રોજગાર કાયદો – મનરેગા યોજના હેઠળ રાહતકામો શરુ કરી દેવાયા છે. એટલું જ નહિ પરંતુ મનરેગામાં અપાતું પ્રતિદિન વેતન રૂપિયા 182થી વધારીને રૂપિયા 202 જેટલું કરી દેવામાં આવ્યું છે. કેન્દ્રીય નાણામંત્રીશ્રીએ કરેલ આર્થિક પેકેજની જાહેરાતમાં જણાવ્યું છે કે આ વર્ષે મનરેગાના કામો ચોમાસાની ઋતુમાં પણ ચાલુ રાખવામાં આવશે. મનરેગા માટે આર્થિક પેકેજની ફાળવણીમાં રૂપિયા 40 હજાર કરોડનો વધારો કરવામાં આવ્યો છે. આ ફાળવણીથી 300 કરોડ માનવ દિવસની રોજગારી ઉભી કરવામાં મદદ મળશે. કેન્દ્રની સૂચના અને કાયદાની જોગવાઇ મુજબ દેશના તમામ રાજ્યો અને કેન્દ્રશાસિત પ્રદેશોમાં આયોજનબદ્ધ મનરેગા હેઠળ કામો ચાલી રહ્યાં છે. જેમાં પ્રાપ્ત થતી રોજગારીથી દેશના અનેક ગ્રામીણ પરિવારો તેના પર નભી રહ્યાં છે.


    ગુજરાતની વાત કરીએ તો રાજ્યમાં 6.80 લાખ શ્રમિકોને મનરેગા હેઠળ રોજગારી મળી રહી છે. 6592 ગામોમાં મનરેગાના કામ ચાલી રહ્યાં છે. જેમાં મુખ્યત્વે જળસંચયના કામો થઇ રહ્યાં છે. રાજ્યમાં ચાલી રહેલ સુજલામ સુફલામ જળ અભિયાન હેઠળ જળ સંગ્રહના સ્ત્રોત વધારવા તેમજ પાણીનું સ્તર ઉંચા લાવવાના ત્રીજા તબક્કામાં રાજ્યભરમાં 4688 કામો પ્રગતિ હઠળ છે. જેમાં જેસીબી, ટ્રેક્ટર,ડમ્પર સહિતના યાંત્રિક સાધનોનો પણ ઉપયોગ કરવામાં આવ્યો છે. રાજ્યના 33 જિલ્લામાં માનવ શ્રમના સુચારુ ઉપયોગથી મનરેગાના કામો ચાલી રહ્યા છે. મે માસના બીજા સપ્તાહ સુધીમાં રાજ્યમાં ચેકડેમ,તળાવ,નાની નદી ઉંડા કરવાના વિભિન્ન જળ સંચયના મનરેગાના કામોમાં 11 લાખ 42 હજાર થી વધુ દિવસની માનવદિનની રોજગારી ગ્રામીણ લોકોને પ્રાપ્ત થઇ છે. 73 લાખ 59 ઘનમીટરથી વધુ જળ સંચય થઇ શકે તેટલાં કામો પૂર્ણ થઇ ચૂક્યાં છે. અને હજુ રાજ્યમાં મનરેગા હેઠળના વધુ રાહતકામો ચાલી રહ્યાં છે. જે કોરોના સંકટથી પ્રભાવિત થયેલા ગ્રામીણ શ્રમિકોને રોજગારી પૂરી પાડશે, સાથે જ રાજયમાં જળ સંચયના વધુ કામો થતાં રાજ્ય પર જળ સંકટને આવતું રોકવામાં પણ એટલા જ અસરકારક સાબિત થશે.


    અધિકારીશ્રી પાર્થ મિશ્રા


    ભાવનગર જિલ્લાના ભાવનગર તાલુકાના ગામોમાં ચાલી રહેલાં મનરેગાના કામો વિશે માહિતી આપતાં ભાવનગર તાલુકા વિકાસ અધિકારીશ્રી પાર્થ મિશ્રાએ પીઆઇબીના પ્રતિનિધિને જણાવ્યું હતું કે તાલુકાના જુદાજુદા ગામોમાં યોગ્ય આયોજન સાથે મનરેગા હેઠળ ગ્રામીણ શ્રમિકોને રોજગારી મળી રહી છે. કામના સ્થળે કોરોના વાયરસના સંક્રમણથી બચવાના તકેદારીના તમામ પગલા લેવાય છે. સોશ્યલ ડિસ્ટન્સીન્ગનું પાલન કરાવવાની સાથે દરેક શ્રમિક માટે માસ્ક પહેરવું ફરજિયાત છે તેમજ દરેક શ્રમિકની દરરોજ સ્વાસ્થ્ય ચકાસણી પણ કરવામાં આવે છે.


    શ્રમિક શારદાબેન


    પ્રસાશન દ્વારા યોગ્ય આયોજનથી મનરેગાના કામો ચાલી રહ્યા હોવાથી તેનાથી ગ્રામીણ લોકોમાં સંતોષ સાથે આનંદની લાગણી જોવા મળી રહી છે. ભાવનગર જિલ્લાના ભાવનગર તાલુકાના સુરકા ગામના શ્રમિક શારદાબેને પીઆઈબીના પ્રતિનિધિને જણાવ્યું કે આ રાહતના કામો અમારા અને અમારા પરિવારમાટે મોટી આર્થિક રાહત લઇને આવ્યાં છે. મનરેગાના કામો શરુ કરવા બદલ અને તેમા અમારી કાળજી સાથે મળી રહેલી રોજગારી બદલ અમે ભારત સરકારના ખૂબખૂબ આભારી છીએ.


    શ્રમિક ભરતભાઇ બારૈયા


    ભાવનગરના સૂરકા ગામના શ્રમિક ભરતભાઇ બારૈયાએ જણાવ્યું કે કોરોનાના કપરા કાળમાં ગામમાં જ રહીને મનરેગા દ્વારા મળી રહેલી રોજગારી અમારા માટે ઘણી ઉપયોગી છે. જે માટે સૌ શ્રમિકો વતી હું ભારત સરકારનો આભાર માનું છું.


    માત્ર ભાવનગરના જ નહીં પરંતુ રાજ્યભરના અને દેશભરના ગ્રામીણ શ્રમિકો મનરેગા યોજના અને યોજનાના અમલીકરણમાં પ્રશાસન દ્વારા કરાતી કામગીરીથી સંતુષ્ઠ છે. આ યોજનાનો સુચારુ અમલ સરકારની ગ્રામીણ લોકો પ્રત્યેની સંવેદનશીલતાને પ્રદર્શિત કરે છે. મનરેગાથી ફરી એકવાર ગ્રામીણ લોકોને ગામમાં જ રહીને રોજગારી પ્રાપ્ત થઇ રહી છે અને ગામડા ફરી એકવાર બેઠા થઇ રહ્યાં છે.


    SD/GP

    
    
    (Release ID: 1627090) Visitor Counter : 54