      PIB Headquarters

      આત્મનિર્ભર આર્થિક પેકેજ માં કૃષિક્ષેત્ર માટેની જોગવાઈઓથી જગતના તાત ખુશખુશખુશાલ
      
      ગુજરાતમાં પણ અન્નદાતાનો આનંદ સાથે આર્થિક પેકેજને આવકાર
      
      વહીવટી સુધારા સાથેની કૃષિ, પશુપાલન, ફૂડ પ્રોસેસિંગ વગેરે માટેની કેન્દ્રની 8 મોટી જાહેરાતો લાભદાયી નિવડવાનો ધરતીપુત્રોને વિશ્વાસ
      Posted On: 20 MAY 2020 12:43PM by PIB Ahmedabad


    ખેતર ખેડી વાવણી કર્યા બાદ પૂરતું પાણી મળશે કે પોતાની મહેનત પર પાણી ફરી વળશે તેની ચિંતામાં રહેતો જગતનો તાત કોરોના મહામારીને લીધે નવી જ મૂશ્કેલીમાં ઘેરાઇ ગયો છે . આવા સમયે ખેડૂતની આ નવી સમસ્યાના ચિંતાના વાદળોને વિખેરી કેન્દ્ર સરકારે કૃષિક્ષેત્ર પર આર્થિક પેકેજનો વરસાદ વરસાવ્યો છે. પ્રધાનમંત્રીશ્રીએ રાષ્ટ્રજોગ સંબોધનમાં કરેલ 20 લાખ કરોડના આર્થિક પેકેજની જાહેરાત બાદ પેકેજની વિસ્તૃત જાણકારી આપતાં કેન્દ્રીય નાણમંત્રી શ્રીમતી નિર્મલા સીતારમણે કૃષિક્ષેત્ર માટેની આઠ મોટી જાહેરાતો સાથે કુલ 1.63 લાખ કરોડ રૂપિયાની જાહેરાત કરી છે. સાથે આ ક્ષેત્ર સંબંધિત 3 મોટા વહીવટી સુધારાની જાહેરાત પણ કરી છે.


    કેન્દ્રીય નાણામંત્રીએ જણાવ્યું કે ખેડૂતો માટે ખેતરની આસપાસ માળખાગત સુવિધા વિકસાવવા માટે રૂપિયા 1 લાખ કરોડનું કૃષિ માળખાગત ભંડોળ જાહેર કરવામાં આવ્યું છે. ખેડૂતોને પાકની લણણી પછી તેમના ખેતરની આસપાસ માળખાગત સુવિધા અને કોલ્ડ ચેઇનના અભાવે મૂલ્યવર્ધનમાં ઘણો ફરક પડે છે. ત્યારે ખેતરની આસપાસ કૃષિ માળખાગત પ્રોજેક્ટ અને એકત્રીકરણ મથકો જેવાં કે પ્રાથમિક કૃષિ સહકારી મંડળીઓ, ખેડૂત ઉત્પાદન સંઘો, કૃષિ ઉદ્યોગ સાહસિકો, સ્ટાર્ટઅપ્સ વગેરે માટે ઘિરાણ સ્વરૂપે આ નાણાની ફાળવણી કરવામાં આવશે. સુક્ષ્મ ખાદ્ય ઉદ્યોગ સાહસો એટલે કે એમએફઇને સંગઠીત ક્ષેત્રમાં લાવવા માટે રૂ.10 હજાર કરોડની યોજના અમલમાં મૂકવામાં આવશે. દેશમાં આવા લગભગ 2 લાખ જેટલા યુનિટ છે જેને આ યોજનાનો લાભ મળશે. પ્રધાનમંત્રીશ્રીના ' વોકલ ફોર લોકલ ' ના સુત્રને પ્રોત્સાહિત કરતી આ યોજના છે. હર્બલ ખેતીને પ્રોત્સાહન આપવા માટે રૂ.4 હજાર કરોડ ફાળવવામાં આવ્યાં છે. જેમાં હર્બલ ખેતી હેઠળ 10 લાખ હેક્ટર હેક્ટર વિસ્તારને આવરી લેવાશે. જેનાથી ખેડૂતોને રૂપિયા 5 હજાર કરોડની આવક પેદા થશે. ઔષધીય ગુણો ધરાવતા છોડનો ગંગા કિનારે 800 હેકટરના વિસ્તારમાં એક કોરીડોર વિકસાવવામાં આવશે. ટમેટા,ડુંગળી અને બટાટા (ટોપ) માંથી ઓપરેશન ગ્રીનમાં તમામ ફળફળાદિ અને શાકભાજી (ટોટલ)નો સમાવેશ કરવામાં આવશે. જેના માટે રૂપિયા 500 કરોડની ફાળવણી કરવામાં આવી છે. આ યોજનાની મુખ્ય ખાસિયત એ છે કે તેમાં પરિવહન પર 50 ટકા સબસિડી અને કોલ્ડ સ્ટોરેજ સહિતના સંગ્રહ પર 50 ટકા સબસિડી આપવામાં આવશે. પ્રથમ છ મહિના માટે પ્રાયોગિક ધોરણે અને ત્યારબાદ તેનો સમયગાળો અને વ્યાપ બંને વધારવામાં આવશે. આ યોજનાનો મુખ્ય લાભ એ રહેશે કે બગાડમાં ઘટાડો થશે, ખેડૂતોને વધારે કિંમત મળશે અને ગ્રાહકોને વ્યાજબી કિંમતે ઉત્પાદન મળશે. નાણાકીય ભંડોળની જાહેરાતની સાથે વહીવટી સુધારાઓ પણ કરવામાં આવ્યાં છે જેની જાણકારી આપતાં કેન્દ્રીય નાણામંત્રીએ જણાવ્યું છે કે ખેડૂતોને સારી કિંમતો મેળવવા અને સક્ષમ બનાવવા આવશ્યક ચીજવસ્તુઓના ધારામાં સુધારો કરવામાં આવ્યો છે. આ સુધારા મુજબ અનાજ,ખાદ્યતેલો,તેલીબિયા, કઠોળ,ડુંગળી અને બટાટા સહિત કૃષિલક્ષી ખાદ્ય ચીજવસ્તુઓ પરથી નિયંત્રણો દૂર કરવામાં આવશે. માત્ર રાષ્ટ્રીય આફતો, દુષ્કાળ, જેવા અતિ દુર્લભ સંજોગો અંતર્ગત કિંમતોમાં વધારો ટાળવા સ્ટોકની મર્યાદા લાદવામાં આવશે. બીજા સુધારામાં ખેડૂતોને વેચાણના વિકલ્પો આપવા કૃષિ ઉત્પાદન વેચાણ સંબંધિત સુધારા કરવામાં આવશે. જેમાં આકર્ષક કિંમતે ઉત્પાદનનું વેચાણ કરવા ખેડૂતોને પર્યાપ્ત વિકલ્પો મળશે. આંતર રાજ્ય વેપાર આડેના અવરોધો દૂર થશે. તેમજ કૃષિ ઉત્પાદનના ઇ-ટ્રેડિંગ માટે માળખાગત કાર્ય કરવામાં આવશે. ત્રીજા સુધારા અંતર્ગત કૃષિ ઉત્પાદનની કિંમત અને ગુણવત્તાની ખાતરી પ્રદાન કરવામાં આવી છે. તટસ્થ અને પારદર્શક રીતે પ્રોસેસર્સ,એગ્રીગેટર્સ,મોટા રીટેલર્સ,નિકાસકારો સાથે જોડવા માટે ખેડૂતોને સક્ષમ બનાવવા સુવિધાજનક કાયદેસર માળખાની સુવિધા ઉભી કરવામાં આવશે. આ માળખાથી ખેડૂતો માટે જોખમ ધટશે અને સુનિશ્ચિત વળતર મળશે.


    ખેડૂત કેતનભાઇ દલસાણિયા


    કૃષિક્ષેત્રના આ આર્થિક પેકેજની જાહેરાતથી જગતના તાત ખુશખુશાલ થઇ ગયા છે. રાજકોટ જિલ્લાના ધોરાજી તાલુકાના સુપેડી ગામના ખેડૂત કેતનભાઇ દલસાણિયાએ અમારા પીઆઈબીના પ્રતિનિધિને જણાવ્યું કે આ કૃષિક્ષેત્રના આર્થિક પેકેજથી તેઓ આનંદની લાગણી અનુભવી રહ્યાં છે. કોરોના સંકટને કારણે ઉભી થયેલ મુસીબતના સમયમાં સરકારે ચિંતા સેવી છે અને ખૂબ ઉપયોગી આર્થિક પેકેજ જાહેર કર્યું છે તે બદલ તેઓ ભારત સરકારનો આભાર વ્યક્ત કરી રહ્યાં છે.


    ખેડૂત રાજેશભાઇ વિરાભાઇ પીઠીયા


    રાજકોટ જિલ્લાના ધોરાજી તાલુકાના નાની વાવડી ગામના ખેડૂત રાજેશભાઇ વિરાભાઇ પીઠીયાએ અમારા પ્રતિનિધિને જણાવ્યું કે આ નવું આર્થિક પેકેજ કૃષિક્ષેત્ર અને તેની સાથે સંકળાયેલ અમારા જેવા ખેડૂતો માટે ખૂબ લાભદાયી જણાઇ રહ્યું છે . આવું ઉમદા અને ખેડૂતને કેન્દ્રમાં રાખી રજૂ કરેલ આર્થિક પેકેજ બદલ તેઓ ખુશી સાથે ભારત સરકારનો આભાર માને છે.


    ખેડૂત મેરુભાઇ લવજીભાઇ કંટારિયા


    જ્યારે આ તરફ ભાવનગર જિલ્લાના ભાવનગર તાલુકાના સુરકા ગામના ખેડૂત મેરુભાઇ લવજીભાઇ કંટારિયા ખેડૂતોને પીએમ કિસાન યોજના હેઠળ મળતી સહાય બદલ સરકારનો ધન્યવાદ માનતા જણાવી રહ્યાં છે કે વર્તમાન સરકાર ખેડૂતોને ઘણી રાહત સાથે સહાય પણ પૂરી પાડી રહી છે. સાથેજ ખેડૂતો માટે આટલું અસરકારક ઉમદા આર્થિક પેકેજ જાહેર કર્યું છે જે અભિનંદનને પાત્ર છે. જે માટે સર્વે ખેડૂતો વતી તેઓ ભારત સરકારનો આભાર માને છે.


    ગુજરાતના સૌરાષ્ટ્રના વિવિધ જિલ્લાના ખેડૂતો જ આ આર્થિક પેકેજથી ખુશ છે તેવું નથી. પરંતુ ખેડૂતોને જ કેન્દ્રમાં રાખી તેમના હિતલક્ષી આવશ્યક વહિવટી સુધારાઓ સાથે લાભદાયી યોજનાઓ અને ઉચિત ભંડોળની ફાળવણી સાથેના આ કૃષિલક્ષી આર્થિક પેકેજને દેશભરના ખેડૂતો ખૂબ આવકારી રહ્યાં છે. કોરોના સંકટને કારણે એક સમયે સાવ કંગાળ થઇ જવાશે તેવી ભીતી સેવતા ખેડૂતો કૃષિક્ષેત્રે આ આર્થિક પેકેજરૂપે વરસેલા વરસાદથી ન્યાલ થઇ જવાશે તેવો આશાવાદ પણ સેવી રહ્યા છે.


    SD/GP

    
    
    (Release ID: 1625284) Visitor Counter : 51