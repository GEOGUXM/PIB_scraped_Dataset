      પ્રધાનમંત્રીનું કાર્યાલય

      માનનીય પ્રધાનમંત્રીનો પત્ર
      Posted On: 30 MAY 2020 7:47AM by PIB Ahmedabad


    મારા પ્રિય સ્નેહીજન ,


    આજથી એક વર્ષ અગાઉ ભારતીય લોકશાહીના ઇતિહાસમાં એક નવું સુવર્ણ પ્રકરણ જોડાઈ ગયું હતું . દેશમાં દાયકાઓ પછી કોઈ પણ સરકારને સતત બીજી વાર સંપૂર્ણ બહુમતી આપીને જનતા જનાર્દને દેશની ધૂરા સંભાળવવાની જવાબદારી સુપરત કરી હતી . આ પ્રકરણમાં તમારી બહુ મોટી ભૂમિકા રહી છે . આ સ્થિતિસંજોગોમાં આ દિવસ મારા માટે , આ પ્રસંગ મારા માટે તમને નમન કરવાનો છે , ભારત અને ભારતીય લોકતંત્ર પ્રત્યે તમારી આ નિષ્ઠાને પ્રણામ કરવાનો .


    જો સ્થિતિસંજોગો સામાન્ય હોત , તો મને તમારી વચ્ચે આવીને તમારા દર્શન કરવાનું સૌભાગ્ય મળ્યું હોત . પણ વૈશ્વિક રોગચાળા કોરોનાને કારણે જે પરિસ્થિતિ ઊભી થઈ છે , એ પરિસ્થિતિઓમાં હું તમને આ પત્ર દ્વ્રારા તમારા ચરણોમાં પ્રણામ કરું છું અને તમારા આશીર્વાદ લેવા આવ્યો છું .


    ગયા વર્ષે તમારા સ્નેહ , શુભાશિષ અને તમારા સક્રિય સહયોગે મને સતત એક નવી ઊર્જા , નવી પ્રેરણા આપી છે . આ દરમિયાન તમે લોકશાહીની જે સામૂહિક શક્તિના દર્શન કરાવ્યા અને અત્યારે સંપૂર્ણ વિશ્વ માટે એક દ્રષ્ટાંત બની ગયું છે .


    વર્ષ 2014 માં તમે , દેશની જનતાએ , દેશમાં એક મોટા પરિવર્તન માટે મતદાન કર્યું હતું , દેશની નીતિ અને રીતિ બદલવા માટે મતદાન કર્યું હતું . વીતેલા પાંચ વર્ષમાં દેશને જડ વ્યવસ્થાઓ અને ભ્રષ્ટાચારના કાદવમાંથી બહાર નીકળતા જોયો છે . આ પાંચ વર્ષ દરમિયાન દેશમાં અંત્યોદયની ભાવનાની સાથે ગરીબોનું જીવન સરળ બનાવવા માટે વહીવટી વ્યવસ્થામાં પરિવર્તન જોયું છે , લોકોએ એને અનુભવ્યું છે .


    આ સમયગાળા દરમિયાન એક તરફ વિશ્વમાં ભારતની આન - બાન - શાનમાં વધારો થયો , બીજી તરફ અમે ગરીબોના બેંક ખાતા ખોલીને , તેમને મફત ગેસ કનેક્શન આપીને , વીજળીનું મફત કનેક્શન આપીને , શૌચાલય બનાવીને , ઘર બનાવીને , ગરીબોની ગરિમા પણ વધારી . આ સમયગાળામાં સર્જિકલ સ્ટ્રાઇક થઈ હતી , એર સ્ટ્રાઇક થઈ હતી , તો અમે વન રેન્ક વન પેન્શન , વન નેશન , વન ટેક્સ – GST, ખેડૂતોના લઘુતમ ટેકાના ભાવ (MSP) વધારવાની માંગણીઓ પણ પૂરી કરવા માટે કામ કર્યું . એ કાર્યકાળ દેશની અનેક જરૂરિયાતો પૂર્ણ કરવા માટે સમર્પિત રહ્યો હતો .


    વર્ષ 2019 માં તમારા આશીર્વાદ , દેશની જનતાના આશીર્વાદ , દેશના વિરાટ સ્વપ્નો માટે હતો , આશા - આકાંક્ષાઓની પૂર્તિ માટે હતો . આ એક વર્ષમાં સરકારે કરેલા નિર્ણયો આ જ વિરાટ સ્વપ્નોની ઉડાનના છે . અત્યારે જન - જન સાથે જોડાયેલી જનમનની જનશક્તિ , રાષ્ટ્રશક્તિની ચેતનાને પ્રજ્જવલિત કરી રહી છે . ગયા એક વર્ષ દરમિયાન દેશે સતત નવા સ્વપ્નો જોયા છે , નવો સંકલ્પ કર્યો છે અને આ જ સંકલ્પનો સિદ્ધ કરવા માટે સતત નિર્ણય લઈને એક પછી એક પગલાં પણ લીધા છે . ભારતની આ ઐતિહાસિક સફરમાં દેશનો દરેક સમાજ , દરેક વર્ગ અને દરેક વ્યક્તિએ પોતાની જવાબદારી સપેરે અદા કરી છે . ‘ સબ કા સાથ , સબ કા વિકાસ , સબ કા વિશ્વાસ ’ આ મંત્રને લઈને અત્યારે દેશ સામજિક કહો કે આર્થિક , વૈશ્વિક કે આંતરિક – દરેક દેશમાં આગેકૂચ કરી રહ્યો છે .


    પ્રિય સ્નેહીજન ,


    છેલ્લાં એક વર્ષમાં કેટલાંક મહત્ત્વપૂર્ણ નિર્ણયો વધારે ચર્ચાસ્પદ રહ્યાં છે અને આ કારણે આ ઉપલબ્ધિઓ યાદ રહે એ બહુ સ્વાભાવિક છે . રાષ્ટ્રીય એકતા - અખંડિતતા માટે કલમ 370 ની વાત હોય , સદીઓ જૂનાં સંઘર્ષના સુખદ પરિણામ – રામમંદિરના નિર્માણની વાત હોય , આધુનિક સમાજ વ્યવસ્થામાં અવરોધરૂપ બનેલી ટ્રિપલ તલાકની કુપ્રથાની વાત હોય , કે પછી ભારતની કરુણાનું પ્રતીક નાગરિકતા સંશોધન કાયદો હોય – આ તમામ ઉપલબ્ધિઓ તમને બધાને યાદ છે .


    એક પછી એક ઐતિહાસિક નિર્ણયો વચ્ચે અનેક નિર્ણયો , અનેક પરિવર્તનો એવા પણ થયા છે , જેણે ભારતની વિકાસયાત્રાને નવી ગતિ આપી છે , નવા લક્ષ્યાંકો આપ્યાં છે , લોકોની અપેક્ષાઓ પૂર્ણ કરી છે . ચીફ ઓફ ડિફેન્સ સ્ટાફના પદની રચનાએ સેના વચ્ચે સમન્વયને વધાર્યો છે , તો મિશન ગગનયાન માટે પણ ભારતે પોતાની તૈયારીઓને વેગ આપ્યો છે .


    આ દરમિયાન ગરીબોને , ખેડૂતોને , મહિલાઓને , યુવાનોને સશક્ત કરવા અમારી પ્રાથમિકતા રહી છે . અત્યારે પીએમ કિસાન સમ્માન ભંડોળનો લાભ દેશના દરેક ખેડૂતને મળે છે . છેલ્લાં એક વર્ષમાં આ યોજના અંતર્ગત 9 કરોડ 50 લાખથી વધારે ખેડૂતોના ખાતામાં 72 હજાર કરોડ રૂપિયાથી વધારે રકમ જમા કરવામાં આવી છે . દેશના 15 કરોડથી વધારે ગ્રામીણ ઘરોમાં પીવાનું શુદ્ધ પાણી પાઇપથી મળે એ માટે જલ જીવન મિશન શરૂ કરવામાં આવ્યું છે . આપણા 50 કરોડથી વધારે પશુધનનું સ્વાસ્થ્ય સુધારવા માટે મફત રસી આપવાનું મોટું અભિયાન પણ શરૂ કરવામાં આવ્યું છે .


    ખેડૂતો , ખેતમજૂરો , નાના દુકાનદારો અને અસંગઠિત ક્ષેત્રના શ્રમિત સાથીદારો – આ તમામ માટે 60 વર્ષની વય પછી નિયમિત રીતે રૂ . 3,000 નાં માસિક પેન્શનની સુવિધા સુનિશ્ચિત થઈ છે . આવું દેશના ઇતિહાસમાં પહેલી વાર થયું છે . માછીમારોની સુવિધા વધારવા માટે તેમને મળતી સુવિધાઓ વધારવા અને બ્લૂ ઇકોનોમીને મજબૂત કરવા માટે વ િશેષ યોજનાઓની સાથે સાથે અલગથી વિભાગ પણ બનાવવામાં આવ્યો છે . આ જ રીતે વેપારીઓની સમસ્યાઓનું સમયસર સમાધાન કરવા માટે વેપારી કલ્યાણ મંડળનું નિર્માણ કરવાનો નિર્ણય લેવામાં આવ્યો છે . સ્વયંસહાયતા સમૂહો સાથે જોડાયેલી લગભગ 7 કરોડ બહેનોને પણ અત્યારે વધારે નાણાકીય સહાયતા આપવામાં આવે છે . તાજેતરમાં સ્વયંસહાયતા સમૂહો માટે ગેરેન્ટી વિના ઋણને 10 લાખથી વધારીને બે ગણું એટલે કે 20 લાખ કરવામાં આવ્યું છે .


    આદિવાસી બાળકોના શિક્ષણને ધ્યાનમાં રાખીને દેશમાં 450 થી વધારે નવા એકલવ્ય મોડલ રેસિડેન્શિયલ સ્કૂલોના નિર્માણનું અભિયાન પણ શરૂ કરવામાં આવ્યું છે . સામાન્ય જનના હિત સાથે જોડાયેલો શ્રેષ્ઠ કાયદો બને એ માટે પણ વીતેલા વર્ષમાં ઝડપથી કાર્ય થયું છે . આપણી સંસદે પોતાના કામકાજથી દેશનો જૂનો રેકોર્ડ તોડી નાંખ્યો છે . એના પરિણામે ઉપભોક્તા સંરક્ષણનો કાયદો હોય , ચિટ ફંડ કાયદામાં સંશોધન હોય , દિવ્યાંગો , મહિલાઓ અને બાળકોને વધારે સુરક્ષા આપવાનો કાયદો હોય – આ બધા ઝડપથી બન્યાં છે .


    સરકારની નીતિઓ અને નિર્ણયોને કારણે શહેરો અને ગામડાઓ વચ્ચેનો ફરક ઓછો થઈ રહ્યો છે . પહેલી વાર એવું બન્યું છે , જેમાં ગામડાઓમાં ઇન્ટરનેટનો વપરાશ કરતા યુઝરની સંખ્યા શહેરમાં ઇન્ટરનેટનો ઉપયોગ કરતા યુઝરથી 10 ટકા વધી ગઈ છે . દેશહિતમાં કરેલા આ પ્રકારના ઐતિહાસિક કાર્યો અને નિર્ણયોની યાદી બહુ લાંબી છે . આ પત્રમાં તમામ કાર્યોને સવિસ્તાર જણાવવાનું સંભવ નથી . પણ હું એટલું જરૂર કહીશ કે એક વર્ષના કાર્યકાળના દરેક દિવસના 24 કલાક સંપૂર્ણ સજાગતા સાથે કામ થયું છે , સંવેદનશીલતા સાથે કામ થયું છે , નિર્ણય લેવામાં આવ્યાં છે .


    પ્રિય સ્નેહીજન ,


    દેશવાસીઓની આશા - આકાંક્ષાઓ પૂર્ણ કરીને અમે ઝડપથી આગળ વધી રહ્યાં હતાં કે કોરોના નામના વૈશ્વિક રોગચાળાએ ભારતને ઘેરી લીધો . એક તરફ , જ્યાં અત્યાધુનિક સ્વાસ્થ્ય સેવાઓ અને વિશાળ અર્થતંત્ર ધરાવતી વિશ્વની મહાશક્તિઓ છે , તો બીજી તરફ આટલી મોટી વસ્તી અને અનેક પડકારોથી ઘેરાયલું આપણું ભારત છે . ઘણા લોકોએ શંકા વ્યક્ત કરી હતી કે , જ્યારે ભારત પર કોરોનાનો કહેર વરસશે , ત્યારે ભારત આખી દુનિયા માટે સંકટ બની જશે . પણ આજે તમામ દેશવાસીઓએ ભારતને જોવાનો દ્રષ્ટિકોણ બદલી નાંખ્યો છે . તમે સાબિત કરી દીધું છે કે , વિશ્વના શક્તિશાળી અને સંપન્ન દેશોની સરખામણીમાં ભારતવાસીઓનું સામૂહિક સામર્થ્ય અને ક્ષમતા અભૂતપૂર્વ છે .


    તાળી - થાળી વગાડીને અને દીપ પ્રકટાવવાથી લઈને ભારતની સેના દ્વારા કોરોના વોરિયર્સનું સમ્માન હોય , જનતા કરફ્યૂ હોય કે રાષ્ટ્રવ્યાપી લોકડાઉન દરમિયાન નિયમોનું નિષ્ઠાપૂર્વક પાલન હોય – દરેક પ્રસંગે તમે સાબિત કર્યું છે કે એક ભારત જ શ્રેષ્ઠની ગેરેન્ટી છે .


    ચોક્કસ , આટલા મોટા સંકટમાં કોઈ આ દાવો ન કરી શકે કે કોઈને કશી તકલીફ પડી નથી , કોઈને મુશ્કેલીનો સામનો કરવો પડ્યો નથી . આપણા શ્રમિક સાથીદારો , પ્રવાસી મજબૂત ભાઇબહેનો , નાનાં - નાનાં ઉદ્યોગોમાં કામ કરતા કારીગરો , રેલવે સ્ટેશન પર ચીજવસ્તુઓનુ વેચાણ કરતા ફેરિયાઓ , લારી - ગલ્લાં ચલાવતા , આપણા દુકાનદાર ભાઇબહેનો , લઘુ ઉદ્યોગસાહસિકો – આ તમામ દેશવાસીઓને ઘણી મુશ્કેલી પડી છે . એમની સમસ્યાઓનું સમાધાન કરવા તમામ મળીને પ્રયાસ કરી રહ્યાં છીએ .


    પણ આપણે એ ધ્યાન રાખવું જોઈએ કે જીવનમાં અસુવિધા આફતમાં ન બદલાઈ જવી જોઈએ . આ માટે દરેક ભારતીયો માટે દરેક સૂચનાઓનું પાલન કરવું જરૂરી છે . જેમ અત્યાર સુધી અમે ધૈર્ય અને ખંતને જાળવી રાખ્યું છે , એ જ રીતે એને આગળ પણ જાળવી રાખવાનું છે . આ એક મોટું કારણ છે કે અત્યારે ભારત અન્ય દેશોની સરખામણીમાં વધારે સારી સ્થિતિમાં છે . આ લડાઈ લાંબી ચાલવાની છે , પણ આપણે વિજયપથ પર આગેકૂચ કરી રહ્યાં છીએ અને સફળતા મળવવી આપણો બધાનો સામૂહિક સંકલ્પ છે . તાજેતરમાં પશ્ચિમ બંગાળ અને ઓડિશામાં આવેલા અમ્ફાન ચક્રવાત દરમિયાન જે અદમ્ય સાહસ સાથે ત્યાંના લોકોએ સ્થિતિસંજોગોનો સામનો કર્યો , ચક્રવાતથી થનાર નુકસાનને ઓછું કર્યું , એ પણ આપણા માટે પ્રેરણાદાયક છે .


    પ્રિય સ્નેહીજન ,


    આ સ્થિતિસંજોગોમાં અત્યારે એ ચર્ચા બહુ વ્યાપક રીતે થઈ રહી છે કે ભારત સહિત તમામ દેશોની અર્થવ્યવસ્થા કોરોનાવાયરસની માઠી અસરમાંથી કેવી રીતે બેઠા થશે ? પણ બીજી તરફ એ વિશ્વાસ પણ છે કે , જેમ ભારતે પોતાની એકતા સાથે કોરોના સામેની લડાઈમાં દુનિયાને ચકિત કરી દીધી છે , એ જ રીતે આર્થિક ક્ષેત્રમાં પણ આપણે નવું ઉદાહરણ સ્થાપિત કરીશું . 130 કરોડ ભારતીય પોતાના સામર્થ્ય સાથે આર્થિક ક્ષેત્રમાં પણ વિશ્વને ચકિત કરવાની સાથે પ્રેરિત પણ કરી શકે છે . હવે આપણે સ્વનિર્ભર થવાનો સમય આવી ગયો છે . આપણે સ્વનિર્ભર થવું જ પડશે અને આ માટે એક જ માર્ગ છે – આત્મનિર્ભર ભારત .


    થોડા દિવસ અગાઉ આત્મનિર્ભર ભારત અભિયાનમાં 20 લાખ કરોડ રૂપિયાનું પેકેજ જાહેર થયું છે , જે આ દિશામાં ઉઠાવેલું એક મોટું પગલું છે . આ અભિયાન દરેક દેશાવાસી માટે , આપણા ખેડૂત , આપણા શ્રમિક , આપણા લઘુ ઉદ્યોગસાહસિકો , આપણા સ્ટાર્ટઅપ્સ સાથે જોડાયેલા નવયુવાનો – તમામ માટે નવી તકોનું સર્જન કરશે . ભારતીયોના પરિશ્રમથી અને તેમની પ્રતિભા સાથે બનેલા સ્થાનિક ઉત્પાદનોના બળે ભારત આયાત પર પોતાની નિર્ભરતા ઘટાડશે અને સ્વનિર્ભરતા તરફ અગ્રેસર થશે .


    પ્રિય સ્નેહીજન ,


    છેલ્લાં છ વર્ષની આ સફરમાં તમે સતત મને આશીર્વાદ આપ્યા છે , તમારો પ્રેમ વધાર્યો છે . તમારા આશીર્વાદની શક્તિથી જ દેશ છેલ્લાં એક વર્ષમાં ઐતિહાસિક નિર્ણયો અને વિકાસની અભૂતપૂર્વ પ્રગતિ સાથે આગળ વધ્યો છે . છતાં હું જાણું છું કે , હજુ લાંબી મજલ કાપવાની છે , હજુ ઘણા કાર્યો કરવાના બાકી છે . દેશની સામે અનેક પડકારો છે , ભાતભાતની સમસ્યાઓ છે . હું રાતદિવસ પ્રયાસ કરી રહ્યો છું . મારામાં પણ ખામી હોઈ શકે છે , મારી કામગીરી પણ શ્રેષ્ઠ ન હોય એવું બની શકે છે , પણ દેશ પ્રત્યેની ભાવનામાં કોઈ ખામી નથી . એટલે મને મારા કરતા તમારાં પર વિશ્વાસ વધારે છે , તમારી શક્તિમાં , તમારા સામર્થ્ય પર . મારો સંકલ્પ તમારી ઊર્જા , તમારું સમર્થન , તમારા આશીર્વાદ , તમારો પ્રેમ જ છે . વૈશ્વિક રોગચાળાને કારણે અત્યારે સંકટની ઘડી છે , પણ આપણે દેશવાસીઓ માટે આ સંકલ્પનો પણ સમય છે .


    આપણે હંમેશા યાદ રાખવું જોઈએ કે , 130 કરોડ ભારતીયોનું વર્તમાન અને ભવિષ્ય કોઈ આપત્તિ કે વિપત્તિ કરી ન શકે .


    આપણે આપણું વર્તમાન અને ભવિષ્ય સ્વબળે ઘડવાનું છે .


    આપણે આગળ વધીશું , આપણે પ્રગતિના પથ પર દોડીશું , આપણે વિજયી થઈશું .


    આપણે ત્યાં કહેવાય છે - ‘ कृतम्मेदक्षिणेहस्ते , जयोमेसव्यआहितः ’ ॥


    એટલે કે આપણા એક હાથમાં કર્મ અને કર્તવ્ય છે , તો બીજા હાથમાં સફળતા સુનિશ્ચિત છે .


    દેશની સતત સફળતાની કામના સાથે હું તમને ફરી નમન કરું છું .


    તમને અને તમારા પરિવારને મારી હાર્દિક શુભેચ્છા .


    સ્વસ્થ રહો , સુરક્ષિત રહો !!!


    જાગૃત રહો , જાગૃત કરો !!!


    તમારો પ્રધાનસેવક


    નરેન્દ્ર મોદી

    
    
    (Release ID: 1627843) Visitor Counter : 63
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Odia , Tamil , Telugu , Kannada , Malayalam