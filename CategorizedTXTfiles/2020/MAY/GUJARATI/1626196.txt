      માહિતી અને પ્રસારણ મંત્રાલય

      કમ્યુનિટી રેડિયો સ્ટેશનો પર જાહેરાતો પ્રસારિત કરવાનો સમય 7 મિનિટથી વધારીને 12 મિનિટ કરવા વિચારણા ચાલુ છેઃ શ્રી પ્રકાશ જાવડેકર
      
      કમ્યુનિટી રેડિયો પર સમાચાર બુલેટિન માટેની દરખાસ્ત પર વિચાર કરવામાં આવશે; ટૂંક સમયમાં કમ્યુનિટી રેડિયો સ્ટેશનોની સંખ્યા વધારવાની યોજના જાહેર કરવામાં આવશેઃ શ્રી જાવડેકર

      Posted On: 22 MAY 2020 7:44PM by PIB Ahmedabad

    કેન્દ્રીય માહિતી અને પ્રસારણ મંત્રી શ્રી પ્રકાશ જાવડેકરે આજે જણાવ્યું હતું કે , તેઓ કમ્યુનિટી રેડિયો પર જાહેરાતો પ્રસારિત કરવાનો સમય 7 મિનિટથી વધારીને 12 મિનિટ કરીને આ રેડિયોને ટીવી ચેનલોને સમકક્ષ સ્થાન આપવા આતુર છે . મંત્રીએ તમામ કમ્યુનિટી રેડિયો સ્ટેશનો પર એકસાથે સંબોધન કરવાની વિશિષ્ટ પહેલમાં આ વાત કરી હતી . આજે એમના સંબોધનનું પ્રસારણ સાંજે 7 વાગ્યાથી 7.30 વાગ્યા સુધી બે સમાન સ્લોટમાં થયું હતું .


    શ્રી જાવડેકરે જણાવ્યું હતું કે , જ્યારે જ્યારે કમ્યુનિટી રેડિયો સ્ટેશન સ્થાપિત કરવાના 75 ટકા ખર્ચનું વહન મંત્રાલય કરે છે અને એમાં મુખ્ય ખર્ચ સામેલ હોય છે , ત્યારે રોજિંદી કામગીરીના ખર્ચનું વહન સ્ટેશન કરે છે . મંત્રીએ એ મુદ્દા પર ધ્યાન દોર્યું હતું કે , અત્યારે કમ્યુનિટી રેડિયો સ્ટેશનોને જાહેરાતો માટે દર કલાકે 7 મિનિટ જાહેરાતો પ્રસારિત કરવાની મંજૂરી છે , ત્યારે ટીવી ચેનલોને દર કલાકે 12 મિનિટ જાહેરાતો પ્રસારિત કરવાની છૂટ છે . તેમણે ઉમેર્યું હતું કે , તેઓ તમામ રેડિયો સ્ટેશનને જાહેરાતો પ્રસારિત કરવા માટે ટીવી ચેનલો જેટલો સમય આપવા આતુર છે , જેથી તેમને ભંડોળ માંગવાની જરૂર ન પડે અને સામુદાયિક સ્ટેશનો પર સ્થાનિક જાહેરાતો વધુ પ્રસારિત થઈ શકે .


    સંબોધનની શરૂઆતમાં જાવડેકરે જણાવ્યું હતું કે , કમ્યુનિટી રેડિયો એ પોતાની રીતે એક સમુદાય છે . તેમને ‘ પરિવર્તનનાં માધ્યમો ’ ગણાવીને તેમણે કહ્યું હતું કે , આ સ્ટેશનો દરરોજ લાખો લોકો સુધી પહોંચ ધરાવે છે અને મંત્રાલય ટૂંક સમયમાં આ પ્રકારનાં સ્ટેશનોની સંખ્યા વધારવાની યોજના રજૂ કરશે .


    કોરોનાવાયરસ સામે લડતા લોકોની પ્રશંસા કરીને તેમણે જણાવ્યું હતું કે , આપણે અન્ય રોગોને નાબૂદ કર્યા એ જ રીતે કોરોનાવાયરસને પણ નાબૂદ કરીશું . જોકે તેમણે કહ્યું હતું કે , આ માટે આપણે નવા નિયમો અપનાવવા પડશે અને આ માટે દરેક વ્યક્તિએ 4 સ્ટેપ લેવા પડશે – શક્ય હોય ત્યાં સુધી ઘરમાં રહેવું , અવારનવાર હાથ ધોવા , બહાર નીકળીએ ત્યારે માસ્ક પહેરવો અને સોશિયલ ડિસ્ટન્સિંગનું પાલન કરવું .


    સોશિયલ ડિસ્ટન્સિંગ અને આર્થિક પ્રવૃત્તિના પડકારો વચ્ચે રહેલી દ્વિધા પર જાવડેકરે “ જાન ભી જહાં ભી ” મંત્ર પર ભાર મૂક્યો હતો અને કહ્યું હતું કે , જ્યારે કન્ટેઇન્મેન્ટ ઝોનમાં નિયંત્રણો જળવાઈ રહ્યાં છે , ત્યારે ગ્રીન ઝોનમાં આર્થિક પ્રવૃત્તિઓ શરૂ થઈ ગઈ છે .


    જાવડેકરે કમ્યુનિટી રેડિયોની એમની ચેનલો પર સમાચારો પ્રસારિત કરવાની મુખ્ય માંગણી પર વાત કરી હતી . તેમણે ખાતરી આપી હતી કે , તેઓ એફએમ ચેનલોની જેમ કમ્યુનિટી રેડિયો પર સમાચાર પ્રસારિત કરવાની છૂટ આપવા વિચારશે . તેમણે આ પ્રકારનાં સ્ટેશનો બનાવટી સમાચારોની સમસ્યાનું સમાધાન કરવા સ્થાનિક સ્ત્રોતોની મદદથી ખરાઈ કરીને એને અટકાવવામાં મહત્ત્વપૂર્ણ ભૂમિકા ભજવી શકે છે એવું જણાવ્યું હતું . તેમણે આ પ્રકારનાં સ્ટેશનોને બનાવટી સમાચારોની જાણકારી ઓલ ઇન્ડિયા રેડિયોને આપવા વિનંતી કરી હતી , જેથી સાચી જાણકારી વધુને વધુ લોકો સુધી પહોંચે . તેમણે ઉમેર્યું હતું કે , મંત્રાલયે પીઆઇબી અંતર્ગત ફાસ્ટ ચેક સેલ ઊભો કર્યો છે અને ફાસ્ટ ચેક સેલની ભૂમિકામાં કમ્યુનિટી રેડિયો પૂરક ભૂમિકા ભજવી શકે છે .


    તાજેતરમાં કેન્દ્રીય નાણાં મંત્રી અને કોર્પોરેટ મંત્રીએ જાહેર કરેલા આત્મનિર્ભર ભારત પેકેજ વિશે શ્રી જાવડેકરે જણાવ્યું હતું કે , આ વિસ્તૃત પેકેજ હતું , જેમાં કૃષિ અને ઉદ્યોગ સહિત વિવિધ ક્ષેત્રો માટે સુધારા સામેલ હતા તથા પેકેજનો ઉદ્દેશ આયાત ઘટાડવાનો અને નિકાસને વેગ આપવાનો છે . તેમણે ઉમેર્યું હતું કે , પેકેજને સારો પ્રતિસાદ મળ્યો છે અને લોકો પ્રોત્સાહન પેકેજથી ખુશ છે .


    પૃષ્ઠભૂમિ :

      * કમ્યુનિટી રેડિયો સરકારી રેડિયો ( ઓલ ઇન્ડિયા રેડિયો ) અને ખાનગી રેડિયો પ્રસારણ ( એફએમ ) ની સાથે રેડિયો પ્રસારણનું ત્રીજું ચક્ર છે . આ લૉ પાવર એફએમ રેડિયો સ્ટેશન છે , જે સ્થાનિક મુદ્દાઓ પર ધ્યાન કેન્દ્રિત કરે છે , જેની માલિકી અને વ્યવસ્થાપન સમુદાય પોતે કરે છે , જેનો આશય 10 થી 15 કિલોમીટરની ત્રિજયામાં રહેતા સમુદાયને લાભદાયક માહિતી આપવાનો છે .
      * ભારતમાં વર્ષ 2002 માં કમ્યુનિટી રેડિયો માટે પ્રથમ નીતિ જાહેર થયા પછી કમ્યુનિટી રેડિયોની શરૂઆત થઈ હતી . આ નીતિમાં શૈક્ષણિક સંસ્થાઓને જ કમ્યુનિટી રેડિયો સ્થાપિત કરવાની છૂટ આપવામાં આવી હતી . આ નીતિ વર્ષ 2006 માં વ્યાપક બનાવવામાં આવી હતી અને એ સમયે ભારતમાં બિનસરકારી સંસ્થાઓ ( એનજીઓ ), કેવીકે જેવી પાયાના સ્તરે કાર્યરત અને અન્ય બિનનફાકારક સંસ્થાઓને પણ કમ્યુનિટી રેડિયો સ્થાપિત કરવાની મંજૂરી આપવામાં આવી હતી . અત્યારે ભારતમાં 290 કમ્યુનિટી રેડિયો સ્ટેશનો કાર્યરત છે . આ કમ્યુનિટી રેડિયો દેશમાં આશરે 90 મિલિયન લોકોને આવરી લે છે , જ્યાં અન્ય મીડિયા મર્યાદિત હાજરી ધરાવે છે . આ સીઆરએસ દ્વારા પ્રસારણ સ્થાનિક ભાષા અને બોલીમાં થાય છે , જેથી સમુદાય પર એની ઘણી મોટી અસર છે .
      * સંસ્થા મુજબ વર્ગીકરણ નીચે મુજબ છેઃ
                                                 
ક્રમ  સંસ્થાનો પ્રકાર   કમ્યુનિટી રેડિયોની સંખ્યા
                                                 
                                                 
                                                 
1     શૈક્ષણિક સંસ્થાઓ  130                      
                                                 
                                                 
                                                 
2     એનજીઓ             143                      
                                                 
                                                 
                                                 
3     કેવીકે            17                       
                                                 
                                                 
                                                 
4     કુલ               290                      
                                                 
                                                 

    કમ્યુનિટી રેડિયોને ટેકો આપવા સરકાર રૂ . 25 કરોડની ફાળવણી સાથે “ ભારતમાં કમ્યુનિટી રેડિયો આંદોલનને ટેકો ” નામની યોજના ચલાવે છે . આ યોજના માટે ચાલુ વર્ષે રૂ . 4.50 કરોડની ફાળવણી કરવામાં આવી છે .


    GP/DS

    
    
    (Release ID: 1626196) Visitor Counter : 43
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Odia , Tamil , Tamil , Telugu , Kannada , Malayalam
    
    
    

    
    
    
    
    
    
    
    
    
    
*