      સંરક્ષણ મંત્રાલય

      સરહદે લડતા યોદ્ધાઓએ કોરોના યોદ્ધાઓને સલામ કરી અને કોરોના સામેની લડાઇમાં સહકાર આપવાનું પ્રણ લીધું
      Posted On: 01 MAY 2020 9:52PM by PIB Ahmedabad


    આજે દિલ્હીમાં એક પત્રકાર પરિષદ યોજાઇ હતી જેમાં સંરક્ષણ સ્ટાફના વડા જનરલ બિપિન રાવતની સાથે સૈન્યના વડા એમ . એમ . નરવાણે , નૌસેનાના વડા એડમીરલ કરમબીરસિંહ અને વાયુસેનાના વડા એર ચીફ માર્શલ આર . કે . એસ . ભદૌરિયાએ સાથે મળીને મીડિયાને સંબોધન કર્યું હતું અને આગામી સમયમાં આ લડાઇમાં સરહદી યોદ્ધાઓ તરફથી પૂરતો સહકાર મળતો રહેશે તેવું પ્રણ લીધું હતું . આ પત્રકાર પરિષદની મુખ્ય બાબતો અહીં રજૂ કરવામાં આવી છે .


    સંરક્ષણ સ્ટાફના વડા જનરલ બિપિન રાવતે કહ્યું હતું કે , 24 માર્ચ 2020 થી 03 મે 2020 સુધીનો સમયગાળો એવો તબક્કો બતાવે છે જેમાં દરેક ભારતીય પાસેથી નોંધપાત્ર પ્રમાણમાં બલિદાનની અપેક્ષા રાખવામાં આવી હતી . મોટાભાગના ભારતીયોએ લોકડાઉનના આહ્વાનને સ્વીકાર્યું હતું અને પોતાના ઘરમાં જ રહ્યા હતા . જોકે , આ સમયમાં કેટલાક એવા મુઠ્ઠીભર ભારતીયો હતા જેમણે , ‘ કોરોના યોદ્ધા ’ તરીકે પોતાનો જીવન જોખમમાં મૂકીને અને જેઓ હજુ પણ દરરોજ પોતાનો જીવ જોખમમાં મૂકી જ રહ્યા છે , તેમણે દરેક વ્યક્તિ સુધી વીજળી અને પાણી જેવી મૂળભૂત સુવિધાઓ પહોંચાડી , રસ્તાઓ સાફ કર્યા , મૂળભૂત ખાદ્યચીજો ઉપલબ્ધ કરાવી , કોઇપણ દર્દી સારવાર વગર પાછા ન જાય તે સુનિશ્ચિત કર્યું , દેશભરમાં કાયદો અને વ્યવસ્થા જાળવી રાખ્યા અને વિદેશમાં ફસાયેલા ભારતીય નાગરિકોને પાછા લાવ્યા તેમજ તેમની સંભાળ પણ લીધી . આ કોરોના યોદ્ધાઓ ડોક્ટર , નર્સો , સફાઇ અને સ્વચ્છતા કર્મચારીઓ , પોલીસ જવાનો અથવા મીડિયાના કર્મચારીઓ કોઇપણ હોઇ શકે છે જેમણે ભારત આ મહામારી સામે સતત લડતું રહે તે સુનિશ્ચિત કરવામાં મોટું યોગદાન આપ્યું છે . અમે આ યોદ્ધાઓને , તેમના પ્રયાસોને સલામ કરીએ છીએ અને તેમની તંદુરસ્તી જળવાઇ રહે તેવી શુભેચ્છા પાઠવીએ છીએ . તેઓ પોતે જેનો સામનો કરી રહ્યા છે તેમાં સંપૂર્ણ જોખમ હોવાની જાણ હોવા છતાં કોવિડ 19 સામે લડવામાં તેમના બલિદાન અને પ્રયાસો બદલ અમે તેમના પ્રત્યે કૃતજ્ઞતા વ્યક્ત કરીએ છીએ .


    સંરક્ષણ સ્ટાફના વડાએ વધુમાં ઉમેર્યું હતું કે , આ મહામારીનો સામનો કરવામાં અને તેને પરાસ્ત કરવામાં ભારત સરકારના વ્યાપક પ્રમાણમાં પૂરક પ્રયાસો , ભારતના નાગરિકોએ તમામ સૂચનાઓનું ચુસ્ત પાલન કરીને જે પ્રસંશારૂપ ધૈર્ય રાખ્યું તેના કારણે જ દુનિયાભરમાં મોટાભાગના દેશોની જે અત્યંત કફોડી સ્થિતિ થઇ છે તેની તુલનાએ ભારતમાં ખૂબ સારી સ્થિતિમાં રહી શકે તે સુનિશ્ચિત થઇ શક્યું છે .


    સંરક્ષણ સ્ટાફના વડાએ ખાતરી આપી હતી કે , સશસ્ત્ર દળો કોવિડ 19 સામે બે સિદ્ધાંતો પર લડી રહ્યા છે : નાગરિક સત્તામંડળોને સૈન્યબળ પૂરું પાડવું અને તેમને સહાય આપવી . એક પ્રશ્નનો જવાબ આપતી વખતે તેમણે કહ્યું હતું કે , સૈન્ય , નૌસેના કે વાયુસેનામાં અગ્ર હરોળમાં રહીને લડતા એકપણ યોદ્ધા , નાવિક કે એરમેનને ચેપ લાગ્યો હોવાની કોઇ ઘટના બની નથી તેઓ તમામ પડકારોનો સામનો કરવા માટે સંપૂર્ણપણે સજ્જ છે . મીડિયાકર્મીઓના પ્રશ્નોના જવાબ આપતી વખતે વાયુસેનાના વડાએ પુષ્ટિ કરી હતી કે , સૈન્યમાં એકપણ જવાનને કોવિડનો ચેપ લાગ્યો નથી અને તેની સામે પૂરતી સુરક્ષા રાખવામાં આવી છે .


    સંરક્ષણ સ્ટાફના વડાએ વધુમાં ઉમેર્યું હતું કે , સરહદી યોદ્ધાઓની કોરોના યોદ્ધાઓ સાથે એકતા બતાવવા માટે 03 મે 2020 ના રોજ કેટલીક પ્રવત્તિઓ સશસ્ત્ર દળો દ્વારા કરવામાં આવશે . રવિવારે સશસ્ત્રદળો દ્વારા બહુવિધ કાર્યક્રમો યોજવામાં આવશે જેમકે , શ્રીનગરથી તિરુવનંતપુરમ સુધી અને કચ્છથી દીબ્રુગઢ સુધી વાયુ સેનાના ફાઇટર અને પરિવહન વિમાનો દ્વારા ફ્લાય પાસ્ટનું આયોજન કરવામાં આવ્યું છે . વાયુસેના અને નૌસેનાના હેલિકોપ્ટરો કોવિડ દર્દીઓની સારવાર કરતી હોસ્પિટલો પર પુષ્પવર્ષા કરશે . નૌસેના અને ICG સમુદ્રમાં કેટલાક પસંદગીના સ્થળે ચોક્કસ આકારમાં જહાજ ચલાવશે જ્યારે સૈન્યનું બેન્ડ કોવિડ હોસ્પિટલોની મુલાકાત લઇને હોસ્પિટલની બહાર વિશેષ ધુન વગાડીને કોરોના યોદ્ધાઓ પ્રત્યે કૃતજ્ઞતા વ્યક્ત કરશે .


    પોલીસ જવાનોના યોગદાન અંગે ચર્ચા કરતી વખતે સંરક્ષણ સ્ટાફના વડાએ તમામ જવાનોનો આભાર વ્યક્ત કરતા જણાવ્યું હતું કે , તેમના પ્રયાસો અસામાન્ય અને પરાક્રમી છે . તેમના પ્રયાસોને માન આપવા માટે , આ ત્રણેય સેનાઓના વડા 03 મે 2020 ના રોજ પોલીસ સ્મારક ખાતે પુષ્પાજંલી અર્પણ કરશે . આ પત્રકાર પરિષદના સમાપન પૂર્વે , સંરક્ષણ સ્ટાફના વડાએ ડોક્ટરો , નર્સો , અન્ય આરોગ્ય કર્મચારીઓ , સ્વચ્છતા અને સફાઇ સ્ટાફ , પોલીસ જવાનો , મીડિયાકર્મીઓ સહિત તમામ કોરોના યોદ્ધાઓ અને તમામ ભારતીયો દ્વારા આ અભૂતપૂર્વ લડાઇમાં તેમના નોંધપાત્ર પ્રયાસો બદલ ફરી એકવાર સૌનો આભાર વ્યક્ત કર્યો હતો .


    

    
    (Release ID: 1620313) Visitor Counter : 124
    
    
      Read this release in: English , Urdu , Marathi , Hindi , Assamese , Bengali , Punjabi , Tamil , Telugu , Kannada