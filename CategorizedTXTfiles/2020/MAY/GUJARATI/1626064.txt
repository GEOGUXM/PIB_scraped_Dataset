      પ્રધાનમંત્રીનું કાર્યાલય

      પ્રધાનમંત્રીએ પશ્ચિમ બંગાળમાં અમ્ફાન ચક્રાવાતથી અસરગ્રસ્ત વિસ્તારોનું હવાઇ નિરીક્ષણ કર્યું
      
      પ્રધાનમંત્રીએ રાજ્યમાં તાત્કાલિક રાહતની પ્રવૃત્તિઓ માટે રૂપિયા 1000 કરોડની આર્થિક સહાય જાહેર કરી
      
      પ્રધાનમંત્રીએ તમામ મૃતકોના પરિવારજનોને રૂપિયા 2 લાખ અને ઇજાગ્રસ્તોને રૂપિયા 50,000ની સહાય જાહેર કરી
      Posted On: 22 MAY 2020 1:17PM by PIB Ahmedabad


    નવી દિલ્હી , 22-05-2020


    પ્રધાનમંત્રી શ્રી નરેન્દ્ર મોદીએ આજે પશ્ચિમ બંગાળની મુલાકાત લઇને અમ્ફાન વાવાઝોડાના કારણે ઉભી થઇ રહેલી પરિસ્થિતિની સમીક્ષા કરી હતી . તેમની સાથે કેન્દ્રીય મંત્રી શ્રી ધર્મેન્દ્ર પ્રધાન , કેન્દ્રીય રાજ્યમંત્રી શ્રી બાબુલ સુપ્રિયો , શ્રી પ્રતાપચંદ્ર અને સુશ્રી દેવશ્રી ચૌધરી પણ જોડાયા હતા . પશ્ચિમ બંગાળના રાજ્યપાલ શ્રી જગદીપ ધનખારંદ , મુખ્યમંત્રી સુશ્રી મમતા બેનરજી સાથે પ્રધાનમંત્રીએ પશ્ચિમ બંગાળમાં ચક્રાવાતના કારણે અસરગ્રસ્ત જિલ્લાઓનું હવાઇ નિરીક્ષણ કર્યું હતું .


    ત્યારબાદ , પ્રધાનમંત્રીની અધ્યક્ષતામાં રાજ્ય સરકારના તમામ વરિષ્ઠ અધિકારીઓ અને કેન્દ્રના અધિકારીઓ સાથે બેઠક યોજાઇ હતી જેમાં પશ્ચિમ બંગાળમાં રાહત અને પુનર્વસન માટે હાથ ધરવામાં આવેલા પગલાંઓની સમીક્ષા કરવામાં આવી હતી . તેમણે પશ્ચિમ બંગાળમાં તાત્કાલિક રાહત પ્રવૃત્તિઓ માટે રૂપિયા 1000 કરોડની આર્થિક સહાયની જાહેરાત કરી હતી . રાજ્ય સરકાર તરફથી સહાય માટે આવેદનપત્ર પ્રાપ્ત થયા પછી , કેન્દ્ર સરકાર રાજ્યમાં થયેલા નુકસાનનું આકલન કરવા માટે રાજ્યની મુલાકાતે આંતર મંત્રાલય ટીમ મોકલશે જેના આધારે આગામી સહાય આપવામાં આવશે .


    પ્રધાનમંત્રીએ પશ્ચિમ બંગાળમાં આ કુદરતી આપત્તિના કારણે મૃત્યુ પામેલા લોકોના પરિવારજનો પ્રત્યે ઘેરા શોકની લાગણી વ્યક્ત કરી હતી અને તેઓ સંપૂર્ણપણે તેમની સાથે જ હોવાની લાગણી વ્યક્ત કરી હતી . તેમણે રાજ્યમાં આ ચક્રાવાતમાં મૃત્યુ પામેલા તમામ લોકોના પરિવારજનોને રૂપિયા 2 લાખની આર્થિક સહાય આપવાની તેમજ ગંભીર ઇજા પામનારા લોકોને રૂપિયા 50,000 ની આર્થિક સહાય આપવાની જાહેરાત કરી હતી .


    પ્રધાનમંત્રીએ રાજ્યના લોકોને ખાતરી આપી હતી કે , આ મુશ્કેલીના સમયમાં રાજ્ય સરકાર સાથે નિકટતાપૂર્વક કેન્દ્ર સરકાર કામ કરીને તમામ અસરગ્રસ્ત વિસ્તારોમાં પુનઃસ્થાપન અને ઇન્ફ્રાસ્ટ્રક્ચરના પુનઃનિર્માણ પર શક્ય હોય તેવી તમામ મદદ પૂરી પાડશે .


    પ્રધાનમંત્રી આ વર્ષમાં બીજી વખત આજે પશ્ચિમ બંગાળની મુલાકાતે આવ્યા હતા . ઉત્તરપ્રદેશ ઉપરાંત આ એકમાત્ર એવું રાજ્ય છે જ્યાં પ્રધાનમંત્રીએ આ વર્ષમાં એકથી વધુ મુલાકાત લીધી છે . પ્રધાનમંત્રીએ અગાઉ 11 અને 12 જાન્યુઆરીના રોજ પશ્ચિમ બંગાળની મુલાકાત લીધી હતી અને કોલકાતા પોર્ટ ટ્રસ્ટની 150 મી વર્ષગાંઠની ઉજવણીમાં હાજરી આપી હતી . તેમણે આ પ્રસંગે કોલકાતામાં જિર્ણોદ્ધાર કરવામાં આવેલી ચાર ધરોહર ઇમારતો રાષ્ટ્રને સમર્પિત કરી હતી અને બેલુર મઠની પણ મુલાકાત લીધી હતી .


    GP/DS

    
    
    (Release ID: 1626064) Visitor Counter : 54
    
    
      Read this release in: Marathi , English , Urdu , Hindi , Assamese , Bengali , Manipuri , Punjabi , Odia , Tamil , Telugu , Kannada , Malayalam