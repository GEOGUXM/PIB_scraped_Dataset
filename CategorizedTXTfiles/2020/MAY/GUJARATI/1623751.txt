      પ્રધાનમંત્રીનું કાર્યાલય

      PM CARES ભંડોળ ટ્રસ્ટ દ્વારા કોવિડ-19 સામેની લડાઇ માટે રૂ. 3100 કરોડ ફાળવવામાં આવ્યા
      Posted On: 13 MAY 2020 8:23PM by PIB Ahmedabad


    PM CARES ( આપત્તિની સ્થિતિમાં પ્રધાનમંત્રીની નાગરિક સહાય અને રાહત ) ભંડોળ ટ્રસ્ટ દ્વારા આજે કોવિડ -19 સામેની લડાઇ માટે રૂપિયા 3100 કરોડની ફાળવણી કરવાનો નિર્ણય લેવામાં આવ્યો છે . આમાંથી અંદાજે રૂપિયા 2000 કરોડ વેન્ટિલેટરની ખરીદી માટે , રૂપિયા 1000 કરોડ વિસ્થાપિત શ્રમિકોની સંભાળ લેવા માટે અને રૂપિયા 100 કરોડ રસી વિકસાવવા માટે આપવામાં આવશે .


    આ ટ્રસ્ટની રચના 27 માર્ચ 2020 ના રોજ આદરણીય પ્રધાનમંત્રી ( હોદ્દાની રૂએ ) દ્વારા કરવામાં આવી હતી અને આ ટ્રસ્ટમાં હોદ્દાની રૂએ અન્ય સભ્યોમાં સંરક્ષણમંત્રી , ગૃહમંત્રી અને નાણામંત્રી છે . આ પેકેજ અંગે જાહેરાત કરતી વખતે પ્રધાનમંત્રીએ PM CARES ભંડોળમાં ઉદાર હાથે યોગદાન આપનારા તમામ લોકોનો આભાર વ્યક્ત કર્યો હતો જેનો ઉપયોગ કોવિડ -19 સામેની લડાઇમાં કરવામાં આવશે .


    a) 50,000 વેન્ટીલેટર


    સમગ્ર દેશમાં કોવિડ -19 ના કેસોનું સંચાલન કરવા માટે ઇન્ફ્રાસ્ટ્રક્ચરમાં વૃદ્ધિ કરવાના આશયથી , 50,000 ‘ મેડ ઇન ઇન્ડિયા ’ વેન્ટિલેટર PM CARES ભંડોળમાંથી ફાળવવામાં આવેલી રકમમાંથી ખરીદવામાં આવશે . આનો અંદાજિત ખર્ચ રૂપિયા 2000 કરોડ થશે . આ વેન્ટિલેટર તમામ રાજ્યો / કેન્દ્ર શાસિત પ્રદેશોમાં કોવિડ -19 ના ગંભીર કેસોને ઉત્તમ સારવાર આપવા માટે સરકાર દ્વારા સંચાલિત તમામ કોવિડ હોસ્પિટલોમાં આપવામાં આવશે .


    b) પરપ્રાંતીય શ્રમિકો માટે રાહતના પગલાં


    પરપ્રાંતીય શ્રમિકો અને ગરીબો માટે હાલમાં લેવામાં આવતા રાહતના પગલાં વધુ મજબૂત બનાવવા માટે , તમામ રાજ્યો / કેન્દ્ર શાસિત પ્રદેશોને PM CARES ભંડોળમાંથી ઉચ્ચક રૂપિયા 1000 કરોડની આર્થિક સહાય આપવામાં આવશે . આ રકમ રાજ્ય સરકાર / કેન્દ્ર શાસિત પ્રદેશો દ્વારા તેમના જિલ્લા કલેક્ટરો / મ્યુનિસિપલ કમિશનરોને આપવામાં આવશે જેથી ગરીબો અને શ્રમિકોને રહેવા માટેની સુવિધા , ભોજન તૈયાર કરવાની વ્યવસ્થા , તબીબી સારવાર અને પરપ્રાંતીય શ્રમિકોને પરિવહન માટે કરવામાં આવતી વ્યવસ્થામાં તેનો ઉપયોગ થઇ શકે . રાજ્ય / કેન્દ્ર શાસિત પ્રદેશ અનુસાર આ ભંડોળ (a) 2011 ની વસ્તી ગણતરીના આંકડાઓના આધારે રાજ્ય / કેન્દ્ર શાસિત પ્રદેશમાં રહેલી વસ્તી – 50% વેઇટેજ (b) અત્યારની તારીખ સુધીમાં કોવિડ -19 ના પોઝિટીવ કેસોની સંખ્યા - 40% વેઇટેજ અને (c) તમામ રાજ્યો / કેન્દ્ર શાસિત પ્રદેશોને મૂળભૂત રીતે દરેક રાજ્ય માટે નક્કી કરવામાં આવેલો ઓછોમાં ઓછો હિસ્સો - 10 વેઇટેજના આધારે સંબંધિત રાજ્યો / કેન્દ્ર શાસિત પ્રદેશોના રાજ્ય આપત્તિ રાહત આયુક્ત દ્વારા જિલ્લા કલેક્ટર / જિલ્લા મેજિસ્ટ્રેટ / મ્યુનિસિપલ કમિશનરને ફાળવવામાં આવશે .


    c) રસી વિકાસાવવી


    કોવિડ -19 સામેની રસી અત્યારે સૌથી વધુ જરૂરિયાત છે અને ભારતીય વિદ્વાનો , સ્ટાર્ટ - અપ તેમજ ઉદ્યોગો સાથે મળીને કોવિડ -19 રસીના ડિઝાઇનર અને વિકાસકર્તાઓને સહકાર આપીને અદ્યતન રસીની ડિઝાઇન અને વિકાસનું કાર્ય આગળ વધારી રહ્યા હોવાથી તેમને PM CARES ભંડોળમાંથી રૂપિયા 100 કરોડની આર્થિક સહાય કરવામાં આવશે . આ રકમનો ઉપયોગ રસીના વિકાસ માટે થશે , જેનો ઉપયોગ અગ્ર વૈજ્ઞાનિક સલાહકારની દેખરેખ હેઠળ કરવામાં આવશે .


    GP/DS

    
    
    (Release ID: 1623751) Visitor Counter : 33
    
    
      Read this release in: English , Urdu , Hindi , Marathi , Assamese , Bengali , Manipuri , Punjabi , Odia , Tamil , Telugu , Kannada