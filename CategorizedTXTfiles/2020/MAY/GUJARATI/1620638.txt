      પ્રધાનમંત્રીનું કાર્યાલય

      પ્રધાનમંત્રીએ ભારતમાં વિકાસને વેગ આપવા નાણાં ક્ષેત્ર, માળખાગત અને કલ્યાણકારક પગલાંની ચર્ચા કરવા બેઠક યોજી
      Posted On: 02 MAY 2020 10:57PM by PIB Ahmedabad


    પ્રધાનમંત્રીએ વર્તમાન સંદર્ભમાં વિકાસને વેગ આપવા નાણાકીય ક્ષેત્ર અને માળખાગત સુધારામાં હસ્તક્ષેપોની ચર્ચા કરવા વિવિધ રણનીતિઓ ઘડવા માટે એક બેઠક યોજી હતી .


    પ્રધાનમંત્રીએ નાણાં મંત્રી અને અધિકારીઓ સાથે એક બેઠકમાં સૂક્ષ્મ , લઘુ , મધ્યમ ઉદ્યોગ અને ખેડૂતોને ટેકો આપવા , નાણાકીય પ્રવાહિતતા વધારવા અને ધિરાણનો પ્રવાહ વધારવા જેવા મુદ્દાઓ પર વિવિધ રણનીતિઓ અને પગલાંઓની ચર્ચા કરી હતી . પ્રધાનમંત્રીએ કોવિડ -19 ને પગલે નાણાકીય સ્થિરતા સુનિશ્ચિત કરવાની રીતો અને માધ્યમો તથા આ રોગચાળાની અસરથી ઝડપથી વ્યવસાયોને બેઠા થવા તેમજ સક્ષમ બનાવવા લેવામાં આવેલા પગલાંની ચર્ચા પણ કરી હતી .


    કામદારો અને સામાન્ય નાગરિકના કલ્યાણના મુદ્દા પર પ્રધાનમંત્રીએ કોવિડ -19 થી ઊભા થયેલા વિક્ષેપને કારણે સમસ્યાઓનું સમાધાન કરવા વ્યવસાયોને મદદ કરવા રોજગારીની લાભદાયક તકો પેદા કરવાની જરૂરિયાત પ્રત્યે ધ્યાન આપ્યું હતું .


    પ્રધાનમંત્રીએ અગાઉ હાથ ધરવામાં આવેલા મુખ્ય માળખાગત સુધારાઓની જરૂરિયાતો પર પણ ભાર મૂક્યો હતો તથા કોર્પોરેટ વહીવટ , ધિરાણ બજાર અને માળખાગત સુવિધાના ક્ષેત્રોમાં નવા માળખાગત સુધારો કરવાની પણ ચર્ચા કરી હતી .


    પ્રધાનમંત્રીએ નવા માળખાગત પ્રોજેક્ટ પર કામ શરૂ કરવા ઝડપી પગલાં લેવાની જરૂરિયાત અને માળખાગત ક્ષેત્રમાં ઝડપથી કામ હાથ ધરવાની જરૂરિયાત પર ભાર મૂક્યો હતો , જેથી કોવિડ -19 માં ગુમાવેલા સમયને સરભર કરી શકાશે . તેઓ નેશનલ ઇન્ફ્રાસ્ટ્રક્ચર પાઇપલાઇન હેઠળ હાથ ધરવામાં આવેલા વિવિધ પ્રોજેક્ટની સમીક્ષા વારંવાર ઉચ્ચ સ્તરે કરવામાં આવે તેમજ વિલંબ દૂર થાય અને રોજગારીનું સર્જન થાય એવી ઇચ્છા પણ વ્યક્ત કરી હતી .


    આ બેઠકમાં એ પણ ચર્ચા થઇ હતી કે , વિવિધ મંત્રાલયોએ હાથ ધરેલી વિવિધ સુધારાલક્ષી પહેલો સતત જાળવી રાખવી પડશે અને રોકાણના પ્રવાહ અને મૂડીરચના આડેના કોઈ પણ અવરોધોને દૂર કરવા નિયત સમયમાં કામગીરી કરવી પડશે .


    આ બેઠકમાં ગૃહ મંત્રી , નાણાં મંત્રી , નાણાં મંત્રાલયના સચિવોની સાથે ભારત સરકારનાં વરિષ્ઠ અધિકારીઓ પણ ઉપસ્થિત રહ્યાં હતાં .


    GP/DS

    
    
    (Release ID: 1620638) Visitor Counter : 29
    
    
      Read this release in: English , Urdu , Hindi , Marathi , Bengali , Manipuri , Assamese , Punjabi , Odia , Tamil , Telugu , Kannada , Malayalam