      ગૃહ મંત્રાલય

      એનસીએમસી દ્વારા ઓડીશા અને પશ્ચિમ બંગાળના ચક્રવાતી વાવાઝોડાથી અસરગ્રસ્ત ક્ષેત્રોમાં બચાવ અને રાહત કાર્યોની સમીક્ષા કરવામાં આવી
      
      કેબિનેટ સચિવે કેન્દ્રીય મંત્રાલયો/ સંસ્થાઓને આ બંને રાજ્યોમાં તમામ જરૂરી સહાયતા જલ્દીથી જલ્દી પહોંચાડવાના આદેશ આપ્યા

      Posted On: 21 MAY 2020 12:24PM by PIB Ahmedabad

    કેબિનેટ સચિવ શ્રી રાજીવ ગાબાએ આજે રાષ્ટ્રીય આપત્તિ વ્યવસ્થાપન સમિતિ ( એનસીએમસી ) ની બેઠકની અધ્યક્ષતા કરી હતી . આ બેઠકમાં ચક્રવાતી વાવાઝોડા ‘ અમ્ફાન ’ દ્વારા થયેલા નુકસાન બાદ સંલગ્ન રાજ્યો અને કેન્દ્રીય મંત્રાલયો / સંસ્થાઓની સાથે ઓડીશા અને પશ્ચિમ બંગાળના વાવાઝોડાથી અસરગ્રસ્ત ક્ષેત્રોની સ્થિતિની સમીક્ષા કરવામાં આવી હતી .


    ઓડીશા અને પશ્ચિમ બંગાળના મુખ્ય સચિવોએ જણાવ્યું કે આઈએમડીનું પૂર્વ અનુમાન યોગ્ય સમય પર અને એકદમ ચોક્કસ સાબિત થવાના લીધે અને એનડીઆરએફને પહેલેથી જ તૈનાત કરી દેવામાં આવતા પશ્ચિમ બંગાળમાં લગભગ 5 લાખ લોકો અને ઓડીશામાં લગભગ 2 લાખ લોકોને સુરક્ષિત સ્થાનો પર લઇ જવામાં ઘણી સરળતા રહી હતી . તેના કારણે જ લોકોના મૃત્યુના આંકડાને અત્યંત સીમિત રાખવો શક્ય બની શક્યો છે . અત્રે ઉલ્લેખનીય છે કે વર્ષ 1999 માં ઓડીશામાં ભારે તબાહી મચાવનાર સુપર ચક્રવાતી વાવાઝોડા પછી આ વાવાઝોડું ‘ અમ્ફાન ’ એ જ સૌથી વધુ ભીષણ અને ઉગ્ર હતું .


    એનડીઆરએફ તરફથી પશ્ચિમ બંગાળમાં વધારાની ટીમોને તૈનાત કરવામાં આવી રહી છે જેથી ખાસ કરીને કોલકાતામાં જરૂરી સેવાઓને રીપેર કરવાના કામમાં ઝડપ લાવી શકાય . તેની સાથે જ ભારતીય ખાદ્ય નિગમ ( એફસીઆઈ ) પણ પશ્ચિમ બંગાળમાં ખાદ્યાન્ન , ખાસ કરીને ચોખાની જરૂરી ઉપલબ્ધતાની ખાતરી કરશે , કે જેથી વાવઝોડાના લીધે અસહાય અનુભવ કરી રહેલા લોકોને તાત્કાલિક જરૂરી ભરણપોષણ પૂરું પાડી શકાય .


    ઉર્જા મંત્રાલય અને ટેલિકોમ્યુનિકેશન વિભાગ પણ બંને રાજ્યોમાં સેવાઓને ટૂંક સમયમાં સરખી કરવામાં મદદ કરશે . એ જ રીતે રેલવે કે જેને પોતાની પાયાની માળખાગત સુવિધાઓમાં ભારે નુકસાનનો સામનો કરવો પડ્યો છે તે પણ જલ્દીથી જલ્દી પોતાની વાહનવ્યવહારની સેવા ફરીથી શરુ કરવાની પ્રક્રિયામાં કાર્યરત છે .


    પશ્ચિમ બંગાળે એવી માહિતી આપી છે કે ચક્રવાતી વાવાઝોડાથી અસરગ્રસ્ત ક્ષેત્રોમાં ખેતી , વીજળી અને ટેલિકોમ્યુનિકેશન સેવાઓને મોટા પાયે નુકસાન થયું છે . બીજી તરફ ઓડીશાએ જણાવ્યું છે કે તેમને ત્યાં થયેલ નુકસાન મુખ્યત્વે કૃષિ ક્ષેત્ર સુધી જ મર્યાદિત રહ્યું છે .


    કેબિનેટ સચિવે બચાવ અને જરૂરી સેવાઓના રીપેરીંગ માટે કરવામાં આવી રહેલા પ્રયાસોની પણ સમીક્ષા કરતા એવા આદેશ આપ્યા છે કે કેન્દ્રીય મંત્રાલયો / સંસ્થાઓના અધિકારીઓએ ઓડીશા અને પશ્ચિમ બંગાળની રાજ્ય સરકારોની સાથે ઘનિષ્ઠ સંપર્ક સાધેલો રાખવો જોઈએ અને તમામ જરૂરીયાતની સહાયતા જલ્દીથી જલ્દી પૂરી પાડવી જોઈએ . ગૃહ મંત્રાલય વાવાઝોડાથી થયેલા નુકસાનનું મૂલ્યાંકન કરવા માટે અને તે અંગે એક વિસ્તૃત અહેવાલ રજૂ કરવા માટે ટુકડીઓને ત્યાં મોકલશે .


    પશ્ચિમ બંગાળ અને ઓડીશાના મુખ્ય સચિવોએ વીડિયો કોન્ફરન્સના માધ્યમથી એનસીએમસીની બેઠકમાં ભાગ લીધો હતો . ગૃહ , સંરક્ષણ , શીપીંગ , નાગરિક ઉડ્ડયન , રેલવે , પેટ્રોલીયમ અને પ્રાકૃતિક ગેસ , વીજળી , ટેલિકોમ , દવાખાના , પીવાનું પાણી અને સ્વચ્છતા તથા સ્વાસ્થ્ય મંત્રાલયો અને આઈએમડી , એનડીએમએ તેમજ એનડીઆરએફના વરિષ્ઠ અધિકારીઓએ પણ આ બેઠકમાં ભાગ લીધો હતો .


    GP/DS

    
    
    (Release ID: 1625781) Visitor Counter : 27
    
    
      Read this release in: English , Urdu , Hindi , Marathi , Assamese , Manipuri , Punjabi , Odia , Tamil , Telugu , Kannada , Malayalam