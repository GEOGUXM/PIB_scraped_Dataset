      પ્રધાનમંત્રીનું કાર્યાલય

      વૈશાખ બુદ્ધ પૂર્ણિમા પ્રસંગે પ્રધાનમંત્રીના સંબોધનનો મૂળ પાઠ
      Posted On: 07 MAY 2020 12:34PM by PIB Ahmedabad


    નમસ્કાર !!!


    આપ સૌને અને સમગ્ર વિશ્વમાં પ્રસરાયેલ ભગવાન બુદ્ધના અનુયાયીઓને બુદ્ધ પૂર્ણિમાની અને વૈશાખ ઉજવણીની ખૂબ ખૂબ શુભકામનાઓ !


    એ મારું સદભાગ્ય છે કે મને પહેલા પણ આજના પવિત્ર દિવસ પર , તમને મળવાનો અને તમારા આશીર્વાદ લેવાનો અવસર મળતો રહ્યો છે . વર્ષ 2015 અને 2018 માં દિલ્હીમાં અને વર્ષ 2017 માં કોલંબોમાં મને આ અવસર સાથે જોડાવાનો , આપ સૌની વચ્ચે આવવાનો અવસર મળ્યો હતો .


    આમ છતાં , આ વખતે પરિસ્થિતિઓ થોડી જુદી જ છે તેથી આપણે સામસામે મળી શકીએ તેમ નથી .


    મિત્રો , ભગવાન બુદ્ધે કહ્યું હતું કે -


    મનો પુબ્બં – ગમા ધમ્મા ,


    મનોશેટ્ઠા મનોમયા , તેનો અર્થ છે કે , ધમ્મા અથવા ધર્મ મનમાં અસ્તિત્વ ધરાવે છે . મન સર્વોપરી છે . તે તમામ પ્રવૃત્તિઓનું આગેવાન છે . તે મન જ છે જે મને તમારી સાથે જોડે છે . એટલા માટે શારીરિક ઉપસ્થિતિની ગેરહાજરી આપણને અનુભવાતી નથી . તમારા સૌની વચ્ચે આવવું એ ઘણી ખુશીની વાત હોત પરંતુ અત્યારે સંજોગો અનુકૂળ નથી .


    એટલા માટે , જોકે દૂર રહીને જ , ટેકનોલોજીની સહાયતા વડે આપણને સૌને એકબીજા સાથે વાતચીત કરવાની તક મળી રહી છે અને મને લાગે છે કે તે પુરતી માત્રામાં સંતોષજનક છે .


    મિત્રો , લોકડાઉનના આ કપરા સંજોગોની અંદર વર્ચ્યુઅલ વૈશાખ બુદ્ધ પૂર્ણિમા દિવસનું આયોજન કરવા બદલ આંતરરાષ્ટ્રીય બુદ્ધિસ્ટ ઓર્ગેનાઈઝેશન એ પ્રશંસાને પાત્ર છે . તમારા નવીનીકરણયુક્ત પ્રયાસોના કારણે જ સમગ્ર વિશ્વમાંથી લાખો અનુયાયીઓ આ કાર્યક્રમમાં જોડાઈ રહ્યા છે .


    લુમ્બિની , બોધગયા , સારનાથ અને કુશીનગર ઉપરાંત શ્રીલંકામાં શ્રી અનુરાધાપુર સ્તૂપ અને વાસ્કડુઆ મંદિરમાં થઇ રહેલા કાર્યક્રમોનું સંયોજન એ ખૂબ જ સુંદર છે .


    સમગ્ર સ્થળો પર ચાલી રહેલા પૂજાના કાર્યક્રમોનું ઓનલાઈન સ્ટ્રીમિંગ એ તેના પોતાનામાં જ એક અભૂતપૂર્વ અનુભવ છે . તમે આ સમારોહને કોરોના વૈશ્વિક મહામારી સામે લડત આપી રહેલા સમગ્ર દુનિયાના આરોગ્ય કર્મચારીઓ અને અન્ય સેવા કર્મિઓની માટે પ્રાર્થના સપ્તાહના રૂપમાં ઉજવવાનો સંકલ્પ લીધો છે . કરુણાથી ભરેલ તમારી આ પહેલની માટે હું તમારી સરાહના કરું છું .


    મને સંપૂર્ણ વિશ્વાસ છે કે આવા જ સંગઠિત પ્રયાસો વડે આપણે માનવતાને આ મુશ્કેલ પડકારમાંથી બહાર કાઢવામાં સક્ષમ બની શકીશું , લોકોની તકલીફોને હળવી કરી શકીશું . મિત્રો , પ્રત્યેકના જીવનની મુશ્કેલીને દુર કરવા માટેના સંદેશ અને સંકલ્પે ભારતની સભ્યતાને , સંસ્કૃતિએ હંમેશા દિશા દેખાડી છે . ભગવાન બુદ્ધે ભારતની આ સંસ્કૃતિ અને આ મહાન પરંપરા ઘણી સમૃદ્ધ કરી છે .


    તેઓ પોતાના દીપક પોતે બન્યા અને પોતાની જીવન યાત્રાના માધ્યમથી અન્યોના જીવનને પણ પ્રકાશિત કરતા રહ્યા . અને એટલા માટે બુદ્ધનો સંદેશ કોઈ એક પરિસ્થિતિ સુધી સીમિત નથી , કોઈ એક પ્રસંગ સુધી સીમિત નથી .


    સિદ્ધાર્થના જન્મ , સિદ્ધાર્થના ગૌતમ બન્યા પહેલા અને તે પછી , આટલી સદીઓથી સમયનું ચક્ર આપણને અનેક પરીસ્થિતિઓ , અને સંજોગોમાં થઇને લઇ જતું સતત ચાલી રહ્યું છે .


    સમય બદલાયો છે , પરિસ્થિતિ બદલાઈ છે , સમાજની કાર્ય કરવાની પ્રણાલી બદલાઈ છે પરંતુ ભગવાન બુદ્ધનો સંદેશ સતત આપણા જીવનમાં વહી રહ્યો છે . આવું શક્ય માત્ર એટલા માટે જ બની શક્યું કારણ કે બુદ્ધ એ માત્ર નામ નથી પરંતુ એક પવિત્ર વિચાર છે , એક એવો વિચાર કે જે પ્રત્યેક હૃદયમાં ધબકે છે અને માનવતાને માર્ગ ચીંધે છે . બુદ્ધ એ વૈરાગ્ય અને તપસ્યાની સીમા છે .


    બુદ્ધ એ સેવાભાવ અને સમર્પણના સમાનાર્થી છે . અત્યંત મજબૂત મનોબળ સાથે બુદ્ધ એ સામાજિક પરિવર્તનની પરાકાષ્ઠા છે . બુદ્ધ એ છે કે જે પોતાની જાતને તપાવીને , પોતાની જાતને હોમીને અને સમગ્ર વિશ્વમાં ખુશી ફેલાવી રહ્યા છે . અને આપણા સૌનું સદભાગ્ય જુઓ કે અત્યારના સમયમાં આપણે આપણી આસપાસ એવા અનેક લોકોને જોઈ રહ્યા છીએ કે જેઓ બીજાની સેવા કરે છે , દર્દીનો ઈલાજ કરે છે , ગરીબને ભોજન આપે છે , દવાખાનાને સ્વચ્છ કરે છે , રસ્તાઓ ઉપર કાયદો અને વ્યવસ્થા જાળવી રાખવા માટે ચોવીસ કલાક કામ કરે છે . ભારતની અંદર , ભારતની બહાર આ પ્રકારનો પ્રત્યેક વ્યક્તિ વંદનને , અભિનંદનને પાત્ર છે .


    મિત્રો , એવા સમયની અંદર કે જ્યારે વિશ્વમાં ઉથલપાથલ મચેલી છે ત્યારે ઘણીવાર દુઃખ , હતાશા અને નિરાશાની લાગણી ઘણી વધુ અનુભવાતી જોવા મળે છે , તેવા સમયમાં ભગવાન બુદ્ધની શિક્ષા વધારે પ્રાસંગિક બની જાય છે . તેઓ અવારનવાર કહેતા હતા કે માનવ જાતિએ સતત મુશ્કેલ પરીસ્થિતી ઉપર વિજય મેળવવાનો , તેમાંથી બહાર નીકળવાનો પ્રયાસ કરવો જોઈએ . થાકીને રોકાઈ જવું એ કોઈ વિકલ્પ નથી . આજના સમયમાં આપણે સૌ પણ આ મુશ્કેલ પરિસ્થિતિમાંથી બહાર નીકળવા માટે સતત કાર્ય કરી રહ્યા છીએ .


    ભગવાન બુદ્ધ દ્વારા જણાવવામાં આવેલ ચાર સત્યો -


    દયા ,


    કરુણા ,


    સુખ અને દુઃખ પ્રત્યે સમાન ભાવ અને કોઇપણ વ્યક્તિને તેના તમામ સદગુણો અને દુર્ગુણો સાથે સ્વીકાર કરવી - આ સત્યો ભારતની ભૂમિ માટે પ્રેરણાના સ્ત્રોત બની રહ્યા છે .


    તમે આજના સમયમાં પણ જોઈ રહ્યા છો કે ભારત બંને જગ્યા પર , પોતાના દેશની અંદર અને સમગ્ર વિશ્વમાં પણ મુશ્કેલીમાં રહેલા લોકોની સાથે કોઇપણ પ્રકારના ભેદભાવ વિના નિઃસ્વાર્થપણે મજબૂત રીતે ઉભેલું છે .


    નફો અને નુકસાન , સક્ષમ અને અસક્ષમની પેલે પાર આપણી માટે સંકટનો આ સમય અન્ય લોકોને મદદ કરવા માટેનો અને શક્ય હોય તેટલો મદદનો હાથ લંબાવવા માટેનો છે .


    આ જ કારણ છે કે સંકટના આ સમયમાં શા માટે વિશ્વના અનેક દેશોએ ભારતને યાદ કર્યું છે અને ભારતે પણ તમામ જરૂરિયાતમંદ સુધી પહોંચવામાં કોઈ કસર નથી છોડી .


    આજે ભારત પ્રત્યેક ભારતીયના જીવનને બચાવવા માટે શક્ય તમામ પ્રયાસ કરી રહ્યું છે અને તે પોતાની વૈશ્વિક જવાબદારીને પણ સમાનપણે નિભાવી રહ્યું છે .


    મિત્રો , ભગવાન બુદ્ધનો પ્રત્યેક શબ્દ , પ્રત્યેક સંવાદ એ માનવતાની સેવા કરવા માટેની ભારતની પ્રતિબદ્ધતાનું ઉચ્ચારણ કરે છે . બુદ્ધ એ ભારતના બોધ અને ભારતના આત્મસાક્ષાત્કાર બન્નેના પ્રતિક સમાન છે . આ આત્મસાક્ષાત્કાર સાથે ભારત સમગ્ર માનવજાત અને સમગ્ર વિશ્વના કલ્યાણ માટે કાર્ય કરી રહ્યું છે અને આગળ પણ કરવાનું યથાવત ચાલુ રાખશે . ભારતની પ્રગતી એ વિશ્વની પ્રગતીમાં હંમેશા મદદરૂપ બનશે .


    મિત્રો , આપણી સફળતાના માપદંડો અને લક્ષ્યાંકો બન્ને સમયની સાથે બદલાતા રહેશે . આમ છતાં , એક બાબત કે જે આપણે હંમેશા આપણા મનમાં રાખવાની છે તે એ છે કે આપણું કાર્ય સતત સેવાભાવ દ્વારા જ થતું રહેવું જોઈએ . જ્યારે અન્ય લોકો માટે અનુકંપા , કરુણા અને સેવાની ભાવના હોય છે ત્યારે આ લાગણી આપણને એટલા મજબૂત બનાવે છે કે તમે મોટામાં મોટા પડકારોને પણ પાર કરી શકો છો .


    સુપ્પ બુદ્ધં પબુજ્ઝન્તિ , સદા ગોતમ સાવકા , એટલે કે જે દિવસ રાત , પ્રત્યેક સમયે માનવતાની સેવામાં લાગેલા રહે છે તે જ બુદ્ધના સાચા અનુયાયીઓ છે . આ જ ભાવના આપણા જીવનને સદા પ્રજ્વલિત કરતી રહે , ગતિમાન કરતી રહે .


    આ જ શુભેચ્છા સાથે હું આપ સૌનો આભાર માનું છું . આ મુશ્કેલ સમયની અંદર તમારું પોતાનું , તમારા પરિવારનું અને જે કોઇપણ દેશમાં તમે રહેતા હોવ તેમનું ધ્યાન રાખજો , પોતાની જાતની સુરક્ષા કરજો અને જેટલું શક્ય હોય તેટલી અન્ય લોકોની મદદ કરજો .


    પ્રત્યેક વ્યક્તિનું આરોગ્ય સ્વસ્થ રહે તેવી શુભકામનાઓ સાથે હું મારી વાણીને વિરામ આપું છું .


    તમારો આભાર !! સર્વ મંગલમ !!!


    GP/DS

    
    
    (Release ID: 1621803) Visitor Counter : 43
    
    
      Read this release in: English , Urdu , Hindi , Marathi , Manipuri , Assamese , Bengali , Punjabi , Odia , Tamil , Telugu , Kannada , Malayalam