      PIB Headquarters

      ആദിവാസി മേഖലകള്‍ക്ക് അനുഗ്രമായി ഉജ്ജ്വല്‍ യോജന പ്രകാരമുള്ള സൗജന്യ സിലിണ്ടര്‍ വിതരണം
      Posted On: 02 MAY 2020 1:46PM by PIB Thiruvananthpuram


    രാജ്യത്തെമ്പാടും പുകരഹിത ഗ്രാമങ്ങള്‍ സൃഷ്ടിക്കുകയെന്ന ലക്ഷ്യത്തോടെ കേന്ദ്ര സർക്കാർ ആവിഷ്ക്കരിച്ച പ്രധാനമന്ത്രി ഉജ്‍ജ്വല്‍ യോജന പദ്ധതിയുടെ ഉപഭോക്താക്കളാണ് കേരളത്തിലെ പല ആദിവാസി കുടുംബങ്ങളും. വിറകടുപ്പിനെ മാത്രം ആശ്രയിച്ചിരുന്ന ആദിവാസി കുടുംബങ്ങൾക്കും, ഗ്രാമങ്ങളിലെ പാവപ്പെട്ട വീട്ടമ്മമാർക്കും പാചകവാതക അടുപ്പുകൾ ലഭ്യമാക്കിയ ഉജ്ജ്വല്‍ യോജന ഈ ലോക്ഡൗണ്‍ കാലത്തും ഇവര്‍ക്ക് ആശ്രയമാവുകയാണ്.


    ലോക്ക് ഡൗൺ കാലത്ത് ജോലികൾക്കായി പുറത്തിറങ്ങാൻ കഴിയാത്ത ഇടുക്കി കോമാളിക്കുടിയിലെ ഉജ്ജ്വല ഗുണഭോക്താക്കളായ ആദിവാസി കുടുംബങ്ങൾക്ക് മൂന്ന് മാസത്തേക്കാണ് സാജന്യമായി പാചകവാതക സിലിണ്ടറുകള്‍ വീട്ടുപടിക്കലെത്തുന്നത്. സമയബന്ധിതമായി സൗജന്യ സിലിണ്ടറുകള്‍ എത്തിക്കുന്ന തിരക്കിലാണ് ഇവിടെഎല്‍പിജി കമ്പനികളും വിതരണ ഏജന്‍സികളും. പിഎം ഉജ്ജ്വല യോജനയ്ക് കീഴിലുള്ളവര്‍ക്ക് സൗജന്യമായി സിലിണ്ടറുകള്‍ എത്തിക്കുന്നുണ്ടെന്നും ബുക്കിങ്ങിന് ശേഷം അവരുടെ അക്കൗണ്ടുകളില്‍ പണമെത്തുമെന്നും ഗ്യാസ് ഏജന്‍സി പ്രതിനിധിയായ സാജോ പന്തതലയ്ക്കല്‍ പറയുന്നു.


    ഇപ്പോള്‍ തങ്ങള്‍ക്ക് ജോലിയൊന്നുമില്ലെങ്കിലും പാചക വാതക സിലിണ്ടറുകള്‍ സൗജന്യമായി വീട്ടിലെത്തുന്നുണ്ടെന്ന് കോമാളിക്കുടിയിലെ താമസക്കാരിയായ വെള്ളത്തായി പറയുന്നു. " പാചകവാതക സിലിണ്ടറുള്ളത് കൊണ്ട് കാട്ടില്‍ നിന്ന് വിറക് ശേഖരിക്കാന്‍ പോകണ്ട. കുട്ടികളെയും നോക്കി വീട്ടിലിരിക്കാന്‍ പറ്റുന്നുണ്ട്."-വെള്ളത്തായി കൂട്ടിച്ചേര്‍ത്തു.


    പദ്ധതി വലിയ ഗുണം ചെയ്യുന്നുണ്ടെന്നും വിറക് ശേഖരിക്കേണ്ടാത്തതിനാല്‍ വീട്ടില്‍ നിന്ന് പുറത്തിറങ്ങേ ആവശ്യമില്ലെന്നും വീട്ടമ്മയായ അംബികയും സാക്ഷ്യപ്പെടുത്തുന്നു.


    ദുര്‍ബല വിഭാഗങ്ങള്‍ക്ക് സൗജന്യമായി പാചകവാതകം എത്തിക്കാനുള്ള ഗവണ്‍മെന്റ് ദൗത്യം തുടരുകയാണ്. ഇന്ധന ആവശ്യകത ഉള്‍പ്പെടെ കാര്യങ്ങള്‍ നിര്‍വഹിച്ച് സര്‍ക്കാര്‍ ഒപ്പമുള്ളതിനാല്‍ കോമാളിക്കുടി ഉള്‍പ്പെടെയുള്ള ആദിവാസി ഗ്രാമങ്ങള്‍ക്ക് ലോക്ഡൗണിലും വലിയ ആശങ്കകളില്ല.

    ****

    
    
    (Release ID: 1620347) Visitor Counter : 16