      PIB Headquarters

      റബ്ബറുത്പാദനം ഏഴു ലക്ഷം കവിഞ്ഞു
      Posted On: 27 MAY 2020 7:09PM by PIB Thiruvananthpuram


    തിരുവനന്തപുരം : മെയ് 27, 2020


    കോവിഡ് മഹാമാരിയെ തുടര്‍ന്നുായ സ്ഥിതിവിശേഷം തരണം ചെയ്യുന്നതിനായി റബ്ബര്‍ മേഖലയിലുള്ളവരെല്ലാം ഒരുമിച്ചു നീങ്ങണമെന്നും അതിജീവനത്തിനുള്ള വഴികളെക്കുറിച്ച് ചിന്തിക്കണമെന്നും റബ്ബര്‍ബോര്‍ഡ് ചെയര്‍മാന്‍ ഡോ. സവാര്‍ ധനാനിയ പറഞ്ഞു. വീഡിയോ കോണ്‍ഫറന്‍സിങ് വഴി നടത്തിയ 180-താമതു റബ്ബര്‍ ബോര്‍ഡു യോഗത്തില്‍ സംസാരിക്കുകയായിരുന്നു അദ്ദേഹം. രാജ്യത്തെ റബ്ബറിന്റെ ആവശ്യകതയുടെ 75 ശതമാനവും ആഭ്യന്തരോത്പാദനത്തിലുടെ ഉറപ്പാക്കണമെന്നും അദ്ദേഹം പറഞ്ഞു.
    കഴിഞ്ഞ സാമ്പത്തികവര്‍ഷം റബ്ബറുത്പാദനത്തില്‍ 9.4 ശതമാനം വളര്‍ച്ച യുണ്ടായതായി റബ്ബര്‍ബോര്‍ഡ് എക്‌സിക്യൂട്ടീവ് ഡയറക്ടര്‍ ഡോ. കെ.എന്‍. രാഘവന്‍ യോഗത്തെ അറിയിച്ചു. യോഗത്തില്‍ പ്രകൃതിദത്ത റബ്ബര്‍ സംബന്ധിച്ച സ്ഥിതിവിവരങ്ങള്‍ വിശദീകരിക്കുകയായിരുന്നു ഡോ.കെ.എന്‍. രാഘവന്‍. 712000 ടണ്ണായിരുന്നു 2019-20 സാമ്പത്തികവര്‍ഷത്തെ ഉത്പാദനം. 2014-15-നു ശേഷം ആദ്യമായാണ് റബ്ബറുത്പാദനം ഏഴു ലക്ഷം ടണ്‍ മറികടക്കുന്നത്. കൃഷിച്ചെലവു കുറച്ചും ഉത്പാദവും ഉത്പാദനക്ഷമതയും വര്‍ദ്ധിപ്പിച്ചും റബ്ബര്‍കൃഷി ലാഭകരമാക്കുന്നതിനുള്ള ശ്രമങ്ങളാണ് റബ്ബര്‍ബോര്‍ഡ് നടത്തിവരുന്നത്. റബ്ബര്‍തോട്ടങ്ങളില്‍ നിന്നുള്ള ഉത്പാദനവും ഉത്പാദനക്ഷമതയും കൂട്ടുന്നതിനായി റബ്ബറുത്പാദകസംഘങ്ങളുടെ സഹകരണത്തോടെ ഒട്ടേറെ നടപടികള്‍ ബോര്‍ഡ്‌കൈക്കൊണ്ടിട്ടുണ്ട്.. ടാപ്പുചെയ്യുന്ന തോട്ടങ്ങളുടെ വിസ്തൃതി കഴിഞ്ഞ സാമ്പത്തികവര്‍ഷത്തില്‍ 40000 ഹെക്ടറായി വര്‍ദ്ധിച്ചു. 2019-20-ല്‍ 2.50 ലക്ഷം ഹെക്ടര്‍ തോട്ടങ്ങളില്‍ റെയിന്‍ഗാര്‍ഡു ചെയ്തു. ഇത് മുന്‍ വര്‍ഷത്തെ അപേക്ഷിച്ച് ഏകദേശം 40000 ഹെക്ടര്‍ കൂടുതലാണ്. കൂടാതെ റബ്ബര്‍ ബോര്‍ഡിന്റെ തോട്ടം ദത്തെടുക്കല്‍ പദ്ധതിയിലൂടെ 4000 ഹെക്ടര്‍ തോട്ടങ്ങളില്‍ ടാപ്പിങ് തുടങ്ങാനും കഴിഞ്ഞു. പ്രകൃതിദത്തറബ്ബറുപഭോഗം 2018-19-ല്‍ 1211940 ടണ്‍ ആയിരുന്നു. 2019-20-ല്‍ ഇത് 1134120 ടണ്ണായി കുറഞ്ഞു. ഉത്പാദനവും ഉപഭോഗവും തമ്മില്‍ മുന്‍വര്‍ഷത്തില്‍ ഉണ്ടായിരുന്ന 561000 ടണ്ണിന്റെ വ്യത്യാസം ഇക്കഴിഞ്ഞ സാമ്പത്തിക വര്‍ഷത്തില്‍ 422000 ടണ്ണായി കുറഞ്ഞു. പ്രകൃതിദത്ത റബ്ബറിന്റെ ഇറക്കുമതിയില്‍ മുന്‍ വര്‍ഷത്തെ അപേക്ഷിച്ച് 20 ശതമാനം കുറവ് 2019-20-ല്‍ ഉണ്ടായിട്ടുണ്ട്. ഇറക്കുമതിയുടെ 70 ശതമാനവും ഡ്യൂട്ടി പെയ്ഡ് ചാനലിലൂടെ ആയിരുന്നു. അതേസമയം കയറ്റുമതി 2018-19-ല്‍ 4551 ടണ്ണായിരുന്നത് വര്‍ദ്ധിച്ച് 2019-20-ല്‍ 12194 ടണ്ണായി. 2020-ല്‍ പ്രകൃതിദത്ത റബ്ബറിന്റെ ആഗോള ഉത്പാദനം 2.2 ശതമാനം കുറഞ്ഞ് 13.43 മില്യണ്‍ ടണ്ണും ഉപഭോഗം 4.6 ശതമാനം കുറഞ്ഞ് 13.13 മില്യണ്‍ ടണ്ണും ആകുമെന്നാണ് ഇന്റര്‍നാഷണല്‍ റബ്ബര്‍ സ്റ്റഡി ഗ്രൂപ്പിന്റെ നിഗമനങ്ങള്‍ പറയുന്നത്. കോവിഡ്-1 രോഗബാധയെത്തുടര്‍ന്ന് ഏര്‍പ്പെടുത്തിയ ലോക്ക് ഡൗണ്‍ മൂലം ബുദ്ധിമുട്ടിലായ ചെറുകിട റബ്ബര്‍ കര്‍ഷകര്‍ക്ക് ആശ്വാസം നല്‍കുന്നതിനായി റബ്ബര്‍ബോര്‍ഡ് കൈക്കൊണ്ടിട്ടുള്ള നടപടികള്‍ ഡോ. രാഘവന്‍ വിശദീകരിച്ചു. വിലയിലെ ഏറ്റക്കുറച്ചിലുകള്‍ ഉണ്ടാക്കുന്ന പ്രശ്‌നങ്ങളില്‍നിന്ന് കര്‍ഷകരെ സംരക്ഷിക്കുന്നതിന് മിനിമം ഇറക്കുമതിവില നിശ്ചയിക്കുകയോ ആഭ്യന്തരവിപണിയില്‍ മിനിമം വില ഉറപ്പാക്കി ഇറക്കുമതി നിയന്ത്രിക്കുകയോ ചെയ്യണമെന്ന നിര്‍ദ്ദേശം കേന്ദ്രമന്ത്രാലയത്തിന് സമര്‍പ്പിച്ചിട്ടുണ്ടെന്നും അദ്ദേഹം പറഞ്ഞു. റബ്ബര്‍ബോര്‍ഡിന്റെ പങ്കാളിത്തമുള്ള കമ്പനികള്‍ വഴി കര്‍ഷകര്‍ക്ക് നിശ്ചിതതുക മുന്‍കൂറായി നല്‍കി റബ്ബര്‍സംഭരണം നടത്തുുന്നതിനുള്ള നടപടികളും ബോര്‍ഡ് കൈക്കൊണ്ടു. റെയിന്‍ഗാര്‍ഡിങ് പ്രോത്സാഹിപ്പിക്കുന്നതിന് ഗ്രാമീണ സഹകരണസംഘങ്ങള്‍, റബ്ബര്‍ ബോര്‍ഡ് കമ്പനികള്‍ എന്നിവയിലൂടെ കര്‍ഷകര്‍ക്ക് പലിശരഹിതമായോ കുറഞ്ഞ പലിശനിരക്കിലോ ലഘുവായ്പകള്‍ സാധ്യമാക്കുന്നതിനുളള നടപടികളും കൈക്കൊണ്ടിട്ടുണ്ട്. റബ്ബര്‍മേഖലയിലെ ദീര്‍ഘവീക്ഷണമുള്ള സംരംഭകരുമായി സഹകരിച്ച് നവീനങ്ങളായ ഉത്പന്നങ്ങളും സംസ്‌കരണ മാര്‍ഗ്ഗങ്ങളും വികസിപ്പിച്ചെടുക്കുന്നതിനുള്ള ഒരു ഇന്‍കുബേഷന്‍ സെന്ററിന്റെ പ്രവര്‍ത്തനവും ഉടനെ ആരംഭിക്കുമെന്നും അദ്ദേഹം പറഞ്ഞു.
    ***
    

    
    (Release ID: 1627223) Visitor Counter : 7