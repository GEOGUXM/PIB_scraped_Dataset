      PIB Headquarters

      കോവിഡ് പോരാട്ടത്തില്‍ പങ്ക് ചേര്‍ന്ന് ആഷാ പ്രവര്‍ത്തകരും
      Posted On: 21 MAY 2020 1:38PM by PIB Thiruvananthpuram


    
    
    ലോകത്തെ ഗ്രസിക്കുന്ന കോവിഡ് മഹാമാരിയുമായി നേര്‍ക്കുനേര്‍ പോരാടുന്ന ആരോഗ്യപ്രവര്‍ത്തകരെ നമുക്കറിയാം. ഡോക്ടര്‍മാര്‍, നഴ്‌സുമാര്‍, ലാബ് ടെക്‌നീഷ്യന്‍മാര്‍ എന്നിങ്ങനെ രാപകലില്ലാതെ അവര്‍ രോഗികളുടെ ജീവന്‍ രക്ഷിക്കാന്‍ പാടുപെടുകയാണ്.
    ഇവര്‍ക്കൊപ്പം തന്നെ കോവിഡ് പോര്‍മുഖത്ത് സജീവമായ ഒരു കൂട്ടരുണ്ട്. അക്രഡിറ്റഡ് സോഷ്യല്‍ ഹെല്‍ത്ത് ആക്ടിവിസ്റ്റുകള്‍ എന്ന ആഷാ പ്രവര്‍ത്തകര്‍.
    കൊറോണ വൈറസ് വ്യാപനത്തിന്റെ കണ്ണികള്‍ മുറിച്ച് കോവിഡില്‍ നിന്ന് കേരളത്തെ രക്ഷിക്കാന്‍ അവരും ആരോഗ്യപ്രവര്‍ത്തകരോട് തോളോടുതോളോടു ചേര്‍ന്ന് പ്രവര്‍ത്തിക്കുകയാണ്.
    വീടുകളില്‍ സുരക്ഷിതരായിരിക്കൂ എന്ന സര്‍ക്കാര്‍ ആഹ്വാനം മനസിലുണ്ടെങ്കിലും അത് പാലിക്കാനാകാതെ എന്നാല്‍ മറ്റുള്ളവരെ അത് ബോധ്യപ്പെടുത്താന്‍ അവര്‍ നഗര-ഗ്രാമ വ്യത്യാസമേന്യെ വീടുവീടാന്തരം കയറിയിറങ്ങുകയാണ്. കൈ കഴുകലിന്റെയും ശുചിത്വത്തിന്റെയും പ്രാധാന്യമുയര്‍ത്തി കോവിഡിന് എതിരായി ബോധവല്‍ക്കരണ സന്ദേശങ്ങളുമായും അവര്‍ സജീവമാണ്.
    വിദേശരാജ്യങ്ങളില്‍ നിന്നും മറ്റു സംസ്ഥാനങ്ങളില്‍ നിന്നും വന്നവരുടെ വിവരങ്ങള്‍ ആഷാ പ്രവര്‍ത്തകര്‍ ആരായുന്നു. ഒപ്പം വീട്ടുകാരുടെയും ആരോഗ്യവിവരങ്ങളും നിരീക്ഷണത്തില്‍ കഴിയുന്നവരുടെയും തൊട്ടടുത്ത വീട്ടുകാരുടെ സ്ഥിതിയും ശേഖരിക്കുന്നതും ഇവരുടെ ദൗത്യമാണ്.


    
    ആരോഗ്യരംഗത്ത് കേരളം കൈവരിച്ച നേട്ടത്തിന് പിന്നില്‍ ഇവരുടെ സംഭാവന അവഗണിക്കാനാകുന്നതല്ല. കുടുംബാംഗങ്ങളൊടൊത്ത് വീട്ടിലിരിക്കേണ്ട ലോക്ക് ഡൗണ്‍ കാലത്ത്, നട്ടുച്ചയിലെ ചൂടും വേനല്‍മഴയും അവഗണിച്ച് ആഷാ പ്രവര്‍ത്തകരുടെ പ്രയാണം തുടരുകയാണ്. കോവിഡ് നിരീക്ഷണത്തിലുള്ളവരുടെ കണക്കെടുക്കുക എന്ന ദൗത്യവുമായി.
    ഒരു ആഷാ പ്രവര്‍ത്തകക്ക് കുറഞ്ഞത് 250 വീട്ടിലെങ്കിലും സന്ദര്‍ശനം നടത്തണം. അതിദുഷ്‌കരവും വെല്ലുവിളി നിറഞ്ഞതുമായി ദൗത്യത്തിനിടെ അവര്‍ക്ക് ആശ്വാസം പകരുന്നത് കേന്ദ്രസര്‍ക്കാര്‍ പ്രഖ്യാപിച്ച 50 ലക്ഷം രൂപയുടെ മെഡിക്കല്‍ ഇന്‍ഷുറന്‍സാണ്. അതിനവര്‍ പ്രധാനമന്തി നരേന്ദ്രമോദിയോട് നന്ദി പറയുന്നു
    
    
    മിനി സജീവ് (ആഷാ പ്രവര്‍ത്തക)- '' ഞങ്ങളുടെ ജീവനെ കുറിച്ച് ഞങ്ങള്‍ക്ക് ആശങ്കയില്ല. പരിധിയിലുള്ള എല്ലാ വീട്ടുകളിലും പോകുന്നത് അവരുടെ ജീവല്‍സുരക്ഷയെ കരുതി മാത്രമാണ്. ആഷാ പ്രവര്‍ത്തകരേയും 50 ലക്ഷം രൂപയുടെ ഇന്‍ഷുറന്‍സ് പദ്ധതിയില്‍ ഉള്‍പ്പെടുത്തിയതില്‍ സന്തോഷമുണ്ട്.''
    
    
    റഹ്മത്ത് (ആഷാ പ്രവര്‍ത്തക)- '' എല്ലാവരും വീട്ടില്‍ സുരക്ഷിതരാരിക്കുമ്പോള്‍ ഞങ്ങള്‍ വീടു വീടാന്തരം കയറിയിറങ്ങി മറ്റുള്ളവരുടെ സുരക്ഷ ഉറപ്പാക്കുകയാണ്.''
    
    
    ദേശീയ ഗ്രാമീണ ആരോഗ്യ ദൗത്യത്തിന്റെ ഭാഗമായി 2005 ലാണ് ആഷാ പ്രവര്‍ത്തകരെന്ന കര്‍മസേന ജന്മം കൊള്ളുന്നത്. 2012ല്‍ ദേശീയ ഗ്രാമീണ ആരോഗ്യദൗത്യം ദേശീയ ആരോഗ്യദൗത്യമെന്ന എന്‍.എച്ച്.എമ്മിന് വഴിമാറി. ഗ്രാമങ്ങളില്‍ മാത്രം ലഭിച്ചിരുന്ന ദൗത്യം നഗരപ്രദേശങ്ങളില്‍ കൂടി ലഭ്യമായിത്തുടങ്ങിയതോടെ ദൗത്യം കൂടുതല്‍ ശ്രദ്ധേയമായി.
    
    
    ഷൈനി (ആഷാ പ്രവര്‍ത്തക)- '' കൊറോണ വൈറസ് ബാധ സംശയിച്ച് നിരീക്ഷണത്തില്‍ കഴിയുന്നവരേയും ഞങ്ങള്‍ സന്ദര്‍ശിക്കാറുണ്ട്. ഇതിന്റെ അപകട സാധ്യത അറിയാഞ്ഞിട്ടല്ല, പക്ഷേ അത് ജോലിയുടെ ഭാഗമാണ്. 50 ലക്ഷം രൂപയുടെ ആരോഗ്യ ഇന്‍ഷുറന്‍സ് പദ്ധതിയില്‍ ഉള്‍പ്പെടുത്തി ആഷാ പ്രവര്‍ത്തകരെ അംഗീകരിച്ചതില്‍ അതിയായ സന്തോഷമുണ്ട്.''
    
    കോവിഡ് വ്യാപനവും വ്യാജവാര്‍ത്തകളും തടയുന്നതിലും ആഷാ പ്രവര്‍ത്തകരുടെ സേവനം അമൂല്യമാണ്.
    (ആളൂര്‍ ഗ്രാമപഞ്ചായത്ത്, തൃശൂര്‍ ജില്ല)


    ***

    
    
    (Release ID: 1625715) Visitor Counter : 3