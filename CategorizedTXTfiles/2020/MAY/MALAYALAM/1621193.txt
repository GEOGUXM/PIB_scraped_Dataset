      PIB Headquarters

      കാസർഗോഡ് ജില്ലയിൽ തൊഴിലുറപ്പ് പദ്ധതി പുനരാരംഭിച്ചു
      Posted On: 05 MAY 2020 4:19PM by PIB Thiruvananthpuram


    കൊവിഡ് 19 വലിയ തോതിൽ ദുരിതം വിതച്ച കാസർഗോഡ് ജില്ലയിൽ ദേശീയ തൊഴിലുറപ്പ് പദ്ധതി പുനരാരംഭിച്ചു . ആവശ്യമായ എല്ലാ സുരക്ഷാ ഒരുക്കങ്ങളും പൂർത്തിയാക്കിയാണ് മെയ് 4 ന് തൊഴിലുറപ്പ് പ്രവൃത്തികൾ പുനരാരംഭിച്ചതെന്ന് കാസർഗോഡ് ജില്ലാ പ്രോജക്ട് ഡയറക്ടർ ശ്രീ പ്രദീപൻ കെ അറിയിച്ചു .


    ജില്ലയിലെ 38 ഗ്രാമ പഞ്ചായത്തുകളിൽ, കൊവിഡ് 19 ഹോട്ട്സ്പോട്ടുകളായ 8 ഗ്രാമ പഞ്ചായത്തുകളിലൊഴികെയാണ്, പ്രവൃത്തികൾ ആരംഭിച്ചത് . മഴക്കാലപൂർവ ശുചീകരണ പ്രവൃത്തികൾക്ക് മുൻതൂക്കം നല്കുന്നതിനൊപ്പം കഴിഞ്ഞ വർഷം ആസൂത്രണം ചെയ്ത് നടപ്പാക്കാൻ കഴിയാതിരുന്ന പ്രവൃത്തികളും ഏറ്റെടുത്ത് പൂർത്തിയാക്കുമെന്ന് അധികൃതർ അറിയിച്ചു .


    കുളങ്ങളുടെ പുനരുദ്ധാരണം , റോഡ് പ്രവൃത്തികൾ , അഴുക്കുചാൽ നിർമ്മാണം , കിണർ - ജലസേചന പ്രവൃത്തികൾ , കമ്പോസ്റ്റ് തുടങ്ങി മാർച്ചിൽ പൂർത്തിയാക്കേണ്ടിയിരുന്ന വിവിധ പ്രവൃത്തികളാണ് കൊവിഡ് 19 നെ തുടർന്ന് മുടങ്ങിയത് . ഇതോടൊപ്പം വ്യക്തിഗത ഉപജീവനം മെച്ചപ്പെടുത്തുന്നതിന് മൃഗസംരക്ഷണ മേഖലയുമായി ബസപ്പെട്ട പശുത്തൊഴുത്ത് , ആട്ടിൻ കൂട് നിർമ്മാണ പ്രവൃത്തികളും നടപ്പാക്കും .


    കാസർകോഡ് , മഞ്ചേശ്വരം ബ്ലോക്കുകളിൽ കഴിഞ്ഞ വർഷം വിപുലമായ തോതിൽ ആരംഭിച്ച മുളകൃഷി കാഞ്ഞങ്ങാട് , കാറഡുക്ക ബ്ലോക്കുകളിലേക്ക് കൂടി ഈ വർഷം വ്യാപിപ്പിക്കും .


    ഇതിനാവശ്യമായ ക്രമീകരണങ്ങൾ തുടങ്ങി .


    കിനാനൂർ - കരിന്തളം , കയ്യൂർ - ചീമേനി ഗ്രാമപഞ്ചായത്തുകളിലും മുളകൃഷി വ്യാപിപ്പിക്കുന്നതിനാണ് തീരുമാനം .


    ജില്ലയിൽ ഈ വർഷം ലക്ഷ്യമിടുന്ന 42 ലക്ഷം തൊഴിൽ ദിനങ്ങളെന്ന ലക്ഷ്യം നേടാൻ ഇത്തരം പ്രവൃത്തികൾ സഹായിക്കുമെന്ന വിലയിരുത്തലിലാണ് അധികൃതർ . കൊവിഡ് 19 നെ തുടർന്ന് കഴിഞ്ഞ സാമ്പത്തിക വർഷം ഏതാണ്ട് ഒന്നര ലക്ഷത്തോളം തൊഴിൽ ദിനങ്ങളാണ് നഷ്ടപ്പെട്ടത് .


    വനവത്കരണ പരിപാടിയുടെ ഭാഗമായി ഈ വർഷം ഒന്നര ലക്ഷം വൃക്ഷ തൈകൾ നട്ടുപിടിപ്പിക്കും .


    പച്ചക്കറി കൃഷി പ്രോത്സാഹിപ്പിക്കുന്നതിന് പഴം പച്ചക്കറി പ്രോത്സാഹന കൗൺസിൽ വെണ്ട , ചീര തുടങ്ങി വിവിധ ഇനം പച്ചക്കറികളുടെ 60 ലക്ഷം തൈകൾ നല്കും .


    അതേ സമയം , നിലവിൽ പദ്ധതിയുടെ പരിധിയിൽ വരാത്ത കാർഷിക മേഖലയെ പുതിയ സാഹചര്യത്തിൽ പദ്ധതിക്കു പരിധിയിൽ കൊണ്ടുവരണമെന്ന ആവശ്യം ശക്തമായി . ഇത് കണക്കിലെടുത്ത് കാർഷിക മേഖലയുമായി ബന്ധപ്പെട്ട അടിസ്ഥാന സൗകര്യങ്ങൾ ഒരുക്കുന്നതിന് നടപടികൾ സ്വീകരിക്കുമെന്നും അധികൃതർ അറിയിച്ചു .


    ജില്ലയിൽ മൊത്തം ഒന്നര ലക്ഷത്തോളം കുടുംബങ്ങൾ തൊഴിലുറപ്പ് പദ്ധതിയിൽ രജിസ്റ്റർ ചെയ്തിട്ടുണ്ട് .


    ഇതിൽ ഒരു ലക്ഷത്തോളം മാത്രമാണ് സജീവ പങ്കാളികൾ . ഇതിൽ എഴുപതിനായിരം കുടുംബങ്ങൾക്കാണ് കഴിഞ്ഞ വർഷം തൊഴിൽ നല്കിയത് . ശരാശരി 60 തൊഴിൽ ദിനങ്ങൾ ഉറപ്പാക്കാൻ കഴിഞ്ഞ വർഷം കഴിഞ്ഞതായും ഈ വർഷം ഇതിലധികം തൊഴിൽ ദിനങ്ങൾ ഉറപ്പാക്കാനാകുമെന്നാണ് പ്രതീക്ഷയെന്നും ജില്ലാ പ്രൊജക്ട് ഡയറക്ടർ പറഞ്ഞു .


    

    
    (Release ID: 1621193) Visitor Counter : 10