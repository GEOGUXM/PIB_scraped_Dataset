      PIB Headquarters

      തൊഴിലുറപ്പ് പദ്ധതി: കോഴിക്കോട് ജില്ലയിൽ പൂർണ്ണതോതിൽ
      Posted On: 06 MAY 2020 3:46PM by PIB Thiruvananthpuram


    കോഴിക്കോട് കുന്നുമ്മൽ ബ്ലോക്കിൽ കൂടി തൊഴിലുറപ്പ് പദ്ധതി പുനരാരംഭിച്ചതോടെ ജില്ലയിൽ പദ്ധതി പ്രവർത്തനം പൂർണതോതിലായി .


    കോവിഡ് 19 നെ തുടർന്ന് നിർത്തിവച്ച പ്രവൃത്തികൾ ഒരു മാസത്തിനു ശേഷമാണ് വിവിധ പഞ്ചായത്തുകളിൽ ഘട്ടങ്ങളായി പുനരാരംഭിച്ചത് .


    ജില്ലയിലെ 12 ബ്ലോക്കുകളിലും 70 ഗ്രാമ പഞ്ചായത്തുകളിലുമായി മൊത്തം 3,90,000 തൊഴിൽ കാർഡ് ഉടമകളാണുള്ളത് . ഇതിൽ 2,40,000 സജീവ തൊഴിൽപങ്കാളികളുണ്ട് .


    കഴിഞ്ഞ സാമ്പത്തിക വർഷം തൊഴിൽ ദിനങ്ങൾ പൂർണമാകും മുമ്പ് പ്രവൃത്തികൾ നിർത്തി വയ്ക്കേണ്ടി വന്നെങ്കിലും ലക്ഷ്യം വച്ചതിലും 27 ശതമാനം അധികം തൊഴിൽ ദിനങ്ങൾ സൃഷ്ടിക്കുന്നതിനു കഴിഞ്ഞതായി അധികൃതർ അറിയിച്ചു .


    6,92,000 തൊഴിൽ ദിനങ്ങളാണ് കഴിഞ്ഞ സാമ്പത്തിക വർഷം ജില്ലയിൽ ലക്ഷ്യമിട്ടിരുന്നത് .


    31,456 കുടുംബങ്ങൾക്ക് 100 ദിവസം തൊഴിൽ നൽകി , ഇക്കാര്യത്തിൽ സംസ്ഥാനത്തെ ഒന്നാം സ്ഥാനം നേടുന്നതിനും കോഴിക്കോട് ജില്ലയ്ക്കു കഴിഞ്ഞു .


    നടപ്പ് സാമ്പത്തിക വർഷം ജില്ലയിൽ 80,17,000 തൊഴിൽ ദിനങ്ങളാണ് ലക്ഷ്യം വച്ചിരിക്കുന്നത് .


    നിലവിലെ സാഹചര്യത്തിൽ ഇത് പൂർണതോതിൽ കൈവരിക്കാനാകുമെന്ന പ്രതീക്ഷ അധികൃതർക്കുണ്ട് .


    17 തരം പ്രവൃത്തികളാണ് നിലവിൽ തൊഴിലുറപ്പ് പദ്ധതിയിൽ നടപ്പാക്കുന്നത് .


    മഴക്കാല പൂർവ ശുചീകരണം , കയർ ഭൂവസ്ത്രം ഉപയോഗിച്ച് പുഴകളുടെ വശങ്ങൾ ബലപ്പെടുത്തൽ , കിണർ , കുളം തുടങ്ങിയവയുടെ നിർമ്മാണവും ശുചീകരണവും അടക്കം പ്രവൃത്തികളാണ് പുരോഗമിക്കുന്നത് .


    കോവിഡ് 19 മായി ബന്ധപ്പെട്ട് എല്ലാ സുരക്ഷാ മാനദണ്ഡങ്ങളും പാലിച്ചാണ് എല്ലാ കേന്ദ്രങ്ങളിലും പ്രവൃത്തികൾ .


    ഇതിനാവശ്യമായി ഒരുക്കങ്ങളെല്ലാം ക്രമീകരിച്ചതായി ബന്ധപ്പെട്ടവർ അറിയിച്ചു .

    
    
    (Release ID: 1621330) Visitor Counter : 10