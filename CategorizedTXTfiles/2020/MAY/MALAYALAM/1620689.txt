      PIB Headquarters

      അതിഥി തൊഴിലാളികളുമായി തൃശ്ശൂരിൽ നിന്നുള്ള ആദ്യ ട്രെയിൻ യാത്രയായി.
      Posted On: 03 MAY 2020 7:18PM by PIB Thiruvananthpuram


    വൈകീട്ട് അഞ്ച് പത്തിന് തൃശ്ശൂർ റയിൽവേ സ്റ്റേഷനിൽ നിന്നും ബീഹാറിലെ ദർഭംഗയിലേക്കുള്ള നോൺ സ്റ്റോപ്പ്‌ ട്രയിനില്‍ 1143 തൊഴിലാളികളെയാണ് യാത്രയാക്കിയത്.


    തൃശൂർ , മെയ് 3,2020


    തൃശ്ശൂര്‍ ജില്ലാ കലക്ടറുടെ നിർദ്ദേശപ്രകാരം പോലീസും തൊഴിൽ വകുപ്പും തദ്ദേശ വകുപ്പും പ്രവർത്തനങ്ങൾ ഏകോപിപ്പിച്ചായിരുന്നു ആവശ്യമായ സംവിധാനങ്ങൾ ഒരുക്കിയത്.രാവിലെ തന്നെ ആവശ്യമായ പരിശോധനാ നടപടികൾ അതാത് ക്യാമ്പുകളില്‍ പൂർത്തിയാക്കിയിരുന്നു. 30 ഓളം വരുന്ന കെ എസ് ആർ ടി സി ബസുകളിലാണ് ഇവരെ ക്യാമ്പുകളിൽ നിന്നും തൃശ്ശൂർ റയിൽവേ സ്റ്റേഷനിൽ എത്തിച്ചത്. പോലീസിന്റെ കർശന സുരക്ഷാ മാനദണ്ഡങ്ങളോടെയാണ് തൊഴിലാളികലെ റയിൽവേ സ്റ്റേഷനിലേക്ക് എത്തിച്ചത്. ദിവാൻജി മൂലയിലുള്ള റയിൽവേ സ്റ്റേഷന്റെ പ്രധാന കവാടത്തിനപ്പുറത്തേക്ക് മാധ്യമ പ്രവർത്തകർ ഉൾപ്പടെയുള്ളവർക്ക് പ്രവേശനം അനുവദിച്ചിരുന്നില്ല. ചീഫ് വിപ്പ് കെ രാജൻ, മന്ത്രി എ സി മൊയ്‌തീൻ, ഡി ഐ ജി എസ് സുരേന്ദ്രൻ, കമ്മീഷണർ ആർ ആദിത്യ, ജില്ലാ കളക്ടർ എസ് ഷാനവാസ് തുടങ്ങിയവർ തൊഴിലാളികളെ യാത്രയാക്കാൻ സ്ഥലത്തെത്തിയിരുന്നു.തൊഴിൽ വകുപ്പിൻ്റെ കണക്കനുസരിച്ച് ബീഹാറിൽ നിന്നുള്ള 3,398 തൊഴിലാളികളാണ് തൃശൂർ ജില്ലയിൽ ഉള്ളത്. അതിഥിതൊഴിലാളികള്‍ക്കായി വരും ദിവസങ്ങളില്‍ തൃശ്ശൂരില്‍ നിന്നും കൂടുതല്‍ ട്രിയിനുകള്‍ ഒരുക്കുമെന്ന് അറിയിച്ചു.


    
    

    
    (Release ID: 1620689) Visitor Counter : 20