      PIB Headquarters

      കണ്ണൂരിൽ തൊഴിലുറപ്പ് പ്രവൃത്തികൾ കർശന മാനദണ്ഡങ്ങളോടെ
      Posted On: 09 MAY 2020 2:41PM by PIB Thiruvananthpuram


    --------------------------------


    കണ്ണൂർ ജില്ലയിൽ കണ്ടെയിൻമെന്റ് സോണിൽ പെട്ട 22 ഗ്രാമ പഞ്ചായത്തുകളിൽ ഒഴികെ തൊഴിലുറപ്പ് പദ്ധതിക്ക് തുടക്കമായി . സംസ്ഥാനത്ത് കൂടുതൽ കോവിഡ് 19 പോസിറ്റീവ് കേസുകൾ റിപ്പോർട്ട് ചെയ്ത ജില്ലയിൽ സുരക്ഷാ മാനദണ്ഡങ്ങൾ കർശനമായി പാലിച്ചാണ് തൊഴിലുറപ്പു ജോലികൾ പുരോഗമിക്കുന്നത് .


    ജില്ലയിൽ 11 ബ്ലോക്കുകളിലും 71 ഗ്രാമ പഞ്ചായത്തുകളിലുമായി മൊത്തം 2.23 ലക്ഷം തൊഴിൽ കാർഡ് നൽകിയിട്ടുണ്ട് .


    ഇതിൽ 1.05 ലക്ഷം കാർഡ് സജീവ തൊഴിൽ പങ്കാളികളാണെന്ന് അധികൃതർ അറിയിച്ചു .


    കോവിഡ് 19 പ്രതിരോധത്തിന്റെ ഭാഗമായി പ്രഖ്യാപിച്ച സമ്പൂർണ്ണ ലോക് ഡൗണിനെ തുടർന്ന് ഒരു മാസത്തിലധികം പ്രവൃത്തികൾ പൂർണമായും നിർത്തിവച്ചിരുന്നു .


    പിന്നീട് ഘട്ടങ്ങളായി വിവിധ പഞ്ചായത്തുകളിൽ പ്രവൃത്തികൾ പുനരാരംഭിക്കുകയായിരുന്നു .


    സാമൂഹിക അകലം , മാസ്കുകൾ തുടങ്ങി കോവിഡ് 19 സുരക്ഷാ മാനദണ്ഡങ്ങൾ കൃത്യമായി പാലിച്ചാണ് പ്രവൃത്തികൾ പുരോഗമിക്കുന്നത് .


    സമൂഹമായി ചെയ്യേണ്ട പ്രവൃത്തികൾ 5 പേരടങ്ങുന്ന സംഘങ്ങളായി തിരിഞ്ഞാണ് ചെയ്യുന്നത് .


    കോവിഡ് 19 ലോക്ഡൗണിനെ തുടർന്ന് തൊഴിൽ ദിനങ്ങൾ പൂർണ്ണമായി ഉപയോഗപ്പെടുത്തുന്നതിന് കഴിയാതിരുന്ന സാഹചര്യത്തിലും കഴിഞ്ഞ സാമ്പത്തിക വർഷം ലക്ഷ്യമിട്ടതിനെക്കാൾ 9 ശതമാനം അധികം തൊഴിൽ ദിനങ്ങൾ ലഭ്യമാക്കാൻ കഴിഞ്ഞതായി അധികൃതർ പറഞ്ഞു .


    15,000 കുടുംബങ്ങൾക്ക് 100 തൊഴിൽ ദിനങ്ങൾ കഴിഞ്ഞ സാമ്പത്തിക വർഷം ലഭ്യമാക്കി .


    42.92 ലക്ഷം തൊഴിൽ ദിനങ്ങളാണ് ഈ വർഷം ലക്ഷ്യം വച്ചിരിക്കുന്നത് .


    കോവിഡ് 19 ലോക്ക് ഡൗൺ നീക്കിയാലുടൻ പ്രവൃത്തികൾ പൂർണതോതിൽ പുനരാരംഭിക്കുന്നതിന് മുന്നൊരുക്കങ്ങളെല്ലാം നടത്തിയതായി അധികൃതർ അറിയിച്ചു .


    ജലസംരക്ഷണം , വരൾച്ചാ ദുരിതാശ്വാസ പ്രവൃത്തികൾ , വെള്ളപൊക്ക നിയന്ത്രണത്തിനാവശ്യമായ മുന്നൊരുക്കങ്ങൾ തുടങ്ങിയ പ്രവൃത്തികളാണ് നിലവിൽ പുരോഗമിക്കുന്നത് .


    വ്യക്തിഗത ജീവനോപാധിക്കു പുറമേ സുസ്ഥിര ആസ്തി നിർമ്മിതിക്കും പ്രാധാന്യം നല്കിയാകും പ്രവൃത്തികൾ ആസൂത്രണം ചെയ്ത് നടപ്പാക്കുക .

    
    
    (Release ID: 1622455) Visitor Counter : 12