      நிதி அமைச்சகம்

      ஆத்ம நிர்பார் பாரத் அபியானின் (சுய-சார்பு இந்தியா) கீழ் ஏழு துறைகளில் அரசு சீர்த்திருத்தங்கள் மற்றும் செயல்பாடுகளை நிதி அமைச்சர் அறிவித்தார்.
      Posted On: 17 MAY 2020 3:11PM by PIB Chennai


    முக்கிய அம்சங்கள் :


    * வேலைவாய்ப்பைப் பெருக்குவதற்காக மகாத்மா காந்தி தேசிய ஊரக வேலை உறுதியளிப்புத் திட்டத்துக்கான நிதி ஒதுக்கீட்டில் ரூ 40,000 கோடி அதிகரிப்பு .


    * வருங்கால பெருந்தொற்றுகளுக்கு இந்தியாவைத் தயார்படுத்தும் வகையில் பொது சுகாதாரத்தில் முதலீடுகள் அதிகரிப்பு மற்றும் இதர சுகாதாரச் சீர்திருத்தங்கள் .


    * கொவிட்டுக்குப் பிறகு தொழில்நுட்பத்தால் இயக்கப்படும் நியாயமான கல்வி .


    * திவால் மற்றும் நொடித்தல் குறியீடு சார்ந்த நடவடிக்கைகள் மூலம் தொழில் செய்வதை சுலபமாக்குவது மேலும் அதிகரிப்பு .


    * நிறுவனங்கள் சட்டத்தின் வழுவுதல்களை குற்றமற்றதாக்குதல் .


    * பெரு நிறுவனங்கள் தொழில் செய்வதை சுலபமாக்குதல் .


    * புதிய , சுய - சார்பான இந்தியாவுக்காக பொதுத் துறை நிறுவனங்கள் கொள்கை .


    * 2020-21 க்கு மட்டும் மாநிலங்களின் கடன் வாங்கும் அளவை மூன்று சதவீதத்தில் இருந்து ஐந்து சதவீதமாக அதிகரித்தல் , மாநில அளவிலான சீர்திருத்தங்களை ஊக்குவித்தல்


    இந்தியாவின் மொத்த உள்நாட்டு உற்பத்தியில் 10 சதவீதத்துக்கு சமமான ரூ 20 லட்சம் கோடி மதிப்பில் விரிவான சிறப்புப் பொருளாதாரத் தொகுப்பை பிரதமர் திரு . நரேந்திர மோடி 12 மே , 2020 அன்று அறிவித்தார் . ஆத்ம நிர்பார் பாரத் அபியான் எனப்படும் சுய - சார்பான இந்தியா இயக்கத்துக்கு அவர் அறைகூவல் விடுத்தார் . பொருளாதாரம் , உள்கட்டமைப்பு , அமைப்பு , துடிப்பான மக்கள் மற்றும் தேவை ஆகிய சுய - சார்பான இந்தியாவின் ஐந்து தூண்களையும் அவர் குறிப்பிட்டார் .


    ஆத்ம நிர்பார் பாரத் அபியானின் கீழ் கொவிட் -19 ஐ எதிர்த்துப் போரடுவதற்கான நிவாரணத் தொகுப்பு குறித்து இன்று நடைபெற்ற ஐந்தாவது பத்திரிகையாளர் சந்திப்பில் பேசிய மத்திய நிதி , பெருநிறுவன விவகாரங்கள் துறை அமைச்சர் , திருமதி . நிர்மலா சீதாராமன் , பிரதமர் திரு . நரேந்திர மோடி 12 மே , 2020 அன்று நாட்டு மக்களுக்கு ஆற்றிய உரையில் வகுத்த லட்சியங்களைப் பற்றி தனது முன்னுரையில் குறிப்பிட்டார் . பிரதமர் பேசியதை நினைவு கூர்ந்த திருமதி . நிர்மலா சீதாராமன் , ஒரு நாடாக நாம் முக்கியமானதொரு காலகட்டத்தில் இருக்கிறோம் என்று கூறினார் . கொவிட் -19 பெருந்தொற்று ஒரு செய்தியையும் , வாய்ப்பையும் வழங்கியுள்ளது . நாம் தற்போது சுய - சார்பான இந்தியாவைக் கட்டமைக்க வேண்டும் .


    சுய - சார்பான இந்தியாவுக்கான சபதத்தை உண்மையாக்க , நிலம் , தொழிலாளர் , நிதி ஓட்டம் மற்றும் சட்டங்கள் ஆகிய அனைத்தும் சுய - சார்பான இந்தியா தொகுப்பில் இடம்பெற்றுள்ளதாக திருமதி . நிர்மலா சீதாராமன் தெரிவித்தார் . நெருக்கடியும் , சவாலும் சுய - சார்பான இந்தியாவைக் கட்டமைக்க ஒரு வாய்ப்பு ஆகும் .


    தொடர் சீர்த்திருத்தங்களின் ஒரு பகுதியே இன்றைய அறிவிப்பு என்று நிதி அமைச்சர் கூறினார் . பொது முடக்கம் அமல்படுத்தப்பட்டவுடன் , நாம் பிரதமரின் ஏழைகள் மறுவாழ்வுத் திட்டத்தை அறிவித்தோம் . ரூ 1.70 லட்சம் கோடி மதிப்புடைய பிரதமரின் ஏழைகள் மறுவாழ்வுத் திட்டத்தின் ஒரு பகுதியாக , பெண்கள் , ஏழ்மையில் இருக்கும் மூத்த குடிமக்கள் மற்றும் விவசாயிகள் உள்ளிட்டவர்களுக்காக இலவச உணவு தானிய விநியோகம் மற்றும் நிதி நிவாரணம் ஆகியவற்றை அரசு அறிவித்தது . இந்தத் தொகுப்பு சிறப்பாக செயல்படுத்தப்படுவது தொடர்ந்து கண்காணிக்கப்பட்டு வருகிறது . ரூ 52,608 கோடி மதிப்புடைய நிதி உதவியை பிரதமரின் ஏழைகள் மறுவாழ்வுத் திட்டத்தின் கீழ் சுமார் 41 கோடி ஏழை மக்கள் பெற்றனர் . பலன் மக்களை நேரடியாக சென்றடைவதற்காக பிரதமரின் ஏழைகள் மறுவாழ்வுத் திட்டம் தொழில்நுட்பத்தைப் பயன்படுத்தியதாக நிதி அமைச்சர் தெரிவித்தார் . கடந்த சில வருடங்களாக எடுக்கப்பட்ட முயற்சிகளின் பலனாக எங்களால் இதைச் செய்ய முடிந்தது என்று அவர் மேலும் கூறினார் .


    கூடுதலாக , 84 லட்சம் மெட்ரிக் டன்கள் உணவு தானியங்கள் மாநிலங்களால் எடுத்து செல்லப்பட்ட நிலையில் , 3.5 லட்சம் மெட்ரிக் டன்களுக்கும் அதிகமான பருப்புகள் பல்வேறு மாநிலங்களுக்கு அனுப்பப்பட்டன . இதற்காக , இந்திய உணவுக் கழகம் , தேசிய வேளாண்மை கூட்டுறவு சந்தைப்படுத்துதல் கூட்டமைப்பு , போக்குவரத்து சவால்களுக்கு மத்தியிலும் பருப்புகள் மற்றும் உணவு தானியங்களை அதிக அளவில் வழங்கியதற்காக மாநிலங்களையும் திருமதி . நிர்மலா சீதாராமன் பாராட்டினார் .


    அரசு சீர்த்திருத்தங்கள் மற்றும் செயல்பாடுகளின் ஐந்தாம் மற்றும் கடைசித் தொகுப்பை அறிவித்த திருமதி . நிர்மலா சீதாராமன் , வேலைவாய்ப்பை அளிப்பதற்கும் , தொழில்களுக்கு ஆதரவளிப்பதற்கும் , தொழில் செய்வதை சுலபமாக்குவதற்கும் , மாநில அரசுகளுக்கும் மற்றும் கல்வி , சுகாதாரம் போன்ற துறைகளுக்கும் ஏழு நடவடிக்கைகளை விவரித்தார் .


    1. வேலைவாய்ப்பைப் பெருக்குவதற்காக மகாத்மா காந்தி தேசிய ஊரக வேலை உறுதியளிப்புத் திட்டத்துக்கான நிதி ஒதுக்கீட்டில் ரூ 40,000 கோடி அதிகரிப்பு .


    மகாத்மா காந்தி தேசிய ஊரக வேலை உறுதியளிப்புத் திட்டத்துக்கான நிதி ஒதுக்கீட்டில் ரூ 40,000 கோடியை அரசு தற்போது அதிகரிக்கும் . பருவமழைக் காலத்தில் ஊர் திரும்பும் புலம் பெயர்ந்த தொழிலாளர்கள் உட்பட , அதிக வேலைக்கான தேவையைப் பூர்த்தி செய்யும் வகையில் 300 கோடி மனித உழைப்பு நாள்களை உருவாக்க இது உதவும் . நீர் சேமிப்பு வளங்கள் உட்பட நீடித்து நிலைக்கும் வாழ்வாதார வளங்களை அதிக அளவில் உருவாக்குவதால் , அதிகரிக்கும் உற்பத்தியின் மூலம் ஊரக பொருளாதாரத்தை இது ஊக்குவிக்கும் .


    2. சுகாதார சீர்திருத்தங்களும் , நடவடிக்கைகளும்


    அடித்தள சுகாதார நிறுவனங்களில் முதலீடுகள் செய்வதன் மூலமும் , கிராமப்புற மற்றும் நகர்ப்புறப் பகுதிகளில் சுகாதார மற்றும் நல மையங்களை அதிகரிப்பதன் மூலமும் சுகாதாரத்தின் மீதான பொது செலவினங்கள் அதிகரிக்கப்படும் . தொற்று நோய் மருத்துவமனை வளாகங்கள் அனைத்து மாவட்டங்களிலும் அமைக்கப்படும் . அனைத்து மாவட்டங்கள் , வட்டார அளவில் ஒருங்கிணைந்த பொது சுகாதார ஆய்வகங்கள் மூலம் ஆய்வக வலைப்பின்னல் மற்றும் கண்காணிப்பு வலுப்படுத்தப்படும் . பெருந்தொற்றுகளைக் கையாள ஆய்வகங்களும் , பொது சுகாதார மையங்களும் அமைக்கப்படும் . மேலும் , ஒருங்கிணைந்த சுகாதாரத்துக்காக இந்திய மருத்துவ ஆராய்ச்சிக் கழகத்தின் மூலம் தேசிய நிறுவன தளம் ஆராய்ச்சியை ஊக்குவிக்கும் . தேசிய டிஜிட்டல் சுகாதார இயக்கத்தின் கீழ் தேசிய டிஜிட்டல் சுகாதார மாதிரி செயல்படுத்தப்படும் .


    3. கொவிட்டுக்குப் பிறகு தொழில்நுட்பத்தால் இயக்கப்படும் நியாயமான கல்வி .


    டிஜிட்டல் / இணைய வழிக் கல்விக்கான பலக்கூறு அனுமதியை வழங்கும் திட்டமான பிரதமரின் மின் கல்வி (PM eVIDYA) உடனடியாகத் தொடங்கப்படும் . மாணவர்கள் , ஆசிரியர்கள் மற்றும் குடும்பங்களுக்கான மன நல மற்றும் உணர்வுசார் நல்வாழ்வுக்கான உளவியல் - சமூக ஆதரவை வழங்கும் முயற்சியான மனோதர்பனும் உடனடியாகத் தொடங்கப்படும் . பள்ளி , ஆரம்பக் குழந்தைப் பருவம் மற்றும் ஆசிரியர்களுக்கான புதிய தேசியப் பாடத்திட்டம் மற்றும் கற்பித்தல் கட்டமைப்பும் அறிமுகப்படுத்தப்படும் . 2025 க்குள் அனைத்துக் குழந்தைகளும் ஐந்தாம் வகுப்பில் கற்றல் அளவுகள் மற்றும் வெளிப்படுத்தல்களை அடைவதை உறுதி செய்யும் தேசிய அடிப்படைக் கல்வி மற்றும் எண்ணறிவு இயக்கம் டிசம்பர் 2020 க்குள் தொடங்கப்படும் .


    4. திவால் மற்றும் நொடித்தல் குறியீடு சார்ந்த நடவடிக்கைகள் மூலம் தொழில் செய்வதை சுலபமாக்குவது மேலும் அதிகரிப்பு .


    திவால் நடவடிக்கைகளைத் தொடங்குவதற்கான குறைந்தபட்ச அளவு ஒரு கோடியாக உயர்த்தப்பட்டுள்ளது ( முன்னர் இது ஒரு லட்சமாக இருந்தது , இந்த நடவடிக்கை குறு , சிறு , நடுத்தரத் தொழில் நிறுவனங்களைப் பாதுகாக்கும் ). குறியீட்டின் 240 ஏ பிரிவின் கீழ் குறு , சிறு , நடுத்தர நிறுவனங்களுக்கான சிறப்பு திவால் தீர்வுக் கட்டமைப்பு விரைவில் அறிவிக்கப்படும் .


    பெரும்தொற்றின் நிலைமையைப் பொருத்து , புதிய திவால் நடவடிக்கைகள் ஒரு வருடம் வரை ஒத்தி வைக்கப்படும் . திவால் நடவடிக்கைகளைத் தொடங்குவதற்கு குறியீட்டில் உள்ள " திவால் " என்பதற்கான விளக்கத்தில் இருந்து கொவிட் -19 தொடர்பான கடனை விலக்கி வைக்க மத்திய அரசுக்கு அதிகாரம் அளிக்கப்படுகிறது .


    5. நிறுவனங்கள் சட்டத்தின் வழுவுதல்களைக் குற்றமற்றதாக்குதல்


    பெருநிறுவன சமூகக் கடமைகளைப் பற்றிய தகவல் அறிக்கையில் குறைபாடுகள் , இயக்குநர்கள் குழு தகவல் அறிக்கையில் போதாமை , வழுவுதல்களைத் தாக்கல் செய்தல் , ஆண்டுப் பொதுக்குழுக் கூட்டம் நடத்துவதில் தாமதம் போன்ற சிறிய தொழில்நுட்ப மற்றும் செயல்முறை வழுவுதல்களை நிறுவனங்கள் சட்டத்தின் கீழ் குற்றமற்றதாக்குதல் . குற்றவியல் நீதிமன்றங்கள் மற்றும் தேசிய நிறுவன சட்டத் தீர்ப்பாயத்தின் சுமைகளை இந்த சட்டத் திருத்தங்கள் குறைக்கும் . இசைந்துத் தீர்க்கக்கூடிய ஏழு குற்றங்கள் மொத்தமாக கைவிடப்பட்டன . ஐந்து வகையான குற்றங்கள் , மாற்றுக் கட்டமைப்பின் கீழ் கையாளப்படும் .


    6. பெரு நிறுவனங்களுக்குத் தொழில் செய்வதை சுலபமாக்குதல்


    முக்கிய சீர்த்திருத்தங்கள் வருமாறு :


    * இந்தியப் பொது நிறுவனங்களால் அனுமதிக்கப்படும் வெளிநாட்டு நிதிப் பரிபாலன எல்லைக்குள் செக்யூரிட்டிகளை நேரடியாகப் பட்டியலிடுதல் .


    * பங்குப் பரிவர்த்தனை மையங்களில் Non-convertible debentures - NCD க்களில் பட்டியலிடும் தனியார் நிறுவனங்கள் , பட்டியலிடப்பட்ட நிறுவனங்களாக எடுத்துக்கொள்ளப்பட மாட்டாது .


    * கம்பெனிகள் சட்டம் , 2013- இல் கம்பெனிகள் சட்டம் , 1956 Part IXA ( உற்பத்தி நிறுவனங்கள் ) அம்சம் சேர்ப்பு .


    * தேசிய கம்பெனி சட்ட மேல்முறையீட்டுத் தீர்ப்பாயம் சிறப்பு அமர்வுகளைக் கூடுதலாக உருவாக்கும் அதிகாரம் .


    * சிறிய நிறுவனங்கள் , ஒரு நபர் நிறுவனங்கள் , உற்பத்தி நிறுவனங்கள் , புது நிறுவனங்களின் ( ஸ்டார்ட் அப் ) அனைத்து தவணைத் தவறுதல்களுக்கும் குறைவான அபராதங்கள் .


    7. புதிய , சுய - சார்பான இந்தியாவுக்காக பொதுத்துறை நிறுவனங்கள் கொள்கை .


    அரசு புதிய கொள்கை ஒன்றை அறிவிக்கும் . இதில் :


    * பொதுநலன் கருதி பொதுத்துறை நிறுவனங்கள் நடத்தும் முக்கியத்துவம் வாய்ந்த துறைகள் குறித்த அறிவிப்பு வெளியிடப்படும் .


    * முக்கியத்துவம் வாய்ந்த துறைகளில் , குறைந்தபட்சம் ஒரு நிறுவனம் , பொதுத்துறையின் கீழ் இருக்கும் . ஆனால் , தனியார் துறையினரும் அனுமதிக்கப்படுவார்கள் .


    * மற்ற துறைகளில் , பொதுத்துறை நிறுவனங்கள் தனியார்மயமாக்கப்படும் ( வாய்ப்புகள் போன்றவற்றின் அடிப்படையில் செயல்படுத்துவதற்கான காலம் இருக்கும் ).


    * தேவையில்லாத நிர்வாகச் செலவுகளைக் குறைக்கும் வகையில் , முக்கியத்துவம் வாய்ந்த துறைகளில் உள்ள நிறுவனங்களின் எண்ணிக்கை ஒன்று முதல் நான்கு வரை இருக்கும் ; மற்றவை தனியார்மயமாக்கப்படும் / இணைக்கப்படும் / மற்ற நிறுவனங்களின் கீழ் கொண்டுவரப்படும் .


    8. மாநில அரசுகளுக்கு ஆதரவு :


    2020-21 ஆம் ஆண்டுக்கு மட்டும் , மாநிலங்களின் கடன் வாங்கும் அளவை மூன்று சதவீதத்தில் இருந்து ஐந்து சதவீதமாக அதிகரிக்க மத்திய அரசு முடிவெடுத்துள்ளது . ரூ 4.28 லட்சம் கோடி கூடுதல் நிதியை இது மாநிலங்களுக்கு வழங்கும் . கடன் வாங்குதலில் ஒரு பகுதி குறிப்பிட்ட சீர்திருத்தங்களுடன் இணைக்கப்படும் ( நிதி ஆணையத்தின் பரிந்துரைகள் உட்பட ). " ஒரே தேசம் , ஒரே குடும்ப அட்டையை " நாடு முழுவதும் அமல்படுத்துதல் , தொழில் செய்வதை சுலபமாக்குதல் , மின்சார விநியோகம் மற்றும் நகர்ப்புற உள்ளாட்சி அமைப்புகளின் வருவாய் ஆகிய நான்கு துறைகளில் சீர்திருத்த இணைப்பு இருக்கும் .


    செலவினங்கள் துறையால் கீழ்கண்ட முறையில் ஒரு குறிப்பிட்டத் திட்டம் அறிவிக்கப்படும் :


    * 0.50 சதவீதம் நிபந்தனைகளற்ற அதிகரிப்பு .


    * 0.25 சதவீதத்தின் நான்கு பகுதிகளில் 1 சதவீதம் , இதில் ஒவ்வொரு பகுதியும் தெளிவாகக் குறிப்பிடப்பட்ட , அளவிடக்கூடிய மற்றும் செயல்படுத்தக்கூடிய சீர்திருத்த நடவடிக்கைகளோடு இணைக்கப்பட்டிருக்கும் .


    * நான்கு சீர்திருத்தத் துறைகளில் குறைந்தபட்சம் மூன்றிலாவது மைல்கற்கள் அடையப்பட்டிருந்தால் மேற்கொண்டு 50 சதவீதம் .


    சுய - சார்பு இந்தியாவாக உருவாவதற்கு இது வரை அறிவிக்கப்பட்டுள்ள ஊக்கப்படுத்தும் நடவடிக்கைகள் குறித்த விரிவான விவரங்களை வெளியிட்டு நிதி அமைச்சர் தனது உரையை நிறைவு செய்தார் .


    ***

    
    
    (Release ID: 1624748) Visitor Counter : 196
    
    
      Read this release in: English , Urdu , Marathi , Hindi , Manipuri , Bengali , Assamese , Punjabi , Gujarati , Odia , Telugu , Kannada , Malayalam