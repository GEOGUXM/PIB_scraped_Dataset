      PIB Headquarters

      பிரதமர் ஏழைகள் மறுவாழ்வுத் திட்டம்: ஏழைகள், தேவை இருப்போர்கள் மீது அக்கறை செலுத்துகிறது
      Posted On: 01 MAY 2020 3:33PM by PIB Chennai


    கோவிட் -19 பொது முடக்கத்தால் பாதிக்கப்பட்டுள்ள ஏழைகளின் இன்னல்களை குறைக்க பிரதமரின் ஏழைகள் மறுவாழ்வுத் திட்டத்தின் கீழ் நிவாரண தொகுப்புகளை மத்திய அரசு கடந்த மாதம் அறிவித்தது . நிவாரணத் தொகுப்பின் மதிப்பு ரூ .1.70 கோடியாக இருக்கும் என்று மத்திய நிதி அமைச்சர் , திருமதி . நிர்மலா சீதாராமன் அறிவித்தார் . நாட்டுக்கு உணவளிக்க பாடுபடும் விவசாயிகள் , நாட்டின் பாதுகாப்புக்கு மிகவும் அவசியமான தன்னலமற்ற சேவையை செய்யும் மருத்துவமனைகள் மற்றும் ஆரம்ப சுகாதார நிலையங்களின் சுகாதார பணியாளர்கள் , தினக்கூலி தொழிலாளர்கள் , வீடில்லா ஏழைகள் மற்றும் இடம்பெயர்ந்த தொழிலாளர்கள் ஆகியோரை பொது முடக்கம் பெரிதும் பாதித்துள்ளது . பொது முடக்கம் ஏற்படுத்தியுள்ள திடீர் அதிர்ச்சியை போக்க , மேற்கண்ட அனைத்து குழுக்களுக்கும் நிதி ஆதரவு அளிக்க பல்வேறு திட்டங்களின் மூலம் உடனடி நிவாரண நடவடிக்கைகளை மத்திய அரசு அறிவித்தது .


    மத்திய அரசின் அறிவிப்பின் படி , 8.27 கோடி விவசாயிகளுக்கு நன்மை அளிக்கும் விதமாக பிரதமரின் விவசாயிகள் திட்டத்தின் கீழ் ரூ . 2,000/- முன்பணமாக வழங்கப்பட்டது . தமிழ்நாட்டில் , வேளாண் தொழிலாளர்களின் பற்றாக்குறை காரணமாக பொது முடக்கத்தின் போது பெரிதும் பாதிக்கப்பட்ட விவசாயிகள் இந்த உதவியை வரவேற்றுள்ளனர் . பிரதமரின் விவசாயிகள் திட்டத்தின் கீழ் ரூ . 2,000/- முன்பணமாக வழங்கியதற்காக பிரதமருக்கு நன்றி கூறுகிறார் புதுக்கோட்டை ஆலங்குடி கொத்தக்கோட்டை கிராமத்தை சேர்ந்த விவசாயியான திரு . வீரய்யா . பொது முடக்க சமயத்தில் அது தனக்கு மிகவும் உதவிகரமாக இருந்ததாக அவர் கூறுகிறார் .


    வேறு எந்த வருமானமும் இல்லாததால் , பொது முடக்கத்தின் போது அளித்த இந்த உதவிக்கு மகிழ்ச்சி தெரிவிக்கிறார் தென்காசி பனையூர் கிராமத்தை சேர்ந்த விவசாயியான திரு . பாலு . இந்தத் திட்டத்தின் கீழ் ஆண்டுக்கு ரூ . 6000/- அளிப்பதற்கும் மத்திய அரசுக்கு அவர் நன்றி கூறினார் .


    மூன்றில் ஒரு பங்கு தொழிலாளர்கள் மற்றும் பாதுகாப்பான இடைவெளி போன்ற கடும் கட்டுப்பாடுகளோடு மகாத்மா காந்தி ஊரக வேலைவாய்ப்புத் திட்டத்தின் வேலைகளை மீண்டும் தொடங்க மத்திய உள்துறை அமைச்சகம் அனுமதி அளித்தது . கூடுதலாக , மகாத்மா காந்தி ஊரக வேலைவாய்ப்புத் திட்டத்தின் கீழ் செய்யப்படும் வேலைகளுக்கான கூலி உயர்வு 13.62 கோடிக்கும் அதிகமான குடும்பங்களுக்கு உண்மையிலேயே ஆறுதல் அளித்தது . திருச்சி உட்பட தமிழ்நாட்டின் பல்வேறு பகுதிகளில் மகாத்மா காந்தி ஊரக வேலைவாய்ப்புத் திட்டப் பணிகள் கடந்த சனிக்கிழமை மறுபடி ஆரம்பித்தன . தூத்துக்குடி உமரிக்கோட்டை கிராமத்தை சேர்ந்த திருமதி . ஹேமலதா , மகாத்மா காந்தி ஊரக வேலைவாய்ப்புத் திட்டத்தின் கீழ் 100 நாள் வேலைகளை மறுபடி தொடங்க அனுமதித்ததற்காக பிரதமருக்கு நன்றி தெரிவிக்கிறார் . கோவிட் -19 பொது முடக்கதின் காரணமாக மகாத்மா காந்தி ஊரக வேலைவாய்ப்புத் திட்டத்தின் வேலைகள் நிறுத்தப்பட்டதாகக் கூறிய அவர் , தற்போது உயர்த்தப்பட்ட கூலியான ரூ . 282 உடன் வேலைகள் மீண்டும் தொடங்கப்பட்டுள்ளது ஒரு வெகுமதி போன்றது என்கிறார் . மகாத்மா காந்தி ஊரக வேலைவாய்ப்புத் திட்டத்தின் கீழ் மரங்களை நடுதல் மற்றும் செடிகளுக்கு நீரூற்றுதல் போன்றவற்றை தங்களது கிராமத்தில் அவர்கள் செய்து வருவதாக அவர் மேலும் கூறினார் .


    கட்டிடம் மற்றும் கட்டுமான தொழிலாளர்கள் நிவாரண நிதியை பயன்படுத்தி கட்டுமான தொழிலாளர்களுக்கு நிவாரண உதவிகளை வழங்குமாறு மாநில அரசுகளை மத்திய அரசு கேட்டுக்கொண்டது . பொது முடக்கத்தின் காரணமாக கட்டுமான பணிகள் நின்று விட்டதால் , மாநிலத்தின் பல்வேறு பகுதிகளில் கட்டுமான தொழிலாளர்களுக்கு இலவச உணவு வழங்கப்படுகிறது . தமிழ்நாட்டில் , அனைத்து குடும்ப அட்டைதாரர்களுக்கும் ரூ 1,000/- நிதி உதவியுடன் , இலவச அரிசி , பருப்புகள் மற்றும் சமையல் எண்ணை ஆகியவை வழங்கப்பட்டன . பிரதமரின் ஏழைகள் மறுவாழ்வு திட்டத்தின் கீழ் 80 கோடி மக்களுக்கு இலவச உணவு தானியங்கள் மற்றும் பருப்புகள் வழங்கப்படும் .


    செங்கல் சூளை , துணி நெய்தல் , மண்பாண்டங்கள் மற்றும் குடிசைத் தொழில்கள் போன்ற சிறு மற்றும் பாரம்பரிய தொழில்களை வாழ்வாதாரத்துக்காக நம்பி பலர் உள்ளனர் . அவர்களின் வருமானத்திற்கான வழிகளை பொது முடக்கம் பெரிதும் பாதித்துள்ளது . சில சிறு தொழில்களை மீண்டும் செயல்பட அனுமதிக்கும் அரசின் முடிவை அவற்றை சார்ந்துள்ள மக்கள் வரவேற்கின்றனர் . வேலூர் களந்தோப்பு கிராமத்தை சேர்ந்த செங்கல் சூளை தொழிலாளரான திரு . ராஜகோபால் , செங்கல் சூளை வேலைகளை அரசு அனுமதித்துள்ளது தனக்கு மகிழ்ச்சி அளிப்பதாக தெரிவிக்கிறார் . ஒன்றரை மாதத்துக்கும் மேலாக தங்களால் வேலை செய்ய முடியவில்லை என்றும் , உணவுக்கு கூட கஷ்டம் அனுபவித்ததாகவும் அவர் கூறினார் . மத்திய மற்றும் மாநில அரசுகளால் , இவர்கள் தற்போது தங்களின் வாழ்வாதார நடவடிக்கைகளை மீண்டும் தொடங்கி உள்ளனர் . எட்டு கோடி ஏழை குடும்பங்களுக்கு மூன்று மாதங்களுக்கு இலவச சமையல் எரிவாயு உருளைகளையும் , மகளிர் ஜன் தன் கணக்குகளில் ஏப்ரல் முதல் ஜூன் வரை மாதம் ரூ .500 ம் அரசு வழங்குகிறது . கோவிட் -19 பெரும்தொற்றுடன் முன்னணியில் நின்று போராடும் வீரர்களுக்கு பெரியதொரு நம்பிக்கையை அளிக்கும் விதமாக , களத்தில் உள்ள ஒவ்வொரு சுகாதார பணியாளருக்கும் ரூ . 50 லட்சம் காப்பீட்டை மத்திய அரசு உறுதி செய்துள்ளது . மருத்துவர்கள் உட்பட 22 லட்சத்துக்கும் அதிகமான ஊழியர்களுக்கு இது உறுதியை அளிக்கும் . செயல்கள் கடுமையாகும் போது , கடினமானது கடந்து போகும் என்னும் ஆங்கில பழமொழிக்கேற்ப , ஆட்கொல்லி வைரஸ் விரைவில் ஒழிக்கப்பட்டுவிடும் என்னும் நன்னம்பிக்கையோடு , கொரோனா பெரும்தொற்றை எதிர்த்து போரிடுவதில் மத்திய மற்றும் மாநில அரசுகளின் கூட்டு நாளுக்கு நாள் பிணைப்புள்ளதாகவும் வலுவானதகவும் ஆகிக்கொண்டு வருகிறது .


    < புகைப்பட விளக்கங்கள் >


    தென்காசியை சேர்ந்த விவசாயியான திரு . பாலு


    வேலூரை சேர்ந்த செங்கல் சூளை தொழிலாளரான திரு . ராஜகோபால்


    தூத்துக்குடியை சேர்ந்த மகாத்மா காந்தி ஊரக வேலைவாய்ப்புத் திட்ட தொழிலாளரான திருமதி . ஹேமலதா


    புதுக்கோட்டையை சேர்ந்த விவசாயியான திரு . வீரய்யா


    ***
    

    
    (Release ID: 1619992) Visitor Counter : 48