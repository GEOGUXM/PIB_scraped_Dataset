      PIB Headquarters

      நலிவடைந்த நாட்டுப்புறக் கலைஞர்களுக்கு கொரோனா கால நெருக்கடியில் நிதியுதவி
      Posted On: 03 MAY 2020 4:47PM by PIB Chennai


    ஒரு கலாச்சாரத்தின் பெருமையையும் பழமையையும் எடுத்துச் சொல்வது நாட்டுப்புறக் கலைகளே ஆகும் . வடதமிழகத்தில் தெருக்கூத்து என்றால் நடுப்பகுதியான மதுரை சார்ந்த வட்டாரங்களில் ஸ்பெஷல் ட்ராமா , திருநெல்வேலி , நாகர்கோவில் பகுதிகளில் வில்லுப்பாட்டு என நாட்டுப்புற கலைகள் பிராந்தியங்களுக்கு ஏற்ப மாறுபடும் . நிகழ்த்துக் கலைகள் என்று அழைக்கப்படும் இந்த நாட்டுப்புறக் கலைகள் தொன்மையானவை . பரம்பரை பரம்பரையாக இந்தக் கலைகள் தங்களைப் புதுப்பித்துக் கொண்டே வருகின்றதன . கதை சொல்லும் நாட்டார் கலைகள் , ஆட்டம் பாட்டமான நாட்டார் கலைகள் , சடங்கோடு தொடர்புடைய நாட்டார் கலைகள் என நாட்டுப்புறக் கலைகள் இன்றும் உயிர்ப்புடன் இருக்கின்றன . ஆனால் இந்தக் கலைகளை நிகழ்த்தும் கலைஞர்களின் நிலைமையோ பரிதாபமான நிலையிலேயே இருக்கிறது .


    அமைப்பு சாராத தொழிலாளிகள் என்ற பிரிவில் அடங்குகின்ற இந்த நாட்டுப்புறக் கலைஞர்கள் வேஷம் கட்டினால்தான் வாழ்க்கை என்று காலத்தை ஓட்டிக் கொண்டு இருக்கிறார்கள் . இந்தக் கலைகள் எல்லாம் திருவிழாக்களோடு தொடர்புடையவை ஆகும் . திருவிழா ஒன்றில் சடங்கிற்காக பம்பை அடிப்பார்கள் ; தெருக்கூத்து நடத்துவார்கள் ; சாமி ஊர்வலத்தோடு நாதசுரம் , மிருதங்கம் வாசிப்பார்கள் . திருவிழாக் காலம்தான் நாட்டுப்புறக் கலைஞர்களுக்கு உற்சாகமான காலம் ஆகும் . அதிலும் தமிழ்நாட்டில் பங்குனி , சித்திரை , வைகாசி ஆகிய மூன்று மாதங்கள்தான் ( மார்ச் 15 – ஜுன் 15) இந்தக் கலைஞர்கள் வருவாய் ஈட்டும் காலமாகும் . இப்போது சம்பாதிப்பதை வைத்துத்தான் இவர்கள் மற்ற மாதங்களை ஓட்டுவார்கள் .


    இன்று நாட்டுப்புறக் கலைஞர்கள் கொரோனாவால் பரிதாபப்பட்டு நிற்கிறார்கள் . தொடர்ச்சியான ஊரடங்கும் மக்கள் ஒன்று கூடக் கூடாது என்று போடப்பட்டுள்ள தடையும் இவர்களின் வாழ்க்கையை முற்றிலுமாக முடக்கி விட்டது . அதிலும் மிகச் சரியாக இவர்கள் வருவாய் ஈட்டும் இந்தக் காலகட்டத்தில் கொரோனா வைரஸ் இவர்கள் முன்னே மிகப் பெரிய தடையாக வந்து நின்றுள்ளது .


    திருவிழாக்கள் இல்லை . சடங்குகள் இல்லை . இசைக்கும் கலைக்கும் இடமே இல்லை . என்ன செய்வார்கள் இந்த நாட்டுப்புறக் கலைஞர்கள் ? வேதனையில் வாடிக்கொண்டு இருக்கும் அவர்களுக்கு அமைப்பு சாரா தொழிலாளர்களுக்கான நிதி உதவியாக ரூபாய் 1,000 கொரோனா நிவாரணமாக வழங்கப்பட்டு உள்ளது . பிரதம மந்திரி கரீப் கல்யான் நிவாரணத் தொகுப்புத் திட்டத்தின் ஒரு அங்கமாக இந்த உதவி இவர்களுக்கு வழங்கப்பட்டு உள்ளது . கொரோனாவால் வேறு எந்தப் பிரவினரையும் விட அதிக அளவில் பாதிக்கப்பட்ட இந்த கலைஞர்களுக்கு நிதி உதவியாக கொடுக்கப்பட்ட 1,000 ரூபாயே பேருதவியாக இருக்கிறது .


    விழுப்புரம் மாவட்டத்தில் சில நாட்டுப்புறக் கலைஞர்களைத் தொடர்பு கொண்டு பேசினோம் . இவர்கள் தமிழ்நாடு இயல் , இசை நாடக மன்றத்தில் பதிவு செய்துள்ள கலைஞர்கள் ஆவர் . பொதுவாக அனைவரும் இந்த உதவித் தொகையானது போதாது . அதிகப் பணம் வேண்டும் . தொடர்ந்து சில மாதங்களுக்கு கொடுக்க வேண்டும் என்று அரசுக்கு கோரிக்கை வைக்கிறார்கள் . அவர்களின் கண்ணீர் கருத்துகள் :

                                                                                                                                                                                                  
  ஷாலினி , வீதி நாடகக் கலைஞர்                                                                                                                                                                     
                                                                                                                                                                                                  
                                                                                                                                                                                                  
  நங்காத்தூர் :                                                                                                                                                                                   
                                                                                                                                                                                                  
                                                                                                                                                                                                  
  17 வருடங்களாக வீதி நாடகங்களில்                                                                                                                                                                  
                                                                                                                                                                                                  
                                                                                                                                                                                                  
  நடித்து வருகிறேன் . ஆயிரம் ரூபாய் கொடுத்ததற்கு அரசுக்கு நன்றி . ஊரடங்கு நீடிக்கிறதால வாழ்வாதாரமே இல்லை . கூடுதலா பணமோ பொருளோ கொடுத்து உதவினால்தான் வாழ முடியும்                                 
                                                                                                                                                                                                  
                                                                                                                                                                                                  
                                                                                                                                                                                                  
  லியோனி , நாடகக் கலைஞர்                                                                                                                                                                          
                                                                                                                                                                                                  
                                                                                                                                                                                                  
  நங்காத்தூர் :                                                                                                                                                                                   
                                                                                                                                                                                                  
                                                                                                                                                                                                  
  கொரோனா வைரஸால வெளியில போகாம வீட்டிலேயே தவித்துக்கொண்டு இருக்கிறோம் . ஆயிரம் ரூபாய் நிதி உதவி எல்லா கலைஞர்களுக்கும் கிடைத்து இருக்கிறது . இனி வரும் நாட்களுக்கும் அரசு ஏதாவது உதவி செய்ய வேண்டும்
                                                                                                                                                                                                  
                                                                                                                                                                                                  
                                                                                                                                                                                                                        
  வீரப்பன் , பம்பைக் கலைஞர்                                                                                                                                                                                             
                                                                                                                                                                                                                        
                                                                                                                                                                                                                        
  குண்டலிப்புலியூர் :                                                                                                                                                                                                   
                                                                                                                                                                                                                        
                                                                                                                                                                                                                        
  ஊரடங்கு உத்திரவால் 1000 ரூபாய் கிடைத்துள்ளது . நன்றி . எனக்கு பம்பை வேலை மட்டும்தான் தெரியும் . புள்ளகுட்டிகளை வைத்துக்கொண்டு என்ன செய்யறதுன்னு தெரியல . இன்னும் உதவிகளை எதிர்பார்க்கிறேன் .                          
                                                                                                                                                                                                                        
                                                                                                                                                                                                                        
                                                                                                                                                                                                                        
  இந்திரஜித் , கூத்துக் கலைஞர்                                                                                                                                                                                          
                                                                                                                                                                                                                        
                                                                                                                                                                                                                        
  கருவாட்சி :                                                                                                                                                                                                           
                                                                                                                                                                                                                        
                                                                                                                                                                                                                        
  கொரோனா பாதிப்பால வாழ்வாதரமே இல்லாம சாப்பாட்டுக்கு தவித்துக்கொண்டு இருக்கிறோம் . 1000 ரூபாய் கொடுத்த அரசுக்கு நன்றி . கூடுதலா இன்னும் 1000, 2000 கொடுத்தா நல்லா இருக்கும் .                                            
                                                                                                                                                                                                                        
                                                                                                                                                                                                                        
                                                                                                                                                                                                                        
  பூங்காவனம் , பம்பைக் கலைஞர்                                                                                                                                                                                           
                                                                                                                                                                                                                        
                                                                                                                                                                                                                        
  வி . மண்டகப்பட்டு                                                                                                                                                                                                     
                                                                                                                                                                                                                        
                                                                                                                                                                                                                        
  ஊரடங்கு நேரத்தில் சர்க்கார் மூலமா 1000 ரூபாய் கிடைத்தது . நன்றி . கூடுதலா பணம் கொடுக்குமாறு தாழ்மையுடன் கேட்டுக் கொள்கின்றேன் .                                                                                       
                                                                                                                                                                                                                        
                                                                                                                                                                                                                        
                                                                                                                                                                                                                        
  அய்யனார் , நாடக நடிகர்                                                                                                                                                                                                
                                                                                                                                                                                                                        
                                                                                                                                                                                                                        
  வி . பகண்டை                                                                                                                                                                                                           
                                                                                                                                                                                                                        
                                                                                                                                                                                                                        
  நாடகத்தில் நடித்து சம்பாதித்து சாப்பிடுகிறேன் . சொந்தமா நிலம் ஏதும் இல்லை . நடித்தால்தான் வருமானம் . ஊரடங்கால நாடகமே இல்லை . சம்பாத்தியமே இல்லை . அரசு கொடுத்த 1000 ரூபாய்க்கு நன்றி . அதை வைத்துதான் சாப்பிடுகிறோம் .
                                                                                                                                                                                                                        
                                                                                                                                                                                                                        

    

    
    (Release ID: 1620630) Visitor Counter : 47