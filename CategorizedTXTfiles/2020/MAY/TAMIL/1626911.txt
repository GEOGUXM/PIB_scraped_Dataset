      சாலைப் போக்குவரத்து மற்றும் நெடுஞ்சாலைத்துறை அமைச்சகம்

      சார்தாம் பரியோஜனா திட்டத்தின் கீழ் சம்பா சுரங்கப்பாதையை மத்திய அமைச்சர் திரு.நிதின் கட்கரி தொடங்கி வைத்தார்
      Posted On: 26 MAY 2020 12:18PM by PIB Chennai


    மத்திய சாலைப் போக்குவரத்து , நெடுஞ்சாலைத்துறை மற்றும் சிறு , குறு , மற்றும் நடுத்தர தொழில்துறை அமைச்சர் திரு . நிதின்கட்கரி , சார்தாம் பரியோஜனா திட்டத்தின் கீழ் கட்டப்பட்ட சம்பா சுரங்கப்பாதையை காணொலிக் காட்சி மூலம் இன்று தொடங்கி வைத்தார் . ரிஷிகேஷ் - தராசு தேசிய நெடுஞ்சாலையில் (NH94) பரபரப்பான சம்பா நகருக்கு கீழே 440 மீட்டர் நீளத்தில் சுரங்கப் பாதை அமைக்கும் முக்கிய மைல்கல் இலக்கை எல்லை ரோடுகள் நிறுவனம் (BRO) சாதித்துள்ளது . கோவிட் -19 அச்சுறுத்தல் மற்றும் தேசிய அளவிலான முடக்கம் ஆகியவற்றுக்கு இடையே இந்த சுரங்கப்பாதை பணி முடிக்கப்பட்டுள்ளது . இலகுவான மண் அமைப்பு , தொடர் நீர் கசிவு , சுரங்கப்பாதைக்கு மேலே பெரிய கட்டிடங்கள் , வீடுகள் இடியும் வாய்ப்பு , நிலம் கையகப்படுத்துதல் பிரச்னை , கோவிட் முடக்க கட்டுப்பாடுகள் போன்றவற்றை கடந்து இந்த சுரங்கப்பாதை கட்டப்பட்டது சவாலான பணி ஆகும் .


    இந்நிகழ்ச்சியில் பேசிய அமைச்சர் கூறுகையில் , சமூகப் பொருளாதாரம் மற்றும் சமய நோக்கில் உத்தரகாண்ட்டில் உள்ள ரிஷிகேஷ் - தராசு - கங்கோத்ரி சாலை மிக முக்கிய பங்கு வகிக்கிறது என்றார் . இந்த சுரங்கப்பாதையை திறப்பது , சம்பா நகரில் போக்குவரத்து நெரிசலை குறைக்கும் மற்றும் தூரத்தையும் ஒரு கிலோ மீட்டர் குறைக்கும் . மேலும் , முன்பு 30 நிமிடங்களாக இருந்த , சம்பா நகரின் பயண நேரத்துடன் ஒப்பிடுகையில் , தற்போது 10 நிமிடங்கள்தான் ஆகும் . மிகவும் சிக்கலான பகுதிகளில் , சிக்கலான திட்டங்களை அமல்படுத்துவதை உறுதி செய்யும் எல்லை ரோடுகள் அமைப்பை திரு . நிதின் கட்கரி பாராட்டினார் . இத்திட்டம் 2020 ம் ஆண்டு அக்டோபரில் தான் முடியும் என தன்னிடம் கூறப்பட்டிருந்ததாக அமைச்சர் கூறினார் . அதாவது , திட்டமிடப்பட்ட காலத்துக்கு 3 மாதங்களுக்கு முன்பாக இது முடிக்கப்பட்டுள்ளது .


    பிரபலமான சார்தாம் திட்டத்தின் கீழ் சுமார் ரூ .12,000 கோடி செலவில் 889 கி . மீ தூரத்துக்கு சாலைகள் அமைக்கப்படுகின்றன . இதில் எல்லை ரோடுகள் நிறுவனம் , புனிதத் தலமான காங்கோத்ரி மற்றும் பத்ரிநாத்துக்கும் செல்லும் தேசிய நெடுங்சாலையில் 250 கி . மீ தூரத்துக்கு சாலை அமைக்கிறது . பெரும்பாலான பணிகள் திட்டமிடப்பட்ட காலத்துக்கு முன்பே நடந்து கொண்டிருக்கின்றன . 4 திட்டங்களை இந்தாண்டு அக்டோபருக்குள் முடிக்க எல்லைகள் ரோடு அமைப்பு திட்டமிட்டுள்ளது .


    ******

    
    
    (Release ID: 1626911) Visitor Counter : 27
    
    
      Read this release in: English , Urdu , Marathi , Hindi , Manipuri , Bengali , Punjabi , Telugu