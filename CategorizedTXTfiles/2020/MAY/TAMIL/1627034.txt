      அறிவியல் மற்றும் தொழில்நுட்பத்துறை

      கொரோனா வைரசுக்கான ஆர் டி-லேம்ப் சார்ந்த சோதனையை அறிவியல் மற்றும் தொழிலக ஆய்வு மன்றம் - இந்திய ஒருங்கிணைந்த மருந்து நிறுவனம் (CSIR-IIIM) மற்றும் ரிலையன்ஸ் இண்டஸ்ட்ரீஸ் லிமிடெட் உருவாக்கப் போகின்றன.
      Posted On: 26 MAY 2020 5:44PM by PIB Chennai


    நாட்டின் கொவிட் -19 கட்டுப்படுத்துதல் இயக்கத்தின் ஒரு பகுதியாக , நாட்டில் கொரோனா வைரஸ் பெருந்தொற்றின் பரவலைத் தடுப்பதற்குத் தேவைப்படும் தொழில்நுட்ப இடையீடுகளை உருவாக்கி , ஒருங்கிணைத்து , அதிகரித்து , செயல்படுத்துவதை நோக்கி தனது ஆராய்ச்சி, மேம்பாட்டை அறிவியல் மற்றும் தொழிலக ஆய்வு மன்றம் திட்டமிட்டுள்ளது . கொரோனா வைரஸால் உருவாக்கப்படுகிற , இடையீடுகள் தேவைப்படும் பல்வேறு சிக்கல்களைக் கருத்தில் கொண்டு , தனது தலைமை இயக்குநரான டாக்டர் . ஷேகர் மண்டேவின் வழிகாட்டுதலுடன் ஐந்து பிரிவுகளை அறிவியல் மற்றும் தொழிலக ஆய்வு மன்றம் அமைத்துள்ளது . டிஜிட்டல் மற்றும் மூலக்கூறியல் கண்காணிப்பு , மருந்துகள், தடுப்பு மருந்துகள் , துரித மற்றும் விலை குறைந்த பரிசோதனைகள் , மருத்துவமனை உதவி உபகரணங்கள், தனிநபர் பாதுகாப்புக் கருவிகள் , மற்றும் விநியோகச் சங்கிலி மற்றும் தளவாடங்கள் ஆகியவற்றில் பல்வேறு ஆராய்ச்சி நடவடிக்கைகளை இவை ஒருங்கிணைக்கும் .


    கொவிட் -19 ஐ கட்டுப்படுத்துவதில் தனது முக்கிய ஆக்கக் கூறை பரிசோதித்ததில் இருந்து , ஜம்முவில் உள்ள அறிவியல் மற்றும் தொழிலக ஆய்வு மன்றத்தின் அங்க ஆய்வகமான அறிவியல் மற்றும் தொழிலக ஆய்வு மன்றம் - இந்திய ஒருங்கிணைந்த மருந்து நிறுவனம் (CSIR-IIIM), ரிவெர்ஸ் டிரான்ஸ்கிரிப்டேஸ் - லூப் மீடியேட்டட் ஐசோதெர்மல் ஆம்ப்ளிபிகேஷன் ( ஆர் டி - லேம்ப் ) சார்ந்த கொவிட் -19 பரிசோதனைக் கருவியை தயாரிக்கும் முயற்சியில் ரிலையன்ஸ் இண்டஸ்ட்ரீஸ் லிமிடெட்டுடன் இணைந்துள்ளது . இதற்கான புரிதல் ஒப்பந்தம் ஒன்றும் தொழிலக ஆய்வு மன்றம் - இந்திய ஒருங்கிணைந்த மருந்து நிறுவனம் , ஜம்மு மற்றும் ரிலையன்ஸ் இண்டஸ்ட்ரீஸ் லிமிடெட் இடையே கையெழுத்திடப்பட்டுள்ளது .


    நோயாளிகளின் மூக்கு / தொண்டையில் இருந்து எடுக்கப்படும் மாதிரிகளில் இருந்து செய்யப்படும் நியூக்ளிக் அமிலம் சார்ந்த சோதனையே கொவிட் -19 ஆர் டி லேம்ப் சோதனையாகும் . செயற்கை மாதிரிகள் மூலம் இந்த சோதனை முறை உருவாக்கப்பட்டு வெற்றிகரமாக செய்து காட்டப்பட்டது . இது ஒரு துரித (45-60 நிமிடங்கள் ), குறைந்த விலையிலான , துல்லியமான சோதனை ஆகும் . சிறிய எண்ணிக்கையிலான நோயாளிகளின் மாதிரிகளுடன் இது பரிசோதிக்கப்பட்டுள்ள நிலையில் , அதிக எண்ணிக்கையிலான நோயாளிகளின் மாதிரிகளுடன் பரிசோதனை திட்டமிடப்பட்டுள்ளது . ரிலையன்ஸ் இண்டஸ்ட்ரீஸ் லிமிடெட்டுடன் இணைந்து இது செய்யப்படும் .


    ஆர் டி லேம்ப் சார்ந்த கொவிட் -19 சோதனைக் கருவியின் பாகங்கள் எளிதாகக் கிடைப்பதும் , இது முழுவதும் இந்தியாவிலேயே தயாரிக்கலாம் என்பதும் இந்த பரிசோதனையின் சாதகமாகும் . நிகழ் நேர பிசிஆர் மூலம் தற்போதைய கொவிட் -19 பரிசோதனைகள் செய்யப்படுகின்றன . பெரும்பாலான இதன் பாகங்கள் இறக்குமதி செய்யப்படுகின்றன . அதிக செலவாகும் , சிறப்பான பயற்சி அளிக்கப்பட்டப் பணியாளர்கள் தேவைப்படும் , விலை அதிகமானக் கருவிகளைக் கொண்ட , உயர்தர ஆய்வகம் தேவைப்படும் தற்போதைய பரிசோதனைகளை தொலைதூர இடங்களில் உள்ள தனிமைப்படுத்தப்பட்ட மையங்களிலோ , விமான நிலையம் அல்லது ரயில் நிலையங்களிலோ செய்ய முடியாது .


    ஆனால் , ஆர் டி லேம்ப் சார்ந்த சோதனையோ , ஒரே ஒரு குழாயுடன் , குறைந்தபட்ச நிபுணத்துவத்துடன் , நடமாடும் மையங்கள் / அறைகள் போன்ற அடிப்படைக் கட்டமைப்புகள் மூலம் , விமான நிலையம் , ரயில் நிலையம் , பேருந்து நிலையம் மற்றும் இதர பொது இடங்களில் செய்யலாம் . வண்ணம் சார்ந்த எளிய எதிர்வினையான இதன் இறுதிக் கண்டறிதல் , புற ஊதா வெளிச்சத்தில் எளிதில் தெரியும் . சாதாரண வெளிச்சத்திலும் தெரியக்கூடிய வகையில் தற்போது இது இன்னும் மேம்படுத்தப்படுகிறது .


    அதிக அளவிலான நோயாளிகள் மீது இந்தக் கருவியின் துல்லியத்தன்மையைப் பரிசோதித்தப் பின்னர் , ஒப்புதலுக்காக இந்திய மருத்துவ ஆராய்ச்சி கழகத்தை இந்த அமைப்பினர் அணுகுவார்கள் . சமுகத்தின் மீதான அக்கறையின் காரணமாக ரிலையன்ஸ் இண்டஸ்ட்ரீஸ் லிமிடெட், அதிக அளவிலான மக்களுக்குப் பரிசோதனைகளை நடத்தி , கொவிட் -19 ஐ கண்டறிவதில் இதன் எளிய , துரித மற்றும் பரந்து விரிந்த உபயோகத்தை உறுதி செய்யத் திட்டமிட்டுள்ளது .


    ஆர் டி லேம்ப் சார்ந்த சோதனையின் அதிகாரப்பூர்வ அறிமுகப்படுத்துதல் மூலம் , கொவிட் -19 பரிசோதனை இன்னும் துரிதமாக , விலை குறைவாக , எளிதாக மற்றும் எளிதில் அணுகக்கூடிய வகையில் அமைவதோடு , பாதிக்கப்பட்ட நபர்களை விரைவாகத் தனிமைப்படுத்துதலிலும் , வைரஸ் பரவலைக் கட்டுப்படுத்துவதிலும் பெரிதும் உதவும் .


    டாக்டர் . ராம் விஷ்வகர்மா , இயக்குநர் மற்றும் டாக்டர் . சுமித் காந்தி , முதன்மை விஞ்ஞானி , தொழிலக ஆய்வு மன்றம் - இந்திய ஒருங்கிணைந்த மருந்து நிறுவனம் , மற்றும் ரிலையன்ஸ் இண்டஸ்ட்ரீஸ் லிமிடெட்டில் இருந்து டாக்டர் . சாந்தனு தாஸ்குப்தா , மூத்த துணைத் தலைவர் , ஆராய்ச்சி, மேம்பாடு மற்றும் டாக்டர் . மனீஷ் ஷுக்லா , பொது மேலாளர் , ஆராய்ச்சி, மேம்பாடு ஆகியோர் இந்தத் திட்டத்தைக் கண்காணித்து வருகின்றனர் .

    
    
    (Release ID: 1627034) Visitor Counter : 16
    
    
      Read this release in: English , Urdu , Hindi , Marathi , Punjabi , Telugu