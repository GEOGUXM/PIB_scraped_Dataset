      PIB Headquarters

      உழவன் செயலி - கடினமாக உழைக்கும் விவசாயிகளுக்கு பல சேவைகளை ஒரே இடத்தில் அளித்து திறம்பட உதவக்கூடிய டிஜிட்டல் வரம்.
      Posted On: 10 MAY 2020 5:07PM by PIB Chennai


    22 இலட்சம் டன் நெல்லை இந்தப் பருவத்தில் தமிழ்நாடு கொள்முதல் செய்ததாக கூறுகிறார் , மாநில உணவு அமைச்சர் காமராஜ் . கொவிட் -19 பொது முடக்கத்துக்கு இடையிலும் 6 இலட்சம் டன் நெல்லை அடுத்த பருவத்துக்கு முன்பாக தமிழ்நாடு கொள்முதல் செய்யும் என்று எதிர்பார்க்கப்படுகிறது . மிகுந்த விளைச்சலை அளிக்கும் பயிர்களின் மூலம் , அனைவருக்கும் உணவை உறுதி செய்ய அரும்பாடு படும் நமது விவசாயிகளை எவ்வளவு புகழ்ந்தாலும் போதாது . ஆனால் , கொவிட் -19 காரணமாக அமல்படுத்தப்பட்ட பொது முடக்கத்தால் , தங்கள் வேளாண் பொருள்களை எங்கும் எடுத்துச் செல்ல முடியாமலும் , விவசாயத் தொழிலாளர்கள் கிடைக்காமலும் விவசாயிகள் பெரும் சவாலை எதிர் கொண்டனர் . மாநில அரசுகளின் ஒத்துழைப்புடன் , மத்திய உள்துறை அமைச்சகத்தின் தலைமையின் கீழ் சுகாதாரத் துறை , வேளாண் துறை மற்றும் பல அமைச்சகங்கள் , அனைத்துத் தரப்பு மக்களின் துன்பங்களைக் களைய ஒருங்கிணைந்த நடவடிக்கைகளை எடுத்ததன் மூலம் , பெரும் தொற்றையும் , பொது முடக்கத்தின் பாதிப்புகளையும் குறைக்க இந்தியா போராடி வருகிறது . இந்த நெருக்கடியான நேரத்தில் மிகவும் தேவைப்படும் இடையீடுகளுடன் விவசாயிகளைச் சென்றடைய , மாநில அரசின் டிஜிட்டல் முயற்சியான உழவன் செயலி உதவிகரமாக இருக்கிறது .


    விவசாயம் சார்ந்த பல்வேறு தகவல்களையும் மற்றும் தொடர்புடைய இதர சேவைகளையும் விவசாயிகளுக்கு வழங்குவதற்காக தமிழ்நாடு முதலமைச்சரால் 2018 ஆம் ஆண்டு உழவன் செயலி தொடங்கி வைக்கப்பட்டது .


    பிரதமரின் விவசாய வெகுமதி நிதி , சொட்டுநீர்ப் பாசனம் , விதைகள் , இயந்திரங்கள் , சூரிய ஒளி நீர் இறைப்பான் , நிழல் வலை , பசுமைக் குடில் விவசாயத்துக்கான குடில் , பறவைகளைத் தடுக்கும் வலை , நெகிழித் தழைக் கூளம் , தேன்கூடு உயர் தொழில்நுட்பம் மற்றும் சிறு தோட்டங்கள் உள்ளிட்ட பல்வேறு மானியங்களைப் பற்றிய விவரங்களைத் தேர்ந்தெடுத்து தெரிந்துகொள்ளும் வசதி உழவன் செயலியில் உள்ளதாக திருச்சியை சேர்ந்த வேளாண் அதிகாரி ஒருவர் கூறுகிறார் . பலன்களைப் பெறுவதற்கு பதிவு செய்யும் ஒரு பிரிவும் இருப்பதால் , தங்கள் தகவல்களை விவசாயிகள் அதில் பதிவு செய்யலாம் . காப்பீட்டுக் கட்டணத் தொகை மற்றும் கிராமத்திலுள்ள பட்டியலிடப்பட்ட பயிர்களின் விவரங்களை பயிர்க் காப்பீடு பகுதியில் இருந்து நாம் பெற முடியும் .


    மாவட்ட மத்திய கூட்டுறவு வங்கிகள் , தொடக்க வேளாண் கூட்டுறவு வங்கிகள் , தேசியமயமாக்கப்பட்ட மற்றும் வணிக சேவை வங்கிகள் அல்லது பொதுச் சேவை மையங்கள் மூலம் காப்பீட்டு சேவைகள் வழங்கப்படுகின்றன . ஒவ்வொரு மாவட்டத்திலும் உர இருப்பு பற்றிய தகவல் , விதைகள் இருப்பு நிலவரம் , பணியமர்த்தல் மையங்கள் , வானிலை முன்னறிவிப்பு , வேளாண் கையேடு ஆகியவை பற்றிய விவரங்களும் விவசாயிகளின் நன்மைக்காக இந்தச் செயலியில் கிடைக்கின்றன . நெல் , ராகி , சோளம் , திணை , கம்பு , துவரம் பருப்பு , உளுந்து , பாசிப்பருப்பு , பருத்தி , இஞ்சி , முட்டைகோஸ் மற்றும் காளிபிளவர் ஆகியவற்றின் விலைகள் , திருச்சி , தஞ்சாவூர் , புதுக்க்கோடை , கரூர் , சேலம் மற்றும் ஈரோடு ஆகிய முக்கிய மாவட்டங்களில் எவ்வளவு என்பதைப் பற்றி சந்தை விலைகள் பகுதியில் விவசாயிகள் தெரிந்துக் கொள்ளலாம் . இயற்கை விவசாயம் பகுதியின் மூலம் , நெல் , ராகி , சோளம் , திணை மற்றும் இதர உணவு தானியங்களின் இயற்கை விவசாயத்தில் ஈடுபட்டுள்ளோரை விவசாயிகள் நேரடியாகத் தொடர்பு கொள்ளலாம் . டெல்டா மாவட்டங்கள் உள்பட தமிழகத்தின் பல்வேறு மாவட்டங்களில் உள்ள விவசாயிகளுக்கு காவிரி நீர் தான் உயிர் மூச்சாகும் . தமிழ்நாட்டில் உள்ள மேட்டூர் , வைகை , பெரியாறு மற்றும் பவானி சாகர் , கர்நாடகாவில் உள்ள கே ஆர் எஸ் , கபினி மற்றும் ஹேமாவாதி உள்ளிட்ட 19 அணைகளின் தண்ணீர் அளவு , அணை அளவுகள் பிரிவில் வழங்கப்பட்டுள்ளது .


    விவசாயம் தொடர்பான சமீபத்திய செய்திகள் வேளாண் செய்திகள் பிரிவில் வழங்கப்படுகிறது .


    வேளாண் பொருள்களை வாங்க , விற்க வசதியளிக்கும் பிரிவுகள் உழவன் மின் சந்தைப் பகுதியில் உள்ளன . தக்காளி , உருளைக் கிழங்கு , சிறிய வெங்காயம் , பெரிய வெங்காயம் , மிளகாய் , கத்திரிக்காய் , முருங்கைக்காய் , தேங்காய் , பீன்ஸ் , கேரட் , மாங்காய் மற்றும் வாழைப்பழம் ஆகியவற்றின் மாவட்ட அளவிலான உழவர் சந்தை விலைகள் இதில் வழங்கப்பட்டுள்ளன . தமிழ்நாட்டில் 6,91,922 நபர்கள் இந்த செயலியில் தங்களைப் பதிவு செய்திருப்பதாக மாநில வேளாண் துறை கூறுகிறது . திருச்சியில் 19,499 பேரும் , தஞ்சாவூரில் 38,468 பேரும் உழவன் செயலியில் தங்களைப் பதிவு செய்துக்கொண்டுள்ளனர் . உரங்கள் மற்றும் உணவுப் பயிர்களைப் பற்றிய விவரங்கள் கிடைப்பதால் உழவன் செயலி மிகவும் உதவிகரமாக இருப்பதாக திருச்சி தப்பை கிராமத்தை சேர்ந்த விவசாயியான நடராஜன் கூறுகிறார் . உழவன் செயலி மிகவும் உதவிகரமாக இருப்பதாக திருச்சி குமுளூர் கிராமத்தை சேர்ந்த அரவிந்தன் என்னும் விவசாயியும் கூறுகிறார் . உரங்கள் , பயிர்கள் , நீர் அளவு , மானியங்கள் மற்றும் காய்கறிகளின் விலைகள் ஆகியவை பற்றிய பயனுள்ள தகவல்களை விவசாயிகள் இதன் மூலம் பெறுவதாக அவர் தெரிவிக்கிறார் . விலைகள் , அரசுத் திட்டங்கள் ஆகியவற்றைப் பற்றித் தெரிந்து கொள்ள இயல்வதால் உழவன் செயலி மிகவும் உதவியாக இருப்பதாக திருச்சி லால்குடி ஊட்டத்தூர் கிராமத்தை சேர்ந்த விவசாயியான ராமச்சந்திரன் கூறுகிறார் . இயற்கை விவசாயிகளுடன் தங்களால் உரையாட முடிவதால் பாரம்பரியத்தில் நாட்டமுடைய விவசாயிகளும் இதை மிகவும் விரும்புகின்றனர் . பிரதமரின் விவசாயிகள் வெகுமதி நிதி மற்றும் மத்திய அரசின் இதரத் திட்டங்கள் குறித்து தெரிந்து கொள்ள இயல்வதால் இந்தச் செயலி மிகவும் பயனுள்ளதாக இருப்பதாக புஞ்சை சங்கேந்தி கிராமத்தைச் சேர்ந்த விவசாயியான ரமேஷ் கூறுகிறார் .


    உழவன் செயலி போன்ற டிஜிட்டல் தொடர்பு முயற்சிகள் மூலம் நவீன தொழில்நுட்பங்கள் குறித்தும் , வேளாண் தொடர்பான தகவல்கள் குறித்தும் உடனடி விழிப்புணர்வை உருவாக்குவது அனைவரின் கடைமையாகும் . நல்ல மகசூலை எடுப்பதற்கும் உலகின் மிகப்பெரிய ஜனநாயக நாட்டுக்கு உணவளிப்பதற்கும் தன்னலமில்லாமல் அரும்பாடு படும் விவசாயிகளுக்கு இது உதவும் .


    ***

    

    
    (Release ID: 1622679) Visitor Counter : 56
    
    
      Read this release in: English