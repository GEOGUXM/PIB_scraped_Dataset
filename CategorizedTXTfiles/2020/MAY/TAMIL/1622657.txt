      PIB Headquarters

      புதுச்சேரியில் ஊரடங்கு காலகட்டத்தில் வாடிக்கையாளர் வசிப்பிடங்களுக்கு சென்று வங்கிகள் ரூபாய் 25 கோடி பட்டுவாடா
      Posted On: 09 MAY 2020 5:48PM by PIB Chennai


    கொரோனா தொற்றுப் பரவல் காரணமாக நாடு தழுவிய ஊரடங்கு 25-3-2020 முதல் நடைமுறைக்கு வந்தது . தொடர்ந்து ஊரடங்கு 2, ஊரடங்கு 3 என சுமார் 45 நாட்கள் ஆகிவிட்டன . எதிர்பாராத இந்த முடக்கத்தால் மக்கள் அன்றாட வாழ்க்கையை மேற்கொள்வதில் பல்வேறு சிரமங்களை எதிர்கொண்டனர் . குறிப்பாகப் பணப்பிரச்சனை பெரிய பிரச்சனையாக மக்கள் முன் தோன்றியது .


    கையில் இருக்கும் சேமிப்பு சில நாட்களில் கரைந்துவிட , வங்கியில் ஏதாவது இருப்பு இருக்குமா என்று பார்க்கும் நிலை சாதாரண மக்களுக்கு ஏற்பட்டது . ஊரடங்கைத் தொடர்ந்து மத்திய அரசு பல்வேறு நிவாரணத் தொகுப்பை அறிவித்து உள்ளது . மாநில அரசும் நிவாரணத் தொகை அறிவித்து உள்ளது . இந்தக் கருணைத் தொகைகள் நேரடியாக பயனாளிகளின் வங்கிக் கணக்கில் வரவு வைக்கப்பட்டு உள்ளன . ஊரடங்கு காலத்தில் வெளியே செல்லவே அச்சப்படும் நிலையில் பணத்தை எப்படி எடுப்பது என்று பலரும் கவலைப்பட்டனர் . அதிலும் கொரோனா கட்டுப்பாட்டு தனிமை மண்டலமாக அறிவிக்கப்பட்ட இடங்களில் வசிப்பவர்கள் வெளியே செல்லவே முடியாது .


    ஊரடங்கு காலத்தில் இத்தகையோருக்கு பணம் எடுக்க உதவும் ஆபத்துகால உதவியாளர்களாக வங்கி வணிக தொடர்பாளர்கள் முன்வந்தனர் . பல வங்கிக் கிளைகளின் சார்பாக வணிகத் தொடர்பாளர்கள் பணியாற்றுகிறார்கள் . வாடிக்கையாளர்களின் வசிப்பிடத்திற்கே சென்று மினி ஏ . டி . எம் மூலம் பணம் எடுத்துத் தருவதே இவர்களின் வேலை ஆகும் . இந்த கொரோனா ஊரடங்கு காலத்தில் இந்த வங்கி வணிக தொடர்பாளர்களின் சேவை பல மடங்கு அதிகரித்து உள்ளது .


    புதுச்சேரி மாநிலத்தில் மொத்தமாக 282 வங்கிக் கிளைகள் செயல்படுகின்றன . சுமார் 130 வங்கி வணிகத் தொடர்பாளர்கள் பணியில் இருக்கின்றனர் . மார்ச் 25 ஆம் தேதி முதல் இவர்கள் புறநகர் பகுதிகள் , கிராமப் பகுதிகள் எனப் பல இடங்களுக்கும் தொடர்ந்து சென்று பணத் தேவை உள்ளவர்களுக்கு பணம் பட்டுவாடா செய்து வருகின்றனர் . வணிகத் தொடர்பாளர்கள் பணியில் இருக்கின்ற 8 பொதுத்துறை வங்கிகள் மற்றும் இந்திய அஞ்சல் துறை பேமண்ட் வங்கி ஆகியன இணைந்து புதுவை மாநிலத்தில் மார்ச் 25 முதல் மே 7 ஆம் தேதி வரை வாடிக்கையாளர்களின் வசிப்பிடங்களில் 1,46,369 பணப்பரிமாற்றங்களை மேற்கொண்டு 25 கோடியே 23 லட்சத்து 16 ஆயிரத்து 580 ரூபாயை நேரில் வழங்கி உள்ளனர் . இதில் கொரோனா கட்டுப்பாட்டு தனிமை மண்டலங்களுக்குச் சென்று தனிமைப்படுத்தப்பட்டவர்களுக்கு பணம் பட்டுவாடா செய்ததும் அடங்கும் . வங்கி வணிகத் தொடர்பாளர்களின் இந்தப் பணியைச் சமூகத்தின் பல பிரிவினரும் வரவேற்றுப் பாராட்டியுள்ளனர் . விவரங்கள் அட்டவணையாகத் தரப்படுகின்றன :

                                                                                                         
வரிசை எண்  வங்கி பெயர்                     பரிமாற்றங்கள் எண்ணிக்கை  பட்டுவாடா செய்யப்பட்ட தொகை ( ரூபாய் )
                                                                                                         
                                                                                                         
                                                                                                         
1          பரோடா வங்கி                     227                      3,85,900                             
                                                                                                         
                                                                                                         
                                                                                                         
2          பேங்க் ஆஃப் இந்தியா             441                      8,02,580                             
                                                                                                         
                                                                                                         
                                                                                                         
3          கனரா வங்கி                      561                      11,94,910                            
                                                                                                         
                                                                                                         
                                                                                                         
4          இந்தியன் வங்கி                  76,524                   11,78,46,960                         
                                                                                                         
                                                                                                         
                                                                                                         
5          இந்தியன் ஓவர்சீஸ் வங்கி         21,081                   4,34,26,840                          
                                                                                                         
                                                                                                         
                                                                                                         
6          புதுவை பாரதியார் கிராமிய வங்கி  31,029                   5,77,13,940                          
                                                                                                         
                                                                                                         
                                                                                                         
7          பாரத ஸ்டேட் வங்கி               5440                     1,07,16,850                          
                                                                                                         
                                                                                                         
                                                                                                         
8          யூகோ வங்கி                      1549                     30,98,000                            
                                                                                                         
                                                                                                         
                                                                                                         
9          இந்திய அஞ்சலக பேமண்ட் வங்கி     9517                     1,71,30,600                          
                                                                                                         
                                                                                                         
                                                                                                         
           மொத்தம்                         1,46,369                 25,23,16,580                         
                                                                                                         
                                                                                                         

    புதுச்சேரியில் இந்தியன் வங்கிதான் முன்னோடி வங்கியாக உள்ளது . முன்னோடி வங்கிதான் மாவட்டத்தின் அனைத்து வங்கிகளையும் ஒருங்கிணைத்து செயல்படும் . புதுச்சேரி இந்தியன் வங்கி மண்டல மேலாளர் திரு. பி . வீரராகவன் “ ஊரடங்கு அறிவித்ததில் இருந்தே அத்தியாவசியப் பணி என்பதால் வங்கிகள் மூடப்படாமல் கொரோனா வைரஸ் தொற்று கட்டுப்பாட்டு நடவடிக்கைகளைத் தீவிரமாகக் கடைபிடித்து தொடர்ந்து செயல்பட்டு வருகின்றன ; சமூக இடைவெளி விட்டு நிற்றல் முகக்கவசம் அணிதல் மற்றும் கைகளை கிருமி நாசினியால் கழுவுதல் ஆகியன கட்டாயமாக வங்கிக் கிளைகள் , மண்டல அலுவலகம் , ஏடிஎம் - களில் கடைபிடிக்கப்பட்டு வருகின்றன . வங்கிக் கிளைக்கு இந்தச் சூழலில் வாடிக்கையாளர்கள் வருவதைத் தவிர்க்கும் பொருட்டே வணிகத் தொடர்பாளர்கள் வசிப்பிடங்களுக்குச் சென்று பணம் வழங்குவதை தீவிரப்படுத்தினோம் ” என்கிறார் .


    முன்னோடி வங்கி மேலாளரான திரு .ஏ . உதயகுமார் , ” கொரோனா நெருக்கடி காலத்தில் உதவியாக இருக்கும் பொருட்டு மகளிர் சுய உதவிக் குழுக்களுக்கு சிறப்பு கோவிட் கடன் அறிவித்துள்ளோம் . இதன்படி மகளிர் உறுப்பினர்கள் அதிகபட்சமாக ரூ .10,000- மும் குழுவாக அதிகபட்சம் ரூ 2 லட்சமும் பெறலாம் . முதல் 6 மாதங்களுக்கு தவணை கட்ட வேண்டாம் . உழவர் கடன் அட்டை உள்ளவர்களுக்கு தகுதி வாய்ந்த தொகையைவிட கூடுதலாக 10 % தொகை கடன் பெற அனுமதித்து உள்ளோம் . அதேபோல குறு , சிறு தொழில்களுக்கும் கூடுதலாக 10 % தொகை கடன் அளிக்கிறோம் ” என்றார் .


    கொரோனா முடக்கத்தால் ஏற்பட்டுள்ள பொருளாதார நெருக்கடியை மீட்டெடுப்பதில் வங்கிகளின் பங்கு முக்கியமானதாகும் . அதிலும் ஏழைகளுக்கு வாழ்வாதார செயல்பாடுகளில் ஈடுபட பலவகைகளில் உதவ வங்கிகள் முன்வருவது பாராட்டுக்குரியது ஆகும் . அதிலும் கொரோனா கிருமித் தொற்றை தடுக்கும் நடவடிக்கைகளை உறுதியாகக் கடைபிடிப்பது குறிப்பிடத்தக்கதாகும் .


    மலர்க்கொடி நைனார்மண்டபம் . இந்தியன் வங்கி வாடிக்கையாளர் வணிகத் தொடர்பாளரிடம் பணம் பெற்றுக்கொண்டு நன்றி தெரிவிக்கிறார்.


    விசாலாட்சி , வணிகத் தொடர்பாளர் , செல்லிப்பட்டு இந்தியன் வங்கி


    பி.வீரராகவன் , மண்டல மேலாளர் , இந்தியன் வங்கி , புதுச்சேரி


    ஏ.உதயகுமார் , முன்னோடி வங்கி மேலாளர் , புதுச்சேரி


    மேட்டுப்பாளையம் இந்தியன் வங்கி கிளையில் வணிகத் தொடர்பாளர் பணி


    ***

    
    
    (Release ID: 1622657) Visitor Counter : 8