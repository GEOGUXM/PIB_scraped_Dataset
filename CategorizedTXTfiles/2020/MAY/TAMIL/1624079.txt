      சுகாதாரம் மற்றும் குடும்ப நலத்துறை அமைச்சகம்

      32-வது காமன்வெல்த் சுகாதார அமைச்சர்கள் கூட்டத்தில் காணொளிக் காட்சி மூலம் டாக்டர் ஹர்ஷவர்தன் பங்கேற்பு
      Posted On: 14 MAY 2020 6:36PM by PIB Chennai


    மத்திய சுகாதாரம் மற்றும் குடும்பநலத்துறை அமைச்சர் டாக்டர் ஹர்ஷவர்தன் புதுதில்லியில் வியாழனன்று , 32- வது காமன்வெல்த் நாடுகளின் சுகாதார அமைச்சர்கள் கூட்டத்தில் காணொளி மூலம் கலந்து கொண்டார் . கொவிட் -19 க்கு எதிராக ஒருங்கிணைந்த காமன்வெல்த் செயல்பாடு என்பது கூட்டத்தின் கருப்பொருளாகும் .


    இந்த சர்வதேசக் கூட்டத்தில் மத்திய சுகாதார அமைச்சர் அளித்த அறிக்கையின் சாரம் வருமாறு ;


    ‘’ கொவிட் -19 க்கு எதிரான காமன்வெல்த் நாடுகளின் ஒருங்கிணைந்த நடவடிக்கை குறித்த கூட்டத்தின் தொடக்கமாக , கொவிட் -19 தொற்றால் உயிரிழந்தவர்களுக்கு ஆழ்ந்த இரங்கலையும் , கவலையையும் தெரிவித்துக் கொள்ள விரும்புகிறேன் . விலைமதிப்பற்ற உயிர்களைக் காப்பதில் மிகப்பெரிய பங்களிப்பை நல்கி வரும் எண்ணற்ற முன்களச் சுகாதாரச் சேவையாளர்கள் மற்றும் குடிமை அமைப்புகளின் மகத்தான சேவைகள் பாராட்டத்தக்கவையாகும் .


    நுழைவு முனையங்களில் கண்காணிப்பு , வெளிநாடுகளில் இருந்த நம் நாட்டினரை அழைத்து வந்தது , நோய்க் கண்காணிப்புக் கட்டமைப்பு மூலம் சமுதாயக் கண்காணிப்பு , சுகாதார உள்கட்டமைப்பை வலுப்படுத்துதல் , சுகாதாரப் பணியாளர்களுக்கு பயிற்சி மற்றும் திறன் உருவாக்குதல் , அபாயத் தகவல் மற்றும் சமூக ஈடுபாடு உள்பட இந்தியா அதன் மேலாண்மை முயற்சிகளின் பகுதியாக அனைத்து தேவையான நடவடிக்கைகளையும் உரிய நேரத்தில் செய்துள்ளது .


    பொருளாதார மீளுருவாக்கம் மற்றும் பாதிப்புக்கு உள்ளான மக்களுக்கு உதவும் வகையில் , எங்கள் பிரதமர் 265 பில்லியன் அமெரிக்க டாலருக்கும் அதிகமாக பொருளாதாரச் சலுகைகளை அறிவித்துள்ளார் . குறிப்பாக நோய்த்தொற்றைக் கட்டுப்படுத்த இயன்ற பகுதிகளில் நாங்கள் கட்டுப்பாடுகளைப் படிப்படியாகத் தளர்த்தி வருகிறோம் .


    கொவிட் -19 சவாலை முறியடிக்க உலக அளவிலான ஒருங்கிணைந்த நடவடிக்கை தேவை என முதலில் வலியுறுத்திய நாடு இந்தியா . எங்கள் பிராந்தியத்தில் , சார்க் தலைவர்களின் கூட்டத்தை மார்ச் மாத நடுப்பகுதியில் கூட்டி , ‘’ தனியாக வளராமல் , ஒன்று சேர்தல் , குழப்பமற்ற ஒத்துழைப்பு , பீதியற்ற தயார் நிலை ’’ தேவை என்பதை வலியுறுத்தினோம் . இந்த நெருக்கடியான சூழலில் இந்தியாவின் முயற்சிகளுக்கு இவை சான்றாகும் .


    இந்த நெருக்கடியான நேரத்தில் , ஹைட்ராக்சி குளோரோகுயின் போன்ற அத்தியாவசிய மருந்துகளைத் தேவைப்பட்ட சுமார் 100 நாடுகளுக்கு இந்தியா வழங்கியதுடன் , ஒத்துழைப்பையும் ஆதரவையும் அளித்துள்ளது


    இந்திய அரசின் ஆதரவுடன் , இந்திய விஞ்ஞானிகள் தடுப்பு மருந்துகள் கண்டுபிடிப்பு முயற்சிகளுடன் நில்லாமல் , நோய் கண்டறியும் குறைந்த விலை உபகரணங்கள் , பல்வேறு உயிர்காக்கும் உபகரணங்களை உருவாக்குதல் உள்ளிட்ட பணிகளை மேற்கொண்டுள்ளனர் .


    பரஸ்பர ஆதரவு மற்றும் நமது சிறந்த நடைமுறைகளைப் பகிர்ந்து கொள்வது அவசியமாகும் . கொவிட்டுக்கு பிந்தைய காலகட்டத்தில் புதிய அச்சுறுத்தல்கள் மற்றும் சவால்களை எதிர்கொள்ள புதுமையான வழிமுறை வாய்ப்புகளைக் கண்டறிய வேண்டும் ’’.


    ****

    
    
    (Release ID: 1624079) Visitor Counter : 12
    
    
      Read this release in: Telugu , English , Urdu , Marathi , Hindi , Manipuri , Bengali , Punjabi , Odia , Kannada