      PIB Headquarters

      உள்நாட்டு விமான சேவை மீண்டும் தொடங்கியது நகரங்களை மட்டும் அல்ல இதயங்களையும் இணைக்கிறது
      உறவினர்களுடன் மீண்டும் இணைவதால் லட்சக்கணக்கானோர் நிம்மதி

      Posted On: 28 MAY 2020 4:32PM by PIB Chennai

    கோவிட் -19 தொற்றால் ஏற்பட்ட முடக்கம் , நாடு முழுவதும் உள்ள தனிநபர்கள் , வர்த்தகம் , மற்றும் தொழிலை பாதித்தது . ஷ்ரமிக் சிறப்பு ரயில்களை இயக்க எடுத்த முடிவு , தொழிலாளர்கள் தங்களது சொந்த மாநிலங்களுக்கு திரும்ப உதவியதால் , உள்நாட்டு விமானங்களை மீண்டும் இயக்க எடுத்த முடிவும் குடும்பங்கள் , வர்த்தகர்கள் மற்றும் தொழில் அதிபர்கள் தங்கள் விருப்ப இடங்களுக்கு செல்ல உதவும் . உறவினர்களை இணைத்ததுடன் , இது வர்த்தகப் பிரிவினரின் தன்னம்பிக்கையையும் அதிகரித்தது . மேலும் , இது நமது பொருளாதாரம் மீண்டும் இயல்பு நிலைக்கு திரும்ப உதவும் . இந்தியா போன்ற பெரிய நாட்டை இணைப்பதில் சர்வதேவ விமானங்களைப்போல் , உள்நாட்டு விமானங்களும் முக்கியம் .


    உள்நாட்டு விமானப் போக்குவரத்து மீண்டும் தொடங்கிய 3 வது நாளில் , 354 புறப்பாடு , 288 வருகையில் சுமார் 50 ஆயிரம் பயணிகள் பயணித்ததாக மத்திய விமானப் போக்குவரத்து துறை அமைச்சர் கூறினார் . 2 ம் நாளில் , நமது விமான நிலையங்களில் 445 புறப்பாடு , 447 வருகை மூலம் 62,641 பயணிகள் பயணம் செய்தனர் . மே 25 ம் தேதி உள்நாட்டு விமானப் போக்குவரத்து தொடங்கிய முதல் நாளில் , 832 விமானங்களில் 58,318 பேர் பயணித்தனர் . மார்ச் 26 ம் தேதி தொடங்கிய உதான் லைப்லைன் சேவையால் , தற்போது வரை 927 டன் மருந்து மற்றும் அத்தியாவசியப் பொருட்கள் 579 விமான சேவைகளில் கொண்டு செல்லப்பட்டுள்ளன . வந்தே பாரத் திட்டம் மூலம் முதல்கட்டத்தில் 13,750 பேர் அமெரிக்கா , இங்கிலாந்து , வளைகுடா நாடுகள் உட்பட 12 நாடுகளில் இருந்து 64 விமானங்களில் இந்தியா திரும்பினர் . தற்போதைய 2 வது கட்டத்தில் ஐரோப்பா , ஆப்ரிக்கா , ரஷ்யா , ஆஸ்திரேலியா , அமெரிக்கா , கனடா ஆகிய நாடுகளில் இருந்து ஜூன் 17 ம் தேதி வரை 58,750 இந்தியர்கள் , 311 விமானங்களில் திரும்ப அழைத்து வரப்படுகின்றனர் .


    சென்னையிலிருந்து திருச்சிராப்பள்ளிக்கு முன்னணி தனியார் விமானம் 17 பயணிகளுடன் போக்குவரத்தை மீண்டும் தொடங்கியது . அந்த விமானம் 31 பயணிகளுடன் சென்னை திரும்பியது . திருச்சி - பெங்களூர் இடையே முதல் விமான சேவையும் மீண்டும் தொடங்கியது . திருச்சி , தஞ்சாவூர் , அரியலூர் , கரூர் உட்பட 13 மாவட்டங்களைச் சேர்ந்த 65 பயணிகள் பெங்களூரில் இருந்து திருச்சி வந்த விமானத்தில் வந்தனர் . அவர்கள் கோவிட் -19 பரிசோதனைக்கு உட்படுத்தப்பட்டனர் . அவர்கள் தங்கள் சொந்த ஊர்களில் 14 நாட்கள் தனிமைப்படுத்தப்படுவர் .


    விமான நிலையத்தில் நடத்தப்பட்ட மருத்துவப் பரிசோதனைகளை திருச்சி மாவட்ட ஆட்சியர் ஆய்வு செய்தார் . திரும்பி சென்ற விமானத்தில் திருச்சியிலிருந்து 52 பேர் பெங்களூர் சென்றனர் . விமானப் பயணிகள் தங்கள் போர்டிங் பாஸ்களை ஆன்லைன் மூலமாக விமானம் புறப்படுவதற்கு 48 மணி நேரத்துக்கு முன்பு முதல் 1 மணி நேரம் முன்பு வரை பெற்றுக் கொள்ளும்படி பெரும்பாலான விமான நிறுவனங்கள் அறிவுறுத்தியுள்ளன . ஆன்லைன் போர்டிங் பாஸ்களின் நகல்கள் அல்லது எலக்ட்ரானிக் நகல்கள் கொண்டுவரும்படியும் , அவர்கள் பயணிகளை வலியுறுத்தியுள்ளனர் . மற்ற மாநிலங்களில் இருந்து தமிழ்நாட்டுக்கு விமானங்கள் மூலமோ அல்லது ரயில்கள் மூலமோ வர விரும்பும் பயணிகள் http://tnepass.tnega.org என்ற இணையதளத்தில் இ - பாஸ் பெற வேண்டும் . அனைத்து பயணிகளுக்கும் வருகையின் போது , தனிமைப்படுத்துதல் முத்திரை குத்தப்பட்டு , 14 நாட்கள் வீட்டு தனிமை முறைகளை பின்பற்ற வேண்டும் .


    உள்நாட்டு விமானங்களை மீண்டும் இயக்கியதற்கு , பெங்களூரில் உள்ள ஐ . டி நிறுவனத்தில் மேலாளராகப் பணியாற்றும் திருமதி டி வி லட்சுமி மத்திய அரசுக்கு நன்றி தெரிவித்துள்ளார் . அவர் கூறுகையில் , ` நான் எனது பெற்றோருக்கு ஒரே பெண் . சென்னையில் இருக்கும் அவர்களை என்னால் பார்க்க முடியவில்லை . தற்போது உள்நாட்டு விமான சேவை மீண்டும் தொடங்கியுள்ளதால் , அவர்களை சென்று பார்ப்பதற்கு நான் மகிழ்ச்சியாக இருக்கிறேன்’ என்றார் . இதேபோல் பலர் மகிழ்ச்சியடைந்துள்ளனர் . ஆனால் , அவர்கள் தமிழ்நாடு வர இ - பாஸ் பெற வேண்டும் மற்றும் அவர்களுக்கு கோவிட் -19 அறிகுறிகள் இருக்க கூடாது .


    உடல்நிலை சரியில்லாமல் தனியாக இருக்கும் பெற்றோர்களைப் பார்க்கவும் , மருத்துவ சிகிச்சைக்காகவும் , அவசர பயணம் செய்ய விரும்புபவர்களுக்கும் , உள்நாட்டு விமான சேவை மீண்டும் தொடங்கியது உதவும் . ரயில் மற்றும் சாலைப் போக்குவரத்துகள் இன்னும் முழு அளவில் தொடங்காத நிலையில் , உள்நாட்டு விமானப் போக்குவரத்து உண்மையிலேயே உதவும் . ஆனால் , கோவிட் -19 பரவலை தடுக்க அரசு வழங்கியுள்ள விதிமுறைகள் மற்றும் சமூக இடைவெளி விதிமுறைகளைப் பின்பற்றுவது நமது கடமை .

    
    
    (Release ID: 1627430) Visitor Counter : 26