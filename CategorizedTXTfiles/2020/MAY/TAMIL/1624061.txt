      PIB Headquarters

      கோவிட்-19 குறித்து உங்களுக்கு என்ன தெரியும்?
      
      மத்திய அரசின் விநாடி-வினா போட்டியில் கலந்து கொள்ளுங்கள்! உடனடியாகச் சான்றிதழ் பெறுங்கள்!!

      Posted On: 15 MAY 2020 3:42PM by PIB Chennai

    கொரோனா வைரஸ் தொற்று ஏற்பட்டதில் இருந்து நம் நாட்டில் பலவிதமான பொய்ச் செய்திகளும் புனைவுகளும் கட்டுக்கதைகளும் உலா வர ஆரம்பித்துள்ளன . பேரிடர் காலத்தில் தவறான தொடர்பியல் நடவடிக்கைகள் அதிக அளவில் பாதிப்புகளை ஏற்படுத்தும் . எனவே சரியான தகவல்களை மக்களுக்கு அளிப்பது அரசின் பொறுப்பாக இருக்கிறது . அந்த வகையில் மத்திய அரசு தனது ஊடகங்கள் மூலமாக கோவிட் -19 குறித்த உண்மைத் தகவல்களை அவ்வப்போது தெரிவித்து வருகிறது .


    பொதுமக்களிடையே சரியான தகவல்களைத் தெரிவிப்பதற்காகவும் விழிப்புணர்வை ஏற்படுத்துவதற்காகவும் மத்திய அரசு கோவிட் -19 குறித்த ஆன்லைன் விநாடி - வினா போட்டியை தற்போது நடத்தி வருகின்றது . 1-5-2020 ல் தொடங்கிய இந்தப் போட்டி 29-5-2020 ல் நிறைவுறுகிறது . கொரோனா போர்வீரராக உருவாகுங்கள் & கொரோனா வைரஸ் குறித்த விழிப்புணர்வை ஏற்படுத்த உதவுங்கள் என்ற முழக்கத்துடன் இந்தப் போட்டி நடத்தப்படுகின்றது .


    quiz.mygov.in என்ற வலைத்தளத்தில் இந்தப் போட்டி நடைபெறுகின்றது . இந்திய குடிமக்கள் யார் வேண்டுமென்றாலும் இந்தப் போட்டியில் கலந்து கொள்ளலாம் . இந்த வலைத்தளத்தில் நுழைந்தவுடன் ஏதாவது ஒரு முறையில் லாக்இன் செய்ய வேண்டும் . ஏற்கனவே @gov.in அல்லது @nic.in கணக்கு வைத்திருப்பவர்கள் நேரிடையாக லாக்இன் செய்யலாம் . மற்றவர்கள் இ - மெயில் / மொபைல் மூலம் ஓடிபி வரப்பெற்று லாக்இன் செய்யலாம் . இல்லையென்றால் தங்களது சமூக ஊடக கணக்கின் மூலம் லாக்இன் ஆகலாம் . பிறகு பெயர் , இ - மெயில் முகவரி , பிறந்த தேதி , பாலினம் ஆகிய தகவல்களைத் தந்து பதிவு செய்து கொண்டு நேரிடையாகப் போட்டியில் பங்கேற்கலாம் .


    போட்டியில் 10 கேள்விகள் கேட்கப்படும் . ஏற்கனவே இருப்பில் உள்ள கேள்வித் தொகுப்பில் இருந்து ஏதாவது 10 கேள்விகள் தற்செயலாகத் தேர்ந்தெடுக்கப்பட்டு கேட்கப்படும் . விநாடி - வினா போட்டிக்கான கால அவகாசம் 120 விநாடிகள் ஆகும் . கோவிட் -19 தொடர்பாக செய்ய வேண்டியவை & செய்யக் கூடாதவை , கட்டுக்கதைகளை உடைத்து உண்மையைக் கண்டறிதல் , மருத்துவத் தகவல்கள் முதலானவை தொடர்பாக கேள்விகள் இருக்கும் .


    போட்டியில் 10 கேள்விகளுக்கும் பதில் கூறிய பிறகு தகுதி பெறுவதற்கான மதிப்பெண்களைப் பெற்றிருந்தால் பங்கேற்றவரின் பெயரை அச்சிட்ட பங்கேற்புச் சான்றிதழ் உடனடியாக பதிவிறக்கம் செய்யக் கிடைக்கும் .


    மத்திய அரசின் இந்த ஆன்லைன் விநாடி - வினா போட்டியைப் பார்த்த பிறகு பல்வேறு கல்வி நிறுவனங்கள் இது போன்ற விநாடி - வினா போட்டியை நடத்த ஆரம்பித்துள்ளன . உதாரணமாக சிதம்பரம் அருகில் உள்ள முட்லூர் அரசு கலைக்கல்லூரியில் நாட்டு நலப்பணித்திட்டம் சார்பில் ஆன்லைன் விநாடி - வினா போட்டி நடத்தப்படுகிறது .


    மத்திய அரசின் இந்த ஆன்லைன் விநாடி - வினா போட்டியில் கலந்துகொண்டவர்களின் கருத்துகளைக் கேட்போம் :


    சித . முத்துசிவக்குமரன் , நிதி ஆலோசகர் , வளவனூர் : மக்கள் தொடர்பு கள அலுவலகம் மூலமாக இந்த விநாடி - வினா நடத்துவது குறித்து அறிந்து கொண்டேன் . இதில் கலந்து கொண்டது பயன் உள்ளதாக இருந்தது . இந்த லிங்க்கை பல நண்பர்களுக்கும் பகிர்ந்து கொண்டுள்ளேன் . இந்த விநாடி - வினா அனைவருக்கும் சென்று சேர வேண்டும் என விரும்புகிறேன் .


    கோ .ஜெகதீஷ்வரி, புதுச்சேரி: ஆன்லைன் விநாடி - வினா லிங்க் எனக்கு புதுச்சேரியில் உள்ள மக்கள் தொடர்பு களஅலுவலகம் மூலமாக கிடைத்தது . கொரோனா பற்றி தெரியாத விஷயங்களையும் தெரிந்து கொள்ள இந்த விநாடி - வினா ஊக்கமாக இருக்கிறது . குழந்தைகள் கூட எளிதில் இந்தப் போட்டியில் கலந்து கொள்ள முடியும்.


    மு . கேஷிகாஞ்சனி, எம்.ஓ.பி.வைஷ்ணவி கல்லூரி மாணவி, சென்னை மத்திய அரசின் கோவிட் விநாடி - வினா போட்டியில் கலந்து கொண்டேன் . சான்றிதழ் கிடைத்தது. எனக்கு மிகவும் உபயோகமாக இருந்தது. என் நண்பர்களை இதில் கலந்து கொள்ளக் கூறி உள்ளேன்.


    உதயகுமார் , விரிவுரையாளர், அரசு மகளிர் தொழில்நுட்ப கல்லூரி, புதுச்சேரி: கேள்விகள் எல்லாம் கோவிட்-19 குறித்து விழிப்புணர்வை ஏற்படுத்தும் வகையில் இருந்தன. என்னுடைய மாணவிகளுக்கும் இந்த லிங்க்கை அனுப்பி கலந்து கொள்ளுமாறு கூறினேன். நிறைய மாணவிகள் கலந்து கொண்டு சான்றிதழ் பெற்றுள்ளனர்.


      தகவல் இன்று ஆயுதமாகவும் விலையுயர்ந்த சரக்காகவும் இருக்கின்றது . சரியான தகவல்கள் சரியான நேரத்தில் தேவையானவர்களுக்குக் கிடைப்பதை உறுதி செய்வதுதான் இன்றைய தொடர்பியல் பணியாளர்களின் முக்கிய வேலையாகும். இந்த விநாடி-வினா போட்டி அத்தகைய ஒரு முயற்சி என்றால் மிகையில்லை.


    

    
    (Release ID: 1624061) Visitor Counter : 29