      ஆயுஷ்

      மனதின் குரல் நிகழ்ச்சியில் பிரதம மந்திரி ”என் வாழ்க்கை என் யோகா” என்ற வீடியோ பிளாக்கிங் போட்டியை அறிவித்து உள்ளார்
      Posted On: 31 MAY 2020 5:46PM by PIB Chennai


    இந்தியப் பிரதமர் திரு நரேந்திர மோடி இன்று தனது மாதாந்திர மனதின் குரல் நிகழ்ச்சியின் போது ஆற்றிய உரையில் அனைவரையும் ” என் வாழ்க்கை – என் யோகா ” ( ஜீவன் யோகா என்றும் அழைக்கப்படும் ) என்ற வீடியோ பிளாக்கிங் போட்டியில் பங்கேற்குமாறு அழைப்பு விடுத்துள்ளார் . இந்தப் போட்டியை ஆயுஷ் அமைச்சகமும் இந்திய கலாச்சார உறவுகளுக்கான குழுமமும் ( ICCR) இணைந்து நடத்துகின்றன . தனிநபர்களின் வாழ்க்கையில் யோகா எந்த மாதிரியான உருமாற்றத் தாக்கத்தை ஏற்படுத்துகிறது என்பதில் இந்தப் போட்டி கவனம் செலுத்துகிறது . வருகின்ற 21 ஜுன் 2020 அன்று கடைபிடிக்க இருக்கும் ஆறாவது சர்வதேச யோகா தினத்தின் பல்வேறு நடவடிக்கைகளில் ஒன்றாக இந்த போட்டி அமைகிறது . ஆயுஷ் அமைச்சகத்தின் சமூக ஊடக ஹேண்டில்களில் இன்று அதாவது 31 மே 2020 முதல் இந்த போட்டி குறித்து நேரடியாக அறிவிக்கப்பட்டு வருகிறது .


    இளம் வயதினர் (18 வயதிற்கு குறைவானவர்கள் ), பெரியவர்கள் (18 வயதிற்கு மேற்பட்டவர்கள் ) மற்றும் யோகா நிபுணர்கள் என்ற மூன்று பிரிவுகளின் கீழும் ஆண் மற்றும் பெண் போட்டியாளர்கள் தனித்தனியாக பங்கேற்று தங்களின் வீடியோவைச் சமர்ப்பிக்கலாம் . மொத்தத்தில் இந்தப் போட்டியானது 6 பிரிவுகளின் கீழ் நடைபெறுகிறது . இந்திய போட்டியாளர்களுக்கு ஒவ்வொரு பிரிவிலும் முதல் வரிசையின் கீழ் முதல் பரிசாக ரூ . 1 லட்சம் , இரண்டாம் பரிசாக ரூ .50,000 மற்றும் மூன்றாம் பரிசாக ரூ .25,000 வழங்கப்படும் . இந்தப் போட்டிக்கான சர்வதேச பரிசுகள் விரைவில் ஆயுஷ் அமைச்சகத்தின் யோகா போர்ட்டலில் அறிவிக்கப்படும் .


    இந்தப் போட்டியில் உலகம் முழுவதிலும் இருந்து யார் வேண்டுமென்றாலும் பங்கேற்கலாம் . போட்டியில் கலந்து கொள்வதற்கு பங்கேற்பாளர்கள் 3 யோகப் பயிற்சிகள் குறித்த ( கிரியா , ஆசனம் , பிராணாயாமம் , பந்தா அல்லது முந்திரை ) 3 நிமிட வீடியோவை பதிவேற்றம் செய்ய வேண்டும் . அதனோடு இந்த யோகப் பயிற்சிகள் தங்கள் வாழ்வில் எந்தவிதமான பலன்களை அளித்துள்ளன என்ற செய்தி / விவரணையை வீடியோவாக இணைக்க வேண்டும் . இந்த வீடியோவை #MyLifeMyYogaINDIA என்ற போட்டிக்கான ஹேஷ்டேக் மற்றும் எந்தப் போட்டிப் பிரிவின் கீழ் சமர்ப்பிக்கிறார்களோ அந்தப் பிரிவிற்குப் பொருத்தமான ஹேஷ்டேக்குடன் முகநூல் , டுவிட்டர் அல்லது இஸ்டாகிராமில் பதிவேற்றம் செய்யலாம் . போட்டியில் பங்கேற்பது குறித்த விரிவான வழிகாட்டி நெறிமுறைகளை ஆயுஷ் அமைச்சகத்தின் யோகா போர்ட்டலில் தெரிந்து கொள்ளலாம் ( https://yoga.ayush.gov.in/yoga/ ).


    பிரதம மந்திரியின் இந்தப் போட்டி குறித்த அறிவிப்பானது மக்களிடையே பெருமளவில் ஆர்வத்தையும் பங்கேற்க வேண்டும் என்ற உத்வேகத்தையும் ஏற்படுத்தி உள்ளது . இந்த ஆர்வம் குறிப்பிடத்தக்க அளவு பொதுசுகாதார நற்பயன்களை ஏற்படுத்தும் விதமாக மாற்றப்படும் என்ற நம்பிக்கையை ஆயுஷ் அமைச்சகம் தெரிவித்து உள்ளது . கோவிட் -19 பெருந்தொற்று கால சூழலின் பல்வேறு அம்சங்களில் யோகாவானது சாதகமான பலனை ஏற்படுத்தி உள்ளதை இப்பொழுது பலரும் ஏற்றுக் கொண்டு உள்ளனர் .


    ------

    
    
    (Release ID: 1628249) Visitor Counter : 16
    
    
      Read this release in: Punjabi , Telugu , English , Urdu , Marathi , Hindi , Manipuri , Bengali , Assamese , Odia , Kannada