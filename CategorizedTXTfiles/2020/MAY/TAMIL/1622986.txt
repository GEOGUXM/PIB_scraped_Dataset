      விவசாயத்துறை அமைச்சகம்

      10 மாநிலங்கள், யூனியன் பிரதேசங்களில் இருந்து 177 புதிய மண்டிகள் வேளாண் பொருள்களின் சந்தைப்படுத்துதலுக்காக தேசிய மின் வேளாண் சந்தையுடன் (e-NAM) இணைக்கப்பட்டன.
      Posted On: 11 MAY 2020 2:24PM by PIB Chennai


    வேளாண் சந்தைப்படுத்துதலை வலுப்படுத்துவதற்காகவும் , அறுவடை செய்யப்பட்ட தங்களின் பொருள்களை ஆன்லைன் வலைதளம் மூலம் விற்கும் வசதியை விவசாயிகளுக்கு அளிப்பதற்காகவும் , 177 புதிய மண்டிகளை தேசிய மின் வேளாண் சந்தையுடன் (e-NAM) இணைத்தலை மத்திய வேளாண் மற்றும் விவசாயிகள் நலன் அமைச்சர் , திரு . நரேந்திர சிங் தோமர் இன்றுத் தொடங்கி வைத்தார் . இன்று இணைக்கப்பட்ட மண்டிகளின் விவரம் பின்வருமாறு : குஜராத் (17), ஹரியாணா (26), ஜம்மு & காஷ்மீர் (1), கேரளா (5), மகாராஷ்டிரா (54), ஒடிசா (15), பஞ்சாப் (17), ராஜஸ்தான் (25), தமிழ்நாடு (13) மற்றும் மேற்கு வங்கம் (1). இந்த 177 மண்டிகள் கூடுதலாக இணைக்கப்பட்டப் பிறகு , நாடு முழுவதுமுள்ள தேசிய மின் வேளாண் சந்தை மண்டிகளின் எண்ணிக்கை 962 ஆகும் .


    காணொளிக் காட்சி மூலம் புதிய மண்டிகளைத் தொடங்கி வைத்த திரு . தோமர் , விவசாயிகளுக்கு மேலும் நன்மைகளை அளிப்பதற்காக தேசிய மின் வேளாண் சந்தை வலுப்படுத்தப்பட வேண்டும் என்றார் . உழவர்களின் நன்மைக்காக தொழில்நுட்பத்தை சிறப்பாக பயன்படுத்த வேண்டும் என்பதற்காக பிரதமர் திரு . நரேந்திர மோடியின் எண்ணத்தில் உதித்தத் திட்டமே தேசிய மின் வேளாண் சந்தை வலைதளம் என்று அவர் கூறினார் .


    ஏற்கனவே , 12 மாநிலங்கள் மற்றும் யூனியன் பிரதேசங்களில் இருந்து , 785 மண்டிகள் தேசிய மின் வேளாண் சந்தையுடன் இணைக்கப்பட்டு , 1.66 கோடி விவசாயிகள் , 1.30 இலட்சம் வணிகர்கள் மற்றும் 71,911 இடைத் தரகர்கள் பயனர்களாக உள்ளனர் . 9 மே , 2020 வரை , ரூ . 1 இலட்சம் கோடிக்கும் அதிகமான மொத்த மதிப்புடைய 3.43 கோடி மெட்ரிக் டன்கள் ; 37.93 இலட்சம் எண்ணிக்கையிலான மூங்கில் , தேங்காய்கள் , தேசிய மின் வேளாண் சந்தை தளத்தில் விற்கப்பட்டன . 1.25 இலட்சத்துக்கும் அதிகமான விவசாயிகளுக்கு நன்மை பயக்கும் விதமாக , ரூ . 708 கோடி டிஜிட்டல் பரிவர்த்தனை தேசிய மின் வேளாண் சந்தை தளம் மூலமாக செய்யப்பட்டன . மண்டி / மாநில எல்லைகளைத் தாண்டிய வணிகத்துக்கான வசதியை தேசிய மின் வேளாண் சந்தை அளிக்கிறது . மண்டிகளுக்கிடையேயான வணிகத்தில் 12 மாநிலங்களில் இருந்து 236 மண்டிகள் பங்கேற்ற நிலையில் , தொலைவில் இருக்கும் வணிகர்களுடன் விவசாயிகள் நேரடியாகத் தொடர்பு கொள்ளும் விதமாக , மாநிலங்களுக்கிடையேயான வணிகத்தில் 13 மாநிலங்கள் / யூனியன் பிரதேசங்கள் பங்கேற்றன . தற்சமயம் , உணவு தானியங்கள் , எண்ணை வித்துகள் , நார்ப்பொருள்கள் , காய்கறிகள் மற்றும் பழங்கள் உள்ளிட்ட 150 பொருள்கள் தேசிய மின் வேளாண் சந்தையில் விற்கப்படுகின்றன . 1,005 க்கும் அதிகமான விவசாயி தயாரிப்பாளர் அமைப்புகள் தேசிய மின் வேளாண் சந்தையில் தங்களை பதிவு செய்துக் கொண்டு , ரூ . 7.92 கோடி மதிப்பிலான 2900 மெட்ரிக் டன் வேளாண் பொருள்களை விற்றுள்ளன .


    கொவிட் -19 பொதுமுடக்கச் சூழ்நிலையில் மண்டிகளில் கூட்டம் சேர்வதைத் தடுக்க , விவசாயி தயாரிப்பாளர் அமைப்புப் பிரிவு , சரக்குப் போக்குவரத்துப் பிரிவு மற்றும் eNWR சார்ந்த கிடங்குப் பிரிவு ஆகியவை மத்திய வேளாண் அமைச்சரால் 2 ஏப்ரல் , 2020 அன்றுத் தொடங்கப்பட்டன . அன்றிலிருந்து , ரூ . 2.22 கோடி மதிப்புடைய 12048 குவிண்டால்கள் பொருள்களை , 15 மாநிலங்களில் இருந்து 82 விவசாயி தயாரிப்பாளர் அமைப்புகள் தேசிய மின் வேளாண் சந்தையில் விற்றுள்ளன . ஒன்பது சரக்குப் போக்குவரத்து சேவை அளிக்கும் நிறுவனங்கள் தேசிய மின் வேளாண் சந்தையுடன் கூட்டு சேர்ந்துள்ளதன் மூலம் , தேசிய மின் வேளாண் சந்தை தொடர்புடையவர்களின் போக்குவரத்துத் தேவைகளுக்காக 2,31,300 போக்குவரத்து வசதி அளிப்பவர்கள் , 11,37,700 சரக்குந்துகளை வழங்குகிறார்கள் .


    ***

    
    
    (Release ID: 1622986) Visitor Counter : 26
    
    
      Read this release in: Punjabi , Marathi , Hindi , Telugu , English , Bengali , Urdu , Assamese , Manipuri , Odia , Kannada