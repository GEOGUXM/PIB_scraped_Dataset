      உள்துறை அமைச்சகம்

      விசாகப்பட்டினம் வாயுக் கசிவு சம்பவத்தை பிரதமர் ஆய்வு செய்தார்.
      Posted On: 07 MAY 2020 5:35PM by PIB Chennai


    விசாகப்பட்டிணத்தில் நடந்த வாயுக் கசிவு விபத்தைத் தொடர்ந்து எடுக்கப்பட்டு வரும் நடவடிக்கைகளைக் குறித்து ஆய்வு செய்ய , உயர் மட்டக் கூட்டம் ஒன்றுக்கு பிரதமர் திரு . நரேந்திர மோடி இன்று காலை தலைமைத் தாங்கினார் . பாதிக்கப்பட்ட மக்களின் பாதுகாப்புக்கும் , பெரும் விபத்து நடந்த இடத்தை கையகப்படுத்துவதற்கும் எடுக்கப்பட்டு வரும் நடவடிக்கைகள் குறித்து நீண்ட ஆலோசனையை அவர் நடத்தினார் . பாதுகாப்பு அமைச்சர் , திரு . ராஜ்நாத் சிங் , உள்துறை அமைச்சர் , திரு . அமித் ஷா , உள்துறை இணை அமைச்சர்கள் , திரு . நித்யானந்த் ராய் மற்றும் திரு . ஜி . கிஷன் ரெட்டி மற்றும் உயர் அதிகாரிகள் இந்தக் கூட்டத்தில் பங்கேற்றனர் .


    விபத்து குறித்த முதல் தகவலை இன்று காலையில் பெற்றவுடன் , ஆந்திரப்பிரதேச முதல் அமைச்சரிடம் பேசிய பிரதமரும் , உள்துறை அமைச்சரும் நிலைமையை சமாளிக்கத் தேவையான அனைத்து உதவிகளையும் மத்திய அரசு செய்யும் என உறுதி அளித்தனர் . நிலைமையை உன்னிப்பாகவும் தொடர்ந்தும் அவர்கள் கண்காணித்து வருகின்றனர் .


    இந்தக் கூட்டம் முடிந்தவுடன் , உள்துறை , சுற்றுச்சூழல் , வனம் மற்றும் பருவ நிலை மாற்றம் , ரசாயனம் மற்றும் பெட்ரோகெமிக்கல் , மருந்துகள் , தகவல் மற்றும் ஒலிபரப்பு ஆகிய துறைகளின் செயலாளர்களுடனும் ; தேசிய பேரிடர் மேலாண்மை ஆணைய உறுப்பினர்கள் ; தேசிய பேரிடர் மீட்புப் படையின் தலைமை இயக்குநர் , சுகாதாரச் சேவைகளின் தலைமை இயக்குநர் , எய்ம்ஸ் இயக்குநர் மற்றும் இதர மருத்துவ நிபுணர்களுடனும் கள நிலவர மேலாண்மைக்கு உதவுவதற்கு மேற்கொள்ள வேண்டிய நடவடிக்கைகள் குறித்து அமைச்சரவைச் செயலாளர் விரிவான ஆய்வுக் கூட்டத்தை நடத்தினார் . பிரதமரின் முதன்மைச் செயலாளரும் இந்தக் கூட்டத்தில் பங்கேற்றார் .


    புனேவில் இருந்து தேசியப் பேரிடர் மீட்புப் படையின் ரசாயன , உயிரியல் , கதிர்வீச்சு மற்றும் அணுசக்தி (CBRN) அலகின் குழு ஒன்று , நாக்பூரில் உள்ள தேசிய சுற்றுச்சூழல் ஆராய்ச்சி நிறுவனத்தின் (NEERI) நிபுணர் குழுவுடன் இணைந்து , விசாகப்பட்டினத்துக்கு உடனடியாகச் சென்று நெருக்கடி நிர்வாகத்தில் களத்தில் நின்று மாநில அரசுக்கு உதவும் என்றும் , கசிவின் குறுகிய கால மற்றும் நீண்ட கால பாதிப்புகளை சரி செய்வதற்கான நடவடிக்கைகளை எடுக்கும் என்றும் முடிவெடுக்கப்பட்டது .


    விசாகப்பட்டினம் மாவட்டத்தில் கோபாலப்பட்டிணம் மண்டலில் உள்ள ஆர் . ஆர் . வெங்கடாபுரம் கிராமத்தில் உள்ள ஒரு ரசாயன தொழிற்சாலையில் இன்று அதிகாலை 3 மணி அளவில் ஸ்டைரின் வாயுக் கசிவு விபத்து ஏற்பட்டது . நராவா , பி சி காலனி , பாபுஜி நகர் , கமலபாளையம் மற்றும் கிருஷ்ண நகர் ஆகிய சுற்றியுள்ள கிராமங்களை இது பாதித்தது . நச்சுத்தன்மையை உடைய ஸ்டைரின் வாயு , தோல் மற்றும் கண்களில் எரிச்சல் , மூச்சுக் கோளாறு மற்றும் இதர உடல் உபாதைகளை ஏற்படுத்தலாம் .


    ***
    

    
    (Release ID: 1621909) Visitor Counter : 16
    
    
      Read this release in: English , Urdu , Hindi , Marathi , Bengali , Punjabi , Gujarati , Odia , Telugu