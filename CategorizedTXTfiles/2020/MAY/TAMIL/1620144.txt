      PIB Headquarters

      டிஜிட்டல் இந்தியா பிரச்சாரம் - பொது முடக்கச் சூழ்நிலையில் பெரும் மாற்றத்தை ஏற்படுத்துகிறது.
      கொவிட்-19 தொடர்பான கேள்விகளுக்கு பதிலளிப்பதில் @CovidIndiaSeva சுட்டுரை கையாளுகை புகழடைந்துள்ளது

      Posted On: 01 MAY 2020 8:09PM by PIB Chennai

    கொவிட் -19 பரவல் காரணமாக அமல்படுத்தப்பட்டுள்ள தேசிய பொது முடக்கத்தின் போது , டிஜிட்டல் இந்தியா திட்டத்தின் பலன்களை இந்த நெருக்கடி நேரத்தில் பெற்றுக்கொள்ளும் விதமாக , உலகெங்கும் நடந்து வரும் அனைத்து நிகழ்வுகளைப் பற்றிய தகவல்களையும் , செய்திகளையும் தெரிந்து கொள்ள முக்கிய ஆதாரமாக டிஜிட்டல் தளங்கள் விளங்குகின்றன . வழக்கமான முறைகளுடன் சேர்த்து , குறிப்பாக டிவிட்டர் போன்ற டிஜிட்டல் தளங்களை தகவல்களை விரைவில் சென்றடைய செய்யும் வழியாக மத்திய மற்றும் மாநில அரசுகளும் கருதுகின்றன . அனைத்து மத்திய அமைச்சகங்களும் அதிகாரப்பூர்வ சுட்டுரை (Twitter) முகவரிகளை வைத்துள்ள நிலையில் , தங்களது அமைச்சகங்கள் மற்றும் துறைகளின் முக்கிய முடிவுகள் மற்றும் இதர தகவல்களை அறிவிக்க இந்தத் தளத்தை அவை தொடர்ந்து பயன்படுத்துகின்றன . தவறான தகவல்களைத் தடுத்து கொவிட் -19 ஐ கட்டுப்படுத்தத் தேவையான விஷயங்களைக் குறித்துத் தெளிவுப்படுத்தும் முயற்சியாக , நிபுணர்களால் கையாளப்படும் "@CovidIndiaSeva" என்னும் சுட்டுரை சேவை தளத்தை , கொவிட் -19 தொடர்பான அனைத்து கேள்விகளுக்கும் பதிலளிக்கும் விதமாக மத்திய சுகாதார மற்றும் குடும்ப நல அமைச்சகம் சமீபத்தில் தொடங்கி உள்ளது . மக்களிடம் ஒரு நேரடித் தொடர்பு அலைவரிசையை ஏற்படுத்தும் விதமாக , கொவிட் -19 தொடர்பான உண்மையான பொது சுகாதாரத் தகவல்களை வேகமாக இவர்கள் பகிர்வார்கள் .


    பொது மக்களின் கேள்விகளுக்கு சிறப்பான பதில்களை அளித்து மின்னணு ஆளுகையை நிகழ் நேரத்தில் அளிப்பது இந்த சுட்டுரை சேவை தளத்தின் நோக்கமாகும் .


    கோயம்புத்தூரில் உள்ள சூலூரைச் சேர்ந்த பேராசிரியர் ராஜேஷ் , @CovidIndiaSeva சுட்டுரை கையாளுகைக்காக அரசுக்கு நன்றி தெரிவிக்கிறார் . கேள்விகளுக்கு நிபுணர்கள் பதிலளிப்பதால் , டிஜிட்டல் இந்தியா திட்டத்தின் கீழ் இது ஒரு பயனுள்ள முயற்சி என்று கூறுகிறார் .


    தன்னுடைய கேள்விகளுக்கு விடை கிடைத்ததால் கோயம்புத்தூரில் உள்ள மலுமிச்சம்பட்டியை சேர்ந்த பேராசிரியர் வீராசாமி இந்த முயற்சியை பாராட்டுகிறார் .


    மேம்படுத்தப்பட்ட ஆன்லைன் உள்கட்டமைப்பு மூலமும் , அதிகமாகி வரும் இணையத் தொடர்பு மூலமும் அல்லது தொழில்நுட்பத் தளத்தில் நாட்டை டிஜிட்டலாக மேம்படுத்துவதன் மூலமும் மக்களுக்கு மின்னணு வழியாக அரசு சேவைகள் கிடைப்பதை உறுதி செய்ய , இந்திய அரசால் டிஜிட்டல் இந்தியா பிரச்சாரம் தொடங்கப்பட்டது .


    பிரதமர் நரேந்திர மோடியால் 1 ஜூலை , 2015 அன்று இது தொடங்கப்பட்டது . பாரத்நெட் மூலம் பயனாளிகளுக்கு ஊக்கமும் அதிகாரமும் அளிக்கிறது .


    அதிவேக இணைய வலைப்பின்னல்கள் மூலம் ஊரகப் பகுதிகளை இணைக்கும் முயற்சிகள் இந்தத் திட்டத்தில் அடங்கும் . பாதுகாப்பான மற்றும் நிலையான உள்கட்டமைப்பு , டிஜிட்டல் மூலம் சேவைகள் வழங்குவது மற்றும் உலகளாவிய டிஜிட்டல் வாழ்க்கைமுறை ஆகிய மூன்று முக்கிய கூறுகளை டிஜிட்டல் இந்தியா கொண்டுள்ளது . இதன் விளைவாக , டிவிட்டர் , முகநூல் போன்ற சமூக ஊடகங்களை உபயோகிப்பது மக்கள் மத்தியில் கடந்த சில வருடங்களில் அதிகரித்துள்ளது . இந்தக் காரணங்களுக்காக , மக்களைச் சென்றடைவதற்கு அரசுகளால் இந்தத் தளங்கள் வெகுவாகப் பயன்படுத்தப்படும் வேளையில் , இவற்றின் பயன்பாடு தற்போதைய கொவிட் -19 பொது முடக்க சமயத்தில் நன்றாக உணரப்படுகிறது . கொவிட் பற்றிய பொது தகவல்கள் மற்றும் செய்திகளைத் தெரிந்து கொள்ள இவற்றை ஒரு சிறந்த கருவியாக மக்கள் பயன்படுத்துகின்றனர் . மேலும் , அவர்களின் கேள்விகளுக்கு பதிலளிக்க ஒரு ஊடாடும் தளமாக அதிகாரப்பூர்வ @CovidIndiaSeva சுட்டுரை கையாளுகை விளங்குகிறது . டிஜிட்டல் இந்தியா திட்டம் இவ்வாறாக பொதுமக்களின் வாழ்க்கையை நமது நாட்டில் மாற்றியுள்ள வேளையில் , உலகத்தின் எந்தப் பகுதியுடன் ஒப்பிடும் போதும் இணைய சமூகத்துக்கு அதிகம் பேரை ஈர்க்கும் விதத்தில் , தோராயமாக 10 இலட்சம் தினசரி செயல்மிகு இணையப் பயனர்களை மாதம் தோறும் இந்தியா சேர்க்கிறது .


    ***

    
    
    (Release ID: 1620144) Visitor Counter : 23
    
    
      Read this release in: English