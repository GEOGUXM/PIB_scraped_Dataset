      பிரதமர் அலுவலகம்

      கோவிட்-19 தொற்று எதிர்கொள்வது குறித்த அணிசேரா இயக்கத்தின் தொடர்புக் குழு கூட்டத்தில் காணொலிக் காட்சி மூலம் பிரதமர் ஆற்றிய உரை
      Posted On: 04 MAY 2020 10:00PM by PIB Chennai


    குழுவின் தலைவர் அவர்களே ,


    தலைவர்களே ,


    இந்த மெய்நிகர் கருத்தரங்குக்கு ஏற்பாடு செய்த மேதகு அதிபர் இல்காம் அலியேவ் அவர்களுக்கு நான் நன்றியை தெரிவித்துக் கொள்கிறேன் . உலகம் முழுவதும் கோவிட் -19 வைரஸ் தொற்றால் , தங்களது அன்புக்குரியவர்களை இழந்த அனைவருக்கும் இரங்கலை தெரிவித்து எனது உரையைத் தொடங்குகிறேன் .


    இன்று , கடந்த பல ஆண்டுகளில் இல்லாத அளவுக்கு மிகவும் தீவிரமான நெருக்கடியை மனித சமூகம் எதிர்கொண்டு வருகிறது . இந்த நேரத்தில் , உலக ஒற்றுமையை ஊக்குவிக்க அணிசேரா இயக்கம் உதவ முடியும் . உலகின் தார்மீக குரலாக அணிசேரா இயக்கம் அடிக்கடி செயல்படுகிறது . இந்தப் பங்களிப்பைத் தொடர , அணிசேரா இயக்கம் தொடர்ந்து அனைவருக்குமானதாக இருக்க வேண்டியது அவசியம் .

    தலைவர்களே ,


    ஒட்டுமொத்த மனிதசமூகத்தில் 6- ல் ஒரு பங்கை இந்தியா கொண்டுள்ளது . நாங்கள் வளரும் நாடு மற்றும் சுதந்திர சமூகமாக உள்ளோம் . இந்த நெருக்கடியான சூழலில் , ஜனநாயகம் , ஒழுங்கு மற்றும் உறுதிப்பாடு ஆகியவை இணைந்து நேர்மையான மக்கள் இயக்கத்தை எவ்வாறு உருவாக்க முடியும் என்பதை நாங்கள் வெளிப்படுத்தியுள்ளோம் .
    
    ஒட்டுமொத்த உலகமும் ஒரே குடும்பம் என்பதே இந்தியாவின் பாரம்பரியம் . நாங்கள் எங்களது மக்கள் மீது அக்கறை காட்டுவதுடன் , மற்ற நாடுகளுக்கும் உதவி செய்துவருகிறோம் . கோவிட் -19 வைரஸை எதிர்கொள்வதற்கு , எங்களது எல்லையையொட்டி உள்ள அண்டை நாடுகளுடன் ஒருங்கிணைப்பை ஊக்குவித்தோம் . மருத்துவத் துறையில் இந்தியாவின் நிபுணத்துவத்தை பல்வேறு நாடுகளுடன் பகிர்ந்து கொள்வதற்காக ஆன்லைன் பயிற்சிக்கு ஏற்பாடு செய்துள்ளோம் . உலகின் மருந்தகமாக இந்தியா திகழ்கிறது . குறிப்பாக குறைந்த விலையிலான மருந்துகள் கிடைக்கின்றன .


    எங்களுக்கு தேவை இருந்தபோதிலும் , அணிசேரா இயக்கத்தில் உறுப்பினராக உள்ள 59 நாடுகள் உள்பட 123- க்கும் மேற்பட்ட நட்பு நாடுகளுக்கு மருந்துப் பொருட்கள் விநியோகம் செய்வதை உறுதிப்படுத்தியுள்ளோம் .
    
    தீர்வுகளை ஏற்படுத்தவும் , தடுப்பு மருந்துகளை கண்டுபிடிக்கவும் மேற்கொள்ளப்படும் சர்வதேச முயற்சிகளில் நாங்கள் தீவிரமாக உள்ளோம் . உலகின் மிகவும் பழமையான இயற்கை மூலிகை தாவர அடிப்படையிலான பாரம்பரிய மருத்துவ முறையை இந்தியா பின்பற்றுகிறது . மக்களுக்கு இயற்கையான நோய் எதிர்ப்பு சக்தியை ஊக்குவிக்க , மிகவும் எளிமையான வீட்டிலேயே பின்பற்றக் கூடிய ஆயுர்வேத வழிமுறைகளை இலவசமாக பகிர்ந்து வருகிறோம் .


    
    தலைவர்களே ,


    கோவிட் -19 தொற்றுக்கு எதிராக உலகமே போராடிவரும் நிலையிலும் , சிலர் தீவிரவாதம் போன்ற மற்ற உயிர்க்கொல்லி வைரஸ்களை பரப்புவதில் தீவிரமாக உள்ளனர் .


    இதேபோல , நாடுகள் மற்றும் சமூகங்களுக்கு இடையே பிளவை ஏற்படுத்துவதற்காக போலியான செய்திகள் , மாற்றியமைக்கப்பட்ட வீடியோக்களை வெளியிடுகின்றனர் . எனினும் , நேர்மறையான அம்சங்கள் மீது மட்டுமே கவனம் செலுத்த வேண்டும் என்று நான் விரும்புகிறேன் .

    ஒரு இயக்கமாக , நாம் ஒருங்கிணைந்து செயல்படுவதன் மூலம் , இந்த சுகாதார நெருக்கடியை எதிர்கொள்ள உலகுக்கு உதவ முடியும் .


    தலைவர்களே ,


    தற்போது நடைமுறையில் உள்ள சர்வதேச அமைப்பில் கட்டுப்பாடுகள் இருப்பதை கோவிட் -19 வைரஸ் தொற்று நமக்கு எடுத்துக்காட்டியுள்ளது . கோவிட் -19 தொற்று பரவலுக்குப் பிந்தைய உலகில் , உலகமயமாக்கலுக்கான புதிய வடிவத்தை நாம் கொடுக்க வேண்டியது அவசியம் . இது நியாயமான , சமத்துவமான மற்றும் மனிதநேய அடிப்படையில் இருக்க வேண்டும் .


    இன்றைய உலகில் அதிக பிரதிநிதித்துவம் அளிக்கும் வகையில் , சர்வதேச அமைப்புகள் தேவை . பொருளாதார வளர்ச்சியை மட்டும் கவனத்தில் கொள்ளாமல் , மனித நலனை நாம் ஊக்குவிக்க வேண்டியது அவசியம் . இதுபோன்ற முயற்சிகளில் இந்தியா நீண்டகாலமாகவே வெற்றிபெற்றுள்ளது .


    அனைத்து மக்களின் உடல் மற்றும் மனநலனை மேம்படுத்துவதில் சர்வதேச யோகா தினம் போன்றவை முக்கிய பங்காற்றுகின்றன . வானிலை மாற்றம் என்ற நோயிலிருந்து நமது கிரகத்தைப் பாதுகாக்க சர்வதேச சூரிய கூட்டமைப்பு போன்றவை உதவுகின்றன . வானிலை மற்றும் பேரிடர் அபாயங்களிலிருந்து பாதுகாக்க பேரிடர் எதிர்கொள்வதற்கான கட்டமைப்பு போன்ற கூட்டணி முயற்சிகள் உதவுகின்றன .


    பல்வேறு நாடுகளும் ராணுவ பயிற்சிகளுக்கு ஏற்பாடு செய்கின்றன . ஆனால் , எங்களது மண்டலம் மற்றும் அதனைத் தாண்டியும் பேரிடர் மேலாண்மைப் பயிற்சிக்கு ஏற்பாடு செய்வதற்கான முயற்சியை இந்தியா மேற்கொண்டது .


    தலைவர்களே ,
    
    வளரும் நாடுகளில் மருத்துவத் திறனை கட்டமைப்பதில் கவனம் செலுத்துமாறு உலக சுகாதார அமைப்பையும் , சர்வதேச சமூகத்தையும் அணிசேரா இயக்கம் கேட்டுக் கொள்ள வேண்டும் . அனைவருக்கும் மருத்துவ வசதிகள் மற்றும் தொழில்நுட்பங்கள் சமமாகவும் , குறைந்த விலையிலும் , உரிய நேரத்திலும் கிடைப்பதை நாம் உறுதிப்படுத்த வேண்டும் .


    நமது அனுபவங்கள் , சிறந்த நடைமுறைகள் , இடர் மேலாண்மை வழிமுறைகள் , ஆராய்ச்சி மற்றும் வளங்களை பயன்படுத்திக் கொள்ள அனைத்து அணிசேரா இயக்க நாடுகளுக்கான அடித்தளத்தை நாம் உருவாக்க வேண்டும் .


    தலைவர்களே ,
    
    நமது இயக்கம் தொடங்கப்பட்டதன் நோக்கம் அடிப்படையில் , நாம் தனித்தனியாக வளராமல் , அனைவரும் ஒருங்கிணைந்து வளர நாம் முயற்சி மேற்கொள்வோம் . நாம் அனைவரும் ஒருங்கிணைந்து இருந்தால் மட்டுமே , நாம் ஒவ்வொருவரும் இந்த பெருந்தொற்றிலிருந்து பாதுகாப்பாக இருக்க முடியும் . ஒருங்கிணைந்த மற்றும் அனைவருக்குமான சர்வதேச நடவடிக்கைகளை மேற்கொள்ள நாம் கூட்டாளிகளாக செயல்படுவோம் .


    நன்றி .


    தலைவர்களுக்கு நன்றி .

    
    
    (Release ID: 1621172) Visitor Counter : 27
    
    
      Read this release in: Assamese , English , Urdu , Hindi , Marathi , Manipuri , Bengali , Punjabi , Gujarati , Odia , Telugu , Kannada , Malayalam