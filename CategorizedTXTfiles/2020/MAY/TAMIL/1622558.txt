      சுகாதாரம் மற்றும் குடும்ப நலத்துறை அமைச்சகம்

      கோவிட்-19 மேலாண்மைக்கு மேற்கொள்ளப்பட்டுள்ள நடவடிக்கைகள் மற்றும் எதிர்காலத் தேவையை சமாளிப்பதற்கான ஆயத்தநிலைகள் குறித்து வடகிழக்கு மாநிலங்களுடன் டாக்டர் ஹர்ஷ் வர்த்தன் ஆய்வு
      Posted On: 09 MAY 2020 4:35PM by PIB Chennai


    மத்திய சுகாதாரம் மற்றும் குடும்ப நலத்துறை அமைச்சர் டாக்டர் ஹர்ஷ் வர்த்தன் , அருணாச்சலப் பிரதேசம் , அசாம் , மணிப்பூர் , மேகலாயா , மிசோரம் , நாகாலாந்து , திரிபுரா , சிக்கிம் மாநிலங்களில் உள்ள கோவிட்-19 நோய்த் தடுப்பை எதிர்கொள்ளும் ஆயத்தநிலைகள் குறித்தும் , தற்போது மேற்கொள்ளப்பட்டு வரும் நடவடிக்கைகள் குறித்தும் இன்று காணொளி மூலம் ஆய்வு செய்தார். மத்திய சுகாதாரம் மற்றும் குடும்ப நலத் துறை இணை அமைச்சர் அஸ்வினி குமார் சௌபேவும் இதில் பங்கேற்றார். மிசோரம் மாநிலத்தின் சுகாதாரத் துறை அமைச்சர் டாக்டர் லால்தங்லியானா , அருணாச்சலப் பிரதேச சுகாதார அமைச்சர் திரு அலோ லிபாங் , அசாம் சுகாதாரம் மற்றும் குடும்ப நலத் துறை இணை அமைச்சர் திரு பியூஷ் ஹஜாரிக்கா , எட்டு மாநிலங்களின் உயரதிகாரிகள் ஆகியோரும் இதில் கலந்து கொண்டனர்.


    நாட்டில் கோவிட்-19 நோய்த் தாக்குதலை எதிர்கொள்வதில் அனைத்து மாநிலங்களும் முனைப்பு காட்டி வருவதை டாக்டர் ஹர்ஷ் வர்த்தன் பாராட்டினார். `` பெரும்பாலான வடகிழக்கு மாநிலங்களில் பசுமை மண்டலங்களைப் பார்ப்பது பெரிய நிம்மதி தருவதாகவும் , மிகவும் ஊக்கம் தருவதாகவும் உள்ளது. இன்றைய தேதி நிலவரத்தின்படி அசாம் , திரிபுராவில் மட்டுமே கோவிட்-19 பாதிப்புடன் நோயாளிகள் உள்ளனர் ; மற்ற அனைத்து வடகிழக்கு மாநிலங்களும் பசுமை மண்டலத்தில் உள்ளன. இப்போது ஆரஞ்சு மண்டலங்களைப் பசுமை மண்டலங்களாக மாற்றி பாதுகாப்பு நிலையை உறுதிப்படுத்துவதில் நாம் கவனம் செலுத்த வேண்டும் '' என்று அவர் கேட்டுக்கொண்டார்.


    2020 மே 9 ஆம் தேதி நிலவரத்தின்படி நாடு முழுக்க 59 , 662 பேருக்கு நோய்த் தொற்று உறுதி செய்யப்பட்டிருந்தது ; அதில் 17 , 847 பேர் குணம் அடைந்துள்ளனர் ; 1 , 981 மரணங்கள் நிகழ்ந்துள்ளன என்று டாக்டர் ஹர்ஷ் வர்த்தன் தெரிவித்தார். கடந்த 24 மணி நேரத்தில் 3 , 320 பேருக்குப் புதிதாக நோய்த் தாக்குதல் கண்டறியப்பட்டுள்ளது , 1307 பேர் குணம் அடைந்துள்ளனர். மரண விகிதம் 3.3 சதவீதமாகவும் , குணம் அடைபவர்கள் விகிதம் 29.9 சதவீதமாகவும் உள்ளதாக அவர் குறிப்பிட்டார். நேற்றைய நிலவரத்தின்படி , கோவிட் பாதித்துள்ள நோயாளிகளில் 2.41 சதவீதம் பேர் தீவிர சிகிச்சைப் பிரிவு சிகிச்சையிலும் , 0.38 சதவீதம் பேர் வென்டிலேட்டர் உதவியுடன் கூடிய சிகிச்சையிலும் , 1.88 சதவீதம் பேர் ஆக்சிஜன் செலுத்தும் நிலையிலான சிகிச்சையிலும் உள்ளனர் என்றும் அவர் தெரிவித்தார். `` நாட்டில் மருத்துவப் பரிசோதனை செய்யும் எண்ணிக்கைகளின் திறன் அதிகரித்துள்ளது. 332 அரசு ஆய்வகங்கள் , 121 தனியார் ஆய்வகங்கள் மூலம் ஒரு நாளுக்கு 95 ஆயிரம் மருத்துவப் பரிசோதனைகளைச் செய்ய முடியும். ஒட்டுமொத்தமாக இதுவரையில் 15,25,631 கோவிட்-19க்கான மருத்துவப் பரிசோதனைகள் செய்யப்பட்டுள்ளன '' என்று அவர் கூறினார்.


    வடகிழக்கு மாநிலங்களுடன் நடந்த விரிவான கலந்துரையாடலின் போது , பரிசோதனை வசதிகள் , சுகாதாரக் கட்டமைப்புகள் , கண்காணிப்பு , தொடர்புகள் தடமறிதல் குறித்த பல்வேறு அம்சங்களை அவர்கள் விவரித்ததுடன் , தங்கள் பகுதியில் கையாளப்படும் சிறந்த நடைமுறைகள் பற்றிய தகவல்களையும் பகிர்ந்து கொண்டனர்.


    வடகிழக்கில் கோவிட்-19 மேலாண்மையின் சிறப்பான நிலைமையை பராமரிப்பதற்கு , திரும்பி வரக்கூடிய குடிபெயர்ந்த தொழிலாளர்கள் , மாணவர்கள் , வெளிநாடுகளில் இருந்து வருபவர்களை சுகாதாரம் மற்றும் குடும்ப நல அமைச்சம் , வெளியுறவு அமைச்சகம் அளித்துள்ள வழிகாட்டுதல்கள் மற்றும் நடைமுறைகளைப் பின்பற்றி பரிசோதனை நடத்தி , தனிமைப்படுத்தி வைப்பதை உறுதி செய்ய வேண்டும் என்று டாக்டர் ஹர்ஷ் வர்த்தன் கேட்டுக்கொண்டார். நோயாளிகளை வீட்டுக்கு அனுப்பி வைப்பதற்கான வழிகாட்டுதல்கள் திருத்தப் பட்டிருப்பதாகத் தெரிவித்த அவர் , அவற்றை அனைத்து மாநிலங்களும் பின்பற்ற வேண்டும் என்றும் கேட்டுக் கொண்டார்.


    சர்வதேச எல்லைகளைக் கொண்ட மாநிலங்களில் , எல்லைகளில் வெளி நபர்கள் நுழையும் இடங்களில் வழிகாட்டுதல்களைப் பின்பற்றி மருத்துவப் பரிசோதனைகள் நடத்துதல் , தனிமைப்படுத்தி வைத்தல் போன்ற நடவடிக்கைகளை மேற்கொள்ள போதிய ஏற்பாடுகள் செய்ய வேண்டும் என்று அமைச்சர் அறிவுறுத்தினார்.


    கோவிட்-19 நோயாளிகளுக்கு சிகிச்சை அளிப்பதுடன் , கோவிட் அல்லாத சுகாதாரச் சேவைகள் அளிப்பதற்கும் சம அளவுக்கு முக்கியத்துவம் தர வேண்டும் , அவர்களைப் புறக்கணித்துவிடக் கூடாது என்று மாநிலங்களுக்கு அமைச்சர் நினைவுபடுத்தினார்.

    
    
    (Release ID: 1622558) Visitor Counter : 20
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Odia , Telugu , Kannada