      PIB Headquarters

      கடன் தவணைகளைத் திருப்பிச் செலுத்துவதற்கு அறிவிக்கப்பட்டுள்ள தடைச் சலுகையை இந்திய ரிசர்வ் வங்கி நீட்டித்துள்ளதை பொதுமுடக்கத்தால் பாதிக்கப்பட்டுள்ளோர் வரவேற்கின்றனர்.
      Posted On: 24 MAY 2020 2:36PM by PIB Chennai


    மாதாந்திரக் கடன் தவணைகளைத் திருப்பிச் செலுத்துவதற்கு அறிவிக்கப்பட்ட தடைச் சலுகையை ஆகஸ்டு மாத இறுதி வரை மேலும் மூன்று மாதங்களுக்கு நீட்டிக்க இந்திய ரிசர்வ் வங்கி எடுத்துள்ள முடிவு வரவேற்கப்பட்டுள்ளது . கொவிட் -19 பெருந்தொற்றால் அமல்படுத்தப்பட்டுள்ள பொதுமுடக்கத்தின் காரணமாக , கடன் தவணைகளைத் திரும்ப செலுத்துவதற்கு மூன்று மாத காலத்துக்கு தடைச் சலுகையை வழங்க வணிக வங்கிகள் மற்றும் கூட்டுறவு வங்கிகளை அனுமதித்து மார்ச் 27- ஆம் தேதியன்று இந்திய ரிசர்வ் வங்கி ஒரு உத்தரவைப் பிறப்பித்தது . பொதுமுடக்கம் தொடரும் காரணத்தால் , தடைச் சலுகையை ஆகஸ்டு 31 வரை மேலும் மூன்று மாதங்களுக்கு நீட்டிக்க இந்திய ரிசர்வ் வங்கி இன்னொரு உத்தரவை வெளியிட்டுள்ளது . ஆகஸ்டு மாதம் வரையிலான ஆறு மாத காலத்துக்கு கடனைத் திரும்ப செலுத்தாமல் இருப்பினும் , கடன் கட்டத் தவறியவர் என்று கடன் தகவல் நிறுவனங்களுக்கு தகவல் அளிப்பதில் இருந்து விலக்கு அளிக்கப்படும் என்று இந்திய ரிசர்வ் வங்கியின் ஆளுநர் அறிவித்தார் .


    கடன் தவணைகளைத் திருப்பிச் செலுத்துவதற்கு அறிவிக்கப்பட்ட தடைச் சலுகை ஒரு கருணைக் காலமே என்றும் , அது கடன் தள்ளுபடி இல்லை என்பதையும் மக்கள் உணர வேண்டும் என்று வங்கி அதிகாரிகள் கூறுகின்றனர் . ஒரு குறிப்பிட்ட நபர் ஆகஸ்டு மாதம் வரை கடன் தவணைகளைச் செலுத்தாமல் இருப்பினும் , அதற்காக அவர் கருப்புப் பட்டியலில் சேர்க்கப்பட்ட மாட்டார் என்று நிதி வல்லுநர்கள் தெரிவிக்கின்றனர் . மார்ச் முதல் ஆகஸ்டு வரை கடன் தவணைகளைத் திருப்பி செலுத்துவதற்கு தடைச் சலுகையை இந்திய ரிசர்வ் வங்கி அறிவித்துள்ளதால் , செப்டம்பரில் தவணைகளை கடன் வாங்கியவர் செலுத்தலாம் . செலுத்தப்படாதக் கடனுக்கான வட்டியை வங்கி வசூலிக்கும் மற்றும் கடன் காலத்தை ஒரு குறிப்பிட்ட காலத்துக்கு நீட்டிக்கும் என்பதால் இதில் சாதகங்கள் , பாதகங்கள் இரண்டுமே உள்ளன .


    இந்தத் துன்பமான காலக்கட்டத்தில் கடனைத் திருப்பிச் செலுத்த முடியாதவர்களுக்கு ஒரு உதவியாக இந்தத் தடைச் சலுகை இருக்கும் என்று பொதுத்துறை வங்கியொன்றின் மூத்த மேலாளர் கூறுகிறார் . ஆனால் , கடன் வாங்கியவர்கள் வருங்காலத்தில் அதைத் திருப்பிச் செலுத்த வேண்டும், இதற்கு வட்டியும் பொருந்தும் . கடனைத் திரும்பச் செலுத்த தவணைகளை மேலும் நீட்டிக்குமாறு கடன் வாங்கியவர்கள் வங்கியைக் கேட்டுக்கொள்ளலாம் . நிலையான சம்பள வருமானம் உள்ளவர்கள் தவணைகளைத் திரும்ப செலுத்துமாறு கேட்டுக்கொள்ளப்பட்டுள்ளனர் . அவர்கள் கடனை சீக்கிரம் கட்டி முடித்து விட்டு மேலும் புதியக் கடன்களுக்கு விண்ணப்பிக்கலாம் . ஆனால் , பொதுமுடக்கத்தின் போது போதிய வருமானம் இல்லாமல் இருப்பவர்களுக்கு இந்தத் தடைச் சலுகையை பயன்படுத்திக் கொள்வதை விட்டால் வேறு வழியில்லை .


    தேசியமயமாக்கப்பட்ட வங்கி ஒன்றில் இருந்து வீடு கட்ட கடன் வாங்கி இருந்த திரு . பிரபாகரன் , கொவிட் -19 நிவராணத் தொகுப்பின் ஒரு பகுதியாக , மார்ச்சில் இருந்து மே 2020 வரை கடன் தவணைகளைத் தான் கட்ட வேண்டாமென்றும் , அவரது அடுத்தத் தவணை ஜூன் 2020 க்கு மாற்றியமைக்கப் பட்டிருப்பதாகவும் தெரிவிக்கிறார் . தற்போது இந்திய ரிசர்வ் வங்கி செய்துள்ள புது அறிவிப்பின் காரணமாக , கடனைத் திருப்பிக் கட்டுவதற்கான அடுத்தத் தவணை ஆறு மாதத் தடைக் காலத்துக்குப் பின் செப்டம்பரில் தான் . ஆனால் , வங்கி அதிகாரிகளை உடனடியாகத் தொடர்பு கொண்ட அவர் , தடைச் சலுகையை தான் பயன்படுத்திக்கொள்ளப் போவதில்லை என்றும் , கடன் தவணைகளைச் செலுத்தி விடுவதாகவும் கூறியிருக்கிறார் . அதே சமயம் , பொதுமுடக்கத்தின் போது நிலையான வருமானம் இல்லாமல் இருப்பவர்களுக்கு இந்தத் தடைச் சலுகை கட்டாயமாக ஒரு வரம் ஆகும் . லாரி ஒட்டுநர்கள் , சிறு வணிகர்கள் , ஆட்டோ மற்றும் டாக்சி ஓட்டுநர்கள் , தேநீர்க் கடை உரிமையாளர்கள் போன்று பொதுமுடக்கத்தால் கடுமையாக பாதிக்கப்பட்டிருப்பவர்கள் , கடனைத் திருப்பிச் செலுத்துவதற்கு அரசு வழங்கி இருக்கும் நீட்டிக்கப்பட்டுள்ள தடைச் சலுகையை வரவேற்கின்றனர் . மாதாந்திரத் தவணைகளைக் கட்டுவதற்கு தங்கள் கைகளில் பணம் எதுவும் இல்லாமல் இருப்பதால் , இந்தத் தடைச் சலுகைக் காலம் கட்டாயம் அவர்களுக்கு உதவும் என்று அவர்கள் நம்புகிறார்கள் . கடனைத் திருப்பி செலுத்துவதற்கு ஆகஸ்டு வரை உள்ள சலுகை மிகவும் உதவிகரமாக உள்ளதாக புகைப்படக்காரரான திரு . பாண்டிதுரை தெரிவிக்கிறார் . பொது முடக்கத்தின் போது வியாபாரம் இல்லாததால் வருமானமும் இல்லாமல் இருப்பதால் , கடனைத் திரும்பச் செலுத்த அளித்த சலுகைக்காக அரசுக்கு அவர் நன்றி கூறுகிறார் . ஆறு மாதம் கடன் தடைச் சலுகைக்காக அரசுக்குத் தான் நன்றியுடன் இருப்பதாக ஓட்டுநர் சசிகுமார் கூறுகிறார் . பொதுமுடக்கத்தின் போது தனக்கு வருமானம் இல்லை என்பதால் , பொதுமுடக்கம் முடிந்தவுடன் தனக்கு வருமானம் வரும் போது அவரால் கடனைக் கட்ட முடியும் என்கிறார் . தான் ரூ 10,000 கடன் பெற்றிருப்பதாகக் கூறும் கரூர் குளித்தலையை சேர்ந்த தையல் கலைஞரான காஜா மைதீன் , அதைத் திரும்ப செலுத்த மூன்று மாதங்கள் தடை ச்சலுகைக் கிடைத்ததாகக் கூறுகிறார் . தற்போது இன்னும் மூன்று மாதங்கள் கூடுதல் காலம் கிடைத்திருப்பதால் , மத்திய அரசுக்கு அவர் நன்றி கூறுகிறார் . கரூர் குளித்தலையில் பெட்டிக் கடை வைத்திருக்கும் ஷாஜகான் , தான் வங்கிக் கடன் பெற்றிருப்பதாகக் கூறுகிறார் . கடனைத் திரும்பச் செலுத்த முதலில் மூன்று மாத காலம் தடைச் சலுகையை அளித்ததற்கும் , பின்னர் அதை இன்னொரு மூன்று மாதங்களுக்கு நீட்டித்ததற்கும் மத்திய அரசுக்கு அவர் நன்றி கூறுகிறார் . கொவிட் -19 பொதுமுடக்கத்தால் பாதிக்கப்பட்ட மக்கள் எதிர்கொள்ளும் ஒவ்வொரு சிக்கலுக்கும் , அதற்கேற்ற தீர்வோடு அரசு வருகிறது . வட்டிக் கட்டணம் தள்ளுபடி செய்யப்பட மாட்டாது மற்றும் ஒட்டுமொத்த திரும்ப செலுத்தும் காலம் அதற்கு பின்னர் நீட்டிக்கப்பட்ட மாட்டாது என்பதைக் கருத்தில் கொண்டு , வங்கிக் கடன் தடை சலுகையை விவேகத்துடன் பயன்படுத்த வேண்டும் .


      * கே. தேவி பத்மநாபன் , விவசாயிகள் தயாரிப்பாளர் நிறுவனம் , திருச்சி


    

    
    (Release ID: 1626573) Visitor Counter : 52
    
    
      Read this release in: English
    
    
    

*