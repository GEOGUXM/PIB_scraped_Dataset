      தேர்தல் ஆணையம்

      மகாராஷ்டிரா சட்ட மேலவைக்கு சட்டமன்ற உறுப்பினர்கள் மூலம் இரண்டு ஆண்டுகளுக்கு ஒரு முறை நடக்கும் தேர்தலை 21 மே 2020 அன்று நடத்த இந்திய தேர்தல் ஆணையம் முடிவெடித்துள்ளது.
      Posted On: 01 MAY 2020 2:16PM by PIB Chennai


    மகாராஷ்டிராவில் காலியாக உள்ள ஒன்பது சட்ட மேலவை உறுப்பினர் பதவிகளுக்கு சட்டமன்ற உறுப்பினர்கள் மூலம் தேர்தல் நடத்தும் சாத்தியக்கூறுகளை தேர்தல் ஆணையம் இன்று ஆய்வு செய்தது . தேர்தல் ஆணையர்கள் , திரு . அஷோக் லாவாசா மற்றும் திரு . சுஷில் சந்திரா ஆகியோருடன் தலைமைத் தேர்தல் ஆணையர் , திரு . சுனில் அரோரா , ( அமெரிக்காவில் இருந்து ) காணொளி அழைப்பு மூலம் கூட்டத்தில் கலந்துக் கொண்டார் .


    சட்டமன்ற உறுப்பினர்கள் மூலம் தேர்ந்தெடுக்கப்படும் ஒன்பது சட்ட மேலவை உறுப்பினர் பதவிகள் , 24 ஏப்ரல் 2020 அன்று மகாராஷ்டிராவில் ( இணைப்பு 'A') காலியானது . கொவிட் -19 சூழ்நிலைகளைக் கருத்தில் கொண்டு , மறு உத்தரவுகள் வரும் வரை தேர்தலை தள்ளி வைத்து 03 ஏப்ரல் 2020 அன்று சட்டப்பிரிவு 324 இன் கீழ் இந்தியத் தேர்தல் ஆணையம் ஒரு உத்தரவை வெளியிட்டது .


    மகாராஷ்டிரா அரசின் தலைமை செயலாளரிடம் இருந்து தேர்தல் ஆணையத்துக்கு 30 ஏப்ரல் 2020 அன்று ஒரு கடிதம் வரப்பெற்றது . அந்தக் கடிதத்தில் , பெருந்தொற்றைக் கட்டுப்படுத்த பல்வேறு நடவடிக்கைகள் எடுக்கப்பட்டுள்ளதை சுட்டிக் காட்டிய தலைமைச் செயலாளர் , மாநில அரசின் மதிப்பீட்டின் படி , சட்டமன்ற உறுப்பினர்கள் மூலம் தேர்ந்தெடுக்கப்படும் ஒன்பது சட்ட மேலவை உறுப்பினர் பதவிகளுக்கான தேர்தல் பாதுகாப்பான சூழ்நிலையில் நடத்தலாம் என தெரிவித்திருந்தார் . தனி நபர் விலகல் மற்றும் உரிய அதிகாரிகளால் விதிக்கப்படும் இதர நிபந்தனைகளைப் பின்பற்றி மேற்கண்ட தேர்தலை முழுவதும் பாதுகாப்பான சூழ்நிலைகளில் நடத்த மாநில அரசு முழுவதும் உறுதி பூண்டுள்ளதாக தேர்தல் ஆணையத்திடம் மாநில அரசு உறுதி அளித்தது .


    இடம் பெயர்ந்த தொழிலாளர்கள் , யாத்ரீகர்கள் , சுற்றுலா பயணிகள் , மாணவர்கள் மற்றும் பொது முடக்க உத்தரவுகளால் சிக்கித் தவிக்கும் இதர நபர்களின் போக்குவரத்தை அனுமதித்து 29 ஏப்ரல் 2020 அன்று மத்திய உள்துறை அமைச்சகம் வெளியிட்ட உத்தரவை சுட்டிக்காட்டிய மாநில அரசு , இந்த விஷயத்தில் உள்ள அனைத்து வழிகாட்டுதல்களையும் பின்பற்றி தேர்தல் நடப்பதற்கான வசதிகளை செய்து அரசு உறுதி செய்யும் என மீண்டும் வலியுறுத்தியது .


    மாநிலத்தில் தேர்தல் நடத்தக்கூடிய சாத்தியக்கூறுகளைக் குறிப்பிட்டு , மாண்புமிகு மகாராஷ்டிர ஆளுநரிடம் இருந்து 30 ஏப்ரல் 2020 தேதியிட்ட ஒரு அலுவல் கடிதத்தையும் ஆணையம் பெற்றது . இது தொடர்பாக , மகாராஷ்டிராவின் முதல் அமைச்சராக 28 நவம்பர் , 2019 அன்று திரு உத்தவ் பாலாசாகேப் தாக்கரே பதவியேற்றுக் கொண்டதைத் தெரிவித்த மகாராஷ்டிர ஆளுநர் , அரசியல் சட்ட விதிகளின் படி மகாராஷ்டிர சட்டமன்றம் அல்லது சட்ட மேலவையின் உறுப்பினராக அவர் ஆறு மாதங்களுக்குள் , அதாவது 27 மே , 2020 க்குள் தேர்ந்தெடுக்கப்பட வேண்டும் என்று சுட்டிக்காட்டினார் . கள நிலவரம் கட்டுக்குள் உள்ளதாகவும் , அரசு செய்த பல்வேறு தளர்வுகள் மூலம் தற்போது அது மேம்பட்டு வருவதாகத் தெரிவதாகவும் அவர் மேலும் கூறினார் . ஆகையால் , ஒட்டுமொத்த சூழ்நிலையையும் கருத்தில் கொண்டு , தேர்தலை நடத்துவதற்கான முறைகளை வகுப்பதற்குப் பரிசீலிக்குமாறு தேர்தல் ஆணையம் கேட்டுக்கொள்ளப்பட்டது .


    தவிர்க்க முடியாத காரணங்களால் தேர்தல் அட்டவணை ஒத்தி வைக்கப்பட்டிருந்த நிலையில் , மகாராஷ்டிர சட்டமன்ற காங்கிரஸ் கட்சி , சிவ சேனா சட்ட மேலவை கட்சி மற்றும் தேசியவாத காங்கிரஸ் கட்சி ஆகிய கட்சிகள் , மேற்கண்ட தேர்தலை நடத்த ஆணையத்தைக் கேட்டுக்கொண்டதையும் ஆணையம் கருத்தில் கொண்டது .


    மேற்கண்ட அனைத்தையும் கருத்தில் கொண்ட அதே நேரத்தில் , கடந்த காலத்தில் நேர்ந்த இதே போன்ற எதிர்பாராத சூழ்நிலைகளையும் ஆணையம் ஆய்வு செய்தது . முன்னாள் பிரதமர்கள் திரு . பி . வி . நரசிம்ம ராவுக்கு 1991 லும் , திரு . எச் . டி . தேவ கெளடாவுக்கு 1996 லும் , மற்றும் பல்வேறு மாநிலங்களின் முதல்வர்களுக்கு ( ராஜஸ்தான் முதல்வர் திரு . அஷோக் கெலாட் , 1991; பீகார் முதல்வர் திருமதி . ராப்ரி தேவி , 1997; ஆந்திரப்பிரேதச முதல்வர் திரு . விஜய் பாஸ்கர் ரெட்டி , 1993; உத்திரப் பிரதேச முதல்வர் மற்றும் நான்கு அமைச்சர்கள் , 2017; மற்றும் நாகாலாந்து முதல்வர் , 2017) இதே போன்ற அரசியல் சட்டத் தேவையைப் பூர்த்தி செய்வதற்காக இடைத் தேர்தல்களை ஆணையம் நடத்தியது . கடந்த காலத்தில் இது ஒரு நிலையான வழக்கமாகவே இருந்துள்ளதை ஆணையம் குறித்துக் கொண்டது .


    இவை அனைத்தையும் பரிசீலனைக்கு எடுத்துக் கொண்ட பின்னர் , மகாராஷ்டிரா மாநிலத்தில் இரு ஆண்டுகளுக்கு ஒரு முறை நடத்தப்படும் மேற்கூறிய மேலவைத் தேர்தலை நடத்த ஆணையம் முடிவெடுத்தது . தேர்தல் அட்டவணை குறித்த தகவல்கள் இணைப்பு 'B' யில் இணைக்கப்பட்டுள்ளன .


    பேரழிவு மேலாண்மைச் சட்டம் , 2005 இன் படி தேசிய நிர்வாகக் குழுவின் அலுவல் சார்ந்த தலைவரான மத்திய உள்துறை செயலாளர் , தேர்தல் சுமூகமாக நடப்பதற்கு மேற்கண்ட சட்டத்தில் கூறியுள்ள படி தேவையான முன்னெச்சரிக்கை ஏற்பாடுகள் செய்யப்படுகின்றனவா என்பதை உறுதி செய்ய தகுந்த மூத்த அதிகரியை நியமிக்க வேண்டும் என்றும் ஆணையம் முடிவெடுத்தது .


    தேர்தலை நடத்துவதற்கான ஏற்பாடுகளைச் செய்யும் போது கொவிட் -19 தொடர்பாக அமலில் உள்ள விதிமுறைகள் பின்பற்றப்படுகின்றனவா என்பதை உறுதி செய்ய மாநிலத்தில் இருந்து ஒரு அதிகாரியை நியமிக்குமாறு தலைமை செயலாளருக்கு ஆணையம் உத்தரவிட்டது .


    மேலும் , மகாராஷ்டிரா தலைமைத் தேர்தல் அதிகாரியை இந்த தேர்தலுக்கான பார்வையாளராக ஆணையம் நியமித்தது .


    தள்ளி வைக்கப்பட்ட இதர தேர்தல்கள் குறித்து அடுத்த வாரம் ஆய்வு செய்யவும் ஆணையம் முடிவெடுத்தது .


    இணைப்பு 'B' ( அட்டவணை )


    வ . எண் நிகழ்ச்சிகள் தேதிகள்


    1. அறிவிப்பு வெளியீடு 4 மே 2020 ( திங்கள் )


    2. வேட்பு மனு தாக்கலுக்கு கடைசி நாள் 11 மே 2020 ( திங்கள் )


    3. வேட்பு மனுக்கள் பரிசீலனை 12 மே 2020 ( செவ்வாய் )


    4. வேட்பு மனு திரும்ப பெறக் கடைசி நாள் 14 மே 2020 ( வியாழன் )


    5. தேர்தல் நாள் 21 மே 2020 ( வியாழன் )


    6. தேர்தல் நேரம் காலை 09.00 முதல் மாலை 04.00 வரை


    7. வாக்கு எண்ணிக்கை 21 மே 2020 ( வியாழன் ) மாலை 5.00 மணி


    8. தேர்தல் முடிக்கப்பட வேண்டிய தேதி 26 மே 2020 ( செவ்வாய் )


    ***

    
    
    (Release ID: 1620103) Visitor Counter : 26
    
    
      Read this release in: Assamese , English , Gujarati , Urdu , Hindi , Marathi , Manipuri , Bengali , Punjabi , Telugu