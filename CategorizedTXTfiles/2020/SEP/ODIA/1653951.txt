      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସଂସଦର ମୌସୁମୀ ଅଧିବେଶନ ଆରମ୍ଭ ହେବା ପୂର୍ବରୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ବକ୍ତବ୍ୟ
      Posted On: 14 SEP 2020 9:53AM by PIB Bhubaneshwar


    ନମସ୍କାର ସାଥୀଗଣ ,


    ଏକ ଦୀର୍ଘ ଅନ୍ତରାଳ ପରେ ଆପଣମାନଙ୍କ ସହ ପୁଣି ଥରେ ଦର୍ଶନ ହେଉଛି । ଆପଣମାନେ ସମସ୍ତେ କୁଶଳ ଅଛନ୍ତି ତ ? ଆପଣମାନଙ୍କ ପରିବାରବର୍ଗଙ୍କ ପ୍ରତି କୌଣସି ସଂକଟ ଆସିନାହିଁ ତ ? ଈଶ୍ୱର ଆପଣମାନଙ୍କୁ ସମସ୍ତଙ୍କୁ କୁଶଳରେ ରଖିଥାନ୍ତୁ ।


    ଏକ ବିଶେଷ ବାତାବରଣ ମଧ୍ୟରେ ଆଜି ସଂସଦର ମୌସୁମୀ ଅଧିବେଶନ ଆରମ୍ଭ ହେବାକୁ ଯାଉଛି । କରୋନା ବି ଅଛି , କର୍ତ୍ତବ୍ୟ ବି ଅଛି ଏବଂ ସମସ୍ତ ସାଂସଦ କର୍ତ୍ତବ୍ୟର ମାର୍ଗକୁ ଆପଣାଇଛନ୍ତି । ମୁଁ ସମସ୍ତ ସାଂସଦମାନଙ୍କୁ ଏଭଳି ଆଭିମୁଖ୍ୟ ଲାଗି ବଧେଇ ଜଣାଉଛି , ଅଭିନନ୍ଦନ ଜ୍ଞାପନ କରୁଛି ଏବଂ ଧନ୍ୟବାଦ ଅର୍ପଣ କରୁଛି ।


    ବଜେଟ ଅଧିବେଶନକୁ ନିର୍ଦ୍ଧାରିତ ସମୟ ପୂର୍ବରୁ ଶେଷ କରିବାକୁ ପଡ଼ିଥିଲା । ଏଥର ମଧ୍ୟ ଦିନକୁ ଦୁଇ ଥର , ଥରେ ରାଜ୍ୟସଭା ଓ ଥରେ ଲୋକସଭା ପାଇଁ ସମୟ ବଦଳାଇବାକୁ ପଡ଼ିଛି । ଶନିବାର , ରବିବାର ମଧ୍ୟ ଏଥ ର ବାତିଲ କରିବାକୁ ପଡ଼ିଛି । କିନ୍ତୁ ସମସ୍ତ ସଦସ୍ୟ ଏକଥା ମଧ୍ୟ ସ୍ୱୀକାର କରିଛନ୍ତି , ସ୍ୱାଗତ କରିଛନ୍ତି ଏବଂ କର୍ତ୍ତବ୍ୟ ପଥରେ ଆଗକୁ ଅଗ୍ରସର ହେବା ସକାଶେ ନିଷ୍ପତ୍ତି ଗ୍ରହଣ କରିଛନ୍ତି ।


    ଏହି ଅଧିବେଶନ କାଳରେ କେତେଗୋଟି ମହତ୍ତ୍ୱପୂର୍ଣ୍ଣ ନିଷ୍ପତ୍ତି ଗ୍ରହଣ କରିବାକୁ ପଡ଼ିବ । ଅନେକ ବିଷୟ ଉପରେ ଚର୍ଚ୍ଚା ହେବ ଏବଂ ଆମ ସମସ୍ତଙ୍କ ଅନୁଭବ ରହିଛି ଯେ ଲୋକସଭାରେ ଯେତେ ଅଧିକ ଚର୍ଚ୍ଚା ହୋଇଥାଏ ଯେତେ ଗହନ ଚର୍ଚ୍ଚା ହୋଇ ଥାଏ , ଯେତିକି ବିବିଧତାରେ ପରିପୂର୍ଣ୍ଣ ଚର୍ଚ୍ଚା ହୋଇଥାଏ ସଦନକୁ , ବିଷୟ ବସ୍ତୁକୁ ଏବଂ ଦେଶକୁ ସେତିକି ଲାଭ ପ୍ରାପ୍ତ ହୋଇଥାଏ ।


    ଚଳିତ ଥର ମଧ୍ୟ ଏହି ମହାନ ପରମ୍ପରା ସହ ଆମେମାନେ ସମସ୍ତ ସାଂସଦ ମିଳିମିଶି ଏଥିରେ ମୂଲ୍ୟ ସଂଯୋଗ କରିବା , ଏହା ମୋର ବିଶ୍ୱାସ । କରୋନା ମହାମାରୀ ଯୋଗୁ ଯେଉଁ ପରିସ୍ଥିତି ଉତ୍ପନ୍ନ ହୋଇଛି ସେଥିପାଇଁ ଯେଉଁ ସତର୍କତାମୂଳକ ସୂଚନା ବିଷୟରେ ସମସ୍ତଙ୍କୁ ଅବଗତ କରାଯାଇଛି , ସେହି ସବୁ ସତର୍କତା ଆମ ସମସ୍ତଙ୍କୁ ପାଳନ କରିବାକୁ ପଡ଼ିବ । ଏବଂ ଏକଥା ମଧ୍ୟ ସ୍ପଷ୍ଟ ଯେ ଯେପର୍ଯ୍ୟନ୍ତ ଏହି ମହାମାରୀର କୌଣସି ପ୍ରତିଷେଧକ ଟୀକା କିମ୍ବା ଔଷଧ ନବାହାରିଛି ଏବଂ ଉପଲବ୍ଧ ନହୋଇଛି , ସେପର୍ଯ୍ୟନ୍ତ ଆମେ ସତର୍କତା ଅନୁପାଳନରେ କୌଣସି ପ୍ରକାର ଢ଼ିଲା ପ୍ରଦର୍ଶନ କରିବା ନାହିଁ । ଆମେ ସଭିଏଁ ଆଶା କରୁଛେ ଯେ ଯଥା ଶୀଘ୍ର ବିଶ୍ୱର ଯେକୌଣସି କୋଣରେ ହେଉ ଏହାର ପ୍ରତିଷେଧକ ଟୀକା ଉପଲବ୍ଧ ହେଉ । ଆମର ବୈଜ୍ଞାନିକମାନେ ଜଲଦି ଏହି ସଫଳତା ହାସଲ କରନ୍ତୁ ଏବଂ ବିଶ୍ୱର ସମସ୍ତଙ୍କୁ ଏଭଳି ସଂକଟରୁ ମୁକ୍ତ କରିବା ନିମନ୍ତେ ଆମେ ଆମର ପ୍ରୟାସରେ ସକ୍ଷମ ହେଉ ।


    ଏହି ସଦନର ଆହୁରି ମଧ୍ୟ ଏକ ବିଶେଷ ଦାୟିତ୍ୱ ରହିଛି ଏବଂ ବିଶେଷ କରି ଏହି ଅଧିବେଶନର ତାହା ଅତିରିକ୍ତ ଦାୟିତ୍ୱ । ଆଜି ଆମର ସଶସ୍ତ୍ର ସେନାର ବୀର ଯବାନମାନେ ସୀମାରେ ମୁତୟନ ରହିଛନ୍ତି , ସେମାନେ ସାହସର ସହିତ , ଦୃଢ ମନୋବଳ ସହିତ , ଦୃଢ଼ ସଂକଳ୍ପର ସହିତ ଦୁର୍ଗମ ପାହାଡ଼ ଶିଖର ଉପରେ ମୁତୟନ ରହିଛନ୍ତି । ଏବଂ କିଛି ସମୟ ପରେ ବର୍ଷା ମଧ୍ୟ ଆରମ୍ଭ ହୋଇଯିବ । ସେମାନେ ଯେଉଁ ବିଶ୍ୱାସର ସହିତ ସେଠାରେ ଦେଶର ସୀମାକୁ ସୁରକ୍ଷିତ ରଖିବା ସକାଶେ ଠିଆ ହୋଇଛନ୍ତି , ମାତୃଭୂମିର ସୁରକ୍ଷା ସକାଶେ ଅଟଳ ଭାବେ ମୁତୟନ ଅଛନ୍ତି , ଏହି ଗୃହ , ଗୃହ ର ସମସ୍ତ ସଦସ୍ୟ ଏକ ସ୍ୱରରେ , ଏକ ଭାବନାରେ , ଏକ ଭାବରେ , ଏକ ସଂକଳ୍ପରେ ସେମାନଙ୍କୁ ସଂଦେଶ ଦେବେ ଯେ - ସେନାର ଯବାନମାନଙ୍କ ପଛରେ ସମଗ୍ର ଦେଶ ଠିଆ ହୋଇଛି । ସଂସଦ ଏବଂ ସଦସ୍ୟମାନେ ଠିଆ ହୋଇଛ ନ୍ତି । ସମଗ୍ର ସଦନ ଏକ ସ୍ୱରରେ ଦେଶର ବୀର ଯବାନମାନଙ୍କ ପଛରେ ଠିଆ ହୋଇଛି ।ଏହା ବହୁତ ମଜଭୁତ ସଂଦେଶ ହେବ ଯାହା ଏହି ସଦନ ପ୍ରଦାନ କରିବ । ସମସ୍ତ ସଦସ୍ୟ ଏଥିପାଇଁ ଏକାଠି ହେବେ । ମୋର ଏଥିରେ ସଂପୂର୍ଣ୍ଣ ବିଶ୍ୱାସ ରହିଛି । ମୁଁ ଆପଣମାନଙ୍କୁ ସମସ୍ତଙ୍କୁ ନିବେଦନ କରିବି ଯେ କରୋନା କାଳଖଣ୍ଡରେ ଆପଣମାନଙ୍କୁ ପୂର୍ବ ଭଳି ଅବାଧରେ ସବୁ ସ୍ଥାନରେ ଯାତାୟାତ କରିବାର ଅବସର ମିଳି ନପାରେ । ଆପଣମାନେ ସମସ୍ତେ ନିଜକୁ ନିଜେ ସମ୍ଭାଳିବାକୁ ହେବ , ବନ୍ଧୁଗଣ । ଖବର ତ ଆପଣମାନଙ୍କୁ ମିଳିଯିବ , ଆପଣମାନଙ୍କ ଲାଗି ଏହା କୌଣସି ମୁସ୍କିଲ କାମ ନୁହେଁ । କିନ୍ତୁ ନିଜେ ନିଜକୁ ନିଶ୍ଚିତ ଭାବେ ସମ୍ଭାଳିବାକୁ ହେବ । ଏହା ମୋର ଆପଣମାନଙ୍କୁ ସମସ୍ତଙ୍କୁ ବ୍ୟକ୍ତିଗତ ନିବେଦନ , ପ୍ରାର୍ଥନା ।


    ଆପଣମାନଙ୍କୁ ଧନ୍ୟବାଦ ବନ୍ଧୁଗଣ!


    ***********


    

    
    (Release ID: 1653951) Visitor Counter : 14
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam