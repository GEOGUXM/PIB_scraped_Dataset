      ରସାୟନ ଓ ସାର ମନ୍ତ୍ରଣାଳୟ

      ଉଚିତ ମୂଲ୍ୟରେ ଆବଶ୍ୟକୀୟ ଚିକିତ୍ସା ଉପକରଣ ଉପଲବ୍ଧ କରାଇବା ପାଇଁ ଆଣ୍ଠୁ ପ୍ରତିରୋପଣ ଉପକରଣର ସର୍ବୋଚ୍ଚ ମୂଲ୍ୟ ନିର୍ଦ୍ଧାରଣ ଅବଧି ସେପ୍ଟେମ୍ବର 14, 2021 ଯାଏଁ ବୃଦ୍ଧି କଲା ଏନପିପିଏ
      ● ଏହାଦ୍ୱାରା ସାଧାରଣ ଲୋକଙ୍କ 15 ଶହ କୋଟି ଟଙ୍କା ସଂଚୟ ହେବ

      Posted On: 17 SEP 2020 11:15AM by PIB Bhubaneshwar

    ରସାୟନ ଓ ସାର ମନ୍ତ୍ରଣା ଳୟ ଅଧିନସ୍ଥ ରାଷ୍ଟ୍ରୀୟ ଔଷଧ ମୂଲ୍ୟ ନିର୍ଦ୍ଧାରଣ ପ୍ରାଧିକରଣ ( ଏନପିପିଏ ) ଲୋକଙ୍କୁ ଉଚିତ ମୂଲ୍ୟରେ ଆବଶ୍ୟକୀୟ ଚିକିତ୍ସା ଉପକରଣ ଯୋଗାଇ ଦେବା ପାଇଁ ଆଣ୍ଠୁ ପ୍ରତିରୋପଣ ଉପକରଣଗୁଡିକର ସର୍ବୋଚ୍ଚ ନିର୍ଦ୍ଧାରିତ ମୂଲ୍ୟ ଅବଧି ଆଉ ବର୍ଷେ ପାଇଁ ଅର୍ଥାତ ସେପ୍ଟେମ୍ବର 14 , 2021 ପର୍ଯ୍ୟନ୍ତ ବଢାଇ ଦେଇଛନ୍ତି ।


    ଏନପିପିଏ ପକ୍ଷରୁ ଔଷଧ ମୂଲ୍ୟ ନିୟନ୍ତ୍ରଣ ଆଦେଶ ( ଡିପିସିଓ ), 2013 ( ପରିଶିଷ୍ଟ 2 ) ଅନୁଯାୟୀ ଏ ସମ୍ପର୍କରେ ସେପ୍ଟେମ୍ବର 15 , 2020ରେ ବିଜ୍ଞପ୍ତି ଜାରି ହୋଇଛି । ଅଗଷ୍ଟ 16 , 2017ରେ ଜାରି ଆଦେଶ କ୍ରମ ସଂଖ୍ୟା ଏସ . ଓ . 2668 ( ଇ ) ମାଧ୍ୟମରେ ଏନପିପିଏ ଆଣ୍ଠୁ ପ୍ରତିରୋପଣ ଉପକରଣଗୁଡିକର ମୂଲ୍ୟ ପ୍ରଥମ ଥର ପାଇଁ ଏକ ବର୍ଷ ଯାଏଁ ନିର୍ଦ୍ଧାରିତ କରିଥିଲେ । ଏହି ସମୟ ସୀମା ଅଗଷ୍ଟ 13 , 2018 ଓ ଅଗଷ୍ଟ 15 , 2019ରେ ବର୍ଷେ ଲେଖାଏଁ ବଢିଥିଲା । ମୂଲ୍ୟ ନିର୍ଦ୍ଧାରଣ ଅବଧି ଅଗଷ୍ଟ 15 , 2020ରେ ସରିଥିବାରୁ ଏହାର ସମୀକ୍ଷା ଆବଶ୍ୟକ ହୋଇ ପଡିଥିଲା ।


    ଜୁଲାଇ 2020ରେ ପ୍ରାଥମିକ ଓ ସଂଶୋଧିତ ପ୍ରତି ରୋପଣ ସାମଗ୍ରୀ ପ୍ରସ୍ତୁତକାରୀ ଓ ଆମଦାନୀ କରୁଥିବା କମ୍ପାନୀଗୁଡିକୁ ଜୁଲାଇ 2018ରୁ ଜୁନ 2020 ମଧ୍ୟରେ ହୋଇଥିବା ବିକ୍ରୟ ବିବରଣୀ ପ୍ରସ୍ତୁତ କରିବାକୁ ଏନପିପିଏ ନିର୍ଦ୍ଦେଶ ଦେଇଥିଲେ । ଅଗଷ୍ଟ 6 , 2020ରେ ଏନପିପିଏ ଦ୍ୱାରା ଆୟୋଜିତ ବୈଠକରେ 14ଟି କମ୍ପାନୀ ( 10 ଆମଦାନୀ କରୁଥିବା କମ୍ପାନୀ ଓ 4 ଘରୋଇ ଉତ୍ପାଦନକାରୀ କମ୍ପାନୀ ) ଙ୍କ ଠାରୁ ସଂଗୃହୀତ ତଥ୍ୟ ନୀରିକ୍ଷଣ ପରେ ଅଗଷ୍ଟ 15 , 2020 ପର୍ଯ୍ୟନ୍ତ ଲାଗୁ ମୂଲ୍ୟର ସମୟ ସୀମା ସେପ୍ଟେମ୍ବର 15 , 2020 ପର୍ଯ୍ୟନ୍ତ ଏକ ମାସ ବଢାଇବାକୁ ନିଷ୍ପତ୍ତି ନେଇଥିଲେ ।


    ସେପ୍ଟେମ୍ବର 14 , 2020ରେ ହୋଇଥିବା ପ୍ରାଧିକରଣ ବୈଠକରେ ଏ ସଂକ୍ରାନ୍ତରେ ପୁଣି ଥରେ ଆଲୋଚନା ହୋଇଥିଲା । 2017ରେ ସର୍ବୋଚ୍ଚ ମୂଲ୍ୟ ସୀମା ନିର୍ଦ୍ଧାରଣ କରିବାର ଦୁଇ ବର୍ଷ ମଧ୍ୟରେ ଉପକରଣଗୁଡିକର ଦାମ 69 ପ୍ରତିଶତ ପର୍ଯ୍ୟନ୍ତ ହ୍ରାସ ପାଇଛି ଓ ପ୍ରସ୍ତୁତକାରୀ ଘରୋଇ କମ୍ପାନୀଗୁଡିକର ବଜାର ଅଂଶଧନ 11 ପ୍ରତିଶତ ବୃଦ୍ଧି ପାଇଛି । ଯାହା ସରକାରଙ୍କ ଆତ୍ମନିର୍ଭର ଭାରତ ନୀତିର ଅନୁକୂଳ ।


    ଏହାକୁ ଦୃଷ୍ଟିରେ ରଖି ଜନସାଧାରଣଙ୍କ ହିତ ପାଇଁ ପ୍ରତି ରୋପଣ ସାମଗ୍ରୀର ସର୍ବୋଚ୍ଚ ମୂଲ୍ୟ ନିର୍ଦ୍ଧାରଣ ବ୍ୟବସ୍ଥା ଜାରି ରଖିବାକୁ ସ୍ଥିର ହୋଇଥିଲା । ଫଳରେ ଏନପିପିଏ ଏହି ଉପକରଣଗୁଡିକର ବର୍ତମାନର ନିର୍ଦ୍ଧାରିତ ମୂଲ୍ୟ ସୀମାର ଅବଧି ଏକ ବର୍ଷ ( ସେପ୍ଟେମ୍ବର 14 , 2021 ଯାଏଁ ) ବଢାଇବାକୁ ନିଷ୍ପତ୍ତି ନେଇଥିଲେ ଓ ସେପ୍ଟେମ୍ବର 15 , 2020ରେ ଏ ନେଇ ବିଧିବଦ୍ଧ ବିଜ୍ଞପ୍ତି ଜାରି କରିଥିଲେ ।


    ସରକାରଙ୍କ ଏହି ପଦକ୍ଷେପ ଫଳରେ ସାଧାରଣ ଲୋକଙ୍କ 15 ଶହ କୋଟି ଟଙ୍କା ସଂଚୟ ହୋଇପାରିବ ।


    **********


    

    
    (Release ID: 1655715) Visitor Counter : 3
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Tamil , Telugu , Kannada