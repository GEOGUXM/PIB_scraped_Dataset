      ଗ୍ରାମ୍ୟ ଉନ୍ନୟନ ମନ୍ତ୍ରଣାଳୟ

      ଗରିବ କଲ୍ୟାଣ ରୋଜଗାର ଅଭିଯାନ ମାଧ୍ୟମରେ ଗ୍ରାମବାସୀ କ୍ରମଶଃ ସଶକ୍ତ ହେଉଛନ୍ତି; ଓଡ଼ିଶାର ସଫଳ କାହାଣୀ
      Posted On: 01 SEP 2020 3:17PM by PIB Bhubaneshwar


    କୋଭିଡ୍‌ ମହାମାରୀ ଯୋଗୁଁ ନିଜ ନିଜର ଭିଟାମାଟିକୁ ଫେରିଆସିଥିବା ଶ୍ରମିକ ଏବଂ ସ୍ଥାନୀୟ ଅଭାବୀ ଲୋକଙ୍କୁ କାମଧନ୍ଦା ଯୋଗାଇ ଦେବା ପାଇଁ ଗରିବ କଲ୍ୟାଣ ରୋଜଗାର ଅଭିଯାନ ଓଡିଶା ସମେତ 6ଟି ରାଜ୍ୟରେ କାର୍ଯ୍ୟକାରୀ ହେଉଛି । ଅନ୍ୟ ରାଜ୍ୟଗୁଡିକ ହେଲେ ବିହାର , ଝାଡଖଣ୍ଡ , ମଧ୍ୟପ୍ରଦେଶ , ରାଜସ୍ଥାନ ଓ ଉତ୍ତର ପ୍ରଦେଶ । ଏହି 6ଟି ରାଜ୍ୟର 116ଟି ଜିଲାରେ ଏହା କାର୍ଯ୍ୟକାରୀ ହେଉଛି । ଲୋକଙ୍କୁ ଜୀବିକା ଉପାର୍ଜନର ସୁଯୋଗ ଯୋଗାଇ ଦେଉଥିବା ଏହି କାର୍ଯ୍ୟକ୍ରମରେ କେନ୍ଦ୍ର ସରକାରଙ୍କ 12ଟି ମନ୍ତ୍ରଣାଳୟ ଓ ବିଭାଗ ସହିତ ସଂପୃକ୍ତ ରାଜ୍ୟ ସରକାର ମିଳିତଭାବେ କାମ କରୁଛନ୍ତି । ଏହାଦ୍ୱାରା ଗ୍ରାମକୁ ଫେରିଆସିଥିବା ପ୍ରବାସୀ ଶ୍ରମିକ ଓ ଗ୍ରାମାଞ୍ଚଳ ସମୁଦାୟ ବିଶେଷ ଉପକୃତ ହେଉଛନ୍ତି । ଏହି କାର୍ଯ୍ୟକ୍ରମରେ ଓଡ଼ିଶାର ଏକ ସଫଳ କାହାଣୀ ରହିଛି । ଏହି ଯୋଜନାରେ ଯେଉଁ ହିତାଧିକାରମାନଙ୍କ ଘର ତିଆରି ହୋଇଛି ସେମାନଙ୍କ ମଧ୍ୟରୁ ଏହା ଗୋଟିଏ ।


    ଓଡ଼ିଶା ହିତାଧିକାରୀଙ୍କ ସବିଶେଷ ତଥ୍ୟ


    ନାମ- ଶଶୀ ବାରିକ , ଗ୍ରାମ- ତେଭାଡୁଙ୍ଗୁରି , ଗ୍ରାମପଞ୍ଚାୟତ- ହୀରାପୁର , ବ୍ଲକ- ଲୋହିସିଂହା , ଜିଲା- ବଲାଙ୍ଗୀର ।


    କରୋନା ମହାମାରୀ ସମୟରେ ଯେତେବେଳେ ସମଗ୍ର ଦେଶ ସଂପୂର୍ଣ୍ଣ ଲକ୍‌ଡାଉନରେ ଥିଲା ଶଶୀ ବାରିକ ତାଙ୍କ ଘର ତିଆରି କରିବାକୁ ନିଷ୍ପତ୍ତି ନେଲେ । ଏହି ଘରଟି ତାଙ୍କୁ ପ୍ରଧାନମନ୍ତ୍ରୀ ଗ୍ରାମୀଣ ଆବାସ ଯୋଜନାରେ ମଂଜୁର ହୋଇଥିଲା । ଅପ୍ରତ୍ୟାଶିତଭାବେ ଲକ୍‌ଡାଉନ ଘୋଷଣା ହେବାରୁ ଘର ତିଆରି କରିବା ପାଇଁ ଆବଶ୍ୟକ ଉପକରଣ ଏବଂ ଲୋକଶକ୍ତି ଯୋଗାଡ କରିବାକୁ କର୍ତ୍ତୃପକ୍ଷ ସମସ୍ତ ପ୍ରକାର ଉଦ୍ୟମ କରିଥିଲେ । ଫଳରେ ସରକାରୀ ସହାୟତା ଅର୍ଥର ପ୍ରଥମ କିସ୍ତି ପାଇବାର ଏକ ମାସ ମଧ୍ୟରେ ଶଶୀଙ୍କ ଘର ତିଆରି ସଂପୂର୍ଣ୍ଣ ହୋଇପାରିଥିଲା ।


    ଏ ସଂପର୍କରେ 80 ବର୍ଷ ବୟସ୍କା ବିଧବା ଶଶୀ ବାରିକ କହନ୍ତି ‘ ଆମେ ଆମର ନୂଆ ସିମେଣ୍ଟ କଂକ୍ରିଟ ଘରେ ଏବେ ଆନନ୍ଦରେ ରହୁଛୁ । ପକ୍କା ଘରଟିଏ ତିଆରି କରିବା ପାଇଁ ଆମଭଳି ଗରିବ ପରିବାରଙ୍କୁ ସରକାର ଯେଉଁ ସାହାଯ୍ୟ ସହଯୋଗ କଲେ ସେଥିପାଇଁ ତାଙ୍କୁ ଧନ୍ୟବାଦ । ଏବେ ମୁଁ ମୋ ଘରର ମାଲିକ । ’ ପୂର୍ବରୁ ଶଶୀ ତାଙ୍କ ପରିବାର ସହ ବଲାଙ୍ଗୀର ଜିଲା ଲୋଇସିହାଁ ବ୍ଲକ ଅନ୍ତର୍ଗତ ହୀରାପୁର ଗ୍ରାମପଞ୍ଚାୟତର ତେଭାଟୁଙ୍ଗୁରି ଗ୍ରାମରେ ଏକ ଅର୍ଦ୍ଧଭଗ୍ନ ଘରେ ରହୁଥିଲେ ।


    ଶଶୀଙ୍କ ପୁଅ ଜଣେ ଦିନମଜୁରିଆ । ନିଜର ସ୍ୱଳ୍ପ ରୋଜଗାରରେ 5 ପ୍ରାଣୀ କୁଟୁମ୍ବ ଦୈନିକ ବଡ କଷ୍ଟରେ ଚଳୁଥିଲେ । ଏହି ପରିବାର ପାଇଁ ଖଣ୍ଡିଏ ପକ୍କା ଘର ଏକ ସୁଦୂର ପରାହତ ସ୍ୱପ୍ନ ଥିଲା । ସେ ଯାହାହେଉ ସରକାର ଶଶୀଙ୍କୁ ସହାୟତାର ହାତ ବଢାଇଲେ । ଗ୍ରାମାଞ୍ଚଳ ଆବାସ ନିର୍ମାଣ ଯୋଜନାରେ ପକ୍କା ଘର ଖଣ୍ଡିଏ କରିବା ପାଇଁ ତାଙ୍କୁ 1 ଲକ୍ଷ 30 ହଜାର ଟଙ୍କା ସହାୟତା ମିଳିଲା । ନିର୍ଦ୍ଧାରିତ ସମୟ ଆଗରୁ ଘର ତିଆରି କରିବାରେ ସଫଳ ହୋଇଥିବାରୁ ଶଶୀଙ୍କୁ ସରକାର ଆଉ 20 ହଜାର ଟଙ୍କା ପ୍ରୋତ୍ସାହନ ରାଶି ଆକାରରେ ଯୋଗାଇଦେବେ ।


    **********

    
    
    (Release ID: 1650452) Visitor Counter : 5
    
    
      Read this release in: Punjabi , Hindi , English , Urdu , Manipuri , Bengali , Assamese , Tamil , Telugu