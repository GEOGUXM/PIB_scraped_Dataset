      ପ୍ରତିରକ୍ଷା ମନ୍ତ୍ରଣାଳୟ

      ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂହ ଏବଂ ଫ୍ରାନ୍ସର ସଶସ୍ତ୍ର ସେନା ବାହିନୀ ବିଭାଗ ମନ୍ତ୍ରୀ ସୁଶ୍ରୀ ଫ୍ଲୋରେନ୍ସ ପାର୍ଲେଙ୍କ ଉପସ୍ଥିତିରେ ଭାରତୀୟ ବାୟୁସେନାରେ ସାମିଲ ହେଲା ଅତ୍ୟାଧୁନିକ ଲଢ଼ୁଆ ବିମାନ ରାଫେଲ୍
      • ଭାରତର ସାର୍ବମୌମତ୍ୱକୁ ଚାଲେଞ୍ଜ କରୁଥିବା ଶକ୍ତିଙ୍କ ପାଇଁ ଏହା ଏକ ଦୃଢ଼ ବାର୍ତ୍ତା : ପ୍ରତିରକ୍ଷା ମନ୍ତ୍ରୀ

      Posted On: 10 SEP 2020 4:55PM by PIB Bhubaneshwar

    ଅମ୍ବାଲାସ୍ଥିତ ବାୟୁସେନା ଘାଟି ଠାରେ ଆଜି ଆୟୋଜିତ ଏକ ସମାରୋହରେ ଭାରତୀୟ ବାୟୁସେନାରେ ଆନୁଷ୍ଠାନିକ ଭାବେ ଅତ୍ୟାଧୁନିକ ଲଢ଼ୁଆ ବିମାନ ରାଫେଲକୁ ସାମିଲ କରାଯାଇଛି । ଏହି କାର୍ଯ୍ୟକ୍ରମରେ ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂହ , ଫ୍ରାନ୍ସର ସଶସ୍ତ୍ର ସେନା ବିଭାଗ ମନ୍ତ୍ରୀ ସୁଶ୍ରୀ ଫ୍ଲୋରେନ୍ସ ପାର୍ଲେ ପ୍ରମୁଖ ଉପସ୍ଥିତ ଥିଲେ ।


    ଏହି କାର୍ଯ୍ୟକ୍ରମରେ ଉଦବୋଧନ ଦେଇ ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ କହିଲେ ଯେ ଅତ୍ୟାଧୁନିକ ଲଢ଼ୁଆ ରାଫେଲ ବିମାନ ଭାରତୀୟ ବାୟୁସେନାରେ ସାମିଲ ହେବା ଏକ ଐତିହାସିକ ମୁହୂର୍ତ୍ତ ଏବଂ ଭାରତୀୟ ବାୟୁସେନା (ଆଇଏଏଫ) ଇତିହାସରେ ଏହା ଏକ ଗୁରୁତ୍ୱପୂର୍ଣ୍ଣ ମାଇଲଖୁଣ୍ଟ ସଦୃଶ । ସେ କହିଲେ ଯେ ଫ୍ରାନ୍ସ ସହ ରାଫେଲ ବିମାନ କ୍ରୟ ସଂକ୍ରାନ୍ତ ରାଜିନାମା ଭାରତର ଜାତୀୟ ନିରାପତ୍ତା ପାଇଁ ଏକ ପଟ୍ଟ ପରିବର୍ତ୍ତନକାରୀ ଘଟଣା ଭାବେ ସାବ୍ୟସ୍ତ ହୋଇଛି । ଏଭଳି ଅତ୍ୟାଧୁନିକ ଲଢ଼ୁଆ ଯୁଦ୍ଧ ବିମାନ ଭାରତୀୟ ବାୟୁସେନାରେ ସାମିଲ ହେବା ଦ୍ୱାରା ଏହା ସମଗ୍ର ବିଶ୍ୱକୁ ଏକ ଦୃଢ଼ ବାର୍ତ୍ତା ପହଞ୍ଚାଇଛି । ବିଶେଷ କରି ଯେଉଁମାନେ ଭାରତର ସାର୍ବଭୌମତ୍ୱ ପ୍ରତି ଚାଲେଞ୍ଜ କରୁଛନ୍ତି ସେମାନଙ୍କ ପାଇଁ ଏହା ଏକ ଚରମ ବାର୍ତ୍ତ ଭଳି । ମନ୍ତ୍ରୀ ଶ୍ରୀ ସିଂହ ଦୃଢ଼ୋକ୍ତି ବ୍ୟକ୍ତ କରି କହିଲେ ଯେ ଭାରତର ସାର୍ବଭୌମତ୍ୱ ଏବଂ ଭୌଗୋଳିକ ଅଖଣ୍ଡତା ରକ୍ଷା ଦିଗରେ କୌଣସି ସାଲିସ କରାଯିବ ନାହିଁ । ଏହା ଭାରତର ପ୍ରତିବଦ୍ଧତା ଏବଂ ଦେଶ ଏଥିପାଇଁ ସକଳ ପ୍ରକାର ସମ୍ଭାବ୍ୟ ପ୍ରସ୍ତୁତି କରିବାକୁ ସଂକଳ୍ପବଦ୍ଧ । “ ଭାରତୀୟ ସଶସ୍ତ୍ର ସେନା ସଦାବେଳେ ସୁଦୃଢ଼ ରହିଆସିଛି ” ବୋଲି ଦୃଢ଼ ମତ ପୋଷଣ କରି ପ୍ରତିରକ୍ଷା ମନ୍ତ୍ରୀ କହିଲେ ଯେ “ ଆମର ପ୍ରତିରକ୍ଷା ଶକ୍ତିକୁ ଅଧିକ ସୁଦୃଢ଼ କରିବାର ମୂଳ ଲକ୍ଷ୍ୟ ହେଲା ଆନ୍ତର୍ଜାତିକ ସ୍ତରରେ ଶାନ୍ତି ଓ ସ୍ଥିରତା ରକ୍ଷା ଏବଂ ଆମେ ଏଭଳି କୌଣସି ପଦକ୍ଷେପ ନେବାକୁ ଚାହୁଁନା ଯଦ୍ଦ୍ୱାରା ଅନ୍ତରାଷ୍ଟ୍ରୀୟ ଶାନ୍ତି ବ୍ୟାହତ ହେବ । ତେବେ ଆମେ ମଧ୍ୟ ଆମର ପ୍ରତିବେଶୀ ରାଷ୍ଟ୍ର ତଥା ବିଶ୍ୱର ଅନ୍ୟାନ୍ୟ ରାଷ୍ଟ୍ରଙ୍କ ଠାରୁ ସମାନ ମନୋଭାବର ପ୍ରତ୍ୟାଶା ରଖୁ । ”


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ପ୍ରାଥମିକତା ପ୍ରସଙ୍ଗରେ ଅବତାରଣା କରି ଶ୍ରୀ ସିଂହ କହିଲେ ଯେ ଜାତୀୟ ନିରାପତ୍ତା ପ୍ରଧାନମନ୍ତ୍ରୀଙ୍କ ଦୃଷ୍ଟିରେ ସଦାବେଳେ ଅଗ୍ରାଧିକାର ବହନ କରିଆସିଛି । ଏବଂ ତାଙ୍କରି ଦୂରଦୃଷ୍ଟିର ପରିକଳ୍ପନା ସ୍ୱରୂପ ଆଜି ଆମେ ତାହା ସ୍ୱଚକ୍ଷୁରେ ଦେଖିପାରୁଛୁ , ଅବଶ୍ୟ ସେଥିପାଇଁ ଆମକୁ ଏହି ମାର୍ଗରେ ଅନେକ ପ୍ରତିବନ୍ଧକର ସମ୍ମୁଖୀନ ହେବାକୁ ପଡ଼ିଥିଲା ବୋଲି ସେ ସୂଚାଇଥିଲେ ।


    ରାଫେଲ ଲଢ଼ୁଆ ବିମାନର ଭାରତୀୟ ବାୟୁସେନାରେ ସାମିଲ କରାଯିବା ଘଟଣାକୁ ଭାରତ- ଫ୍ରାନ୍ସ ଘନିଷ୍ଠ ରଣନୀତିକ ସଂପର୍କର ପ୍ରତିଫଳତ ରୂବେ ଅଭିହିତ କରି ଶ୍ରୀ ସିଂହ କହିଲେ ଯେ “ ଆମେ ଆମର ପ୍ରତିରକ୍ଷା ସହଯୋଗକୁ ସଂପ୍ରସାରିତ କରିବା ସକାଶେ ଅନେକ କ୍ଷେତ୍ରରେ ପରସ୍ପରର ଘନିଷ୍ଠ ସହଯୋଗୀ ଭାବେ କାର୍ଯ୍ୟ କରୁଛୁ । ପ୍ରଯୁକ୍ତି ହସ୍ତାନ୍ତରଣ ରାଜିନାମାର ଅଂଶବିଶେଷ ସ୍ୱରୂପ , 6ଟି ସ୍କର୍ପିନ୍ ସବ୍ମେରିନ୍ ଏବେ ମାଜାଗନ୍ ଡକ୍ସରେ ନିର୍ମାଣାଧୀନ ରହିଛି । ଏହି ସହଭାଗୀତାର ଆଧାରରେ , ପ୍ରଥମ ସବ୍ମେରିନ , ଆଇଏନଏସ କଲଭରୀକୁ 2017 ମସିହାରେ କମିଶନ୍ କରାଯାଇଛି ” । ଭାରତ-ଫ୍ରାନ୍ସ ସହଯୋଗୀତା ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ର ଏବଂ ଆଇଓଆରରେ ସମାନ ସାମୁଦ୍ରିକ ନିରାପତ୍ତା କ୍ଷେତ୍ରରେ ଥିବା ଚାଲେଞ୍ଜର ମୁକାବିଲା କରିଆସୁଛି ବୋଲି ସେ ଉଲ୍ଲେଖ କରିଥିଲେ ।


    ପ୍ରତିରକ୍ଷା ମନ୍ତ୍ରୀ ଶ୍ରୀ ସିଂହ କହିଲେ ଯେ ଭାରତର ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ଫ୍ରାନ୍ସ ଅଧିକରୁ ଅଧିକ ମାତ୍ରାରେ ନିବେଶ କରିବାର ସୁଯୋଗ ରହିଛି । ସେ କହିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ “ ଆତ୍ମନିର୍ଭର ପ୍ରୟାସ ” ପାଇଁ ଦେଇଥିବା ଆହ୍ୱାନର ପରିଣାମ ସ୍ୱରୂପ , ଦେଶରେ ନୀତିଗତ କ୍ଷେତ୍ରରେ ଅନେକ ସଂସ୍କାର ଘଟାଯାଇଛି । ସେଥି ମଧ୍ୟରେ ପ୍ରତିରକ୍ଷା ଉପକରଣ ଉତ୍ପାଦନ ଯାହାକି ରଣନୀତିକ ସହଭାଗୀତା ମଡ଼େଲରେ କାର୍ଯ୍ୟକାରୀ କରାଯାଇପାରିବ ଏବଂ ଅଟୋମେଟିକ୍ ରୁଟ ଦ୍ୱାର ପ୍ରତକ୍ଷ୍ୟ ବିଦେଶୀ ପୁଞ୍ଜି ନିବେଶର ମାତ୍ରାକୁ 74%କୁ ବୃଦ୍ଧି କରାଯାଇଛି । ” ସେହିଭଳି ଉତ୍ତର ପ୍ରଦେଶ ଏବଂ ତାମିଲନାଡ଼ୁରେ ଦୁଇଟି ବିରାଟ ପ୍ରତିରକ୍ଷା କରିଡ଼ୋର ସ୍ଥାପନ କରାଯାଉଛି ଏବଂ ଏ ସଂକ୍ରାନ୍ତ ସଂସ୍କାର ବ୍ୟବସ୍ଥା ଆରମ୍ଭ ହୋଇସାରିଛି । ଶ୍ରୀ ସିଂହ ଆହୁରି କହିଲେ ଯେ , “ ମୋର ଦୃଢ଼ ବିଶ୍ୱାସ ଯେ ଫ୍ରାନ୍ସର ପ୍ରତିରକ୍ଷା ଶିଳ୍ପ ଉଦ୍ୟୋଗମାନ ଏଭଳି ସଂସ୍କାର ପ୍ରକ୍ରିୟାର ସୁଯୋଗ ନେବ ଫ୍ରାନ୍ସ ଆମର ସ୍ୱଦେଶୀକରଣ ଯାତ୍ରାରେ ଏକ ନିର୍ଭରଯୋଗ୍ୟ ସହଯୋଗୀ ଭାବେ ହାତ ବଢ଼ାଇବ । ”


    ପ୍ରତିରକ୍ଷା ମନ୍ତ୍ରୀ ଏହି ଅବସରରେ ଭାରତୀୟ ବାୟୁସେନାକୁ ଏଲଏସି ନିକଟରେ ନିକଟରେ ଘଟିଥିବା ଘଟଣାରେ ତକ୍ରାଳ ତଥା ନିର୍ଣ୍ଣାୟକ ପଦକ୍ଷେପ ଗ୍ରହଣ କରିଥିବାରୁ ଅଭିନନ୍ଦନ ଜଣାଇଥିଲେ । ସେ କହିଲେ ଯେ ଆମର ଛାମୁଆ ଘାଟିଗୁଡ଼ିକରେ ତୁରନ୍ତ ଆଇଏଏଫର ଲଢ଼ୁଆ ବିମାନଗୁଡ଼ିକର ମୁତୟନ ବାୟୁସେନା ଉପରେ ଆମର ଦୃଢ଼ ଆସ୍ଥା ସ୍ଥାପନ କରିପାରିଛି ଏବଂ ସେମାନେ ଯେକୌଣସି ପ୍ରକାର ଉତ୍ପନ୍ନ ପରିସ୍ଥିତିର ମୁକାବିଲା କରିବା ସକାଶେ ସଦାସର୍ବଦା ପ୍ରସ୍ତୁତ ରହିଛନ୍ତି । କୋଭିଡ଼-19 ମହାମାରୀ ସମୟରେ ଭାରତୀୟ ବାୟୁସେନା ଦେଶ ପାଇଁ କରିଥିବା ପ୍ରୟାସ ଓ ଅବଦାନ ନିମନ୍ତେ ପ୍ରତିରକ୍ଷା ମନ୍ତ୍ରୀ ଆଇଏଏଫର ଭୂମିକାକୁ ଉଚ୍ଚ ପ୍ରଶଂସା କରିଥିଲେ ।


    ଫ୍ରାନ୍ସର ସଶସ୍ତ୍ର ସେନା ବିଭାଗ ମନ୍ତ୍ରୀ ସୁଶ୍ରୀ ଫ୍ଲୋରେନ୍ସ ପାର୍ଲେ ଏହି ଅବସରରେ ଉଦବୋଧନ ଦେଇ କହିଲେ ଯେ ଆଜି ଭାରତୀୟ ବାୟୁସେନାରେ ରାଫେଲ ବିମାନକୁ ବିଧିବଦ୍ଧ ଭାବେ ସାମିଲ କରାଯିବା ଦୁଇ ଦେଶ ମଧ୍ୟରେ ଥିବା ଘନିଷ୍ଠ ସୁସମ୍ପର୍କର ସଂକେତ ପ୍ରଦାନ କରେ । ଏହି ସଂପର୍କ ବେଶ୍ ନିବିଡ଼ ଓ ସୁଦୃଢ଼ ଏବଂ ସମୟର କଷଟି ପଥରରେ ପରୀକ୍ଷିତ । ସେ କହିଲେ ଯେ ସାମରିକ ପରିଭାଷାରେ ବ୍ୟକ୍ତ କଲେ , ଭାରତ ଏବେ ବିଶ୍ୱସ୍ତରୀୟ କ୍ଷମତାର ଅଧିକାରୀ ହୋଇଛି ଏବଂ ଏହା ନୂଆ ଦିଲ୍ଲୀକୁ ରଣନୀତିକ ଦୃଷ୍ଟିକୋଣରୁ ଅତୁଲ୍ୟ ସାର୍ବଭୌମତ୍ୱ ପ୍ରଦାନ କରିଛି । ଏହା ସମଗ୍ର କ୍ଷେତ୍ରରେ ଭାରତ ନିଜକୁ ପ୍ରତିରକ୍ଷାର ଅସୀମ କ୍ଷମତା ପ୍ରଦାନ କରିଛି ବୋଲି ସେ ସୂଚନା ଦେଇଥିଲେ । ନିର୍ଭର ପ୍ରତିଶ୍ରୁତି ପ୍ରଦାନ ପୂର୍ବକ ସୁଶ୍ରୀ ପାର୍ଲେ କହିଲେ ଯେ ଅବଶିଷ୍ଟ 31ଟି ରାଫେଲ ବିମାନ ଧାର୍ଯ୍ୟ ସମୟ ସୀମା ଭିତରେ ହିଁ ଭାରତକୁ ଅର୍ପଣ କରାରିବ । ସୁଶ୍ରୀ ଫ୍ଲୋରେନ୍ସ ପାର୍ଲେ କହିଲେ ଯେ ଭାରତର ମେକ୍ ଇନ୍ ଇଣ୍ଡିଆ ଅଭିଯାନ ସକାଶେ ଫ୍ରାନ୍ସ ପୂର୍ଣ୍ଣ ମାତ୍ରାରେ ପ୍ରତିବଦ୍ଧ ଯାହା ଫରାସୀ ଶିଳ୍ପସଂସ୍ଥାମାନଙ୍କ ସକାଶେ ଢ଼େର୍ ବର୍ଷ ଧରି ଏକ ବାସ୍ତବତା ହୋଇ ରହିଛି । ବିଶେଷ କରି ସବମେରିନ୍ ନିର୍ମାଣ ଭଳି ପ୍ରତିରକ୍ଷା କ୍ଷେତ୍ରରେ ଏହା ପ୍ରମାଣସିଦ୍ଧ ହୋଇସାରିଛି ବୋଲି ସେ ସୂଚନା ଦେଇଥିଲେ ।


    ଏହି କାର୍ଯ୍ୟକ୍ରମରେ ଚିଫ୍ ଅଫ୍ ଡିଫେନ୍ସ ଷ୍ଟାଫ୍ ଜେନେରାଲ ବିପିନ ରାୱତ , ବାୟୁସେନା ମୁଖ୍ୟ ଏୟାର ଚିଫ୍ ମାର୍ଶାଲ ଆର କେ ଏସ ଭଦୌରିଆ , ପ୍ରତିରକ୍ଷା ସଚିବ ଡକ୍ଟର ଅଜୟ କୁମାର , ସଚିବ (ପ୍ରତିରକ୍ଷା ଉତ୍ପାଦନ) ଶ୍ରୀ ରାଜ କୁମାର , ପ୍ରତିରକ୍ଷା ଗବେଷଣା ଓ ବିକାଶ ବିଭାଗ ସଚିବ ତଥା ଡିଆରଡ଼ିଓ ଅଧ୍ୟକ୍ଷ ଡକ୍ଟର ଜି ସତୀଶ ରେଡ୍ଡୀ ଏବଂ ପ୍ରତିରକ୍ଷା ମନ୍ତ୍ରଣାଳୟ ଓ ସଶସ୍ତ୍ର ସେନା ବିଭାଗର ବହୁ ବରିଷ୍ଠ ପଦାଧିକାରୀ ଏହି ଅବସରରେ ଉପସ୍ଥିତ ଥିଲେ । ସେହିଭଳି ଫ୍ରାନ୍ସ ପ୍ରତିନିଧି ମଣ୍ଡଳରେ ଭାରତରେ ଅବସ୍ଥାପିତ ଫରାସୀ ରାଷ୍ଟ୍ରଦୂତ ଶ୍ରୀ ଇମାନୁଏଲ ଲେନେନ୍ , ଫ୍ରାନ୍ସ ବାୟୁସେନାର ଉପ ମୁଖ୍ୟ ଏୟାର ଷ୍ଟାଫ୍ ଏୟାର ଜେନେରାଲ ଏରିକ୍ ଅଟେଲେଟ୍ ଏବଂ ଅନ୍ୟ ବରିଷ୍ଠ ଅଧିକାରୀମାନେ ସାମିଲ ହୋଇଥିଲେ । ଆୟୋଜିତ ସମାରୋହରେ ଫରାସୀ ପ୍ରତିରକ୍ଷା ଶିଳ୍ପର ବରିଷ୍ଠ କର୍ମକର୍ତ୍ତମାନେ ଉପସ୍ଥିତ ଥିଲେ । ସେମାନଙ୍କ ମଧ୍ୟରେ ଡାସଲ୍ଟ ଏଭିଏସନର ଅଧ୍ୟକ୍ଷ ତଥା ମୁଖ୍ୟ କାର୍ଯ୍ୟନିର୍ବାହୀ ମିଷ୍ଟର ଏରିକ୍ ଟ୍ରାପିଏର୍ , ଏମବିଡ଼ିଏର ସିଇଓ ମିଷ୍ଟର ଏରିକ୍ ବେରାଙ୍ଗର ପ୍ରମୁଖ ଅନ୍ତର୍ଭୁକ୍ତ ।


    ଫ୍ରାନ୍ସରୁ ଆସି 2020 ଜୁଲାଇ 27ରେ ପାଞ୍ଚଟି ରାଫେଲ ବିମାନ ଅମ୍ବାଲାସ୍ଥିତ ବାୟୁସେନା ଘାଟିଠାରେ ପହଞ୍ଚିଥିଲା । ଏହାକୁ ଆଜି ଭାରତୀୟ ବିମାନ ବାହିନୀର 17ଶ ସ୍କ୍ୱାର୍ଡ଼୍ରନ “ ଗୋଲ୍ଡନ ଏରୋ ” ର ଅଂଶ ବିଶେଷ ଭାବେ ସାମିଲ କରାଯାଇଛି ।


    ଋାଫେଲ ଲଢ଼ୁଆ ବିମାନକୁ ଆନୁଷ୍ଠାନିକ ଭାବେ ଉନ୍ମୋଚନ କରାଯିବା ପୂର୍ବରୁ ପାରମ୍ପରିକ ରୀତିରେ ଏକ “ ସର୍ବ ଧର୍ମ ପୂଜନ ” ର ଆୟୋଜନ କରାଯାଇଥିଲା । ସେହିଭଳି ଏହି ଅବସରରେ ରାଫେଲ ଏବଂ ତେଜସ ବିମାନର ଏକ ବିମାନ ଉଡାଡ଼ ପ୍ରଦର୍ଶିତ ହୋଇଥିଲା ତଥା “ ସାରଙ୍ଗ ଏରୋବାଟିକ୍ ଟିମ୍ ” ଏଥିରେ ସାମିଲ ହୋଇଥିଲେ । ଏହା ପରେ ରାଫେଲ ବିମାନକୁ ପାରମ୍ପରିକ ଜଳ ତୋପ ସଲାମୀ ପ୍ରଦାନ କରାଯାଇଥିଲା । ଏହି ଭବ୍ୟ ସମାରୋହ ପରେ ଭାରତୀୟ ଓ ଫ୍ରାନ୍ସର ପ୍ରତିନିଧି ମଣ୍ଡଳ ଦ୍ୱିପାକ୍ଷିକ ଆଲୋଚନାରେ ମିଳିତ ହୋଇଥିଲେ ।


    ପୂର୍ବରୁ ଆଜି ସକାଳେ ଫ୍ରାନ୍ସର ସଶସ୍ତ୍ର ସେନା ବିଭାଗ ମନ୍ତ୍ରୀ ସୁଶ୍ରୀ ଫ୍ଲୋରେନ୍ସ ପାର୍ଲେ ଦିଲ୍ଲୀରେ ପହଞ୍ଚିବା ପରେ ତାଙ୍କ ଆନୁଷ୍ଠାନିକ ଭାବେ ଗାର୍ଡ଼ ଅଫ୍ ଅନର ପ୍ରଦାନ କରାଯାଇଥିଲା ।


    **********

    
    
    (Release ID: 1653165) Visitor Counter : 7
    
    
      Read this release in: English , Urdu , Hindi , Marathi , Bengali , Punjabi , Tamil , Malayalam