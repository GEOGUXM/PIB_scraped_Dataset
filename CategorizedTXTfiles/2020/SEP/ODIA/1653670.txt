      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ‘ଗୃହ ପ୍ରବେଶମ୍‌’ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀଙ୍କ ଉଦ୍‌ବୋଧନ
      • ମଧ୍ୟପ୍ରଦେଶର ପିଏମ୍‌ୱାଇ-ଜି ହିତାଧିକାରୀଙ୍କ ସହ ମତ ବିନିମୟ

      Posted On: 12 SEP 2020 2:46PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଏକ ଭିଡିଓ କନ୍‌ଫରେନ୍ସିଂ ବ୍ୟବସ୍ଥାରେ ମଧ୍ୟପ୍ରଦେଶରେ ଅନୁଷ୍ଠିତ ‘ ଗୃହ ପ୍ରବେଶମ୍‌ ’ କାର୍ଯ୍ୟକ୍ରମରେ ଉଦ୍‌ବୋଧନ ଦେଇଛନ୍ତି । ଏହି କାର୍ଯ୍ୟକ୍ରମରେ ପ୍ରଧାନମନ୍ତ୍ରୀ ଗ୍ରାମୀଣ ଆବାସ ଯୋଜନା (ପିଏମ୍‌ୱାଇଜି)ରେ 1.75 ଲକ୍ଷ ପରିବାରକୁ ପକ୍କା ଘର ଯୋଗାଇ ଦିଆଯାଇଛି । ଏହି ଅବସରରେ ଶ୍ରୀ ମୋଦୀ ସଂପୃକ୍ତ ହିତାଧିକାରୀଙ୍କ ସହ ମଧ୍ୟ ମତ ବିନିମୟ କରିଛନ୍ତି ।


    ତାଙ୍କ ଉଦ୍‌ବୋଧନରେ ପ୍ରଧାନମନ୍ତ୍ରୀ କହିଛନ୍ତି ଯେ ଯେଉଁ 1.75 ଲକ୍ଷ ପରିବାର ଆଜି ସେମାନଙ୍କର ନୂଆ ଘରକୁ ପ୍ରବେଶ କରିଛନ୍ତି ସେମାନଙ୍କୁ ସ୍ୱପ୍ନର ଘର ମିଳିଛି । ଏହା ସେମାନଙ୍କ ପିଲାମାନଙ୍କ ଭବିଷ୍ୟତ ପାଇଁ ମଧ୍ୟ ଏକ ବିଶ୍ୱାସ ସୃଷ୍ଟି କରିଛି । ସେ କହିଛନ୍ତି ଯେ ଯେଉଁ ହିତାଧିକାରୀମାନେ ଆଜି ଘର ପାଇଛନ୍ତି ସେମାନେ 2.25 କୋଟି ପରିବାର ସହ ସାମିଲ ହୋଇଛନ୍ତି । ଗତ 6 ବର୍ଷ ମଧ୍ୟରେ ଏହିସବୁ ପରିବାରଙ୍କୁ ପକ୍କା ଘର ସରକାର ଯୋଗାଇ ଦେଇଛନ୍ତି । ସେମାନେ ଏବେ ନିଜ ଘରେ ରହୁଛନ୍ତି । ଆଉ ତାଙ୍କୁ ବସ୍ତିର କଚ୍ଚା ଘର କିମ୍ବା ଭଡାଘରେ ରହିବାର ଆବଶ୍ୟକତା ନାହିଁ । ଏହି ଅବସରରେ ପ୍ରଧାନମନ୍ତ୍ରୀ ସଂପୃକ୍ତ ହିତାଧିକାରୀଙ୍କୁ ଦୀପାବଳିର ଅଭିନନ୍ଦନ ଜଣାଇବା ସହ କହିଛନ୍ତି କରୋନା ମହାମାରୀ କଟକଣା ନ ଥିଲେ ସେ ବ୍ୟକ୍ତିଗତଭାବେ ସେମାନଙ୍କ ଘରକୁ ଯାଇ ହିତାଧିକାରୀଙ୍କ ଖୁସିରେ ଭାଗିଦାର ହୋଇଥାନ୍ତେ ।


    ପ୍ରଧାନମନ୍ତ୍ରୀ କହିଛନ୍ତି ଯେ ଆଜି ଯେଉଁ 1.75 ଲକ୍ଷ ଗରିବ ପରିବାର ନିଜର ଘର ପାଇଛନ୍ତି ସେମାନଙ୍କ ଜୀବନରେ ଏହା କେବଳ ଏକ ସ୍ମରଣୀୟ କ୍ଷଣ ନୁହେଁ , ବରଂ ଦେଶର ସବୁ ବାସହୀନ ଲୋକଙ୍କୁ ପକ୍କା ଘର ଯୋଗାଇ ଦେବାକୁ ସରକାର ଯେଉଁ ଲକ୍ଷ୍ୟ ରଖିଛନ୍ତି ସେ ଦିଗରେ ଏକ ବଡ଼ ପଦକ୍ଷେପ । ଏହା ବାସହୀନଙ୍କ ଆଶାକୁ ଦୃଢୀଭୂତ କରିବା ସହ ସରକାରୀ ଯୋଜନା କିପରି ଉଚିତ ରଣକୌଶଳର ସହ କାର୍ଯ୍ୟକାରୀ ହୋଇଛି ଏବଂ ହିତାଧିକାରୀଙ୍କ ପାଖରେ ପହଞ୍ଚୁଛି ତାହାକୁ ପ୍ରମାଣିତ କରୁଛି । ସେ କହିଛନ୍ତି ଯେ କରୋନା ମହାମାରୀ କଟକଣା ସତ୍ତ୍ୱେ ପ୍ରଧାନମନ୍ତ୍ରୀ ଗ୍ରାମୀଣ ଆବାସ ଯୋଜାନ ଜରିଆରେ ସମଗ୍ର ଦେଶରେ 18 ଲକ୍ଷ ଗୃହ ନିର୍ମାଣ କରାଯାଇଛି । ସେଥିମଧ୍ୟରୁ ଏକା ମଧ୍ୟପ୍ରଦେଶରେ 1.75 ଲକ୍ଷ ଘର ତିଆରି ହୋଇଛି । ପିଏମ୍‌ୱାଇ-ଜି ଯୋଜନାରେ ଗୋଟିଏ ଘର ତିଆରି କରିବାକୁ ହାରାହାରି 125 ଦିନ ସମୟ ଲାଗିଥାଏ । ତେବେ କରୋନା ସତ୍ତ୍ୱେ ମଧ୍ୟ ଏସବୁ ଘର ମାତ୍ର 45ରୁ 60 ଦିନ ମଧ୍ୟରେ ଶେଷ ହୋଇଛି ; ଯାହା ଏକ ରେକର୍ଡ । ବାହାରେ କାମ କରୁଥିବା ଶ୍ରମିକମାନେ ଗାଁକୁ ଫେରିଆସିବା ଫଳରେ ସେମାନେ ଏସବୁ କାମରେ ହାତ ଦେଇଥିଲେ । ଯାହାଫଳରେ ନିର୍ମାଣ କାର୍ଯ୍ୟ ଖୁବ୍‌ ଶୀଘ୍ର ଶେଷ ହୋଇଥିଲା । ଏକ ଆହ୍ୱାନକୁ ସୁଯୋଗରେ ପରିଣତ କରିବାର ଏହା ଏକ ବଡ଼ ଉଦାହରଣ । ଏହି ଗୃହ ଫେରନ୍ତା ପ୍ରବାସୀ ଶ୍ରମିକ ପ୍ରଧାନମନ୍ତ୍ରୀ ଗରିବ କଲ୍ୟାଣ ରୋଜଗାର ଅଭିଯାନର ସୁଯୋଗ ନେଇ ଗାଁରେ ଉପାର୍ଜନର ସୁବିଧା ପାଇବା ସହ ନିଜ ପରିବାରର ଯତ୍ନ ମଧ୍ୟ ନେଇପାରୁଛନ୍ତି । ସେମାନେ ସେମାନଙ୍କ ଗରିବ ଭାଇଭଉଣୀଙ୍କ ଏହି ଆବାସ ନିର୍ମାଣ ପ୍ରକ୍ରିୟାକୁ ଶୀଘ୍ର ସାରିବାରେ ସଫଳ ହୋଇଛନ୍ତି ।


    ମଧ୍ୟପ୍ରଦେଶ ସମେତ ବିଭିନ୍ନ ରାଜ୍ୟରେ ଏହି ଆବାସ ନିର୍ମାଣ କାର୍ଯ୍ୟର ସଫଳତା ଘେନି ପ୍ରଧାନମନ୍ତ୍ରୀ ସନ୍ତୋଷ ପ୍ରକାଶ କରିଛନ୍ତି । ସେ କହିଛନ୍ତି ଯେ ପ୍ରଧାନମନ୍ତ୍ରୀ ଗରିବ କଲ୍ୟାଣ ଅଭିଯାନରେ ଏସବୁ ରାଜ୍ୟ 23 ହଜାର କୋଟି ଟଙ୍କାର ପ୍ରକଳ୍ପ ନିର୍ମାଣ କରିବାରେ ସଫଳ ହୋଇଛନ୍ତି । ଏହି ଯୋଜନାରେ ଗ୍ରାମାଞ୍ଚଳରେ ଗରିବଙ୍କ ପାଇଁ ଘର ତିଆରି ହେଉଛି । ପ୍ରତ୍ୟେକ ପରିବାରକୁ ପାନୀୟଜଳ ଯୋଗାଣ ବ୍ୟବସ୍ଥା ଚାଲିଛି । ପଞ୍ଚାୟତ ଓ ଅଙ୍ଗନବାଡି ପାଇଁ ଭବନ ନିର୍ମାଣ କାର୍ଯ୍ୟ ଅବ୍ୟାହତ ରହିଛି । ଗାଁ ଗାଁରେ ଗୁହାଳ ତିଆରି ହୋଇଛି , ପୋଖରୀ ଏବଂ କୂଅ ଆଦି ଖୋଳା ଯାଉଛି । ସେ କହିଛନ୍ତି ଯେ ଏହାଦ୍ୱାରା ଦୁଇଟି ଲାଭ ହେଉଛି । ପ୍ରଥମରେ ଲକ୍ଷ ଲକ୍ଷ ପ୍ରବାସୀ ଶ୍ରମିକ ଯେଉଁମାନେ ସହରରୁ ଗାଁକୁ ଫେରି ଯାଇଛନ୍ତି ସେମାନେ ଘର ପାଖରେ କାମ ପାଉଛନ୍ତି ଏବଂ ଦ୍ୱିତୀୟରେ ଇଟା , ସିମେଣ୍ଟ , ବାଲି ଆଦି ନିର୍ମାଣ ସାମଗ୍ରୀର ବିକ୍ରିବଟା ବଢିଛି । ବର୍ତ୍ତମାନର ଏହି କଠୋର ସମୟରେ ପ୍ରଧାନମନ୍ତ୍ରୀ ଗରିବ ରୋଜଗାର କଲ୍ୟାଣ ଅଭିଯାନ ଯୋଜନା ଗ୍ରାମ୍ୟ ଅର୍ଥନୀତି ପାଇଁ ବିଶେଷ ସହାୟକ ହୋଇଛି ।


    ପ୍ରଧାନମନ୍ତ୍ରୀ କହିଛନ୍ତି ଯେ ଦେଶରେ ଗରିବଙ୍କ ପାଇଁ ଘର ତିଆରି କରିବା ନିମନ୍ତେ ବିଭିନ୍ନ କାର୍ଯ୍ୟକ୍ରମ ଦଶନ୍ଧି ଦଶନ୍ଧି ଧରି ଚାଲିଥିଲା । ଏହା ସତ୍ତ୍ୱେ କୋଟି କୋଟି ଗରିବ ଲୋକଙ୍କୁ ନିଜର ଖଣ୍ଡିଏ ଖଣ୍ଡିଏ ଘର ଯୋଗାଇ ସେମାନଙ୍କୁ ଏକ ମର୍ଯ୍ୟାଦାପୂର୍ଣ୍ଣ ଜୀବନ ଯୋଗାଇ ଦେବାର ଲକ୍ଷ୍ୟ ପୂରଣ ହୋଇ ନ ଥିଲା । ସରକାରଙ୍କ ମାତ୍ରାଧିକ ହସ୍ତକ୍ଷେପ , ସ୍ୱଚ୍ଛତାର ଅଭାବ ତଥା ହିତାଧିକାରୀଙ୍କ ସହ କୌଣସି ପରାମର୍ଶ ନ କରି ଏସବୁ କାର୍ଯ୍ୟ ଚାଲୁଥିବାରୁ ଏହି ଲକ୍ଷ୍ୟ ପୂରଣ ହୋଇପାରୁ ନ ଥିଲା । ପୂର୍ବରୁ କେତେକ ଯୋଜନାରେ ଯେଉଁସବୁ ଘର ତିଆରି ହୋଇଥିଲା ସେଥିରେ ସ୍ୱଚ୍ଛତା ଓ ସାଧୁତା ଅବଲମ୍ବନ କରାଯାଇ ନ ଥିବାରୁ ତାହା ନିମ୍ନମାନର ହୋଇଥିଲା ।


    ଶ୍ରୀ ନରେନ୍ଦ୍ର ମୋଦୀ କହିଛନ୍ତି ଯେ 2014ରେ ସରକାର ପୂର୍ବ ଅଭିଜ୍ଞତାକୁ ଅନୁଶୀଳନ କରି ଯୋଜନାକୁ ବଦଳାଇଥିଲେ ଏବଂ ନୂଆ ରଣନୀତି ସହ ଏହାକୁ ପ୍ରଧାନମନ୍ତ୍ରୀ ଆବାସ ଯୋଜନା ନାମରେ କାର୍ଯ୍ୟ ଆରମ୍ଭ କରିଥିଲେ । ହିତାଧିକାରୀ ମନୋନୟନଠାରୁ ଆରମ୍ଭ କରି ଘର ହସ୍ତାନ୍ତର କରିବା ଯାଏଁ ସମଗ୍ର ପ୍ରକ୍ରିୟାକୁ ସ୍ୱଚ୍ଛ ଓ ପାରଦର୍ଶୀ କରାଯାଇଥିଲା । ଆଗରୁ ଘର ଖଣ୍ଡିଏ ପାଇଁ ଗରିବ ଲୋକେ ସରକାରଙ୍କ ପଛରେ ଦୌଡୁଥିଲେ । ଏବେ ସରକାର ଲୋକଙ୍କ ପାଖରେ ପହଞ୍ଚୁଛନ୍ତି । ମନୋନୟନଠାରୁ ନିର୍ମାଣ ପର୍ଯ୍ୟନ୍ତ ସବୁଠି ବିଜ୍ଞାନଭିତ୍ତିକ ଓ ସ୍ୱଚ୍ଛ ନୀତି ଅବଲମ୍ବନ କରାଯାଉଛି । କେବଳ ଏତିକି ନୁହେଁ , ଗୃହ ନିର୍ମାଣ କ୍ଷେତ୍ରରେ ସ୍ଥାନୀୟଭାବେ ମିଳୁଥିବା ସାମଗ୍ରୀକୁ ବ୍ୟବହାର କରାଯାଉଛି । ସ୍ଥାନୀୟ ଆବଶ୍ୟକତା ଓ ଶୈଳୀ ଅନୁସାରେ ଘରର ଡିଜାଇନ ତିଆରି କରାଯାଉଛି । ପ୍ରଧାନମନ୍ତ୍ରୀ କହିଛନ୍ତି ଯେ ଗୃହ ନିର୍ମାଣର ପ୍ରତ୍ୟେକ ପର୍ଯ୍ୟାୟକୁ ପୂର୍ଣ୍ଣାଙ୍ଗଭାବେ ତଦାରଖ କରାଯାଉଛି । ଗୋଟିଏ ଗୋଟିଏ ପର୍ଯ୍ୟାୟର କାମ ସଂପୂର୍ଣ୍ଣ ହେବାପରେ କିସ୍ତିୱାରୀ ଅର୍ଥ ପ୍ରଦାନର ବ୍ୟବସ୍ଥା କରାଯାଇଛି ।


    ପ୍ରଧାନମନ୍ତ୍ରୀ କହିଛନ୍ତି ଯେ ଦେଶର ଗରିବ ଲୋକମାନେ କେବଳ ଘର ପାଉନାହାନ୍ତି ସେମାନଙ୍କୁ ଶୌଚାଳୟ , ଉଜ୍ଜ୍ୱଳା ଗ୍ୟାସ୍‌ ସଂଯୋଗ , ସୌଭାଗ୍ୟ ଯୋଜନା , ବିଜୁଳି ସଂଯୋଗ , ଏଲ୍‌ଇଡି ବଲ୍‌ବ ଏବଂ ଜଳ ସଂଯୋଗ ସୁବିଧା ମଧ୍ୟ ଯୋଗାଇ ଦିଆଯାଉଛି । ପ୍ରଧାନମନ୍ତ୍ରୀ ଆବାସ ଯୋଜନା ଭଳି କାର୍ଯ୍ୟକ୍ରମରେ ସ୍ୱଚ୍ଛଭାରତ ଅଭିଯାନ ଏକ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରୁଛି । ଏହା ଆମର ଗ୍ରାମାଞ୍ଚଳର ଭଉଣୀମାନଙ୍କ ଅଭ୍ୟାସ ପରିବର୍ତ୍ତନରେ ସହାୟକ ହେଉଛି । ପ୍ରଧାନମନ୍ତ୍ରୀ କହିଛନ୍ତି ଯେ କେନ୍ଦ୍ର ସରକାରଙ୍କ ପ୍ରାୟ 27ଟି କଲ୍ୟାଣକାରୀ ଯୋଜନା ପ୍ରଧାନମନ୍ତ୍ରୀ ଆବାସ ଯୋଜନା ସହ ସଂଯୁକ୍ତ ।


    ସେ କହିଛନ୍ତି ଯେ ପ୍ରଧାନମନ୍ତ୍ରୀ ଆବାସ ଯୋଜନାରେ ନିର୍ମିତ ଘରଗୁଡିକ ମୁଖ୍ୟତଃ ହିତାଧିକାରୀ ପରିବାରର ମହିଳାମାନଙ୍କ ନାମରେ ପଞ୍ଜୀକୃତ ହୋଇଛି । କେତେକ ସ୍ଥାନରେ ପଞ୍ଜୀକରଣରେ ପୁରୁଷଙ୍କ ସହ ମିଳିତଭାବେ ମହିଳାଙ୍କ ନାମ ରହିଛି । ଆହୁରି ମଧ୍ୟ ଲୋକଙ୍କୁ ରୋଜଗାର ଯୋଗାଇ ଦେବାପାଇଁ ନୂଆ ନୂଆ ଯୋଜନା ପ୍ରସ୍ତୁତ କରାଯାଉଛି । ଗୃହ ନିର୍ମାଣ କାର୍ଯ୍ୟରେ ବହୁ ସଂଖ୍ୟାରେ ମହିଳା ରାଜମିସ୍ତ୍ରିଙ୍କୁ ନିଯୁକ୍ତ କରାଯାଉଛି । ପ୍ରଧାନମନ୍ତ୍ରୀ କହିଛନ୍ତି ଯେ କେବଳ ମଧ୍ୟପ୍ରଦେଶରେ 50 ହଜାରରୁ ଅଧିକ ରାଜମିସ୍ତ୍ରିଙ୍କୁ ତାଲିମ ପ୍ରଦାନ କରାଯାଇଛି । ସେମାନଙ୍କ ମଧ୍ୟରୁ ମହିଳା ରାଜମିସ୍ତ୍ରିଙ୍କ ସଂଖ୍ୟା 9 ହଜାର । ଯେତେବେଳେ ଗରିବ ଲୋକଙ୍କ ଆୟ ବଢେ , ସେମାନଙ୍କର ବିଶ୍ୱାସ ବୃଦ୍ଧି ପାଏ ; ଅତଏବ ଏହା ଆତ୍ମନିର୍ଭର ଭାରତ ନିର୍ମାଣର ସଂକଳ୍ପକୁ ମଜଭୁତ କରିଥାଏ । ଏହି ବିଶ୍ୱାସକୁ ଦୃଢୀଭୂତ କରିବା ପାଇଁ ଆଧୁନିକ ଭିତ୍ତିଭୂମିମାନ ବିକଶିତ ହେଉଛି ଏବଂ 2014ରୁ ପ୍ରତି ଗ୍ରାମରେ ଏହି ପ୍ରକ୍ରିୟା ଚାଲିଛି ବୋଲି ପ୍ରଧାନମନ୍ତ୍ରୀ କହଛନ୍ତି ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ କହିଛନ୍ତି ଯେ ଦିଲ୍ଲୀର ଲାଲକିଲ୍ଲାର ପ୍ରାଚୀର ଉପରୁ 2020 ଅଗଷ୍ଟ 15ରେ ସେ ଯେଉଁ ପ୍ରତିଜ୍ଞା କରିଥିଲେ ତଦନୁସାରେ ଆଗାମୀ 1000 ଦିନ ମଧ୍ୟରେ ପ୍ରାୟ 6 ହଜାର ଗ୍ରାମକୁ ଅପ୍‌ଟିକାଲ ଫାଇବର କେବୁଲ ସଂଯୋଗ ଯୋଗାଇ ଦିଆଯିବ । ଏହି କରୋନା ମହାମାରୀ ସମୟରେ ମଧ୍ୟ ପ୍ରଧାନମନ୍ତ୍ରୀ ଗରିବ କଲ୍ୟାଣ ଅଭିଯାନ ଯୋଜନା କାର୍ଯ୍ୟକ୍ରମରେ ଏହି କେବୁଲ ବିଛା କାମ ଦ୍ରୁତଗତିରେ ଚାଲିଛି ; ମାତ୍ର କେଇ ସପ୍ତାହ ମଧ୍ୟରେ 5 ହଜାର କିମିରୁ ଅଧିକ ଅପ୍‌ଟିକାଲ ଫାଇବର ଦେଶର 116ଟି ଜିଲାରେ ବିଛା ସରିଲାଣି । ସେ କହିଛନ୍ତି ଯେ 1250ରୁ ଅଧିକ ଗ୍ରାମପଞ୍ଚାୟତକୁ ଇତିମଧ୍ୟରେ 19 ହଜାର ଅପ୍‌ଟିକାଲ ଫାଇବର ସଂଯୋଗ କରାଯାଇଛି ଏବଂ 15 ହଜାର ୱାଇଫାଇ ହଟ୍‌ସ୍ପଟ ଯୋଗାଇ ଦିଆଯାଇଛି । ଯେତେବେଳେ ଗାଁଗୁଡିକୁ ଉତ୍ତମ ଓ ତ୍ୱରିତ ଇଣ୍ଟରନେଟ ସେବା ଯୋଗାଣ ସମ୍ଭବ ହେବ ସେହି ଗାଁର ପିଲାଏ ଉତ୍ତମ ଶିକ୍ଷାର ସୁଯୋଗ ପାଇବେ ତଥା ଯୁବକମାନଙ୍କୁ ଭଲ ବ୍ୟବସାୟ ସୁଯୋଗ ମିଳିବ । ସେ କହିଛନ୍ତି ଏବେ ସରକାରଙ୍କ ପ୍ରତ୍ୟେକ ସେବା ଅନ୍‌ଲାଇନ ଭିତ୍ତିକ ହୋଇଛି ଏବଂ ଏହାର ସୁଫଳ ମଧ୍ୟ ଶୀଘ୍ର ମିଳୁଛି । ଏହାଦ୍ୱାରା ଦୁର୍ନୀତିର ଅବକାଶ ନାହିଁ ଏବଂ ଗାଁଲୋକେ ଛୋଟମୋଟ କଥାରେ ସହରକୁ ଦୌଡିବାର ଆବଶ୍ୟକତା ପଡୁନି । ପ୍ରଧାନମନ୍ତ୍ରୀ କହିଛନ୍ତି ଗାଁ ଏବଂ ଗରିବମାନଙ୍କୁ ସଶକ୍ତ କରିବା ପାଇଁ ଏହି ଅଭିଯାନ ଏବେ ଆହୁରି ଦ୍ରୁତତର ହେବ ଏବଂ ଏ ନେଇ ସମାନ ଆସ୍ଥା ଓ ବିଶ୍ୱାସ ବଳବତ୍ତର ରହିବ ।


    **********

    
    
    (Release ID: 1653670) Visitor Counter : 10
    
    
      Read this release in: Tamil , Bengali , Manipuri , Assamese , English , Urdu , Marathi , Hindi , Punjabi , Gujarati , Telugu , Kannada , Malayalam