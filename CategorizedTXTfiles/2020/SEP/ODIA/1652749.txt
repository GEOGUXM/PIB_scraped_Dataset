      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ଦୁଇ ଓଡ଼ିଆଙ୍କ ସମେତ 38 ଶିକ୍ଷକଙ୍କୁ ‘ସିବିଏଇ ଶିକ୍ଷକ ପୁରସ୍କାର’
      • ନୂଆଦିଲ୍ଲୀରେ ଆୟୋଜିତ ଅନଲାଇନ ସମାରୋହରେ ସମ୍ମାନିତ କଲେ କେନ୍ଦ୍ର ଶିକ୍ଷା ମନ୍ତ୍ରୀ

      Posted On: 09 SEP 2020 4:19PM by PIB Bhubaneshwar

    ନୂଆଦିଲ୍ଲୀରେ ଆୟୋଜିତ ଏକ ଅନଲାଇନ ସମାରୋହରେ ଆଜି ସିବିଏସଇ ଅଧୀନରେ ପରିଚାଳିତ ବିଦ୍ୟାଳୟଗୁଡ଼ିକର 38 ଜଣ ଶିକ୍ଷକଙ୍କୁ ‘ ସିବିଏସଇ ଶିକ୍ଷକ ପୁରସ୍କାର ’ ରେ ସମ୍ମାନିତ କରିଛନ୍ତି କେନ୍ଦ୍ର ଶିକ୍ଷା ମନ୍ତ୍ରୀ ଶ୍ରୀ ରମେଶ ପୋଖରିୟାଲ ‘ ନିଶଙ୍କ ’ । ଏମାନଙ୍କ ମଧ୍ୟରେ ରହିଛନ୍ତି ଓଡ଼ିଶାର ଦୁଇ ଜଣ ଶିକ୍ଷକ । ସେମାନେ ହେଲେ ଗଞ୍ଜାମ ଜିଲ୍ଲା ବ୍ରହ୍ମପୁର ଗୋଷାଣୀ ନୂଆଗାଁ ସଦାନନ୍ଦ ବିହାର ଡିଏଭି ପବ୍ଲିକ ସ୍କୁଲର ଟିଜିଟି ସାମାଜିକ ବିଜ୍ଞାନ ଶିକ୍ଷୟିତ୍ରୀ ସ୍ୱପ୍ନାରାଣୀ ପାଣିଗ୍ରାହୀ ଓ ଜଗତସିଂହପୁର ଜିଲ୍ଲା ପାରାଦୀପସ୍ଥିତ ପାରାଦୀପ ରିଫାଇନାରୀ ସ୍କୁଲର ଅଧ୍ୟକ୍ଷ ଧନଞ୍ଜୟ ପାନ ।


    ଏହି ଅବସରରେ କେନ୍ଦ୍ର ଶିକ୍ଷା ରାଷ୍ଟ୍ରମନ୍ତ୍ରୀ ଶ୍ରୀ ସଞ୍ଜୟ ଧୋତ୍ରେ , ବିଦ୍ୟାଳୟ ଶିକ୍ଷା ଓ ସାକ୍ଷରତା ବିଭାଗ ସଚିବ ଶ୍ରୀମତୀ ଅନୀତା କରୱାଲ ଏବଂ ସିବିଏସଇ ଅଧ୍ୟକ୍ଷ ଶ୍ରୀ ମନୋଜ ଆହୁଜା ପ୍ରମୁଖ ଏହି କାର୍ଯ୍ୟକ୍ରମରେ ଅଂଶଗ୍ରହଣ କରିଥିଲେ । ଶିକ୍ଷା ମନ୍ତ୍ରଣାଳୟ , ଏନଭିଏସ , କେଭିଏସ , ସିବିଏସଇର ବହୁ ଅଧିକାରୀ , ଅଧ୍ୟକ୍ଷ , ଶିକ୍ଷକ , ଛାତ୍ରଛାତ୍ରୀ ଓ ଅଭିଭାବକ କାର୍ଯ୍ୟକ୍ରମରେ ଅନଲାଇନ ମାଧ୍ୟମରେ ଯୋଡ଼ି ହୋଇଥିଲେ । ବିଦ୍ୟାଳୟ ଶିକ୍ଷା , ନବୋନ୍ମେଷ ଓ ସମର୍ପଣ କ୍ଷେତ୍ରରେ ଯୋଗଦାନ ଲାଗି ପ୍ରତ୍ୟେକ ଦୁଇ ବର୍ଷରେ ଥରେ ଶିକ୍ଷକ ଓ ଅଧ୍ୟକ୍ଷମାନଙ୍କୁ ଏହି ପୁରସ୍କାର ପ୍ରଦାନ କରାଯାଇଥାଏ । 2019-20 ବର୍ଷ ପାଇଁ ଏହି ପୁରସ୍କାର ପ୍ରଦାନ କରାଯାଇଛି ।


    ଏହି ଅବସରରେ ଉଦବୋଧନ ଦେଇ ଶ୍ରୀ ପୋଖରିୟାଲ ନିଶଙ୍କ କହିଥିଲେ ଯେ , ଶିକ୍ଷକମାନେ ଶିକ୍ଷାର ମୂଳଦୁଆ ସ୍ଥାପନ କରିଥାନ୍ତି । ସେ ଆହୁରି କହିଥିଲେ ଯେ , ଏହି ପୁରସ୍କାରର ଉଦ୍ଦେଶ୍ୟ ହେଉଛି , ଦେଶର କେତେଜଣ ସର୍ବଶ୍ରେଷ୍ଠ ଶିକ୍ଷକମାନଙ୍କ ଯୋଗଦାନକୁ ସମ୍ମାନ ଦେବା ।


    ମନ୍ତ୍ରୀ ଆହୁରି କହିଥିଲେ ଯେ , ନୂଆ ଶିକ୍ଷା ନୀତି 2020ରେ ଶିକ୍ଷକମାନଙ୍କୁ ଶିକ୍ଷା ବ୍ୟବସ୍ଥାର କେନ୍ଦ୍ରରେ ରଖାଯାଇଛି । ପ୍ରତ୍ୟେକ ସ୍କୁଲରେ ଯଥେଷ୍ଟ ସଂଖ୍ୟକ ଶିକ୍ଷକଙ୍କୁ ନିଯୁକ୍ତି ଦେବା ନିମନ୍ତେ ଏହି ନୀତିରେ ଗୁରୁତ୍ୱାରୋପ କରାଯାଇଛି । ଏହାଛଡ଼ା ଏପରି ପରିବେଶ ବିକଶିତ କରିବା ଲାଗି କୁହାଯାଇଛି , ଯାହାଦ୍ୱାରା ସ୍କୁଲଗୁଡ଼ିକରେ କାର୍ଯ୍ୟ ସଂସ୍କୃତି ବିକଶିତ କରାଯାଇପାରିବ । ଶିକ୍ଷା କ୍ଷେତ୍ରରେ ଉଲ୍ଲେଖନୀୟ ସେବା , କର୍ତ୍ତବ୍ୟ ପରାୟଣତା ଏବଂ ଅସାଧାରଣ ଯୋଗଦାନ ପାଇଁ ପୁରସ୍କାର ପ୍ରାପ୍ତ ଶିକ୍ଷକମାନଙ୍କୁ ମନ୍ତ୍ରୀ ଅଭିନନ୍ଦନ ଜ୍ଞାପନ କରିଥିଲେ ।


    ପୁରସ୍କାର ବିଜେତାମାନଙ୍କୁ କେନ୍ଦ୍ରମନ୍ତ୍ରୀ ଶ୍ରୀ ସଞ୍ଜୟ ଧୋତ୍ରେ ଅଭିନନ୍ଦନ ଜ୍ଞାପନ କରିବା ସହିତ ଗୁରୁ ଭାବେ ସେମାନଙ୍କର ଗୁରୁତ୍ୱପୂର୍ଣ୍ଣ ଭୂମିକା ଏବଂ ସଫଳତା ପୂର୍ବକ କର୍ତ୍ତବ୍ୟ ନିର୍ବାହ ଲାଗି ପ୍ରଶଂସା କରିଥିଲେ ।


    ପ୍ରତ୍ୟେକ ପୁରସ୍କାର ବିଜେତାଙ୍କୁ ଏକ ପ୍ରମାଣପତ୍ର , ଉତରୀୟ ଏବଂ 50 , 000 ଟଙ୍କାର ପୁରସ୍କାର ରାଶି ପ୍ରଦାନ କରାଯାଇଥାଏ । 2018 ପରଠାରୁ ଅନଲାଇନ ପ୍ରକ୍ରିୟାରେ ସିବିଏଇ ପକ୍ଷରୁ ପୁରସ୍କାର ବିଜେତାଙ୍କ ଚୟନ କରାଯାଇଆସୁଛି । ସାଧାରଣ ଏବଂ ନିର୍ଦ୍ଦିଷ୍ଟ ବର୍ଗରେ ବିଦ୍ୟାଳୟ ଶିକ୍ଷା କ୍ଷେତ୍ରରେ ଯୋଗଦାନ ନିମନ୍ତେ ଏହି ପୁରସ୍କାର ଦିଆଯାଇଥାଏ । ପୁରସ୍କାର ପାଇଥିବା 38 ଜଣ ଶିକ୍ଷକମାନଙ୍କ ମଧ୍ୟରେ ପ୍ରାଥମିକ , ମାଧ୍ୟମିକ , ଭାଷା ଶିକ୍ଷକ , ବିଜ୍ଞାନ , ସାମାଜିକ ବିଜ୍ଞାନ , ଶାରୀରିକ ଶିକ୍ଷା , ଗଣିତ , ଅର୍ଥନୀତି , ଆଇଟି , ଲଳିତ କଳା ଶିକ୍ଷକ , ବିଦ୍ୟାଳୟ ପରାମର୍ଶଦାତା , ସ୍କୁଲ କାଉନସେଲର , ଉପାଧ୍ୟକ୍ଷ ଏବଂ ଅଧ୍ୟକ୍ଷମାନେ ରହିଛନ୍ତି ।


    **********


    

    
    (Release ID: 1652749) Visitor Counter : 3
    
    
      Read this release in: English , Urdu , Hindi , Bengali , Manipuri , Assamese , Punjabi