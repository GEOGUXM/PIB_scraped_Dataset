      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସେପ୍ଟେମ୍ବର 15ରେ ସହରାଞ୍ଚଳ ଭିତ୍ତିଭୂମି ସହ ଜଡିତ ବିହାରର 7ଟି ପ୍ରକଳ୍ପର ଶିଳାନ୍ୟାସ ଓ ଉଦଘାଟନ କରିବେ ପ୍ରଧାନମନ୍ତ୍ରୀ
      Posted On: 14 SEP 2020 2:07PM by PIB Bhubaneshwar


    ସହରାଞ୍ଚଳ ଭିତ୍ତିଭୂମି ସହ ଜଡ଼ିତ ବିହାରର 7ଟି ପ୍ରକଳ୍ପର ଉଦଘାଟନ ଓ ଶିଳାନ୍ୟାସ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସେପ୍ଟେମ୍ବର 15ରେ ଭିଡିଓ କନଫରେନ୍ସିଂ ମାଧ୍ୟମରେ କରିବେ । ଏଥିରେ ଚାରିଟି ଜଳଯୋଗାଣ ପ୍ରକଳ୍ପ , ଦୁଇଟି ସ୍ୱେରେଜ ଟ୍ରିଟମେଣ୍ଟ ପ୍ରକଳ୍ପ ଓ ଗୋଟିଏ ରିଭରଫ୍ରଣ୍ଟ ବିକାଶ ପ୍ରକଳ୍ପ ସାମିଲ ରହିଛି । ପ୍ରକଳ୍ପଗୁଡ଼ିକରେ 541 କୋଟି ଟଙ୍କା ବିନିଯୋଗ ହେବ । ବିହାରର ନଗର ଉନ୍ନୟନ ଓ ନିର୍ମାଣ ବିଭାଗ ଅଧୀନ ବିଡକୋ ଏସବୁ ପ୍ରକଳ୍ପର କାର୍ଯ୍ୟାନ୍ୱୟନ କରିବ । ଉଦଘାଟନ ଓ ଶିଳାନ୍ୟାସ କାର୍ଯ୍ୟକ୍ରମ ଅବସରରେ ବିହାର ମୁଖ୍ୟମନ୍ତ୍ରୀ ମଧ୍ୟ ଉପସ୍ଥିତ ରହିବେ ।


    ବିସ୍ତୃତ ବିବରଣୀ


    ପାଟନା ମହାନଗର ନିଗମ ଅଧୀନ ବେଉର ଓ କର୍ମାଲିଚକରେ ନମାମି ଗଙ୍ଗେ ଯୋଜନାରେ ନିର୍ମିତ ସ୍ୱେରେଜ ଟ୍ରିଟମେଣ୍ଟ ପ୍ଲାଣ୍ଟର ଉଦ୍ଘାଟନ କରାଯିବ । ସିୱାନ ପୌର ପରିଷଦ ଓ ଛପରା ପୌର ପରିଷଦ ଅଞ୍ଚଳରେ ଅମୃତ ଯୋଜନାରେ ନିର୍ମିତ ଜଳଯୋଗାଣ ପ୍ରକଳ୍ପର ଉଦ୍ଘାଟନ ହେବ । ଏହି ଦୁଇ ପ୍ରକଳ୍ପ ଦ୍ୱାରା ସ୍ଥାନୀୟ ଲୋକେ 24 ଘଣ୍ଟା ଶୁଦ୍ଧ ପାନୀୟ ଜଳ ପାଇପାରିବେ ।


    ମୁଙ୍ଗେର ମହାନଗର ନିଗମରେ ଅମୃତ ଯୋଜନାରେ ମୁଙ୍ଗେର ଜଳଯୋଗାଣ ଯୋଜନାର ଶିଳାନ୍ୟାସ କରାଯିବ । ଏହି ପ୍ରକଳ୍ପ ଦ୍ୱାରା ମହାନଗର ନିଗମ ବାସିନ୍ଦାଙ୍କୁ ପାଇପ ପାଣି ଯୋଗାଣ କରାଯିବ । ସେହିପରି ଜମାଳପୁର ପୌର ପରିଷଦରେ ଅମୃତ ଯୋଜନା ଅନ୍ତର୍ଗତ ଜମାଳପୁର ଜଳଯୋଗାଣ ପ୍ରକଳ୍ପର ଶିଳାନ୍ୟାସ ହେବ ।


    ନମାମି ଗଙ୍ଗେ ଯୋଜନା ଅନ୍ତର୍ଗତ ମୁ ଜା ଫରପୁର ରିଭର ଫ୍ରଣ୍ଟ ବିକାଶ ଯୋଜନାର ଶିଳାନ୍ୟାସ କରାଯିବ । ଏହି ଯୋଜନାରେ ମୁ ଜା ଫରପୁର ସହରର ତିନି ଘାଟ ( ପୂର୍ବ ଆଖଡ଼ା ଘାଟ , ସିଧି ଘାଟ ଓ ଚନ୍ଦବାରା ଘାଟ ) ର ବିକାଶ କରାଯିବ । ଶୌଚାଳୟ , ସୂଚନା କିଓସ୍କ , ଚେଞ୍ଜିଂ ରୁମ , ପାଥୱେ , ୱାଚ ଟାୱାର ଭଳି ମୌଳିକ ସୁବିଧା ରିଭରଫ୍ରଣ୍ଟରେ ଉପଲବ୍ଧ ହେବ । ଏହି ଘାଟଗୁଡ଼ିକରେ ଉପଯୁକ୍ତ ସୁରକ୍ଷା ବ୍ୟବସ୍ଥା , ସାଇନେଜ ଓ ପର୍ଯ୍ୟାପ୍ତ ଆଲୋକ ବ୍ୟବସ୍ଥା କରାଯିବ । ରିଭର ଫ୍ରଣ୍ଟ ବିକାଶ ଦ୍ୱାରା ପର୍ଯ୍ୟଟନକୁ ପ୍ରୋତ୍ସାହନ ମିଳିବା ସହ ଆଗାମୀ ଦିନରେ ଏହା ଆକର୍ଷଣର କେନ୍ଦ୍ର ବିନ୍ଦୁ ପାଲଟିବ ।


    **********


    

    
    (Release ID: 1654169) Visitor Counter : 3
    
    
      Read this release in: Assamese , English , Urdu , Marathi , Hindi , Bengali , Manipuri , Punjabi , Gujarati , Tamil , Telugu , Kannada , Malayalam