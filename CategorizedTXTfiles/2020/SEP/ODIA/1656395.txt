      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଐତିହାସିକ କୋଶୀ ରେଳ ମହାସେତୁ ପ୍ରଧାନମନ୍ତ୍ରୀଙ୍କ ଦ୍ୱାରା ଜାତି ଉଦ୍ଦେଶ୍ୟରେ ଅର୍ପିତ
      • ଯାତ୍ରୀଙ୍କ ସୁବିଧା ପାଇଁ ବିହାରରେ ନୂଆ ରେଳଲାଇନ ଓ ବିଦ୍ୟୁତ୍‌କରଣ ପ୍ରକଳ୍ପ ପ୍ରଧାନମନ୍ତ୍ରୀଙ୍କ ଦ୍ୱାରା ଉଦ୍‌ଘାଟିତ
      • କରୋନା ମହାମାରୀ ସମୟରେ ଅବିଶ୍ରାନ୍ତଭାବେ କାର୍ଯ୍ୟ କରୁଥିବାରୁ ରେଳବାଇକୁ ପ୍ରଶଂସା
      • ବିଦ୍ୟୁତ୍‌କରଣ, ପରିଚ୍ଛନ୍ନତା ପ୍ରୟାସ, କିଷାନ ରେଳ ପ୍ରବର୍ତ୍ତନ ଏବଂ ଜଗୁଆଳୀବିହୀନ ରେଳ କ୍ରସିଂର ଉଚ୍ଛେଦ ପାଇଁ ରେଳବାଇକୁ ଧନ୍ୟବାଦ ଦେଲେ ପ୍ରଧାନମନ୍ତ୍ରୀ
      • କୃଷି ସଂସ୍କାର ବିଲ୍‌ ଦ୍ୱାରା କୃଷକମାନେ ମୁକ୍ତ ହୋଇଛନ୍ତି; କହିଲେ ଶ୍ରୀ ମୋଦୀ
      Posted On: 18 SEP 2020 4:11PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଐତିହାସିକ କୋଶୀ ମହାରେଳ ସେତୁକୁ ଆଜି ରାଷ୍ଟ୍ର ଉଦ୍ଦେଶ୍ୟରେ ଅର୍ପଣ କରିବା ସହ ବିହାରରେ ଯାତ୍ରୀମାନଙ୍କ ସୁବିଧା ପାଇଁ ନୂଆ ରେଳପଥ ଓ ବିଦ୍ୟୁତ୍‌କରଣ ପ୍ରକଳ୍ପକୁ ଉଦ୍‌ଘାଟନ କରିଛନ୍ତି । ଏହି ସମସ୍ତ କାର୍ଯ୍ୟ ଭିଡିଓ କନ୍‌ଫରେନ୍ସିଂ ବ୍ୟବସ୍ଥାରେ ସଂପନ୍ନ ହୋଇଛି ।


    ଏହି ଅବସରରେ ପ୍ରଧାନମନ୍ତ୍ରୀ କହିଛନ୍ତି ଯେ , ବିହାରରେ ରେଳ ଯୋଗାଯୋଗ କ୍ଷେତ୍ରରେ ଏକ ନୂଆ ଇତିହାସ ସୃଷ୍ଟି ହୋଇଛି । କୋଶୀ ମହାସେତୁ ଏବଂ କିଉଲ୍‌ ସେତୁ , ବିଦ୍ୟୁତ୍‌କରଣ ପ୍ରକଳ୍ପ , ରେଳବାଇରେ ମେକ୍‌ ଇନ୍‌ ଇଣ୍ଡିଆର ପ୍ରୋତ୍ସାହନ ସହିତ ଆଜି ଯେଉଁସବୁ ପ୍ରକଳ୍ପ ଉଦ୍‌ଘାଟିତ ହୋଇଛି ସେଥିରେ ମୋଟ 3000 କୋଟି ଟଙ୍କା ବିନିଯୋଗ ହୋଇଛି । ଏହାଦ୍ୱାରା ଅନେକ ନିଯୁକ୍ତି ସୃଷ୍ଟି ହୋଇପାରିବ । ଏହିସବୁ ନୂଆ ରେଳ ପ୍ରକଳ୍ପ ବିହାରରେ ରେଳ ସଂଚାରକୁ ସୁଦୃଢ କରିବା ସହିତ ପଶ୍ଚିମବଂଗ ଓ ପୂର୍ବାଞ୍ଚଳ ରାଜ୍ୟକୁ ରେଳ ସଂଯୋଗ ସୁବିଧାକୁ ଅଧିକ ଦୃଢୀଭୂତ କରିବ ।


    ଏହିସବୁ ଯେଉଁ ନୂଆ ରେଳପ୍ରକଳ୍ପ କାର୍ଯ୍ୟକାରୀ ହୋଇଛି ତଦ୍ଦ୍ୱାରା ବିହାରବାସୀ ଉପକୃତ ହେବେ ବୋଲି କହି ପ୍ରଧାନମନ୍ତ୍ରୀ ସେମାନଙ୍କୁ ଅଭିବାଦନ ଜଣାଇଛନ୍ତି । ଏହି ଆଧୁନିକ ରେଳ ସୁବିଧା ଦ୍ୱାରା ବିହାର ସମେତ ପୂର୍ବ ଭାରତ ରେଳଯାତ୍ରୀ ବିଶେଷ ଉପକୃତ ହେବେ । ସେ କହିଛନ୍ତି ଯେ ବିହାରରେ ଅନେକ ନଦନଦୀ ରହିଥିବାରୁ ରାଜ୍ୟର ଅନେକ ଅଞ୍ଚଳ ପରସ୍ପରଠାରୁ ବିଚ୍ଛିନ୍ନ । ସେଥିପାଇଁ ଲୋକଙ୍କୁ ଗୋଟିଏ ସ୍ଥାନରୁ ଅନ୍ୟ ସ୍ଥାନକୁ ଯିବା ପାଇଁ ଦୀର୍ଘପଥ ଯାତ୍ରା କରିବାକୁ ପଡିଥାଏ । ପ୍ରଧାନମନ୍ତ୍ରୀ କହିଛନ୍ତି 4 ବର୍ଷ ପୂର୍ବେ ଯୋଗାଯୋଗ ବ୍ୟବସ୍ଥାର ଉନ୍ନତି ପାଇଁ ପାଟନା ଓ ମୁଙ୍ଗେରରେ ଦୁଇଟି ମହାସେତୁ ନିର୍ମାଣ କାର୍ଯ୍ୟ ଆରମ୍ଭ ହୋଇଥିଲା । ଏବେ ଏହି ଦୁଇଟି ରେଳ ସେତୁ କାର୍ଯ୍ୟକ୍ଷମ ହୋଇଥିବାରୁ ଉତ୍ତର ଓ ଦକ୍ଷିଣ ବିହାର ମଧ୍ୟରେ ଯୋଗାଯୋଗ ବ୍ୟବସ୍ଥା ସହଜ ହୋଇପାରିଛି । ଏହାଫଳରେ ଉତ୍ତର ବିହାରରେ ବିକାଶ ପ୍ରକ୍ରିୟା ତ୍ୱାରାନ୍ୱିତ ହୋଇପାରିବ ବୋଲି ଶ୍ରୀ ମୋଦୀ କହିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ କୋଶୀ ମହାସେତୁ ଭଳି କିଉଲ୍‌ ନଦୀ ଉପରେ ଏକ ନୂଆ ରେଳପଥ ନିର୍ମାଣ କରାଯାଇଛି । ଏଥିରେ ଇଲେକ୍ଟ୍ରୋନିକ ଇଣ୍ଟରଲକିଂ ବ୍ୟବସ୍ଥା ରହିଛି । ଏହା ଫଳରେ ଟ୍ରେନଗୁଡିକ ଘଣ୍ଟାପିଛା 125 କିମି ବେଗରେ ଏହି ରୁଟ୍‌ରେ ଯାତାୟାତ କରିପାରିବ । ଇଲେକ୍ଟ୍ରୋନିକ ଇଣ୍ଟରଲକିଂ ବ୍ୟବସ୍ଥା ହାଓଡା-ଦିଲ୍ଲୀ ମେନ୍‌ ଲାଇନରେ ଟ୍ରେନ ଚଳାଚଳକୁ ସୁଗମ କରିବ । ଏହାଫଳରେ ଟ୍ରେନଗୁଡିକୁ ଅଯଥାରେ ଅପେକ୍ଷା କରିବାକୁ ପଡିବ ନାହିଁ ଏବଂ ରେଳଯାତ୍ରା ଅଧିକ ନିରାପଦ ହେବ ।


    ଶ୍ରୀ ମୋଦୀ କହିଛନ୍ତି ନୂଆ ଭାରତର ଆଶା ଆକାଂକ୍ଷା ପୂରଣ କରିବା ପାଇଁ ଗତ 6 ବର୍ଷ ମଧ୍ୟରେ ଭାରତୀୟ ରେଳବାଇକୁ ନୂଆ ଆକାର ଦେବାକୁ ଉଦ୍ୟମ କରାଯାଉଛି । ଏହାକୁ ଆତ୍ମନିର୍ଭର ଭାରତର ଆଶା ଆକାଂକ୍ଷା ପୂରଣ କରିବା ପାଇଁ ତିଆରି କରାଯାଉଛି । ପୂର୍ବାପେକ୍ଷା ଏବେ ଭାରତୀୟ ରେଳବାଇ ଅଧିକ ପରିଚ୍ଛନ୍ନ ହୋଇଛି । ପୂର୍ବାପେକ୍ଷା ରେଳଯାତ୍ରା ମଧ୍ୟ ଅଧିକ ନିରାପଦ ହୋଇପାରିଛି । ବ୍ରଡଗେଜ ଲାଇନରୁ ଜଗୁଆଳୀବିହୀନ ରେଳକ୍ରସିଂ ସବୁକୁ ଉଠାଇ ଦିଆଯାଇଛି । ଭାରତୀୟ ରେଳଗାଡିଗୁଡିକର ଗତି ମଧ୍ୟ ବଢିଛି । ବନ୍ଦେ ଭାରତ ଭଳି ମେଡ୍‌ ଇନ୍‌ ଇଣ୍ଡିଆ ଟ୍ରେନ ଆତ୍ମନିର୍ଭରତାର ପ୍ରତୀକ ପାଲଟିଛି । ଦେଶର ରେଳ ଯୋଗାଯୋଗରେ ଆଧୁନିକତା ଏକ ଅଂଶ ବିଶେଷ ହୋଇଛି ।


    ପ୍ରଧାନମନ୍ତ୍ରୀ କହିଛନ୍ତି ଯେ ରେଳବାଇ ଆଧୁନିକୀକରଣ ଯୋଗୁଁ ବିହାର ବିପୁଳ ସୁବିଧା ସୁଯୋଗ ହାସଲ କରୁଛି । ଗତ କେଇବର୍ଷରେ ମେକ୍‌ ଇନ୍‌ ଇଣ୍ଡିଆକୁ ପ୍ରୋତ୍ସାହିତ କରିବା ପାଇଁ ବିହାରର ମାଧେପୁରାଠାରେ ଏକ ଇଲେକ୍ଟ୍ରିକ ଲୋକୋ ଫ୍ୟାକ୍ଟ୍ରି ଏବଂ ମଡହାଓରାରେ ଏକ ଡିଜେଲ ଲୋକୋ ଫ୍ୟାକ୍ଟ୍ରି ନିର୍ମାଣ କରାଯାଇଛି । ଏହି ଉଭୟ ପ୍ରକଳ୍ପରେ ପ୍ରାୟ 44 ହଜାର କୋଟି ଟଙ୍କା ନିବେଶ କରାଯାଇଛି । ସେ କହିଛନ୍ତି ଯେ ବିହାରରେ ଏବେ ସବୁଠୁ ଶକ୍ତିଶାଳୀ ଇଲେକ୍ଟ୍ରିକ ଟ୍ରେନ ଇଞ୍ଜିନ ତିଆରି ହେଉଛି ଏବଂ ଏହାର ସାମର୍ଥ୍ୟ 12 ହଜାର ଅଶ୍ୱ ଶକ୍ତି ବିଶିଷ୍ଟ । ଏହା ବିହାରବାସୀଙ୍କ ପାଇଁ ଏକ ଗର୍ବର ବିଷୟ । ବିହାରର ପ୍ରଥମ ଲୋକୋସେଡ୍‌ ମଧ୍ୟ କାର୍ଯ୍ୟକ୍ଷମ ହେଲାଣି । ଏହା ଇଲେକ୍ଟ୍ରିକ ଲୋକୋମୋଟିଭ ମରାମତି କରିବ ।


    ଶ୍ରୀ ମୋଦୀ କହିଛନ୍ତି ବିହାରର ପ୍ରାୟ 90 ଶତାଂଶ ରେଳପଥର ବିଦ୍ୟୁତ୍‌କରଣ କାର୍ଯ୍ୟ ଶେଷ ହୋଇଛି । ଗତ 6 ବର୍ଷ ମଧ୍ୟରେ 3 ହଜାର କିମି ଲମ୍ବର ରେଳପଥକୁ ବିଦ୍ୟୁତ୍‌ ସୁବିଧା ଯୋଗାଇ ଦିଆଯାଇଛି । ସେ କହିଛନ୍ତି 2014 ପୂର୍ବରୁ 5 ବର୍ଷ ମଧ୍ୟରେ ବିହାରରେ 325 କିମି ନୂଆ ରେଳପଥ କାର୍ଯ୍ୟକ୍ଷମ ହୋଇଥିଲା । ତେବେ 2014 ପରେ ଗତ 5 ବର୍ଷ ମଧ୍ୟରେ ରାଜ୍ୟରେ ପ୍ରାୟ 700 କିମି ରେଳଲାଇନ କାର୍ଯ୍ୟକ୍ଷମ ହୋଇଛି । ଏହାଛଡା ରାଜ୍ୟରେ ଆଉ 1 ହଜାର କିମି ରେଳପଥ ନିର୍ମାଣାଧୀନ ଅବସ୍ଥାରେ ରହିଛି ।


    ପ୍ରଧାନମନ୍ତ୍ରୀ କହିଛନ୍ତି ଯେ ହାଜିପୁର-ଘୋଷୁଆର-ବୈଶାଳୀ ରେଳଲାଇନ କାର୍ଯ୍ୟକ୍ଷମ ହେବା ଦ୍ୱାରା ଦିଲ୍ଲୀ ଓ ପାଟନା ମଧ୍ୟରେ ସିଧାସଳଖ ରେଳସେବା ସ୍ଥାପିତ ହେବ । ଏହାଫଳରେ ବୈଶାଳୀ ସମେତ ରାଜ୍ୟର ବିଭିନ୍ନ ସ୍ଥାନରେ ପର୍ଯ୍ୟଟନର ବିକାଶ ସହିତ ଆନୁଷଙ୍ଗିକ କ୍ଷେତ୍ରରେ ଅନେକ ନିଯୁକ୍ତି ସୃଷ୍ଟି ହୋଇପାରିବ । ଶ୍ରୀ ମୋଦୀ କହିଛନ୍ତି ଯେ ଡେଡିକେଟେଡ ଫ୍ରେଟ କରିଡର ନିର୍ମାଣ କାର୍ଯ୍ୟ ଦ୍ରୁତଗତିରେ ଚାଲିଛି । ଏହି କରିଡରର 200 କିମି ବିହାର ଦେଇ ଯିବ । ଏହି ପ୍ରକଳ୍ପ କାର୍ଯ୍ୟକ୍ଷମ ହେବା ପରେ ପାସେଞ୍ଜର ଟ୍ରେନର ବିଳମ୍ବ ଦୂର ହେବ ଏବଂ ମାଲବାହୀ ଟ୍ରେନଗୁଡିକ ନୂଆ ପଥରେ ସୁବିଧାରେ ଯା ’ ଆସ କରିପାରିବେ ।


    ପ୍ରଧାନମନ୍ତ୍ରୀ କହିଛନ୍ତି ଯେ କରୋନା ମହାମାରୀ ସମୟରେ ରେଳବାଇ ଅବିଶ୍ରାନ୍ତଭାବେ କାର୍ଯ୍ୟକରି ଲୋକଙ୍କୁ ସେବା ଯୋଗାଇଛି । ସେଥିପାଇଁ ରେଳବାଇ ଧନ୍ୟବାଦର ପାତ୍ର । ଏହାଛଡା ପ୍ରବାସୀ ଶ୍ରମିକମାନଙ୍କୁ କାମ ଯୋଗାଣ ଏବଂ ଶ୍ରମିକ ସ୍ୱତନ୍ତ୍ର ଟ୍ରେନରେ ସେମାନଙ୍କୁ କାର୍ଯ୍ୟସ୍ଥଳୀରୁ ଘରକୁ ଆଣିବାରେ ରେଳବାଇ ଉଲ୍ଲେଖନୀୟ କାର୍ଯ୍ୟ କରିଛି । ଦେଶର ପ୍ରଥମ କିଷାନ ରେଳ ବିହାର ଏବଂ ମହାରାଷ୍ଟ୍ର ମଧ୍ୟରେ କରୋନା ମହାମାରୀ ସମୟରେ ହିଁ ଚଳାଚଳ କରିଛି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ଶ୍ରୀ ମୋଦୀ କହିଛନ୍ତି ଯେ ପୂର୍ବରୁ ବିହାରରେ ଅଳ୍ପ କେତେକ ମେଡିକାଲ କଲେଜ ଥିଲା । ଏହାଫଳରେ ରୋଗୀମାନେ ବିଶେଷ ଅସୁବିଧାର ସମ୍ମୁଖୀନ ହେଉଥିଲେ । ବିହାରର ମେଧାବୀ ଛାତ୍ରଛାତ୍ରୀମାନେ ଡାକ୍ତରୀ ପଢିବା ପାଇଁ ଅନ୍ୟ ରାଜ୍ୟକୁ ଯିବାକୁ ବାଧ୍ୟ ହେଉଥିଲେ । ଏବେ ବିହାରରେ 15ରୁ ଅଧିକ ମେଡିକାଲ କଲେଜ କାର୍ଯ୍ୟ କରୁଛି । ସେଥିମଧ୍ୟରୁ ଅଧିକାଂଶ ଅଳ୍ପ କେଇବର୍ଷ ମଧ୍ୟରେ ତିଆରି କରାଯାଇଛି । ଅଳ୍ପ କେଇବର୍ଷ ପୂର୍ବରୁ ବିହାରରେ ଆଉ ଏକ ଏମ୍ସ ପ୍ରତିଷ୍ଠା କରିବାକୁ ମଞ୍ଜୁରି ମିଳିଛି । ଏହା ଦରଭଙ୍ଗାରେ ପ୍ରତିଷ୍ଠା କରାଯିବ । ଏହାଦ୍ୱାରା ହଜାର ହଜାର ନୂଆ ନିଯୁକ୍ତି ସୃଷ୍ଟି ହେବ ।


    କୃଷି ସଂସ୍କାର ବିଲ୍‌


    ପ୍ରଧାନମନ୍ତ୍ରୀ କହିଛନ୍ତି ଯେ ଗତ ଗୁରୁବାରଟି ଥିଲା ଦେଶର କୃଷି ସଂସ୍କାର କ୍ଷେତ୍ରରେ ଏକ ଐତିହାସିକ ଦିବସ । କୃଷି ସଂସ୍କାର ବିଲ୍‌ ଗୃହୀତ ହେବା ସହିତ ଆମ ଚାଷୀମାନଙ୍କୁ ଅନେକ ବନ୍ଧନରୁ ମୁକ୍ତ କରିଛି । ଏହି ଅବସରରେ ସେ ସମଗ୍ର ଦେଶର ଚାଷୀମାନଙ୍କୁ ଅଭିନନ୍ଦନ ଜଣାଇଛନ୍ତି । ସଂସ୍କାରିତ ଆଇନ ଅନୁସାରେ ଚାଷୀମାନେ ନିଜର ଉତ୍ପାଦିତ ସାମଗ୍ରୀ ବିକିବା ପାଇଁ ଅଧିକ ବିକଳ୍ପ ପାଇବେ । ଏହାଦ୍ୱାରା ଚାଷୀମାନେ ମଧ୍ୟସ୍ଥ ଓ ଦଲାଲମାନଙ୍କ କବଳରୁ ମୁକ୍ତ ହେବେ । ଏମାନେ ଚାଷୀଙ୍କ ଆୟର ଏକ ବଡ ଭାଗ ନେଇ ଯାଉଛନ୍ତି ବୋଲି ସେ କହିଛନ୍ତି ।


    କୃଷି ସଂସ୍କାର ବିଲ୍‌ ସଂପର୍କରେ ଅପପ୍ରଚାର ଚଳାଇଥିବାରୁ ପ୍ରଧାନମନ୍ତ୍ରୀ ବିରୋଧୀ ଦଳକୁ ସମାଲୋଚନା କରିଛନ୍ତି । ଦଶନ୍ଧି ଦଶନ୍ଧି ଧରି ଦେଶକୁ ଶାସନ କରିଥିବା କେତେକ ଲୋକ ଏହି ପ୍ରସଙ୍ଗରେ ଚାଷୀଙ୍କୁ ବିଭ୍ରାନ୍ତ କରିବାକୁ ଅପଚେଷ୍ଟା କରୁଛନ୍ତି । ଏପିଏମ୍‌ସି ଆଇନର ପରିବର୍ତ୍ତନ କଥା ବିରୋଧୀ ଦଳଙ୍କ ନିର୍ବାଚନ ଇସ୍ତାହାରରେ ମଧ୍ୟ ସ୍ଥାନ ପାଇଥିଲା । ଏବେ ଏନ୍‌ଡିଏ ସରକାର ତାହାକୁ କାର୍ଯ୍ୟକାରୀ କରୁଥିବାରୁ ଏବେ ସେମାନେ ତାହାକୁ ବିରୋଧ କରୁଛନ୍ତି । ଚାଷୀଙ୍କୁ ସର୍ବନିମ୍ନ ସହାୟକ ମୂଲ୍ୟ ଦିଆଯିବ ନାହିଁ ବୋଲି ଯେଉଁ ପ୍ରଚାର ଚାଲିଛି ତାହାକୁ ଖଣ୍ଡନ କରି ପ୍ରଧାନମନ୍ତ୍ରୀ କହିଛନ୍ତି ଯେ ଚାଷୀଙ୍କୁ ଉପଯୁକ୍ତ ସହାୟକ ମୂଲ୍ୟ ଯୋଗାଇ ଦେବାକୁ ସରକାର ବଦ୍ଧପରିକର । ଆହୁରି ମଧ୍ୟ ଚାଷୀଙ୍କଠାରୁ ସରକାର ଯେଉଁ ଧାନ କିଣୁଛନ୍ତି ସେହି ବ୍ୟବସ୍ଥା ସର୍ବନିମ୍ନ ସହାୟକ ମୂଲ୍ୟ ଭିତ୍ତିରେ ଜାରି ରହିବ । ସେ ଆହୁରି କହିଛନ୍ତି ଯେ ନୂଆ ଆଇନ ଫଳରେ ଚାଷୀମାନେ ଏବେ ସେମାନଙ୍କ ଫସଲ ଅମଳ କରି ଦେଶର ଯେକୌଣସି ମଣ୍ଡିରେ ବିକ୍ରିବଟା କରିବାର ସ୍ୱାଧୀନତା ପାଇବେ । ଏପିଏମ୍‌ସି ଆଇନର ଅସୁବିଧାକୁ ହୃଦୟଙ୍ଗମ କରି ବିହାର ମୁଖ୍ୟମନ୍ତ୍ରୀ ଏହାକୁ ଉଚ୍ଛେଦ କରିଥିଲେ । ପ୍ରଧାନମନ୍ତ୍ରୀ କିଷାନ କଲ୍ୟାଣ ଯୋଜନା , ପ୍ରଧାନମନ୍ତ୍ରୀ କୃଷି ସିଞ୍ଚାଇ ଯୋଜନା , ନିମ କୋଟେଡ ୟୁରିଆ , କୋଲ୍‌ଡ ଷ୍ଟୋରେଜ ନେଟୱାର୍କ , ଖାଦ୍ୟ ପ୍ରକ୍ରିୟାକରଣ ଶିଳ୍ପ ଏବଂ କୃଷି ଭିତ୍ତିଭୂମି ପାଣ୍ଠି ଗଠନ ସଂପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଛନ୍ତି ଏସବୁ କେବଳ ଚାଷୀଙ୍କ କଲ୍ୟାଣ ପାଇଁ ଉଦ୍ଦିଷ୍ଟ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ କହିଛନ୍ତି ଯେ ସରକାର ନିରନ୍ତର ଚାଷୀଙ୍କ ଆୟ ବୃଦ୍ଧି ଦିଗରେ କାର୍ଯ୍ୟ କରୁଛନ୍ତି । ପଶୁ ସଂପଦର ସୁରକ୍ଷା ଓ ଉତ୍କୃଷ୍ଟ ଦେଶୀ ପ୍ରଜାତିର ବିକାଶ ପାଇଁ ଦେଶବ୍ୟାପୀ ଅଭିଯାନ ଚାଲିଛି । ଏସବୁ ସତ୍ତ୍ୱେ ଯେଉଁମାନେ ଚାଷୀଙ୍କୁ ବିଭ୍ରାନ୍ତ କରୁଛନ୍ତି ସେମାନଙ୍କ ପ୍ରତି ସତର୍କ ରହିବାକୁ ସେ ଜନସାଧାରଣଙ୍କୁ ଆହ୍ୱାନ ଜଣାଇଛନ୍ତି । ଯେଉଁମାନେ କୃଷକଙ୍କ ସ୍ୱାର୍ଥରକ୍ଷା ପାଇଁ ପାଟି କରୁଛନ୍ତି ସେହିମାନେ ହିଁ ଚାଷୀଙ୍କୁ ଶୋଷଣ ଓ ଶୃଙ୍ଖଳା ଭିତରେ ରଖିବାକୁ ଉଦ୍ୟମ କରୁଛନ୍ତି । ସେମାନେ ମଧ୍ୟ ଦଲାଲ ଓ ମଧ୍ୟସ୍ଥଙ୍କୁ ସହାୟତା ଯୋଗାଇ ଚାଷୀଙ୍କ ଆୟକୁ ଲୁଟ୍‌ କରୁଛନ୍ତି । ତେଣୁ ଏଇ ସୁବିଧାବାଦୀ ଗୋଷ୍ଠୀ ପ୍ରତି ସତର୍କ ରହିବାକୁ ସେ ପରାମର୍ଶ ଦେଇଛନ୍ତି । ଚାଷୀଙ୍କୁ ସମସ୍ତ ପ୍ରକାର ଶୋଷଣରୁ ମୁକ୍ତକରି ସେମାନଙ୍କ ଆୟ ବୃଦ୍ଧି ଘଟାଇବା ବର୍ତ୍ତମାନ ସମୟର ଦାବି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    **********

    
    
    (Release ID: 1656395) Visitor Counter : 11
    
    
      Read this release in: Telugu , English , Urdu , Marathi , Hindi , Manipuri , Bengali , Punjabi , Gujarati , Tamil , Kannada , Malayalam