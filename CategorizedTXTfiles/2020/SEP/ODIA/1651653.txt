      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ଶିକ୍ଷକମାନଙ୍କୁ ଜାତୀୟ ପୁରସ୍କାର ପ୍ରଦାନ କଲେ ରାଷ୍ଟ୍ରପତି
      • କୋଭିଡ ସମୟରେ ଡିଜିଟାଲ ଶିକ୍ଷା ପ୍ରଦାନ କରିଥିବା ଶିକ୍ଷକଙ୍କୁ ଉଚ୍ଚ ପ୍ରଶଂସା
      • ଭବିଷ୍ୟତର ଆବଶ୍ୟକତାକୁ ଦୃଷ୍ଟିରେ ରଖି ଛାତ୍ରଛାତ୍ରୀଙ୍କୁ ପ୍ରସ୍ତୁତ କରିବ ଜାତୀୟ ଶିକ୍ଷାନୀତି – ରାଷ୍ଟ୍ରପତି
      • ଶିକ୍ଷକମାନେ ହିଁ ପ୍ରକୃତ ରାଷ୍ଟ୍ର ନିର୍ମାତା; ଶିକ୍ଷକମାନଙ୍କର ଅଧ୍ୟାପନା, ନିଷ୍ଠା ଓ ଅଧ୍ୟବସାୟ ରାଷ୍ଟ୍ରର ଭବିଷ୍ୟତକୁ ସୁଦୃଢ କରିଥାଏ – ଶିକ୍ଷାମନ୍ତ୍ରୀ
      Posted On: 05 SEP 2020 2:57PM by PIB Bhubaneshwar


    ଆଜି ( ସେପ୍ଟେମ୍ବର 5 , 2020 ) ଗୁରୁଦିବସ ଅବସରରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ସାରା ଦେଶର 47 ଜଣ ଶିକ୍ଷକଙ୍କୁ ପ୍ରଥମଥର ପାଇଁ ଭର୍ଚୁଆଲ ମାଧ୍ୟମରେ ଆୟୋଜିତ ପୁରସ୍କାର ସମାରୋହରେ ଜାତୀୟ ଶିକ୍ଷକ ପୁରସ୍କାର ପ୍ରଦାନ କରିଛନ୍ତି । ରାଷ୍ଟ୍ରପତି ତାଙ୍କ ଅଭିଭାଷଣରେ ପୁରସ୍କାର ବିଜେତାମାନଙ୍କୁ ଅଭିନନ୍ଦନ ଜଣାଇବା ସହ ବିଦ୍ୟାଳୟ ଶିକ୍ଷାର ଗୁଣାତ୍ମକ ମାନ ବୃଦ୍ଧି ପାଇଁ ଶିକ୍ଷକମାନଙ୍କ ଦ୍ୱାରା ନିଆଯାଇଥିବା ପଦକ୍ଷେପକୁ ଉଚ୍ଚ ପ୍ରଶଂସା କରିଥିଲେ । ସେ ନିରୀକ୍ଷଣ କରିଥିଲେ ଯେ , ଜାତୀୟ ପୁରସ୍କାର ବିଜେତାମାନଙ୍କ ମଧ୍ୟରୁ ପ୍ରାୟ 40 ପ୍ରତିଶତ ହେଉଛନ୍ତି ମହିଳା । ଶିକ୍ଷୟତ୍ରୀ ଭାବରେ ମହିଳାମାନଙ୍କ ଭୂମିକାକୁ ସେ ପ୍ରଶଂସା କରିଥିଲେ ।


    ଡକ୍ଟର ଏସ୍ . ରାଧାକ୍ରିଷ୍ଣନଙ୍କୁ ପ୍ରଣାମ ଓ ଶ୍ରଦ୍ଧାଞ୍ଜଳି ଅର୍ପଣ କରି ରାଷ୍ଟ୍ରପତି କୋବିନ୍ଦ କହିଛନ୍ତି ଯେ ସେ ଜଣେ ଦୂରଦୃଷ୍ଟି ସମ୍ପନ୍ନ ରାଜନେତା ଓ ଅସାଧାରଣ ଶିକ୍ଷକ ଥିଲେ । ସେ କହିଛନ୍ତି , ତାଙ୍କ ଜନ୍ମଦିନକୁ ଶିକ୍ଷକ ଦିବସ ଭାବେ ପାଳନ କରିବା , ଦେଶର ବିକାଶ ଦିଗରେ ତାଙ୍କର ଉଲ୍ଲେଖନୀୟ ସେବା ପ୍ରତି ଏକ ଶ୍ରଦ୍ଧାଞ୍ଜଳି ଏବଂ ସମଗ୍ର ଶିକ୍ଷକ ସମୁଦାୟ ପାଇଁ ସମ୍ମାନର ସଂକେତ । ଏହି ଅବସର ଆମର ଶିକ୍ଷକମାନଙ୍କୁ ସେମାନଙ୍କ ପ୍ରତିବଦ୍ଧତା ଏବଂ ଛାତ୍ରଛାତ୍ରୀଙ୍କ ଜୀବନରେ ସର୍ବୋଚ୍ଚ ଅବଦାନ ପାଇଁ ସମ୍ମାନ ପ୍ରଦାନ କରିବାର ସୁଯୋଗ ସୃଷ୍ଟି କରିଥାଏ । ସେ ଆହୁରି ମତ ଦେଇ କହିଛନ୍ତି , ଯେ ଏହି ପ୍ରତିବଦ୍ଧତା ହିଁ ଯେ କୌଣସି ବିଦ୍ୟାଳୟ ପାଇଁ ହେଉଛି ମୂଳଦୁଆ , କାରଣ ଶିକ୍ଷକମାନେ ହେଉଛନ୍ତି ପ୍ରକୃତ ରାଷ୍ଟ୍ର ନିର୍ମାଣକାରୀ , ଯେଉଁମାନେ ପିଲାମାନଙ୍କର ଚରିତ୍ର ଗଠନ ଏବଂ ଜ୍ଞାନ ବୃଦ୍ଧି କରିବାରେ ପ୍ରମୁଖ ଭୂମିକା ଗ୍ରହଣ କରିଥାନ୍ତି ।


    ଡିଜିଟାଲ ଟେକ୍ନୋଲୋଜି ଉପରେ ଗୁରୁତ୍ୱ ଦେଇ ରାଷ୍ଟ୍ରପତି କୋବିନ୍ଦ କହିଛନ୍ତି ଯେ , କୋଭିଡ ମହାମାରୀର ଆହ୍ଵାନ ସମୟରେ ଆମର ଶିକ୍ଷକମାନେ ପିଲାମାନଙ୍କ ନିକଟରେ ପହଞ୍ଚିବା ପାଇଁ ଏହି ଟେକ୍ନୋଲୋଜିର ସାହାଯ୍ୟ ନେଇଛନ୍ତି । ଏହି ନୂତନ ଟେକ୍ନୋଲୋଜି ଆଧାରିତ ଶିକ୍ଷାଦାନକୁ ପରିବର୍ତ୍ତନ କରିବାରେ ଶିକ୍ଷକମାନଙ୍କର ଦକ୍ଷତାକୁ ପ୍ରଶଂସା କରି ସେ କହିଛନ୍ତି , ଶିକ୍ଷକମାନେ ଡିଜିଟାଲ୍ ଟେକ୍ନୋଲୋଜି କ୍ଷେତ୍ରରେ ସେମାନଙ୍କର ଦକ୍ଷତାକୁ “ ଅପଗ୍ରେଡ୍ ଏବଂ ଅପଡେଟ୍ ” କରିବା ଆବଶ୍ୟକ , ଯାହାଦ୍ଵାରା ଶିକ୍ଷାଦାନ ଅଧିକ ପ୍ରଭାବଶାଳୀ ହୋଇପାରିବ ଏବଂ ଛାତ୍ରଛାତ୍ରୀମାନେ ମଧ୍ୟ ଏହି ନୂଆ କୌଶଳ ମାଧ୍ୟମରେ ଭାବବିନିମୟ କରିପାରିବେ । ରାଷ୍ଟ୍ରପତି କୋବିନ୍ଦ କହିଛନ୍ତି ଯେ , ଅନଲାଇନ୍ ଶିକ୍ଷା ବ୍ୟବସ୍ଥା ଅଭିଭାବକମାନଙ୍କୁ ଶିକ୍ଷକମାନଙ୍କ ସହିତ ଯୋଡିଛି ଏବଂ ପିଲାମାନଙ୍କୁ ନୂତନ ଶିକ୍ଷା କ୍ଷେତ୍ର ପ୍ରତି ଆଗ୍ରହ ସୃଷ୍ଟି କରିବା ପାଇଁ ଉତ୍ସାହିତ କରିଛି । ଡିଜିଟାଲ ବିଭେଦ ଉପରେ ଗୁରୁତ୍ୱାରୋପ କରି ସେ ଆହୁରି ମଧ୍ୟ କହିଛନ୍ତି , ଆଦିବାସୀ ତଥା ଉପାନ୍ତ ଅଞ୍ଚଳର ପିଲାମାନେ ଯେପରି ଉପକୃତ ହେବେ ସେଥିପ୍ରତି ମଧ୍ୟ ପଦକ୍ଷେପ ନେବା ଆବଶ୍ୟକ ।


    ଜାତୀୟ ଶିକ୍ଷା ନୀତି ବିଷୟରେ ଆଲୋଚନା କରି ରାଷ୍ଟ୍ରପତି କୋବିନ୍ଦ ମତ ଦେଇଛନ୍ତି , ଆମ ପିଲାମାନଙ୍କ ଭବିଷ୍ୟତର ଆବଶ୍ୟକତାକୁ ଚାହିଁ ଏକ ପ୍ରୟାସ ସ୍ଵରୂପ ବିଭିନ୍ନ ହିତଧାରକଙ୍କ ମତାମତକୁ ବିଚାର କରିବା ପରେ ଏହାର ପରିକଳ୍ପନା କରାଯାଇଛି । ଏହି ନୀତିକୁ ସଫଳ ଏବଂ ଫଳପ୍ରଦ କରିବା ପାଇଁ ବର୍ତ୍ତମାନ ଶିକ୍ଷକମାନେ ହିଁ କେନ୍ଦ୍ରସ୍ଥଳରେ ରହିବେ ବୋଲି ସେ କହିଛନ୍ତି । ନୂତନ ଜାତୀୟ ଶିକ୍ଷା ନୀତି କାର୍ଯ୍ୟକାରୀ କରିବାକୁ ଶିକ୍ଷକମାନଙ୍କୁ ଅଧିକ ଦକ୍ଷ କରିବା ପାଇଁ ସମସ୍ତ ପ୍ରୟାସ କରାଯାଉଛି ଏବଂ ଶିକ୍ଷା କ୍ଷେତ୍ର ପାଇଁ କେବଳ ସର୍ବୋତ୍ତମ ମାନଙ୍କୁ ଚୟନ କରାଯିବ ବୋଲି ରାଷ୍ଟ୍ରପତି କୋବିନ୍ଦ କହିଛନ୍ତି ।


    ଏହି ସମାରୋହରେ ସ୍ୱାଗତ ଭାଷଣ ପ୍ରଦାନ କରି କେନ୍ଦ୍ର ଶିକ୍ଷା ମନ୍ତ୍ରୀ ଶ୍ରୀ ରମେଶ ପୋଖରିୟାଲ ‘ ନିଶଙ୍କ ’ କହିଥିଲେ, ଶିକ୍ଷକମାନେ ହିଁ ପ୍ରକୃତ ରାଷ୍ଟ୍ର ନିର୍ମାତା; ଶିକ୍ଷକମାନଙ୍କର ଅଧ୍ୟାପନା, ନିଷ୍ଠା ଓ ଅଧ୍ୟବସାୟ ରାଷ୍ଟ୍ରର ଭବିଷ୍ୟତକୁ ସୁଦୃଢ କରିଥାଏ । ଶିକ୍ଷା ରାଷ୍ଟ୍ରମନ୍ତ୍ରୀ ଶ୍ରୀ ସଞ୍ଜୟ ଧୋତ୍ରେ ଧନ୍ୟବାଦ ଅର୍ପଣ କରିଥିଲେ ।


    **********

    
    
    (Release ID: 1651653) Visitor Counter : 6
    
    
      Read this release in: Assamese , English , Urdu , Hindi , Manipuri , Bengali , Tamil , Telugu , Kannada , Malayalam