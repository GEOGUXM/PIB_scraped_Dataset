      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      କୁଏତର ଭାରତୀୟ ପ୍ରବାସୀ ପରିଷଦ, ଓଡିଶା ସଂଘର ‘ଆତ୍ମନିର୍ଭର ଭାରତ’ ୱେବିନାରରେ କେନ୍ଦ୍ରମନ୍ତ୍ରୀ
      • ବିଶ୍ୱ ସମୁଦାୟର ଆଶା ଓ ଆକାଂକ୍ଷାକୁ ପୂରଣ କରିବ ଆତ୍ମନିର୍ଭର ଭାରତ ଅଭିଯାନ - ଧର୍ମେନ୍ଦ୍ର ପ୍ରଧାନ
      • ମହାମାରୀ ସମୟରେ ମାସ୍କ ଓ ପିପିଇ କିଟ୍ ଉତ୍ପାଦନରେ ଅଗ୍ରଣୀ ଦେଶ ହୋଇଛି ଭାରତ
      • ଗରିବଙ୍କ ଜୀବନରେ ମଧ୍ୟ ମୂଳଭୁତ ପରବର୍ତ୍ତନ ଆଣିବ ଆତ୍ମନିର୍ଭର ଭାରତ ପ୍ୟାକେଜ୍
      • ସବକା ସାଥ୍, ସବକା ବିକାଶ ଓ ସବକା ବିଶ୍ୱାସ ପ୍ରଧାନମନ୍ତ୍ରୀଙ୍କ ମୂଳମନ୍ତ୍ର
      • ଏକବିଂଶ ଶତାବ୍ଦୀରେ ସାମାଜିକ-ଅର୍ଥନୀତି ମଡେଲ ତିଆରି କରିବା ଦରକାର
      • କୁଏତର ଭାରତୀୟ ପ୍ରବାସୀ ପରିଷଦର ସଦସ୍ୟଙ୍କୁ ଆତ୍ମନିର୍ଭର ଭାରତ ଅଭିଯାନରେ ସାମିଲ ହେବାକୁ ଆହ୍ୱାନ
      • ଆତ୍ମନିର୍ଭର ଭାରତ ଅଭିଯାନକୁ କୁଏତର ଭାରତୀୟ ରାଷ୍ଟ୍ରଦୂତ ସିବି ଜର୍ଜଙ୍କ ପ୍ରଶଂସା
      Posted On: 11 SEP 2020 9:31PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଦୂରଦୃଷ୍ଟିସମ୍ପନ୍ନ ଆତ୍ମନିର୍ଭର ଭାରତ ଅଭିଯାନ କେବଳ ଦେଶକୁ ଆତ୍ମନିର୍ଭର କରିବ ନାହିଁ ବରଂ ବିଶ୍ୱ ସମୁଦାୟର ଆଶା ଓ ଆକାଂକ୍ଷାକୁ ମଧ୍ୟ ପୂରଣ କରିବ ବୋଲି ଶୁକ୍ରବାର କୁଏତର ଭାରତୀୟ ପ୍ରବାସୀ ପରିଷଦର ଓଡିଶା ସଂଘ ଦ୍ୱାରା ଆୟୋଜିତ ‘ ଆତ୍ମନିର୍ଭର ଭାରତ ’ ୱେବିନାରରେ ଯୋଗଦେଇ କହିଛନ୍ତି କେନ୍ଦ୍ରମନ୍ତ୍ରୀ ଧର୍ମେନ୍ଦ୍ର ପ୍ରଧାନ ।


    ଶ୍ରୀ ପ୍ରଧାନ କହିଛନ୍ତି ଯେ ଆଜି ବିଶ୍ୱ କରୋନା ମହାମାରୀର ଘଡିସନ୍ଧି ମୁହୂର୍ତ୍ତ ଦେଇ ଗତି କରୁଛି ।


    ପ୍ରଧାନମନ୍ତ୍ରୀ ମୋଦୀଙ୍କ ନେତୃତ୍ୱରେ ଭାରତ କରୋନାର ଦୃଢ ମୁକାବିଲା କରୁଛି । ବର୍ତ୍ତମାନ କରୋନାର ପ୍ରତିଷେଧକ ଟୀକା ବାହାରି ନଥିବା ବେଳେ ମାସ୍କ ଏବଂ ପିପିଇ କିଟ୍ କରୋନାରୁ ରକ୍ଷା ପାଇବାର ମୁଖ୍ୟ ଆଧାର ହୋଇଛି । ପୂର୍ବରୁ ଦେଶରେ ମାସ୍କ ଏବଂ ପିପିଇ କିଟର ଉତ୍ପାଦନ ହେଉନଥିଲା ମାତ୍ର ସାଂପ୍ରତିକ ସମୟରେ ପ୍ରଧାନମନ୍ତ୍ରୀଙ୍କ ନେତୃତ୍ୱରେ ଭାରତ ଦୈନିକ 2 ଲକ୍ଷ ପିପିଇ କିଟ୍ ଉତ୍ପାଦନ କରିପାରୁଛି ।


    କରୋନା ସମୟରେ 150ଟି ଦେଶକୁ ଔଷଧ ପଠାଇପାରିଛି । ମହାମାରୀ ସମୟରେ ଭାରତର ଏହି ସଫଳ ଉଦ୍ୟମକୁ ବିଶ୍ୱବ୍ୟାପୀ ପ୍ରଶଂସା କରାଯାଉଛି ।


    ପ୍ରଧାନମନ୍ତ୍ରୀଙ୍କ ଦ୍ୱାରା 20 ଲକ୍ଷ କୋଟି ଟଙ୍କାର ଆତ୍ମନିର୍ଭର ଭାରତ ପ୍ୟାକେଜ ଘୋଷଣା କେବଳ ସୀମିତ ସମୟ ପାଇଁ ଦେଶର ଅର୍ଥନୀତିର ପୁନଃରୁଦ୍ଧାର କରିବାରେ ସହାୟକ ହେବ ନାହିଁ ବରଂ ଭାରତକୁ ଆତ୍ମନିର୍ଭର କରିବାର ମୂଳଦୂଆ ପକାଇବ । ଆତ୍ମନିର୍ଭର ଭାରତ ଅଧୀନରେ ଅଣାଯାଇଥିବା ନୀତି ସଂସ୍କାର କୃଷି ଭିତ୍ତିଭୂମି , ଏମଏସଏମଇକୁ ସୁଦୃଢ କରିବ ଏବଂ ଗରିବଙ୍କ ଜୀବନରେ ମଧ୍ୟ ମୂଳଭୁତ ପରବର୍ତ୍ତନ ଆଣିବ । ଆତ୍ମନିର୍ଭର ଭାରତର ଅନ୍ୟତମ ମୂଳ ଲକ୍ଷ୍ୟ ଆଧୁନିକ ଭିତ୍ତିଭୂମିର ନିର୍ମାଣ ବୋଲି ସେ କହିଛନ୍ତି ।


    ଆଜି ସବକା ସାଥ୍ , ସବକା ବିକାଶ ଓ ସବକା ବିଶ୍ୱାସ ପ୍ରଧାନମନ୍ତ୍ରୀଙ୍କ ମୂଳମନ୍ତ୍ର ହୋଇଛି । ଏହାକୁ ଆଧାର କରି ଦେଶରେ ଏକବିଂଶ ଶତାବ୍ଦୀରେ ସାମାଜିକ-ଅର୍ଥନୀତି ମଡେଲ ତିଆରି କରିବାର ଆବଶ୍ୟକତା ରହିଛି । ଅପରପକ୍ଷରେ ମହାମାରୀ ସମୟରେ ଗରିବ କଲ୍ୟାଣ ପ୍ୟାକେଜ୍ ଘୋଷଣା କରାଯାଇ ଦେଶର 80 କୋଟିରୁ ଊର୍ଦ୍ଧ୍ଵ ଗରିବ ଲୋକଙ୍କୁ ମାଗଣା ଖାଦ୍ୟାନ୍ନ ଦିଆଯାଇଛି । ଜନଧନ ଆକାଉଂଟରେ ଆର୍ଥିକ ସହାୟତା ଦିଆଯାଇ ମହିଳାଙ୍କୁ ସ୍ୱାବଲମ୍ବୀ କରାଯାଇଛି । ଏଭଳି ପଦକ୍ଷେପ ଅନ୍ୟ କେଉଁ ଦେଶରେ ହୋଇନାହିଁ ବୋଲି ସେ କହିଛନ୍ତି ।


    ଏହି ଅବସରରେ ଶ୍ରୀ ପ୍ରଧାନ କୁଏତର ଭାରତୀୟ ପ୍ରବାସୀ ପରିଷଦର ସଦସ୍ୟ ମାନଙ୍କୁ ଆତ୍ମନିର୍ଭର ଭାରତ ଅଭିଯାନରେ ସାମିଲ ହେବାକୁ ଆହ୍ୱାନ କରିଥିଲେ ।


    ଉଲ୍ଲେଖନୀୟ ଯେ , ଏହି କାର୍ଯ୍ୟକ୍ରମରେ କୁଏତର ଭାରତୀୟ ରାଷ୍ଟ୍ରଦୂତ ସିବି ଜର୍ଜ ସାମିଲ୍ ହୋଇଥିଲେ ।


    ଭାରତୀୟ ରାଷ୍ଟ୍ରଦୂତ ସିବି ଜର୍ଜଙ୍କ ସମେତ ୱେବିନାରରେ ସାମିଲ ଭାରତୀୟ ପ୍ରବାସୀ ପରିଷଦର ସଦସ୍ୟମାନେ ପ୍ରଧାନମନ୍ତ୍ରୀଙ୍କ ଆତ୍ମନିର୍ଭର ଭାରତ ଅଭିଯାନକୁ ପ୍ରଶଂସା କରିଥିଲେ ।


    **********

    
    
    (Release ID: 1653469) Visitor Counter : 4