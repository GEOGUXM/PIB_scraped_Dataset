      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଦେଶରେ କରୋନା ମହାମାରୀର ସ୍ଥିତି ଏବଂ ଏହାର ମୁକାବିଲା ପାଇଁ ଭାରତ ସରକାର ଗ୍ରହଣ କରୁଥିବା ପଦକ୍ଷେପ ସଂପର୍କରେ ଲୋକସଭା ଓ ରାଜ୍ୟସଭାରେ ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରୀ ଡ. ହର୍ଷବର୍ଦ୍ଧନଙ୍କ ବିବୃତି
      Posted On: 14 SEP 2020 12:20PM by PIB Bhubaneshwar


    ଦେଶରେ କରୋନା ମହାମାରୀର ସ୍ଥିତି ଏବଂ ଏହାର ମୁକାବିଲା ପାଇଁ ଭାରତ ସରକାର ଗ୍ରହଣ କରୁଥିବା ବିଭିନ୍ନ ପଦକ୍ଷେପ ସଂପର୍କରେ ସେପ୍‌ଟେମ୍ବର 14ରେ ଲୋକସଭା ଏବଂ ରାଜ୍ୟସଭାରେ କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡ. ହର୍ଷବର୍ଦ୍ଧନ ସ୍ୱତଃପ୍ରବୃତ୍ତଭାବେ ଦେଇଥିବା ବିବୃତି ନିମ୍ନମତେ ପ୍ରଦାନ କରାଯାଇଛି ।


    1. ପୂର୍ବରୁ ଦୁଇଥର ଏହି ପବିତ୍ର ଗୃହରେ ଗତ ଫେବୃୟାରୀ ଏବଂ ମାର୍ଚ୍ଚ ମାସରେ କରୋନା ମହାମାରୀ ସଂପର୍କରେ ସୂଚନା ଦେଇଥିଲି । ମୁଁ ପୁନର୍ବାର ମାନନୀୟ ସଦସ୍ୟମାନଙ୍କୁ ଏହି ମହାମାରୀର ସାଂପ୍ରତିକ ସ୍ଥିତି ଏବଂ ଭାରତ ସରକାର ଗ୍ରହଣ କରୁଥିବା ପଦକ୍ଷେପ ସଂପର୍କରେ ସୂଚୀତ କରିବାକୁ ଆଗ୍ରହୀ ।


    2. ମୋର ଶେଷ ସୂଚନା ପରେ ବିଶ୍ୱ ସ୍ୱାସ୍ଥ୍ୟ ସଂଗଠନ କୋଭିଡ୍‌ 19କୁ ଏକ ମହାମାରୀଭାବେ ଘୋଷଣା କରିଥିଲା । ଏଭଳି ଏକ ସର୍ବସାଧାରଣ ସ୍ୱାସ୍ଥ୍ୟ ସଂକଟ ବିରୋଧରେ ଜରୁରୀ ଏବଂ ଆକ୍ରମଣାତ୍ମକ ପଦକ୍ଷେପ ଗ୍ରହଣ କରିବା ପାଇଁ ସବୁ ଦେଶର ସରକାରଙ୍କୁ ପରାମର୍ଶ ଦେଇଥିଲା ।


    3. 2020 ସେପ୍ଟେମ୍ବର 11 ତାରିଖ ସୁଦ୍ଧା ପୃଥିବୀରେ 215 ଦେଶ/ଅଞ୍ଚଳ କରୋନା ମହାମାରୀ ଦ୍ୱାରା ପ୍ରଭାବିତ ହୋଇଛି । ବିଶ୍ୱ ସ୍ୱାସ୍ଥ୍ୟ ସଂଗଠନର ତଥ୍ୟ ଅନୁସାରେ ବିଶ୍ୱରେ ଏଥିରେ 2.79 କୋଟି ଲୋକ ଆକ୍ରାନ୍ତ ହୋଇଥିବାବେଳେ 9.05 ଲକ୍ଷରୁ ଅଧିକ ଲୋକ ପ୍ରାଣ ହରାଇଛନ୍ତି । ଆକ୍ରାନ୍ତଙ୍କ ମଧ୍ୟରେ ମୃତ୍ୟୁହାର 3.2 ଶତାଂଶ ରହିଛି ।


    4. 2020 ସେପ୍ଟେମ୍ବର 11 ସୁଦ୍ଧା ଭାରତରେ ମୋଟ 45 , 62 , 414 ରୋଗୀ କରୋନା ପଜିଟିଭ ଚିହ୍ନଟ ହୋଇଥିଲେ । ଏହି ସମୟରେ 76271 ଜଣଙ୍କ ମୃତ୍ୟୁ ଘଟିଛି । ଏ କ୍ଷେତ୍ରରେ ଆକ୍ରାନ୍ତଙ୍କ ମୃତ୍ୟୁହାର 1.67 ଶତାଂଶ ରହିଛି । ଭାରତରେ ଆକ୍ରାନ୍ତଙ୍କ ମଧ୍ୟରୁ 35 , 42 , 663 ଜଣ ଆରୋଗ୍ୟ ଲାଭ କରିଛନ୍ତି ଏବଂ ଏମାନଙ୍କ ଅନୁପାତ 77.65 ଶତାଂଶ । ମହାରାଷ୍ଟ୍ର , ଆନ୍ଧ୍ରପ୍ରଦେଶ , ତାମିଲନାଡୁ , କର୍ଣ୍ଣାଟକ , ଉତ୍ତର ପ୍ରଦେଶ , ଦିଲ୍ଲୀ , ପଶ୍ଚିମବଂଗ , ବିହାର , ତେଲଙ୍ଗାନା , ଓଡ଼ିଶା , ଆସାମ , କେରଳ ଏବଂ ଗୁଜରାଟ ଆଦି ରାଜ୍ୟରେ ସର୍ବାଧିକ କରୋନା ଆକ୍ରାନ୍ତଙ୍କ ମୃତ୍ୟୁ ଘଟିଛି । ଏସବୁ ରାଜ୍ୟରେ ଲକ୍ଷାଧିକ ଲୋକ ଆକ୍ରାନ୍ତ ହୋଇଛନ୍ତି । କୋଭିଡ୍‌ 19ର ପରିଚାଳନା ପାଇଁ ଆମେ ଉଦ୍ୟମ ଜାରି ରଖିଛୁ । ଏଥିରେ ସମଗ୍ର ସରକାର ଓ ସମଗ୍ର ସମାଜ ନୀତି ଅବଲମ୍ବନ କରାଯାଉଛି । ଫଳରେ ଭାରତରେ ଆକ୍ରାନ୍ତ ଓ ମୃତ୍ୟୁ ସଂଖ୍ୟା ନିୟନ୍ତ୍ରଣରେ ରହିଛି । ଭାରତରେ ଆକ୍ରାନ୍ତଙ୍କ ମଧ୍ୟରୁ 10 ଲକ୍ଷରେ 3328 ଜଣଙ୍କ ମୃତ୍ୟୁ ଘଟିଥିବାବେଳେ ଲୋକସଂଖ୍ୟା ହିସାବରେ ଏହି ହାର ନିୟୁତ ପିଛା 55 ଜଣ ରହିଛି । ଏହି ହାର ଅନ୍ୟାନ୍ୟ ଆକ୍ରାନ୍ତ ଦେଶ ତୁଳନାରେ ଯଥେଷ୍ଟ କମ୍‌ ।


    5. ସଂକ୍ରମଣର ବିଭିନ୍ନ ପ୍ରକାର , ସବ୍‌କ୍ଲିନିକାଲ ସଂକ୍ରମଣ , ଭୂତାଣୁ ସଂକ୍ରମଣର ପ୍ରକୋପ ହ୍ରାସ ଏବଂ ରୋଗ ପ୍ରତିରୋଧକର ଭୂମିକା ଆଦି ବିଭିନ୍ନ ପ୍ରକାର ମହାମାରୀ ଜନିତ ମାନ ଉପରେ ସରକାର ଏବେ ମଧ୍ୟ ଗବେଷଣା ଚଳାଇଛନ୍ତି । ଥରେ ଜଣେ କେହି ବ୍ୟକ୍ତି ସଂକ୍ରମଣ ପ୍ରଭାବରେ ଆସିଲେ 1ରୁ 14 ଦିନ ମଧ୍ୟରେ ସେ କରୋନାରେ ଆକ୍ରାନ୍ତ ହେବା ସମ୍ଭାବନା ରହିଛି । ଜ୍ୱର , କାଶ , ଶ୍ୱାସପ୍ରଶ୍ୱାସରେ କଷ୍ଟ ଆଦି କରୋନା ପ୍ରମୁଖ ଲକ୍ଷଣ । ଆମ ଦେଶରେ ବ୍ୟାପିଥିବା କରୋନା ମହାମାରୀରେ ପ୍ରାୟ 91 ଶତାଂଶ ଲୋକ ସ୍ୱଳ୍ପ ଆକ୍ରାନ୍ତ ହେଉଛନ୍ତି । କେବଳ ମାତ୍ର 5.8 ଶତାଂଶ ମାମଲାରେ ଅକ୍ସିଜେନ ଥେରାପିର ଆବଶ୍ୟକତା ପଡୁଛି । ଏହାଛଡା ମାତ୍ର 1.7 ଶତାଂଶ ମାମଲାରେ ଅତି ଗୁରୁତର ଆକ୍ରାନ୍ତ ରୋଗୀଙ୍କୁ ସଘନ ଚିକିତ୍ସା ବ୍ୟବସ୍ଥାର ଆବଶ୍ୟକତା ରହୁଛି ।


    6. ଭାରତରେ ଏହି ବ୍ୟାଧି ବ୍ୟାପୁଥିବାରୁ ଏହାର ମୁକାବିଲା ପାଇଁ ପର୍ଯ୍ୟାୟକ୍ରମିକ ପ୍ରାକ୍‌ ଏବଂ ସମର୍ପିତ ସ୍ୱାସ୍ଥ୍ୟଗତ ପଦକ୍ଷେପ ଗ୍ରହଣ କରାଯାଉଛି । ସଂକ୍ରମଣକୁ ରୋକିବା ସହିତ ଜୀବନ ରକ୍ଷାକରି ରୋଗର ପ୍ରଭାବକୁ ହ୍ରାସ କରିବା ନିମନ୍ତେ ସରକାର ଏକ ପୂର୍ଣ୍ଣାଙ୍ଗ ରଣନୀତି ପ୍ରସ୍ତୁତ କରିଛନ୍ତି । ଏଥିରେ ସମଗ୍ର ସରକାର ଓ ସମଗ୍ର ସମାଜ ସାମିଲ ହୋଇଛି ।


    7. ଭାରତ ସରକାର ସର୍ବୋଚ୍ଚ ସ୍ତରର ରାଜନୈତିକ ଅଙ୍ଗୀକାର ପ୍ରଦର୍ଶନ କରି କରୋନା ମହାମାରୀର ମୁକାବିଲା କରୁଛନ୍ତି । ଏଥିପାଇଁ ସରକାରଙ୍କ ଦ୍ୱାରା ରାଷ୍ଟ୍ରବ୍ୟାପୀ ଜାରି କରାଯାଇଥିବା ଲକ୍‌ଡାଉନ ଏକ ଦୃଢ ପଦକ୍ଷେପ । ଏଥିରେ ଜନସମୁଦାୟ ଓ ସଂପ୍ରଦାୟଙ୍କୁ ଉପଯୁକ୍ତଭାବେ ସଂଶ୍ଲିଷ୍ଟ କରାଯାଇଥିଲା । ପ୍ରଧାନମନ୍ତ୍ରୀଙ୍କ ଆହ୍ୱାନକ୍ରମେ ଲୋକେ ଏହାକୁ ଏକ ଆତ୍ମଘୋଷିତ ଜନତା କଫୁ୍ର୍ୟଭାବେ ପାଳନ କରିଥିଲେ । ସମଗ୍ର ଭାରତ ପ୍ରଧାନମନ୍ତ୍ରୀଙ୍କ ଏହି ଆହ୍ୱାନରେ ଏକଜୁଟ ହୋଇ କରୋନାର ମୁକାବିଲା ଏବଂ ଏହାର ଆକ୍ରମଣାତ୍ମକ ସଂପ୍ରସାରଣକୁ ରୋକିବାରେ ସଫଳ ହୋଇଥିଲେ । ଏକଥା ପ୍ରମାଣିତ ହୋଇଯାଇଛି ଯେ ଏକ ଆକଳନ ଅନୁସାରେ ଲକ୍‌ଡାଉନ ଲାଗୁ ଯୋଗୁଁ ଭାରତରେ 14ରୁ 29 ଲକ୍ଷ ସଂକ୍ରମଣ ଏବଂ 37ରୁ 78 ହଜାର କରୋନାଜନିତ ମୃତ୍ୟୁକୁ ରୋକାଯାଇପାରିଛି । ଲକ୍‌ଡାଉନର ଏହି 4 ମାସ ମଧ୍ୟରେ ଅତିରିକ୍ତ ସ୍ୱାସ୍ଥ୍ୟ ଭିତ୍ତିଭୂମି ସୃଷ୍ଟି କରାଯାଇଛି । ଏହି ସମୟରେ ଆବଶ୍ୟକ ମାନବ ସମ୍ବଳ ପ୍ରସ୍ତୁତି ଏବଂ ଚିକିତ୍ସାରେ ବ୍ୟବହୃତ ହେଉଥିବା ସାମଗ୍ରୀ ଯଥା ପିପିଇ , ଏନ୍‌ 95 ମାସ୍କ ଏବଂ ଭେଣ୍ଟିଲେଟର ଆଦି ତିଆରିର ବ୍ୟବସ୍ଥା ସଫଳତାର ସହ କରାଯାଇପାରିଛି । ଉଦାହରଣ ସ୍ୱରୂପ 2020 ମାର୍ଚ୍ଚରେ ଦେଶରେ ଆଇସିୟୁ ବେଡ୍‌ ସଂଖ୍ୟା ଯେତିକି ଥିଲା ଏହି 4 ମାସ ମଧ୍ୟରେ ତାହାକୁ 24.6 ଗୁଣ ଏବଂ ସମର୍ପିତ ଆଇସୋଲେସନ ବେଡ୍‌ ସଂଖ୍ୟା 36.3 ଗୁଣ ବୃଦ୍ଧି କରାଯାଇଛି । ସେତେବେଳେ ଦେଶରେ ଆବଶ୍ୟକ ମାନର ପିପିଇ ଉତ୍ପାଦନ ନ ଥିଲା । ଏବେ ଆମେ ସେ କ୍ଷେତ୍ରରେ ଆତ୍ମନିର୍ଭରଶୀଳ । ଏପରିକି ଏହାକୁ ବିଦେଶକୁ ରପ୍ତାନୀ କରିବା ସ୍ଥିତିରେ ରହିଛୁ । ଦେଶବାସୀଙ୍କ ତରଫରୁ ମୁଁ ଏହି ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଭିନନ୍ଦନ ଜଣାଉଛି । ସେ ବ୍ୟକ୍ତିଗତଭାବେ କରୋନା ମହାମାରୀ ସ୍ଥିତି ନିରୀକ୍ଷଣ କରୁଥିଲେ ଏବଂ ଏହାର ସଫଳ ମୁକାବିଲା କରିବା ପାଇଁ ନେତୃତ୍ୱ ପ୍ରଦାନ ଜାରି ରଖିଥିଲେ ।


    8. ଭାରତ ସରକାର ଦେଶରେ କରୋନା ଭୂତାଣୁ ପ୍ରବେଶକୁ ରୋକିବା ଏବଂ ଏହାର ସଂକ୍ରମଣକୁ ନିୟନ୍ତ୍ରିତ କରିବା ପାଇଁ ବିଭିନ୍ନ ପଦକ୍ଷେପମାନ ଗ୍ରହଣ କରିଛନ୍ତି । ମୁଁ ଦୈନିକ ପରିସ୍ଥିତିର ସମୀକ୍ଷା କରୁଛି । ମାନ୍ୟବର ପ୍ରଧାନମନ୍ତ୍ରୀ ବ୍ୟକ୍ତିଗତ ସବୁ ରାଜ୍ୟର ମୁଖ୍ୟମନ୍ତ୍ରୀ ଏବଂ କେନ୍ଦ୍ର ଶାସିତ ଅଞ୍ଚଳର ପ୍ରଶାସନ ତଥା ସମସ୍ତ ପକ୍ଷଙ୍କ ସହିତ ବ୍ୟକ୍ତିଗତଭାବେ କରୋନା ସ୍ଥିତି ନେଇ ଯୋଗସୂତ୍ର ରଖିଛନ୍ତି । ନିଜେ ସମସ୍ୟାକୁ ବୁଝି ରାଜ୍ୟମାନଙ୍କ ସହ ମିଳିମିଶି କରୋନା ମୁକାବିଲା ପାଇଁ ବ୍ୟକ୍ତିଗତଭାବେ ଉଦ୍ୟମ କରୁଛନ୍ତି । ମୋ ଅଧ୍ୟକ୍ଷତାରେ ଗଠିତ ମନ୍ତ୍ରୀସ୍ତରୀୟ ଗୋଷ୍ଠୀରେ ବୈଦେଶିକ ବ୍ୟାପାର ମନ୍ତ୍ରୀ , ବେସାମରିକ ବିମାନ ଚଳାଚଳ ମନ୍ତ୍ରୀ , ସ୍ୱରାଷ୍ଟ୍ର ବିଭାଗ ରାଷ୍ଟ୍ରମନ୍ତ୍ରୀ , ଜାହାଜ ଚଳାଚଳ ବିଭାଗ ରାଷ୍ଟ୍ରମନ୍ତ୍ରୀ ଏବଂ ସ୍ୱାସ୍ଥ୍ୟ ଓ ପରିବାର କଲ୍ୟାଣ ରାଷ୍ଟ୍ରମନ୍ତ୍ରୀ ସଦସ୍ୟ ଅଛନ୍ତି । ଏହି କମିଟି 2020 ଫେବୃୟାରୀ 3 ତାରିଖରେ ଗଠିତ ହୋଇଥିଲା । ଏହା ମଧ୍ୟରେ କମିଟିର ବୈଠକ 20ଥର ବସିସାରିଲାଣି । ସେହିଭଳି କ୍ୟାବିନେଟ ସଚିବଙ୍କ ନେତୃତ୍ୱରେ ଏକ ସଚିବସ୍ତରୀୟ କମିଟି ଗଠିତ ହୋଇଛି । ଏହି କମିଟି ସ୍ୱାସ୍ଥ୍ୟ , ପ୍ରତିରକ୍ଷା , ବୈଦେଶିକ ବ୍ୟାପାର , ବେସାମରିକ ବିମାନ ଚଳାଚଳ , ସ୍ୱରାଷ୍ଟ୍ର , ବୟନ , ଫାର୍ମା , ବାଣିଜ୍ୟ ଓ ଅନ୍ୟାନ୍ୟ ମନ୍ତ୍ରଣାଳୟ ତଥା ରାଜ୍ୟର ମୁଖ୍ୟ ସଚିବମାନଙ୍କ ସହିତ ନିୟମିତ ବୈଠକ କରି କରୋନା ପରିସ୍ଥିତିର ଅନୁଧ୍ୟାନ କରୁଛନ୍ତି । ତଦନୁସାରେ ରୋଗ ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ କରାଯାଉଛି । ସର୍ବୋଚ୍ଚସ୍ତରରେ ପ୍ରଧାନମନ୍ତ୍ରୀଙ୍କ ଦିଗ୍‌ଦର୍ଶନ ଜରିଆରେ ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ 11ଟି କ୍ଷମତାପ୍ରାପ୍ତ ଗୋଷ୍ଠୀ 2020 ମାର୍ଚ୍ଚ 31ରେ ଗଠନ କରାଯାଇଥିଲା । ପ୍ରତ୍ୟେକ ଗୋଷ୍ଠୀ କୋଭିଡ୍‌ ପରିଚାଳନାର ନିର୍ଦ୍ଦିଷ୍ଟ ଦାୟିତ୍ୱ ନିର୍ବାହ କରିବାକୁ କ୍ଷମତାପ୍ରାପ୍ତ ହୋଇଥିଲା । ଏଥିରେ (1) ମେଡିକାଲ ଏମର୍ଜେନ୍ସି ପ୍ଲାନିଂ (2) ହସ୍ପପିଟାଲର ଉପଲବ୍ଧତା , ଆଇସୋଲେସନ ଓ କ୍ୱାରେଣ୍ଟାଇନ ସୁବିଧା , ବ୍ୟାଧି ତଦାରଖ ଏବଂ ଟେଷ୍ଟିଂ (3) ଅତ୍ୟାବଶ୍ୟକ ଡାକ୍ତରୀ ଉପକରଣର ଉପଲବ୍ଧତାକୁ ନିଶ୍ଚିତ କରିବା (4) ଚିକିତ୍ସା ପାଇଁ ଆବଶ୍ୟକ ମାନବସମ୍ବଳ ସଂଗ୍ରହ ଓ ଦକ୍ଷତା ବିକାଶ (5) ଲଜିଷ୍ଟିକ ମ୍ୟାନେଜମେଣ୍ଟ ଓ ସପ୍ଲାଇଚେନ (6) ଘରୋଇ ଉଦ୍ୟୋଗ ସହ ସମନ୍ୱୟ ରକ୍ଷା (7) ଆର୍ଥିକ ଓ କଲ୍ୟାଣକର କାର୍ଯ୍ୟକ୍ରମ (8) ସୂଚନା , ଯୋଗାଯୋଗ ଓ ଜନସଚେତନତା (9) ଟେକ୍‌ନୋଲଜି ଓ ଡାଟା ମ୍ୟାନେଜମେଣ୍ଟ (10) ଲୋକଙ୍କ ଆପତ୍ତି ଅଭିଯୋଗର ଶୁଣାଣି ଏବଂ (11) ଲକ୍‌ଡାଉନ ଭଳି ଗୁରୁତ୍ୱପୂର୍ଣ୍ଣ ରଣକୌଶଳ ନିର୍ଦ୍ଧାରଣ ଆଦି କାମ ଏହି ଉଚ୍ଚକ୍ଷମତାସଂପନ୍ନ ଗୋଷ୍ଠୀ ଉପରେ ନ୍ୟସ୍ତ କରାଯାଇଥିଲା । ଗତ ସେପ୍ଟେମ୍ବର 10 ତାରିଖରେ ଏହି ଗୋଷ୍ଠୀକୁ ପୁର୍ନଗଠିତ କରାଯାଇଛି । ପରିସ୍ଥିତିକୁ ଦେଖି ଏବଂ ନୂଆ ଆବଶ୍ୟକତାକୁ ଦୃଷ୍ଟିରେ ରଖି ଏହି ପଦକ୍ଷେପ ନିଆଯାଇଛି ।


    ମୋ ନିଜ ମନ୍ତ୍ରଣାଳୟ ପକ୍ଷରୁ ପରିବର୍ତ୍ତିତ ପରିସ୍ଥିତିକୁ ନିରନ୍ତର ତର୍ଜମା କରାଯାଉଛି । ରାଜ୍ୟ ସରକାରମାନଙ୍କ ସହ ନିୟମିତ ଭିଡିଓ କନ୍‌ଫରେନ୍ସରେ ସ୍ଥିତି ସଂପର୍କରେ ଆଲୋଚନା କରାଯାଉଛି । ବିଭିନ୍ନ ରାଜ୍ୟର ସ୍ୱାସ୍ଥ୍ୟମନ୍ତ୍ରୀ ଏବଂ ସ୍ୱାସ୍ଥ୍ୟ ବିଭାଗ କାର୍ଯ୍ୟକର୍ତ୍ତାଙ୍କ ସହ ଇତିମଧ୍ୟରେ 63ଟି ଭିଡିଓ କନ୍‌ଫରେନ୍ସ କରାଯାଇଛି । ଏଥିରେ ଜିଲାସ୍ତରୀୟ ଅଧିକାରୀମାନଙ୍କ ମଧ୍ୟ ସାମିଲ କରାଯାଉଛି । ସ୍ୱାସ୍ଥ୍ୟସେବାର ମହାନିର୍ଦେଶକଙ୍କ ଅଧ୍ୟକ୍ଷତାରେ ଗଠିତ ଯୁଗ୍ମ ତଦାରଖ ଗୋଷ୍ଠୀ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟକୁ ବୈଷୟିକ ଏବଂ ଗୁରୁତ୍ୱପୂର୍ଣ୍ଣ ବିଷୟରେ ପରାମର୍ଶ ଦେଇଥାଏ । ଏହି ଗୋଷ୍ଠୀର ବୈଠକ ଏପର୍ଯ୍ୟନ୍ତ 40 ଥର ବସିସାରିଲାଣି । ରୋଗର ଆକଳନ , ପ୍ରସ୍ତୁତିର ସମୀକ୍ଷା , ମୁକାବିଲା ବ୍ୟବସ୍ଥା ଏବଂ ଟେକ୍ନିକାଲ ଗାଇଡଲାଇନ ଚୂଡାନ୍ତ ଆଦି କ୍ଷେତ୍ରରେ ଏହି ଗୋଷ୍ଠୀ କାର୍ଯ୍ୟ କରୁଛି ।


    9. ଭାରତ ସରକାର ଅତୀତରେ ମହାମାରୀ ଓ ମଡ଼କ ଆଦିର ସଫଳ ମୁକାବିଲାର ଯେଉଁ ଅଭିଜ୍ଞତା ହାସଲ କରିଥିଲେ ତାହାକୁ ଭିତ୍ତିକରି କରୋନା ମୁକାବିଲା ପାଇଁ ଆବଶ୍ୟକ ରଣନୀତି , ଯୋଜନା , ପଦ୍ଧତି ଓ ଉପାୟ ନିର୍ଦ୍ଧାରଣ କରାଯାଉଛି ଏବଂ ତାହାକୁ କାର୍ଯ୍ୟକାରୀ କରିବାକୁ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳଗୁଡିକୁ ପରାମର୍ଶ ଦିଆଯାଉଛି । ଏଥିରେ କଣ୍ଟେନମେଣ୍ଟ ପ୍ଲାନ ଓ ବିଭିନ୍ନ ବିଷୟକ ନିର୍ଦେଶାବଳୀ ରହିଛି । ସେଥିମଧ୍ୟରେ ଯାତ୍ରା ବା ଗମନାଗମନ କ୍ଷେତ୍ରରେ କଟକଣା , ବ୍ୟବହାର ଜନିତ ନିର୍ଦେଶାବଳୀ , ମନସ୍ତାତ୍ତ୍ୱିକ-ସାମାଜିକ ସ୍ୱାସ୍ଥ୍ୟ ତଦାରଖ , ଲାବରେଟୋରୀ ସହାୟତା , ହସପିଟାଲ ଭିତ୍ତିଭୂମି , କ୍ଲିନିକାଲ ମ୍ୟାନେଜମେଣ୍ଟ , ପିପିଇର ବ୍ୟବହାର ଏବଂ ସ୍ୱାସ୍ଥ୍ୟସେବା ଯୋଗାଣରେ ସହାୟତା କରୁଥିବା କର୍ମଚାରୀ ଏବଂ ବ୍ୟକ୍ତିବିଶେଷଙ୍କୁ ପ୍ରୋତ୍ସାହନ ଯୋଗାଣ ଆଦି ଅନ୍ୟତମ ।


    10. କୋଭିଡ ସଂକ୍ରମଣକୁ ରୋକିବା ଏବଂ ଏହାକୁ ଦମନ କରିବା ପାଇଁ ଭାରତ ସରକାର ମଧ୍ୟ ବିଭିନ୍ନ ପଦକ୍ଷେପ ଗ୍ରହଣ କରିଛନ୍ତି । ସେଥିପାଇଁ ପ୍ରଥମକରି 2020 ଜାନୁୟାରୀ 17 ତାରିଖରେ ପ୍ରଥମ ଟ୍ରାଭେଲ ଆଡଭାଇଜରି ଜାରି କରାଯାଇଥିଲା । ପରିସ୍ଥିତିକୁ ଦେଖି ଏହି ଆଡଭାଇଜରିକୁ ପର୍ଯ୍ୟାୟକ୍ରମେ ସଂଶୋଧିତ କରାଯାଇଥିଲା । ସବୁ ଦେଶରୁ ଭାରତକୁ ଆସୁଥିବା ଯାତ୍ରୀମାନଙ୍କ ସ୍ୱାସ୍ଥ୍ୟ ପରୀକ୍ଷାକୁ 2020 ମାର୍ଚ୍ଚ 23ରେ ଆରମ୍ଭ କରାଯାଇଥିଲା । ଏହି ବ୍ୟବସ୍ଥା ସମସ୍ତ ପ୍ରକାର ବ୍ୟାବସାୟିକ ବିମାନ ଚଳାଚଳ ବନ୍ଦ ହେବା ପର୍ଯ୍ୟନ୍ତ ଚାଲୁ ରହିଥିଲା । ଏଥିରେ 14154 ବିମାନ ଏବଂ 15 , 24 , 266 ଯାତ୍ରୀଙ୍କୁ ବିମାନ ବନ୍ଦରରେ ସ୍କ୍ରିନିଂ କରାଯାଇଥିଲା । ଦେଶରେ ସ୍ଥଳ ପ୍ରବେଶ ପଥରେ 16.31 ଲକ୍ଷ ଲୋକଙ୍କର ସ୍ୱାସ୍ଥ୍ୟ ସ୍କ୍ରିନିଂ କରାଯାଇଥିଲା । ସେହିଭଳି ଦେଶର 12ଟି ପ୍ରମୁଖ ଓ 65ଟି କ୍ଷୁଦ୍ର ବନ୍ଦରରେ ମୋଟ 86379 ଲୋକଙ୍କର ସ୍ୱାସ୍ଥ୍ୟ ସ୍କ୍ରିନିଂ ବ୍ୟବସ୍ଥା ହୋଇଥିଲା ।


    11. ଭାରତ ସରକାର ବିମାନ ଉଡାଣ ନୀତିରେ ପରିବର୍ତ୍ତନ କରି ବିଶ୍ୱର ଯେକୌଣସି ସ୍ଥାନରୁ ଯେକୌଣସି ବ୍ୟାବସାୟିକ ପାସେଞ୍ଜର ବିମାନ ଭାରତକୁ ଆସିପାରିବ ନାହିଁ ବୋଲି ନିର୍ଦେଶନାମା ଜାରି କରିଥିଲେ । ମାର୍ଚ୍ଚ 22 , 2020ରେ ଏହା ଲାଗୁ ହୋଇଥିଲା । ତେବେ କେବଳ ବନେ୍ଦ ଭାରତ ମିଶନରେ 2020 ମେ 7ରେ ବିଦେଶରେ ଅଟକି ରହିଥିବା ଭାରତୀୟମାନଙ୍କୁ ସ୍ୱଦେଶ ଫେରାଇ ଆଣିବା ପାଇଁ ସ୍ୱତନ୍ତ୍ର ବିମାନ ଚଳାଚଳର ବ୍ୟବସ୍ଥା କରାଯାଇଥିଲା । ଭାରତ ଏବଂ 9ଟି ଦେଶ ମଧ୍ୟରେ ବିମାନ ଚଳାଚଳ ଯେଉଁ ବୁଝାମଣା ହୋଇଛି (ଟ୍ରାନ୍ସପୋର୍ଟ ବବ୍‌ଲ) ତଦନୁସାରେ ଏହିସବୁ ଦେଶ ମଧ୍ୟରେ ପୁନର୍ବାର ବ୍ୟାବସାୟିକ ଯାତ୍ରୀ ବିମାନ ଉଡାଣ ଆରମ୍ଭ ହୋଇଛି । ଏଥିରେ ସଂପୃକ୍ତ ସଭ୍ୟଦେଶର ବିମାନଗୁଡିକ ଭାରତକୁ ଆସିପାରୁଛି ଏବଂ ଭାରତୀୟ ବିମାନ ସେଠାକୁ ଯାଇପାରୁଛି । ଏହାଛଡା ଆନ୍ତର୍ଜାତିକ ବିମାନ ଅବତରଣ ପାଇଁ ଏକ ନୂଆ ନିର୍ଦେଶାବଳୀ ମେ 24ରେ ଜାରି ହୋଇଥିଲା ଏବଂ ତାହାକୁ ଅଗଷ୍ଟ 2ରେ ସଂଶୋଧିତ କରାଯାଇଛି ।


    ଲକ୍‌ଡାଉନ 1.0 ପୂର୍ବରୁ ଭାରତ ସରକାର ଚୀନର ଉହାନ୍‌ , ଡାଇମଣ୍ଡ ପ୍ରିନସେସ୍‌ କ୍ରୁଜସିପ୍‌ , ଜାପାନ , ଇରାନ , ଇଟାଲୀ ଏବଂ ମାଲେସିଆରେ ଅଟକି ରହିଥିବା ଭାରତୀୟଙ୍କୁ ସ୍ୱଦେଶ ଆଣିଥିଲେ । ବନେ୍ଦ ଭାରତ ମିଶନରେ ସେପ୍‌ଟେମ୍ବର 11 ତାରିଖ ସୁଦ୍ଧା ମୋଟ 12 , 69 , 172 ଯାତ୍ରୀଙ୍କୁ ଭାରତକୁ ଫେରାଇ ଅଣାଯାଇଛି ।


    12. ଯାତ୍ରାଜନିତ ଘଟଣାରେ ଗୋଷ୍ଠୀ ତଦାରଖ ବ୍ୟବସ୍ଥା ପ୍ରାରମ୍ଭିକଭାବେ ଆରମ୍ଭ ହୋଇଥିଲା । ଆଇଡିଏସ୍ପି ବ୍ୟବସ୍ଥାରେ ଯେଉଁମାନେ ଆକ୍ରାନ୍ତ ହେଉଥିବା ସନେ୍ଦହ ହେଉଥିଲା ସେ ସଂକ୍ରାନ୍ତ ତଥ୍ୟ ସଂଗ୍ରହ କରାଯାଉଥିଲା । ସେପ୍‌ଟେମ୍ବର 11 ତାରିଖ ସୁଦ୍ଧା ସମଗ୍ର ଦେଶରେ ପ୍ରାୟ 40 ଲକ୍ଷ ଲୋକଙ୍କୁ ସର୍ଭେଲାନ୍ସ ବ୍ୟବସ୍ଥାରେ ରଖାଯାଇଛି । ସଂକ୍ରମିତଙ୍କ ସଂପର୍କରେ ଯେଉଁମାନେ ଆସିଛନ୍ତି ସେମାନଙ୍କୁ ଠାବ କରିବା ପାଇଁ ଏହି ବ୍ୟବସ୍ଥାରେ କଣ୍ଟାକ୍ଟ ଟ୍ରେସିଂ ବ୍ୟବସ୍ଥା କାର୍ଯ୍ୟକାରୀ ହୋଇଛି ।


    ସ୍ୱାସ୍ଥ୍ୟ ମନ୍ତ୍ରଣାଳୟ ପକ୍ଷରୁ ମାର୍ଚ୍ଚ 2 ଓ 4 ତାରିଖରେ ସଂକ୍ରମଣ ରୋକିବାକୁ କଣ୍ଟେନମେଣ୍ଟ ପ୍ଲାନ ଓ କ୍ଲଷ୍ଟର ଯୋଜନା ଯଥାକ୍ରମେ ଆରମ୍ଭ କରାଯାଇଥିଲା । ଏହାକୁ ବିଭିନ୍ନ ସମୟରେ ପରିସ୍ଥିତିକୁ ଦେଖି ସଂଶୋଧିତ କରାଯାଉଛି । ସଂକ୍ରମଣ ଶୃଙ୍ଖଳାକୁ ଭାଙ୍ଗିବା ପାଇଁ କଣ୍ଟେନମେଣ୍ଟ ଜୋନ୍‌ କାର୍ଯ୍ୟକାରୀ ହେଉଛି । ଏହାଛଡା ବଫର ଜୋନ୍‌ ମଧ୍ୟ ନିର୍ଦ୍ଧାରଣ କରାଯାଉଛି । କଣ୍ଟେନମେଣ୍ଟ ଏରିଆରେ ପ୍ରବେଶ ଓ ପ୍ରସ୍ଥାନକୁ ଅତ୍ୟନ୍ତ କଡାକଡି କରାଯାଇଛି । ଘରକୁ ଘର ବୁଲି ଲୋକଙ୍କର ପରୀକ୍ଷା ଏବଂ ସନ୍ଦିଗ୍ଧଙ୍କୁ ଠାବ କରାଯାଉଛି । ଏଥିରେ ସନ୍ଦିଗ୍ଧଙ୍କୁ ଆଇସୋଲେସନରେ ରଖିବା ଏବଂ ସେମାନଙ୍କର ପରୀକ୍ଷା ନିରୀକ୍ଷା କରାଯିବାର ବ୍ୟବସ୍ଥା କରାଯାଇଇଛି । ଯେଉଁମାନେ ସଂକ୍ରମିତ ହେବାର ଅଧିକ ଆଂଶକା ରହିଛି ସେମାନଙ୍କ ନିମନ୍ତେ କ୍ୱାରେଣ୍ଟାଇନ ବ୍ୟବସ୍ଥା ହୋଇଛି । ଗୋଷ୍ଠୀ ସ୍ତରରେ ଲୋକଙ୍କୁ ସଚେତନ କରିବା ସହ ସରଳ ରୋଗ ପ୍ରତିରୋଧ ବ୍ୟବସ୍ଥା ଗ୍ରହଣ କରିବାକୁ ଲୋକମାନଙ୍କୁ ପରାମର୍ଶ ଦିଆଯାଉଛି । ସେହିଭଳି ଇନ୍‌ଫ୍ଲେଜା ଭଳି ଅସୁସ୍ଥତା ଗୁରୁତର ଶ୍ୱାସକ୍ରିୟା ଜନିତ ବ୍ୟାଧି ଏବଂ ସେହିଭଳି ସମାନ ଲକ୍ଷଣ ଥିବା ରୋଗ କଣ୍ଟେନମେଣ୍ଟ ଏବଂ ବଫର ଜୋନ୍‌ରେ ଦେଖାଦେଲେ ତୁରନ୍ତ ପ୍ରତିକାର ବ୍ୟବସ୍ଥା କରାଯାଇଛି ।


    13. ପରିବର୍ତ୍ତିତ ପରିସ୍ଥିତିକୁ ବିଚାରକୁ ନେଇ ସମଗ୍ର ଦେଶରେ ଲାବରେଟୋରୀ ନେଟୱାର୍କକୁ ନିରନ୍ତରଭାବେ ସୁଦୃଢ କରାଯାଉଛି । ଗତ ଜାନୁୟାରୀ ମାସରେ କୋଭିଡ ପରୀକ୍ଷା ପାଇଁ ଦେଶରେ ମାତ୍ର ଗୋଟିଏ ଲ୍ୟାବ ଥିବାବେଳେ ଏବେ 1705ଟି ଲ୍ୟାବରେ କୋଭିଡ ପରୀକ୍ଷା କରାଯାଉଛି । ଲଦାଖ , ସିକ୍କିମ , ଅରୁଣାଚଳ ପ୍ରଦେଶ , ନାଗାଲାଣ୍ଡ ତଥା ଅନ୍ୟାନ୍ୟ ଉତ୍ତର ପୂର୍ବାଞ୍ଚଳ ରାଜ୍ୟ ଲାକ୍ଷାଦ୍ୱୀପ , ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜ ଭଳି ଅଗମ୍ୟ ଓ ପାହାଡ ପର୍ବତ ଘେରା ଅଞ୍ଚଳରେ କୋଭିଡ୍‌ ପରୀକ୍ଷାଗାର ସ୍ଥାପନ କରାଯାଇଛି । ଏବେ ଭାରତରେ ଦୈନିକ 10 ଲକ୍ଷ କୋଭିଡ୍‌ ପରୀକ୍ଷା ହେଉଛି । ଏହାର ଅର୍ଥ ଦୈନିକ 10 ଲକ୍ଷ ଲୋକଙ୍କ ମଧ୍ୟରେ 720 ଜଣଙ୍କର ଏହି ପରୀକ୍ଷା କରିବା ସମ୍ଭବ ହୋଇଛି । ବିଶ୍ୱ ସ୍ୱାସ୍ଥ୍ୟ ସଂଗଠନର ନିୟମ ଅନୁସାରେ 10 ଲକ୍ଷ ଜନସଂଖ୍ୟା ପାଇଁ ଦୈନିକ 140 କୋଭିଡ୍‌ ପରୀକ୍ଷା କରାଯିବା କଥା । ସେହି ହିସାବରେ ଭାରତ ବହୁ ଆଗରେ ରହିଛି । 11 ସେପ୍‌ଟେମ୍ବର ସୁଦ୍ଧା ଦେଶରେ 5 , 51 , 89 , 226 ସାମ୍ପୁଲ ପରୀକ୍ଷା କରାଯାଇଛି । ଆଗରୁ ଆମର ଏହି ପରୀକ୍ଷାର ଦେଶୀ ବ୍ୟବସ୍ଥା ନଥିଲା ଏବଂ ଯନ୍ତ୍ରପାତିର ଅଭାବ ମଧ୍ୟ ରହିଥିଲା । ଏବେ ଭାରତ ଏ କ୍ଷେତ୍ରରେ ଆତ୍ମନିର୍ଭଶୀଳ ହୋଇଛି । ଦୈନିକ ଦେଶରେ 10ଲକ୍ଷରୁ ଅଧିକ କିଟ୍‌ ଉତ୍ପାଦିତ ହେବାର ସାମର୍ଥ୍ୟ ରହିଛି ।


    14. କୋଭିଡ୍‌ ଉପଯୁକ୍ତ ମୁକାବିଲା ପାଇଁ ତ୍ରିସ୍ତରୀୟ ସ୍ୱାସ୍ଥ୍ୟ ବ୍ୟବସ୍ଥା କରାଯାଇଛି । ସେଥିରେ ପ୍ରଥମଟି ହେଲା ସ୍ୱଳ୍ପ ବା ପ୍ରାକ୍‌ ସଂକ୍ରମଣ କରୋନା ରୋଗୀଙ୍କ ପାଇଁ କୋଭିଡ୍‌ କେୟାର ସେଣ୍ଟର ଯେଉଁଥିରେ ଆଇସୋଲେସନ ବେଡ୍‌ର ସୁବିଧା ରହିଛି । ଦ୍ୱିତୀୟଟି ହେଲା ଉତ୍ସର୍ଗୀକୃତ କୋଭିଡ୍‌ ହେଲ୍‌ଥ ସେଣ୍ଟର ଯେଉଁଥିରେ ଅକ୍ସିଜେନ ସୁବିଧା ସହିତ ଆଇସୋଲେସନ ବେଡ୍‌ ରହିଛି । ଏହିସବୁ କେନ୍ଦ୍ରରେ ମଧ୍ୟମ ଧରଣର ସଂକ୍ରମିତଙ୍କ ଚିକିତ୍ସା କରାଯାଇଛି । ତୃତୀୟ ପର୍ଯ୍ୟାୟରେ ଥିବା ବ୍ୟବସ୍ଥାରେ ଉତ୍ସର୍ଗୀକୃତ କୋଭିଡ୍‌ ହସପିଟାଲମାନ ରହିଛି । ଏଥିରେ ଆଇସିୟୁ ବେଡ୍‌ ଗୁରୁତର ସଂକ୍ରମିତଙ୍କ ପାଇଁ ଉପଲବ୍‌ଧ । ଏହାଛଡା ଏସିକ୍‌ , ପ୍ରତିରକ୍ଷା , ରେଳବାଇ , ଅର୍ଦ୍ଧସାମରିକ ବଳ , ଇସ୍ପାତ ମନ୍ତ୍ରଣାଳୟ ଆଦି ପକ୍ଷରୁ ସ୍ୱତନ୍ତ୍ର କୋଭିଡ କେୟାର ହସପିଟାଲ ମଧ୍ୟ ଯୋଗାଇ ଦିଆଯାଉଛି । ସେପ୍‌ଟେମ୍ବର 12 ସୁଦ୍ଧା ଦେଶରେ ମୋଟ 15284 କରୋନା ଚିକିତ୍ସା ବ୍ୟବସ୍ଥା ଉପଲବ୍‌ଧ ଥିଲା । ସେଥିରେ 13 , 14 , 646 ଉତ୍ସର୍ଗୀକୃତ ଆଇସୋଲେସନ ବେଡ୍‌ ଅଣଅକ୍ସିଜେନ ସୁବିଧା ସହ ଉପଲବ୍‌ଧ । ସେହିଭଳି ଅକ୍ସିଜେନ ସୁବିଧା ଥିବା ଆଇସୋଲେସନ ବେଡ୍‌ର ସଂଖ୍ୟା 2 , 31 , 093 ଥିବାବେଳେ ଆଇସିୟୁ ବେଡ୍‌ ସଂଖ୍ୟା 62 , 717 । ଏହାଛଡା ଭେଣ୍ଟିଲେଟର ସୁବିଧା ଥିବା 32575 ବେଡ୍‌ ମଧ୍ୟ ସୃଷ୍ଟି କରାଯାଇଛି । ଏହା ସହିତ ମୋଟ 12 , 826 କ୍ୱାରେଣ୍ଟାଇନ ସେଣ୍ଟରରେ 598811 ବେଡ୍‌ର ମଧ୍ୟ ସୁବିଧା କରାଯାଇଛି । ସରକାର ପରିସ୍ଥିତି ଉପରେ ନିରନ୍ତର ନଜର ରଖିଛନ୍ତି । କୌଣସି ପରିସ୍ଥିତିରେ ଚିକିତ୍ସା କ୍ଷେତ୍ରରେ ଯେଭଳି ଅସୁବିଧା ନ ହୁଏ ସେଥିପାଇଁ ସରକାର ସବୁ ପଦକ୍ଷେପ ଗ୍ରହଣ କରିଛନ୍ତି ।


    15. କୋଭିଡ୍‌ର କ୍ଲିନିକାଲ ମ୍ୟାନେଜମେଣ୍ଟ ଓ ଗାଇଡଲାଇନ ଜାରି କରାଯିବା ସହ ନିୟମିତ ଏହାକୁ ସମୀକ୍ଷା କରାଯାଇ ପରିବର୍ତ୍ତନ କରାଯାଉଛି । ଏଥିରେ ସଂକ୍ରମଣର ସଂଜ୍ଞା , ସଂକ୍ରମଣ , ନିରାକରଣ , ନିୟନ୍ତ୍ରଣ , ଲାବରେଟୋରୀ ଡାଇଗ୍ନୋସିସ , ସର୍ପୋଟିଂ ଥେରାପି , ଗୁରୁତର ରୋଗୀଙ୍କ ଚିକିତ୍ସା ପରିଚାଳନା ଏବଂ ଜଟିଳତା ଆଦି ସଂପର୍କରେ ଉଲ୍ଲେଖ ରହିଛି । ରୋଗକୁ ନିୟନ୍ତ୍ରଣ କରିବା ପାଇଁ କୌଣସି ଆଣ୍ଟି ଭାଇରାଲ ସଫଳ ହେଉନଥିବାରୁ ଲକ୍ଷଣ ଦେଖି ରୋଗୀଙ୍କ ଚିକିତ୍ସା କରିବାକୁ ଚିକିତ୍ସକଙ୍କୁ ପରାମର୍ଶ ଦିଆଯାଇଛି । ଏଥିରେ ଜ୍ୱର ଓ କାଶ ଚିକିତ୍ସା ସହିତ ଉପଯୁକ୍ତ ରିହାଇଡ୍ରେସନ ଏବଂ ସପ୍ଲିମେଣ୍ଟାଲ ଅକ୍ସିଜେନ ଥେରାପି ଏଯାବତ୍‌ ମନ୍ତ୍ରଣାଳୟର ପ୍ରମୁଖ ଚିକିତ୍ସା ନିର୍ଦେଶାବଳୀଭାବେ କାର୍ଯ୍ୟକାରୀ ହେଉଛି । ଆମେ ହାଇଡ୍ରୋସ୍କିକ୍ଲୋରୋକୁଇନ ଔଷଧକୁ ସ୍ୱଳ୍ପ ସଂକ୍ରମଣ କ୍ଷେତ୍ରରେ ଏକ ବିକଳ୍ପ ଔଷଧଭାବେ ବ୍ୟବହାର କରୁଛୁ । ଏହି ଔଷଧ ମୂଳତଃ କୋଭିଡ୍‌ ପାଇଁ ନୁହେଁ , ତେବେ ଏହା ଯେଉଁ କ୍ଷେତ୍ରରେ ବ୍ୟବହାର ହେଉଛି ତାହାର ଫଳାଫଳ ଏବଂ ସଫଳତାକୁ ଦେଖି ବିଜ୍ଞାନଭିତ୍ତିକ ବିଚାରରେ ଏହାକୁ ପୁନଃଉଦ୍ଦିଷ୍ଟ କରାଯାଇ କରୋନା ରୋଗୀଙ୍କଠାରେ ପ୍ରୟୋଗ କରାଯାଉଛି । ସେହିଭଳି ରେମ୍‌ଡେସିଭିର୍‌ ବ୍ୟବହାରକୁ ଅନୁସନ୍ଧାନମୂଳକ ପ୍ରୟୋଗଭାବେ ଅନୁମତି ଦିଆଯାଇଛି ଏବଂ ଅତି ଗୁରୁତର ରୋଗୀଙ୍କ ପାଇଁ ମେଡିକାଲ ସୁପରଭିଜନ ବ୍ୟବସ୍ଥାରେ କନ୍‌ଭାଲସେଣ୍ଟ ପ୍ଲାଜମା ଓ ଟୋସିଲିଜୁମାବ ବ୍ୟବହାରକୁ ଅନୁମତି ଦିଆଯାଇଛି ।


    ଏହି ଯେଉଁ ଷ୍ଟାଣ୍ଡାର୍ଡ ଟ୍ରିଟମେଣ୍ଟ ପ୍ରୋଟକଲ ବ୍ୟବସ୍ଥା କରାଯାଇଛି ତାହାରେ ଲକ୍ଷ୍ୟ ହେଲା ମୃତ୍ୟୁ ସଂଖା ଯଥାସମ୍ଭବ ହ୍ରାସ କରିବା । ଆହୁରି ମଧ୍ୟ ଚିକିତ୍ସା କ୍ଷେତ୍ରରେ ଏମ୍‌ସ ପକ୍ଷରୁ କରୋନା ହେଲ୍‌ପ ଲାଇନ ଆରମ୍ଭ କରାଯାଇ ଚିକିତ୍ସା କ୍ଷେତ୍ରରେ ଡାକ୍ତରମାନଙ୍କୁ ପରାମର୍ଶ ଦିଆଯାଉଛି । ଏହାର ନମ୍ବର 9971876591 । ଏହାଛଡା ଦିଲ୍ଲୀ ଏମ୍‌ସ ପକ୍ଷରୁ କୋଭିଡ 19 ନ୍ୟାସନାଲ ଟେଲି କନ୍‌ସଲଟାଣ୍ଟ ସେଣ୍ଟର କାର୍ଯ୍ୟ କରୁଛି । ଏହାର ଯୋଗାଯୋଗ ନମ୍ବର +91-9115444155 । ଦେଶର ଯେକୌଣସି ସ୍ଥାନରୁ କିଛି ପରାମର୍ଶ ମାଗିଲେ ଏହି କେନ୍ଦ୍ର ପରାମର୍ଶ ଯୋଗାଇ ଦେଉଛି । ମାର୍ଚ୍ଚ 25 ତାରିଖରୁ ମଧ୍ୟ ରୋଗୀଙ୍କ ସୁବିଧା ପାଇଁ ଟେଲି କନ୍‌ସଲଟେସନ ବ୍ୟବସ୍ଥା ମଧ୍ୟ କାର୍ଯ୍ୟକାରୀ ହୋଇଛି ।


    ଦୂରଦୂରାନ୍ତ ଓ ଅଗମ୍ୟ ଅଞ୍ଚଳରେ ଉତ୍ତମମାନର କୋଭିଡ୍‌ ଓ ଅଣକୋଭିଡ୍‌ ସେବା ଯୋଗାଇ ଦେବା ପାଇଁ ଟେଲିମେଡିସିନ ସେବାକୁ ପ୍ରୋତ୍ସାହିତ କରାଯାଉଛି । ଦେଶରେ 23ଟି ରାଜ୍ୟରେ ଇ-ସଞ୍ଜିବନୀ ଟେଲି ମେଡିସିନ ସେବା ଉପଲବ୍‌ଧ ହେଉଛି । ଆଇସିଏମ୍‌ଆର ପକ୍ଷରୁ କୋଭିଡ୍‌ ପାଇଁ ଏକ ଜାତୀୟ କ୍ଲିନିକାଲ ରେଜିଷ୍ଟି୍ର ପ୍ରତିଷ୍ଠା କରାଯାଇଛି ।


    16. ଏହା କରୋନାର କ୍ଲିନିକାଲ କୋର୍ସ , ଏହାର ପରିସର ଏବଂ ରୋଗୀଙ୍କ ଚିକିତ୍ସାର ଫଳାଫଳ ସଂପର୍କରେ ଗବେଷଣା କରୁଛି । ପୁନଃଉଦେ୍ଦ୍ୟଶିତ (ରିପର୍ପସଡ୍‌) ହୋଇଥିବା ଔଷଧଗୁଡିକର 13ଟି କ୍ଲିନିକାଲ ପରୀକ୍ଷା ସରିଲାଣି । ଆହୁରି ମଧ୍ୟ ପାରମ୍ପରିକ ଔଷଧର ଉପଯୋଗ ଉପରେ ପରୀକ୍ଷା ନିରୀକ୍ଷା ଚାଲିଛି । ଇତିମଧ୍ୟରେ ଇମିନୋମଡୁ୍ୟଲେଟର ସ୍ପେଶିଭ୍ୟାକ୍‌ର ଦ୍ୱିତୀୟ କ୍ଲିନିକାଲ ଟ୍ରାଏଲ ସଫଳତାର ସହ ସରିଛି । ଫାଇଟୋଫାର୍ମାସୁ୍ୟଟିକାଲ ଏସିକୁ୍ୟଏଚ୍‌ର ଦ୍ୱିତୀୟ କ୍ଲିନିକାଲ ଟ୍ରାଏଲ ମଧ୍ୟ ଚାଲିଛି । ଏଥିରେ ଅଶ୍ୱଗନ୍ଧାର ପ୍ରଥମ ପରୀକ୍ଷା , ଗୁଡୁଚି , ପିପ୍ପଳି , ଯଷ୍ଟିମଧୁ ଏବଂ ଅନ୍ୟାନ୍ୟ ଔଷଧୀୟ ଗୁଳ୍ମରୁ ପ୍ରସ୍ତୁତ ଆୟୂଷ ଔଷଧର ପରୀକ୍ଷଣ ଆଗେଇ ଚାଲିଛି । ଏସବୁକୁ ମଧ୍ୟମ ଧରଣର କୋଭିଡ୍‌ ଆକ୍ରାନ୍ତଙ୍କୁ ଦେବାର ଲକ୍ଷ୍ୟ ରହିଛି ।


    କରୋନା ବିରୋଧରେ ବିଜୟୀ ହେବାକୁ ହେଲେ ସଫଳ ଟିକାର ଆବଶ୍ୟକତା ରହିଛି । ଏ କ୍ଷେତ୍ରରେ ସମଗ୍ର ବିଶ୍ୱରେ ଏବେ 145 ପ୍ରକାର ଟିକା ପ୍ରାକ୍‌ ପରୀକ୍ଷଣ ବ୍ୟବସ୍ଥାରେ ରହିଛି । ଏହାଛଡା 35ଟି ଟିକାର କ୍ଳିନିକାଲ ପରୀକ୍ଷା ଚାଲିଛି । ଭାରତ ମଧ୍ୟ କୋଭିଡ୍‌ 19 ଟିକା ପାଇଁ ମଧ୍ୟ ବିଶେଷ ଉଦ୍ୟମଶୀଳ । ଦେଶରେ 30ରୁ ଅଧିକ କରୋନା ଟିକା ବିଭିନ୍ନ ପର୍ଯ୍ୟାୟରେ ପରୀକ୍ଷିତ ହେଉଛି । ସେଥିମଧ୍ୟରୁ 3ଟି ଅତି ଅଗ୍ରଣୀ ପରୀକ୍ଷା ପର୍ଯ୍ୟାୟରେ ରହିଛି ।


    କୋଭିଡ୍‌ 19 ବାୟୋରିପୋଜିଟରିଜ ସ୍ଥାପନ କରାଯାଇଛି । ଏଥିରେ 40 ହଜାରରୁ ଅଧିକ ସାମ୍ପୁଲ ସଂଗୃହୀତ ହୋଇଛି । ଏହାକୁ ବିଭିନ୍ନ ଭେଷଜ ଉଦ୍ୟୋଗ ଓ ଗବେଷକ ଗବେଷଣା , ଟିକା ପ୍ରସ୍ତୁତି ଓ ଔଷଧ ତିଆରି ପାଇଁ ବ୍ୟବହାର କରିପାରିବେ ।


    କୋଭିଡ୍‌ ଟିକାର ସଂଗ୍ରହ ଏବଂ ଆବଣ୍ଟନ କାର୍ଯ୍ୟରେ ସମନ୍ୱୟ ଆଣିବା ପାଇଁ ଭାରତ ସରକାର ଏକ ଜାତୀୟ ବିଶେଷଜ୍ଞ ଗୋଷ୍ଠୀ 7 ଅଗଷ୍ଟରେ ଗଠନ କରିଛନ୍ତି । ନୀତି ଆୟୋଗର ସ୍ୱାସ୍ଥ୍ୟ ସଦସ୍ୟଙ୍କ ଅଧ୍ୟକ୍ଷତାରେ ଏହା ଗଠିତ ହୋଇଛି ।


    17. ଆୟୂଷ ମନ୍ତ୍ରଣାଳୟ ମଧ୍ୟ ବିଭିନ୍ନ ପଦକ୍ଷେପ ଗ୍ରହଣ କରି କରୋନା ମୁକାବିଲାରେ ସହାୟତା କରୁଛି । ଲୋକଙ୍କ ରୋଗ ପ୍ରତିଷେଧକ ଶକ୍ତି ବୃଦ୍ଧି ପାଇଁ ଏହା ସର୍ବସାଧାରଣଙ୍କୁ ପରାମର୍ଶ ଯୋଗାଇ ଦେଉଛି । ବିଦେଶରେ ମଧ୍ୟ 8ଟି ଭାଷାରେ ଏଥିପାଇଁ ପରାମର୍ଶ ଭାରତୀୟ ଦୂତାବାସଗୁଡିକ ମାଧ୍ୟମରେ ଦିଆଯାଉଛି । କୋଭିଡ୍‌ ଯୋଦ୍ଧାଙ୍କ ମଧ୍ୟରେ 8.5 ଲକ୍ଷ ଆୟୂଷ ସ୍ୱାସ୍ଥ୍ୟକର୍ମୀ ଓ ପେଶାଦାର ଅଛନ୍ତି ।


    ମନ୍ତ୍ରଣାଳୟ ପକ୍ଷରୁ ଏକ ଆନ୍ତଃ ବିଷୟକ ଆୟୂଷ ଗବେଷଣା ଓ ଉନ୍ନୟନ ଟାସ୍କଫୋର୍ସ ଗଠନ କରାଯାଇଛି । ଆୟୂଷ ପଦ୍ଧତିରେ କୋଭିଡ୍‌ର ମୁକାବିଲା ପାଇଁ ଏହି ଟାସ୍କଫୋର୍ସ ଔଷଧ ପ୍ରଦାନ ସଂକ୍ରାନ୍ତ ପରାମର୍ଶ ଯୋଗାଇ ଦେଉଛି । ମନ୍ତ୍ରଣାଳୟ ପକ୍ଷରୁ ମଧ୍ୟ ଏହି ପଦ୍ଧତିର ଚିକିତ୍ସାର ପ୍ରଭାବ ଓ ଉପଯୋଗିତା ସଂପର୍କରେ ନିୟମିତ ଆକଳନ କରୁଛି । ଏକ ମୋବାଇଲ ଆପ୍ଲିକେସନ ମଧ୍ୟ କାର୍ଯ୍ୟ ଆରମ୍ଭ କରିଛି ଯାହା ଆୟୂଷ ସଞ୍ଜିବନୀ ଆପ୍‌ ନାମରେ ପରିଚିତ ।


    18. କରୋନା ଚିକିତ୍ସା ସଂକ୍ରାନ୍ତ ନିଜର ଆବଶ୍ୟକତା ବିଶେଷକରି ଉପକରଣ ଆଦି ସଂପର୍କରେ କେନ୍ଦ୍ରକୁ ଜଣାଇବା ପାଇଁ ରାଜ୍ୟମାନଙ୍କୁ ଅନୁରୋଧ କରାଯାଉଛି । ପିପିଇ ଯୋଗାଣ ଉପରେ ବିଶେଷ ଗୁରୁତ୍ୱ ପ୍ରଦାନ କରାଯାଇଛି । କେନ୍ଦ୍ର ସରକାର ଏ ପର୍ଯ୍ୟନ୍ତ 1.92 କୋଟି ପିପିଇ ପାଇଁ ନିର୍ଦେଶ ଦେଇଛନ୍ତି । ସେପ୍‌ଟେମ୍ବର 11 ସୁଦ୍ଧା କେନ୍ଦ୍ର ସରକାର ବିଭିନ୍ନ ରାଜ୍ୟକୁ 1.39 କୋଟି ପିପିଇ କିଟ୍‌ , 3.43 କୋଟି ଏନ୍‌95 ମାସ୍କ ଯୋଗାଇ ଦେଇଛନ୍ତି । ଇତିମଧ୍ୟରେ ଫାର୍ମାସୁ୍ୟଟିକାଲ ବିଭାଗ ହାଇଡ୍ରୋସ୍କିକ୍ଲୋରୋକୁଇନ ଉତ୍ପାଦନକୁ ବହୁ ଗୁଣିତ କରିଛି । ସେପ୍‌ଟେମ୍ବର 11 ସୁଦ୍ଧା କେନ୍ଦ୍ର ବିଭିନ୍ନ ରାଜ୍ୟକୁ 10.84 କୋଟି ହାଇଡ୍ରୋସ୍କିକ୍ଲୋରୋକୁଇନ ଟାବଲେଟ ଯୋଗାଇ ଦେଇଛି । ଏହାଛଡା 140 ଦେଶକୁ ମଧ୍ୟ ଏହା ରପ୍ତାନୀ କରାଯାଇଛି ।


    କୌଣସି ଜରୁରୀ ଆବଶ୍ୟକତା ପୂରଣ ପାଇଁ 60948 ଭେଣ୍ଟିଲେଟର କିଣିବା ନିମନ୍ତେ କେନ୍ଦ୍ର ସରକାର ଇତିମଧ୍ୟରେ ନିର୍ଦେଶାବଳୀ ଜାରି କରିଛନ୍ତି । ସେପ୍‌ଟେମ୍ବର 11 ସୁଦ୍ଧା ରାଜ୍ୟମାନଙ୍କୁ 32 , 109 ଭେଣ୍ଟିଲେଟର ମଞ୍ଜୁର କରାଯାଇଛି । ସେଥିମଧ୍ୟରୁ 30170ଟି ସଂପୃକ୍ତ ରାଜ୍ୟକୁ ପଠାଇ ଦିଆଯାଇଛି । ଦେଶ ଏବେ ଅକ୍ସିଜେନ ଏବଂ ଅକ୍ସିଜେନ ସିଲିଣ୍ଡର ଉପରେ ଆତ୍ମନିର୍ଭରଶୀଳ । ସ୍ୱାସ୍ଥ୍ୟ ମନ୍ତ୍ରଣାଳୟ ପକ୍ଷରୁ 102400 ଅକ୍ସିଜେନ ସିଲିଣ୍ଡର ସଂଗ୍ରହ କରାଯାଇ ବିଭିନ୍ନ ରାଜ୍ୟକୁ ଏ ପର୍ଯ୍ୟନ୍ତ ପଠାଯାଇଛି ।


    19. ଦେଶରେ କୋଭିଡ୍‌ ମୁକାବିଲା ପାଇଁ ଆବଶ୍ୟକ ସଂଖ୍ୟକ କୋଭିଡ୍‌ ଯୋଦ୍ଧାଙ୍କୁ ଚିହ୍ନଟ କରି ସେମାନଙ୍କୁ ତାଲିମ ଦେବା ଏକ ବଡ଼ ସମସ୍ୟା ଥିଲା । ଏଥିସହିତ ଆହୁରି ଏକ ବଡ଼ ସମସ୍ୟା ଥିଲା ଅନ୍ୟାନ୍ୟ ମେଡିକାଲ ସେବା ଯୋଗାଣକୁ ଅବ୍ୟାହତ ରଖିବା ପାଇଁ ଲୋକବଳ ଯୋଗାଡ କରିବା । ଏଥିପାଇଁ ସ୍ୱାସ୍ଥ୍ୟ ମନ୍ତ୍ରଣାଳୟ ପକ୍ଷରୁ ପ୍ରତିରକ୍ଷା , ଆୟୂଷ , ଏନ୍‌ସିସି , ଏନ୍‌ଏସଏସ୍‌ , ଏନ୍‌ୱାଇକେ ଏବଂ ରାଷ୍ଟ୍ରାୟତ୍ତ ଉଦ୍ୟୋଗ ତଥା ଘରୋଇ ଉଦ୍ୟୋଗରୁ ଆବଶ୍ୟକ ଲୋକଶକ୍ତି ସଂଗ୍ରହ କରାଯାଇପାରିଛି । କୋଭିଡ୍‌ ଯୋଦ୍ଧାମାନେ ବିଭିନ୍ନ ପ୍ରକାର ପ୍ରତିବନ୍ଧକ ସତ୍ତ୍ୱେ ମାନବ ସେବାରେ ଉତ୍ତମ ପ୍ରଦର୍ଶନ କରିଛନ୍ତି । ଚିକିତ୍ସକ , ନର୍ସ , ପାରାମେଡିକ୍ସ , ସମ୍ମୁଖରେ ଥିବା କ୍ଷେତ୍ରସ୍ତରୀୟ କର୍ମଚାରୀ , ପୁଲିସ ଓ ସୁରକ୍ଷାକର୍ମୀ , ସଫେଇ କର୍ମଚାରୀ , ସ୍ୱେଚ୍ଛାସବୀ ଏବଂ ସାମ୍ବାଦିକମାନେ ଦେଶବାସୀଙ୍କୁ କୋଭିଡ୍‌ରୁ ସୁରକ୍ଷିତ କରିବା ପାଇଁ ଅବିଶ୍ରାନ୍ତଭାବେ କାର୍ଯ୍ୟ କରିଛନ୍ତି । ସେମାନେ ଦେଶ ପାଇଁ ଯେଉଁ ମହାନ୍‌ ସେବା କରିଛନ୍ତି ତାହାକୁ ପ୍ରଶଂସା କରି ଗୃହ ଏକ ପ୍ରସ୍ତାବ ଗ୍ରହଣ କରିବାକୁ ମୁଁ ଅନୁରୋଧ କରୁଛି ।


    କେତେକ ଘଟଣାରେ ସ୍ୱାସ୍ଥ୍ୟସେବା ଯୋଗାଉଥିବା କର୍ମଚାରୀ ହଇରାଣ ହରକତ , ହିଂସା ଓ ଦୁର୍ବବ୍ୟହାରର ସମ୍ମୁଖୀନ ହୋଇଛନ୍ତି । ଦାୟିତ୍ୱ ନିର୍ବାହ ବେଳେ ସେମାନଙ୍କର ଜୀବନ ବିପନ୍ନ ହୋଇଛି । ଏହାକୁ ଦୂର କରିବା ପାଇଁ ଏବଂ ସେମାନଙ୍କ କାର୍ଯ୍ୟକୁ ସହାୟତା ଯୋଗାଇ ଦେବା ଉଦେ୍ଦଶ୍ୟରେ ଭାରତ ସରକାର ଚଳିତ ବର୍ଷ ଏପ୍ରିଲ 22 ତାରିଖରେ ମହାମାରୀ ବ୍ୟାଧି ସଂଶୋଧନ ଅଧ୍ୟାଦେଶ ଜାରି କରଛନ୍ତି । ଦେଶରେ ମେଡିକାଲ ଲୋକଶକ୍ତି ଏବଂ ଚିକିତ୍ସା କ୍ଷେତ୍ର ପାଇଁ ମାନବ ସମ୍ବଳ ସୃଷ୍ଟି ନିମନ୍ତେ ସରକାର ବିଭିନ୍ନ ପଦକ୍ଷେପ ନେଉଛନ୍ତି । ଏଥିପାଇଁ ଏକ ମଡୁ୍ୟଲ ପ୍ରସ୍ତୁତ ହୋଇଛି ; ଯାହା ଆଇଗଟ୍‌-ଦୀକ୍ଷା ଅନ୍‌ଲାଇନ ପ୍ଲାଟଫର୍ମରେ ଉପଲବ୍‌ଧ । ଏହି ତାଲିମ ମଡୁ୍ୟଲ ଆଞ୍ଚଳିକ ଭାଷାରେ ଉପଲବ୍‌ଧ । ବିଭିନ୍ନ ପାଠ ପଢିବା ପାଇଁ ଇତିମଧ୍ୟରେ 29.15 ଲକ୍ଷ ଲୋକ ଏଥିରେ ପଞ୍ଜୀକୃତ ହୋଇଛନ୍ତି । ସେଥିମଧ୍ୟରେ 5699 ଡାକ୍ତର , 86018 ଆୟୂଷ ବୃତ୍ତିଧାରୀ , 4102 ନର୍ସ , 963 ସ୍ୱାସ୍ଥ୍ୟକର୍ମୀ , 5881 ଫ୍ରଣ୍ଟଲାଇନ ୱାର୍କର , 270736 ସ୍ୱେଚ୍ଛାସେବୀ , 2542892 ଅନ୍ୟ ଅଂଶଗ୍ରହଣକାରୀ ଏଥିରେ ରହିଛନ୍ତି । ଆଇଗଟ୍‌ ଦୀକ୍ଷା ପ୍ଲାଟଫର୍ମରେ ପ୍ରାୟ 18.96 ଲକ୍ଷ ପାଠ୍ୟକ୍ରମ ଶେଷ କରିଛନ୍ତି ।


    ଏବେ ସ୍ଥାନୀୟ ସଂକ୍ରମଣ ଯୋଗୁଁ କରୋନାର ଭୟାଭୟତା ବଢିଛି । ସହରାଞ୍ଚଳ ଏବଂ ସହରତଳି ଅଞ୍ଚଳରେ ଏହା ଗୁରୁତର ଆକାର ଧାରଣ କରିଛି । କେତେକ ଗ୍ରାମାଞ୍ଚଳରେ ମଧ୍ୟ ଏହା ପ୍ରଭାବିତ ହୋଇଛି । ତେଣୁ ଏହାକୁ ରୋକିବା ପାଇଁ ଆମେ ଜନସହଯୋଗ ଦ୍ୱାରା ଉଦ୍ୟମ ଆରମ୍ଭ କରିଛୁ । ଯେଉଁମାନଙ୍କର ପୁରୁଣା ରୋଗ ସବୁ ରହିଛି ଏବଂ ସେମାନଙ୍କ ସହିତ ଶିଶୁ , ବୃଦ୍ଧବୃଦ୍ଧା ଆଦିଙ୍କୁ ସୁରକ୍ଷିତ ରଖିବା ପାଇଁ ଉଦ୍ୟମ କରାଯାଉଛି । ଅଣକୋଭିଡ୍‌ ରୋଗକୁ ରୋକିବା ପାଇଁ ଟିକାକରଣ ବ୍ୟବସ୍ଥା ଅବ୍ୟାହତ ରହିଛି । ଏଥିରେ ଗର୍ଭବତୀ , ପ୍ରସୂତି , ଶିଶୁଙ୍କ ସ୍ୱାସ୍ଥ୍ୟ ପ୍ରତି ଗୁରୁତ୍ୱ ଦିଆଯାଉଛି । ଏହାଛଡା ଟିବି , କୀଟାଣୁବାହିତ ବ୍ୟାଧି , ଯଥା କଳାଜ୍ୱର , ମ୍ୟାଲେରିଆ ଆଦିକୁ ରୋକିବା ପାଇଁ ଅଧିକ ଗୁରୁତ୍ୱ ଦେଇ କାର୍ଯ୍ୟ କରାଯାଉଛି ।


    20. ସ୍ୱାସ୍ଥ୍ୟ ଓ ପରିବାର କଲ୍ୟାଣ ୱେବସାଇଟକୁ ଦୈନିକ ଅପ୍‌ଡେଟ କରାଯାଇ ଜନସାଧାରଣଙ୍କୁ କୋଭିଡ୍‌ ସଂକ୍ରମଣ ସଂପର୍କରେ ସବିଶେଷ ତଥ୍ୟ ଦିଆଯାଉଛି । ପ୍ରେସ ଇସ୍ତାହାର ଏବଂ ସାମ୍ବାଦିକ ସମ୍ମିଳନୀରେ ମଧ୍ୟ ନିୟମିତ ତଥ୍ୟ ପ୍ରଦାନ କରାଯାଉଛି । ଏହାଛଡା ଯୋଗାଯୋଗ ସାମଗ୍ରୀ ଏବଂ ଟୁଲ୍‌ କିଟ୍ସ ମାନ ବିକଶିତ କରାଯାଇ ରାଜ୍ୟ ସରକାରମାନଙ୍କୁ ତାହା ଯୋଗାଇ ଦିଆଯାଉଛି । ଏଥିରେ ପାମ୍ପ୍ଳେଟ , ପୋଷ୍ଟର , ଅଡିଓ ଏବଂ ଏଭି ଫିଲ୍ମସ୍‌ ଆଦି ରହିଛି । କରୋନା ସଚେତନତା ସୃଷ୍ଟି ପାଇଁ ଏହା ମୁଖ୍ୟତଃ ଉଦ୍ଦିଷ୍ଟ । କରୋନାବେଳେ କଣ କରାଯିବ କଣ ନକରାଯିବ ସେଥିପାଇଁ ମଧ୍ୟ ମନ୍ତ୍ରଣାଳୟର ୱେବସାଇଟ ଏବଂ ସୋସିଆଲ ମିଡିଆରେ ନିୟମିତ ତଥ୍ୟ ଯୋଗାଇ ଦିଆଯାଉଛି । ଇତିମଧ୍ୟରେ 550 କୋଟି ଏସ୍‌ଏମ୍‌ଏସ୍‌ ପଠାଯାଇଛି । ଟେଲିକମ୍‌ ବ୍ୟବହାରକାରୀଙ୍କ ପାଖକୁ 13ଟି ଭାଷାରେ କଲର ଟୁ୍ୟନ ମେସେଜ ପଠାଯାଇଛି । 117 କୋଟି ଉପଭୋକ୍ତାଙ୍କ ପାଖରେ ଏହା ପହଞ୍ଚିଛି । ମନ୍ତ୍ରଣାଳୟ ପକ୍ଷରୁ ଖୋଲାଯାଇଥିବା ଏକ ଡେଡିକେଟର କଲ୍‌ ସେଣ୍ଟର (1075) ପ୍ରାରମ୍ଭିକ ଦିନରେ ନାଗରିକଙ୍କ ସେବାରେ ବେଶ୍‌ ସହାୟକ ହୋଇଥିଲା । ମୋଟ 41.04 ଲକ୍ଷ କଲ୍‌ ଏହି ହେଲ୍‌ପ ଲାଇନକୁ ଆସିଥିଲା ।


    21. ବାୟୋ ଟେକ୍‌ନେଲଜି , ସାଇନ୍ସ ଟେକ୍‌ନୋଲଜି , ସିଏସ୍‌ଆଇଆର , ସ୍ୱାସ୍ଥ୍ୟ ଗବେଷଣା ବିଭାଗ ଏ ସମସ୍ତେ ମିଶି କୋଭିଡ୍‌ ମୁକାବିଲା ଜନିତ ବୈଜ୍ଞାନିକ ଓ ପ୍ରଯୁକ୍ତିବିଦ୍ୟା ସମସ୍ୟାର ସମାଧାନ କରୁଛନ୍ତି । ଏଥିରେ କିଛି ଏନ୍‌ଜିଓ , ଉଦ୍ୟୋଗ , ଷ୍ଟାର୍ଟଅପ୍‌ ଓ ଗବେଷଣା ସଂସ୍ଥା ମଧ୍ୟ ସାହାଯ୍ୟ କରୁଛନ୍ତି । ଭୂତାଣୁର ଗତିବିଧି ଓ ଲକ୍ଷଣ ସଂକ୍ରମଣ ପ୍ରକି୍ରୟା ଆଦି ସଂପର୍କରେ ଗବେଷଣା ଚାଲିଛି । ଏହାଛଡା ବିଭିନ୍ନ ପ୍ରକାର ଡାକ୍ତରୀ ଉପକରଣ ତିଆରି ପାଇଁ ମଧ୍ୟ ଏସବୁ ସଂସ୍ଥା ଗବେଷଣାତ୍ମକ ତଥ୍ୟ ପ୍ରଦାନ କରୁଛନ୍ତି । ବିଭିନ୍ନ ପ୍ରକାର ଡାକ୍ତରୀ ସାମଗ୍ରୀ ନିର୍ମାଣ ଓ ଯୋଗାଣରେ 110ଟି ଷ୍ଟାର୍ଟଅପ୍‌ , 20ରୁ ଅଧିକ ଉଦ୍ୟୋଗ ସାମିଲ ହୋଇଛନ୍ତି । ଭୂତାଣୁର ବ୍ୟବହାର ଏବଂ ଲକ୍ଷଣ ସଂପର୍କରେ 150ଟି ପ୍ରକଳ୍ପରେ ଗବେଷଣା ଚାଲିଛି ।


    22. ଭାରତ ସରକାର ବିଶ୍ୱ ସ୍ୱାସ୍ଥ୍ୟ ସଂଗଠନର ସଦର କାର୍ଯ୍ୟାଳୟ , ଆଞ୍ଚଳିକ ଦପ୍ତର ଏବଂ ଭାରତରେ ଥିବା କାର୍ଯ୍ୟାଳୟ ନିରନ୍ତରଭାବେ ସମନ୍ୱୟ ରଖି କାର୍ଯ୍ୟ କରୁଛି । ଭାରତ ସରକାର ମଧ୍ୟ ଅନ୍ୟାନ୍ୟ ଦେଶକୁ କୋଭିଡ୍‌ ମୁକାବିଲାରେ ସହାୟତା କରୁଛନ୍ତି । ଜି20 , ବି୍ରକ୍ସ ଏବଂ ସାର୍କ ରାଷ୍ଟ୍ରଗୁଡିକୁ ଭାରତ ଏ ସଂପର୍କରେ ସାହାଯ୍ୟ ସହଯୋଗ କରୁଛି । ଏହି ମହାମାରୀରୁ ଭାରତ ଅନେକ କଥା ଶିଖୁଛି । ଭବିଷ୍ୟତରେ ଏଭଳି ଯଦି ମହାମାରୀ ସୃଷ୍ଟି ହୁଏ ସେଥିପାଇଁ ପ୍ରସ୍ତୁତ ରହିବାକୁ ଯେଉଁସବୁ ଆବଶ୍ୟକତା ନିହାତି ଦରକାର ତାହାକୁ ନିଶ୍ଚିତ କରି ଆତ୍ମନିର୍ଭର ହେବାକୁ ସରକାର ଉଦ୍ୟମ କରୁଛନ୍ତି ।


    23. ପ୍ରଧାନମନ୍ତ୍ରୀ ଆତ୍ମନିର୍ଭର ସ୍ୱାସ୍ଥ୍ୟ ଭାରତ ଯୋଜନାରେ 65 , 560.98 କୋଟି ଟଙ୍କାର ବ୍ୟୟ ବରାଦ କରିବାର ପରିକଳ୍ପନା ରହିଛି । ଦେଶର ସ୍ୱାସ୍ଥ୍ୟ ବ୍ୟବସ୍ଥାକୁ ସୁଦୃଢ କରିବା ଏହାର ମୌଳିକ ଲକ୍ଷ୍ୟ । ବିଶେଷକରି ଭବିଷ୍ୟତରେ ମହାମାରୀର ମୁକାବିଲାରେ ଏହା ସହାୟକ ହେବ ।


    24. କରୋନା ମହାମାରୀ ବିରୋଧରେ ଆମର ଲଢେଇ ଶେଷ ହୋଇନାହିଁ । ମୁଁ ଆମର ମାନ୍ୟବର ସାଂସଦମାନଙ୍କୁ କହିବାକୁ ଚାହେଁ ଯେ ଏହି ଲଢେଇ ସହିତ ଆମକୁ ଆମର ଅର୍ଥନୀତିକୁ ପୁର୍ନଜୀବିତ କରିବା ପାଇଁ ଉଦ୍ୟମ କରିବାକୁ ପଡିବ ଏବଂ ସମାନ୍ତରଳ ଭାବେ ମହାମାରୀ ସହ ଲଢିବାକୁ ହେବ । ତେଣୁ ଉଭୟରେ ଭାରସାମ୍ୟ ଲୋଡା । ଆମକୁ ସମତା ରକ୍ଷାକରି କାର୍ଯ୍ୟ କରିବାକୁ ପଡିବ । କୋଭିଡ୍‌ ସଂକ୍ରମଣକୁ ରୋକିବା ଏବଂ ଏହାର ଜଞ୍ଜିରକୁ ଭାଙ୍ଗିବା ପାଇଁ ନିରନ୍ତର ଉଦ୍ୟମ ଲୋଡା । ଗୋଷ୍ଠୀ ଏବଂ ଜନସମୁଦାୟର ସହଯୋଗ ବିନା ଏହା ସମ୍ଭବ ନୁହେଁ ।


    ମାନ୍ୟବର ସାଂସଦମାନଙ୍କର ଏ କ୍ଷେତ୍ରରେ ଏକ ଅତି ଗୁରୁତ୍ୱପୂର୍ଣ୍ଣ ଭୂମିକା ରହିଛି । ସେମାନେ ନିଜ ନିଜର ନିର୍ବାଚନମଣ୍ଡଳୀରେ ବ୍ୟାପକ ଜନ ସଚେତନତା ସୃଷ୍ଟି କରିବା ଆବଶ୍ୟକ । କେତେକ ସାଧାରଣ ନିୟମ ପାଳନ କଲେ କରୋନା ସଂକ୍ରମଣକୁ ଯଥେଷ୍ଟ ରୋକିହେବ । ସେଥିମଧ୍ୟରୁ ମାସ୍କ ଓ ଫେସ୍‌କଭର ବ୍ୟବହାର , ବାରମ୍ବାର ହାତଧୋଇବା , ଶ୍ୱାସପ୍ରଶ୍ୱାସ ଜନିତ ଆଚରଣବିଧି ପାଳନ କରିବା ଏବଂ ପରସ୍ପର ମଧ୍ୟରେ ଦୁଇଗଜ ଦୂରତ୍ୱ ରକ୍ଷା କରିବା , କରୋନା ରୋକିବା ପାଇଁ ଏକ ସାମାଜିକ ଟିକା ସଦୃଶ୍ୟ ଏହାକୁ ଯେତେ ସଫଳତାର ସହ ଆମେ ପାଳନ କରିବା କରୋନା ସଂକ୍ରମଣ ସେତେ ଦୁର୍ବଳ ହେବ ।


    25. ମୁଁ ଏହି ଗୃହକୁ ସୂଚାଇବାକୁ ଚାହେଁ ଯେ ସରକାର ଭାରତରେ କରୋନାର ସଂକ୍ରମଣ ରୋକିବାକୁ ସମସ୍ତ ପ୍ରକାର ଆବଶ୍ୟକ ପଦକ୍ଷେପ ଗ୍ରହଣ କରୁଛନ୍ତି ।


    **********

    
    
    (Release ID: 1654257) Visitor Counter : 6
    
    
      Read this release in: English , Marathi , Hindi , Assamese , Manipuri , Bengali , Punjabi , Tamil , Telugu , Kannada