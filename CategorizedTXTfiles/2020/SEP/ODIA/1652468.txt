      PIB Headquarters

      ପ୍ରଧାନମନ୍ତ୍ରୀ ଜନ ଧନ ଯୋଜନା ସମ୍ପର୍କୀତ ୱେବିନାର
      ଦୁର୍ନୀତି ଓ ଦାରିଦ୍ର୍ୟ ଦୂରୀକରଣ ସହ ଅର୍ଥ ନେଣ ଦେଣରେ ସ୍ୱଚ୍ଛତା ଆଣିଛି ପ୍ରଧାନମନ୍ତ୍ରୀ ଜନ ଧନ ଯୋଜନା

      Posted On: 08 SEP 2020 9:16PM by PIB Bhubaneshwar

    ପ୍ରଧାନମନ୍ତ୍ରୀ ଜନ ଧନ ଯୋଜନା ସମାଜରୁ ଦାରିଦ୍ର୍ୟ ଦୂରକରିବା ସହ ହିତାଧିକାରୀମାନଙ୍କୁ ଅର୍ଥ ନେଣ ଦେଣରେ ସ୍ୱଚ୍ଛତା ରକ୍ଷା ଓ ସର୍ବୋପରି ଦୁର୍ନୀତି ରୋକିବାରେ ସଫଳ ହୋଇଛି ବୋଲି ବିଶିଷ୍ଟ ଅର୍ଥନୀତିଜ୍ଞ ପ୍ରଫେସର କୁମରବର ଦାସ କହିଛନ୍ତି । କେନ୍ଦ୍ର ସୂଚନା ଓ ପ୍ରସାରଣ ମନ୍ତ୍ରଣାଳୟ ଅଧିନସ୍ଥ ଆଂଚଳିକ ଜନସମ୍ପର୍କ କାର୍ଯ୍ୟାଳୟ ଭୁବନେଶ୍ୱର (ଆରଓବି) ପକ୍ଷରୁ ଆଜି (08.09.2020) ଆୟୋଜିତ ୱେବିନାରରେ ମୁଖ୍ୟବକ୍ତା ଭାବେ ଯୋଗଦେଇ ପ୍ରଫେସର ଦାସ ଏହା କହିଛନ୍ତି । ଶ୍ରୀ ଦାସ ଆହୁରି କହିଛନ୍ତି ଯେ , ସାମାଜିକ ବିକାଶ ଆର୍ଥିକ ଉନ୍ନୟନର ଆଧାରଶୀଳା ହୋଇଥିବା ବେଳେ ସାଧାରଣ ଲୋକଙ୍କ ସମସ୍ୟାକୁ ବାଦ ଦେଇ ଆର୍ଥିକ ଅନ୍ତର୍ଭୁକ୍ତିକରଣ ଚିନ୍ତା କରାଯାଇପାରିବ ନାହିଁ । ପ୍ରଧାନମନ୍ତ୍ରୀ ଜନ ଧନ ଯୋଜନା ସାମାଜିକ ବିକାଶ ଘଟାଇବା ସହ ଦେଶର ଆର୍ଥିକ ବିକାଶରେ ମଧ୍ୟ ସହାୟକ ହେବ । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧିନ ସରକାର ଲୋକମାନଙ୍କ ସାମାଜିକ ଓ ଆର୍ଥିକ ବିକାଶ ପ୍ରତି ବିଶେଷ ଧ୍ୟାନ ଦେଇଛନ୍ତି । ଗତ 6 ବର୍ଷ ମଧ୍ୟରେ ପ୍ରଧାନମନ୍ତ୍ରୀ ଜନ ଧନ ଯୋଜନା ଦାରିଦ୍ର୍ୟ ହ୍ରାସ କରିବାରେ ସହାୟକ ହୋଇଛି ବୋଲି ସେ କହିଛନ୍ତି ।


    ୱେବିନାରରେ ଯୋଗଦେଇ ଗଞ୍ଜାମ ଜିଲ୍ଲା ଅଗ୍ରଣୀ ବ୍ୟାଙ୍କ ପ୍ରବନ୍ଧକ ଶ୍ରୀ ଅଶୋକ କୁମାର ପଣ୍ଡା କହିଥିଲେ ଯେ , ବ୍ୟାଙ୍କ ଖାତା ନଥିବା ଲୋକମାନଙ୍କୁ ପ୍ରଧାନମନ୍ତ୍ରୀ ଜନ ଧନ ଯୋଜନା ବ୍ୟାଙ୍କିଂ ସୁବିଧା ଯୋଗାଇଦେବ । ଏହା ଦେଶର ଆର୍ଥିକ ସ୍ଥିତି ମଜବୁତ କରିବା ସହ ସାମଗ୍ରୀକ ଅଭିବୃଦ୍ଧିରେ ମଧ୍ୟ ସହାୟକ ହେବ । ଗତ 6 ବର୍ଷ ମଧ୍ୟରେ ଦେଶରେ 40 କୋଟିରୁ ଊର୍ଦ୍ଧ୍ଵ ବ୍ୟାଙ୍କ ଖାତା ଖୋଲାଯିବା ସହ କେବଳ ଗଞ୍ଜାମ ଜିଲ୍ଲାରେ 5.85 ଲକ୍ଷ ଅଧିକ ଖାତା ଖୋଲାଯାଇଛି । ଏହା ବ୍ୟତିତ ଯୋଜନା ଅଧିନରେ ରୁପେ କାର୍ଡ , ପେନସନ ଓ ଜୀବନ ବୀମା ସୁବିଧା ମଧ୍ୟ ଯୋଗାଇ ଦିଆଯାଇଛି । ଘରକୁ ଘର ଯାଇ ଜନ ଧନ ଖାତା ଖୋଲିବା ପାଇଁ ସୁବିଧା କରାଯାଇଥିବା ସେ କହିଛନ୍ତି । ଏଥିରେ ଅନ୍ୟତମ ଅତିଥି ଭାବେ ଅଂଶଗ୍ରହଣ କରି ଷ୍ଟେଟ ବ୍ୟାଙ୍କ ଭୁବନେଶ୍ୱର ଶାଖା ମୁଖ୍ୟ ପ୍ରବନ୍ଧକ ଶ୍ରୀ ଶ୍ରୀକାନ୍ତ କୁମାର ବେହେରା କହିଥିଲେ ଯେ , ଗ୍ରାମାଂଚଳରେ ଜନ ଧନ ଖାତା ଖୋଲିବା ପାଇଁ ଜନସେବା କେନ୍ଦ୍ରମାନ ଖୋଲାଯାଇଛି । ଅତି ଜରୁରୀ ଆବଶ୍ୟକତା ମେଂଟାଇବା ପାଇଁ ଜନ ଧନ ଖାତାଧାରୀମାନଙ୍କୁ 10 ହଜାର ଟଙ୍କା ପର୍ଯ୍ୟନ୍ତ ଓଭର ଡ୍ରାଫ୍ଟ ସୁବିଧା ମଧ୍ୟ ପ୍ରଦାନ କରାଯାଇଛି । ଦୁର୍ଘଟଣା ଜନିତ ପ୍ରାଣହାନୀ ପାଇଁ ଜନ ଧନ ଖାତାଧାରୀଙ୍କୁ 2 ଲକ୍ଷ ଟଙ୍କା ପ୍ରଦାନ କରାଯାଉଛି । କରୋନା ମହାମାରୀ କାଳରେ ମହିଳା ଜନ ଧନ ଆକାଉଂଟଧାରୀଙ୍କୁ ମାସକୁ 500 ଟଙ୍କା ଲେଖାଏଁ ମଧ୍ୟ ଦିଆଯାଇଛି ବୋଲି ସେ କହିଥିଲେ । ୱେବିନାର ଅଧ୍ୟକ୍ଷ ତଥା ସୂଚନା ଓ ପ୍ରସାରଣ ମନ୍ତ୍ରଣାଳୟର ଓଡିଶା ଓ ବିହାର ପ୍ରାନ୍ତର ଅତିରିକ୍ତ ମହାନିଦେ୍ର୍ଦଶକ ଶ୍ରୀ ଶୈଳେଶ କୁମାର ମାଲବ୍ୟ ହିତାଧିକାରୀମାନଙ୍କୁ ଶୀଘ୍ର ଟଙ୍କା ପଠାଇବା ସହ ଦୁର୍ନୀତି ରୋକିବାରେ ପ୍ରଧାନମନ୍ତ୍ରୀ ଜନ ଧନ ଯୋଜନା ବେଶ ସହାୟକ ହୋଇଛି ବୋଲି କହିଥିଲେ । ଆରଓବି ନିଦେ୍ର୍ଦଶକ ଶ୍ରୀ ଅଖିଳ କୁମାର ମିଶ୍ର ମଣିଷ ଜୀବନ ଜୀବିକା ସହ ଓତଃପ୍ରୋତଃ ଭାବେ ଜଡିତ ଥିବାରୁ ଏହି ଯୋଜନା ଲୋକଙ୍କୁ ଆର୍ଥିକ ସହାୟତା ପ୍ରଦାନ କରିବା ସହ ବିଶେଷକରି ଗ୍ରାମାଂଚଳରେ ସେମାନଙ୍କ ଆଶା ଆକାଂକ୍ଷା ପୁରଣ ଦିଗରେ ମଧ୍ୟ ସହାୟକ ହୋଇଛି ବୋଲି କହିଥିଲେ । ସରପଂଚ , ବିଭିନ୍ନ ଖାଉଟୀ ମହାସଂଘର ସଭ୍ୟ ଓ ବୁଦ୍ଧିଜୀବିମାନେ ଏହି ୱେବିନାରରେ ଅଂଶଗ୍ରହଣ କରି ସେମାନଙ୍କ ମତାମତ ରଖିଥିଲେ ।


    **********

    
    
    (Release ID: 1652468) Visitor Counter : 6