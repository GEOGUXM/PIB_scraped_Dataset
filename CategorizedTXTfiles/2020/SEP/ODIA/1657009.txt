      ରେଳ ମନ୍ତ୍ରଣାଳୟ

      ଗରିବ କଲ୍ୟାଣ ରୋଜଗାର ଅଭିଯାନ ଅନ୍ତର୍ଗତ ସେପ୍ଟେମ୍ବର 18, 2020 ସୁଦ୍ଧା 9 ଲକ୍ଷ 79 ହଜାର କର୍ମଦିବସ ସୃଷ୍ଟି କରିଛି ଭାରତୀୟ ରେଳବାଇ
      ● ବିହାର, ଝାଡଖଣ୍ଡ, ମଧ୍ୟପ୍ରଦେଶ, ଓଡିଶା, ରାଜସ୍ଥାନ ଓ ଉତ୍ତରପ୍ରଦେଶ ଭଳି 6ଟି ରାଜ୍ୟରେ ସୃଷ୍ଟି ହୋଇଛି ଏହି କର୍ମଦିବସ
      ● ନିଜେ ରେଳ ମନ୍ତ୍ରୀ ପ୍ରକଳ୍ପଗୁଡିକର ଅଗ୍ରଗତି ଓ ପ୍ରବାସୀ ଶ୍ରମିକଙ୍କ ପାଇଁ ଏହି ଯୋଜନାରେ ସୃଷ୍ଟ ନିଯୁକ୍ତି ସୁଯୋଗ ନୀରିକ୍ଷଣ କରୁଛନ୍ତି
      ● ପ୍ରକଳ୍ପ କାର୍ଯ୍ୟାନ୍ୱୟନ ପାଇଁ ଠିକାଦାରମାନଙ୍କୁ ସେପ୍ଟେମ୍ବର 18, 2020 ସୁଦ୍ଧା 2056.97 କୋଟି ଟଙ୍କା ପ୍ରଦାନ କରାଯାଇଛି
      ● 6ଟି ରାଜ୍ୟର 116ଟି ଜିଲ୍ଲାରେ ଗରିବ କଲ୍ୟାଣ ରୋଜଗାର ଅଭିଯାନ ଆରମ୍ଭ ହୋଇଛି
      ● ଏହି ରାଜ୍ୟଗୁଡିକରେ 164 ରେଳ ଭିତ୍ତିଭୂମି ପ୍ରକଳ୍ପ କାମ ଚାଲିଛି
      Posted On: 20 SEP 2020 9:33AM by PIB Bhubaneshwar


    ଭାରତୀୟ ରେଳବାଇ ଗରିବ କଲ୍ୟାଣ ରୋଜଗାର ଅଭିଯାନ ଅନ୍ତର୍ଗତ 6ଟି ରାଜ୍ୟ ଯଥା - ବିହାର , ଝାଡ଼ଖଣ୍ଡ , ମଧ୍ୟପ୍ରଦେଶ , ଓଡ଼ିଶା , ରାଜସ୍ଥାନ ଓ ଉତ୍ତରପ୍ରଦେଶରେ ସେପ୍ଟେମ୍ବର 18 , 2020 ସୁଦ୍ଧା 9 , 79 , 557 କର୍ମଦିବସ ସୃଷ୍ଟି କରିଛି ।


    ରେଳ ତଥା ବାଣିଜ୍ୟ ଏବଂ ଶିଳ୍ପ ମନ୍ତ୍ରୀ ପୀୟୁଷ ଗୋୟଲ ପ୍ରକଳ୍ପଗୁଡ଼ିକର ଅଗ୍ରଗତି ତଥା ଏହି ୬ଟି ରାଜ୍ୟରେ ପ୍ରବାସୀ ଶ୍ରମିକଙ୍କ ପାଇଁ ସୃଷ୍ଟ ନିଯୁକ୍ତି ସୁଯୋଗ ଉପରେ ନଜର ରଖିଛନ୍ତି । ଏହି ରାଜ୍ୟଗୁଡିକରେ ପ୍ରାୟ 164 ରେଳ ଭିତ୍ତିଭୂମି ପ୍ରକଳ୍ପ କାର୍ଯ୍ୟକାରୀ ହେଉଛି ।


    ସେପ୍ଟେମ୍ବର 18 , 2020 ପର୍ଯ୍ୟନ୍ତ ଏହି ଅଭିଯାନରେ 12 , 276 ଶ୍ରମିକ କର୍ମନିଯୁକ୍ତି ପାଇଛନ୍ତି ଓ ପ୍ରକଳ୍ପ କାମ ପାଇଁ ଠିକାଦାରମାନଙ୍କୁ 2056.97 କୋଟି ଟଙ୍କା ପ୍ରଦାନ କରାଯାଇଛି ।


    ରାଜ୍ୟ ସରକାରଙ୍କ ସହ ଘନିଷ୍ଠ ସମନ୍ୱୟ ରଖିବା ପାଇଁ ରେଳବାଇ ପକ୍ଷରୁ ରାଜ୍ୟ ସ୍ତରୀୟ ତଥା ଜିଲ୍ଲା ସ୍ତରୀୟ ନୋଡାଲ ଅଧିକାରୀ ନିଯୁକ୍ତ ହୋଇଛନ୍ତି ।


    ରେଳବାଇ ପକ୍ଷରୁ ଅନେକଗୁଡିଏ କାମ ଏହି ଯୋଜନାରେ କରିବାକୁ ଚିହ୍ନଟ କରାଯାଇଛି । ଯଥା ( 1 ) ଲେଭଲ କ୍ରସିଂ ଆପ୍ରୋଚ ରୋଡ ନିର୍ମାଣ ଓ ମରାମତି ( 2 ) ଟ୍ରାକ ପାଖରେ ଥିବା ପଙ୍କୁଆ ଜଳଉତ୍ସ , ଖାଲୁଆ ସ୍ଥାନ ଓ ଡ୍ରେନର ସଫେଇ ତଥା ଉନ୍ନତିକରଣ ( 3 ) ରେଳ ଷ୍ଟେସନ ଆପ୍ରୋଚ ରୋଡ ନିର୍ମାଣ ଓ ମରାମତି ( 4 ) ରେଳବାଇ ତଟବନ୍ଧ / କଟିଂ ମରାମତି ଓ ପ୍ରଶସ୍ତିକରଣ ( 5 ) ରେଳବାଇ ଜମି ଶେଷ ସୀମାରେ ବୃକ୍ଷରୋପଣ ଓ ( 6 ) ପୁରୁଣା ତଟବନ୍ଧ / କଟିଂ / ପୋଲର ସଂରକ୍ଷଣ ।


    ଏଠାରେ ଉଲ୍ଲେଖଯୋଗ୍ୟ ଯେ , ମାନ୍ୟବର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଜୁନ 20 , 2020ରେ କୋଭିଡ - 19 ଯୋଗୁଁ ପ୍ରଭାବିତ ହୋଇ ସହର / ଗାଁକୁ ଫେରି ଆସିଥିବା ପ୍ରବାସୀ ଶ୍ରମିକଙ୍କୁ ଜୀବିକା ପ୍ରଦାନ ତଥା ସଶକ୍ତିକରଣ ପାଇଁ ବିଶାଳ ନିଯୁକ୍ତି ଓ ଗ୍ରାମୀଣ ସାର୍ବଜନୀନ ନିର୍ମାଣ ପାଇଁ ଗରିବ କଲ୍ୟାଣ ରୋଜଗାର ଅଭିଯାନ ଆରମ୍ଭ କରିଥିଲେ । ଗରିବ କଲ୍ୟାଣ ରୋଜଗାର ଅଭିଯାନ ଅନ୍ତର୍ଗତ ସ୍ଥାୟୀ ଗ୍ରାମୀଣ ଭିତ୍ତିଭୂମି ପାଇଁ 50 ହଜାର କୋଟି ଟଙ୍କା ବିନିଯୋଗ କରାଯିବ ବୋଲି ପ୍ରଧାନମନ୍ତ୍ରୀ ଘୋଷଣା କରିଛନ୍ତି ।


    ଏହି 125 ଦିନିଆ ଅଭିଯାନକୁ ମିଶନ ମୋଡରେ କାର୍ଯ୍ୟକାରୀ କରାଯାଉଛି । ଏଥିରେ 6ଟି ରାଜ୍ୟର 116ଟି ଜିଲ୍ଲାରେ 25 ପ୍ରକାର କାମ ସାମିଲ ରହିଛି । ବିହାର , ଝାଡଖଣ୍ଡ , ମଧ୍ୟପ୍ରଦେଶ , ଓଡିଶା , ରାଜସ୍ଥାନ ଓ ଉତ୍ତରପ୍ରଦେଶକୁ ଅନ୍ୟ ରାଜ୍ୟରୁ ବହୁ ସଂଖ୍ୟକ ପ୍ରବାସୀ ଶ୍ରମିକ ଫେରିଛନ୍ତି । ଏହି ଅଭିଯାନ ଅନ୍ତର୍ଗତ ଅନେକ ସାର୍ବଜନୀନ କାମ ସମ୍ପାଦିତ ହେଉଛି । ଏହି କାମଗୁଡିକ ପାଇଁ 50 ହଜାର କୋଟି ଟଙ୍କା ଖର୍ଚ୍ଚ କରାଯିବ ।


    ଏହି ଅଭିଯାନ 12ଟି ବିଭିନ୍ନ ମନ୍ତ୍ରଣାଳୟ / ବିଭାଗର ମିଳିତ ଉଦ୍ୟମରେ ସମ୍ପାଦିତ ହେଉଛି । ସେଗୁଡିକ ହେଲା ଗ୍ରାମ୍ୟ ଉନ୍ନୟନ , ପଞ୍ଚାୟତିରାଜ , ସଡକ ପରିବହନ ଓ ରାଜପଥ , ଖଣି , ପିଇବା ପାଣି ଓ ପରିମଳ , ପରିବେଶ , ରେଳବାଇ , ପେଟ୍ରୋଲିୟମ ଓ ପ୍ରାକୃତିକ ବାଷ୍ପ , ନୂତନ ଓ ଅକ୍ଷୟ ଶକ୍ତି, ସୀମା ସଡକ , ଟେଲିକମ ଓ କୃଷି । 25ଟି ସାର୍ବଜନୀନ ନିର୍ମାଣ କାମକୁ ତ୍ୱରାନ୍ୱିତ କରି ଜୀବିକା ସୁଯୋଗ ବୃଦ୍ଧି ପାଇଁ ପ୍ରୟାସ ହେଉଛି ।


    **********


    

    
    (Release ID: 1657009) Visitor Counter : 7
    
    
      Read this release in: Tamil , English , Urdu , Marathi , Hindi , Manipuri , Bengali , Punjabi , Telugu , Malayalam