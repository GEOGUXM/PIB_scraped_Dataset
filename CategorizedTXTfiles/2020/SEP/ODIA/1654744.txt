      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବିହାରରେ ବହୁମୁଖୀ ଉନ୍ନୟନ ପ୍ରକଳ୍ପର ଶୁଭାରମ୍ଭ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 15 SEP 2020 2:31PM by PIB Bhubaneshwar


    ବିହାରର ରାଜ୍ୟପାଳ ଶ୍ରୀ ଫାଗୁ ଚୌହାନ ମହୋଦୟ , ବିହାରର ମୁଖ୍ୟମନ୍ତ୍ରୀ ଶ୍ରୀ ନୀତିଶ କୁମାର ମହାଶୟ , କେନ୍ଦ୍ରୀୟ ମନ୍ତ୍ରିମଣ୍ଡଳରେ ମୋର ସହଯୋଗୀ ଶ୍ରୀ ହରଦୀପ ସିଂହ ପୁରୀ ମହାଶୟ , ଶ୍ରୀ ରବି ଶଙ୍କର ପ୍ରସାଦ ମହାଶୟ , କେନ୍ଦ୍ରୀୟ ଏବଂ ରାଜ୍ୟ ମନ୍ତ୍ରିମଣ୍ଡଳର ଅନ୍ୟ ସଦସ୍ୟ , ସାଂସଦଗଣ , ବିଧାୟକଗଣ ଏବଂ ମୋର ପ୍ରିୟ ସାଥୀଗଣ ।


    ସାଥୀଗଣ , ଆଜି ଯେଉଁ 4ଟି ଯୋଜନାଗୁଡିକର ଉଦଘାଟନ ହେଉଛି , ସେଥିରେ ପାଟନା ସହରର ବେଉରୁ ଏବଂ କରମ-ଲୀଚକମେ ସ୍ୱରେଜ ଟ୍ରିଟମେଣ୍ଟ ପ୍ଳାଣ୍ଟ ବ୍ୟତୀତ ଅମୃତ ଯୋଜନା ଅଧୀନରେ ସୀୱାନ ଏବଂ ଛପରାରେ ଜଳ ସହିତ ଜଡିତ ପ୍ରକଳ୍ପଗୁଡିକ ମଧ୍ୟ ସାମିଲ ହୋଇଛି । ଏହା ସହିତ ମୁଙ୍ଗେର ଏବଂ ଜମାଲପୁରରେ ଜଳ ସଙ୍କଟକୁ ଦୂର କରିବା ଭଳି ଜଳ ଯୋଗାଣ ପରିଯୋଜନାଗୁଡିକ ଓ ମୁଜଫରପୁରରେ ନମାମୀ ଗଙ୍ଗେ ଅଧୀନରେ ରିଭର ଫ୍ରଣ୍ଟ ବିକାଶ ଯୋଜନାର ମଧ୍ୟ ଆଜି ଶିଳାନ୍ୟାସ କରାଯାଇଛି । ସହରୀ ଗରିବ , ସହରରେ ରହୁଥିବା ମଧ୍ୟମ ବର୍ଗର ସାଥୀମାନଙ୍କ ଜୀବନକୁ ସହଜ ଓ ସରଳ କରିବା ପାଇଁ ଏହି ନୂତନ ସୁବିଧାଗୁଡିକ ନିମନ୍ତେ ବହୁତ-ବହୁତ ଅଭିନନ୍ଦନ ।


    ସାଥୀଗଣ , ଆଜିର ଏହି କାର୍ଯ୍ୟକ୍ରମ , ଏକ ସ୍ୱତନ୍ତ୍ର ଦିନରେ ହେଉଛି । ଆଜି ଆମେ ଇଞ୍ଜିନିୟର ଦିବସ ମଧ୍ୟ ପାଳନ କରୁଛେ । ଏହି ଦିନ ହେଉଛି ଦେଶର ମହାନ ଇଞ୍ଜିନିୟର ଏମ. ବିଶ୍ୱେଶ୍ୱରୟା ମହାଶୟଙ୍କ ଜନ୍ମ ଜୟନ୍ତୀ , ତାଙ୍କରି ସ୍ମୃତିରେ ସମର୍ପିତ ହୋଇଛି । ଆମର ଭାରତୀୟ ଇଞ୍ଜିନିୟରମାନେ ଆମ ଦେଶର ନିର୍ମାଣରେ ଏବଂ ବିଶ୍ୱର ନିର୍ମାଣରେ ମଧ୍ୟ ଅଭୁତପୂର୍ବ ଯୋଗଦାନ କରିଛନ୍ତି । ହୁଏତ କାର୍ଯ୍ୟକୁ ନେଇ ସମର୍ପଣ ଭାବନା ହେଉ , କିମ୍ବା ସେମାନଙ୍କର ତୀକ୍ଷ୍ଣ ଦୃଷ୍ଟିଭଙ୍ଗୀ , ଭାରତୀୟ ଇଞ୍ଜିନିୟରମାନଙ୍କର ଭିନ୍ନ ଏକ ପରିଚୟ ସମଗ୍ର ଦୁନିଆରେ ରହିଛି । ଏହା ହେଉଛି ଏକ ସତକଥା , ଆଉ ଆମେ ଗର୍ବିତ ଯେ ଆମର ଇଞ୍ଜିନିୟରମାନେ ଦେଶର ବିକାଶକୁ ଦୃଢ଼ତାର ସହିତ ଆଗକୁ ବଢ଼ାଉଛନ୍ତି , 130 କୋଟି ଦେଶବାସୀଙ୍କର ଜୀବନକୁ ଉନ୍ନତ କରୁଛନ୍ତି । ମୁଁ ଏହି ଅବସରରେ ସମସ୍ତ ଇଞ୍ଜିନିୟରମାନଙ୍କୁ , ସେମାନଙ୍କର ନିର୍ମାଣ ଶକ୍ତିକୁ ପ୍ରଣାମ କରୁଛି । ରାଷ୍ଟ୍ରନିର୍ମାଣର ଏହି କାର୍ଯ୍ୟରେ ବିହାରର ମଧ୍ୟ ବହୁତ ବଡ଼ ଯୋଗଦାନ ରହିଛି । ବିହାର ଦେଶକୁ ନୂତନ ଶୀଖରକୁ ନେଇ ଯାଉଥିବା ଲକ୍ଷ-ଲକ୍ଷ ଇଞ୍ଜିନିୟରମାନଙ୍କୁ ଦିଏ । ବିହାରର ଧରଣୀରେ ଆବିଷ୍କାର ଏବଂ ନବସୃଜନର ପର୍ଯ୍ୟାପ୍ତ ସୁଯୋଗ ରହି ଆସିଛି । ବିହାରର ଅନେକ ପୁତ୍ର ପ୍ରତିବର୍ଷ ଦେଶର ସବୁଠାରୁ ବଡ଼ ଇଞ୍ଜିନିୟରିଂ ସଂସ୍ଥାନମାନଙ୍କରେ ପହଂଚୁଛନ୍ତି , ନିଜର ଚମକ ବିଚ୍ଛୁରିତ କରିଦେଖାଉଛନ୍ତି । ଆଜି ଯେଉଁ ପ୍ରକଳ୍ପଗୁଡ଼ିକ ସମ୍ପୂର୍ଣ୍ଣ ହୋଇଛି , ଯାହା ଉପରେ କାମ ଆରମ୍ଭ କରାଯାଇଛି , ସେଗୁଡ଼ିକୁ ସଂପୂର୍ଣ୍ଣ କରିବାରେ ମଧ୍ୟ ବିହାରର ଇଞ୍ଜିନିୟରମାନଙ୍କର ବହୁତ ବଡ଼ ଭୂମିକା ରହିଛି । ମୁଁ ବିହାରର ସମସ୍ତ ଇଞ୍ଜିନିୟରମାନଙ୍କୁ ମଧ୍ୟ ବିଶେଷ ଭାବେ ଇଞ୍ଜିନିୟର ଦିବସ ପାଇଁ ଶୁଭେଚ୍ଛା ଜଣାଉଛି ।


    ସାଥୀଗଣ , ବିହାର ହେଉଛି ଐତିହାସିକ ନଗରମାନଙ୍କର ଭୂମି । ଏଠାରେ ହଜାର ହଜାର ବର୍ଷ ଧରି ନଗରମାନଙ୍କର ଏକ ସମୃଦ୍ଧ ପରମ୍ପରା ରହି ଆସିଛି । ପ୍ରାଚୀନ ଭାରତରେ ଗଙ୍ଗା ଉପତ୍ୟାକା ଆଖପାଖରେ ଆର୍ଥିକ , ସାଂସ୍କୃତିକ ଏବଂ ରାଜନୈତିକ ରୂପରେ ସମୃଦ୍ଧ ଏବଂ ସମ୍ପନ୍ନ ନଗରୀମାନଙ୍କର ବିକାଶ ହୋଇଛି । କିନ୍ତୁ ପରାଧୀନତାର ଦୀର୍ଘ ସମୟସୀମା ଏହି ପରମ୍ପରାକୁ ବିଶେଷ କ୍ଷତି ପହଂଚାଇଛି । ସ୍ୱାଧୀନତା ପରର କିଛି ଦଶକ ପର୍ଯ୍ୟନ୍ତ ବିହାରକୁ ବଡ଼ ଏବଂ ଦୂରଦୃଷ୍ଟି ସମ୍ପନ୍ନ ନେତାମାନଙ୍କର ନେତୃତ୍ୱ ମିଳିଲା , ଯେଉଁମାନେ ପରାଧୀନତାର ସମୟରେ ଆସିଥିବା ବିକୃତି ସବୁକୁ ଦୂର କରିବା ପାଇଁ ଅକ୍ଳାନ୍ତ ପରିଶ୍ରମ କରିଥିଲେ । କିନ୍ତୁ ଏହା ପରେ ଏମିତି ଏକ ସମୟ ମଧ୍ୟ ଆସିଲା , ଯେତେବେଳେ ବିହାରରେ ମୌଳିକ ସୁବିଧାଗୁଡ଼ିକର ନିର୍ମାଣ ପରିବର୍ତ୍ତେ , ରାଜ୍ୟର ଲୋକମାନଙ୍କୁ ଆଧୁନିକ ସୁବିଧା ସୁଯୋଗ ଦେବା ପରିବର୍ତ୍ତେ , ପ୍ରାଥମିକତା ସବୁ ଏବଂ ପ୍ରତିବଦ୍ଧତା ସବୁ ବଦଳିଗଲା । ଫଳାଫଳ ଏହା ହେଲା ଯେ ରାଜ୍ୟରେ ଶାସନରୁ ଦୃଷ୍ଟି ହଟିଗଲା । ଏହାର ପରିଣାମ ଏହା ହେଲା ଯେ ବିହାରର ଗାଁଗୁଡ଼ିକ ଆହୁରି ଅଧିକ ପଛୁଆ ହୋଇଗଲା ଆଉ ଯେଉଁ ସହର କେବେ ସମୃଦ୍ଧିର ପ୍ରତୀକ ଥିଲା , ସେଗୁଡ଼ିକର ଭିତ୍ତିଭୂମି ବୃଦ୍ଧି ପାଉଥିବା ଜନସଂଖ୍ୟା ଏବଂ ପରିବର୍ତ୍ତିତ ସମୟ ଅନୁସାରେ ନବୀକରଣ ହୋଇ ପାରିଲା ନାହିଁ । ସଡ଼କ ହେଉ , ଗଳି ହେଉ , ପିଇବା ପାଣି ହେଉ , ସ୍ୱିରେଜ ହେଉ , ଏଭଳି ଅନେକ ମୂଳ ସମସ୍ୟାଗୁଡ଼ିକୁ ହୁଏତ ପଛକୁ ପକାଇ ଦିଆଗଲା କିମ୍ବା ଯେତେବେଳେ ମଧ୍ୟ ଏହା ସମ୍ପର୍କିତ କାମ ହେଲା ତାହା ଦୁର୍ନୀତର ଭେଟ ଚଢ଼ିଗଲା ।


    ସାଥୀଗଣ , ଯେତେବେଳେ ଶାସନ ଉପରେ ସ୍ୱାର୍ଥନୀତି ଭାରି ହୋଇଯାଏ , ଭୋଟବ୍ୟାଙ୍କର ତନ୍ତ୍ର ବ୍ୟବସ୍ଥାକୁ ଚାପିବାରେ ଲାଗିଥାଏ ତ ସବୁଠାରୁ ଅଧିକ ପ୍ରଭାବ ସମାଜର ସେହି ବର୍ଗ ଉପରେ ପଡ଼ିଥାଏ , ଯିଏ ହେଉଛନ୍ତି ପ୍ରପୀଡ଼ିତ , ବଂଚିତ , ଶୋଷିତ । ବିହାରର ଲୋକମାନେ ଏହି କଷ୍ଟକୁ ଦଶକ-ଦଶକ ଧରି ସହ୍ୟ କରିଛନ୍ତି । ଯେତେବେଳେ ପାଣି ଏବଂ ସ୍ୱରେଜ ଭଳି ମୌଳିକ ଆବଶ୍ୟକତାଗୁଡ଼ିକୁ ପୂରଣ କରାଯାଇ ନଥାଏ , ତ ଅସୁବିଧା ଆମ ମାଆ ଭଉଣୀମାନଙ୍କୁ ହୋଇଥାଏ , ଗରିବଙ୍କୁ ହୋଇଥାଏ , ଦଳିତଙ୍କୁ ହୋଇଥାଏ , ପଛୁଆ-ଅତିପଛୁଆ ବର୍ଗଙ୍କୁ ହୋଇଥାଏ । ଅପରିଷ୍କାର ପରିବେଶରେ ରହୁଥିବା ଯୋଗୁଁ , ବାଧ୍ୟବାଧ୍ୟକତାରେ ଅପରିଷ୍କାର ପାଣି ପିଇବା ଯୋଗୁଁ ଲୋକମାନଙ୍କୁ ରୋଗ ମାଡ଼ି ବସିଥାଏ । ଏମିତିରେ ତାଙ୍କ ରୋଜଗାରର ଏକ ବଡ଼ ଅଂଶ ଚିକିତ୍ସାରେ ଖର୍ଚ୍ଚ ହୋଇଯାଏ । ବହୁଥର ପରିବାର ଅନେକ ବର୍ଷ ପର୍ଯ୍ୟନ୍ତ ଋଣ ତଳେ ଚାପି ହୋଇ ରହିଯାଏ । ଏହିସବୁ ପରିସ୍ଥିତିରେ ବିହାରରେ ଏକ ବହୁତ ବଡ଼ ବର୍ଗ ଋଣ , ରୋଗ , ଅସହାୟତା , ଅପାଠୁଆ ରହିବାକୁ ନିଜର ଭାଗ୍ୟ ବୋଲି ମାନି ନେଇଥିଲେ । ଗୋଟିଏ ପ୍ରକାରରେ ସରକାରଙ୍କର ଭୁଲ ପ୍ରାଥମିକତା କାରଣରୁ ସମାଜର ଏକ ବୃହତ ବର୍ଗର ଆତ୍ମବିଶ୍ୱାସ ଉପରେ ଗଭୀର କ୍ଷତ କରାଗଲା । ଗରିବଙ୍କ ସହିତ ଏହାଠାରୁ ବଳି ବଡ଼ ଅନ୍ୟାୟ ଆଉ କ ’ ଣ ହୋଇପାରେ ?


    ସାଥୀଗଣ , ବିଗତ ଦେଢ଼ ଦଶକରେ ନିତୀଶ ମହାଶୟ , ସୁଶୀଲ ମହାଶୟ ଏବଂ ତାଙ୍କର ଟିମ୍ ସମାଜର ଏହି ସବୁଠାରୁ ଦୁର୍ବଳ ବର୍ଗଙ୍କର ଆତ୍ମବିଶ୍ୱାସକୁ ଫେରାଇ ଆଣିବାର ପ୍ରୟାସ ଜାରି ରଖିଛନ୍ତି । ବିଶେଷ ଭାବେ ଯେଉଁଭଳି ଭାବେ ଝିଅମାନଙ୍କର ଲେଖା-ପଢ଼ାକୁ , ପଞ୍ଚାୟତିରାଜ ସହିତ ସ୍ଥାନୀୟ ସ୍ୱାୟତଶାସନରେ ବଂଚିତ , ଶୋଷିତ , ସମାଜର ସାଥୀମାନଙ୍କର ଅଂଶଗ୍ରହଣକୁ ପ୍ରାଥମିକତା ଦିଆଯାଇଛି , ସେଥିପାଇଁ ସେମାନଙ୍କର ଆତ୍ମବିଶ୍ୱାସ ବଢ଼ୁଛି । ବର୍ଷ 2014 ପରଠାରୁ ଗୋଟିଏ ପ୍ରକାରରେ ମୌଳିକ ସୁବିଧାଗୁଡ଼ିକ ସହିତ ଜଡ଼ିତ ଯୋଜନାଗୁଡ଼ିକର ପ୍ରାୟତଃ ସଂପୂର୍ଣ୍ଣ ନିୟନ୍ତ୍ରଣ , ଗ୍ରାମପଞ୍ଚାୟତ କିମ୍ବା ସ୍ଥାନୀୟ ସ୍ୱାୟତଶାସନକୁ ଦିଆଯାଇଛି । ଏବେ ଯୋଜନାଗୁଡ଼ିକର ପ୍ଲାନିଂରୁ ନେଇ କାର୍ଯ୍ୟକାରୀ କରିବା ପର୍ଯ୍ୟନ୍ତ , ଆଉ ସେଗୁଡ଼ିକର ରକ୍ଷଣାବେକ୍ଷଣର ଦାୟିତ୍ୱ ଏବେ ସ୍ଥାନୀୟ ସ୍ୱାୟତଶାସନ ସଂସ୍ଥା , ସ୍ଥାନୀୟ ଆବଶ୍ୟକତା ଅନୁସାରେ କରି ପାରୁଛନ୍ତି । ଏହା ହେଉଛି କାରଣ ଯେ , ଏବେ କେନ୍ଦ୍ର ଆଉ ବିହାର ସରକାରଙ୍କ ଦ୍ୱିପାକ୍ଷିକ ପ୍ରୟାସ ଦ୍ୱାରା ବିହାରର ସହରମାନଙ୍କରେ ପାଣି ଏବଂ ସ୍ୱରେଜ ଭଳି ମୌଳିକ ସୁବିଧା ସବୁର ଢ଼ାଂଚାରେ ନିରନ୍ତର ସଂସ୍କାର ହେଉଛି । ମିଶନ ଅମୃତ ଏବଂ ରାଜ୍ୟ ସରକାରଙ୍କର ଯୋଜନା ମାଧ୍ୟମରେ ବିଗତ 4-5 ବର୍ଷରେ ବିହାରର ସହରୀ କ୍ଷେତ୍ରରେ ଲକ୍ଷ-ଲକ୍ଷ ପରିବାରଙ୍କୁ ପାନୀୟ ଜଳ ସୁବିଧା ସହିତ ଯୋଡ଼ା ଯାଇ ପାରିଛି । ଆଗାମୀ ବର୍ଷରେ ବିହାର ଦେଶର ସେହି ରାଜ୍ୟଗୁଡ଼ିକ ମଧ୍ୟରେ ଥିବ , ଯେଉଁଠାରେ ପ୍ରତ୍ୟେକ ଘରକୁ ପାଇପରେ ପାଣି ପହଂଚିବାକୁ ଲାଗିବ । ଏହା ହେବ ବିହାର ପାଇଁ ଏକ ବହୁତ ବଡ଼ ଉପଲବ୍ଧି , ବିହାରର ଗୌରବ ବଢ଼ାଇବା ଭଳି କଥା ହେବ ।


    ନିଜର ଏହି ବଡ଼ ଲକ୍ଷ୍ୟକୁ ପ୍ରାପ୍ତି କରିବା ପାଇଁ କରୋନାର ଏହି ସଙ୍କଟ ସମୟରେ ମଧ୍ୟ ବିହାରର ଲୋକମାନେ ନିରନ୍ତର କାର୍ଯ୍ୟ କରି ଚାଲିଛନ୍ତି । ବିଗତ କିଛି ମାସରେ ବିହାରର ଗ୍ରାମୀଣ କ୍ଷେତ୍ରରେ 57 ଲକ୍ଷରୁ ଅଧିକ ପରିବାରଙ୍କୁ ପାଣିର ସଂଯୋଗ ଦ୍ୱାରା ଯୋଡ଼ି ଦିଆଯାଇଛି । ଏଥିରେ ପ୍ରଧାନମନ୍ତ୍ରୀ ଗରିବ କଲ୍ୟାଣ ରୋଜଗାର ଅଭିଯାନ ମଧ୍ୟ ବହୁତ ବଡ଼ ଭୂମିକା ତୁଲାଇଛି । ଆମର ହଜାର-ହଜାର ଶ୍ରମିକ ସାଥୀ , ଯେଉଁମାନେ କରୋନା କାରଣରୁ ଅନ୍ୟାନ୍ୟ ରାଜ୍ୟରୁ ବିହାରକୁ ଫେରିଛନ୍ତି , ସେହିମାନେ ଏହି କାର୍ଯ୍ୟ କରି ଦେଖାଇଛନ୍ତି । ଜଳ ଜୀବନ ମିଶନର ଏହି ଦ୍ରୁତଗତି , ବିହାରର ମୋର ଏହି ପରିଶ୍ରମୀ ସାଥୀମାନଙ୍କୁ ହିଁ ହେଉଛି ସମର୍ପିତ । ବିଗତ 1 ବର୍ଷ ମଧ୍ୟରେ , ଜଳ ଜୀବନ ମିଶନ ମାଧ୍ୟମରେ ସମଗ୍ର ଦେଶରେ 2 କୋଟିରୁ ଅଧିକ ପାଣିର ସଂଯୋଗ ଦିଆ ଯାଇ ସାରିଛି । ଆଜି ଦେଶରେ ପ୍ରତିଦିନ 1 ଲକ୍ଷରୁ ଅଧିକ ଘରଗୁଡ଼ିକୁ ପାଇପରେ ଜଳର ନୂତନ ସଂଯୋଗ ଦ୍ୱାରା ଯୋଡ଼ାଯାଉଛି । ସ୍ୱଚ୍ଛ ପାଣି , ମଧ୍ୟମ ବର୍ଗର , ଗରିବଙ୍କର ଜୀବନ ନା , କେବଳ ଉନ୍ନତତର କରିଥାଏ ବରଂ ସେମାନଙ୍କୁ ଅନେକ ମାରାତ୍ମକ ରୋଗରୁ ମଧ୍ୟ ରକ୍ଷା କରିଥାଏ ।


    ସାଥୀଗଣ , ସହରୀ ଅଂଚଳରେ ମଧ୍ୟ ବିହାରର ଲକ୍ଷ-ଲକ୍ଷ ଲୋକଙ୍କୁ ବିଶୁଦ୍ଧ ଜଳର ସଂଯୋଗ ଦ୍ୱାରା ଯୋଡ଼ିବାର କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି । ସଂପୂର୍ଣ୍ଣ ବିହାରରେ ଅମୃତ ଯୋଜନା ମାଧ୍ୟମରେ ପ୍ରାୟ 12 ଲକ୍ଷ ପରିବାରଙ୍କୁ ବିଶୁଦ୍ଧ ପାନୀୟ ଜଳ ଯୋଗାଣ ସଂଯୋଗ ଦ୍ୱାରା ଯୋଡ଼ିବାର ଲକ୍ଷ୍ୟ ଅଛି । ଏଥିମଧ୍ୟରୁ ପ୍ରାୟ 6 ଲକ୍ଷ ପରିବାରଙ୍କ ପାଖରେ ମଧ୍ୟ ସୁବିଧା ପହଂଚି ସାରିଛି । ବଳକା ପରିବାରଙ୍କୁ ମଧ୍ୟ ଖୁବ ଶୀଘ୍ର ସ୍ୱଚ୍ଛ ଜଳର ସୁବିଧା ଉପଲବ୍ଧ ହୋଇଯିବ । ଆଜି ଯେଉଁ ପ୍ରକଳ୍ପଗୁଡ଼ିକର ଶିଳାନ୍ୟାସ କରାଯାଇଛି , ତାହା ହେଉଛି ଏହି ସଂକଳ୍ପର ଅଂଶ ।


    ସାଥୀଗଣ , ସହରୀକରଣ ହେଉଛି ଆଜିକାର ସମୟର ସତ୍ୟତା । ଆଜି ସମଗ୍ର ବିଶ୍ୱରେ ସହରୀ ଅଂଚଳର ସଂଖ୍ୟାରେ ବୃଦ୍ଧି ଘଟୁଛି । ଭାରତ ମଧ୍ୟ ଏହି ବୈଶ୍ୱିକ ପରିବର୍ତ୍ତନର ଅପବାଦ ନୁହେଁ । କିନ୍ତୁ କେତେ ଦଶକ ଧରି ଆମର ଏକ ମାନସିକତା ସୃଷ୍ଟି ହୋଇଯାଇଥିଲା , ଆମେ ଏହା ମାନି ନେଇଥିଲୁ ଯେମିତିକି ସହରୀକରଣ ହେଉଛି ନିଜକୁ ନିଜ ମଧ୍ୟରେ ଏକ ସମସ୍ୟା , କୌଣସି ବାଧା! କିନ୍ତୁ ମୁଁ ମାନୁଛି କି , ଏମିତି ନୁହେଁ । ଏମିତି ଆଦୌ ହିଁ ନୁହେଁ । ବାବା ସାହେବ ଆମ୍ବେଦକର ସେହି ସମୟକାଳ ମଧ୍ୟରେ ହିଁ ଏହି ସତ୍ୟତାକୁ ବୁଝି ପାରିଥିଲେ , ଆଉ ସେ ସହରୀକରଣର ଜଣେ ବଡ଼ ସମର୍ଥକ ଥିଲେ । ସେ ସହାରୀକରଣକୁ ଏକ ସମସ୍ୟା ଭାବେ ମାନି ନଥିଲେ , ସେ ଏମିତି ସହରର କଳ୍ପନା କରିଥିଲେ , ଯେଉଁଠାରେ ଗରିବରୁ ଅତି ଗରିବ ବ୍ୟକ୍ତିକୁ ମଧ୍ୟ ସୁଯୋଗ ମିଳିବ , ଜୀବନକୁ ଉନ୍ନତ କରିବାର ରାସ୍ତା ତା ’ ପାଇଁ ଖୋଲିଯିବ । ଆଜିକାର ଆବଶ୍ୟକତା ହେଉଛି କି ଆମ ସହରମାନଙ୍କରେ ସମ୍ଭାବନା ସବୁ ସୃଷ୍ଟି ହେଉ , ସମୃଦ୍ଧି ହେଉ , ସମ୍ମାନ ହେଉ , ସୁରକ୍ଷା ହେଉ , ସଶକ୍ତ ସମାଜ ହେଉ ଆଉ ଆଧୁନିକ ସୁବିଧା ହେଉ । ଅର୍ଥାତ ଏହା ଯେ , ସହର ଏଭଳି ହେଉ ଯେଉଁଠାରେ ସମସ୍ତଙ୍କୁ , ବିଶେଷ କରି ଆମର ଯୁବକମାନଙ୍କୁ ଆଗକୁ ବଢ଼ିବା ପାଇଁ ନୂତନ ଏବଂ ଅସୀମ ସମ୍ଭାବନା ମିଳି ପାରୁ । ସହର ଏଭଳି ହେଉ ଯେଉଁଠାରେ ସମସ୍ତ ପରିବାର ସମୃଦ୍ଧିର ସହିତ , ସୁଖରେ ଜୀବନ ବଂଚି ପାରିବେ । ସହର ଏଭଳି ହେଉ ଯେଉଁଠାରେ ସମସ୍ତଙ୍କୁ- ଗରିବଙ୍କୁ , ଦଳିତଙ୍କୁ , ପଛୁଆବର୍ଗଙ୍କୁ , ମହିଳାଙ୍କୁ ସମ୍ମାନଜନକ ଜୀବନ ମିଳୁ । ଯେଉଁଠାରେ ସୁରକ୍ଷା ହେଉ , ଆଇନର ଶାସନ ହେଉ । ଯେଉଁଠାରେ ସମାଜର ପ୍ରତ୍ୟେକ ବର୍ଗ ଏକାଠି ମିଳିମିଶି ରହି ପାରିବେ । ଆଉ ସହର ଏଭଳି ହେଉ , ଯେଉଁଠାରେ ଆଧୁନିକ ସୁବିଧାଗୁଡ଼ିକ ରହୁ , ଆଧୁନିକ ଭିତ୍ତିଭୂମି ହେଉ । ଏହା ତ ହେଉଛି ସହାବସ୍ଥାନ ସୁଗମତା ବା Ease of living । ଏହା ତ ହେଉଛି ଦେଶର ସ୍ୱପ୍ନ , ଏହି ଦିଗରେ ଦେଶ ଆଗକୁ ବଢ଼ୁଛି ।


    ଆଉ ସାଥୀଗଣ , ଆଜି ଆମେ ଦେଶରେ ଏକ ନୂତନ ସହରୀକରଣ ଦେଖୁଛେ । ଯେଉଁ ସହର ପୂର୍ବରୁ ଦେଶର ନକ୍ସାରେ ଗୋଟିଏ ପ୍ରକାରରେ ହିଁ ନ ଥିଲା , ତାହା ଆଜି ନିଜର ଉପସ୍ଥିତି ମଧ୍ୟ ଜାହିର କରୁଛି ଏବଂ ଅନୁଭବ ମଧ୍ୟ କରୁଛି । ଏହି ସହରର ଆମ ଯୁବକମାନେ , ଯେଉଁମାନେ ବଡ଼-ବଡ଼ ଘରୋଇ ସ୍କୁଲରେ , କଲେଜରେ ପଢ଼ି ନାହାଁନ୍ତି , ଯେଉଁମାନେ ବହୁତ ଧନୀ ପରିବାରରୁ ଆସି ନାହାଁନ୍ତି , ସେମାନେ ଆଜି ଚମତ୍କାର କରୁଛନ୍ତି , ସଫଳତାର ନୂତନ ସୋପାନ ପ୍ରତିଷ୍ଠା କରୁଛନ୍ତି । କିଛି ବର୍ଷ ପୂର୍ବରୁ ସହରୀକରଣର ଅର୍ଥ ଏହାଥିଲା , କିଛି ବଡ଼-ବଡ଼ ସହରର ଚମକ-ଦମକରେ ଭରିଦିଅ । କିଛି ହାତଗଣତି ସହରରେ ଗୋଟିଏ ଦୁଇଟି କ୍ଷେତ୍ରରେ ବିକାଶ କରିଦିଅ । କିନ୍ତୁ ଏବେ ଏହି ଚିନ୍ତାଧାରା ଏହି ପଦ୍ଧତି ବଦଳିବାରେ ଲାଗିଛି । ଆଉ ବିହାରର ଲୋକ ଭାରତର ପ୍ରତ୍ୟେକ ନୂତନ ସହରୀକରଣରେ ନିଜର ଭରପୂର ଯୋଗଦାନ ଦେଉଛନ୍ତି ।


    ସାଥୀଗଣ , ଆତ୍ମନିର୍ଭର ବିହାର , ଆତ୍ମନିର୍ଭର ଭାରତର ମିଶନକୁ ଗତି ଦେବାପାଇଁ ବିଶେଷ କରି ଦେଶର ଛୋଟ-ଛୋଟ ସହରକୁ ବର୍ତମାନ ହିଁ ନୁହେଁ , ଭବିଷ୍ୟତର ଆବଶ୍ୟକତା ଅନୁସାରେ ପ୍ରସ୍ତୁତ କରିବା ହେଉଛି ବହୁତ ଜରୁରି । ଏହି ଚିନ୍ତାଧାରା ସହିତ ଅମୃତ ମିଶନ ଅଧୀନରେ ବିହାରର ଅନେକ ସହରରେ ଜରୁରି ସୁବିଧାର ବିକାଶ ସହିତ ସହାବସ୍ଥାନ ସୁଗମତା ଏବଂ ବ୍ୟବସାୟ ସୁଗମତା ପାଇଁ ଉନ୍ନତ ବାତାବରଣ ପ୍ରସ୍ତୁତ କରିବା ଉପରେ ଗୁରୁତ୍ୱ ଦିଆଯାଉଛି । ଅମୃତ ମିଶନ ଅଧୀନରେ ଏହି ସହରଗୁଡ଼ିକରେ ପାଣି ଏବଂ ସ୍ୱରେଜ ସହିତ ଗ୍ରୀନ ଜୋନ୍ , ପାର୍କ , ରାଜପଥରେ ଏଲଇଡ଼ି ଆଲୋକ ବ୍ୟବସ୍ଥା ଭଳି ବ୍ୟବସ୍ଥାଗୁଡ଼ିକ ନିର୍ମାଣ କରାଯାଉଛି । ଏହି ମିଶନ ଅଧୀନରେ ବିହାରର ସହରାଂଚଳରେ ଲକ୍ଷ-ଲକ୍ଷ ଲୋକଙ୍କୁ ଉନ୍ନତ ସ୍ୱରେଜ ବ୍ୟବସ୍ଥା ସହିତ ମଧ୍ୟ ସାମିଲ କରାଯିବ । ଏଥିରେ ମଧ୍ୟ ଅଧିକାଂଶ ସୁବିଧାଗୁଡ଼ିକ ଏଭଳି ବସ୍ତିଗୁଡ଼ିକରେ ବିକଶିତ କରାଯାଇଛି , ଯେଉଁଠାରେ ଗରିବରୁ ଅତି ଗରିବ ପରିବାର ରହୁଛନ୍ତି । ବିହାରରେ ମଧ୍ୟ 100ରୁ ଅଧିକ ପୌର ସଂସ୍ଥାରେ ସାଢ଼େ ଚାରି ଲକ୍ଷ ଏଲଇଡ଼ି ବଲବ ମାଧ୍ୟମରେ ରାସ୍ତାରେ ଆଲୋକୀକରଣ କରାଯାଇଛି । ଏହାଦ୍ୱାରା ଆମର ଛୋଟ ସହରର ରାସ୍ତା ଏବଂ ଗଳିରେ ଉନ୍ନତ ଧରଣର ଆଲୋକ ବ୍ୟବସ୍ଥା କରାଯାଉଛି , ଶହ-ଶହ କୋଟି ଟଙ୍କାର ବିଜୁଳି ମଧ୍ୟ ସଂଚୟ ହେଉଛି ଏବଂ ଲୋକଙ୍କ ଜୀବନ ସହଜ ହେଉଛି ।


    ସାଥୀଗଣ , ବିହାରର ଲୋକଙ୍କ , ବିହାରର ସହର ସହିତ ଗଙ୍ଗାମାତାଙ୍କର ଖୁବ ଗଭୀର ସମ୍ପର୍କ ରହିଛି । ରାଜ୍ୟର 20ଟି ବଡ଼ ଏବଂ ମହତ୍ୱପୂର୍ଣ୍ଣ ସହର ଗଙ୍ଗାନଦୀ କୂଳରେ ରହିଛି । ଗଙ୍ଗାମାତାଙ୍କ ସ୍ୱଚ୍ଛତା , ଗଙ୍ଗାଜଳର ସ୍ୱଚ୍ଛତାର ସିଧାସଳଖ ପ୍ରଭାବ ଏହି ସହରଗୁଡ଼ିକରେ ରହୁଥିବା କୋଟି-କୋଟି ଲୋକଙ୍କ ଉପରେ ପଡ଼ୁଛି । ଗଙ୍ଗାର ସ୍ୱଚ୍ଛତାକୁ ଧ୍ୟାନରେ ରଖି ବିହାରରେ 6 ହଜାର କୋଟି ଟଙ୍କାରୁ ଅଧିକ ବ୍ୟୟରେ 50ରୁ ଅଧିକ ପ୍ରକଳ୍ପକୁ ମଞ୍ଜୁରି ମିଳିଛି । ସରକାରଙ୍କର ଏହା ପ୍ରୟାସ ରହିଛି କି ଯେ , ଗଙ୍ଗା ନଦୀ କୂଳରେ ଥିବା ଯେତେ ମଧ୍ୟ ସହର ଅଛି , ସେଠାରେ ବଡ଼-ବଡ଼ ନାଳ ଦେଇ ଅପରିଷ୍କାର ତଥା ମଇଳା ଜଳ ସିଧା ଗଙ୍ଗାନଦୀରେ ମିଶିବାକୁ ରୋକାଯାଉ । ଏଥିପାଇଁ ଅନେକ ଜଳ ପରିଚାଳନା ପ୍ଳାଣ୍ଟ ପ୍ରତିଷ୍ଠା କରାଯାଉଛି । ଆଜି ଯେଉଁ ପାଟନାରେ ବେଉରୁ ଏବଂ କରମ-ଲିଚକର ଯୋଜନାର ଉଦଘାଟନ ହୋଇଛି , ତାହାଦ୍ୱାରା ଏହି ଅଂଚଳର ଲକ୍ଷ-ଲକ୍ଷ ଲୋକଙ୍କୁ ଲାଭ ମିଳିବ । ଏହା ସହିତ , ଗଙ୍ଗା ନଦୀର କୂଳରେ ଯେଉଁ ଗାଁ ଅଛି , ତାହାକୁ ‘ ଗଙ୍ଗା ଗ୍ରାମ ’ ଭାବେ ମଧ୍ୟ ବିକଶିତ କରାଯାଉଛି । ଏହି ଗାଁଗୁଡ଼ିକରେ ଲକ୍ଷ-ଲକ୍ଷ ଶୌଚାଳୟର ନିର୍ମାଣ ପରେ ଏବେ ଆବର୍ଜନା ପରିଚାଳନା ଏବଂ ଜୈବିକ ଚାଷ ଭଳି କାର୍ଯ୍ୟ ପାଇଁ ପ୍ରୋତ୍ସାହନ ଦିଆଯାଉଛି ।


    ସାଥୀଗଣ , ଗଙ୍ଗା ନଦୀ କୂଳରେ ଥିବା ଗାଁ ଏବଂ ସହର , ଆସ୍ଥା ଏବଂ ଆଧ୍ୟାତ୍ମ ସହିତ ଜଡ଼ିତ ପର୍ଯ୍ୟଟନର ପ୍ରମୁଖ କେନ୍ଦ୍ର ଭାବେ ରହିଛି । ଗଙ୍ଗାକୁ ନିର୍ମଳ ଏବଂ ଚିରସ୍ରୋତା କରିବା ପାଇଁ ଅଭିଯାନ ଯେପରି ଆଗକୁ ବଢ଼ି ଚାଲିଛି , ସେହିପରି ଏଥିରେ ପର୍ଯ୍ୟଟନର ଆଧୁନିକ ଉପାୟ ମଧ୍ୟ ଯୋଡ଼ି ହୋଇ ଯାଉଛି । ନମାମୀ ଗଙ୍ଗେ ମିଶନ ଅଧୀନରେ ବିହାର ସମେତ ସମଗ୍ର ଦେଶରେ 180ରୁ ଅଧିକ ଘାଟଗୁଡ଼ିକର ନିର୍ମାଣ କାର୍ଯ୍ୟ ଚାଲୁ ରହିଛି । ଏଥିମଧ୍ୟରୁ 130ଟି ଘାଟ ସଂପୂର୍ଣ୍ଣ ନିର୍ମାଣ ହୋଇ ସାରିଛି । ଏହା ବ୍ୟତୀତ 40ରୁ ଅଧିକ ମୋକ୍ଷ ଧାମ ଉପରେ ମଧ୍ୟ କାର୍ଯ୍ୟ କରାଯାଇ ସାରିଛି । ଦେଶରେ ଗଙ୍ଗାକୂଳରେ ଅନେକ ସ୍ଥାନରେ ଆଧୁନିକ ସୁବିଧାଯୁକ୍ତ ରିଭର ଫ୍ରଣ୍ଟ ଉପରେ ମଧ୍ୟ କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି । ପାଟନାରେ ରିଭର ଫ୍ରଣ୍ଟ ପ୍ରକଳ୍ପ ସଂପୂର୍ଣ୍ଣ ହୋଇ ସାରିଛି ଏବଂ ମୁଜାଫରପୁରରେ ମଧ୍ୟ ଏଭଳି ରିଭର ଫ୍ରଣ୍ଟ ନିର୍ମାଣର ପ୍ରକଳ୍ପର ମଧ୍ୟ ଶିଳାନ୍ୟାସ କରାଯାଇଛି । ଯେତେବେଳେ ମୁଜାଫରପୁରର ଆଖଡ଼ାଘାଟ , ସିଢ଼ିଘାଟ ଏବଂ ଚନ୍ଦୱାରା ଘାଟକୁ ବିକଶିତ କରି ଦିଆଯିବ , ତେବେ ଏହା ଏଠାରେ ପର୍ଯ୍ୟଟନର ମଧ୍ୟ ବଡ଼ କେନ୍ଦ୍ର ପାଲଟିଯିବ । ବିହାରରେ ଏତେ ଦ୍ରୁତ ଗତିରେ କାର୍ଯ୍ୟ ହେବ , କାର୍ଯ୍ୟ ଆରମ୍ଭ ହେବାପରେ ସଂପୂର୍ଣ୍ଣ ମଧ୍ୟ ହେବ , ଏହି କଥାର କଳ୍ପନା ମଧ୍ୟ ଦେଢ଼ ଦଶକ ପୂର୍ବେ କରାଯାଉ ନଥିଲା । କିନ୍ତୁ ନୀତିଶ ମହାଶୟଙ୍କ ପ୍ରୟାସ , କେନ୍ଦ୍ର ସରକାରଙ୍କ ପ୍ରୟାସରେ ଏହାକୁ ସତ୍ୟରେ ପରିଣତ କରି ଦେଖାଇଛନ୍ତି । ମୋର ଆଶା ରହିଛି , ଏହି ପ୍ରୟାସ ଆଗାମୀ ଛଠି ମାତାଙ୍କ ପୂଜା ସମୟରେ ବିହାରର ଲୋକଙ୍କୁ , ବିଶେଷ କରି ବିହାରର ମହିଳାମାନଙ୍କର ସମସ୍ୟା କମ୍ ହେବ , ସେମାନଙ୍କର ସୁବିଧା-ସୁଯୋଗ ବଢ଼ିବ । ଛଠି ମାତାଙ୍କ ଆଶୀର୍ବାଦରୁ ଆମେ ବିହାରର ସହର ଏବଂ ଗ୍ରାମୀଣ ଅଂଚଳର ଅପରିଷ୍କାର ଜଳ , ରୋଗ ସୃଷ୍ଟି କରୁଥିବା ଜଳରୁ ମୁକ୍ତି ପାଇଁ ମନ-ପ୍ରାଣ ଦେଇ କାର୍ଯ୍ୟ କରି ଚାଲିବୁ ।


    ସାଥୀଗଣ , ଆପଣମାନେ ଶୁଣିଥିବେ , ଏବେ ନିକଟରେ ସରକାର ଏକ ପ୍ରୋଜେକ୍ଟ ଡଲଫିନର ଘୋଷଣା ମଧ୍ୟ କରିଛନ୍ତି । ଏହି ମିଶନର ବହୁତ ବଡ଼ ଲାଭ ଗଙ୍ଗା-ଡଲଫିନକୁ ମଧ୍ୟ ହେବ । ଗଙ୍ଗାନଦୀର ସଂରକ୍ଷଣ ପାଇଁ , ଗାଙ୍ଗେୟ ଡଲଫିନ , ସଂରକ୍ଷଣ ହେଉଛି ବହୁତ ଜରୁରୀ । ପାଟନାରୁ ନେଇ ଭାଗଲପୁର ପର୍ଯ୍ୟନ୍ତ ଗଙ୍ଗାମାତାଙ୍କର ସଂପୂର୍ଣ୍ଣ ବିସ୍ତୃତ ଅଂଚଳ ହେଉଛି ଡଲଫିନଙ୍କ ନିବାସ ସ୍ଥାନ । ଏଥିପାଇଁ ‘ ପ୍ରୋଜେକ୍ଟ ଡଲଫିନ ’ ଦ୍ୱାରା ବିହାରକୁ ଅଧିକ ଲାଭ ମିଳିପାରିବ , ଏଠାରେ ଗଙ୍ଗାନଦୀରେ ଜୈବ ବିବିଧତା ସହିତ ପର୍ଯ୍ୟଟନକୁ ମଧ୍ୟ ଶକ୍ତି ମିଳିବ ।


    ସାଥୀଗଣ , କରୋନା ସଂକ୍ରମଣର ଆହ୍ୱାନ ମଧ୍ୟରେ ବିହାରର ବିକାଶ , ବିହାରରେ ସୁଶାସନର ଏହି ଅଭିଯାନ ନିରନ୍ତର ଚାଲୁ ରହିବ । ଆମେ ସଂପୂର୍ଣ୍ଣ ଶକ୍ତି , ସଂପୂର୍ଣ୍ଣ ସାମର୍ଥ୍ୟର ସହିତ ଆଗକୁ ବଢ଼ିବା । କିନ୍ତୁ ଏହା ସହିତ ପ୍ରତ୍ୟେକ ବିହାରବାସୀ , ପ୍ରତ୍ୟେକ ଦେଶବାସୀଙ୍କୁ ସଂକ୍ରମଣରୁ ବଂଚିବା ପାଇଁ ସଂକଳ୍ପ ଭୁଲିବା ନାହିଁ । ମାସ୍କ , ପରିଷ୍କାର ପରିଚ୍ଛନ୍ନତା ଏବଂ ଦୁଇ ଗଜର ଦୂରତା , ଏହା ଆମର ସୁରକ୍ଷା ପାଇଁ ହେଉଛି ସବୁଠାରୁ ବଡ଼ ଉପଯୋଗୀ ଅସ୍ତ୍ର । ଆମର ବୈଜ୍ଞାନିକ ଟୀକା ପ୍ରସ୍ତୁତ କାର୍ଯ୍ୟରେ ଦିନ-ରାତି ଲାଗିଛନ୍ତି । କିନ୍ତୁ ଆମକୁ ମନେ ରଖିବାର ଅଛି- ଯେ ପର୍ଯ୍ୟନ୍ତ ଔଷଧ ନାହିଁ , ସେ ପର୍ଯ୍ୟନ୍ତ ଅବହେଳା କରିବା ନାହିଁ ।


    ଏହି ନିବେଦନ ସହିତ , ପୁଣିଥରେ ଆପଣ ସମସ୍ତଙ୍କୁ ଏହି ବିକାଶମୂଳକ ପ୍ରକଳ୍ପଗୁଡ଼ିକ ପାଇଁ ବହୁତ-ବହୁତ ଅଭିନନ୍ଦନ ।


    ଧନ୍ୟବାଦ!!!


    **********


    

    
    (Release ID: 1654744) Visitor Counter : 2
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam