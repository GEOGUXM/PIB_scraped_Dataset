      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଜ୍ୟସଭା ଉପାଧ୍ୟକ୍ଷ ଭାବେ ନିର୍ବାଚିତ ହରିବଂଶ ନାରାୟଣ ସିଂହଙ୍କୁ ପ୍ରଧାନମନ୍ତ୍ରୀଙ୍କ ଶୁଭେଚ୍ଛା
      Posted On: 15 SEP 2020 9:09AM by PIB Bhubaneshwar


    ଶ୍ରୀ ହରିବଂଶ ନାରାୟଣ ସିଂହ ଦ୍ୱିତୀୟ ଥର ପାଇଁ ରାଜ୍ୟସଭା ଉପାଧ୍ୟକ୍ଷ ଭାବେ ନିର୍ବାଚିତ ହୋଇଥିବାରୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ତାଙ୍କୁ ସଂସଦର ଉଭୟ ସଦନ ଓ ଦେଶବାସୀଙ୍କ ତରଫରୁ ଶୁଭେଚ୍ଛା ଜଣାଇଛନ୍ତି ।


    ସମାଜସେବା ଓ ସାମ୍ବାଦିକତା ଜଗତରେ ହରିବଂଶଜୀ ନିଜ ପାଇଁ ସତ୍ୟନିଷ୍ଠ ପରିଚୟ ସୃଷ୍ଟି କରି ପାରିଛନ୍ତି । ସେଥିପାଇଁ ତାଙ୍କ ପ୍ରତି ମୋର ଗଭୀର ସମ୍ମାନ ରହିଛି । ତାଙ୍କ ପ୍ରତି ଯେଉଁ ସମ୍ମାନ ଓ ଆପଣାପଣ ମୋ ମନରେ ରହିଛି ତାହା ଆଜି ସଂସଦର ସବୁ ସଦସ୍ୟଙ୍କ ମନରେ ରହିଛି । ହରିବଂଶଙ୍କ ଗୃହ ପରିଚାଳନା ଶୈଳୀକୁ ପ୍ରଶଂସା କରିବା ସହ ସଂସଦରେ ତାଙ୍କ ଭୂମିକା ଗଣତନ୍ତ୍ରକୁ ମଜବୁତ କରିଛି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ରାଜ୍ୟସଭାର ସଦସ୍ୟମାନେ ଉପାଧ୍ୟକ୍ଷଙ୍କୁ ସୁଚାରୂ ରୂପେ ଗୃହ ପରିଚାଳନା କରିବାରେ ସହାୟତା କରିବେ ବୋଲି ରାଜ୍ୟସଭା ଅଧ୍ୟକ୍ଷଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଛନ୍ତି । ହରିବଂଶଜୀ ବିରୋଧୀ ଦଳଗୁଡିକୁ ମଧ୍ୟ ସମାନ ଦୃଷ୍ଟିରେ ଦେଖନ୍ତି ଓ ସେ କୌଣସି ଦଳ ସହିତ ଭେଦଭାବ କରନ୍ତି ନାହିଁ । ସଂସଦର ନିୟମ ଅନୁଯାୟୀ ସାଂସଦମାନଙ୍କୁ ପରିଚାଳିତ କରିବା ବେଶ କଷ୍ଟସାଧ୍ୟ କାମ । ହରିବଂଶ ଜୀ ସଂସଦୀୟ କାର୍ଯ୍ୟ ସୂଚାରୁ ରୂପେ ପରିଚାଳନା କରି ସମସ୍ତଙ୍କ ବିଶ୍ୱାସ ଜିତି ପାରିଛନ୍ତି ।


    ହରିବଂଶ ଜୀ ଘଣ୍ଟା ଘଣ୍ଟା ଧରି ବସି ରହି ବିଲ ପାସ କରାନ୍ତି ଓ ଗତ ଦୁଇ ବର୍ଷର କାର୍ଯ୍ୟକାଳ ତାଙ୍କ ସଫଳତାର ମୁକସାକ୍ଷୀ । ଦେଶର ଭବିଷ୍ୟତ ଓ ଗତିପଥ ବଦଳାଇଥିବା ଅନେକ ଐତିହାସିକ ବିଲ ସଦନରେ ଗୃହୀତ ହୋଇଛି । ଲୋକସଭା ନିର୍ବାଚନର ବର୍ଷକ ମଧ୍ୟରେ ଗତ ଦଶ ବର୍ଷ ତୁଳନାରେ ଗୃହରେ ଅଧିକ କାମ ହୋଇଛି । ସଦନରେ ଅଧିକ କାମ ହେବା ସହିତ ସକାରାତ୍ମକତା ମଧ୍ୟ ବଢିଛି । ସମସ୍ତ ସଦସ୍ୟ ଖୋଲାଖୋଲି ବିଚାର ବ୍ୟକ୍ତ କରି ପାରୁଛନ୍ତି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ତୃଣମୂଳ ସ୍ତର ସହିତ ଜଡିତ ହରିବଂଶ ଜୀ ସ୍ୱଭାବତଃ ବେଶ ବିନମ୍ର । ପ୍ରଥମ ସରକାରୀ ଛାତ୍ରବୃତି ମିଳିବା ପରେ ସେହି ଟଙ୍କା ଘରକୁ ନଆଣି ସେ ପୁସ୍ତକ କିଣିଥିଲେ । ପୁସ୍ତକପ୍ରେମୀ ହରିବଂଶ ଜୀ ଶ୍ରୀ ଜୟପ୍ରକାଶ ନାରାୟଣଙ୍କ ଦ୍ୱାରା ବେଶ ପ୍ରଭାବିତ ହୋଇଛନ୍ତି । ଚାରି ଦଶକ ଧରି ସମାଜସେବା କରିବା ପରେ ସେ 2014ରେ ସଂସଦରେ ପ୍ରବେଶ କରିଥିଲେ । ହରିବଂଶ ଜୀ ନିଜ ସୌହାର୍ଦ୍ଦପୂର୍ଣ୍ଣ ଆଚରଣ ଓ ବିନୟୀ ସ୍ୱଭାବ ପାଇଁ ପରିଚିତ । ଆନ୍ତଃସଂସଦୀୟ ସଂଘ ଭଳି ଅନ୍ତରାଷ୍ଟ୍ରୀୟ ମଞ୍ଚ ଓ ଭାରତୀୟ ସାଂସ୍କୃତିକ ପ୍ରତିନିଧିମଣ୍ଡଳୀର ସଦସ୍ୟ ଭାବେ ଅନ୍ୟ ଦେଶରେ ଭାରତର ଭାବମୂର୍ତି ଉଜ୍ୱଳ କରିବାରେ ହରିବଂଶ ଜୀ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଛନ୍ତି ।


    ରାଜ୍ୟସଭାର ବିଭିନ୍ନ ସମିତିର ଅଧ୍ୟକ୍ଷ ଭାବେ ସମିତିଗୁଡିକର କାର୍ଯ୍ୟପ୍ରଣାଳୀରେ ସୁଧାର ଆଣିଥିଲେ । ସାଂସଦ ହେବା ପରେ ସମସ୍ତ ସାଂସଦ ଯେପରି ଆଚରଣରେ ନୈତିକତା ବଜାୟ ରଖିବେ ସୁନିଶ୍ଚିତ କରିବାକୁ ହରିବଂଶ ଜୀ ଉଦ୍ୟମ କରିଥିଲେ । ସଂସଦୀୟ କାର୍ଯ୍ୟ ଓ ଦାୟିତ୍ୱ ମଧ୍ୟରେ ହରିବଂଶ ଜୀ ଜଣେ ବୁଦ୍ଧିଜୀବି ତଥା ଚିନ୍ତାଶୀଳ ବ୍ୟକ୍ତିତ୍ୱ ଭାବେ ସକ୍ରିୟ ଭୂମିକା ନିର୍ବାହ କରନ୍ତି । ହରିବଂଶ ଜୀ ଏବେ ବି ସାରା ଦେଶ ଭ୍ରମଣ କରି ଲୋକଙ୍କୁ ଭାରତର ଆର୍ଥିକ, ସାମାଜିକ, ସାମରିକ ଓ ରାଜନୈତିକ ଆହ୍ୱାନ ସମ୍ପର୍କରେ ସଚେତନ କରୁଛନ୍ତି । ପୂର୍ବତନ ପ୍ରଧାନମନ୍ତ୍ରୀ ଚନ୍ଦ୍ରଶେଖର ଜୀଙ୍କ ଜୀବନୀକୁ ନେଇ ହରିବଂଶଙ୍କ ରଚିତ ପୁସ୍ତକ ତାଙ୍କ ଲିଖନ କ୍ଷମତାକୁ ମଧ୍ୟ ଦର୍ଶାଉଛି । ଉପାଧ୍ୟକ୍ଷ ଭାବେ ହରିବଂଶଙ୍କ ମାର୍ଗଦର୍ଶନ ଲାଭ କରିବାର ସୁଯୋଗ ମିଳିଥିବାରୁ ମୁଁ ଓ ସଦନର ସମସ୍ତ ସଦସ୍ୟ ଭାଗ୍ୟଶାଳୀ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ପ୍ରଧାନମନ୍ତ୍ରୀ ହରିବଂଶ ଜୀଙ୍କୁ ଶୁଭେଚ୍ଛା ଜଣାଇବା ସହ ସଂସଦର 250ରୁ ଅଧିକ ଅଧିବେଶନ ଭାରତୀୟ ଗଣତନ୍ତ୍ରର ପରିପକ୍ୱତାକୁ ଦର୍ଶାଉଛି ବୋଲି କହିଛନ୍ତି ।


    **********

    
    
    (Release ID: 1654567) Visitor Counter : 4
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Gujarati , Tamil , Telugu , Kannada , Malayalam