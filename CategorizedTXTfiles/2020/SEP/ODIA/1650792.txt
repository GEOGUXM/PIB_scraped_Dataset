      କ୍ୟାବିନେଟ

      ସିଭିଲ ସେବା ଦକ୍ଷତା ନିର୍ମାଣ ଜାତୀୟ କାର୍ଯ୍ୟକ୍ରମ ‘ମିଶନ କର୍ମଯୋଗୀ’କୁ କେନ୍ଦ୍ର କ୍ୟାବିନେଟର ଅନୁମୋଦନ
      • ସିଭିଲ ସେବା ଦକ୍ଷତା ବୃଦ୍ଧି ପାଇଁ ନୂଆ ଜାତୀୟ ଢାଞ୍ଚା
      • ବ୍ୟକ୍ତିଗତ, ଆନୁଷ୍ଠାନିକ ଓ ପ୍ରକ୍ରିୟା ସ୍ତରରେ ଦକ୍ଷତା ନିର୍ମାଣ ପାଇଁ ବ୍ୟାପକ ସଂସ୍କାର ଆଣି ଲୋକସେବା ଯୋଗାଣ ବ୍ୟବସ୍ଥାକୁ ସୁଦକ୍ଷ କରିବାକୁ ପ୍ରୟାସ
      • ସିଭିଲ ସେବା ଦକ୍ଷତା ନିର୍ମାଣ ଯୋଜନାକୁ ପ୍ରଧାନମନ୍ତ୍ରୀଙ୍କ ନେତୃତ୍ୱରେ ଗଠିତ ଏଚ୍‌ଆର କାଉନ୍‌ସିଲ ଅନୁମୋଦନ କରିବା ସହ ତାହାର କାର୍ଯ୍ୟ ତଦାରଖ କରିବ
      • ଏକ ଦକ୍ଷତା ବିକାଶ ଆୟୋଗ ତାଲିମର ମାନ, ସମ୍ବଳ ଓ ଅନ୍ୟାନ୍ୟ ବ୍ୟବସ୍ଥାର ତଦାରଖ କରିବା ସହ ସବୁ କେନ୍ଦ୍ରୀୟ ତାଲିମ ପ୍ରତିଷ୍ଠାନର ପର୍ଯ୍ୟବେକ୍ଷଣ ଦାୟିତ୍ୱ ନିର୍ବାହ କରିବ
      • ଅନ୍‌ଲାଇନ ଲର୍ଣ୍ଣିଂ ପ୍ଲାଟଫର୍ମକୁ କାର୍ଯ୍ୟକାରୀ କରିବା ସହିତ ବିଶ୍ୱସ୍ତରୀୟ ପାଠ୍ୟକ୍ରମର ପ୍ରବର୍ତ୍ତନ ପାଇଁ ଏକ ସ୍ୱତନ୍ତ୍ର ନିଜସ୍ୱ ଏସ୍‌ପିଭି କାର୍ଯ୍ୟ କରିବ
      Posted On: 02 SEP 2020 4:09PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଆଜି ସିଭିଲ ସେବା ଦକ୍ଷତା ନିର୍ମାଣ ଜାତୀୟ କାର୍ଯ୍ୟକ୍ରମ ବା ଏନ୍‌ପିସିଏସ୍‌ଇବି ଅନୁମୋଦନ ଲାଭ କରିଛି । ଏହାକୁ ତୁରନ୍ତ କାର୍ଯ୍ୟକାରୀ କରିବା ପାଇଁ ମଧ୍ୟ ମନ୍ତ୍ରୀ ପରିଷଦ ସ୍ୱୀକୃତି ଦେଇଛି । ଏହାର ରୂପରେଖ ନିମ୍ନ ପ୍ରକାରର ରହିଛି ।


    1. ପ୍ରଧାନମନ୍ତ୍ରୀଙ୍କ ଅଧ୍ୟକ୍ଷତାରେ ଏକ ସର୍ବସାଧାରଣ ମାନବ ସମ୍ବଳ ପରିଷଦ ଗଠିତ ହେବ ,


    2. ଏକ ନୂଆ ଦକ୍ଷତା ନିର୍ମାଣ ଆୟୋଗ ଗଠନ କରାଯିବ ,


    3. ଅନ୍‌ଲାଇନ ଟ୍ରେନିଂ ନିମନ୍ତେ ଡିଜିଟାଲ ଆସେଟ୍‌ ଏବଂ ଟେକ୍ନୋଲଜିକାଲ ପ୍ଲାଟଫର୍ମକୁ ଚଳାଇବା ପାଇଁ ଏକ ସ୍ପେଶାଲ ପର୍ପସ ଭେଇକିଲ ବା ଏସ୍‌ପିଭି ଗଠିତ ହେବ ,


    4. କ୍ୟାବିନେଟ ସେକ୍ରେଟେରିଏଟଙ୍କ ନେତୃତ୍ୱରେ ଏକ କୋର୍ଡିନେସନ ୟୁନିଟ ଗଠନ କରାଯିବ ।


    ମୁଖ୍ୟ ବିଷୟବସ୍ତୁ


    ସିଭିଲ ସର୍ଭେଣ୍ଟମାନଙ୍କର ଦକ୍ଷତା ବୃଦ୍ଧି ନିମନ୍ତେ ଆବଶ୍ୟକ ଭିତ୍ତିଭୂମି ସ୍ଥାପନ କରିବା ପାଇଁ ଏନ୍‌ପିସିଏସ୍‌ସିଭି ବେଶ୍‌ ସତର୍କତାର ସହିତ ତିଆରି କରାଯାଉଛି । ଏହି ସରକାରୀ ଅଧିକାରୀ ଓ କର୍ମଚାରୀମାନଙ୍କୁ ଏପରି ତାଲିମ ଦିଆଯିବ ଯାହାଫଳରେ ସେମାନେ ଭାରତୀୟ ସଂସ୍କୃତି ଓ ଦାୟିତ୍ୱବୋଧ ସହିତ ଯୋଡି ହୋଇ ରହିବେ । ବିଦେଶର ଯେକୌଣସି ଶ୍ରେଷ୍ଠ ଅନୁଷ୍ଠାନ ଓ ବ୍ୟବସ୍ଥାରେ ପାଠ ପଢିଲେ ମଧ୍ୟ ସେମାନେ ମାନସିକଭାବେ ଭାରତୀୟ ବିଚାର ସହିତ ନିବିଡ଼ ରହିବେ । ଏହି କାର୍ଯ୍ୟକ୍ରମ ଏକ ସମନ୍ୱିତ ସରକାରୀ ଅନ୍‌ଲାଇନ ବ୍ୟବସ୍ଥାରେ କାର୍ଯ୍ୟକାରୀ ହେବ । ସେଥିପାଇଁ ଆଇଗଟ୍‌ କର୍ମୟୋଗୀ ପ୍ଲାଟଫର୍ମ ( Integrated Government Online Training ) ଗଠନ କରାଯିବ । ଏହି କାର୍ଯ୍ୟକ୍ରମର ପ୍ରମୁଖ ସଞ୍ଚାଳନକାରୀ ନୀତିନିୟମ ନିମ୍ନରେ ପ୍ରଦାନ କରାଯାଇଛି ।


    1. ଏଚ୍‌ଆର ମ୍ୟାନେଜମେଣ୍ଟ ବ୍ୟବସ୍ଥାରେ ନିୟମଭିତ୍ତିକ କାର୍ଯ୍ୟକୁ ଭୂମିକାଭିତ୍ତିକ କାର୍ଯ୍ୟରେ ପରିବର୍ତ୍ତିତ କରିବା ପାଇଁ ପ୍ରକ୍ରିୟାଗତ ସମର୍ଥନ ଯୋଗାଇ ଦିଆଯିବ । ପଦର ଆବଶ୍ୟକତା ଏବଂ ତାହାକୁ ଖାପଖାଇଲା ଭଳି ଅଧିକାରୀ ଓ କର୍ମଚାରୀଙ୍କ ଦକ୍ଷତାକୁ ବିଚାରକୁ ନେଇ ଦାୟିତ୍ୱ ବଣ୍ଟନ କରାଯିବ ।


    2. ଅନ୍‌ସାଇଟ ଶିକ୍ଷଣ ମାଧ୍ୟମରେ ଅଫ୍‌ସାଇଟ ଶିକ୍ଷଣକୁ ନିର୍ବାହ କରିବା ଉପରେ ଗୁରୁତ୍ୱ ଦିଆଯିବ ।


    3. ଭାଗିଦାରୀଭିତ୍ତିକ ତାଲିମ ଭିତ୍ତିଭୂମି ସୃଷ୍ଟି କରିବାର ପରିବେଶ ତିଆରି କରାଯିବ । ଏଥିରେ ବ୍ୟକ୍ତିଗତ ଓ ଆନୁଷ୍ଠାନିକ ଶିକ୍ଷଣ ଉପକରଣର ଆଦାନପ୍ରଦାନ ହେବ ।


    4. ସବୁ ସିଭିଲ ସର୍ଭିସ ପଦକୁ ନୂଆ ଢାଞ୍ଚା ଦେଇ ଏହାର ଭୂମିକା , କାର୍ଯ୍ୟକ୍ରମ ଏବଂ ଦକ୍ଷତାକୁ ଅଗ୍ରାଧିକାର ଦେବା ସହିତ ପ୍ରତ୍ୟେକ ସରକାରୀସ୍ତରରେ ଏଥିପାଇଁ ଆବଶ୍ୟକ ଶିକ୍ଷଣ ପ୍ରଶିକ୍ଷଣ ବ୍ୟବସ୍ଥା କରାଯିବ ।


    5. ସବୁ ସିଭିଲ ସର୍ଭେଣ୍ଟଙ୍କୁ ସେମାନଙ୍କର ବ୍ୟବହାର , କାର୍ଯ୍ୟ ନିର୍ବାହନ ଏବଂ ଦକ୍ଷତା ବିକାଶ ଆଦି କ୍ଷେତ୍ରରେ ନିଜେ ନିଜେ ଅଧିକ କିଛି ଶିଖିବା ପାଇଁ ସୁଯୋଗ ଦିଆଯିବ ।


    6. ପ୍ରତ୍ୟେକ କର୍ମଚାରୀଙ୍କ ନିମନ୍ତେ ବାର୍ଷିକ ଚାନ୍ଦାଭିତ୍ତିରେ ମିଳିତ ପ୍ରକ୍ରିୟାରେ ଶିକ୍ଷଣ ଉପକରଣ ଓ ଯୋଗାଣ ତଥା ଏଥିପାଇଁ ଏକ ଉପଯୁକ୍ତ ପରିବେଶ ସୃଷ୍ଟି କରିବା ତଥା ସବୁ କେନ୍ଦ୍ରୀୟ ମନ୍ତ୍ରଣାଳୟ ଏବଂ ବିଭାଗ ଏହି କାର୍ଯ୍ୟରେ ମିଳିତଭାବେ ଅର୍ଥ ନିବେଶ କରିବେ ।


    7. ଅଂଶୀଦାରୀମାନଙ୍କୁ ପ୍ରୋତ୍ସାହନ ଯୋଗାଇ ଦିଆଯିବ । ବିଶେଷକରି ବେଷ୍ଟ ଇନ୍‌ କ୍ଲାସ ଲର୍ଣ୍ଣିଂ , କଣ୍ଟେଣ୍ଟ କ୍ରିଏଟର , ସର୍ବସାଧାରଣ ତାଲିମ ପ୍ରତିଷ୍ଠାନ , ବିଶ୍ୱବିଦ୍ୟାଳୟ , ଷ୍ଟାର୍ଟ-ଟିପ୍ସ ଏବଂ ବ୍ୟକ୍ତିଗତ ବିଶେଷଜ୍ଞମାନଙ୍କୁ ଏଥିରେ ଯୋଡାଯିବ ।


    8. ଆଇଗଟ୍‌ କର୍ମଯୋଗୀ ପ୍ଲାଟଫର୍ମ ଦ୍ୱାରା ଯୋଗାଇ ଦିଆଯାଉଥିବା ଡେଟାର ଅନୁଶୀଳନ କରାଯିବ । ବିଶେଷକରି ଦକ୍ଷତା ବିକାଶ ସଂକ୍ରାନ୍ତ ତଥ୍ୟାବଳୀର ଆକଳନ , କଣ୍ଟେଣ୍ଟ କ୍ରିଏସନ , ୟୁଜର ଫିଡ୍‌ବ୍ୟାକ୍‌ , ଦକ୍ଷତା ଅଙ୍କନ ଏବଂ ନୀତିଗତ ସଂସ୍କାର ପାଇଁ କ୍ଷେତ୍ର ଚିହ୍ନଟ କରିବା ଆଦି ଏଥିରେ ଅନ୍ତର୍ଭୁକ୍ତ । ଏଥିରେ ଆହୁରି ମଧ୍ୟ ଏକ ଦକ୍ଷତା ନିର୍ମାଣ ଆୟୋଗ ଗଠନର ପ୍ରସ୍ତାବ ରହିଛି । ଦକ୍ଷତା ବିକାଶ ପରିବେଶକୁ ସହଯୋଗୀଭିତ୍ତିରେ କିପରି ସୁନିୟନ୍ତ୍ରିତ କରିହେବ ଏବଂ ଏହା କିପରି ଭଲଭାବେ କାମ କରିବ ତାହା ନିଶ୍ଚିତ କରିବା ଦାୟିତ୍ୱ ଏହି ଆୟୋଗ ଉପରେ ନ୍ୟସ୍ତ । ଆୟୋଗର କାର୍ଯ୍ୟ ନିମ୍ନରେ ପ୍ରଦାନ କରାଯାଇଛି ।

      * ବାର୍ଷିକ ଦକ୍ଷତା ବିକାଶ ପ୍ରସ୍ତୁତ କରିବାରେ ଏହା ପିଏମ୍‌ ପବ୍ଲିକ ହୁ୍ୟମାନ୍‌ ରିସୋର୍ସ କାଉନସିଲ୍‌କୁ ସହାୟତା କରିବ ।
      * ସିଭିଲ ସର୍ଭିସ ଦକ୍ଷତା ନିର୍ମାଣ କାର୍ଯ୍ୟ ତୁଲାଉଥିବା କେନ୍ଦ୍ରୀୟ ତାଲିମ ପ୍ରତିଷ୍ଠାନଗୁଡିକର କାର୍ଯ୍ୟର ତଦାରଖ କରିବା ଦାୟିତ୍ୱ ଏହା ଉପରେ ନ୍ୟସ୍ତ କରାଯିବ ।
      * ଏହା ସେୟାର ଲର୍ଣ୍ଣିଂ ରିସୋର୍ସସେସ ସୃଷ୍ଟି କରିବ । ଏହାଛଡା ଆଭ୍ୟନ୍ତରୀଣ ଓ ବାହ୍ୟ ଫାକ୍‌ଲଟି ଏବଂ ରିସୋର୍ସ ସେଣ୍ଟରଗୁଡିକର ଦାୟିତ୍ୱ ମଧ୍ୟ ବୁଝିବ ।
      * ଏହା ମଧ୍ୟ ବିଭିନ୍ନ ସଂପୃକ୍ତ ପକ୍ଷଙ୍କ ସହ ଦକ୍ଷତା ବିକାଶ ଯୋଜନାର କାର୍ଯ୍ୟକାରିତା ସଂକ୍ରାନ୍ତ ସମନ୍ୱୟ ଓ ତଦାରଖ କାର୍ଯ୍ୟ ନିର୍ବାହ କରିବ ।
      * ତାଲିମର ମାନ , ସମାନତା , ଦକ୍ଷତା ନିର୍ମାଣ , ଶିକ୍ଷାଦାନ ଏବଂ ଶିକ୍ଷା ପଦ୍ଧତି ଆଦି ବିଷୟରେ ଏହା ସୁପାରିସ କରିବ ।
      * ସବୁ ସିଭିଲ ସେବାରେ କମନ୍‌ ମିଡ୍‌ କ୍ୟାରିୟର ଟ୍ରେନିଂ କାର୍ଯ୍ୟକ୍ରମର ନୀତି ଏହାଦ୍ୱାରା ନିର୍ଦ୍ଧାରିତ ହେବ ।
      * ଏଚ୍‌ଆର ମ୍ୟାନେଜମେଣ୍ଟ ଏବଂ ସରକାରଙ୍କ ଦକ୍ଷତା ନିର୍ମାଣ କାର୍ଯ୍ୟ ସଂପର୍କରେ କୌଣସି ନୀତିଗତ ଆବଶ୍ୟକତା ପଡିଲେ ଏହା ସେ ବିଷୟରେ ପ୍ରସ୍ତାବ ଦେବ ।

    ଆଇଗଟ୍‌-କର୍ମଯୋଗୀ ପ୍ଲାଟଫର୍ମ ଅତ୍ୟାଧୁନିକ ଭିତ୍ତିଭୂମି ଓ ଜ୍ଞାନକୌଶଳରେ ସମୃଦ୍ଧ ହୋଇ ଦେଶର ଦୁଇକୋଟିରୁ ଅଧିକ ସରକାରୀ କର୍ମଚାରୀଙ୍କୁ ଦକ୍ଷତା ବିକାଶର ମନ୍ତ୍ର ଦେବ । ବିଷୟବସ୍ତୁ ଦୃଷ୍ଟିରୁ ତାଲିମ କାର୍ଯ୍ୟକ୍ରମକୁ ବିଶ୍ୱର ସର୍ବଶ୍ରେଷ୍ଠ କରିବାକୁ ଉଦ୍ୟମ କରାଯାଉଛି । ଏଥିପାଇଁ ଯେଉଁସବୁ ଡିଜିଟାଲ ଇ-ଲର୍ଣ୍ଣିଂ ମେଟେରିଆଲ ଉପଲବ୍‌ଧ ହେଉଛି ସେଗୁଡିକ ବେଶ୍‌ ସତର୍କତାର ସହ ପ୍ରସ୍ତୁତ କରାଯାଇଛି । ଏହାଛଡା କର୍ମଚାରୀଙ୍କ ଦକ୍ଷତା ନିର୍ମାଣ ସେମାନଙ୍କର ସର୍ଭିସ ମ୍ୟାଟର ଯଥା ପ୍ରୋବେସନ , କନ୍‌ଫରମେସନ , ଡେପ୍ଲୟମେଣ୍ଟ , ୱାର୍କ ଆସାଇନ୍‌ମେଣ୍ଟ , ଭ୍ୟାକାନ୍ସି ନୋଟିଫିକେସନ ଆଦି ସମସ୍ତ ତଥ୍ୟ ନୂଆ ଢାଞ୍ଚାରେ ଅନ୍ତର୍ଭୁକ୍ତ ହେବ ।


    ମିଶନ କର୍ମଯୋଗୀ ଭାରତୀୟ ସିଭିଲ ସର୍ଭେଣ୍ଟମାନଙ୍କୁ ଅଧିକ ରଚନାତ୍ମକ , ଗଠନମୂଳକ , କଳ୍ପନାପ୍ରୟାସୀ , ଇନୋଭେଟିଭ୍‌ ଏବଂ ସକ୍ରିୟ ପ୍ରଗତିଶୀଳ , ସମର୍ଥ , ସ୍ୱଚ୍ଛ ଏବଂ ବୈଷୟିକ ବିଦ୍ୟାରେ ନିପୁଣକରି ଭବିଷ୍ୟତର ଆବଶ୍ୟକତା ପୂରଣ କରିବାକୁ ଉଦ୍ଦିଷ୍ଟ । ସଂସ୍କାରିତ ବ୍ୟବସ୍ଥାରେ ସରକାରୀ କର୍ମଚାରୀମାନଙ୍କୁ ସୁଦକ୍ଷ ଓ ସମର୍ଥ କରି ଲୋକଙ୍କୁ ଶ୍ରେଷ୍ଠମାନର ସେବା ଯୋଗାଇ ଦେବାକୁ ଲକ୍ଷ୍ୟ ରଖାଯାଇଛି ।


    ଆର୍ଥିକ ଆବଶ୍ୟକତା


    ପ୍ରଥମ ପର୍ଯ୍ୟାୟରେ 2021ରୁ 2024-25 ପାଞ୍ଚବର୍ଷ ମଧ୍ୟରେ 46 ଲକ୍ଷ କେନ୍ଦ୍ର ସରକାରୀ କର୍ମଚାରୀଙ୍କୁ ତାଲିମ ଓ ଦକ୍ଷତା ନିର୍ମାଣ ପାଇଁ 510.86 କୋଟି ଟଙ୍କା ଖର୍ଚ୍ଚ ହେବ । ଏଥିପାଇଁ ଆବଶ୍ୟକ ଅର୍ଥ ମଧ୍ୟରୁ ବହୁପାକ୍ଷିକ ସହାୟତା ଯୋଗାଣକାରୀ ସଂସ୍ଥା 50 ନିୟୁତ ଆମେରିକୀୟ ଡଲାର ସାହାଯ୍ୟ ଆକାରରେ ଯୋଗାଇଦେବେ । 2013 କଂପାନୀ ଆଇନର ଧାରା 8 ଅନୁସାରେ ଏନ୍‌ପିସିଏସ୍‌ସିବି ପାଇଁ ଏକ ସ୍ପେଶାଲ ପର୍ପସ ଭେଇକିଲ ତିଆରି ହେବ ; ଯାହା ସଂପୂର୍ଣ୍ଣଭାବେ ସରକାରୀ ନିୟନ୍ତ୍ରଣରେ କାର୍ଯ୍ୟ କରିବ । ଏହି ଏସ୍‌ପିଭି ଏକ ଅଣଲାଭଦାୟକ କଂପାନୀଭାବେ କାର୍ଯ୍ୟ କରିବ । ଏହାର ମୁଖ୍ୟ କାମ ହେବ ଆଇଗଟ୍‌ ପ୍ଲାଟଫର୍ମର ପରିଚାଳନା କରିବା । ଏହି ପ୍ଲାଟଫର୍ମର ମାଲିକାନା ଦାୟିତ୍ୱ ମଧ୍ୟ ଏହା ଉପରେ ରହିବ । ପ୍ଲାଟଫର୍ମର ପରିଚାଳନା , କାରବାର , ବିଷୟବସ୍ତୁ , ବଜାର , ଗୁରୁତ୍ୱପୂର୍ଣ୍ଣ ସେବା ଓ ବ୍ୟବସାୟ ସବୁ ଏହି ଏସ୍‌ପିଭି ଦ୍ୱାରା ପରିଚାଳିତ ହେବ । ଆଇଗଟ୍‌ କର୍ମଯୋଗୀ ପ୍ଲାଟଫର୍ମର ବୌଦ୍ଧିକ ସ୍ୱତ୍ୱାଧିକାର ଏହି ଏସ୍‌ପିଭି ଉପରେ ନ୍ୟସ୍ତ କରାଯିବ । ଆଇଗଟ୍‌ କର୍ମଯୋଗୀ ପ୍ଲାଟଫର୍ମ ବ୍ୟବହାରକାରୀଙ୍କ ପ୍ରଦର୍ଶନ ଓ ମୂଲ୍ୟାୟନ କରିବା ପାଇଁ ଏକ ମନିଟରିଂ ଓ ଇଭାଲ୍ୟୁସନ ଫ୍ରେମୱାର୍କ ରହିବ । ଫଳରେ ଶ୍ରେଷ୍ଠ ପ୍ରଦର୍ଶନ ସୂଚୀଗୁଡିକୁ ନେଇ ଏକ ଡ୍ୟାସ୍‌ବୋର୍ଡ ତିଆରି କରାଯାଇପାରିବ ।


    ପୃଷ୍ଠଭୂମି


    ସିଭିଲ ସେବା ବା ସରକାରୀ କ୍ଷେତ୍ରରେ କାର୍ଯ୍ୟ କରୁଥିବା କର୍ମଚାରୀଙ୍କ ଦକ୍ଷତା ଉପରେ ଅନେକ ସେବା ଓ ଯୋଜନାର ଭବିଷ୍ୟତ ନିର୍ଭର କରେ । ବିଭିନ୍ନ କଲ୍ୟାଣକାରୀ ଯୋଜନା ଓ ପ୍ରମୁଖ ସରକାରୀ କାର୍ଯ୍ୟକ୍ରମର ରୂପାୟନରେ ଏହି କର୍ମଚାରୀମାନେ ହିଁ ପ୍ରମୁଖ ଭୂମିକା ଗ୍ରହଣ କରିଥାନ୍ତି । ସେମାନଙ୍କର ଦକ୍ଷତା ଓ ପ୍ରଦର୍ଶନର ମାନ ଉପରେ ସରକାରୀ କାର୍ଯ୍ୟକ୍ରମର ସଫଳତା ନିର୍ଭର କରିଥାଏ । ଏ କ୍ଷେତ୍ରରେ କିଛି ସଂସ୍କାର ଆଣିବା ପାଇଁ ସରକାର ପ୍ରୟାସ କରିଛନ୍ତି । କର୍ମସଂସ୍କୃତିରେ ଏକ ଉଲ୍ଲେଖନୀୟ ପରିବର୍ତ୍ତନ ଆଣିବା ପାଇଁ କର୍ମଚାରୀଙ୍କୁ ସଶକ୍ତ , ଦକ୍ଷ କରିବା ସହ ସରକାରୀ ପ୍ରତିଷ୍ଠାନ ଓ ଅନୁଷ୍ଠାନଗୁଡିକୁ ମଜଭୁତ କରିବାକୁ ଆଧୁନିକ ଟେକ୍ନୋଲଜିର ଉପଯୋଗ କରାଯାଉଛି । ଏହାଦ୍ୱାରା ନାଗରିକଙ୍କୁ ଉତ୍ତମ ସରକାରୀ ସେବା ଅବିଳମ୍ବେ ଯୋଗାଇ ଦିଆଯିବ ବୋଲି ସରକାର ଆଶା ରଖିଛନ୍ତି ।


    ଏଚ୍‌ଆର କାଉନ୍‌ସିଲ


    କିଛି ବଛା ବଛା କେନ୍ଦ୍ରୀୟ ମନ୍ତ୍ରୀ , ମୁଖ୍ୟମନ୍ତ୍ରୀ , ପ୍ରମୁଖ ବେସରକାରୀ ମାନବ ସମ୍ବଳ ବିଶେଷଜ୍ଞ , ଚିନ୍ତକ , ଆନ୍ତର୍ଜାତିକ ସ୍ତରର ପ୍ରମୁଖ ଚିନ୍ତକ ଏବଂ ସରକାରୀ ସେବା ଯୋଗାଣକାରୀ କର୍ମକର୍ତ୍ତାମାନଙ୍କୁ ନେଇ ପ୍ରଧାନମନ୍ତ୍ରୀଙ୍କ ଅଧ୍ୟକ୍ଷତାରେ ଏକ ଶୀର୍ଷ ପରିଷଦ ଗଠନ ହେବ । ପବ୍ଲିକ ହ୍ୟୁମାନ କାଉନସିଲ ନାମରେ ନାମିତ ଏହି ପରିଷଦ ସିଭିଲ ସର୍ଭିସ ସଂସ୍କାର ଓ ଦକ୍ଷତା ନିର୍ମାଣ ପାଇଁ ଗୁରୁତ୍ୱପୂର୍ଣ୍ଣ ନିର୍ଦ୍ଦେଶ ଓ ସୁପାରିସ ମାନ ପ୍ରଦାନ କରିବ ।


    **********


    

    
    (Release ID: 1650792) Visitor Counter : 7
    
    
      Read this release in: Assamese , English , Urdu , Marathi , Hindi , Bengali , Manipuri , Punjabi , Gujarati , Tamil , Telugu , Kannada , Malayalam
    
    
    

*