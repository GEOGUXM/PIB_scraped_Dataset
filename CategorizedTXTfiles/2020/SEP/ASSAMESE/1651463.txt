      জনজাতি পৰিক্ৰমা মন্ত্ৰালয়

      নতুন দিল্লীৰ ‘আইআইপিএ’ চৌহদত ‘ৰাষ্ট্ৰীয় জনজাতি গৱেষণা প্ৰতিষ্ঠান’ স্থাপন সন্দৰ্ভত জনজাতি পৰিক্ৰমা মন্ত্ৰালয় আৰু ‘আইআইপিএ’ৰ মাজত স্বাক্ষৰিত হ’ল চুক্তি
      
      জনজাতীয় অঞ্চলসমূহত ৰূপায়িত উন্নয়ণমূলক আঁচনিসমূহৰ প্ৰভাৱশালিতাৰ সমীক্ষা কৰিব পৰাকৈ সামৰ্থ্য বৰ্দ্ধনৰ বাবে জনজাতি গৱেষণা প্ৰতিষ্ঠানৰ প্ৰয়োজন : অৰ্জুন মুণ্ডা
      
      জন-জাতীয় লোক উত্পাদিত সামগ্ৰীসমূহৰ ব্ৰেণ্ডিং আৰু বিপণনত পৰ্যাপ্ত গুৰুত্ব প্ৰাদান কৰা উচিত : মুণ্ডা

      Posted On: 04 SEP 2020 4:52PM by PIB Guwahati

    নতুন দিল্লীৰ ‘ আইআইপিএ ’ চৌহদত ‘ ৰাষ্ট্ৰীয় জনজাতি গৱেষণা প্ৰতিষ্ঠান ’ স্থাপন সন্দৰ্ভত জনজাতি পৰিক্ৰমা মন্ত্ৰালয় (এমঅ ’ টিএ)আৰু ‘ ভাৰতীয় ৰাজহুৱা প্ৰশাসন প্ৰতিষ্ঠান ’ (আইআইপিএ)ৰ মাজত আজি এক চুক্তি স্বাক্ষৰিত হয়। ‘ চেণ্টাৰ অব এক্সচেলেঞ্চ ফৰ ট্ৰাইবেল এফেয়াৰ্ছ ’ আৰু ‘ আইআইপিএ ’ -ই নতুন দিল্লীত অনুষ্ঠিত কৰা ‘ ৰাষ্ট্ৰীয় জনজাতি গৱেষণা কনক্লেভ ’ -ৰ সামৰণি অনুষ্ঠানত কেন্দ্ৰীয় জনজাতি পৰিক্ৰমা বিভাগৰ মন্ত্ৰী শ্ৰী অৰ্জুন মুণ্ডাৰ উপস্থিতিত চুক্তিখনত স্বাক্ষৰ কৰে ‘ এমঅ ’ টিএ-ৰ সচিব শ্ৰী দীপক খণ্ডেকাৰ আৰু ‘ আইআইপিএ ’ -ৰ সঞ্চালক প্ৰধান শ্ৰী এছ এন ত্ৰিপাঠীয়ে।


    দুদিনীয়াকৈ অনুষ্ঠিত ‘ কনক্লেভ ’ -ৰ সামৰণি অনুষ্ঠানত ভিডিঅ ’ কনফাৰেন্সিং ব্যৱস্থাৰে দিয়া ভাষণত মন্ত্ৰী শ্ৰী মুণ্ডাই জনজাতীয় অঞ্চলসমূহত ৰূপায়িত উন্নয়ণমূলক আঁচনিসমূহৰ প্ৰভাৱশালিতাৰ সমীক্ষা কৰিব পৰাকৈ সামৰ্থ্য বৰ্দ্ধনৰ বাবে জনজাতি গৱেষণা প্ৰতিষ্ঠানৰ বিশেষ প্ৰয়োজন আছে বুলি মন্তব্য কৰে। তেওঁ কয়, ভৱিষ্যতৰ উন্নয়ণৰ বাবে পৰিকল্পনা ৰচনা কৰাৰ ক্ষেত্ৰত জনজাতীয় গৱেষণা প্ৰতিষ্ঠানে অতিকে গুৰুত্বপূৰ্ণ ভূমিকা পালন কৰিব লাগিব। বিগত সময়ত জনজাতীয় লোক জীৱন আৰু সাংস্কৃতিক প্ৰমূল্য সংক্ৰান্তীয় গৱেষণাৰ বাবে জনজাতীয় পৰিক্ৰমা মন্ত্ৰালয়ে পুঁজিৰ ব্যৱস্থা কৰি আহিছিল যদিও এতিয়াৰ পৰা নীতি যুগুতাব পৰাকৈ গৱেষণাৰ পৰিসৰ আৰু গভীৰতা বঢ়োৱাত গুৰুত্ব প্ৰদান কৰিব লাগিব বুলি অভিমত ব্যক্ত কৰে শ্ৰী মুণ্ডাই।


    জনজাতীয়সকলৰ জীৱন স্বাচ্ছন্দ্যপূৰ্ণ কৰি তোলাৰ লগতে তেওঁলোকক তেওঁলোকৰ মূল আবাসিক এলেকাসমূহতে জীৱন অতিবাহিত কৰাৰ পৰিৱেশ প্ৰদান কৰাৰ বাবে প্ৰয়াসৰত হোৱাৰ পোষকতা কৰে মন্ত্ৰীগৰাকীয়ে। পৃথিৱীৰ পাৰিপাৰ্শ্বিকতাৰ সমতুলতা অক্ষুন্ন ৰখাৰ বাবে জৈৱ-বৈচিত্ৰ্যৰ প্ৰৱন্ধনত মনোনিৱেশ কৰাৰ কথাত তেওঁ বিশেষ গুৰুত্ব প্ৰদান কৰে।


    ইফালে, জন-জাতীয় লোক উত্পাদিত সামগ্ৰীসমূহৰ ব্ৰেণ্ডিং আৰু বিপণনত পৰ্যাপ্ত গুৰুত্ব প্ৰদান কৰা উচিত বুলি মন্তব্য কৰে মন্ত্ৰীগৰাকীয়ে।


    দুদিনীয়া কনক্লেভ-ত ‘ ভাৰত গ্ৰাম্য জীৱিকা ফাউণ্ডেশ্যন ’ , ‘ পিৰামল ফাউণ্ডেশ্যন ’ , ‘ হিমোথ্থান ছ ’ চাইটী ’, ‘ টাটা ফাউণ্ডেশ্যন ’ , ‘ আৰ্ট অব লিভিং ’ , ‘ চিআইআই ’ , ‘ ফিকি ’ , ‘ এছোচেম ’ , ‘ ছেকমল-লাডাখ ’ , ‘ বাইফ ’ , ‘ জেএনইউ ’ , ‘ জামিয়া মিলিয়া ইছলামীয়া ’ , ‘ ভাষা ’ আৰু ‘ ইউএনডিপি ’ আদি অনুষ্ঠান-প্ৰতিষ্ঠানৰ প্ৰতিনিধিবৰ্গই অংশ গ্ৰহণ কৰে।


    *****

    
    
    (Release ID: 1651463) Visitor Counter : 4
    
    
      Read this release in: English , Urdu , Hindi , Manipuri , Bengali , Punjabi