      PIB Headquarters

      গান্ধী, খাদি অমসুং আত্মনির্ভর আভিয়ানঃ লৈবাক শেম্বগী থৌদাং নৌনা নিংশিংবা
      Posted On: 10 SEP 2020 4:46PM by PIB Imphal


    মহাত্মা গান্ধীনা তাকপীরম্বা মশা মউ ফবা অমসুং চাউখৎপা খুন্নাই অমগীদমক মরোমদোম লেপচবগী লমজিং অসি করিগুম্বা ঐখোয়না লাইরবা মুত্থৎনবগী খোংজং অসি মাই পাকহনগে হায়রবদি নৌনা হিংগৎহনবা অমসুং মপুং ফানা থবক্তা ওন্থোকপা চঙই অমসুং খাদি ইহৌগী মাইওন অসি মমুৎ তানা খঙবা তঙাইফদে। হায়রিবসি প্রেস ইনফোর্মেসন ব্যুরো অমসুং রিজনেল আউৎরিচ ব্যুরো ইম্ফালনা রিজন্না ঙসি পাঙথোকখিবা ৱেবিনার অসিদা খন্নখিবশিংগী মরক্তা মরুওইবা হীরম ওইখি।


    মনিপুর য়ুনিবভর্সিতী ইকোনোমিক্স বিভাগকী প্রোফেসর অমর য়ুম্নাম্না হায়খি মদুদি ইকোনোমিক্সকী মরমদা লাকপা অনৌবা ৱাখল্লোনশিং অসি মহাত্মা গান্ধীগী ৱাখল্লোন্দা মমি তাই। খুদম ওইনা, প্রোফেসর অমরনা হায়খি, চাউখৎলোনগী ইকোনোমিক্সতা য়াম্না পাম্নরিবা সবজেক্ত অমা ওইরিবা 'ভেল্যু চেন'গী ৱাখল্লোন অসি মহাত্মানা ঙল্লিঙৈ মতমদগী পীবীরম্লবনি। মহাক্না হায়খি মদুদিন ঐখোয়না চীন্দা পঞ্জবা তারবসু গান্ধীজিগী ৱাখল্লোন অদুদি মমুৎ তানা খঙবা ঙমদ্রি। মহাক্না মসিমসু পনখি মদুদি ঐখোয়না খাদিগী মরমদা খনলুবা মতমদা, ঐখোয়না পোত্থোকশিংতা নত্তনা খাদি ইহৌগী মনুংদা চেল্লিবা ঈচেল অমসুং থৌওংশিংবু মুন্না খঙবা চঙই। আত্মনির্ভর ভারত হায়বসি অসিগুম্বা রিজনেল অমসুং লোকেল দাইবর্সিতীশিং অসিবু মুন্না খঙদুনা লৈবাক অসিদা লৈরিবা মীপুম খুদিংবু চিংখৎপদুবুনি হায়না মহাক্না মখা তাখি।


    থৌরম অদুদা ৱা ঙাংলদুনা শ্রীমতি এন. সবিতা, সেনিয়র জর্নেলিস্তনা হায়খি মদুদি প্রধান মন্ত্রী শ্রী নরেন্দ্র মোদীনা অমুক্কা হন্না ঐখোয় পুম্নমকপু লৈবাক অমা শেমগৎপদা চঙবা গান্ধীগী মরোমদোম লেপচবগী ৱাখল্লোন্দা পুক্নিং চিংশিল্লি। মহাক্না হায়খি মদুদি গান্ধীজিগী খাদি ইহৌ অসি মপান লৈবাকশিংনা শেন্মিৎলোন পায়শিনবদা মতীক চানা শিংনবা ঙমখিবদা নত্তনা ভারতকী খুঙ্গংশিংবু শেন্মিৎলোন্দা নীং তম্বা অমসুং থবক পীজনবগী ইহৌ অমা ওইনা মায় পাকখি। মহাক্না হায়খি মদুদি মীপুম খুদিংমক গান্ধীজিগী ৱাখল্লোন্দা লুপখি অমসুং মহাক্না খুঙ্গংশিংবু ভারতকী চাউখৎলোনগী শরুক অমা ওইবা পামখি।


    শ্রী এস. এন. প্রধান, এদিসনেল দিরেক্তর জেনরেল, ইনফোর্মেসন অমসুং ব্রোদকাস্তিং মন্ত্রালয়না পীখিবা মহাক্কী ৱারোলদা হায়খি মদুদি ঐখোয়না ঐখোয়গী জাতিগী মপানা পীবীরম্বা ৱাখল্লোনশিং অদু অমুক নৌনা নিংশিংবা মথৌ তারে হায়বসি পুম্নমক্না খঙলে। মহাক্না হায়খি মদুদি প্রধান মন্ত্রী নরেন্দ্র মোদীনা লৈবাক মীয়ামগী ৱাখল্লোনবু লোইশিনখিদ্রবা থবকশিংদা নৌনা চিংশিল্লক্লি। ঐখোয়গী ইনাক খুল্লবা খুৎহৈবশিং অমসুং আর্তিসানশিং, ঐখোয়গী কোতেজ ইন্দস্ত্রীশিংনা মখোয় মশাবু হৌজিক্কানগী কম্মর্সকা চৎমিন্নদুনা চাউখৎপা য়ারি হায়না মহাক্না মখা তাখি।


    থৌরম অদুদা শরুক য়াখিবা পুম্নমকপু থাগৎপা ফোংদোক্লদুনা শ্রী অবিশেক দয়াল, দিরেক্তর, পি.আই.বি. ইম্ফালনা হায়খি মদুদি ৱেবিনার অসি প্রেস ইনফোর্মেসন ব্যুরোনা ওফিসিএল, এক্সপর্ত অমসুং মীদিয়াশিংনা অমত্তা ওইনা ফম্মিন্নদুনা তোঙান তোঙানবা সমস্যাশিংগী মতাংদা খন্ন-নৈননবগীদমক পাঙথোকপা পরিং কয়াগী শরুক অমা ওইনা পাঙথোকখিবনি। মহাক্না মীদিয়া পুম্নমকপু পুক্নিং চিংশিল্লদুনা পব্লিক প্লেৎফোর্ম খুদিংমক্তা মহাত্মা গান্ধীগী তোঙান-তোঙানবা ৱাখল্লোন কয়াগী মতাংদা অফবা খন্ন-নৈনবা কয়া পাঙথোক্তুনা মহাক্কী অৱাংবা ৱাখল্লোনবু ঐখোয়গী খুন্নাই অসিগী শরুক অমা ওইনবা অমসুং খুন্নাই অসিগী লাইরবদগী হেন্না লাইরবা কয়াবু চিংখৎপীনবা হোৎনগদবনি হায়খি।


    ৱেবিনার অদু চহী অমা চুপ্না পাঙথোক্কদবা মহাত্মা গান্ধীগী ১৫০ শুবা মপোক কুমওনগী শরুক অমা ওইনা পাঙথোকখিবনি। থৌরমদুদা ওফিসিএল অমসুং মীদিয়া পার্সন ৩০ হেন্না শরুক য়াখি।


    *****

    
    
    (Release ID: 1653023) Visitor Counter : 3
    
    
      Read this release in: English