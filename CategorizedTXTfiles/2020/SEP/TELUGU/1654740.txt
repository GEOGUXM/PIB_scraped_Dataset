      ఈశాన్య ప్రాంత అభివృద్ధి మంత్రిత్వ శాఖ

      కేంద్ర మంత్రి డాక్టర్ జితేంద్ర సింగ్ తో నాగాలాండ్ ఉపముఖ్యమంత్రి పట్టోన్ భేటీ నాగాలాండ్ లో పలు అభివృద్ధి పథకాలపై ఉభయ నేతల చర్చ
      Posted On: 15 SEP 2020 6:00PM by PIB Hyderabad


    నాగాలాండ్ ఉపముఖ్యమంత్రి వై . పట్టోన్ ఈ రోజు న్యూఢిల్లీలో కేంద్ర సహాయ మంత్రి డాక్టర్ జితేంద్ర సింగ్ ను కలుసుకున్నారు . ఈశాన్య ప్రాంత అభివృద్ధి , ప్రధానమంత్రి కార్యాలయ వ్యవహారాలు , సిబ్బంది , ప్రజా ఫిర్యాదులు , పెన్షన్లు , అణు ఇంధనం , అంతరిక్ష పరిశోధన వ్యవహారాలను స్వతంత్ర హోదా గల సహాయమంత్రిగా డాక్టర్ జితేంద్ర సింగ్ అజమాయిషీ చేస్తున్నారు . ఈ సమావేశం సందర్భంగా నాగాలాండ్ అభివృద్ధి పథకాలకు సంబంధించి నాగాలాండ్ ప్రభుత్వం సమర్పించిన ప్రతిపాదనలపై వై . పట్టోన్ కేంద్ర మంత్రితో విస్తృతంగా చర్చించారు .


    ఈ సందర్భంగా డాక్టర్ జితేందర్ సింగ్ మాట్లాడుతూ , నాగాలాండ్ రాష్ట్రానికి ఆద్వర్యంలోని రెండవ వైద్య కళాశాలను మూడేళ్ల తక్కువ వ్యవధిలోనే కేంద్రప్రభుత్వం మంజూరు చేసినట్టు చెప్పారు . కేంద్ర ప్రభుత్వం ప్రత్యేక ప్రాధాన్యతా అంశంగా పరిగణించి ఈ చర్య తీసుకున్నట్టు కేంద్ర మంత్రి చెప్పారు . స్వాతంత్య్రం వచ్చి 70 ఏళ్లు దాటినా సొంత వైద్య కళాశాల కూడా లేని దేశంలోని ఏకైక రాష్ట్రం నాగాలాండ్ కావడం విచిత్రమన్నారు . ఈ కారణంగా నాగాలాండ్ లోని రోగులు , వైద్య విద్యను అభ్యసించదలుచుకున్న విద్యార్థులు ఎన్నో ఇబ్బందులు పడుతున్నారని , ఇతర రాష్ట్రాలకు వెళ్లాల్సి వస్తోందని అన్నారు .


    దాదాపు 20 లక్షల జనాభా కలిగిన చిన్న రాష్ట్రమైన నాగాలాండ్ కు కేంద్ర ప్రభుత్వ నిధులతో రెండు వైద్య కళాశాలలు ఏర్పాటు చేయడం ,.. ప్రధానమంత్రి నరేంద్ర మోదీ ప్రభుత్వం ఈశాన్య ప్రాంతానికి , మారు మూలనున్న నాగాలాండ్ రాష్ట్రానికి ఇస్తున్న ప్రాధాన్యాన్ని సూచిస్తోందని డాక్టర్ జితేంద్ర సింగ్ అన్నారు . మూడేళ్ల కిందట నాగాలాండ్ రాజధాని నగరమైన కోహిమాకు మొట్టమొదటి వైద్యకళాశాల మంజూరు కావడాన్ని ఇక్కడ ప్రస్తావించవలసి ఉందన్నారు . ఇపుడు రెండవ వైద్య కళాశాలను తూర్పు నాగాలాండ్ ప్రాంతంలో మోన్ జిల్లాలో ఏర్పాటవుతోందన్నారు . ఈశాన్య ప్రాంత అభివృద్ధి పథకం ( ఎన్ . ఇ . ఆర్ . డి . ఎస్ .) కింద చేపట్టవలసిన రాష్ట్ర ప్రాజెక్టుల గురించి నాగాలాండ్ ఉప ముఖ్యమంత్రి ఈ సందర్భంగా కేంద్ర మంత్రి దృష్టికి తీసుకువచ్చారు . చాన్ దాంగ్ ప్రాంతంనుంచి నోక్లాక్ వరకు 31 కిలోమీటర్లమేర రహదారి ప్రాజెక్టును సత్వరం చేపట్టే అంశంపై జితేంద్ర సింగ్ శ్రద్ధ కనబరిచారు .


    ఈశాన్య ప్రాంతపు మంత్రిత్వ శాఖ , ఈశాన్య ప్రాంత మండలి ( ఎన్ . ఇ . సి .) మంజూరు చేసిన పథకాలన్నింటినీ ఎప్పటికప్పుడు నాగాలాండ్ ప్రభుత్వాలు సూచించిన ప్రాధాన్యత ప్రాతిపదికగానే చేపట్టినట్టు జితేంద్ర సింగ్ చెప్పారు . దురదృష్ట వశాత్తూ వచ్చి పడిన కోవిడ్ సంక్షోభ పరిస్థితుల కారణంగా కొన్ని పథకాల అమలులో అనివార్యమైన జాప్యం జరిగిందని చెప్పారు . కోవిడ్ వైరస్ ప్రబలిన తొలి రోజుల్లోనే ఈశాన్య రాష్ట్రాల ప్రభుత్వాలకు ఆర్థిక సహాయం అందించే అంశానికి కేంద్ర ఈశాన్య ప్రాంత అభివృద్ధి మంత్రిత్వ శాఖ ప్రాధాన్యత ఇచ్చిందన్నారు . భవిష్యత్తులో అంటువ్యాధులకు చికిత్స అందించే ఆసుపత్రులకు , ఆరోగ్య రక్షణ కార్యకలాపాలకు నిధులకోసం అనేక రాష్ట్రాలు పంపించిన ప్రతిపాదనలను తమ మంత్రిత్వ శాఖ పరిశీలిస్తోందని కేంద్ర మంత్రి డాక్టర్ జితేంద్ర సింగ్ చెప్పారు .


    <><><><><>

    
    
    (Release ID: 1654740) Visitor Counter : 4
    
    
      Read this release in: English , Urdu , Hindi