      రహదారి రవాణా, హైవేల మంత్రిత్వ శాఖ

      నాణ్యతతో రాజీ పడకుండా రోడ్డు నిర్మాణ వ్యయం తగ్గింపుపై దృష్టి: నితిన్ గడ్కరీ
      రోడ్ల నిర్మాణంలో ప్రభుత్వ మద్దతు కోసం ప్రపంచ స్థాయి సాంకేతిక
      
      పరిజ్ఞానాన్ని వాడాలని పారిశ్రామిక వర్గాలకు కేంద్రమంత్రి సూచన
      Posted On: 10 SEP 2020 6:53PM by PIB Hyderabad


    రహదారుల నిర్మాణ వ్యయం తగ్గేలా చూస్తూ , నాణ్యతను మరింత మెరుగు పరచడమే ప్రభుత్వ విధానమని కేంద్ర రవాణా , రహదారులు , సూక్ష్మ , చిన్న , మధ్యతరహా సంస్థల శాఖ మంత్రి నితిన్ గడ్కరీ చెప్పారు . ఈ విధానంపై ప్రభుత్వం కసరత్తు చేస్తోందని , మరెంతో ఇంకా చేయవలసి ఉందని చెప్పారు . బిటుమన్ - రోడ్డు నిర్మాణం అనే అంశంపై ‘ బిటూ - కాన్ 2020’ పేరిట ఈ రోజు ప్రారంభమైన రెండు రోజుల వర్చువల్ సమావేశం , ఎగ్జిబిషన్ సందర్భంగా గడ్కరీ ప్రసంగించారు . భారత పారిశ్రామిక వాణిజ్య మండలుల సమాఖ్య ( ఫిక్కీ ) ఆధ్వర్యంలో ఈ కార్యక్రమాన్ని ఏర్పాటు చేశారు .


    రహదారుల నిర్మాణంలో ప్లాస్టిక్ , రబ్బర్ వ్యర్థాల వినయోగాన్ని పెంచాలని పారిశ్రామిక రంగాన్ని కేంద్రమంత్రి కోరారు . ఇది పర్యావరణ రక్షణకు కూడా దోహదపడుతుందన్నారు . స్టీల్ ప్లాంట్లలో ముడి ఖనిజంనుంచి ఉక్కును వేరు చేసిన తర్వాత మిగిలే ఆయిల్ స్లాగ్ వంటి వ్యర్థ పదార్థాలను కూడా రహదారుల నిర్మాణంలో వినియోగించేలా ప్రోత్సహించాలన్నారు . స్థానిక ఉత్పత్తులైన జనపనార , కొబ్బరి పీచు , ఇతర వ్యర్థపదార్థాలను రోడ్డు నిర్మాణంలో వాడవచ్చని , దీనివల్ల రహదారుల మన్నిక కాలం పెరుగుతుందని , వాహనాల రాకపోకలు కూడా మరింత మెరుగ్గా సాగడానికి వీలుంటుందని కేంద్రమంత్రి అన్నారు . ప్రీకాస్ట్ పద్దతిలో రోడ్డు నిర్మాణానికి సంబంధించి ప్రభుత్వం ఒక నమూనాను రూపొందించగలదన్నారు .


    రహదారుల నిర్మాణంలో ప్రపంచ స్థాయి ప్రమాణాలతో కూడిన సాంకేతిక పరిజ్ఞానాన్ని అనుసరించవలసిందిగా ఆయన పారిశ్రామిక రంగానికి సూచించారు . తారు రోడ్ల నిర్మాణానికి పదేళ్ల డిఫెక్ట్ లయబిలిటీ వ్యవధితో కూడిన ప్రణాళికతో ముందుకు రావాలని ఆయన పారిశ్రామిక రంగాన్ని కోరారు . ప్రస్తుతం ఈ వ్యవధి ఐదేళ్లు మాత్రమే ఉందన్నారు .


    రహదారుల నిర్మాణంలో సంస్థలకు ప్రభుత్వం పూర్తి స్థాయి మద్దతు ఇస్తుందని మంత్రి హామీ ఇచ్చారు . ఈ విషయంలో ప్రభుత్వం అరమరికలు లేని విశాల దృక్పథాన్ని అనుసరిస్తుందని , ఫలితాలతో కూడిన , కాలబద్ధమైన , నాణ్యత కూడిన పనులకు మద్దతు ఇస్తుందని గడ్కరీ చెప్పారు . అనుమతులు ఇచ్చేదుకు ప్రభుత్వం సిద్ధంగానే ఉందని , తన ప్రతిపాదనలపై పారిశ్రామిక రంగమే ప్రభుత్వాన్ని ఒప్పించాలని అన్నారు . రోడ్ల నాణ్యత మెరుగుపడిన పక్షంలో , తారు రోడ్ల వాటా గ్రామపంచాయతీలనుంచి జిల్లా రహదారులకు , రాష్ట్ర రహదారులకు , జాతీయ రహదారులకు విస్తరిస్తుందని అన్నారు .


    కోవిడ్ -19 మహమ్మారి సంక్షోభం తలెత్తినప్పటికీ , ప్రభుత్వం వేగంగానే రోడ్ల నిర్మాణం సాగిస్తోందని , రోడ్ల నిర్మాణ కాంట్రాక్టులకు వేగంగానే ఆమోదం తెలుపుతూ వస్తోందని మంత్రి అన్నారు . ఈ కష్టకాలంలో కూడా రోడ్ల నిర్మాణ వేగం తగ్గలేదన్నారు .


    రహదారుల నిర్మాణం వేగంగా సాగుతూండటంపట్ల ఫిక్కీ అధ్యక్షురాలు డాక్టర్ సంగీతా రెడ్డి హర్షం వ్యక్తం చేశారు . కోవిడ్ -19 వైరస్ వ్యాప్తితో ఎలాంటి సవాళ్లు ఎదురైనా , దేశంలో రహదారుల నిర్మాణం విషయంలో రోడ్డు రవాణా , రహదారుల మంత్రిత్వ శాఖ తన లక్ష్యాలను అధిమించిపోయిందన్నారు .


    ***

    
    
    (Release ID: 1653154) Visitor Counter : 8
    
    
      Read this release in: English , Urdu , Marathi , Hindi , Manipuri , Punjabi