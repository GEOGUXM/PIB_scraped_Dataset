      రైల్వే మంత్రిత్వ శాఖ

      రైళ్ల వేగం పెంచేందుకు బ్లూప్రింట్
      Posted On: 18 SEP 2020 5:25PM by PIB Hyderabad


    రైల్వే వ్యవస్థ పరిధిలోని వివిధ రైళ్ల సగటు వేగం పలు రకాల అంశాలపై ఆధారపడి ఉంటుంది . రైలు మార్గం స్వభావం , సిగ్నలింగ్ వ్యవస్థలు , రైళ్ల చలనశక్తి , వినియోగంలోని రైలు బోగీలు , ఇంజను , నెట్వర్క్ పరిస్థితి తదితర అంశాలపై రైళ్ల వేగం ఆధారపడి ఉంటుంది . కొన్ని అంతర్జాతీయ రైల్వే వ్యవస్థల్లో ప్రత్యేక రైళ్ల కోసమే కేటాయించిన హైస్పీడ్ రైల్వే లైన్లు ఉంటాయి . జపాన్ లోని షింకాన్సెన్ , ఫ్రాన్స్ లోని టి . జి . వి . రైల్వే వ్యవస్థ , ఇలాంటి కోవకే చెందుతాయి . విదేశాల్లోని వివిధ రకాల రైల్వే వ్యవస్థల్లో తిరిగే అన్ని రకాల రైళ్ల సగటు ప్రయాణ వేగం వివరాలను ఇక్కడ వివరించ లేదు . భారతీయ రైల్వేలలో నానా రకాల రైలు వ్యవస్థలు ఉంటాయి . సరుకు రవాణా రైళ్లు , ప్యాసింజర్ రైళ్లు ఉమ్మడి రైలు మార్గాలపైనే నడుస్తాయి . ఉన్నత స్థాయిలో సామర్థ్య వినియోగంతో ఈ రైళ్లు నడుస్తాయి . 2019-20 ఆర్థిక సంవత్సరంలో రాజధాని , శతాబ్ది , దురంతో , వందే భారత్ వంటి ప్రీమియం రైళ్ల సగటు వేగం 70 కిలోమీటర్లకు మించి ఉంది . సూపర్ ఫాస్ట్ రైళ్ల సగటు వేగం 55 కిలోమీటర్లకు పైగా , ఎక్స్ ప్రెస్ సర్వీసుల సగటు వేగం 50 కిలోమీటర్లకు పైగా , సరకు రవాణా రైళ్ల వేగం 24 కిలోమీటర్లకు పైగా ఉన్నాయి . అయితే , ప్రస్తుత ఆర్థిక సంవత్సరం (2020-21) లో సరకు రవాణా రైళ్ల సగటు వేగం 46.71 కిలోమీటర్ల స్థాయికి పెరిగింది .


    రైళ్ల వేగాన్ని పెంచడానికి , గూడ్స్ రైళ్లతో పాటు , రైళ్లన్నీ సకాలంలో ప్రయాణించేలా చూడడానికి భారతీయ రైల్వేశాఖ పలు చర్యలు తీసుకుంది . మౌలిక సదుపాయాల స్థాయిని పెంచడం , రైలు సర్వీసుల క్రమబద్ధీకరణకోసం రైలు పెట్టెలు , ఇంజిన్ వంటి వాటిని అధునికకరించడం , తదితర చర్యలు తీసుకున్నారు . భారతీయ రైలు సర్వీసుల వేగం హెచ్చింపునకు రూపొందించిన నమూనా కార్యచరణ ( బ్లూ ప్రింట్ ) లో ఈ కింది సిఫార్సులు ఉన్నాయి .


     1. ట్రంక్ రూట్లలో ట్రాక్ వేగాన్ని 130 కిలోమీటర్లకు పెంచడం

     2. స్వర్ణ చతుర్భుజి రూట్లలో రైళ్ల వేగాన్ని 160 కిలోమీటర్లకు పెంచడం . దీనికి అనుగుణంగా , ఢిల్లీ - ముంబై , ఢిల్లీ హౌరా సెక్టార్లలో 160 కిలోమీటర్ల వేగం ప్రాజెక్టులకు ఇప్పటికే ఆమోదం లభించింది .
     3. ఇంటిగ్రల్ కోచ్ ఫ్యాక్టరీ ( ఐ . సి . ఎఫ్ .) రూపకల్పన చేసిన 110 కిలోమీటర్ల గరిష్ట ఆమోద వేగం ఇంజిన్ల తయారీని నిలిపివేయడం . 160 కిలోమీటర్ల గరిష్టవేగంతో కూడిన లింకే హాఫ్మన్ బుశ్చ్ ( ఎల్ . ఎఫ్ . బి .) బోగీలను , ఇంజన్లను తయారు చేయడం .
     4. రైళ్లు ఢీకొనే పరిస్థితిని నివారించే వ్యవస్థ ( టి . సి . ఎ . ఎస్ .) తదితర ఏర్పాట్లతో ఆధునిక సిగ్నలింగ్ వ్యవస్థను ప్రవేశపెట్టడం .
     5. వేగాన్ని దెబ్బతీసే అడ్డంకుల తొలగింపును మరింత వేగవంతం చేయడం . లెవెల్ క్రాసింగ్ గేట్లను తొలగిస్తూ రోడ్డు ఓవర్ బ్రిడ్జీలు , రోడ్ అండర్ బ్రిడ్జీలు నిర్మించడం .
     6. సాంప్రదాయ రైళ్ల స్థానంలో మెయిన్ లైన్ ఎలెక్ట్రిక్ మల్టిపుల్ యూనిట్లు ( మెమూ - ఎం . ఇ . ఎం . యు .) ను ప్రవేశపెట్టడం .
     7. రైళ్లకు , ప్రత్యేకించి సరకు రవాణా గూడ్సుకు సరైన విద్యుత్ శక్తి సామర్థ్యాన్ని అమర్చడం .
     8. టైంటేబుల్ లో సామర్థ్యలోపాన్ని తొలగించేందుకు జీరో బేస్డ్ టైమ్ నిర్ధారణ వ్యవస్థ , నిర్వహణ , ట్రాఫిక్ అలవెన్సులను ఒకే రకంగా ఉండేలా చూడటం , రైళ్ల ప్రయాణాలను పెంచడం , సరకు రవాణా రైళ్లకు విడిగా ప్రత్యేక కారిడార్ ను ఏర్పాటు చేసి , సరకు రవాణా రైళ్ల వేగాన్ని పెంచడం .

    రైల్వేలు , వాణిజ్యం , పరిశ్రమల శాఖ మంత్రి పీయూష్ గోయెల్ ఈ రోజు రాజ్యసభలో ఇచ్చిన లిఖిత పూర్వక సమాధానంలో ఈ వివరాలు తెలిపారు .


    *****

    
    
    (Release ID: 1656545) Visitor Counter : 3
    
    
      Read this release in: English , Punjabi
    
    
    

8.