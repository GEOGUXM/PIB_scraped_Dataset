      వాణిజ్యం, పరిశ్రమల మంత్రిత్వ శాఖ

      వ్యవసాయ ఎగుమతులను పెంచడానికి నిధుల సాయం
      Posted On: 18 SEP 2020 3:08PM by PIB Hyderabad


    వ్యవసాయ ఎగుమతుల పై ప్రభావం చూపుతున్న వివిధ మౌలిక సదుపాయాల సంబంధిత లోటుపాట్లను అనేక రాష్ట్రాలు గుర్తించాయని, ఈ లోటుపాట్లను అధిగమించడానికి రాష్ట్రాలు వాణిజ్య వివాదానికి చెందిన ట్రేడ్ ఇన్ ఫ్రాస్ట్రక్చర్ ఫర్ ఎక్స్ పోర్ట్ స్కీమ్ (టిఐఇఎస్)లో భాగంగా సహాయాన్ని పొందవచ్చని కేంద్ర వాణిజ్యం, పరిశ్రమల శాఖ మంత్రి శ్రీ పీయూష్ గోయల్ ఈ రోజు రాజ్య సభ లో ఇచ్చిన ఒక లిఖితపూర్వక సమాధానం లో తెలిపారు.


    భారతదేశ వ్యవసాయ రంగం లో ఎగుమతులకున్న అవకాశాలను ఉపయోగించుకోవడానికి, అలాగే రైతుల ఆదాయాన్ని పెంచడానికి ప్రభుత్వం ఒక సమగ్ర వ్యవసాయ ఎగుమతి విధానాన్ని (ఎఇపి) ప్రవేశపెట్టిందని మంత్రి గుర్తుచేశారు. ఎఇపి ని అమలు చేయడానికి రాష్ట్రం వారీగా/ జిల్లా వారీగా అనేక చర్యలను వాణిజ్య విభాగం తీసుకుందని ఆయన వివరించారు. దీనిలో భాగంగా అనేక రాష్ట్రాల్లో నిర్ధిష్ట కార్యాచరణ ప్రణాళికలను, రాష్ట్ర స్థాయి పర్యవేక్షక సంఘాలను (ఎస్.ఎల్.ఎమ్.సి లు), నోడల్ ఏజెన్సీలను, క్లస్టర్ లెవల్ కమిటీలను ఏర్పాటుచేయడం జరిగిందని ఆయన చెప్పారు. ఎగుమతులను ప్రోత్సహించడం కోసం దేశంవారీ, ఉత్పత్తివారీ కార్యాచరణ ప్రణాళికలను కూడా రూపొందించడం జరిగిందని తెలిపారు. ఎగుమతిదారు సంస్థల తో చర్చల కోసం రైతుల పక్షాన పని చేసే ఒక వేదిక గా ఫార్మర్ కనెక్ట్ పోర్టల్ ను ఎపిఇడిఎ ఏర్పాటు చేసిందని, అలాగే ఎగుమతి విపణులతో సంబంధాలను ఏర్పర్చుకోవడానికిగాను క్లస్టర్ లలో కొనుగోలుదారు – అమ్మకందారు భేటీల ను (బిఎస్ఎమ్ లు) నిర్వహించడమైందని మంత్రి పేర్కొన్నారు.


    వ్యవసాయ రంగం లో సంస్కరణల అమలుకు మూడు ఆర్డినెన్సులను కేంద్ర ప్రభుత్వం ప్రకటించిందని మంత్రి శ్రీ పీయూష్ గోయల్ వివరించారు. వాటిలో ఫార్మర్స్ ప్రొడ్యూస్ ట్రేడ్ అండ్ కామర్స్ (ప్రమోషన్ అండ్ ఫెసిలిటేషన్) ఆర్డినెన్సు, 2020 అనేది రైతుల ఉత్పత్తులను విక్రయించడానికి, కొనుగోలు చేయడానికి సంబంధించి వ్యాపారులకు, రైతులకు వారికి నచ్చిన ప్రాంతాన్ని ఎంచుకొనే అవకాశాన్ని కల్పిస్తోందని మంత్రి చెప్పారు. ఈ ఏర్పాటు మంచి ధరలను రాబట్టుకోనిస్తుంది. అంతేకాదు, వేరు వేరు రాష్ట్రాల వ్యావసాయక ఉత్పత్తి సంబంధ మార్కెట్ చట్టాలలో నోటిఫై చేసిన డీమ్డ్ మార్కెట్లు లేదా మార్కెట్ ఆవరణల వెలుపల సైతం పంటలను ఏ అడ్డంకీ లేకుండా అంతర్ రాష్ట్ర స్థాయి వ్యాపారాన్నీ, రాష్ట్రాలకు, రాష్ట్రాలకు మధ్య స్థాయిలో వ్యాపారాన్ని ప్రోత్సహించడానికి వీలు కల్పిస్తుంది. దీనితో పాటు, ఎలక్ట్రానిక్ పద్ధతి లో వ్యాపారానికి కూడా అనుకూలమైన ఒక ఫ్రేమ్ వర్క్ ను ఈ ఆర్డినెన్సు సమకూరుస్తుందని మంత్రి అన్నారు.


    ఇక, ఫార్మర్స్ (ఎంపవర్ మెంట్ అండ్ ప్రొటెక్షన్) అగ్రిమెంట్ ఆన్ ప్రైజ్ అస్యూరెన్స్ అండ్ ఫార్మ్ సర్వీసెస్ ఆర్డినెన్సు, 2020 వ్యవసాయ సంబంధ వ్యాపార సంస్థలతో, టోకు వ్యాపారులతో, ఎగుమతిదారులతో, పెద్ద రిటైలర్లతో సమాలోచనలు జరుపుకొనే అధికారాలను రైతులకు అందించడానికి, వారి ప్రయోజనాలను కాపాడటానికి ఉద్దేశించిన ఒప్పందాలకు ఒక జాతీయ స్థాయి స్వరూపాన్ని నిర్దేశిస్తుంది. పరస్పరం అంగీకారం కుదిరే గిట్టుబాటు ధర కు భవిష్యత్తు కాలం లో చేతికి వచ్చే పంట ను న్యాయమైన పద్ధతిలో, పారదర్శకమైన పద్ధతిలో విక్రయించడానికి కూడా ఒక ఫ్రేమ్ వర్క్ ను ఈ ఆర్డినెన్సు అందిస్తుందని మంత్రి తెలిపారు.


    పోతే, మూడోదైన నిత్యావసర సరుకుల (సవరణ) ఆర్డినెన్సు వ్యవసాయ రంగం లో పోటీతత్వాన్ని ప్రోత్సహిస్తూ, నియంత్రణ వ్యవస్థ ను సరళతరం చేయడం, వినియోదారుల ప్రయోజనాలను పరిరక్షించడం ద్వారా రైతుల ఆదాయాన్ని పెంచడమే ధ్యేయం గా రూపొందింది అని మంత్రి అన్నారు. అసాధారణ పరిస్థితుల్లో (యుద్ధం, దుర్భిక్షం, అసాధారణ ధరల పెరుగుదల, ఘోరమైన ప్రకృతి వైపరీత్యం) కొన్ని రకాల ఆహార పదార్థాల సరఫరా ను కేంద్ర ప్రభుత్వం నియంత్రించడానికి ఈ ఆర్డినెన్సు అనుమతిని ఇస్తుందని మంత్రి తన సమాధానం లో పేర్కొన్నారు.


    ***

    
    
    (Release ID: 1656264) Visitor Counter : 9
    
    
      Read this release in: English , Bengali , Assamese , Tamil , Kannada