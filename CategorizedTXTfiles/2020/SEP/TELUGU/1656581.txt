      ఈశాన్య ప్రాంత అభివృద్ధి మంత్రిత్వ శాఖ

      ‘ప్రపంచ వెదురు దినోత్సవం’ సందర్భంగా వెదురు వెబి‌నార్‌ ను ఉద్దేశించి ప్రసంగించిన - కేంద్ర మంత్రి డాక్టర్ జితేంద్ర సింగ్
      “ఓకల్ ఫర్ లోకల్" మంత్రాన్ని ఉపయోగించడం ద్వారా వెదురు ఈశాన్య ప్రాంతంలో ఆత్మ నిర్భర్ భారత్ అభియాన్‌ ను నడిపిస్తోంది : డాక్టర్ జితేంద్ర సింగ్.

      Posted On: 18 SEP 2020 5:29PM by PIB Hyderabad

    ప్రపంచ వెదురు దినోత్సవం సందర్భంగా, ఈశాన్య ప్రాంత అభివృద్ధి మంత్రిత్వ శాఖ (డి.ఓ.ఎన్.ఈ.ఆర్) ఆధ్యరంలోని చెఱకు మరియు వెదురు సాంకేతిక విజ్ఞాన కేందం (సి.బి.టి.సి) మరియు భారతీయ పరిశ్రమల సమాఖ్య (సి.ఐ.ఐ) వేర్వేరుగా నిర్వహించిన రెండు వెబినార్లను ఉద్దేశించి, కేంద్ర ఈశాన్య ప్రాంత అభివృద్ధి శాఖ సహాయ మంత్రి (ఇండిపెండెంట్ ఛార్జ్), పి.ఎమ్.ఓ.,సిబ్బంది, ప్రజా పిర్యాదులు, పింఛన్లు, అణుశక్తి, అంతరిక్ష శాఖల సహాయ మంత్రి డాక్టర్ జితేంద్ర సింగ్ మాట్లాడుతూ, దేశీయంగా వెదురు పరిశ్రమను అభివృద్ధి చేయడానికి మోడీ ప్రభుత్వం యోచిస్తోందనీ, భారతదేశంలో కోవిడ్ అనంతర ఆర్థిక వ్యవస్థను పెంపొందించడంలో వెదురు పరిశ్రమ కీలక పాత్ర పోషించనుందనీ పేర్కొన్నారు.


    డాక్టర్ జితేంద్ర సింగ్ మాట్లాడుతూ, భారతదేశానికి ఇష్టమైన వ్యాపార గమ్యస్థానాలలో, ఈశాన్య ప్రాంతం ఒకటిగా ఉంటుందనీ, వెదురు ఆర్థిక కార్యకలాపాలకు కీలక స్తంభం కానుందనీ పేర్కొన్నారు. అనేక వ్యాపార సంస్థలు, ఈశాన్య ప్రాంతం యొక్క విస్తారమైన వ్యవసాయ ఉత్పత్తులు, వ్యవసాయ వనరులను ఉపయోగించుకోవాలని ఎదురు చూస్తున్నాయనీ, ఈ అవకాశాన్ని మనం సద్వినియోగం చేసుకోవాలనీ ఆయన సూచించారు.


    మహమ్మారి యొక్క చీకటి మేఘాలలో వెదురును వెండి వెలుగు రేఖగా అభివర్ణించిన డాక్టర్ జితేంద్ర సింగ్, కోవిడ్ అనంతర కాలంలో ఈశాన్య మరియు మొత్తం దేశం యొక్క ఆర్థిక వ్యవస్థను రూపొందించడంలో వెదురు సహాయపడుతుందని అన్నారు. "ఓకల్ ఫర్ లోకల్" దృష్టి సారించడం ద్వారా ప్రధానమంత్రి నరేంద్రమోదీ ఆత్మ నిర్భర్ భారత్ యొక్క పిలుపుకు ఇది కొత్త ఉత్సాహాన్నిస్తుందని ఆయన అన్నారు.


    వెదురు ద్వారా జీవనోపాధి అవకాశాలను మెరుగుపరచాలనే ఉద్దేశ్యంతో, ఇంట్లో పెరిగిన వెదురును అటవీ చట్టం యొక్క పరిధి నుండి బయటకు తీసుకొని శతాబ్దాల నాటి భారతీయ అటవీ చట్టాన్ని సవరించింది. తద్వారా, వెదురు ప్రోత్సాహానికి ఉన్న ప్రాముఖ్యతను మోడీ ప్రభుత్వం భావించే సున్నితత్వం స్పష్టంగా తెలుస్తుంది. ముడి వెదురు వస్తువులపై దిగుమతి సుంకాన్ని 25 శాతానికి పెంచాలని కేంద్ర ప్రభుత్వం తీసుకున్న నిర్ణయాన్ని ఆయన స్వాగతించారు. దేశీయ వెదురు పరిశ్రమలైన ఫర్నిచర్, హస్తకళలు, అగర్ బత్తి తయారీకి ఈ చర్య పెద్ద ఎత్తున సహాయపడుతుందనీ, వెదురును నిర్మాణ సామగ్రిగా ఉపయోగించడాన్ని ప్రోత్సహిస్తుందనీ, ఆయన వివరించారు.


    డాక్టర్ జితేంద్ర సింగ్ మాట్లాడుతూ, వెదురును సామాన్యుల వినియోగ వస్తువుగా మార్చడానికి మరియు ఈశాన్య ప్రాంతంలో ఈ రంగానికి ఉన్న భారీ సామర్థ్యాన్ని వినియోగించుకోడానికీ, జాతీయ వెదురు మిషన్ పెద్ద ముందడుగు వేయవలసిన సమయం ఆసన్నమైందని పిలుపునిచ్చారు. నవీన భారతావనికి ఈ ప్రాంతం ఒక నూతన ఇంజన్ వంటిది కాగా, దానికి వెదురు ఒక ఉపయుక్తమైన ఇంధనం కాగలదని ఆయన అభివర్ణించారు.


    అంకుర సంస్థల కోసం డి.ఓ.ఎన్.ఈ.ఆర్. మంత్రిత్వ శాఖ నుండి విడుదలౌతున్న నిధులు ఈశాన్య ప్రాంతంలోని యువకులను విశేషంగా ఆకర్షించాయని, ఇది దేశంలోని యువతకు ఆకర్షణీయమైన ఎంపికగా మారుతోందని మంత్రి తెలియజేశారు.


    వెదురు బుట్టలు, అగర్ బత్తి మరియు వెదురు బొగ్గుల తయారీకి కత్రా, జమ్మూ మరియు సాంబా పట్టణాల పరిసరాల్లోని జమ్మూ ప్రాంతంలో మూడు వెదురు సమూహాలను అభివృద్ధి చేయనున్నట్లు డాక్టర్ జితేంద్ర సింగ్ తెలియజేశారు. ఇవి సుమారు 25 వేల మందికి ప్రత్యక్షంగా ఉపాధి అవకాశాలు కల్పిస్తాయి. వీటితో పాటు, కేంద్ర పాలిత ప్రాంతమైన జమ్మూ, కశ్మీర్ పాలనాయంత్రాంగం భూమిని కేటాయించిన రెండు సంవత్సరాల లోపు జమ్మూ కి సమీపంలో ఒక మెగా వెదురు పారిశ్రామిక పార్కు మరియు ఈ ప్రాంతంలో ఒక వెదురు సాంకేతిక శిక్షణా కేంద్రం కూడా రానున్నాయి.


    ఉమ్మడి సదుపాయాల కేంద్రాలు, చెరకు మరియు వెదురు టెక్నాలజీ పార్కులు, చెరకు మరియు వెదురు పారిశ్రామిక పార్కులు, ఎఫ్.పి.ఓ., క్లస్టర్‌లు, బి.ఓ.టి.(బిల్ట్-ఆపరేట్-ట్రాన్స్ఫర్) ప్రాతిపదికన హైటెక్ నర్సరీలు , టర్న్ ‌కీ ప్రాతిపదికన వారి నిధుల సహకారంతో వీలును బట్టి త్వరలో ఏర్పాటు చేయడానికి, చెరకు మరియు వెదురు సాంకేతిక కేంద్రం జమ్మూ కశ్మీర్ ప్రభుత్వంతో (యు.టి) సాంకేతిక సహకారం మరియు భాగస్వామ్యాన్ని చేపడుతుందని ఆయన చెప్పారు.


    ఈ కార్యక్రమంలో - డి.ఓ.ఎన్.ఈ.ఆర్. మంత్రిత్వశాఖ కార్యదర్శి డాక్టర్ ఇంద్రజిత్ సింగ్; ఎన్.ఈ.సి. కార్యదర్శి శ్రీ మోజెస్ కే. చలాయ్; వ్యవసాయం, రైతు సంక్షేమ మంత్రిత్వశాఖ అదనపు కార్యదర్శి డాక్టర్ అల్కా భార్గవ; సి.ఐ.ఐ. ఈశాన్య మండలి సహ-చైర్మన్ శ్రీ అభిజిత్ బారువా; సి.బి.టి.సి. మేనేజింగ్ డైరెక్టర్ శ్రీ శైలేంద్ర చౌదరి తో పాటు ఇతర సీనియర్ అధికారులు వీడియో కాన్ఫరెన్సు ద్వారా పాల్గొన్నారు.


    <><><>

    
    
    (Release ID: 1656581) Visitor Counter : 3
    
    
      Read this release in: English , Urdu , Hindi , Bengali , Punjabi