      వాణిజ్యం, పరిశ్రమల మంత్రిత్వ శాఖ

      స్టార్టప్.ల వ్యవస్థకు మద్దతుపై 2019వ సంవత్సరపు రాష్ట్రాల ర్యాంకుల ప్రకటన
      Posted On: 11 SEP 2020 5:36PM by PIB Hyderabad


    స్టార్టప్ ఎర్పాటు వ్యవస్థలపై రాష్ట్రాల ర్యాంకింగ్ కు సంబంధించి రెండవ భాగం ఫలితాలు విడుదలయ్యాయి . కేంద్ర వాణిజ్యం , పరిశ్రమలు , రైల్వే శాఖ మంత్రి పీయూష్ గోయెల్ ఈ రోజు వర్చువల్ సత్కార కార్యక్రమంలో ఈ ర్యాంకింగ్స్ విడుదల చేశారు . వాణిజ్యం , పరిశ్రమల శాఖ సహాయమంత్రి , పౌర విమానయానం , గృహనిర్మాణం , పట్టణ వ్యవహారాల స్వతంత్ర హోదా సహాయ మంత్రి హర్ దీప్ సింగ్ పూరి , వాణిజ్యం , పరిశ్రమల సహాయ మంత్రి సోమ్ ప్రకాశ్ ల సమక్షంలో కార్యక్రమం జరిగింది .


    రాష్టాల్లో స్టార్టప్ ల ర్యాంకింగ్ ప్రక్రియ రెండవ విడత కార్యక్రమాన్ని పారిశ్రామిక ప్రోత్సాహం , అంతర్గత వాణిజ్య శాఖ ( డి . పి . ఐ . ఐ . టి .) నిర్వహించింది . స్టార్టప్ ల ఏర్పాటుకు సానుకూల పరిస్థితులను మరింత మెరుగుపరిచే విషయంలో రాష్ట్రాలు , కేంద్ర పాలిత ప్రాంతాలు పోటీ తత్వంతో , క్రియాశీలకంగా పనిచేసేలా ప్రోత్సహించే ప్రధాన లక్ష్యంతో ఈ ప్రక్రియను నిర్వహించారు . స్టార్టప్ ల విషయంలో అన్ని రాష్ట్రాల సామర్థ్యాలను పెంపొందించే కార్యక్రమంలో భాగంగా , విధాన రూపకల్పన , అమలుకు మద్దతు ఇచ్చేందుకు ఈ ప్రక్రియను చేపట్టారు .


    2019 వ సంవత్సరానికి సంబంధించి , రాష్ట్రాల స్టార్టప్ ర్యాంకింగ్ వ్యవస్థలో స్థూలంగా 7 అంశాలు , 30 కార్యశీలక సూత్రాలు ఉన్నాయి . సంస్థాగతమైన మద్దతు , పబ్లిక్ ప్రొక్యూర్ మెంట్ నిబంధనలల్లో సడలింపు , ఇంక్యుబేషన్ సపోర్ట్ , సీడ్ ఫండింగ్ సపోర్ట్ , వెంచర్ ఫండింగ్ సపోర్ట్ తదితర అంశాలు కార్యశీలక సూత్రాల పరిధిలోకి వస్తాయి . ర్యాంకింగ్ ప్రక్రియలో సమానత్వం , ప్రమాణీకరణను సాధించేందుకు వివిద రాష్ట్రాలను , కేంద్ర పాలిత ప్రాంతాలను రెండు గ్రూపులుగా విభజించారు . ఢిల్లీ మినహా మిగతా కేంద్రపాలిత ప్రాంతాలు , అస్సాం మినహా ఈశాన్యంలోని మిగతా రాష్ట్రాలను ‘ వై ’ కేటగిరీలోకి చేర్చారు . మిగతా అన్ని రాష్ట్రాలను , ఢిల్లీ కేంద్రపాలిత ప్రాంతాన్ని ‘ ఎక్స్ ’ కేటగిరీలోకి చేర్చారు .


    మొత్తం 22 రాష్ట్రాలు , 3 కేంద్ర పాలిత ప్రాంతాలు ఈ ప్రక్రియలో పాలుపంచుకున్నాయి . స్వంతంత్ర ప్రతిపత్తికలిగిన నిపుణులు వివిధ ప్రమాణాల ప్రాతిపదికన వచ్చే ప్రతిస్పందన ఆధారంగా సవివరంగా ర్యాంకులను మదింపు చేశారు . స్టార్టప్ ల ఏర్పాటుకు సంబంధించి వాస్తవ పరిస్థితిని , అమలు స్థాయిని అంచనా వేసేందుకు లబ్ధిదారులనుంచి నిపుణులు అభిప్రాయాలను సేకరించారు . లబ్ధిదారులతో స్పష్టమైన అనుసంధానం కోసం 11 రకాల విభిన్న భాషల్లో 60 వేల ఫోన్ కాల్స్ చేశారు .


    ర్యాంకింగ్ ప్రక్రియకోసం రాష్ట్రాలను ఐదు కేటగిరీలుగా వర్గీకరించారు . అగ్రశ్రేణి పనితీరు , ఉత్తమమైన పనితీరు , ఆధిక్యం కనబరచడం , ఆధిక్యంకోసం ఆశావహంగా ఉండటం , ఆవిర్భవిస్తున్న స్టార్టప్ వ్యవస్థలు వంటి కేటగిరీలుగా రాష్ట్రాలను వర్గీకరించారు . ప్రతి కేటగిరీలోను ఆంగ్ల అక్షరమాల క్రమం ప్రకారం ఆయా రాష్ట్రాల పేర్లను పొందుపరిచారు . స్టార్టప్ లకు మద్దతుకు సంబంధించి 7 అంశాల ప్రాతిపదికన కూడ రాష్ట్రాలను ఆధిక్యతను గుర్తించారు . ఫలితాలను కూడా అనుసంధానించారు .


    ర్యాంకింగ్ ప్రక్రియకు సంబంధించిన సత్కార కార్యక్రమం అనంతరం ఒక జాతీయ నివేదికను కూడా విడుదల చేశారు . రాష్ట్రాల స్టార్టప్ ర్యాంకింగ్ కసరత్తు వెనుక ఉన్న దార్శనికత , విధానం , భవిష్యత్ కార్యాచరణ ప్రణాళికలను ప్రధానంగా ప్రస్తావిస్తూ ఈ జాతీయ నివేదికను రూపొందించారు . పోటీలో పాల్గొన్న 25 రాష్ట్రాలు , కేంద్ర పాలిత ప్రాంతాలకు సంబంధించి , ఒక్కో రాష్ట్రంపై ప్రత్యేక నివేదికను కూడా విడుదల చేశారు . భవిష్యత్తు ప్రణాళికకోసం ఆయా రాష్ట్రాల బలాబలాలు , ప్రాధాన్యతా రంగాలను ప్రధానంగా ప్రస్తావిస్తూ ఈ నివేదికలను రూపొందించారు .


    స్టార్టప్ కంపెనీలకు మద్దతు ఇవ్వడంలో వివిధ రాష్ట్రాలు అనుసరించిన విధానాలపై ‘ మంచి పద్ధతుల సంక్షిప్త నివేదిక ’ ను కూడా విడుదల చేశారు . స్టార్టప్ ల ఏర్పాటుకు వివిధ రాష్ట్రాలు నేరుగా వినియోగించిన 166 మంచి విధానాలతో ఈ నివేదిక తయారైంది .


    ఈ రోజు ఆవిష్కరించిన జాతీయ నివేదికను , వివిధ రాష్ట్రాల , కేంద్ర పాలిత ప్రాంతాల ప్రత్యేక నివేదికలను స్టార్టప్ ఇండియా పోర్టల్ నుంచి డౌన్ లోడ్ చేసుకోవచ్చు .


    ఈ సందర్భంగా కేంద్ర మంత్రి పీయూష్ గోయెల్ మాట్లాడుతూ ,.. స్టార్టప్ కంపెనీలు పరిష్కారమే ప్రధాన లక్ష్యంగా రూపొందినవన్నారు . ప్రజల బాగుకోసం ఉద్యోగాల కల్పన , ఆర్థిక కార్యకలాపాల విస్తరణ వంటి అంశాలకు ప్రోత్సాహం అందించే ఔత్సాహిక పారిశ్రామిక వేత్తలను ప్రధానమంత్రి ఎంతగానో ప్రశంసిస్తారని , వారికి అండగా నిలుస్తారని గోయెల్ అన్నారు .


    స్టార్టప్ కంపెనీలను ప్రోత్సహించేందుకు సహకార స్ఫూర్తి , పోటీ తత్వంతో కేంద్ర , రాష్ట్ర ప్రభుత్వాలు ముందుకు రావడం నిజంగా చాలా ముఖ్యమైన పరిణామమని మంత్రి అన్నారు . x ప్రతిభ , విజ్ఞానం , వినూత్న ఆలోచనలకు మద్దతుకు నిలయాలని గోయెల్ అభివర్ణించారు . ర్యాంకింగ్ ప్రక్రియ రాష్ట్రాలు , కేంద్ర పాలిత ప్రాంతాలకు దోహదపడుతుందని , ఔత్సాహిక పారిశ్రామిక వేత్తలకు ప్రోత్సాహం అందిస్తుందని , స్టార్టప్ ల విస్తరణకు , కొత్త సంస్థల ప్రారంభానికి ఉపకరిస్తుందని అన్నారు . స్టార్టప్ కంపెనీల ఏర్పాటులో మహిళలు చురుకుగా పాలుపంచుకోవడం చాలా ప్రోత్సాహకరమైన పరిణామమన్నారు .


    స్టార్టప్ ల కోసం కేంద్ర ప్రభుత్వం నిధిని ఏర్పాటు చేయడం , రాష్ట్రాలు కూడా అదే మార్గంలో ముందుకు సాగడం హర్షదాయకమన్నారు . స్టార్టప్ కంపెనీల ఏర్పాటుకు ముందుకు రావాలని వ్యక్తులను , వెంచర్ క్యాపిటలిస్టులను ఆయన కోరారు . కాలానికి తగినట్టుగా , సృజనాత్మక ఉత్పాదనల తయారీకి స్టార్టప్ కంపెనీలు ముందుకు రావాలన్నారు . తయారీ ప్రక్రియలో సంస్కరణలకోసం కృషి చేయాలని , ప్రజా ప్రయోజనాలకు ప్రాధాన్యం ఇచ్చేలా స్టార్టప్ ల ఆలోచనలు సాగాలని మంత్రి సూచించారు . కోవిడ్ మహమ్మారిని సమస్యగానో , సవాలుగానో పరిగణించరాదని , భారతదేశాన్ని బలమైన శక్తితో పునరుజ్జీవింప జేయడానికి అందివచ్చిన అవకాశంగా భావించాలని మంత్రి ఉద్బోధించారు . కోవిడ్ కాలంలో మనదేశం , ప్రపంచం ఎదుర్కొన్న సమస్యలపై మన స్టార్టప్ కంపెనీలు ఎంతో గొప్ప ఆలోచనలు , పరిష్కారాలతో ముందుకు వచ్చాయన్నారు .


    మంత్రి హర్ దీప్ సింగ్ పూరి మాట్లాడుతూ , ప్రపంచ వ్యాప్తంగా అభివృద్ధి చెందిన సమాజాలు ,.. ఔత్సాహిక పారిశ్రామిక రంగం ప్రోత్సాహానికి , సమస్యలకు తగిన పరిష్కారాల రూపకల్పనకు కృషిచేశాయన్నారు . 2024 వ సంవత్సరానికల్లా దేశ ఆర్థిక వ్యవస్థ 5 ట్రిలియన్ డాలర్ల స్థాయికి ఎదగాలంటే స్టార్టప్ కంపెనీల సానుకూల వ్యవస్థ బలంగా వేళ్లూనుకోవలసి ఉందన్నారు . మన ప్రజల ఆలోచనా విధానం మారుతోందని , ఉద్యోగాల వేటనుంచి , ఉద్యోగాల కల్పన స్థాయికి జనం ఎదగడం హర్షదాయకమని మంత్రి అన్నారు .


    మరో మంత్రి సోమ్ ప్రకాశ్ మాట్లాడుతూ , యువ ఔత్సాహిక పారిశ్రామిక వేత్తలకు ర్యాంకింగ్ ప్రక్రియ ఎంతగానో ప్రోత్సాహం అందిస్తుందని , వారు వ్యాపారం ప్రారంభించేందుకు ఉపకరిస్తుందని అన్నారు . స్టార్టప్ సానుకూల వ్యవస్థల రూపకప్లనలో మనదేశం ప్రపంచంలోనే 3 వ స్థానానికి చేరుకుందన్నారు .


    డి . పి . ఐ . ఐ . టి . కార్యదర్శి గురుప్రసాద్ మహాపాత్ర మాట్లాడుతూ ,.. స్టార్టప్ సానుకూల వ్యవస్థ వల్ల దేశంలో 4 లక్షలకుపైగా ఉద్యోగాల సృష్టి జరిగిందన్నారు . ర్యాంకింగ్ ప్రక్రియ సహకార సమాఖ్యకు నిదర్శనమని , రాష్ట్రాల సామర్థ్యాలను పాదుకొల్పడంలో ఇది దోహదపడుతుందని అన్నారు .


    స్టార్టప్ ల ర్యాంకింగ్ ప్రకటనపై కార్యక్రమంకోసం ఈ లింక్ ను క్లిక్ చేయండి ... . https://www.youtube.com/watch?v=pKGMTItOTXU&feature=youtu.be


    ***


    .

    
    
    (Release ID: 1653499) Visitor Counter : 16
    
    
      Read this release in: Gujarati , English , Urdu , Marathi , Hindi , Assamese , Punjabi , Odia , Tamil