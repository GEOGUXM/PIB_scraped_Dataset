      వ్యవసాయ మంత్రిత్వ శాఖ

      2020వ సంవత్సరపు రైతుల ఉత్పాదనల వాణిజ్యం (ప్రోత్సాహక, సదుపాయ) బిల్లుకు,
      రైతుల (సాధికారత, రక్షణ) ధర హామీ, వ్యవసాయ సేవల
      ఒప్పందం బిల్లుకు పార్లమెంటు ఆమోదం
      
      రైతు ప్రయోజనాల పూర్తి స్థాయి రక్షణకు ఈ శాసనాల్లో భరోసా;
      
      కనీస మద్దతు ధరకు వ్యవసాయ ఉత్పత్తులసేకరణ కొనసాగింపుపై
      గౌరవ ప్రధాని స్వయంగా హామీ ఇచ్చారని కేంద్ర మంత్రి నరేంద్ర తోమర్ ప్రకటన
      
      Posted On: 20 SEP 2020 2:13PM by PIB Hyderabad


    దేశంలో వ్యవసాయాన్ని పూర్తి ప్రయోజన కరంగా సంస్కరించి , రైతుల ఆదాయాన్ని పెంపొందించే లక్ష్యంతో రూపొందించిన రెండు బిల్లులకు పార్లమెంటు ఆమోదం తెలిపింది . 2020 వ సంవత్సరపు రైతుల ఉత్పాదనల వాణిజ్యం ( ప్రోత్సాహక , సదుపాయ ) బిల్లుకు , రైతుల ( సాధికారత , రక్షణ ) ధర హామీ , వ్యవసాయ సేవల ఒప్పందం బిల్లుకు ఈరోజు రాజ్యసభ కూడా ఆమోదం తెలిపింది . ఇవే బిల్లులకు 2020 సెప్టెంబరు 17 న లోక్ సభ ఆమోదముద్ర వేసింది . కేంద్ర వ్యవసాయ , రైతు సంక్షేమ వ్యవహారాలు , గ్రామీణాభివృద్ధి , పంచాయతీ రాజ్ శాఖ మంత్రి నరేంద్ర సింగ్ తోమర్ 2020 సెప్టెంబరు 14 న ఈ రెండు బిల్లులను లోక్ సభలో ప్రవేశపెట్టారు . 2020 వ జూన్ 5 న జారీ చేసిన ఆర్డినెన్స్ స్థానంలో ఈ రెండు బిల్లులను ప్రభుత్వం తీసుకువచ్చింది .


    బిల్లులపై మంత్రి నరేంద్ర సింగ్ తోమర్ మాట్లాడుతూ ,.. రైతులు తాము పండించిన పంటలకు గిట్టుబాటు ధరలు లభించేందుకు , రైతుల ఆదాయం పెంపొందించేందుకు , వారి జీవనోపాధి స్థాయి మెరుగుదలకు నరేంద్ర మోదీ నాయకత్వంలోని ప్రభుత్వం గత ఆరేళ్లలో అనేక చారిత్రాత్మక నిర్ణయాలు తీసుకుందన్నారు . రైతుల ఉత్పత్తులను కనీస మద్దతు ధరకు సేకరించే ప్రక్రియ కొనసాగుతుందని స్పష్టం చేశారు . ఈ విషయమై ప్రధానమంత్రి స్వయంగా భరోసా ఇచ్చారని , 2014-20 కాలంలో కనీస మద్దతు ధర గణనీయంగా పెరిగిందని , రాబోయే వారం రోజుల్లో రబీ సీజన్ కు కనీస మద్దతు ధరను ప్రకటిస్తామని కేంద్ర మంత్రి తెలిపారు . కొత్తగా పార్లమెంటు ఆమోదం పొందిన బిల్లుల్లో రైతుల ప్రయోజనాల పూర్తి స్థాయి రక్షణకు భరోసా కల్పించినట్టు చెప్పారు .


    రైతుల ఉత్పాదనల వాణిజ్యం ( ప్రోత్సాహక , సదుపాయ ) బిల్లు


    ప్రధాన అంశాలు –

      * వ్యవసాయ ఉత్పత్తుల విక్రయం , కొనుగోలు జరిగే చోటుకు సంబంధించి రైతులు , వ్యాపారులకు స్వేచ్ఛగా వ్యవహరించగలిగే వ్యవస్థ కల్పనకు ఈ బిల్లు దోహదపడుతుంది .
      * రాష్ట్రంలోను , వివిధ రాష్ట్రాల మధ్య ఎలాంటి అడ్డంకులు లేని వ్యవసాయ ఉత్పత్తుల వాణిజ్యానికి వీలు కల్పిస్తుంది . సంబంధిత రాష్ట ప్రభుత్వం వ్యవసాయ ఉత్పాదనా మార్కెటింగ్ శాసనం నోటిఫై చేసిన వ్యవసాయ మార్కెట్లకు సంబంధం లేకుండా పంటల వాణిజ్యానికి అవకాశం కల్పిస్తుంది .
      * రైతులు తమ ఉత్పత్తుల విక్రయం జరిపినందుకు వారిపై సుంకం , లేదా లెవీ విధింపు ఉండదు . రవాణా చార్జీలను భరించాల్సిన అవసరం కూడా ఉండదు .
      * నిరాటంకమైన వాణిజ్య ప్రక్రియ సజావుగా జరిగేలా లావాదేవీల వేదికకోసం ఎలక్ట్రానిక్ వాణిజ్య పద్ధతిని ఈ బిల్లు కల్పిస్తుంది .
      * వ్యవసాయ మండీల సదుపాయానికి అదనంగా ఫార్మగేట్లు , శీతలీకరణ గిడ్డంగులు , గిడ్డంగులు , ప్రాసెసింగ్ యూనిట్లు తదితర ప్రాంతాల్లో వాణిజ్యం జరపడానికి రైతులకు స్వేచ్ఛ .
      * రైతులు నేరుగా మార్కెటింగ్ కార్యకలాపాలు జరపగలిగే అవకాశం . తద్వారా మధ్యదళారులను తప్పించడంతో రైతుల ఉత్పత్తులకు పూర్తి స్థాయిలో ధర లభించే అవకాశం .

    సందేహాలు –

      * కనీస మద్దతు ధరపై వ్యవసాయ ఉత్పాదనల సేకరణ ప్రక్రియ ఆగిపోవచ్చు .
      * వ్యవసాయ ఉత్పాదనల మార్కెట్ కమిటీల అధీకృత మండీల్లో కాకుండా ఇతర చోట్ల రైతుల ఉత్పత్తుల అమ్మకం జరిగిన పక్షంలో సదరు మండీలు ఇకపై పనిచేయకపోవచ్చు .
      * మండీల్లో సాగే ఈ - నామ్ (e-NAM) వంటి ప్రభుత్వ ఎలక్ట్రానిక్ వాణిజ్య పోర్టల్స్ భవితవ్యం ఏమిటి ?

    వివరణ –

      * కనీస మద్దతు ధరకు సేకరణ ప్రక్రియ కొనసాగుతుంది ., రైతులు ఎప్పటిలా కనీస మద్దతు ధరకు తమ ఉత్పత్తులను విక్రయించుకోవచ్చు . రబీ సీజన్ కు వర్తించే కనీస మద్దతు ధరపై వచ్చే వారంలో ప్రకటన ఉంటుంది .
      * మండీలు నిలిచిపోయే ప్రసక్తే లేదు . వాటిల్లో ఎప్పటిలా వ్యాపారం కొనసాగుతుంది . కొత్త వ్యవస్థ ప్రకారం మండీల్లోనేకాక , ఇతర స్థలాల్లో కూడా తమ ఉత్పత్తులను అమ్ముకునే ప్రత్యామ్నాయం రైతులకు అందుబాటులో ఉంటుంది .
      * మండీల్లో సాగే ఈ నామ్ (e-NAM) వాణిజ్య వ్యవస్థ కూడా ఎప్పటిలా కొనసాగుతుంది .
      * ఎలక్ట్రానిక్ వాణిజ్య వేదికలపై వ్యవసాయ ఉత్పత్తుల వ్యాపారం కొనసాగుతుంది . మరింత పారదర్శకతకు , సమయం ఆదా చేసుకోవడానికి ఇది దోహదపడుతుంది .

    రైతుల ( సాధికారత , రక్షణ ) ధర హామీ , వ్యవసాయ సేవల ఒప్పందం బిల్లు


    ప్రధాన అంశాలు –

      * పంటల ప్రాసెసింగ్ సంస్థలతో , టోకు వ్యాపారులతో , అగ్రిగేటర్లతో , భారీ రిటెయిలర్లతో , ఎగుమతిదార్లతో రైతులు విక్రయ ఒప్పందం కుదుర్చుకోవడానికి ఈ కొత్త బిల్లు వీలు కల్పిస్తుంది . ఉత్పత్తుల ధరపై హామీతో ఇరు పక్షాలకు సమాన , సక్రమ అవకాశాలు లభించేలా పంటనాట్లకు ముందే ఒప్పందం కుదుర్చుకునే అవకాశం ఉంటుంది . మార్కెట్లో వ్యవసాయ ఉత్పత్తులకు ఎక్కువ ధరలు ఉన్న పక్షంలో రైతులకు కూడా కనీస ధరకంటే ఎక్కువ ధర లభించే అవకాశం ఉంటుంది .
      * ఈ బిల్లుతో మార్కెట్ అనూహ్య పరిణామాల ముప్పును రైతులు ఎదుర్కొనాల్సిన అగత్యం ఉండదు . రైతులతో ఒప్పందం కుదుర్చుకునే స్పాన్సారర్ కు ఆ బాధ్యత బదిలీ అవుతుంది . ధరపై ముందస్తు ఒప్పందం కారణంగా , మార్కెట్ ధరల హెచ్చుతగ్గుల ముప్పు నుంచి రైతులకు రక్షణ లభిస్తుంది .
      * ఈ బిల్లుతో ఆధునిక సాంకేతిక పరిజ్ఞానానికి అనుసంధానం కాగలిగే అవకాశం కూడా రైతులకు లభిస్తుంది . మంచి విత్తనాలు , ఇతర వ్యవసాయ ఉపకరణాలు కూడా లభిస్తాయి .
      * రైతులకు మార్కెటింగ్ వ్యవహారాల ఖర్చు తగ్గుతుంది . ఆదాయం మెరుగుపడుతుంది .
      * వివాదాలు ఏర్పడిన పక్షంలో వాటిని సమర్థంగా పరిష్కరించే యంత్రాగాన్ని ఏర్పాటు చేశారు . వివాదాల పరిష్కారానికి స్పష్టమైన గడువుతో ఈ వ్యవస్థను ఏర్పాటు చేశారు .
      * వ్యవసాయ రంగంలో పరిశోధనకు , కొత్త సాంకేతిక పరిజ్ఞానం వినియోగానికి ఎక్కువ ప్రాధాన్యం కల్పించారు .

    సందేహాలు –

      * కాంట్రాక్ట్ వ్యవసాయం కింద రైతులకు ఎక్కువ ఒత్తిడి ఉంటుంది . అందువల్ల వారు తమ ఉత్పత్తులకు తగిన ధరను నిర్ణయించుకోలేక పోవచ్చు .
      * చిన్న రైతులు కాంట్రాక్ట్ వ్యవసాయాన్ని ఎలా అనుసరించగలరు ? స్పాన్సారర్లు వారిని పట్టించుకోకుండా దూరంగా పెట్టవచ్చు .
      * కొత్త వ్యవస్థ రైతులకు సమస్యగా పరిణమించవచ్చు .
      * ఏదైనా వివాదం ఏర్పడినపుడు , భారీ కంపెనీలు దాన్ని తమకు అనుకూలంగా మలుచుకోవచ్చు .

    వివరణ –

      * కాంట్రాక్ట్ ఒప్పదంలో తన ఉత్పత్తికి తగిన అమ్మకం ధరను నిర్ణయించుకునే పూర్తి అధికారం రైతుకు ఉంటుంది . గరిష్టంగా మూడు రోజుల్లోగానే వారికి చెల్లింపు ఉంటుంది .
      * దేశ వ్యాప్తంగా 10 వేల వరకూ రైతు ఉత్పాదక సంఘాలు ఏర్పాటవుతున్నాయి . చిన్న చిన్న రైతులను ఒక్క తాటిపైకి తీసుకువచ్చి , రైతుల ఉత్పత్తులకు గిట్టుబాటు ధర లభించేలా ఈ రైతు ఉత్పాదక సంఘాలు కృషి చేస్తాయి .
      * కాంట్రాక్ట్ ఒప్పందంపై సంతకం చేసిన తర్వాత రైతులు వ్యాపారులకోసం వెదుక్కోవలసిన అవసరం ఉండదు . కొనుగోలు చేసే వినియోగదారుడు కూడా వ్యవసాయ క్షేత్రంనుంచే నేరుగా ఉత్పాదనను తీసుకునే అవకాశం ఉంటుంది .
      * ఏదైనా వివాదం తలెత్తిన పక్షంలో , పదేపదే కోర్టుకు వెళ్లాల్సిన అవసరం ఉండదు . వివాద పరిష్కారానికి అవసరమైన యంత్రాగం స్థానికంగానే అందుబాటులో ఉంటుంది .

    ****

    
    
    (Release ID: 1657082) Visitor Counter : 21
    
    
      Read this release in: English , Hindi , Marathi , Manipuri , Bengali , Punjabi , Gujarati , Tamil , Malayalam
    
    
    

*