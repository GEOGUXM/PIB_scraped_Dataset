      ఆరోగ్య, కుటుంబ సంక్షేమ‌ మంత్రిత్వ శాఖ

      కరోనా వైరస్‌ సంక్రమణ గొలుసును తుంచి, మరణాల రేటును ఒక శాతం కంటే తక్కువ ఉండేలా చూడాలని మహారాష్ట్ర, ఆంధ్రప్రదేశ్‌, కర్ణాటకకు కేంద్రం సూచన
      
      Posted On: 05 SEP 2020 4:45PM by PIB Hyderabad


    కొవిడ్‌ కేసుల్లో హఠాత్తుగా పెరుగుదల లేదా మరణాల శాతం ఎక్కువగా ఉన్న జిల్లాలను కలిగిన రాష్ట్రాలు , కేంద్ర పాలిత ప్రాంతాలతో కేంద్ర ఆరోగ్య శాఖ నిరంతరం సమీక్షలు జరుపుతోంది.


    కరోనా సంక్రమణ గొలుసును ఎక్కడికక్కడ తుంచేందుకు , మరణాల రేటును ఒక శాతం కంటే తక్కువ ఉండేలా చూసేందుకు గట్టి చర్యలు చేపట్టాలని మహారాష్ట్ర , ఆంధ్రప్రదేశ్‌ , కర్ణాటకకు కేంద్ర ప్రభుత్వం సూచనలు చేసింది. ప్రజల ప్రాణాలు కాపాడేందుకు వివిధ స్థాయుల్లో సమర్థవంత పర్యవేక్షణతోపాటు , అత్యధిక పరీక్షలు , సమర్థవంత చికిత్సలు అందించాలని చెప్పింది.


    గత 24 గంటల్లో దేశంలో నమోదైన యాక్టివ్‌ కేసుల్లో 46 శాతం మహారాష్ట్ర , ఆంధ్రప్రదేశ్‌ , కర్ణాటక నుంచే వచ్చాయి. ఒక్క మహారాష్ట్రలోనే 22 శాతం యాక్టివ్‌ కేసులు నమోదయ్యాయి. దీంతోపాటు , గత 24 గంటల్లో దేశవ్యాప్త కొవిడ్‌ మరణాల్లో ఈ మూడు రాష్ట్రాల నుంచే 52 శాతం నమోదయ్యాయి. ఇందులో మహారాష్ట్ర వాటా 35 శాతం.


    ప్రతి రాష్ట్రంలో పరిగణనలోకి తీసుకోవాల్సిన జిల్లాలను కూడా కేంద్ర హోంశాఖ వెల్లడించింది. మహారాష్ట్రలోని పుణె , నాగ్‌పుర్‌ , కొల్హాపుర్‌ , సాంగ్లి , నాసిక్‌ , అహ్మదాబాద్‌ , రాయ్‌గఢ్‌ , జల్‌గావ్‌ , సోలాపుర్‌ , సతారా , పల్గర్‌ జిల్లాల్లో మరిన్ని సమర్థవంత చర్యలు చేపట్టాలని చెప్పింది.


    ఆంధ్రప్రదేశ్‌లోని ప్రకాశం , చిత్తూరు జిల్లాలను పేర్కొన్న హోంశాఖ , ఆ జిల్లాల్లో మరణాలపై రోజువారీ పర్యవేక్షణ , ఆస్పత్రుల్లో వసతులను మెరుగుపరచడం , ఐసీయూల సంఖ్య పెంచడం , ఆక్సిజన్‌తో కూడిన పడకలు , సమర్థవంత చికిత్స నిర్వహణ అవసరమని స్పష్టం చేసింది.


    కర్ణాటకలోని కొప్పల్‌ , మైసూరు , దేవన్‌గిరి , బళ్లారి జిల్లాల్లో ఆర్‌టీ-పీసీఆర్‌ పరీక్షలను గరిష్టస్థాయిలో ఉపయోగించుకోవాలని , యాక్టివ్‌ కేసులను గుర్తించేందుకు ఇంటింటి సర్వే చేయించాలని , వైద్య సిబ్బంది ఆరోగ్య రక్షణకు చర్యలు తీసుకోవాలని కేంద్ర హోంశాఖ వెల్లడించింది.


    మొత్తంగా చూస్తే , దేశవ్యాప్తంగా నమోదయిన కేసుల్లో 60 శాతం ఐదు రాష్ట్రాల్లోనే ఉన్నాయి. మహారాష్ట్ర అత్యధికంగా 25 శాతంతో తొలిస్థానంలో ఉండగా , ఆంధ్రప్రదేశ్‌లో 12.06 శాతం , కర్ణాటకలో 11.71 శాతం , ఉత్తరప్రదేశ్‌లో 6.92 శాతం , తమిళనాడులో 6.10 శాతం కేసులు ఉన్నాయి. మహారాష్ట్ర , ఆంధ్రప్రదేశ్‌ , కర్ణాటక నుంచే 49 శాతం కేసులు , 57 శాతం మరణాలు నమోదయ్యాయి.


    దేశవ్యాప్త మరణాల్లో 70 శాతం.. మహారాష్ట్ర , తమిళనాడు , కర్ణాటక , దిల్లీ , ఆంధ్రప్రదేశ్‌ నుంచి నమోదయ్యాయి. ఒక్క మహారాష్ట్రలోనే 37.33 శాతం కొవిడ్‌ మరణాలు సంభవించాయి.


    కొవిడ్‌- 19 కు సంబంధించిన సాంకేతిక అంశాలు , మార్గదర్శకాలు & సూచనలపై అధికారిక , తాజా సమాచారం కోసం https://www.mohfw.gov.in , @MoHFW_INDIA ను చూడవచ్చు.


    కొవిడ్‌- 19 పై సాంకేతిక సందేహాలుంటే technicalquery.covid19@gov.in కు ; ఇతర సందేహాలుంటే ncov2019@gov.in లేదా @CovidIndiaSeva కు పంపవచ్చు.


    కేంద్ర ఆరోగ్య & కుటుంబ సంక్షేమ శాఖ హెల్ప్‌లైన్‌ నంబర్‌ + 91-1123978046 లేదా 1075 ( ఉచితం)కు ఫోన్‌ చేసి సందేహాలు తీర్చుకోవచ్చు. రాష్ట్రాలు లేదా కేంద్ర పాలిత ప్రాంతాల హెల్ప్‌లైన్‌ నంబర్ల జాబితాను https://www.mohfw.gov.in/pdf/coronvavirushelplinenumber.pdf లో చూడవచ్చు.


    ****

    
    
    (Release ID: 1651647) Visitor Counter : 8
    
    
      Read this release in: English , Urdu , Hindi , Marathi , Manipuri , Tamil