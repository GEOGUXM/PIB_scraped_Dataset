      তথ্যওসম্প্রচারমন্ত্রক

      আমাদের শিক্ষকরাই আমাদের আদর্শ- এই ভাবনায় আয়োজিত ওয়েবিনার
      Posted On: 11 SEP 2020 10:11PM by PIB Kolkata


    কলকাতা, ১২ সেপ্টেম্বর ২০২০


    

    চুঁচুঁড়া এবং মেদিনীপুরের ফিল্ড আউটরিচ ব্যুরো যৌথভাবে শুক্রবার ‘প্রান্তিক সমাজের ছাত্রছাত্রীদের উন্নয়নে শিক্ষক-শিক্ষিকাদের ভূমিকা’ শীর্ষক একটি ওয়েবিনারের আয়োজন করে। এই ওয়েবিনারে ২ জন জাতীয় পুরস্কার প্রাপ্ত শিক্ষক এবং একজন শিক্ষারত্ন পুরস্কার প্রাপক অংশ নিয়েছিলেন।


    
    আলিপুরদুয়ার জেলার টোটোপাড়ার ধনপতি টোটো মেমোরিয়াল হাইস্কুলের প্রধান শিক্ষিকা, ২০২০র জাতীয় পুরস্কার প্রাপ্ত শ্রীমতি মিশা ঘোষাল তাঁর অভিজ্ঞতা অনুষ্ঠানে ভাগ করে নেন। তিনি একা হাতে স্কুলটির আমূল সংস্কার ঘটিয়েছেন। বর্তমানে এই স্কুলে বৈদ্যুতিন পদ্ধতিতে শিক্ষাদান, স্মার্ট ক্লাসরুমের ব্যবস্থা করা হয়েছে। ছাত্রছাত্রীরা সঙ্গীতের মাধ্যমে বিভিন্ন বিষয় সম্পর্কে ধারণা পাচ্ছে। শ্রীমতি ঘোষাল গান ছাড়াও আঁকা, খেলাধুলা সহ ছাত্রছাত্রীদের সার্বিক বিকাশের ওপর গুরুত্ব দেন। বিদ্যালয়ের সব ক্লাসেই শিক্ষক-শিক্ষিকারা নিয়মিত পাঠদান করেন। যদিও প্রধান শিক্ষিকা টোটো সম্প্রদায়ের নন, কিন্তু তিনি তাঁদের সংস্কৃতি, পছন্দ-অপছন্দ, নাচ-গান, খাদ্যাভ্যাস౼সবকিছু ভালো করে গ্রহণ করেছেন আর তার ফল এখন পাওয়া যাচ্ছে। এ বছর থেকে এই স্কুলটি উচ্চমাধ্যমিক স্তরে উন্নীত হয়েছে।


    
    পশ্চিম বর্ধমানের দূর্গাপুরের নেপালীপাড়া হিন্দি স্কুলের প্রধান শিক্ষক, এ বছরের আর একজন জাতীয় পুরস্কার প্রাপক, ডঃ কলিমূল হক জানিয়েছেন, এই সম্মান প্রাপ্তির পর স্কুল এবং ছাত্রছাত্রীদের জন্য তাঁর কাজ করার উৎসাহ আরও বেড়ে গেছে। ২০১০ সালে তিনি যখন এই স্কুলে যোগদান করেছিলেন তখন মাত্র ১০টি ক্লাসরুম এবং ১৯ জন শিক্ষক-শিক্ষিকা ছিলেন। আর আজ এই স্কুলটি ৫৭টি ক্লাসরুম, ৩৪ জন শিক্ষক-শিক্ষিকা, ৪০টি কম্পিউটার সহ একটি ল্যাবরেটরি, ৫টি স্মার্ট ক্লাস রয়েছে। এই পরিকাঠামো উন্নয়নে আসানসোল-দূর্গাপুর উন্নয়ন কর্তৃপক্ষ ছাড়াও দূর্গাপুর স্টিল প্ল্যান্ট এবং সেইলের কর্পোরেট সামাজিক দায়বদ্ধতার তহবিল থেকে সাহায্য পাওয়া গেছে। স্থানীয় মানুষ এবং ব্যবসায়ি সংগঠনগুলিও স্কুলের পরিকাঠামোর উন্নয়নে যথেষ্ট সাহায্য করেছে।


    
    দক্ষিণ ২৪ পরগণার সুন্দরবনের বাসন্তী হাইস্কুলের শিক্ষক, শিক্ষারত্ন পুরস্কার প্রাপক শ্রী অমল নায়েক জানিয়েছেন কিভাবে তিনি তাঁর স্কুলে ছাত্রছাত্রীদের সুবিধার্থে জলের সংযোগ, গ্রন্থাগারের ব্যবস্থা এবং একটি সভাকক্ষ তৈরি করেছেন। সুন্দরবনের প্রত্যন্ত অঞ্চলে শিশু পাচার ও নাবালিকাদের বিয়ে আটকাতে তিনি গ্রামবাসীদের সঙ্গে একযোগে কাজ করছেন। শ্রী নায়েক মনে করেন শুধুমাত্র শিক্ষা দানের মধ্যেই একজন শিক্ষকের দায়িত্ব শেষ হয়না, সমাজের প্রান্তিক স্তরের মানুষদের জন্যও কিছু কাজ করতে হয়। তাঁর প্রতিষ্ঠিত চম্পা মহিলা সমিতি নারীদের ক্ষমতায়ণ এবং বাঘের হানায় ক্ষতিগ্রস্ত পরিবারের বিধবা মহিলা ও শিশুদের জন্য কাজ করে। স্কুলছুট ছাত্রছাত্রীদের জন্যও তিনি একটি বিশেষ বিদ্যালয় পরিচালনা করেন।


    
    চুঁচুড়ার ফিল্ড পাবলিসিটি অফিসার শ্রী সন্দীপন দাশগুপ্ত এবং মেদিনীপুরের ফিল্ড পাবলিসিটি অফিসার শ্রী সুদীপ্ত বিশ্বাস এই ওয়েবিনারটি পরিচালনা করেন।
    
    
    
    
    CG/CB/NS

    
    
    (Release ID: 1653698) Visitor Counter : 1
    
    
      Read this release in: English