      স্বাস্থ্যওপরিবারকল্যাণমন্ত্রক

      কেন্দ্রীয় স্বাস্থ্য মন্ত্রক রাজ্য / কেন্দ্রশাসিত অঞ্চলগুলিকে রাজ্যগুলির মধ্যে মেডিকেল অক্সিজেনের সরবরাহে কোনরকম বাধা-বিপত্তি তৈরি না করার জন্য আহ্বান জানিয়েছে
      Posted On: 11 SEP 2020 12:24PM by PIB Kolkata


    নয়াদিল্লি, ১১ সেপ্টেম্বর, ২০২০


    কেন্দ্রীয় স্বাস্থ্য মন্ত্রকের নজরে এসেছে যে কয়েকটি রাজ্য বিভিন্ন আইনের ধারা প্রয়োগ করে আন্তঃরাজ্য অক্সিজেন সরবরাহের ক্ষেত্রে কিছু বিধি-নিষেধ আরোপ করার চেষ্টা করছে। সেইসঙ্গে মন্ত্রকের আরও নজরে এসেছে যে ওই রাজ্যগুলিতে অক্সিজেন উৎপাদক বা সরবরাহকারীদের ক্ষেত্রেও অন্য রাজ্যে সরবরাহের ব্যাপারে বিধি-নিষেধ আরোপ করা হচ্ছে।


    রাজ্যগুলিতে এ ধরনের বিধি-নিষেধের প্রেক্ষিতে স্বাস্থ্য মন্ত্রক পুনরায় জানিয়েছে, সঙ্কটাপন্ন কোভিড-১৯ রোগীদের চিকিৎসার জন্য হাসপাতালগুলিতে অক্সিজেন সরবরাহ অব্যাহত রাখা অত্যন্ত জরুরি। রাজ্য / কেন্দ্রশাসিত অঞ্চলগুলিকে পাঠানো এক চিঠিতে কেন্দ্রীয় স্বাস্থ্যমন্ত্রী কোভিড-১৯ আক্রান্ত রোগীদের চিকিৎসার কাজে পর্যাপ্ত পরিমাণে ও নিরবচ্ছিন্নভাবে মেডিকেল অক্সিজেনের সরবরাহ সুনিশ্চিত করার কথা বলেছেন।


    স্বাস্থ্য সচিবের পক্ষ থেকে রাজ্য / কেন্দ্রশাসিত অঞ্চলগুলিকে মেডিকেল অক্সিজেনের সরবরাহের ওপর কোনরকম বিধি-নিষেধ না আরোপ করার আহ্বান জানানো হয়েছে। ওই চিঠিতে মন্ত্রকের পক্ষ থেকে সুস্পষ্টভাবে বলা হয়েছে, চিকিৎসাধীন কোভিড-১৯ রোগীদের স্বার্থে অক্সিজেনের সরবরাহ ও ব্যবহার অব্যাহত থাকা প্রতিটি রাজ্যের কর্তব্য।


    রাজ্য / কেন্দ্রশাসিত অঞ্চলগুলিকে ওই চিঠিতে স্মরণ করিয়ে দেওয়া হয়েছে, মেডিকেল অক্সিজেন অত্যাবশ্যক জনস্বাস্থ্য সামগ্রীর অন্যতম একটি। তাই, মেডিকেল অক্সিজেন সরবরাহের ক্ষেত্রে যে কোনও ধরনের অন্তরায় কোভিড-১৯ আক্রান্ত রোগীদের চিকিৎসার ক্ষেত্রে বিরূপ প্রভাব ফেলতে পারে। এমনকি, অনেক অক্সিজেন উৎপাদক বা সরবরাহকারী রয়েছেন যাঁরা ইতিমধ্যেই অন্যান্য রাজ্যে অক্সিজেন সরবরাহের ব্যাপারে আগাম চুক্তিবদ্ধ। তাই আইনি বাধ্যবাধকতা হিসেবে এঁদের বিষয়টিকেও বিবেচনায় রাখার জন্য রাজ্য / কেন্দ্রশাসিত অঞ্চলগুলিকে বলা হয়েছে।


    সারা দেশে পর্যাপ্ত পরিমাণে অক্সিজেনের সরবরাহ হাসপাতালগুলিতে চিকিৎসাধীন রোগীদের পরিষেবার ক্ষেত্রে অত্যন্ত গুরুত্বপূর্ণ। তাই, করোনা সংক্রমণ প্রতিরোধ ও মোকাবিলায় যে সমস্ত কৌশল গ্রহণ করা হয়েছে তার ফলে সুস্থতার হার ক্রমশ বাড়ছে এবং মৃত্যু হার নিরন্তর কমে বর্তমানে ১.৬৭ শতাংশে পৌঁছেছে। আজ পর্যন্ত ৩.৭ শতাংশের কম নিশ্চিতভাবে করোনায় আক্রান্ত রোগী অক্সিজেন সাপোর্টে রয়েছেন।


    CG/BD/DM

    
    
    (Release ID: 1653292) Visitor Counter : 6
    
    
      Read this release in: English , Urdu , Hindi , Marathi , Manipuri , Assamese , Punjabi , Gujarati , Odia , Tamil , Telugu , Malayalam