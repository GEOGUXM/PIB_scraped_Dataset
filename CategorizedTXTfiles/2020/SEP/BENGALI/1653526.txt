      প্রধানমন্ত্রীরদপ্তর

      কেন্দ্রীয় সরকারের নয়া শিক্ষানীতি, ২০২০-র অন্তর্গত 'একবিংশ শতাব্দীতে বিদ্যালয় শিক্ষা’ শীর্ষক আলোচনাসভায় প্রধানমন্ত্রীর ভাষণ
      Posted On: 11 SEP 2020 3:30PM by PIB Kolkata


    নয়াদিল্লি, ১১ সেপ্টেম্বর, ২০২০


    নমস্কার !


    আমার মন্ত্রিসভার সহযোগী দেশের শিক্ষামন্ত্রী শ্রী রমেশ পোখরিয়াল নিশাঙ্কজি , শ্রী সঞ্জয় ধোতরেজি , জাতীয় শিক্ষানীতির খসড়া রচনাকারী সমিতির অধ্যক্ষ ডঃ কস্তুরিরঙ্গনজি , তাঁর টিমের সম্মানিত সদস্যগণ , এই বিশেষ সম্মেলনে অংশগ্রহণকারী সকল রাজ্য থেকে আগত বিদ্বান , অধ্যাপক ও শিক্ষকগণ , ভদ্রমহিলা ও ভদ্রমহোদয়গণ , আজ আমরা সকলে একটি এমন মুহূর্তের অংশ হয়ে উঠেছি যা আমাদের দেশের ভবিষ্যৎ নির্মাণের ভিত্তি স্থাপন করছে । এটি এমন একটি মুহূর্ত যাতে নতুন যুগ নির্মাণের বীজ বপন হচ্ছে । জাতীয় শিক্ষানীতি । একবিংশ শতাব্দীর ভারতকে নতুন লক্ষ্য প্রদান করবে ।


    বন্ধুগণ ,


    বিগত তিন দশকে বিশ্বের প্রতিটি ক্ষেত্র বদলে গেছে । প্রত্যেক ব্যবস্থা বদলে গেছে । এই তিন দশকে আমাদের জীবনের হয়তো এমন কোন দিক নেই যা আগের মতো । কিন্তু সেই পথ , যে পথে চলে সমাজ ভবিষ্যতের দিকে এগিয়ে যায় , আমাদের শিক্ষা ব্যবস্থা তা এখনও পুরনো গিরিপথ ধরেই এগিয়ে যাচ্ছিল । পুরনো শিক্ষা ব্যবস্থায় পরিবর্তন আনা ততটাই প্রয়োজনীয় হয়ে পড়েছিল , যতটা আপনাদের শ্রেণীকক্ষে ব্ল্যাকবোর্ড নষ্ট হয়ে গেলে বদলানোর প্রয়োজন পড়ে । যেমন প্রত্যেক স্কুলে পিন - আপ নোটিশ বোর্ড থাকে । সেখানে সমস্ত জরুরি কাগজ , স্কুলের জরুরি আদেশ , বাচ্চাদের আঁকা ছবি ইত্যাদি আপনারা লাগিয়ে রাখেন । এই বোর্ডগুলি কিছুদিন পরপরই ভরে যায় । নতুন ক্লাসের নতুন বাচ্চাদের আঁকা নতুন ছবি লাগানোর জন্য সেই পিন - আপ বোর্ডগুলিকে বদলাতেই হয় ।


    নতুন জাতীয় শিক্ষানীতিও নতুন ভারতের নতুন আশা - আকাঙ্ক্ষার নতুন প্রয়োজন পূর্তির শক্তিশালী মাধ্যম । এর পেছনে রয়েছে গত ৪ - ৫ বছরের কঠিন পরিশ্রম । প্রত্যেক ক্ষেত্র , প্রতিটি বিষয় , প্রত্যেক ভাষার মানুষেরা এই নতুন জাতীয় শিক্ষানীতি তৈরি করার জন্য দিন - রাত কাজ করেছেন । কিন্তু এই কাজ আজও সম্পূর্ণ হয়নি । আসলে এখন তো আসল কাজ শুরু হল । এখন আমাদের জাতীয় শিক্ষানীতিকে কার্যকরী পদ্ধতিতে বাস্তবায়িত করতে হবে । আর এই কাজ আমরা সবাই একসঙ্গে মিলেমিশে করব । আমি জানি , জাতীয় শিক্ষানীতি ঘোষণার পর আপনাদের মধ্যে অনেকে মনেই অনেক প্রশ্ন উঠেছে । এই শিক্ষানীতি আবার কি ? এটা কিভাবে আলাদা ? এতে স্কুল এবং কলেজের ব্যবস্থাপনায় কি পরিবর্তন আসবে ? এই শিক্ষানীতিতে একজন শিক্ষকের জন্য কী রাখা আছে ? একজন ছাত্র কিভাবে উপকৃত হবে ? আর সব থেকে গুরুত্বপূর্ণ , একে সাফল্যের সঙ্গে বাস্তবায়িত করতে হলে কী কী করতে হবে , কেমনভাবে করতে হবে ? এই প্রশ্নগুলি অত্যন্ত ন্যায়সঙ্গত এবং অবশ্যই গুরুত্বপূর্ণ । আর সেজন্যই আমরা সবাই এখানে এই কর্মসূচিতে একত্রিত হয়েছি যাতে পরস্পরের সঙ্গে আলোচনা করতে পারি , ভবিষ্যতের পথ গড়ে তুলতে পারি । আমাকে বলা হয়েছে যে , গতকালও সারাদিন ধরে আপনারা সবাই এই বিষয়গুলি নিয়ে ঘন্টার পর ঘন্টা ধরে আলাপ - আলোচনা , ভাবনা - চিন্তা করেছেন ।


    শিক্ষকরা নিজেরা নিজেদের মতো করে শিক্ষাসামগ্রী তৈরি করবেন । বাচ্চারা নিজেদের পুতুল মিউজিয়াম বানাবে , অভিভাবকদের যুক্ত করার জন্য স্কুলে স্কুলে গড়ে উঠবে কমিউনিটি লাইব্রেরী । সেখানে ছবি সহ বহুভাষী অভিধান থাকা উচিৎ । স্কুলের মধ্যেই যেন কিচেন গার্ডেন থাকে । এরকম কতো বিষয় নিয়ে কথা হয়েছে । অনেক নতুন নতুন ভাবনা উঠে এসেছে । আমি অত্যন্ত আনন্দিত যে নতুন জাতীয় শিক্ষানীতি বাস্তবায়িত করার জন্য এই অভিযানে আমাদের প্রধান শিক্ষক এবং অন্যান্য শিক্ষকরা পূর্ণ উৎসাহ নিয়ে অংশগ্রহণ করছেন ।


    কিছুদিন আগেই কেন্দ্রীয় শিক্ষা মন্ত্রক জাতীয় শিক্ষানীতি বাস্তবায়ন সম্পর্কে সারা দেশের শিক্ষকদের কাছ থেকে MyGov পোর্টালে পরামর্শ চেয়েছিল । এক সপ্তাহের মধ্যেই ১৫ লক্ষেরও বেশি পরামর্শ এসেছে । এই পরামর্শগুলি জাতীয় শিক্ষানীতিকে আরও বেশি কার্যকরী পদ্ধতিতে বাস্তবায়িত করতে অনেক সাহায্য করবে । এই বিষয়ে আরও বেশি সচেতনতা তৈরি করার জন্য শিক্ষা মন্ত্রক অনেক ধরনের কর্মসূচি চালু করেছে ।


    বন্ধুগণ ,


    উন্নয়নকে গতিশীল করতে সে দেশের যুব প্রজন্ম এবং যুব প্রাণশক্তির বড় ভূমিকা থাকে । কিন্তু সেই যুব প্রজন্মের মানসিক গঠন ছোটবেলা থেকেই শুরু হয়ে যায় । শৈশব কেমন হবে , তার ওপর ভবিষ্যতের অনেক কিছু নির্ভর করে । ছেলে - মেয়েদের শিক্ষা , তারা যে আবহে বড় হচ্ছে সেটাই অনেকটা ঠিক করে যে ভবিষ্যতে একজন ব্যক্তি হিসেবে সে কেমন হবে । তার ব্যক্তিত্ব কেমন হবে । সেজন্য জাতীয় শিক্ষানীতিতে শিশুদের শিক্ষার ওপর অনেক বেশি জোর দেওয়া হয়েছে । প্রাক - বিদ্যালয় শিক্ষার ক্ষেত্রে শিশুরা প্রথমবার মা - বাবার যত্ন এবং বাড়ির সহজ পরিবেশ থেকে বাইরে বেরোনো শুরু করে । কিছুক্ষণ হলেও বাড়ি থেকে দূরে থাকে । এটাই সেই প্রথম পর্যায় যখন শিশুরা নিজেদের স্নায়ুগুলি ব্যবহার করতে শুরু করে এবং নিজেদের দক্ষতার ক্ষেত্রগুলি খুব ভালোভাবে বুঝতে শুরু করে । তাদের জন্য এমন স্কুল ও এমন শিক্ষকের প্রয়োজন রয়েছে যাঁরা শিশুদের ‘ ফান লার্নিং , প্লেফুল লার্নিং , অ্যাক্টিভিটি বেসড লার্নিং , ডিসকভারি বেসড লার্নিং’ - এর পরিবেশ দেবে ।


    আমি জানি , আপনারা ভাবছেন এই করোনার সঙ্কট সময়ে এইসব কিছু কেমনভাবে সম্ভব হবে । এর জবাব ভাবনা থেকে বেশি করে দৃষ্টিভঙ্গির নিরিখে দিতে হবে । আরে এমন করোনার পরিস্থিতি তো আর সারা জীবন থাকবে না! বাচ্চারা যেভাবে যেভাবে নতুন নতুন কক্ষে উত্তীর্ণ হবে , তাদের আরও আরও শেখার ভাবনা বিকশিত হবে , শিশুদের মন , তাদের মস্তিষ্ক বৈজ্ঞানিক এবং যুক্তিসম্মত পদ্ধতিতে ভাবতে শুরু করবে , তাদের মনে গাণিতিক চিন্তাভাবনা ও বিজ্ঞানসম্মত মেজাজ গড়ে উঠবে , এটাই আসল প্রয়োজন । আর গাণিতিক ভাবনার মানে শুধু এটাই নয় , যে শিশুরা শুধু গণিতের সমস্যাগুলিই সমাধান করবে । এই ভাবনা আসলে একটি নতুন পদ্ধতিতে ভাবার উপায় । তাদেরকে আমাদের এই পদ্ধতি শেখাতে হবে । প্রতিটি বিষয়কে , জীবনের প্রতিটি মাত্রাকে গাণিতিক এবং যুক্তিনিষ্ঠভাবে বোঝার দৃষ্টিকোণ তৈরি হবে যাতে মস্তিষ্ক ভিন্ন ভিন্ন দৃষ্টিকোণ থেকে বিশ্লেষণ করতে পারে । এই দৃষ্টিকোণ মন এবং মস্তিষ্কের বিকাশে অত্যন্ত প্রয়োজনীয় , আর এজন্যই জাতীয় শিক্ষানীতিতে এর পদ্ধতিগত দিকটির ওপর অনেক বেশি গুরুত্ব দেওয়া হয়েছে । আপনাদের মধ্যে অনেকে, অনেক প্রধান শিক্ষকমশাই হয়তো এটা ভাবছেন যে আমরা তো আগে থেকেই নিজেদের স্কুলে এভাবেই শিক্ষাদান করে আসছি । কিন্তু অনেক স্কুল তো এমনও আছে যেখানে এমনভাবে শিক্ষা দেওয়া হয় না । সারা দেশে একটা সমতা আনা তো অত্যন্ত জরুরি , তাই না ? আজকে আপনাদের সঙ্গে এত বিস্তারিতভাবে এত খুঁটিনাটি বিষয় নিয়ে কথা বলার উদ্দেশ্য এটাই ।


    বন্ধুগণ ,


    জাতীয় শিক্ষানীতিতে পুরনো ১০ + ২ - শিক্ষাব্যবস্থার জায়গায় ৫ + ৩ + ৩ + ৪ – ব্যবস্থা অনেক ভাবনা - চিন্তা করে করা হয়েছে । এতে ‘ আর্লি চাইল্ডহুড কেয়ার’ এবং শিক্ষাকে একটি বুনিয়াদি রূপে , একটি ভিত্তি রূপে সামিল করা হয়েছে । আজ আমরা যদি দেখি প্রাক - বিদ্যালয় পঠনপাঠনকে ‘ প্লেফুল এডুকেশন’ রূপে শহরের বেসরকারি বিদ্যালয়গুলির মধ্যে সীমাবদ্ধ রয়েছে । সেটি এখন গ্রামে গ্রামে পৌঁছবে । গরীবদের বাড়িতে বাড়িতে পৌঁছবে । ধনী , গরীব , গ্রাম , শহর প্রত্যেক জায়গার শিশুরা এই পরিষেবা পাবে । বুনিয়াদি শিক্ষাকে অগ্রাধিকার দেওয়া এই নীতির সব থেকে গুরুত্বপূর্ণ দিক । নতুন জাতীয় শিক্ষানীতির মাধ্যমে বুনিয়াদি সাক্ষরতা ও গাণিতিক সক্ষমতাকে উন্নয়নের ক্ষেত্রে একটি জাতীয় মিশন হিসেবে এগিয়ে নিয়ে যাওয়া হবে । প্রারম্ভিক ভাষার জ্ঞান , সংখ্যার জ্ঞান , বাচ্চাদের সাধারণ লেখা পড়তে পারা এবং বুঝতে পারার ক্ষমতা গড়ে তোলা অত্যন্ত প্রয়োজনীয় । শিশুরা ভবিষ্যতে শেখার জন্য পড়বে । সেজন্য প্রয়োজন শুরুতেই পড়ার জন্য শেখা । শেখার জন্য পড়া থেকে পড়ার জন্য শেখার এই উন্নয়ন যাত্রাকে বুনিয়াদি সাক্ষরতা এবং গাণিতিক সক্ষমতার মাধ্যমে বাস্তবায়িত করা হবে ।


    বন্ধুগণ ,


    আমাদের এটা সুনিশ্চিত করতে হবে , যে শিশুই তৃতীয় শ্রেণী পাশ করবে , সে যাতে এক মিনিটে ৩০ - ৩৫টি শব্দ সহজভাবে পড়তে পারে । এটাকে আপনাদের ভাষায় ' ওরাল রিডিং ফ্লুয়েন্সি ’ বলা হয় । যে শিশুকে আমরা এই গড়গড় করে পড়তে পারার মান পর্যন্ত নিয়ে আসতে পারব , সেরকম তৈরি করতে পারব , শেখাতে পারব , ভবিষ্যতে সেই ছাত্রছাত্রীরই বাকি বিষয়গুলির বিষয়বস্তু বোঝা সহজ হবে । আমি এক্ষেত্রে আপনাদের একটি পরামর্শ দিই । এই যে ছোট ছোট শিশুরা তাদের সঙ্গে শ্রেণীকক্ষে আরও ২৫ - ২০ জন এমন বন্ধুবান্ধব থাকবে । আপনারা তাদেরকে বলুন , চল ভাই তুমি ক ' জনের নাম জানো , তুমি বলো । তারপর জিজ্ঞাসা করুন কত দ্রুত সবার নাম বলতে পারো । তারপর বলুন , তুমি দ্রুত ওদের নাম বলো এবং তাদেরকে সেখানে দাঁড় করিয়ে দাও । আপনারা দেখবেন কতো ধরনের মেধা উন্নয়ন শুরু হয়ে যাবে আর তাদের আত্মপ্রত্যয় বেড়ে যাবে । পরবর্তী সময়ে লিখিত রূপে বন্ধুদের নাম লিখতে বলবেন । চলো তুমি ক ' জনের নাম লিখতে পারো । চাইলে ফটো দেখিয়ে নাম লিখতে বলতে পারেন । সামনে যাদের দেখছে সেই বন্ধুদের ছবিতে দেখে চিনতে শেখা । এটাকেই শেখার প্রক্রিয়া বলে । এর মাধ্যমে পরবর্তী শ্রেণীতে ছাত্রছাত্রীদের ওপর থেকে বোঝা কমবে । শিক্ষকদেরও বোঝা কমবে ।


    পাশাপাশি , প্রাথমিক গণিত যেমন গণনা করা , যোগ - বিয়োগ - গুণ - ভাগ – এসবও বাচ্চারা খুব সহজেই বুঝে যাবে । এই সহজেই বোঝানোর ব্যাপারটা তখনই সম্ভব হবে যখন পড়ার বই এবং শ্রেণীকক্ষের চার দেওয়ালের বাইরে বেরিয়ে তারা বাস্তব দুনিয়ার সঙ্গে যুক্ত হবে , আমাদের জীবনের সঙ্গে , চারপাশের পরিবেশের সঙ্গে যুক্ত হবে । চারপাশের সবকিছু থেকে , বাস্তব বিশ্ব থেকে বাচ্চারা কিভাবে শিখতে পারে তার একটা উদাহরণ আমরা ঈশ্বরচন্দ্র বিদ্যাসাগরের একটি কাহিনীতে দেখতে পাই । আমরা পড়েছি , ঈশ্বরচন্দ্র বিদ্যাসাগর যখন আট বছর বয়সী ছিলেন , তখন পর্যন্ত তিনি ইংরেজি পড়তে পারতেন না । একবার তিনি যখন তাঁর বাবার সঙ্গে কলকাতা যাচ্ছিলেন , তখন পথে যেতে যেতে রাস্তার পাশে ইংরেজিতে লেখা মাইলফলক দেখতে পান । তিনি তাঁর বাবাকে জিজ্ঞাসা করেন যে এতে কী লেখা আছে ? তখন তাঁর বাবা বলেন যে এতে কলকাতা কত দূর এটা বোঝানোর জন্য ইংরেজিতে গণনা লেখা আছে । এই উত্তর শুনেই বালক ঈশ্বরচন্দ্র বিদ্যাসাগরের মনে আরও জিজ্ঞাসা জন্মায় । তিনি প্রশ্ন করতে থাকেন আর তাঁর বাবা সেই মাইলফলকগুলিতে লেখা সংখ্যাগুলি বলতে থাকেন । আর , কলকাতা পৌঁছতে পৌঁছতে একদিনের মধ্যেই ঈশ্বরচন্দ্র বিদ্যাসাগর সম্পূর্ণ ইংরেজি সংখ্যা শিখে যান । ১ , ২ , ৩ , ৪ , ... ৭ , ৮ , ৯ , ১০ - এটাই হল জিজ্ঞাসার পড়াশোনা , জিজ্ঞাসা থেকে শিক্ষা আর শিক্ষার শক্তি !


    বন্ধুগণ ,


    যখন শিক্ষাকে চারপাশের পরিবেশের সঙ্গে যুক্ত করে দেওয়া যায় , তখন তার প্রভাব ছাত্রছাত্রীদের সারা জীবনের ওপর পড়ে । আর পরোক্ষভাবে গোটা সমাজের ওপর পড়ে । যেভাবে জাপানে গেলে দেখবেন , সেখানে সিনরিন ইয়োকু - র প্রচলন রয়েছে । সিনরিন - এর মানে হল অরণ্য বা জঙ্গল , আর ইয়োকু - র মানে হল স্নান করা । অর্থাৎ , অরণ্যে স্নান । সেখানকার ছাত্রছাত্রীদের অরণ্যে নিয়ে গিয়ে যেখানে অনেক গাছপালা আছে সেরকম জায়গায় প্রকৃতিকে স্বাভাবিক রূপে অনুভব করার জন্য ছেড়ে দেওয়া হয় । সেখানে তারা গাছপালা চিনবে , নানারকম ফুল দেখবে , বিভিন্ন পশুর আওয়াজ শুনবে , পাখির কল - কাকলি শুনবে , স্পর্শ , স্বাদ এবং ঘ্রাণ ইন্দ্রিয়ের মাধ্যমে সবকিছুকে অনুভব করবে , এভাবে বাচ্চাদের প্রকৃতি এবং পরিবেশের সঙ্গে যুক্ত করা হয় । তাদের সংহত রূপে মানসিক উন্নয়নকে ত্বরান্বিত করার সুযোগও তৈরি করে দেওয়া হয় । বাচ্চারা এটি খুব উপভোগ করে আর একসঙ্গে তারা কতকিছু শিখে যায়! আমার মনে পড়ে , যখন আমি গুজরাটের মুখ্যমন্ত্রী ছিলাম , তখন একটি কর্মসূচি শুরু হয়েছিল । আমরা সমস্ত স্কুলে খবর পাঠিয়েছিলাম । আমরা বলেছিলাম, সমস্ত স্কুলের বাচ্চাদের তাদের গ্রামে সব থেকে বড় এবং পুরনো গাছ কোনটা সেটা খুঁজে বের করতে । তখন রাজ্যের সমস্ত ছাত্রছাত্রীকে নিজের গ্রামে কিংবা শহরের পার্শ্ববর্তী গ্রামগুলিতে গিয়ে পুরনো গাছ খুঁজতে হয়েছিল । শিক্ষকদের জিজ্ঞাসা করতে হয়েছিল । আর সকলের সম্মতিতে সেই পুরনো গাছটি নিয়ে পরবর্তীকালে বাচ্চারা স্কুলে ফিরে কবিতা লিখেছে , গান লিখেছে , প্রবন্ধ লিখেছে , তাৎক্ষণিক বক্তৃতা দিয়ে বলেছে এই গাছের গুরুত্ব কতটা । কিন্তু সেই প্রক্রিয়ায় তাদের অনেক গাছ দেখতে হয়েছে , অনেক গাছ দেখে তবেই সবথেকে পুরনো গাছ খুঁজতে হয়েছে । এই প্রকৃতি পাঠের মাধ্যমে তারা অনেক কিছু শিখেছে এবং তাদের মনে আরও কিছু শেখার আগ্রহ জন্মেছে দেখে আমরা বুঝতে পারি যে এই প্রয়োগ অত্যন্ত সফল হয়েছে । একদিকে শিশুরা পরিবেশ সম্পর্কে জানতে পেরেছে , পাশাপাশি তাদের নিজের গ্রাম সম্পর্কে আরও অনেক কিছু জানার সুযোগ হয়েছে । আমাদের এভাবে সহজ এবং নতুন নতুন পদ্ধতিতে শেখানোর কথা ভাবতে হবে । আমাদের এই প্রয়োগ ' নিউ এজ লার্নিং '- এর মূলমন্ত্র হওয়া উচিৎ । ' এনগেজ , এক্সপ্লোর , এক্সপিরিয়েন্স , এক্সপ্রেস এবং এক্সেল ' অর্থাৎ , ছাত্রছাত্রীদের নিজস্ব রুচি অনুসারে তাদের গতিবিধিতে বিভিন্ন ঘটনায় , বিভিন্ন প্রকল্পে জুড়ে দিতে বা এনগেজ করতে হবে । সেটিকে তারা নিজেদের মতো করে এক্সপ্লোর বা আবিষ্কার করবে । তাদের এই গতিবিধিকে , ঘটনাগুলিকে , প্রকল্পের বিভিন্ন দৃষ্টিকোণকে , তারা নিজেদের অভিজ্ঞতা বা এক্সপিরিয়েন্সের মাধ্যমে শিখবে । সেটি তাদের ব্যক্তিগত অভিজ্ঞতা হতে পারে অথবা সম্মিলিত অভিজ্ঞতা হতে পারে । তারপর শিশুরা সৃষ্টিশীল পদ্ধতিতে তাদের অভিজ্ঞতাকে এক্সপ্রেস বা প্রকাশ করতে শিখবে । এই সবকিছু মিলিয়েই অবশেষে তাদের প্রতিভার বিচ্ছুরণ বা এক্সেল করার পথ গড়ে ওঠে । এখন যেমন আমরা বাচ্চাদের কোনও পাহাড়ে , কোনও ঐতিহাসিক স্থানে , কোনও ফসলের খেতে কিংবা কোনও নিরাপদ পণ্য উৎপাদন কারখানায় নিয়ে যেতে পারি । এখন দেখুন , আপনারা শ্রেণীকক্ষে রেলের ইঞ্জিন সম্পর্কে যতই পড়ান , বাসের কথা যতই পড়ান তাতে ছেলে - মেয়েরা যত তাড়াতাড়ি শিখবে , তার থেকে অনেক দ্রুত শেখাতে পারবেন যদি আপনারা তাদেরকে গ্রামের পাশের রেল স্টেশনে নিয়ে যান । বাচ্চাদেরকে চোখের সামনে দেখান যে রেলে ইঞ্জিন কেমন হয় । তাদেরকে নিকটবর্তী বাস স্ট্যান্ডে নিয়ে গিয়ে কোনও বাসে চড়িয়ে দেখান যে কেমন হয় বাস । তারা সরেজমিনে দেখে নিজেদের সমস্ত ইন্দ্রিয় ও বোধের মাধ্যমে শিখতে শুরু করবে । আমি জানি , অনেক প্রধান শিক্ষক এবং শিক্ষকমশাই ভাবছেন যে আমাদের স্কুল - কলেজে তো আমরা এসব করেই থাকি । আমি স্বীকার করছি , অনেক শিক্ষক অত্যন্ত উদ্ভাবক হন এবং তাঁরা আপ্রাণ খেটে যান । কিন্তু সবাই এমন হন না । সব স্কুল - কলেজে এমন হয় না । আর সেজন্যই অনেক ছাত্রছাত্রী ফলিত জ্ঞান থেকে দূরে থেকে যায় । আমরা এই ভালো দিকগুলিকে যত বেশি ছাত্রছাত্রীদের মধ্যে নিয়ে যাব , তখন আমাদের বন্ধু শিক্ষক - শিক্ষিকারাও এই প্রক্রিয়া থেকে শেখার সুযোগ পাবেন । শিক্ষক - শিক্ষিকাদের অভিজ্ঞতা যত বেশি হবে , তাঁদের কাছে শুনে শুনে ছাত্রছাত্রীরা লাভবান হবে ।


    বন্ধুগণ ,


    আমদের দেশের প্রত্যেক ক্ষেত্রে কিছু নিজস্ব বৈচিত্র্য রয়েছে । কোনও না কোনও ঐতিহ্যশালী চিত্রকলা , কারিগরি , কোনও বিশেষ পণ্যের কারণে সেই জায়গাগুলি বিখ্যাত হয়ে যায় । যেমন , বিহারের ভাগলপুরের শাড়ি , সেখানকার সিল্ক সারা দেশে বিখ্যাত । ছাত্রছাত্রীরা সেই শাড়ি তৈরির কারখানায় গিয়ে হাত চরকা দেখে আসবে । কিভাবে কাপড় তৈরি হয়! নিজের চোখে দেখে এবং শিল্পীদের কাছে শুনে শিখতে পারবে । আপনারা আগেই শ্রেণীকক্ষ থেকে তাদের মধ্যে কে কোন প্রশ্ন করবে সেটা শিখিয়ে নিয়ে যাবেন । তারপর তাদেরকে বলবেন , তুমি যে প্রশ্ন করেছ সেটার কি জবাব পেয়েছ সেটা খাতায় লিখে আমাকে দেখাও । এটাই তো প্রকৃত শিক্ষা । যখন তারা সঠিক প্রশ্ন জিজ্ঞাসা করবে যেমন , আপনারা সুতো কোথা থেকে আনেন , সুতোর রং কিভাবে হয় , শাড়ি কেমন করে চমকায় । বাচ্চাদের মুখ থেকে এই প্রশ্নগুলি শুনলে কারখানার শিল্পীরাও খুশি মনে জবাব দেবেন আর বাচ্চারা অনেক কিছু শিখতে পারবেন । আপনারা স্কুলেও এরকম দক্ষ লোকেদের আমন্ত্রণ জানিয়ে আনতে পারেন । তাঁরা আপনাদের স্কুলে তাঁদের পণ্যের প্রদর্শনী বা কর্মশালা চালু করতে পারে । মনে করুন, গ্রামে যাঁরা মাটির বাসন তৈরি করেন , একদিন তাঁদের ডেকে আনলেন । স্কুলের বাচ্চারা দেখবে , প্রশ্ন করবে এবং কত ভালোভাবে শিখে নেবে! এভাবে ছাত্রছাত্রীদের জিজ্ঞাসা বৃদ্ধি পাবে । জ্ঞানও বাড়বে । শেখার প্রতি আগ্রহও বাড়বে । এরকম অনেক পেশার মানুষদের পণ্য উৎপাদনে যথেষ্ট দক্ষতা অর্জন করতে হয় । কিন্তু আমরা তাদের গুরুত্ব দিই না । অনেকে তো তাঁদেরকে আমাদের থেকে ছোট বা নিচু শ্রেণীর বলে ভাবি । ছাত্রছাত্রীরা তাঁদের কাছ থেকে দেখলে তাঁদের প্রতি ছাত্রছাত্রীদের মনে একটি আবেগের সম্পর্ক তৈরি হবে । তাঁদের পরিশ্রম ও দক্ষতা বুঝবে, তাঁদেরকে সম্মান করতে শিখবে ।


    এমনও তো হতে পারে , বড় হয়ে এই শিশুদের মধ্যে থেকে কেউ কেউ এই শিল্পোদ্যোগের সঙ্গে যুক্ত হবে । কেউ হয়তো এই ধরনের উদ্যোগের বড় মালিক হয়ে যাবে । বড় শিল্পপতি হবে । বাচ্চাদের মনে সংবেদনশীলতা জাগ্রত করার দায়িত্ব আপনাদের । অনেকেই অটো রিকশায় স্কুলে আসে । তাদেরকে কি কখনও জিজ্ঞাসা করেছেন , তুমি যে অটো রিকশায় করে আসো সেটি যিনি চালান সেই কাকুর নাম কি ? তোমাকে রোজ যিনি নিয়ে আসেন তাঁর বাড়ি কোথায় ? তোমরা কি তাঁকে জিজ্ঞাসা করেছ যে তিনি কখনও জন্মদিন পালন করেছেন কিনা ? কোনদিন কি তাঁর বাড়িতে গিয়েছ ? তিনি কি তোমার বাবা - মায়ের সঙ্গে নিয়মিত কথা বলেন ? তেমনই যারা রিকশায় আসে তাদেরকে বলবেন আগামীকাল তোমার রিকশাচালক কাকুর কাছ থেকে ১০টি প্রশ্ন জিজ্ঞাসা করে আসবে । তারপর ক্লাসে এসে বলবে তোমার রিক্সাওয়ালা কেমন মানুষ , তাঁর বাড়ি কোন গ্রামে । যদি এই গ্রামেরই মানুষ হন তাহলে তিনি কোথা থেকে এসেছেন । এভাবে বাচ্চাদের মনে তাদের আশপাশের সমস্ত পেশার মানুষদের প্রতি সংবেদনশীলতা গড়ে উঠবে । না হলে সেই বাচ্চারা জানেই না , তারা ভাবে আমার বাবা টাকা দেয় , সেজন্য অটো রিকশাওয়ালা আমাকে নিয়ে আসে । তাদের মনে কখনও এই ভাব জেগে ওঠে না যে অটো রিকশাওয়ালা কাকু আমার জীবন তৈরি করে দিচ্ছে । যখন তারা ভাববে যে আমার জীবন তৈরি করার ক্ষেত্রে এই কাকুরও কিছু ভূমিকা রয়েছে , তখনই শিশুদের মনে তাঁদের প্রতি কিছু সংবেদনশীলতা তৈরি হবে ।


    তেমনই তারা যদি অন্যান্য পেশা বেছে নেয় , যেমন কোন শিশু যদি বড় হয়ে ইঞ্জিনিয়ারও হয় , তখনও তার মাথায় থাকবে যে অমুক পেশার মানুষদের জীবনকে সহজ করার জন্য কিছু উদ্ভাবন করা যায় কিনা । সেজন্যই অভিজ্ঞতার পাশাপাশি , শিশুদের মনে এই সংবেদনা গড়ে তুলতে তাদেরকে কখনও হাসপাতালে , কখনও ফায়ার স্টেশনে বা অন্যকোন জায়গায় বেড়াতে নিয়ে গিয়ে শিক্ষায় বৈচিত্র্য আনতে পারেন । হাসপাতালে গেলে বাচ্চারা বুঝতে পারবে ডাক্তাররা কেমন হয় , ডেন্টিস্ট কী করেন , চোখের হাসপাতাল কেমন হয় , তারা বিভিন্ন সরঞ্জাম দেখবে , দৃষ্টিশক্তি পরীক্ষা করানোর মেশিন দেখবে , তাদের মনে জিজ্ঞাসা তৈরি হবে , তারা শিখবে ।


    বন্ধুগণ ,


    জাতীয় শিক্ষানীতিকে এভাবে রচনা করা হয়েছে যাতে পাঠক্রমের বোঝা কম করা যায় । আর বুনিয়াদি বিষয়গুলির ওপর বেশি গুরুত্ব দেওয়া যায় । শিক্ষাকে ‘হলিস্টিক’ এবং ' ইন্টার - ডিসিপ্লিনারি , ফান - বেসড এবং কমপ্লিট এক্সপিরিয়েন্স ' করে তোলার জন্য একটি ' ন্যাশনাল কারিকুলাম ফ্রেমওয়ার্ক ’ গড়ে তোলা হবে । এটাও নিশ্চিত করা হয়েছে যে ২০২২ সালে আমরা যখন স্বাধীনতার ৭৫তম বছর পালন করব , তখন আমাদের ছাত্রছাত্রীরা এই নতুন কারিকুলাম নিয়েই নতুন ভবিষ্যতের দিকে পা বাড়াবে । এটাও দূরদর্শী যুক্তিনিষ্ঠ ভবিষ্যতের জন্য রচিত বিজ্ঞান - ভিত্তিক পাঠক্রম হবে । এই প্রস্তুতি পর্যায়ে আপনাদের সকলের পরামর্শ নেওয়া হবে । আর সকলের পরামর্শ বিবেচনা করে বিশেষজ্ঞ শিক্ষাবিদরা সেগুলিকে আধুনিক শিক্ষা ব্যবস্থার সঙ্গে যুক্ত করবেন ।


    বন্ধুগণ ,


    ভবিষ্যতের বিশ্ব আমাদের আজকের বিশ্ব থেকে অনেকটাই আলাদা হতে চলেছে । আমরা এর প্রয়োজনগুলি এখন থেকেই দেখতে পাচ্ছি , অনুভব করতে পারি । এক্ষেত্রে আমাদের ছাত্রছাত্রীদের একবিংশ শতাব্দীর দক্ষতাকে সঙ্গে নিয়ে এগিয়ে যেতে হবে । এই একবিংশ শতাব্দীর দক্ষতা কেমন হবে ? এটি হবে পাঁচটি ‘ সি ’ - ' ক্রিটিকাল থিঙ্কিং , ক্রিয়েটিভিটি , কোলাবরেশন , কিউরিওসিটি এবং কমিউনিকেশন ' । আমাদের ছাত্রছাত্রীরা তাদের উন্নত ভবিষ্যৎ এবং ভবিষ্যতের বিজ্ঞানের উন্নতিকে যাতে বোঝে সেই লক্ষ্যে গুরুত্ব দিয়ে ভাবুন । এগুলি আজকের সময়ের চাহিদা । এগুলি অত্যন্ত জরুরি । সেজন্য ছাত্রছাত্রীদের গোড়া থেকেই ' কোডিং ' শেখাতে হবে , কৃত্রিম বুদ্ধিমত্তা কী তা বোঝাতে হবে , ইন্টারনেট অফ থিংস , ক্লাউড কম্পিউটিং , ডেটা সায়েন্স এবং রোবোটিক্সের সঙ্গে যাতে তারা যুক্ত হয় তা আমাদের দেখতে হবে ।


    বন্ধুগণ ,


    আমরা এখন যে শিক্ষানীতি অনুসরণ করি সেই নীতি আমাদের ছাত্রছাত্রীদের অনেক ক্ষেত্রে বেঁধে রেখেছে । উদাহরণস্বরূপ বলতে পারি , যেসব ছাত্রছাত্রী বিজ্ঞান বেছে নেয়, তারা কলা কিংবা বাণিজ্য বিভাগের কোনও বিষয় পড়তে পারে না । তেমনই , কলা বা বাণিজ্য নিয়ে যারা পড়াশোনা করে , তারা কেউ ইতিহাস , ভুগোল পড়ে , আবার কেউ অ্যাকাউন্টস পড়ে । কিন্তু তারা বিজ্ঞানের বিষয়গুলি নিতে পারে না । কিন্তু বাস্তবে আপনাদের জীবনে কি এমন হয় যে শুধু একটা দিক নিয়ে জানলেই জীবন চালিয়ে দেওয়া যায় ? বাস্তবে সমস্ত বিষয়ই তো পরস্পরের সঙ্গে যুক্ত । প্রত্যেক শিক্ষাই পরস্পরের সঙ্গে যুক্ত । একজন ছাত্র যে কোনও বিষয় বেছে নিলে ভবিষ্যতে তার মনে হতে পারে যে সে অন্য কোনও ক্ষেত্রে আরও ভালো করতে পারত । কিন্তু বর্তমান ব্যবস্থায় তখন চাইলেই পরিবর্তনের কিংবা নতুন সম্ভাবনার সঙ্গে যুক্ত হওয়ার কোনও সুযোগ থাকে না । অনেক ছেলে - মেয়ের স্কুলছুট/ কলেজছুট কিম্বা পড়াশুনা ছেড়ে দেওয়ার পেছনে এটা একটা বড় কারণ । সেজন্য নতুন জাতীয় শিক্ষানীতিতে ছাত্রছাত্রীদের যে কোনও বিষয় বেছে নেওয়ার স্বাধীনতা দেওয়া হয়েছে । আমি এটাকে অনেক বড় সংস্কার হিসেবে দেখছি । এখন আমাদের যুব সম্প্রদায়কে বিজ্ঞান , কলা কিংবা বাণিজ্যের মধ্যে কোন একটার ব্র্যাকেটে থাকতে হবে না । দেশের প্রত্যেক ছাত্র তাদের প্রতিভা অনুসারে এখন যে কোনও বিষয় পড়ার সুযোগ পাবে ।


    বন্ধুগণ ,


    নতুন জাতীয় শিক্ষানীতি আরেকটি বড় সমস্যার সমাধান করবে । এখানে অনেক বড় বড় অভিজ্ঞতাসম্পন্ন জ্ঞানী মানুষেরা বসে আছেন । আপানারা হয়তো অবশ্যই অনুভব করেছেন যে আমাদের দেশে ' লার্নিং ড্রিভেন এডুকেশন '- এর জায়গায় ' মার্কস এবং মার্কশিট এডুকেশন ’ বেশি গুরুত্ব পায় । কিন্তু আসলে বাচ্চারা যখন খেলাধূলা করে , তখনও তারা অনেক কিছু শেখে । যখন তারা পরিবারের অন্যান্য সদস্যের সঙ্গে কথাবার্তা বলে , যখন তারা আপনাদের সঙ্গে বাইরে বেড়াতে যায় , তখনও তারা অনেক কিছু শেখে । কিন্তু সাধারণত দেখা গেছে , বাবা - মা ছেলে - মেয়েদের এটা জিজ্ঞাসা করেন না , কী শিখেছ? শুধু এটাই জিজ্ঞাসা করেন, কত নম্বর পেয়েছ? পরীক্ষায় নম্বর কত পেয়েছ ? একটি পরীক্ষা , একটি মার্কশিট কি শিশুদের শিক্ষার , তাদের মানসিক বিকাশের পরিমাপ হতে পারে ? আজ সত্যি এটাই যে মার্কশিট শিশুদের জন্য মানসিক প্রেসারশিট হয়ে উঠেছে । আর পরিবারের জন্য হয়ে উঠেছে প্রেস্টিজশিট । লেখাপড়ার সঙ্গে জড়িত এই আতঙ্ককে , মানসিক চাপ থেকে দেশের ছাত্রছাত্রীদের বের করে আনাই জাতীয় শিক্ষানীতির একটি মূল উদ্দেশ্য ।


    পরীক্ষা এমন হওয়া উচিৎ যাতে ছাত্রছাত্রীদের ওপর বিনা কারণে চাপ না পড়ে । আর চেষ্টা থাকা উচিৎ যাতে মাত্র একটি পরীক্ষার মাধ্যমে ছাত্রছাত্রীদের মূল্যায়ন না করা হয় । পাশাপাশি , আত্মমূল্যায়ন , সহ - ছাত্রছাত্রীদের দ্বারা মূল্যায়ন এবং ছাত্রছাত্রীদের উন্নয়নের বিভিন্ন দিকের মূল্যায়ন হওয়া উচিৎ । সেজন্য জাতীয় শিক্ষানীতিতে মার্কশিটের জায়গায় হলিস্টিক রিপোর্ট কার্ডকে গুরুত্ব দেওয়া হয়েছে । হলিস্টিক রিপোর্ট কার্ড ছাত্রছাত্রীদের ' ইউনিক পোটেনশিয়াল , অ্যাপ্টিচিউড , অ্যাটিচিউড , ট্যালেন্ট , স্কিলস , এফিশিয়েন্সি , কম্পিটেন্সি এবং পসিবিলিটিজ '- এর ডিটেইল্ড শিট হবে । মূল্যায়ন প্রণালীর সম্পূর্ণ সংস্কারের জন্য একটি নতুন জাতীয় মূল্যায়ন কেন্দ্র ' পরখ ' স্থাপন করা হবে ।


    বন্ধুগণ ,


    জাতীয় শিক্ষানীতি প্রনয়ণের পর এ নিয়ে জোর আলোচনা চলছে যে শিশুদের পড়ানোর ভাষা কোনটা হওয়া উচিৎ । এতে কি কোনও পরিবর্তন আনা উচিৎ । এখানে আমাদের একটাই বৈজ্ঞানিক দিক বোঝার প্রয়োজন রয়েছে যে ভাষা শিক্ষার মাধ্যম হয় , কিন্তু ভাষাই সমগ্র শিক্ষা নয় । বইয়ের পড়াশোনায় ডুবে থাকা কিছু মানুষ এই পার্থক্য ভুলে যান । সেজন্য যে ভাষায় শিশুরা সহজে শিখতে পারে , সহজে সমস্ত কিছুকে শিখতে পারে , সেই ভাষাই লেখাপড়ার ভাষা হওয়া উচিৎ । এটা দেখা অত্যন্ত প্রয়োজনীয় , যে শিশুকে আমরা পড়াচ্ছি সেকি আমরা যা বলছি তা বুঝতে পারছে ? বুঝতে পারলে কতটা সহজে বুঝতে পারছে! এমন তো নয় , যে শিশুটির অধিকাংশ প্রাণশক্তি ভাষা শিক্ষাতেই খরচ হয়ে যাচ্ছে । অধিকাংশ দেশেই এসব কথা মাথায় রেখে শিশুদের প্রাথমিক শিক্ষা মাতৃভাষাতেই দেওয়া হয় ।


    আপনাদের মধ্যে অনেকেই এটা হয়তো জানেন যে , ২০১৮ সালে প্রোগ্রাম ফর ইন্টারন্যাশনাল স্টুডেন্ট অ্যাসেসমেন্ট বা পিসা ' র টপ র‍্যাঙ্কিং যতগুলি দেশ ছিল , যেমন এস্টোনিয়া , আয়ারল্যান্ড , ফিনল্যান্ড , জাপান , উত্তর কোরিয়া , পোল্যান্ড – এসব দেশে প্রাথমিক শিক্ষা মাতৃভাষাতেই দেওয়া হয় । এটা অত্যন্ত স্বাভাবিক। যে ভাষা শুনে শিশুরা প্রতিপালিত হয় , যে ভাষা বাড়ির ভাষা , সেই ভাষাতেই যে কোনও শিক্ষার গতি উন্নত হতে পারে । না হলে বাচ্চারা যখন অন্য ভাষায় কিছু শোনে , তখন নিজেই আগে নিজের ভাষায় সেটাকে অনুবাদ করে নয় তারপর বোঝে । শিশুমনে এটা খুব ঝামেলা সৃষ্টি করে । অনেক চাপ সৃষ্টি করে । এর একটা অন্য দিকও রয়েছে । আমাদের দেশের বিশেষ করে , গ্রামীণ এলাকায় পড়াশোনা মাতৃভাষা ছাড়া অন্য কোনও মাধ্যমে হলে অধিকাংশ ক্ষেত্রেই অভিভাবকরা ছেলে - মেয়েদের পড়াশোনার সঙ্গে যুক্ত হতে পারেন না । এক্ষেত্রে শিশুদের জন্য পড়াশোনা একটি সহজ প্রক্রিয়া হয়ে ওঠে না । বরঞ্চ , স্কুলের পড়া একটি কর্তব্য হিসেবে রয়ে যায় । এভাবে অভিভাবক ও স্কুলের মধ্যে একটি লাইন টেনে দেওয়া হয় ।


    সেজন্য নতুন জাতীয় শিক্ষানীতিতে ন্যূনতম গ্রেড - ৫ কিম্বা পঞ্চম শ্রেণী পর্যন্ত শিক্ষার মাধ্যম মাতৃভাষা বা স্থানীয় ভাষা রাখার কথাই বলা হয়েছে । আমি দেখেছি, কিছু মানুষের মনে এই বিষয়টি নিয়ে ভ্রম রয়েছে । জাতীয় শিক্ষানীতিতে মাতৃভাষা ছাড়া কোনও অন্য ভাষা শেখার এবং শেখানোর ক্ষেত্রেও কোন বাধা নেই । ইংরেজির পাশাপাশি , যে কোনও বিদেশি ভাষা আন্তর্জাতিক প্রেক্ষিতে অত্যন্ত সহায়ক । বাচ্চারা যদি পড়াশোনা করে , শেখে তাহলে ভালোই হবে । কিন্তু পাশাপাশি , সকল ভারতীয় ভাষাকেও প্রচার ও প্রসার করা হবে যাতে আমাদের যুব সম্প্রদায় দেশের ভিন্ন ভিন্ন রাজ্যের ভাষা , সেখানকার সংস্কৃতির সঙ্গে পরিচিত হতে পারে । প্রত্যেক ক্ষেত্রেই একটির সঙ্গে অন্যটির সম্পর্ক মজবুত করতে হবে ।


    বন্ধুগণ ,


    নতুন জাতীয় শিক্ষানীতির এই যাত্রাপথে আপনারাই হলেন পথ প্রদর্শক । দেশের শিক্ষকরাই পথ দেখাবেন । নতুন পদ্ধতিতে শিক্ষা , ‘ পরখ '- এর মাধ্যমে নতুন পরীক্ষা , ছাত্রছাত্রীদের এই নতুন যাত্রাপথে শিক্ষকদেরই নিয়ে যেতে হবে । কারণ , বিমান যতই উন্নতমানের হোক না কেন , পাইলটকেই সেটা উড়াতে হবে । সেজন্য এই সকল বিষয় শিক্ষকদেরকেও অনেক কিছু নতুন শেখাবে । অনেক কিছু পুরনো বিস্মৃত করাবে । ২০২২ - এ যখন স্বাধীনতার ৭৫তম বর্ষ সম্পূর্ণ হবে , তখন ভারতের প্রত্যেক ছাত্রছাত্রী জাতীয় শিক্ষানীতি দ্বারা নির্দিষ্ট দিকনির্দেশ করবে । এটি আমাদের সামগ্রিক দায়িত্ব । আমি সকল শিক্ষকদের , প্রশাসকদের , স্বেচ্ছাসেবী সংগঠনগুলিকে এবং অভিভাবকদের আহ্বান জানাই যে তাঁরা এই জাতীয় মিশনে নিজেদের অবদান রাখুন । আমার দৃঢ় বিশ্বাস যে আপনারা সবাই সহ- শিক্ষকদের সহযোগিতায় সারা দেশে জাতীয় শিক্ষানীতিকে সফলভাবে বাস্তবায়িত করতে পারবেন ।


    আমি নিজের বক্তব্য শেষ করার আগে শিক্ষকদের মাধ্যমে একটি অনুরোধ জানাতে চাই যে করোনার সঙ্কটকালে আপনারাও সমস্ত সতর্কতা বিধি পালন করবেন, যেমন, দুই গজ দূরত্ব রক্ষা করা , মাস্ক অথবা ফেস কভার পরিধান করা , প্রত্যেক পরিবারের বয়স্কদের স্বাস্থ্যের প্রতি লক্ষ্য রাখা , পরিচ্ছন্নতা বজায় রাখা - এগুলি আমাদের সবাইকে এই লড়াইয়ে নেতৃত্ব দিতে সাহায্য করবে । আর , শিক্ষকরা তা অত্যন্ত সহজে করতে পারেন । অত্যন্ত সহজে একথা বাড়িতে বাড়িতে পৌঁছে দিতে পারেন । আর শিক্ষকরা যখন কোনও কথা বলেন , তখন ছাত্রছাত্রীরা সেটিকে খুব বিশ্বাস করে । ছাত্রছাত্রীদের সামনে যদি বলেন যে প্রধানমন্ত্রী একথা বলেছেন , আর আমাদের শিক্ষকরা ওই কথা বলেছেন , তাহলে আমি বাজি ধরে বলতে পারি ছাত্রছাত্রীরা প্রধানমন্ত্রী যা বলেছেন তা নিয়ে চারটি প্রশ্ন করবে । কিন্তু যদি শিক্ষক কিছু বলে থাকেন তা নিয়ে তারা একটিও প্রশ্ন করবেন না । বাড়িতে গিয়ে বলবে যে আমার শিক্ষক একথা বলেছে । এই শ্রদ্ধা , এই বিশ্বাস প্রতিটি ছাত্রছাত্রীর মনে থাকে । এটাই আপনাদের অনেক বড় পুঁজি , অনেক বড় শক্তি । আর এই ক্ষেত্রের সঙ্গে অনেক প্রজন্মের তপস্যাই আপনাদের এই ঐতিহ্যের অধিকারী করে তুলেছে । আর যখন এইসব কিছু আপনারা ঐতিহ্য রূপে পেয়েছেন , তখন আপনাদের দায়িত্বও অনেক বেড়ে গেছে ।


    আমার বিশ্বাস , আমার দেশের শিক্ষকরা ভারতের উজ্জ্বল ভবিষ্যতের জন্য এই অভিযানকে একটি মিশন রূপে নিয়ে মন দিয়ে এগিয়ে নিয়ে যাবেন । দেশের প্রত্যেকটি শিশু আপনাদের থেকে শিক্ষা গ্রহণ করার জন্য তৈরি থাকে । আপনাদের আদর্শ পালন করার জন্য তৈরি থাকে । আপনাদের ইচ্ছা চরিতার্থ করার জন্য তৈরি থাকে । তারা দিন - রাত পরিশ্রম করার জন্য প্রস্তুত । একবার যদি শিক্ষক বলে দেন , তখন সবকিছু পালন করার জন্য তৈরি থাকে । আমি মনে করি যে , মা - বাবা , শিক্ষক , শিক্ষক - প্রতিষ্ঠান , সরকারি ব্যবস্থা আমাদের সবাইকে মিলেমিশে একাজ করতে হবে । আমার দৃঢ় বিশ্বাস , এই যে জ্ঞানযজ্ঞ চলছে , যে শিক্ষাপর্ব চলছে , ৫ সেপ্টেম্বর থেকে শুরু করে লাগাতার ভিন্ন ভিন্ন ক্ষেত্রের মানুষেরা এটিকে এগিয়ে নিয়ে যাওয়ার কাজ করছেন । এই প্রচেষ্টা নিশ্চিতভাবেই ভালো পরিণাম নিয়ে আসবে । সময়ের আগে পরিণাম আসবে । আর সামগ্রিক কর্তব্যের এই ভাবের কারণেই এটা সম্ভব হবে ।


    এই বিশ্বাস নিয়ে আরেকবার আপনাদের সবাইকে অনেক অনেক ধন্যবাদ জানাই । আপনাদের সবাইকে অনেক অনেক শুভকামনা জানাই । আর সর্বদাই আমি শিক্ষকদের প্রণাম জানাই । আজ ভার্চ্যুয়াল মাধ্যমেও আপনারা সবাইকে প্রণাম জানিয়ে আমার বক্তব্যকে এখানেই বিরাম জানাচ্ছি ।


    অনেক অনেক ধন্যবাদ ।


    CG/SB/DM

    
    
    (Release ID: 1653526) Visitor Counter : 8
    
    
      Read this release in: English , Urdu , Marathi , Hindi , Manipuri , Assamese , Punjabi , Gujarati , Odia , Tamil , Telugu , Kannada , Malayalam