      বিজ্ঞানওপ্রযুক্তিমন্ত্রক

      উদ্ভাবন ভিত্তির প্রসারে বিদ্যালয় পড়ুয়াদের সৃজনশীল মানসিকতায় উৎসাহদান
      Posted On: 13 SEP 2020 2:17PM by PIB Kolkata


    নয়াদিল্লী, ১৩ সেপ্টেম্বর, ২০২০


    

    শিশুরা তাদের পারিপার্শিক সমস্যাগুলির সৃজনশীল সমাধানের লক্ষ্যে উদ্ভাবনমূলক মানসিকতা নিয়ে এগিয়ে আসতে পারে। সরকার উদ্ভাবনমূলক ভিত্তির প্রসারে দৈনন্দিন জীবনের সঙ্গে যুক্ত সমস্যাগুলির বিজ্ঞান ও প্রযুক্তিগত উপায়ে সমাধানসূত্র খুঁজে বের করার জন্য শিশুদের উৎসাহিত করে থাকে। এ ধরণের সৃজনশীল উদ্যোগগুলিকে কেন্দ্রীয় বিজ্ঞান ও প্রযুক্তি দপ্তর উৎসাহ যোগায় এবং মেধার পরিচয় রয়েছে এমন সৃজনশীল সমাধান সূত্রগুলির জন্য পড়ুয়াদের ১০ হাজার টাকা পর্যন্ত পুরস্কার দেওয়া হয়। শুধু তাই নয় সৃজনশীল এই সমাধান সূত্রগুলির প্রচার ও প্রসারে জেলা, রাজ্য ও জাতীয় স্তরে প্রদর্শনীর আয়োজন করা হয়।


    
    দেশের প্রত্যন্ত অঞ্চলগুলি থেকেও লক্ষ লক্ষ শিশু দৈনন্দিন জীবনে যেসমস্ত সমস্যার সম্মুখীন হয়ে থাকে তার উদ্ভাবনমূলক সমাধান সূত্র খুঁজে বের করার চেষ্টা করছে। সৃজনশীল এই সমাধান সূত্রগুলির মধ্যে রান্নাঘরের জন্য নিরাপদ সরঞ্জাম, সুস্থায়ী জৈব শৌচাগার অথবা বর্জ্য পরিচালনার বিভিন্ন সমাধানের হদিশ রয়েছে।


    
    কেন্দ্রীয় বিজ্ঞান ও প্রযুক্তি মন্ত্রক ২০১৭ সালে ন্যাশনাল ইনোভেশন ফাউন্ডেশনের সঙ্গে সহযোগিতায় শিশুদের সৃজনশীল মানসিকতার প্রসারে জাতীয় স্তরে পরিকল্পনা ও জ্ঞান সম্পর্কিত একটি কর্মসূচির সূচনা করে। এই কর্মসূচিতে ছাত্রছাত্রীদের সৃজনশীল উদ্ভাবনগুলির ধারাবাহিকতা বজায় রাখতে তাদের মানসিকতায় উৎসাহ দেওয়া হয়।


    
    দেশের ৬ লক্ষ বিদ্যালয়ে তরুণ মেধাবীদের সৃজনশীল মানসিকতা প্রসারের লক্ষ্যে কেন্দ্রীয় বিজ্ঞান ও প্রযুক্তি মন্ত্রক সরকারি ও বেসরকারি বিদ্যালয়গুলির ছাত্রছাত্রীদের কাছ থেকে দৈনন্দিন জীবনের সঙ্গে যুক্ত সমস্যাগুলির সমাধানের সম্ভাবনা রয়েছে এমন উদ্ভাবনমূলক প্রকৃত ধ্যান-ধারণা পাঠানোর আমন্ত্রণ জানায়। ছাত্রছাত্রীদের প্রেরিত উদ্ভাবনমূলক ধ্যান-ধারণাগুলি বিদ্যালয়, জেলা ও রাজ্যস্তরে পুঙ্খানুপুঙ্খ বিশ্লেষণের পর জাতীয় স্তরের প্রতিযোগিতায় সামিল করার জন্য যাচাই করা হয়। ২০১৯-এ জাতীয় স্তরের প্রতিযোগিতার জন্য সমস্ত রাজ্য ও কেন্দ্রশাসিত অঞ্চল থেকে ৩ লক্ষ ৮০ হাজারেরও বেশি ছাত্রছাত্রী তাদের উদ্ভাবনমূলক ধ্যান-ধারণা জমা দেয়। এই সংখ্যা উত্তরোত্তর বৃ্দ্ধি পাচ্ছ। প্রাপ্ত ধ্যান-ধারণাগুলির মধ্যে কয়েকটিকে সেরা সৃজনশীলতার দৃষ্টান্ত হিসেবে ১০ হাজার টাকা পুরস্কার দেওয়া হয়েছে। জেলা ও রাজ্যস্তরে আয়োজিত কয়েক দফা প্রদর্শনীর পর নির্দিষ্ট কয়েকটি উদ্ভাবনমূলক সমাধান সূত্র জাতীয় স্তরের প্রতিযোগিতায় অংশগ্রহণের যোগ্যতা অর্জন করে।


    
    এ বছর অনলাইনে উদ্ভাবনমূলক ধ্যান-ধারণা পাঠানোর প্রক্রিয়া গত পয়লা জুন থেকে শুরু হয়েছে। কোভিড মহামারীর জন্য ছাত্রছাত্রীরা যেহেতু বিদ্যালয়ে যেতে পারছে না, তাই এই সময়টিকে কাজে লাগানোর জন্যই বিজ্ঞান ও প্রযুক্তি দপ্তর তাদের উদ্ভাবনমূলক ধ্যান-ধারণাগুলি অনলাইন পোর্টালের মাধ্যমে জমা দেওয়ার ব্যাপারে উৎসাহ দিয়ে আসছে।


    
    বিশ্ব উদ্ভাবন সূচকে ভারতের ধারাবাহিক অগ্রগতির বিষয়টিকে বিবেচনায় রেখে সরকার তরুণ মেধাবী ছাত্রছাত্রীদের মধ্যে সৃজনশীলতার এক অনুকূল সংস্কৃতির প্রসারে সর্বাত্মক প্রয়াস চালাচ্ছে। এই প্রয়াসের অঙ্গ হিসেবেই দেশের প্রত্যন্ত অঞ্চগুলিতেও ছাত্রছাত্রীরা সৃজনশীলতার ক্ষেত্রে তাদের দক্ষতার প্রমাণ রাখতে সচেষ্ট হয়ে উঠেছে।


    
    
    CG/BD/NS

    
    
    (Release ID: 1653867) Visitor Counter : 3
    
    
      Read this release in: English , Urdu , Marathi , Hindi , Manipuri , Punjabi , Tamil