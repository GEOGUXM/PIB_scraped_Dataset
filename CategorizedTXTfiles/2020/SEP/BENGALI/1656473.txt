      কৃষিমন্ত্রক

      উদ্যান পালনের সঙ্গে যুক্ত কৃষকদের পারিশ্রমিক
      Posted On: 18 SEP 2020 3:08PM by PIB Kolkata


    নয়াদিল্লি, ১৮ সেপ্টেম্বর, ২০২০


    দেশে শাক-সব্জি এবং ফুল উৎপাদন সম্প্রতি বৃদ্ধি পেয়েছে। ২০১৬-১৭ সালের হিসাবানুযায়ী শাক-সব্জি উৎপন্ন হয়েছিল ১ লক্ষ ৭৮ হাজার ১৭২ টন। সেখানে ২০১৯-২০ অর্থবর্ষে শেষ তথ্যানুযায়ী, এই পরিমাণ ১ লক্ষ ৮৯ হাজার ৪৬৪ টন। ২০১৬-১৭ অর্থবর্ষে দেশে মোট উৎপাদিত ফুলের পরিমাণ ছিল ২ হাজার ৩৯২ টন। সেখানে ২০১৯-২০ অর্থবর্ষে শেষ তথ্যানুযায়ী, এই পরিমাণ বেড়ে হয়েছে ২ হাজার ৯৯৪ টন। ২০১৬-১৭ অর্থবর্ষে আলু, টমেটো ও পেঁয়াজ যথাক্রমে – ৪৮ হাজার ৬০৫ টন, ২০ হাজার ৭০৮ টন এবং ২২ হাজার ৪২৭ টন ছিল। সেখানে ২০১৯-২০ অর্থবর্ষে এই পরিমাণ বেড়ে দাঁড়িয়েছে যথাক্রমে ৪৮ হাজার ৬৬২ টন, ২১ হাজার ১৯৫ টন এবং ২৬ হাজার ১৪৮ টন।


    যেসব কৃষি ও উদ্যান পালন সামগ্রী পচনশীল, যেগুলি মূল্য সহায়ক আওতাভুক্ত নয়, এ ধরনের কৃষি পণ্যের ক্ষেত্রে সরকার মার্কেট ইন্টারভেনশন স্কিম (এমআইএস) বাস্তবায়িত করেছে। এর মূল উদ্দেশ্য হল – কৃষকরা কোনও বছর প্রচুর ফসল ফলালে উৎপাদিত ফসলের দাম কৃষি কাজের ব্যয়ের থেকেও কম পাওয়া গেলে তাঁদের রক্ষা করা। যাতে কৃষকদের অভাবী বিক্রি করতে না হয়, তার জন্যই এমআইএস – এর উদ্যোগ নেওয়া হয়েছে। এর অন্যতম শর্ত হল – আগের বছরের চেয়ে কৃষি কাজের ১০ শতাংশ বেশি ব্যয় হলে অথবা বাজারের দামের থেকে উৎপাদিত ফসলের দাম ১০ শতাংশ কম হলে এই সুবিধা পাওয়া যাবে। এই প্রকল্প রাজ্য সরকার ও কেন্দ্রশাসিত অঞ্চলের প্রশাসনের অনুরোধক্রমে গ্রহণ করা হয়। এক্ষেত্রে সংশ্লিষ্ট রাজ্য বা কেন্দ্রশাসিত অঞ্চল ৫০ শতাংশ ক্ষতি পূরণ দেয়। উত্তর-পূর্বাঞ্চলের রাজ্যগুলির ক্ষেত্রে এর পরিমাণ ২৫ শতাংশ। বাকি অর্থ কেন্দ্র দিয়ে থাকে।


    কৃষকরা যাতে তাঁদের ন্যায্য পারিশ্রমিক পান, সরকার তার জন্য বিভিন্ন পদক্ষেপ গ্রহণ করেছে। কৃষক ও কৃষি পণ্য সংস্থাগুলি অনলাইনের মাধ্যমে স্বচ্ছভাবে জাতীয় কৃষি বাজার কর্মসূচির সাহায্যে তাঁদের পণ্য বিক্রি করতে পারেন। বেসরকারি বাজার, সরাসরি বাজারজাতকরণের প্রক্রিয়া, হিমঘর, গুদামজাতকরণের মতো বিভিন্ন সুবিধা এগ্রিকালচার মার্কেটিং ইনফ্রাস্ট্রাকচার স্কিমের সাহায্যে করা হচ্ছে।


    সরকার দেশে ১০ হাজারটি কৃষি পণ্য উৎপাদক সংগঠন গড়ে তোলার উদ্যোগ নিয়েছে, যার সাহায্যে কৃষকরা তাঁদের উৎপাদিত সামগ্রী ভালো দাম পাবেন। সরকার এর জন্য ৫ই জুন কৃষি পণ্য ব্যবসা-বাণিজ্য (সুরক্ষা এবং সহযোগিতা) অধ্যাদেশ ২০২০ জারি করেছিল। এর সাহায্যে বাধাহীনভাবে রাজ্যের অভ্যন্তরে এবং এক রাজ্য থেকে অন্য রাজ্যে কৃষকরা তাঁদের উৎপাদিত সামগ্রী বিক্রি করতে পারবেন। কৃষকরা নিজের বাড়ি থেকে, গুদাম বা হিমঘর থেকে সরাসরি তাঁদের পণ্য বিক্রিরও সুযোগ পাচ্ছেন। এর ফলে, তাঁদের উৎপাদিত সামগ্রী অন্য জায়গায় নিয়ে যাওয়া, বাজারের জন্য বাড়তি পয়সা দেওয়ার সমস্যাগুলি থেকে তাঁরা রেহাই পাবেন।


    রাজ্যসভায় আজ এক প্রশ্নের লিখিত জবাবে এই তথ্য দেন কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর।


    CG/CB/SB

    
    
    (Release ID: 1656473) Visitor Counter : 2
    
    
      Read this release in: English , Marathi , Tamil