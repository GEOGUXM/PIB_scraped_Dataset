      প্রতিরক্ষামন্ত্রক

      প্রতিরক্ষা ক্ষেত্রে প্রত্যক্ষ বিদেশি বিনিয়োগ
      Posted On: 14 SEP 2020 5:33PM by PIB Kolkata


    নয়াদিল্লি, ১৪ সেপ্টেম্বর, ২০২০


    

    ২০০১-এর মে মাসে প্রতিরক্ষা শিল্পক্ষেত্রে ভারতীয় বেসরকারি ক্ষেত্রের ১০০ শতাংশ পর্যন্ত অংশগ্রহণের জন্য খুলে দেওয়া হয়। এর আগে এই ক্ষেত্রটি কেবল সরকারি বিনিয়োগের জন্যই সংরক্ষিত ছিল। সেই সময়, প্রতিরক্ষা খাতে ২৬ শতাংশ পর্যন্ত প্রত্যক্ষ বিদেশি বিনিয়োগের অনুমতি দেওয়া হয়েছিল। পরবর্তীকালে শিল্প প্রসার ও অভ্যন্তরীণ বাণিজ্য দপ্তর ২০১৬-র এক প্রেস নোটে প্রতিরক্ষা ক্ষেত্রে সরাসরি ৪৯ শতাংশ প্রত্যক্ষ বিদেশি বিনিয়োগের অনুমতি দেয়। অবশ্য, ৪৯ শতাংশের বেশি বিনিয়োগের ক্ষেত্রে সরকারি নিয়ম-পদ্ধতি অনুযায়ী, বিনিয়োগের অনুমতি রয়েছে। প্রতিরক্ষা ক্ষেত্রের আধুনিকীকরণ এবং নতুন প্রযুক্তির প্রয়োগের লক্ষ্যেই এই সিদ্ধান্ত নেওয়া হয়েছিল। ২০২০-র জুন পর্যন্ত প্রতিরক্ষা এবং এরোস্পেস ক্ষেত্রে প্রত্যক্ষ বিদেশি বিনিয়োগের পরিমাণ ছিল ৩,৪৫৪ কোটি টাকা। ২০১৪-১৫ সাল থেকে প্রতিরক্ষা এবং এরোস্পেস ক্ষেত্রে বিনিয়োগের পরিমাণ আরও বৃদ্ধি পেয়েছে।
    
    দেশে প্রতিরক্ষা ক্ষেত্রে প্রত্যক্ষ বিদেশি বিনিয়োগে উৎসাহ দেওয়ার জন্য একাধিক সংস্কারমূলক পদক্ষেপ গ্রহণ করা হয়েছে। প্রত্যক্ষ বিদেশি বিনিয়োগের মাধ্যমে দেশীয় সংস্থাগুলি বিদেশি সংস্থার সঙ্গে যৌথ উদ্যোগে মূলধন বিনিয়োগের যেমন সুযোগ পাচ্ছে, তেমনই বিশ্বের সর্বাধুনিক প্রযুক্তিগুলিও কাজে লাগানো সম্ভব হচ্ছে। প্রত্যক্ষ বিদেশি বিনিয়োগ নীতির পর্যালোচনা একটি ধারাবাহিক প্রক্রিয়া। তাই প্রয়োজন অনুসারে এই নীতিটি পরিবর্তন করা হয়, যাতে বিনিয়োগের অন্যতম আকর্ষণীয় কেন্দ্র হিসেবে ভারতকে বিশ্ব মানচিত্রে তুলে ধরা যায়। এদিকে কেন্দ্রীয় সরকার ২০২০-র মে মাসে প্রতিরক্ষা উৎপাদন ক্ষেত্রে প্রত্যক্ষ বিদেশি বিনিয়োগের পরিমাণ ৪৯ শতাংশ থেকে বাড়িয়ে ৭৪ শতাংশ করেছে। প্রত্যক্ষ বিদেশি বিনিয়োগের পরিমাণ বৃদ্ধির এই সিদ্ধান্ত ইতিমধ্যেই বাণিজ্য ও শিল্প মন্ত্রকের পক্ষ থেকে বিজ্ঞপ্তি দিয়ে জানানো হয়েছে। তবে ৪৯ শতাংশের বেশি বিনিয়োগের ক্ষেত্রে সরকারি অনুমোদন প্রয়োজন।
    
    প্রতিরক্ষা ক্ষেত্রে 'মেক ইন ইন্ডিয়া' কর্মসূচির প্রসারে সরকার একাধিক উদ্যোগ নিয়েছে। এই উদ্যোগগুলির ফলে একদিকে যেমন প্রত্যক্ষ বিদেশি বিনিয়োগের পরিমাণ বেড়েছে, অন্যদিকে তেমনই দেশীয় অতিক্ষুদ্র, ছোট ও মাঝারি সংস্থাগুলির অংশগ্রহণের সুযোগও বেড়েছে। এদিকে আত্মনির্ভর ভারত মিশনের আওতায় প্রতিরক্ষা মন্ত্রক ১০১টি প্রতিরক্ষা সরঞ্জামের তালিকা তৈরি করছে যেগুলি আমদানির ক্ষেত্রে নির্দিষ্ট সময়সীমা ধার্য করে দেওয়া হয়েছে। এই সিদ্ধান্তের ফলে দেশীয় প্রতিরক্ষা শিল্পক্ষেত্রগুলি লাভবান হবে বলে মনে করা হচ্ছে।
    
    রাজ্যসভায় গতকাল এক প্রশ্নের লিখিত জবাবে এই তথ্য দেন প্রতিরক্ষা প্রতিমন্ত্রী শ্রী শ্রীপাদ নায়েক।


    

    CG/BD/DM

    
    
    (Release ID: 1654489) Visitor Counter : 3
    
    
      Read this release in: English , Urdu