      প্রতিরক্ষামন্ত্রক

      প্রতিরক্ষা মন্ত্রী শ্রী রাজনাথ সিং এবং ফ্রান্সের সশস্ত্র বাহিনীর মন্ত্রী শ্রীমতী ফ্লোরেন্স পার্লের উপস্থিতিতে ভারতীয় বিমানবাহিনীতে রাফায়েল যুদ্ধবিমানের আনুষ্ঠানিক অন্তর্ভুক্তি
      Posted On: 10 SEP 2020 4:55PM by PIB Kolkata


    নয়াদিল্লি, ১০ সেপ্টেম্বর, ২০২০


    

    
    ভারতীয় বিমানবাহিনীতে আজ আনুষ্ঠানিকভাবে রাফায়েল যুদ্ধবিমানের অন্তর্ভুক্তি হয়েছে। আম্বালার বায়ুসেনা ঘাঁটিতে এক অনুষ্ঠানে প্রতিরক্ষা মন্ত্রী শ্রী রাজনাথ সিং এবং ফ্রান্সের সশস্ত্র বাহিনীর মন্ত্রী শ্রীমতী ফ্লোরেন্স পার্লের উপস্থিতিতে এই অন্তর্ভুক্তির কাজটি হয়।
    
    প্রতিরক্ষা মন্ত্রী এই উপলক্ষে আয়োজিত অনুষ্ঠানে বলেছেন, ভারতীয় বিমানবাহিনীর ইতিহাসে রাফায়েল যুদ্ধবিমানের অন্তর্ভুক্তি একটি ঐতিহাসিক মুহূর্ত। দেশের জাতীয় নিরাপত্তার ক্ষেত্রে রাফায়েল চুক্তি একটি নতুন ব্যবস্থা এনেছে এবং এর অন্তর্ভুক্তির মধ্য দিয়ে যেসব দেশ ভারতের সার্বভৌমত্বকে চ্যালেঞ্জ জানায় তাদের প্রতি কড়া বার্তা পাঠানো হয়েছে। প্রধানমন্ত্রী শ্রী নরেন্দ্র মোদীর জাতীয় নিরাপত্তার বিষয়ে গুরুত্ব দেওয়ার কথা উল্লেখ করে প্রতিরক্ষা মন্ত্রী বলেছেন, বিভিন্ন বাধা-বিপত্তি সত্ত্বেও আজ তাঁর সেই স্বপ্ন পূরণ হয়েছে।
    
    রাফায়েলের অন্তর্ভুক্তিকে ভারত-ফ্রান্স কৌশলগত সম্পর্কের প্রতিফলন বলে উল্লেখ করে শ্রী সিং বলেছেন, দেশের প্রতিরক্ষা সংক্রান্ত সহযোগিতা বৃদ্ধিতে দুটি দেশ একযোগে কাজ করে চলেছে। প্রযুক্তি হস্তান্তরের ফলে মাজগাঁও ডকে ছয়টি স্করপিন ডুবো-জাহাজ তৈরি করা হচ্ছে। আইএনএস কালভরি নামে প্রথম ডুবো-জাহাজটির ২০১৭ সালে উদ্বোধন হয়েছে। প্রধানমন্ত্রীর আত্মনির্ভর ভারত অভিযানের কথা উল্লেখ করে তিনি আরও বলেছেন, প্রতিরক্ষা ক্ষেত্রে বর্তমানে ৭৪ শতাংশ প্রত্যক্ষ বিদেশী বিনিয়োগ করা সম্ভব। ইতিমধ্যেই উত্তরপ্রদেশ ও তামিলনাড়ুতে দুটি প্রতিরক্ষা করিডর তৈরি করা হয়েছে। শ্রী সিং আশা করেছেন, ফরাসি প্রতিরক্ষা সংস্থাগুলি ভারতের এই সুযোগ গ্রহণ করবে।
    
    তিনি বিমানবাহিনীর সদস্যদের সম্প্রতি প্রকৃত নিয়ন্ত্রণরেখা বরাবর দ্রুত সিদ্ধান্ত গ্রহণের কারণে তাঁদের অভিনন্দন জানিয়েছেন। কোভিড-১৯ মহামারীর সময় ভারতীয় বায়ুসেনার দেশের প্রতি অবদানেরও তিনি প্রশংসা করেন।
    
    ফ্রান্সের সশস্ত্র বাহিনীর মন্ত্রী শ্রীমতী ফ্লোরেন্স পার্লে বলেছেন, দুটি দেশের দৃঢ় সম্পর্কের প্রতীক হল এই রাফায়েল যুদ্ধবিমানের বিমানবাহিনীতে অন্তর্ভুক্তি। তিনি বলেছেন, আন্তর্জাতিক ভাবে প্রতিরক্ষা ক্ষেত্রে ভারত এখন থেকে আরো ক্ষমতাসম্পন্ন হয়েছে। 'মেক ইন ইন্ডিয়া' উদ্যোগকে সফল করে তুলতে ফ্রান্সের অঙ্গীকারের কথাও শ্রীমতী পার্লে উল্লেখ করেছেন।
    
    অনুষ্ঠানে চিফ অফ ডিফেন্স স্টাফ জেনারেল বিপিন রাওয়াত, বায়ুসেনার প্রধান এয়ার চিফ মার্শাল আর কে এস ভাদৌরিয়া, প্রতিরক্ষা সরঞ্জাম উৎপাদনের সচিব ডঃ অজয় কুমার সহ মন্ত্রকের উচ্চপদস্থ আধিকারিকরা ছাড়াও ফরাসি প্রতিরক্ষা শিল্পের একদল প্রতিনিধিও উপস্থিত ছিলেন। এঁদের মধ্যে দাসো অ্যাভিয়েশনের চেয়ারম্যান মিঃ এরিক ট্র্যাপিয়ের এবং এমবিডিএ-র মুখ্য কার্যনির্বাহী আধিকারিক মিঃ এরিক বেরাঙ্গের উল্লেখযোগ্য।
    
    আম্বালায় বায়ুসেনার ঘাঁটিতে ২৭ জুলাই ফ্রান্স থেকে প্রথম পাঁচটি রাফায়েল যুদ্ধবিমান এসে পৌঁছেছিল। এগুলিকে 'গোল্ডেন অ্যারো' - ১৭ নং স্কোয়াড্রনে সামিল করা হয়েছে। আজকের অনুষ্ঠানের শুরুতে 'সর্বধর্ম পূজা' করা হয়। এরপর রাফায়েল এবং তেজস যুদ্ধবিমানের প্রদর্শন করেন সারাং এরোবেটিক টিম। প্রথা অনুসারে, জল কামান দিয়ে রাফায়েল যুদ্ধবিমানকে স্বাগত জানানো হয়। আজ সকালে শ্রীমতী পার্লে নতুন দিল্লিতে এসে পৌঁছন। তাঁকে আনুষ্ঠানিকভাবে অভিবাদন জানানো হয়।


    

    CG/CB/DM

    
    
    (Release ID: 1653199) Visitor Counter : 5
    
    
      Read this release in: English , Urdu , Hindi , Marathi , Punjabi , Odia , Tamil , Malayalam