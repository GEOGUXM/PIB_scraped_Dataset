      আয়ুষ

      পোষণ মাস উদযাপন উপলক্ষে আয়ুষ ভিত্তিক পুষ্টির বিষয়ের উপর গুরুত্ব দেওয়া হয়েছে
      Posted On: 10 SEP 2020 3:35PM by PIB Kolkata


    নয়াদিল্লী, ১০ সেপ্টেম্বর, ২০২০


    

    সেপ্টেম্বর মাস জুড়ে পোষণ মাস বা পুষ্টি মাস উদযাপনের অঙ্গ হিসেবে চিরাচরিত বিভিন্ন ব্যবস্থার মাধ্যমে পুষ্টির উপাদান নিয়ে আলোচনা হবে। কোভিড-১৯ মহামারীর প্রেক্ষিতে প্রয়োজনীয় নিয়ম মেনে পোষণ অভিযানে এ ধরণের বিষয়গুলি আরও বেশি গুরুত্ব পাবে।


    
    প্রধানমন্ত্রী শ্রী নরেন্দ্র মোদী ২০১৮ সালের ৮ই মার্চ সর্বাঙ্গীন পুষ্টির লক্ষ্যে জাতীয় স্তরে পুষ্টি মিশন- পোষণ অভিযানের সূচনা করেছিলেন। এই কর্মসূচীতে যারা অপুষ্টিতে ভুগছেন, যেসব শিশুর জন্মের সময় ওজন কম ছিল, বয়ঃসন্ধিতে থাকা মেয়েরা, গর্ভবতী মহিলা, যাঁরা সন্তানদের স্তন্যদান করেন এবং যেসব শিশুদের রক্তাল্পতা রয়েছে তাদের প্রতি বেশি গুরুত্ব দেওয়া হয়। ভারতের চিরাচরিত সব ধরণের ওষুধগুলিতে খাদ্য এবং খাদ্যাভ্যাসের ওপর বেশি গুরুত্ব দেওয়া হয়েছে। দেখা গেছে চিরাচরিত এইসব ধারণা বিজ্ঞান সম্মত এবং বর্তমানে পোষণ অভিযানে এগুলি গুরুত্ব পাচ্ছে। কেন্দ্রীয় স্বাস্থ্য ও পরিবার কল্যাণ মন্ত্রক, আয়ুষ মন্ত্রক, পঞ্চায়েতী রাজ মন্ত্রক, নারী ও শিশু বিকাশ মন্ত্রক ৭ই সেপ্টেম্বর সব রাজ্য এবং কেন্দ্রশাসিত অঞ্চলের মুখ্যসচিবদের সঙ্গে আলোচনায় পোষণ অভিযানে আয়ুষ ভিত্তিক ব্যবস্থাপনার প্রতি বেশি জোর দিয়েছিলেন।


    
    এই অভিযানের অন্যতম গুরুত্বপূর্ণ দিক হল যেসব শিশুরা চূড়ান্ত অপুষ্টিতে ভুগছে, তাদের দ্রুত শনাক্ত করা। এর ফলে ওই সব শিশুদের নানা জটিল সমস্যার হাত থেকে রক্ষা করা যাবে এবং যথাযথ চিকিৎসার ব্যবস্থা করা যাবে। তাই এই বছরের রাষ্ট্রীয় পোষণ মাসে চুড়ান্ত অপুষ্টিতে ভোগা শিশুদের দ্রুত শনাক্ত করে চিকিৎসার ব্যবস্থা করার উদ্যোগ নেওয়া হয়েছে।


    
    ভালো পুষ্টি, পরিপূরক আহার সহ বিভিন্ন বিষয়ে যথাযথ পরামর্শ দেবার জন্য আয়ুর্বেদ, সিদ্ধা এবং ইউনানি বিশেষজ্ঞরা এই প্রক্রিয়ায় যোগ দেবেন। আয়ুষ ইন্টারন্যাশনাল ইনস্টিটিউশন্স এর মত সংস্থা এবং মন্ত্রকের বিভিন্ন স্বশাসিত সংস্থার মাধ্যমে বিশেষ এই উদ্যোগগুলি বাস্তবায়িত করা হবে। এ ছাড়াও আয়ুষ মন্ত্রক পুষ্টি সংক্রান্ত বিষয়ে সরাসরি যুক্ত ‘আহার ‘ কর্মসূচীর মাধ্যমে মাস জুড়ে সচেতনতামূলক নানা অনুষ্ঠানের আয়োজন করবে, যার মূল উদ্দেশ হবে জনসাধারণের কাছে সঠিক বার্তা পৌঁছে দেওয়া।
    
    এই উদ্যোগে সমাজের অংশগ্রহণ নিশ্চিত করার জন্য ভিলেজ হেলথ স্যানিটেশন এন্ড নিউট্রিশন কমিটি-র সদস্যরা ‘পোষণ পঞ্চায়েত ‘ বা পুষ্টি পঞ্চায়েতের আয়োজন করবে। যেখানে বর্তমান নানা উদ্যোগ, স্বাস্থ্য ও পুষ্টি সংক্রান্ত শিক্ষাদান, রোগ প্রতিরোধের বিভিন্ন বিষয় নিয়ে আলোচনা হবে। গ্রাম স্তরে সংশ্লিষ্ট সকলকে সামিল করতে আয়ুষ মন্ত্রক বিশেষ উদ্যোগ নেবে।
    
    
    
    CG/CB/NS

    
    
    (Release ID: 1653061) Visitor Counter : 8
    
    
      Read this release in: English , Urdu , Hindi , Manipuri , Assamese , Punjabi , Tamil , Telugu