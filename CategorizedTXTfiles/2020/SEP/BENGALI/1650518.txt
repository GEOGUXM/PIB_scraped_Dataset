      ক্রেতা, খাদ্যএবংগণবন্টনমন্ত্রক

      এক দেশ এক রেশন কার্ড ব্যবস্থায় জাতীয় স্তরে পোর্টেবিলিটির ব্যবস্থায় যুক্ত হল লাদাখ ও লাক্ষাদ্বীপ
      Posted On: 01 SEP 2020 4:37PM by PIB Kolkata


    নয়াদিল্লি, ১ সেপ্টেম্বর, ২০২০


    

    কেন্দ্রীয় উপভোক্তা বিষয়ক, খাদ্য ও গণবন্টন মন্ত্রী শ্রী রামবিলাস পাসোয়ান 'এক দেশ এক রেশন কার্ড' ব্যবস্থা বাস্তবায়নের অগ্রগতি পর্যালোচনা করেছেন। ২৪টি রাজ্য ও কেন্দ্রশাসিত অঞ্চলে এই ব্যবস্থার সুবিধে পাওয়া যেত। লাদাখ ও লাক্ষাদ্বীপ – এই দুটি কেন্দ্রশাসিত অঞ্চল এই ব্যবস্থায় ঢোকার ক্ষেত্রে সমস্ত প্রক্রিয়া সম্পন্ন করেছে। এর ফলে, দেশে ২৬টি রাজ্য ও কেন্দ্রশাসিত অঞ্চলে এই ব্যবস্থা চালু হল। ১ সেপ্টেম্বর থেকে লাদাখ এবং লাক্ষাদ্বীপে গণবন্টন ব্যবস্থায় 'এক দেশ এক রেশন কার্ড' পদ্ধতি চালু হয়েছে।
    
    এর ফলে, জাতীয় খাদ্য সুরক্ষা আইনের আওতাধীন ৮০ শতাংশ সুবিধাভোগী - ৬৫ কোটি মানুষ অন্ধ্রপ্রদেশ, বিহার, দাদরা ও নগর হাভেলি এবং দমন দিউ, গোয়া, গুজরাট, হরিয়ানা, হিমাচল প্রদেশ, জম্মু-কাশ্মীর, ঝাড়খণ্ড, কর্ণাটক, কেরল, লাদাখ, লাক্ষাদ্বীপ, মধ্যপ্রদেশ, মহারাষ্ট্র, মণিপুর, মিজোরাম, নাগাল্যান্ড, ওড়িশা, পাঞ্জাব, রাজস্থান, সিকিম, তেলেঙ্গানা, ত্রিপুরা, উত্তরপ্রদেশ ও উত্তরাখন্ডে এই প্রক্রিয়ায় সুবিধে পাবেন ।
    
    কেন্দ্রের 'এক দেশ এক রেশন কার্ড' ব্যবস্থার মূল উদ্দেশ্য হল, ২০১৩ সালের জাতীয় খাদ্য সুরক্ষা আইনের সব সুবিধাভোগী দেশের যে কোনও প্রান্তে তাঁদের প্রাপ্য রেশন সুসংহত ব্যবস্থাপনার মধ্য দিয়ে সংগ্রহ করতে পারবেন। এই ব্যবস্থায় যেসব মানুষ জীবিকার সন্ধানে এক জায়গা থেকে আরেক জায়গায় যাওয়া-আসা করেন, তাঁদের সুবিধা হবে। তাঁরা দেশের যে কোনও জায়গা থেকে, যে কোনও ন্যায্য মূল্যের দোকান থেকে তাঁদের খাদ্যশস্য সংগ্রহ করতে পারবেন। এর জন্য ওই দোকানে বৈদ্যুতিন পয়েন্ট অফ সেল মেশিন-এর মাধ্যমে আধার-ভিত্তিক ব্যবস্থাপনায় তাঁরা তাঁদের রেশন কার্ডের সাহায্যে এই খাদ্যশস্য সংগ্রহ করবেন।


    

    CG/CB/DM

    
    
    (Release ID: 1650518) Visitor Counter : 10
    
    
      Read this release in: English , Urdu , Marathi , Hindi , Assamese , Manipuri , Punjabi , Tamil , Telugu