      খাদ্যপ্রক্রিয়াকরণশিল্পমন্ত্রক

      নতুন হিমঘর প্রকল্পগুলি থেকে ২ লক্ষ ৫৭ হাজার ৯০৪ জন কৃষক লাভবান হবেন : হরসিমরত কাউর বাদল
      Posted On: 01 SEP 2020 3:14PM by PIB Kolkata


    নয়াদিল্লি, ১ সেপ্টেম্বর, ২০২০


    

    
    নতুন সুসংবদ্ধ হিমঘর প্রকল্পগুলি থেকে প্রত্যক্ষ ও পরোক্ষভাবে ১৬,২০০টি কর্মসংস্থান হবে এবং ২ লক্ষ ৫৭ হাজার ৯০৪ জন কৃষক লাভবান হবেন বলে জানিয়েছেন কেন্দ্রীয় খাদ্য প্রক্রিয়াকরণ শিল্পমন্ত্রী শ্রীমতী হরসিমরত কাউর বাদল। প্রধানমন্ত্রী কিষাণ সম্পদা যোজনার সুসংবদ্ধ হিমঘর তথা মূল্য সংযুক্ত পরিকাঠামো কর্মসূচির আওতায় আন্তঃমন্ত্রক অনুমোদন কমিটির বৈঠকে ২৭টি হিমঘর প্রকল্প স্থাপনের প্রস্তাব অনুমোদিত হয়। কমিটির বৈঠকগুলিতে ভিডিও কনফারেন্সের মাধ্যমে পৌরোহিত্য করেন শ্রীমতী বাদল।
    
    শ্রীমতী বাদল বলেন, উপযুক্ত পরিকাঠামো গড়ে তোলার মাধ্যমে পচনশীল কৃষিজ সামগ্রীর অপচয় বন্ধ করা সম্ভব হলে তা কেবল কৃষকদের আয় বাড়াতেই সাহায্য করবে না, বরং ফলমূল ও শাকসব্জির ক্ষেত্রে ভারতকে আত্মনির্ভর করে তোলার লক্ষ্যেও গুরুত্বপূর্ণ পদক্ষেপ নেবে। সুসংবদ্ধ হিমঘর প্রকল্পগুলি চালু হলে তা খাদ্য প্রক্রিয়াকরন পরিকাঠামোর বিকাশে বড় ভূমিকা নেবে বলে উল্লেখ করে শ্রীমতী বাদল বলেন, এই হিমঘরগুলি কৃষিজ পণ্যের সরবরাহ শৃঙ্খল সুবিন্যস্ত করতেও সাহায্য করবে। এর ফলে, গ্রামাঞ্চলে প্রত্যক্ষ ও পরোক্ষ কর্মসংস্থানের পাশাপাশি, কৃষকরাও ভালো দাম পাবেন। একইসঙ্গে, কৃষি সহযোগী ক্ষেত্রগুলিও এতে লাভবান হবে। কৃষকদের আর্থিক নিরাপত্তার ক্ষেত্রে এ ধরনের উদ্যোগ অত্যন্ত গুরুত্বপূর্ণ বলে শ্রীমতী বাদল অভিমত প্রকাশ করেন। সুসংবদ্ধ হিমঘর প্রকল্পের আওতায় অন্ধ্রপ্রদেশে সাতটি, বিহারে একটি, গুজরাটে দুটি, হরিয়ানায় চারটি, কর্ণাটকে তিনটি, রাজস্থানে দুটি, তামিলনাড়ুতে চারটি এবং কেরল, মধ্যপ্রদেশ, পাঞ্জাব এবং উত্তরপ্রদেশে একটি করে মিলিয়ে মোট ২৭টি হিমঘর গড়ে তোলার প্রস্তাব অনুমোদিত হয়েছে। এই হিমঘরগুলি গড়ে তোলা বাবদ ৭৪৩ কোটি টাকা বিনিয়োগ করা হবে। অত্যাধুনিক ব্যবস্থা সহ হিমঘরগুলিতে কৃষিজ পণ্য রাখার আধুনিক পরিকাঠামো গড়ে তোলা হবে এবং এর ফলে দেশের খাদ্য প্রক্রিয়াকরণ ক্ষেত্র উপকৃত হবে। একইভাবে, হিমঘরগুলি ভারতের খাদ্য সরবরাহ শৃঙ্খলে দক্ষতা আরও বাড়াতে সাহায্য করবে। প্রকল্পগুলি গড়ে তুলতে ২০৮ কোটি টাকা এককালীন অনুদান দেওয়া হবে। এর ফলে, প্রত্যক্ষ ও পরোক্ষভাবে ১৬,২০০টি কর্মসংস্থান হবে। এমনকি, ২ লক্ষ ৫৭ হাজার ৯০৪ জন কৃষক লাভবান হবেন।
    
    সারা দেশে আর্থিক সহায়তার জন্য ৮৫টি হিমঘর প্রকল্প গড়ে তোলার পরিকল্পনা নেওয়া হয়েছে। এই হিমঘরগুলি চালু হলে সরবরাহ প্রক্রিয়ায় যে ফারাক রয়েছে তা দূর করা সম্ভব হবে এবং প্রধানমন্ত্রী কিষাণ সম্পদা যোজনার হিমঘর, মূল্য সংযোজন তথা সংরক্ষণমূলক পরিকাঠামোর মাধ্যমে বিশ্বমানের পরিষেবা গড়ে উঠবে।
    
    কেন্দ্রীয় খাদ্য প্রক্রিয়াকরণ শিল্প মন্ত্রক সারা দেশে এক মজবুত ও সুস্থায়ী হিমঘর গ্রিড গড়ে তোলার পরিকল্পনা নিয়েছে, যাতে উৎপাদন কেন্দ্র থেকে গ্রাহকদের কাছে বিপণন কেন্দ্র পর্যন্ত পচনশীল কৃষিজ পণ্যের অপচয় রোধ করা যায় এবং নিরবচ্ছিন্ন সরবরাহ অব্যাহত রাখা যায়। এই হিমঘরগুলি চালু হলে কৃষিজ পণ্যের গুণমান ও সঠিক পরিমাণ বজায় রাখাও সম্ভব হবে। এমনকি, পচনশীল বিভিন্ন ফলমূল ও শাকসব্জি সময়মতো বাজারে পৌঁছে দেওয়া যাবে।
    
    খাদ্য প্রক্রিয়াকরণ শিল্পের কাছে অতিরিক্ত কৃষিজ পণ্য কাজে লাগানোর ক্ষমতা রয়েছে। এর ফলে, একদিকে যেমন কৃষকরা লাভবান হবেন, অন্যদিকে অতিরিক্ত কৃষিজ পণ্যের মূল্য সংযুক্ত ব্যবস্থাও গড়ে তোলা যাবে। পক্ষান্তরে, অভ্যন্তরীণ এবং আন্তর্জাতিক বাজারের চাহিদা পূরণ হবে।
    
    উপরোক্ত ২৭টি হিমঘর প্রকল্প স্থাপনের জন্য আন্তঃমন্ত্রক অনুমোদন কমিটির বৈঠকগুলি গত ২১, ২৪, ২৮ ও ৩১ আগস্ট অনুষ্ঠিত হয়।


    

    CG/BD/DM

    
    
    (Release ID: 1650415) Visitor Counter : 7
    
    
      Read this release in: Tamil , English , Urdu , Hindi , Marathi , Manipuri , Assamese , Punjabi , Odia , Telugu