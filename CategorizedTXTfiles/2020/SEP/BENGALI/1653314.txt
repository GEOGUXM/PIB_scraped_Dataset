      মন্ত্রিসভারঅর্থনৈতিকবিষয়সংক্রান্তকমিটি

      পরিকাঠামো বিনিয়োগ ট্রাস্টের মাধ্যমে পাওয়ারগ্রিড কর্পোরেশন অফ ইন্ডিয়া লিমিটেডের সহযোগী সংস্থাগুলির সম্পদ নগদীকরণে মন্ত্রিসভার অনুমোদন
      Posted On: 08 SEP 2020 7:33PM by PIB Kolkata


    নয়াদিল্লি, ০৮ সেপ্টেম্বর, ২০২০


    

    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটি আজ এক প্রথা বহির্ভূত সংস্কারের অঙ্গ হিসাবে কেন্দ্রীয় বিদ্যুৎ মন্ত্রকের অধীন রাষ্ট্রায়ত্ত সংস্থা পাওয়ারগ্রিডের সহযোগী সংস্থাগুলির সম্পদ নগদীকরণের বিষয়ে সিদ্ধান্ত নিয়েছে। সম্পদ নগদীকরণের যাবতীয় প্রক্রিয়া পরিকাঠামো বিনিয়োগ ট্রাস্টের মাধ্যমে পরিচালিত হবে। এই প্রথমবার বিদ্যুৎ ক্ষেত্রের সঙ্গে যুক্ত কোনও একটি রাষ্ট্রায়ত্ত সংস্থার নগদীকরণের মাধ্যমে সম্পদ পুনর্ব্যবহারের সিদ্ধান্ত গ্রহণ করা হয়েছে। সম্পদ নগদীকরণ থেকে প্রাপ্ত লভ্যাংশ নতুন ও নির্মীয়মান প্রকল্পগুলিতে মূলধন হিসাবে ব্যয় করা হবে।


    
    মন্ত্রিসভার এই সিদ্ধান্ত রাষ্ট্রায়ত্ত পাওয়ারগ্রিড সংস্থাকে তার সম্পদের নগদীকরণ ঘটিয়ে ৭ হাজার কোটি টাকারও বেশি আয় করতে সাহায্য করবে। সংস্থার যে সমস্ত সম্পদ নগদীকরণের সিদ্ধান্ত নেওয়া হয়েছে, তার মধ্যে রয়েছে – হাইভোল্টেজ বিদ্যুৎ সরবরাহ লাইন ও সাব-স্টেশন। সম্পদ নগদীকরণ থেকে প্রাপ্ত আয় পাওয়ারগ্রিড সংস্থা তার নতুন ও নির্মীয়মান প্রকল্পগুলিতে খরচ করতে পারবে।


    
    উল্লেখ করা যেতে পারে, কেন্দ্রীয় বিদ্যুৎ মন্ত্রকের প্রশাসনিক নিয়ন্ত্রণাধীন রাষ্ট্রায়ত্ত সংস্থা হ’ল পাওয়ারগ্রিড। এই সংস্থাটি ১৯৯২-৯৩ সালে বাণিজ্যিক কাজকর্ম শুরু করে। আজ এই সংস্থাটি বিদ্যুৎ সরবরাহের ক্ষেত্রে মহারত্ন মর্যাদাপ্রাপ্ত সংস্থা হয়ে উঠেছে।সংস্থাটি তার অভ্যন্তরীণ কাজকর্ম থেকে সংগৃহীত অর্থ ও ঋণ সহায়তার মাধ্যমে মূলধন ব্যয়ের জন্য তহবিল সংস্থান করে থাকে।


    
    মন্ত্রিসভায় অর্থনৈতিক বিষয় সংক্রান্ত কমিটি রাষ্ট্রায়ত্ত পাওয়ারগ্রিড সংস্থাকে তার সম্পদের নগদীকরণের অনুমতি দিয়েছে। সম্পদ নগদীকরণের ক্ষেত্রে স্পেশাল পার্পাস ভেহিকেল হিসাবে পরিকাঠামো তহবিল ট্রাস্টকে কাজে লাগানো হবে। পরিকাঠামো তহবিল ট্রাস্টের মাধ্যমে পাওয়ারগ্রিড সংস্থার সম্পদ নগদীকরণের এটি প্রথম প্রয়াস। সম্পদ নগদীকরণ থেকে প্রাপ্ত আয় সংস্থাটি তার মূলধন খাতে ব্যয় এবং নতুন বা নির্মীয়মান প্রকল্পগুলি বাবদ খরচ করতে পারবে। এমনকি, সম্পদ নগদীকরণ থেকে প্রাপ্ত আয় পাওয়ারগ্রিড সংস্থার আর্থিক অবস্থাকে আরও সুদৃঢ় করবে। প্রথম পর্যায়ে পাওয়ারগ্রিড সংস্থার সম্পদ নগদীকরণ থেকে ৭ হাজার কোটি টাকারও বেশি উপার্জনের লক্ষ্যমাত্রা স্থির হয়েছে। সম্পদ নগদীকরণের অভিজ্ঞতার ওপর ভিত্তি করে ভবিষ্যতেও এ ধরনের প্রয়াস গ্রহণ করা হবে।


    

    CG/BD/SB

    
    
    (Release ID: 1653314) Visitor Counter : 2
    
    
      Read this release in: English , Urdu , Hindi , Marathi , Assamese , Punjabi , Gujarati , Tamil , Telugu