      কেন্দ্রীয়মন্ত্রিসভা

      প্রাক্তন রাষ্ট্রপতি শ্রী প্রণব মুখোপাধ্যায়ের প্রয়াণে কেন্দ্রীয় মন্ত্রিসভার শোক জ্ঞাপন
      
      শ্রী প্রণব মুখোপাধ্যায়ের স্মরণে ২ মিনিট নীরবতা পালন

      Posted On: 01 SEP 2020 12:15PM by PIB Kolkata

    নয়াদিল্লি, ০১ সেপ্টেম্বর, ২০২০


    কেন্দ্রীয় মন্ত্রিসভা প্রাক্তন রাষ্ট্রপতি শ্রী প্রণব মুখোপাধ্যায়ের প্রয়াণে শোক প্রকাশ করেছে।


    কেন্দ্রীয় মন্ত্রিসভা শ্রী মুখোপাধ্যায়ের স্মরণে ২ মিনিট নীরবতা পালন করেছে।


    মন্ত্রিসভা আজ একটি সিদ্ধান্ত অনুমোদন করেছে :


    “কেন্দ্রীয় মন্ত্রিসভা প্রাক্তন রাষ্ট্রপতি শ্রী প্রণব মুখোপাধ্যায়ের প্রয়াণে গভীর শোক প্রকাশ করছে।


    তাঁর প্রয়াণে দেশ একজন বিশিষ্ট নেতা ও অসামান্য সাংসদকে হারালো।


    ভারতের ত্রয়োদশ রাষ্ট্রপতি শ্রী প্রণব মুখোপাধ্যায়ের প্রশাসনিক কাজে অতুলনীয় অভিজ্ঞতা ছিল। তিনি বিদেশ, প্রতিরক্ষা, কেন্দ্রীয় বাণিজ্য ও অর্থ মন্ত্রকের দায়িত্ব সামলেছেন।


    ১৯৩৫ সালের ১১ই ডিসেম্বর পশ্চিমবঙ্গের বীরভূম জেলার ছোট্ট গ্রাম মিরাটি-তে তাঁর জন্ম। শ্রী মুখোপাধ্যায় ইতিহাস ও রাষ্ট্র বিজ্ঞানে স্নাতকোত্তর ডিগ্রি লাভ করা ছাড়াও কলকাতা বিশ্ববিদ্যালয় থেকে আইনে ডিগ্রি লাভ করেছিলেন। তাঁর কর্মজীবন শুরু হয় কলেজে শিক্ষকতা এবং সাংবাদিকতার মধ্য দিয়ে। তাঁর স্বাধীনতা সংগ্রামী বাবার অনুপ্রেরণায় শ্রী মুখোপাধ্যায় জনসেবা শুরু করেন – এর ফলশ্রুতিতে ১৯৬৯ সালে তিনি রাজ্যসভার সাংসদ নির্বাচিত হন।


    শ্রী মুখোপাধ্যায় ১৯৭৩ – ৭৫ সাল পর্যন্ত শিল্প, জাহাজ চলাচল এবং পরিবহণ মন্ত্রকের উপমন্ত্রী এবং অর্থ দপ্তরের প্রতিমন্ত্রী ছিলেন। ১৯৮২ সালে তিনি অর্থমন্ত্রীর দায়িত্ব গ্রহণ করেন। ১৯৮০-৮৫ সাল পর্যন্ত তিনি ছিলেন রাজ্যসভার নেতা। ১৯৯১-৯৬ সাল পর্যন্ত তিনি যোজনা কমিশনের ডেপুটি চেয়ারম্যানের দায়িত্ব সামলেছেন। একই সঙ্গে, ১৯৯৩-৯৫ সাল পর্যন্ত কেন্দ্রীয় বাণিজ্য মন্ত্রী, ১৯৯৫-৯৬ বিদেশ মন্ত্রী এবং ২০০৪-০৬ পর্যন্ত প্রতিরক্ষা মন্ত্রী হিসাবে তিনি দায়িত্ব পালন করেন। এরপর, তিনি আবারও ২০০৬-০৯ পর্যন্ত বিদেশ মন্ত্রী এবং ২০০৯-১২ পর্যন্ত অর্থমন্ত্রী ছিলেন। ২০০৪-১২ সাল পর্যন্ত তিনি ছিলেন লোকসভার নেতা।


    শ্রী প্রণব মুখোপাধ্যায় ২০১২’র ২৫শে জুলাই রাষ্ট্রপতির দায়িত্ব গ্রহণ করেন। তাঁর পাঁচ বছরের পূর্ণ মেয়াদে তিনি দেশের সর্বোচ্চ পদের দায়িত্ব মর্যাদার সঙ্গে পালন করেছেন। জাতীয় এবং আন্তর্জাতিক বিভিন্ন বিষয়ে তাঁর পান্ডিত্য ও মানবিক দৃষ্টিভঙ্গী অবিস্মরণীয়।


    শ্রী মুখোপাধ্যায় শুধুমাত্র একজন একনিষ্ঠ পাঠকই ছিলেন না, ভারতের অর্থনীতি ও দেশ গঠনের উপর তিনি একাধিক বই-ও লিখেছেন। ১৯৯৭ সালে সেরা সাংসদের পুরস্কার, ২০০৮ সালে পদ্মবিভূষণের পাশাপাশি, তাঁকে ২০১৯ সালে দেশের সর্বোচ্চ অসামরিক সম্মান ভারতরত্নে ভূষিত করা হয়।


    শ্রী মুখোপাধ্যায় আমাদের জাতীয় জীবনে তাঁর চিরস্মরণীয় প্রভাব রেখে গেছেন। তাঁর মৃত্যুতে দেশ একজন বিশিষ্ট জাতীয় নেতা, বলিষ্ঠ সাংসদ এবং বড় মাপের রাজনৈতিক ব্যক্তিত্বকে হারালো।


    কেন্দ্রীয় মন্ত্রিসভা শ্রী প্রণব মুখোপাধ্যায়ের দেশ সেবার কাজে ভুয়সী প্রশংসা করছে এবং তাঁর শোকসন্তপ্ত পরিবারকে সরকার ও সমস্ত দেশের পক্ষ থেকে আন্তরিক সমবেদনা জানাচ্ছে”।


    CG/CB/SB

    
    
    (Release ID: 1650351) Visitor Counter : 8
    
    
      Read this release in: English , Urdu , Hindi , Marathi , Manipuri , Assamese , Punjabi , Gujarati , Odia , Tamil , Telugu , Kannada , Malayalam