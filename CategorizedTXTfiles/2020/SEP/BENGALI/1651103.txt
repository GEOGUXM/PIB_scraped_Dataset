      শিল্পওবাণিজ্যমন্ত্রক

      দেশের ভাগ্য নতুন যুগের শিল্পোদ্যোগীদের মাধ্যমে পরিবর্তিত হবে বলে মন্তব্য করেছেন শ্রী পীযূষ গোয়েল
      Posted On: 03 SEP 2020 2:35PM by PIB Kolkata


    নয়াদিল্লী, ৩ সেপ্টেম্বর, ২০২০


    

    কেন্দ্রীয় শিল্প ও বাণিজ্য এবং রেলমন্ত্রী শ্রী পীযূষ গোয়েল বলেছেন, বর্তমান যুগের চিন্তাধারা দেশকে আন্তর্জাতিক সরবরাহ শৃঙ্খলে গুরুত্বপূর্ণ ভূমিকা রাখার ক্ষেত্রে সাহায্য করবে। সিআইআই আয়োজিত ‘লঞ্চ অফ ইন্ডিয়াজ ফিউচার বিজনেস গ্রুপ’- শীর্ষক এক আলোচনাচক্রে মন্ত্রী বক্তব্য রাখছিলেন। তিনি বলেছেন, আধুনিক যুগের শিল্পোদ্যোগীরা দেশের ভবিষ্যৎ পরিবর্তন করবেন। সমমনোভাবাপন্ন রাষ্ট্র এবং বিশ্বস্ত অংশীদারদের সঙ্গে আমাদের একটি প্ল্যাটফর্ম তৈরি করতে হবে। যার সাহায্যে ভারতে নতুন যুগের ব্যবসা-বাণিজ্যের প্রসার ঘটানো সম্ভব।


    
    মন্ত্রী বলেছেন, দেশের ভাগ্য তরুণ প্রজন্ম পরিবর্তন করবেন- তাঁরা কর্মসংস্থান সৃষ্টি করবেন এবং মানুষের জন্য সমৃদ্ধি নিয়ে আসবেন। কলেজগুলিকে শিল্পোদ্যোগ সহ অন্যান্য যুগোপযোগী বাণিজ্য সংশ্লিষ্ট পাঠক্রম চালু করতে তিনি পরামর্শ দেন। একইসঙ্গে তরুণ প্রজন্মের চিন্তা-ভাবনার সঙ্গে সাযুজ্য রেখে আরও বেশি কারিগরি প্রশিক্ষণ ও মূল্যায়ণ প্রক্রিয়া চালু করার বিষয়টি নিয়ে চিন্তা-ভাবনা করার কথা বলেন। শ্রী গোয়েল এই প্রসঙ্গে আন্তর্জাতিক উদ্ভাবন সূচকের নিরিখে ভারত চার ধাপ উঠে ৪৮তম স্থান দখল করার প্রসঙ্গটি উল্লেখ করেছেন। তিনি বলেছেন, দেশকে উদ্ভাবন কেন্দ্রে পরিণত করতে হলে আমাদের সবাইকে একসঙ্গে কাজ করতে হবে। আমাদের দেশে অনেক নতুন নতুন শিল্পোদ্যোগ রয়েছে। দেশে ব্যবসা-বাণিজ্যকে আরও সহজ করে তোলার জন্য এবং শিল্প সংস্থাগুলিকে উৎসাহিত করতে সরকার সক্রিয়ভাবে বিভিন্ন পদক্ষেপ গ্রহণ করছে।


    
    রেলে উদ্ভাবনের প্রসঙ্গ উল্লেখ করে মন্ত্রী বলেছেন, গত ৬ বছর ধরে দেশের কোচ নির্মাণ কারখানাগুলি পুরনো ধাঁচের কোচ তৈরি করা বন্ধ করেছে। আমরা এখন উন্নতমানের এলএইচবি কোচ তৈরি করছি। এরফলে গত ১৭ মাসে রেল দুর্ঘটনায় কোন রেল যাত্রী মারা যাননি। মন্ত্রী এই প্রসঙ্গে নতুন শিল্পোদ্যোগের ধারণার একটি বিষয়ের উল্লেখ করেন। প্রধানমন্ত্রী শ্রী নরেন্দ্র মোদী উচ্চগতি সম্পন্ন রেল লাইনের ধারে পাঁচিল দেওয়ার প্রসঙ্গে আলোচনার সময় রেল লাইনের ধার বরাবর সৌর বিদ্যুতের প্রকল্প চালু করার পরামর্শ দিয়েছিলেন ।এরফলে একদিকে যেমন স্বল্প মূল্যের বিদ্যুত পাওয়া যাবে, একই সঙ্গে বেসরকারী বিনিয়োগ আসবে, রেল লাইন সুরক্ষিত থাকবে এবং পুরো ব্যবস্থাটি পরিবেশ বান্ধব হবে। মন্ত্রী বর্ষীয়ান ব্যবসায়ীদের নিজের পরিবার বা ব্যবসার পরামর্শদাতার ভূমিকা পালনের পাশাপাশি তরুণ শিল্পোদ্যোগীদের পরামর্শদাতা হয়ে ওঠারও আহ্বান জানান। তিনি বলেন, ভারতের আত্মনির্ভর হয়ে ওঠার মধ্য দিয়ে আন্তর্জাতিক অর্থনীতিতে দেশ গুরুত্বপূর্ণ ভূমিকা পালন করবে এবং আন্তর্জাতিক সরবরাহ শৃঙ্খলে শক্তিশালী ও বিশ্বাসযোগ্য অংশীদার হয়ে উঠবে। তাঁর বক্তব্যে শ্রী গোয়েল নতুন নতুন ব্যবসা শুরু করার ক্ষেত্রে ভারতের প্রচুর সম্ভাবনার উল্লেখ করেন। এই প্রসঙ্গে প্রধানমন্ত্রী একবার বলেছিলেন, আমাদের লক্ষ লক্ষ সমস্যা আছে ঠিকই, একইসঙ্গে আমাদের কোটি কোটি মনও আছে। ভারতীয় শিল্পোদ্যোগীরা প্রচলিত ব্যবসার পরিবর্তে আধুনিক ও সময়পোযোগী ব্যবসা শুরু করতে পারবেন, তাঁদের সেই দক্ষতা রয়েছে বলে মন্ত্রী মন্তব্য করেছেন। বর্তমান মহামারীকে দ্রুত মোকাবিলা করা যাবে বলেও তিনি আশা প্রকাশ করেছেন।

    

    CG/CB/NS

    
    
    (Release ID: 1651103) Visitor Counter : 5
    
    
      Read this release in: English , Urdu , Hindi , Marathi , Manipuri , Assamese , Punjabi , Tamil , Telugu