      ರಕ್ಷಣಾ ಸಚಿವಾಲಯ

      ರಾಜ್ಯಸಭೆಯಲ್ಲಿ ಸೆಪ್ಟೆಂಬರ್ 17ರಂದು ರಕ್ಷಣಾಮಂತ್ರಿ ಶ್ರೀ ರಾಜನಾಥ ಸಿಂಗ್ ಭಾಷಣ
      Posted On: 17 SEP 2020 1:28PM by PIB Bengaluru


    ಗೌರವಾನ್ವಿತ ಅಧ್ಯಕ್ಷರೇ ,

     1. ಲಡಾಖ್ ಗಡಿಯಲ್ಲಿ ಕಳೆದ ಕೆಲವು ತಿಂಗಳುಗಳಿಂದೀಚೆಗೆ ನಡೆಯುತ್ತಿರುವ ಬೆಳವಣಿಗೆಗಳ ಕುರಿತು ಈ ಗೌರವಾನ್ವಿತ ಸದನದ ಸದಸ್ಯರಿಗೆ ಇಂದು ನಾನು ವಿವರ ನೀಡಲು ಎದ್ದು ನಿಂತಿದ್ದೇನೆ . ನಮ್ಮ ಶ್ರೇಷ್ಠ ರಾಷ್ಟ್ರ ನಿರ್ಮಾಣಕ್ಕೆ ಅಸಂಖ್ಯಾತ ದೇಶವಾಸಿಗಳು ಬಲಿದಾನ ನೀಡಿದ್ದಾರೆ . ಸ್ವತಂತ್ರ ಭಾರತದ ಸಶಸ್ತ್ರ ಪಡೆಗಳು ನಮ್ಮ ಗಡಿಯನ್ನು ರಕ್ಷಿಸಲು ಅತ್ಯುನ್ನತ ಬಲಿದಾನಗಳನ್ನು ನೀಡಲು ಎಂದಿಗೂ ಹಿಂಜರಿದಿಲ್ಲ . ನಿಮಗೆಲ್ಲಾ ತಿಳಿದಿರಬಹುದು 2020 ರ ಜೂನ್ 15 ರಂದು ಕರ್ನಲ್ ಸಂತೋಷ್ ಬಾಬು ಮತ್ತು ಇತರ 19 ವೀರ ಯೋಧರು ಗಲ್ವಾನ್ ಕಣಿವೆಯಲ್ಲಿ ನಮ್ಮ ಮಾತೃಭೂಮಿಯನ್ನು ರಕ್ಷಿಸುವ ಸಲುವಾಗಿ ಹುತಾತ್ಮರಾದರು . ನಮ್ಮ ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಜಿ ಅವರು ಸ್ವತಃ ಲಡಾಖ್ ಗೆ ಭೇಟಿ ನೀಡಿ , ನಮ್ಮ ವೀರಯೋಧರ ನೈತಿಕ ಸ್ಥೈರ್ಯವನ್ನು ಹೆಚ್ಚಿಸಿದರು . ನಾನು ಕೂಡ ಅವರುಗಳನ್ನು ಭೇಟಿ ಮಾಡಿದಾಗ ಅವರಲ್ಲಿನ ಧೈರ್ಯ ಮತ್ತು ಶೌರ್ಯದ ಅನುಭವಗಳನ್ನು ಪಡೆದಿದ್ದೇನೆ . ಈ ಸದನ ಕೂಡ ಆರಂಭದ ದಿನ ಮೊದಲಿಗೆ ಗಲ್ವಾನ್ ಕಣಿವೆಯಲ್ಲಿ ಹುತಾತ್ಮರಾದ 20 ಯೋಧರಿಗೆ ಎರಡು ನಿಮಿಷಗಳ ಕಾಲ ಶ್ರದ್ಧಾಂಜಲಿ ಸಲ್ಲಿಸಿದೆ .
     2. ಚೀನಾದೊಂದಿಗಿನ ನಮ್ಮ ಗಡಿ ವಿವಾದದ ಕೆಲವು ವಿವರಗಳನ್ನು ಹಂಚಿಕೊಳ್ಳಲು ಮೊದಲಿಗೆ ನಾನು ಸ್ವಲ್ಪ ಸಮಯವನ್ನು ತೆಗೆದುಕೊಳ್ಳಲು ಬಯಸುತ್ತೇನೆ . ಈ ಸದನಕ್ಕೆ ತಿಳಿದಿರುವಂತೆ ಭಾರತ ಮತ್ತು ಚೀನಾ ಇನ್ನೂ ಗಡಿ ಪ್ರಶ್ನೆಯನ್ನು ಇತ್ಯರ್ಥಪಡಿಸಿಕೊಂಡಿಲ್ಲ . ಚೀನಾ , ಭಾರತ ಮತ್ತು ಚೀನಾ ನಡುವಿನ ಗಡಿ ಕುರಿತು ಸಾಂಪ್ರದಾಯಿಕ ಮತ್ತು ಒಪ್ಪಿತ ನಕ್ಷೆಯನ್ನು ಸ್ವೀಕರಿಸುತ್ತಿಲ್ಲ . ಈ ನಕ್ಷೆ ಸ್ಥಾಪಿತ ಭೌಗೋಳಿಕ ತತ್ವಗಳನ್ನು ಆಧರಿಸಿದೆ ಮತ್ತು ಅದನ್ನು ಹಲವು ಒಪ್ಪಂದಗಳು ಹಾಗೂ ಒಡಂಬಡಿಕೆಗಳು ಸಹ ಖಚಿತಪಡಿಸಿವೆ . ಐತಿಹಾಸಿಕವಾಗಿ ಅದನ್ನು ಬಳಕೆ ಮಾಡಲಾಗುತ್ತಿದ್ದು , ಶತಮಾನಗಳಿಂದಲೂ ಅದು ಜನಪ್ರಿಯವಾಗಿದೆ . ಚೀನಾದ ಸ್ಥಾನ , ಎರಡೂ ದೇಶಗಳು ಇನ್ನೂ ಗಡಿಯನ್ನು ಇತ್ಯರ್ಥಪಡಿಸಿಕೊಂಡಿಲ್ಲ . ಆದರೆ ಸಾಂಪ್ರದಾಯಿಕ ರೇಖೆ ಇದ್ದು , ಅದರ ವ್ಯಾಪ್ತಿಯ ಕುರಿತು ಐತಿಹಾಸಿಕವಾಗಿ ಎರಡೂ ದೇಶಗಳು ಹಕ್ಕು ಮಂಡಿಸುತ್ತಿವೆ . ಸಾಂಪ್ರದಾಯಿಕ ರೇಖೆಯ ಸ್ಥಿತಿಗತಿಯ ಬಗ್ಗೆ ಎರಡೂ ದೇಶಗಳು ಭಿನ್ನ ರೀತಿಯಲ್ಲಿ ವಿಶ್ಲೇಷಿಸುತ್ತಿವೆ . ಎರಡೂ ದೇಶಗಳು 1950-60 ರಿಂದ ಸಮಾಲೋಚನೆಗಳಲ್ಲಿ ತೊಡಗಿವೆ . ಆದರೆ ಆ ಪ್ರಯತ್ನಗಳು ಯಾವುದೇ ರೀತಿಯ ಪರಸ್ಪರ ಒಪ್ಪಿತ ಪರಿಹಾರಗಳನ್ನು ನೀಡುವಲ್ಲಿ ಯಶಸ್ವಿಯಾಗಿಲ್ಲ .

     1. ಈ ಸದನಕ್ಕೆ ತಿಳಿದಿರುವಂತೆ ಚೀನಾ , ಲಡಾಖ್ ಕೇಂದ್ರಾಡಳಿತ ಪ್ರದೇಶದ ಸುಮಾರು 38,000 ಚದರ ಕಿಲೋಮೀಟರ್ ಭೂಪ್ರದೇಶವನ್ನು ಅನಧಿಕೃತವಾಗಿ ಒತ್ತುವರಿ ಮಾಡಿಕೊಂಡಿದೆ . ಅಲ್ಲದೆ ಚೀನಾ - ಪಾಕಿಸ್ತಾನ ಹೆಸರಿನಲ್ಲಿ 1963 ರಲ್ಲಿ ಗಡಿ ಒಪ್ಪಂದದಂತೆ ಪಾಕಿಸ್ತಾನ ಅಕ್ರಮವಾಗಿ ಚೀನಾದ ಪಾಕ್ ಆಕ್ರಮಿತ ಕಾಶ್ಮೀರದಲ್ಲಿನ 5,180 ಚದರ ಕಿಲೋಮೀಟರ್ ಭಾರತೀಯ ಭೂಪ್ರದೇಶವನ್ನು ತನ್ನ ವಶಕ್ಕೆ ತೆಗೆದುಕೊಂಡಿದೆ . ಅಲ್ಲದೆ ಚೀನಾ , ಅರುಣಾಚಲಪ್ರದೇಶದ ಭಾರತ - ಚೀನಾ ಗಡಿಯ ಪೂರ್ವ ವಲಯದಲ್ಲಿ ಅಂದಾಜು 90,000 ಚದರ ಕಿಲೋಮೀಟರ್ ಭಾರತೀಯ ಭೂಪ್ರದೇಶ ತನಗೆ ಸೇರಿದ್ದು ಎಂದು ಚೀನಾ ಹಕ್ಕು ಮಂಡಿಸುತ್ತಿದೆ .

     2. ಭಾರತ ಮತ್ತು ಚೀನಾ ಎರಡೂ ದೇಶಗಳು ಗಡಿ ವಿಷಯ ಅತ್ಯಂತ ಸಂಕೀರ್ಣವಾದುದು ಎಂಬುದನ್ನು ಒಪ್ಪಿಕೊಂಡಿವೆ ಮತ್ತು ಅದಕ್ಕೆ ನ್ಯಾಯಯುತ ಸೂಕ್ತ ಪರಿಹಾರವನ್ನು ಕಂಡುಕೊಳ್ಳಲು ಸಂಯಮ ಅಗತ್ಯವಿದೆ ಮತ್ತು ಸಮಾಲೋಚನೆ ಹಾಗೂ ಶಾಂತಿಯುತ ಮಾತುಕತೆಗಳ ಮೂಲಕ ಮಾತ್ರವೇ ಪರಿಹಾರವನ್ನು ಕಂಡುಕೊಳ್ಳಬೇಕಾಗಿದೆ ಎಂಬುದನ್ನು ಒಪ್ಪಿಕೊಂಡಿದೆ . ಮಧ್ಯಂತರ ಕ್ರಮವಾಗಿ ಎರಡೂ ದೇಶಗಳು ಗಡಿ ಪ್ರದೇಶದಲ್ಲಿ ಶಾಂತಿ ಮತ್ತು ಸುವ್ಯವಸ್ಥೆಯನ್ನು ಕಾಯ್ದುಕೊಳ್ಳುವುದು ಅತ್ಯಗತ್ಯ ಎಂದು ಒಪ್ಪಿಕೊಂಡಿವೆ ಹಾಗೂ ದ್ವಿಪಕ್ಷೀಯ ಸಂಬಂಧಗಳ ಬಲವರ್ಧನೆಗೆ ಅದು ಅತ್ಯವಶ್ಯಕ ಎಂದೂ ಸಹ ಒಪ್ಪಿವೆ .
     3. ನಾನು ಇಲ್ಲಿ ಉಲ್ಲೇಖಿಸಲು ಬಯಸುವುದೇನೆಂದರೆ , ಭಾರತ ಮತ್ತು ಚೀನಾ ನಡುವೆ ಗಡಿ ಪ್ರದೇಶದಲ್ಲಿ ಸಾಮಾನ್ಯವಾಗಿ ಗುರುತಿಸಿರುವ ಯಾವುದೇ ಗಡಿ ನಿಯಂತ್ರಣ ರೇಖೆ ಇಲ್ಲ ಮತ್ತು ಇಡೀ ಎಲ್ಎಸಿಯಲ್ಲಿ ಸಾಮಾನ್ಯ ಭಾವನೆ ಇಲ್ಲ . ಆದ್ದರಿಂದ ಗಡಿ ಪ್ರದೇಶದಲ್ಲಿ ವಿಶೇಷವಾಗಿ ಗಡಿ ನಿಯಂತ್ರಣ ರೇಖೆ ( ಎಲ್ಎಸಿ ) ಯಲ್ಲಿ ಶಾಂತಿ ಮತ್ತು ಸುವ್ಯವಸ್ಥೆಯನ್ನು ಕಾಯ್ದುಕೊಳ್ಳಬೇಕಾದರೆ ಎರಡೂ ದೇಶಗಳು ಹಲವು ಒಪ್ಪಂದಗಳು ಮತ್ತು ಶಿಷ್ಟಾಚಾರಗಳನ್ನು ಪೂರ್ಣಗೊಳಿಸಬೇಕಾಗಿದೆ .
     4. ಇಂತಹ ಸನ್ನಿವೇಶಗಳಲ್ಲಿ ಎರಡೂ ದೇಶಗಳು ಎಲ್ಎಸಿಯಲ್ಲಿ ಶಾಂತಿ ಮತ್ತು ಸುವ್ಯವಸ್ಥೆ ಕಾಯ್ದುಕೊಳ್ಳಲು ಪರಸ್ಪರ ಒಪ್ಪಿವೆ . ಅಲ್ಲದೆ ಗಡಿ ಪ್ರಶ್ನೆಗೆ ಸಂಬಂಧಿಸಿದಂತೆ ಸದ್ಯದ ಎಲ್ಎಸಿಯನ್ನು ಒಪ್ಪಿಕೊಳ್ಳಲು ಸಮ್ಮತಿಸಿವೆ . ಇದೇ ಆಧಾರದ ಮೇಲೆ 1988 ರಿಂದೀಚೆಗೆ ನಮ್ಮೆಲ್ಲಾ ಸಂಬಂಧಗಳು ಗಮನಾರ್ಹ ಪ್ರಗತಿ ಸಾಧಿಸಿವೆ . ಗಡಿ ಪ್ರಶ್ನೆ ಪರಿಹಾರಕ್ಕೆ ಸಂಬಂಧಿಸಿದಂತೆ ಪರ್ಯಾಯವಾಗಿ ಸಮಾಲೋಚನೆಗಳ ಜೊತೆ ದ್ವಿಪಕ್ಷೀಯ ಮಾತುಕತೆಗಳು ಮುಂದುವರಿಯಬೇಕು ಎಂಬುದು ಭಾರತದ ನಿಲುವಾಗಿದೆ . ಗಡಿ ಪ್ರದೇಶದ ಎಲ್ಎಸಿಯಲ್ಲಿ ಶಾಂತಿ ಮತ್ತು ಸುವ್ಯವಸ್ಥೆಗೆ ಯಾವುದೇ ರೀತಿಯ ಧಕ್ಕೆಯಾದರೆ ಅದರ ಪರಿಣಾಮಗಳು ನಮ್ಮ ಸಕಾರಾತ್ಮಕ ಸಂಬಂಧಗಳ ಮೇಲಾಗುತ್ತದೆ .
     5. 1993 ಮತ್ತು 1996 ರ ಎರಡೂ ಒಪ್ಪಂದಗಳ ಪ್ರಮುಖ ಅಂಶವೆಂದರೆ ಉಭಯ ದೇಶಗಳು ಗಡಿನಿಯಂತ್ರಣ ರೇಖೆಯ ಪ್ರದೇಶದಲ್ಲಿ ಕನಿಷ್ಠ ಮಟ್ಟದಲ್ಲಿ ಮಿಲಿಟರಿಯನ್ನು ಸೇರಿಸಬೇಕು ಎಂಬುದಾಗಿದೆ . ಈ ಒಪ್ಪಂದಗಳ ಪ್ರಕಾರ ಗಡಿ ಪ್ರಶ್ನೆಗೆ ಸಂಬಂಧಿಸಿದಂತೆ ಅಂತಿಮ ಪರಿಹಾರವನ್ನು ಕಂಡುಕೊಳ್ಳುವವರೆಗೆ ಉಭಯ ದೇಶಗಳು ಗಡಿ ನಿಯಂತ್ರಣ ರೇಖೆಯನ್ನು ಪಾಲಿಸಬೇಕು ಮತ್ತು ಅದನ್ನು ಕಟ್ಟುನಿಟ್ಟಾಗಿ ಅನ್ವಯಿಸಬೇಕು ಎಂದು ಒಪ್ಪಿಕೊಳ್ಳಲಾಗಿತ್ತು . ಅಲ್ಲದೆ ಈ ಒಪ್ಪಂದಗಳಿಗೆ ಭಾರತ ಮತ್ತು ಚೀನಾ ಬದ್ಧವಾಗಿದ್ದು , ಗಡಿ ನಿಯಂತ್ರಣ ರೇಖೆಯ ಬಗ್ಗೆ ಎರಡು ದೇಶಗಳು ಸ್ಪಷ್ಟನೆ ಮೂಲಕ ಖಚಿತಪಡಿಸಿವೆ . ಆದರೆ 1990 ರ ನಂತರದಲ್ಲಿ ಹಾಗೂ 2003 ರ ವರೆಗೆ ಉಭಯ ದೇಶಗಳು ಎಲ್ಎಸಿಯನ್ನು ಒಪ್ಪಿ , ಸ್ಪಷ್ಟತೆಯನ್ನು ಪಾಲಿಸುತ್ತಿದ್ದವು . ಆನಂತರ ಚೀನಾ ಕಡೆಯಿಂದ ಎಲ್ಎಸಿ ಪಾಲನೆ ಮಾಡುವ ಬಗ್ಗೆ ಯಾವುದೇ ಇಂಗಿತ ವ್ಯಕ್ತವಾಗಲಿಲ್ಲ , ಅದರ ಪರಿಣಾಮ ಕೆಲವು ಪ್ರದೇಶಗಳಲ್ಲಿ ಚೀನಾ ಮತ್ತು ಭಾರತೀಯ ಪಡೆಗಳು ಹಿಡಿತಸಾಧಿಸಿವೆ . ಈ ಪ್ರದೇಶಗಳಲ್ಲಿ ಎರಡೂ ಕಡೆಯ ಸೇನಾ ಪಡೆಗಳು ಜಮಾಯಿಸಿರುವುದು ಸಂಘರ್ಷ ಆಗುವಂತಹ ವಾತಾವರಣಗಳು ನಿರ್ಮಾಣವಾಗಿದ್ದು , ಶಾಂತಿ ಮತ್ತು ಸುವ್ಯವಸ್ಥೆ ಕಾಯ್ದುಕೊಳ್ಳಲಾಗುತ್ತಿಲ್ಲ .
     6. ಪ್ರಸಕ್ತ ಬೆಳವಣಿಗೆಗಳ ಬಗ್ಗೆ ಈ ಸದನಕ್ಕೆ ತಿಳಿಸುವ ಮುನ್ನ , ಸರ್ಕಾರ ಕೇಂದ್ರೀಯ ಸಶಸ್ತ್ರ ಪೊಲೀಸ್ ಪಡೆಯ ಹಾಗೂ ಮೂರು ಸಶಸ್ತ್ರ ಪಡೆಗಳ ಗುಪ್ತಚರ ಘಟಕಗಳು ಸೇರಿದಂತೆ ನಾನಾ ಗುಪ್ತಚರ ಸಂಸ್ಥೆಗಳಿಂದ ಸಮನ್ವಯದ ಕಾರ್ಯತಂತ್ರದೊಂದಿಗೆ ಮಾಹಿತಿಯನ್ನು ಸಂಗ್ರಹಿಸುತ್ತಿದೆ ಎಂದು ತಿಳಿಸಲು ಬಯಸುತ್ತೇನೆ . ತಾಂತ್ರಿಕ ಮತ್ತು ಗುಪ್ತಚರ ದಳ ನಿರಂತರವಾಗಿ ಮಾಹಿತಿ ಸಂಗ್ರಹ ಮಾಡಿ , ಅತ್ಯುತ್ತಮ ರೀತಿಯಲ್ಲಿ ಸಮನ್ವಯ ನಡೆಸುತ್ತಿವೆ . ಆ ಮಾಹಿತಿಯನ್ನು ಸಶಸ್ತ್ರ ಪಡೆಗಳು ವಿನಿಮಯ ಮಾಡಿಕೊಂಡು ಅಗತ್ಯ ನಿರ್ಧಾರಗಳನ್ನು ಕೈಗೊಳ್ಳಲು ಸಹಕಾರಿಯಾಗಿವೆ .
     7. ಇದೀಗ ಈ ವರ್ಷದ ಬೆಳವಣಿಗೆಗಳ ಬಗ್ಗೆ ನಾನು ಸದನಕ್ಕೆ ತಿಳಿಸಲು ಬಯಸುತ್ತೇನೆ . ಏಪ್ರಿಲ್ ನಿಂದೀಚೆಗೆ ಪೂರ್ವ ಲಡಾಖ್ ಗೆ ಹೊಂದಿಕೊಂಡಿರುವ ಗಡಿ ಪ್ರದೇಶದಲ್ಲಿ ಚೈನಾದ ಕಡೆಯಿಂದ ಭಾರೀ ಪ್ರಮಾಣದಲ್ಲಿ ಸೇನೆಗಳು ಹಾಗೂ ಶಸ್ತ್ರಾಸ್ತ್ರಗಳನ್ನು ಜಮಾವಣೆ ಮಾಡಲಾಗುತ್ತಿದೆ . ಮೇ ತಿಂಗಳ ಆರಂಭದಲ್ಲಿ ಗಲ್ವಾನ್ ಕಣಿವೆ ಪ್ರಾಂತ್ಯದಲ್ಲಿ ನಮ್ಮ ಪಡೆಗಳು ಸಾಂಪ್ರದಾಯಿಕ ಪಹರೆ ನಡೆಸಲು ಚೀನಾ ಪಡೆಗಳು ಅಡ್ಡಿಪಡಿಸಿದವು . ಇದರಿಂದಾಗಿ ಘರ್ಷಣೆ ಏರ್ಪಟ್ಟಿತ್ತು . ಈ ಸಂದರ್ಭದಲ್ಲಿ ದ್ವಿಪಕ್ಷೀಯ ಒಪ್ಪಂದ ಮತ್ತು ಶಿಷ್ಟಾಚಾರದಂತೆ ಕಮಾಂಡರ್ ಗಳು ಮಾತನಾಡಿದರು ಮತ್ತು ಮೇ ತಿಂಗಳ ಮಧ್ಯ ಭಾಗದಲ್ಲಿ ಚೀನಾ ಪಡೆಗಳು ಪಶ್ಚಿಮ ವಲಯದ ಎಲ್ಎಸಿ ಭಾಗದ ಪ್ರದೇಶವನ್ನು ದಾಟುವ ಪ್ರಯತ್ನಗಳನ್ನು ನಡೆಸಿದವು . ಇದರಲ್ಲಿ ಕೊನ್ಗಾಕಾ ಲಾ , ಗೋಗ್ರಾ ಮತ್ತು ಪಂಗಾಂಗ್ ಸಮುದ್ರದ ಉತ್ತರ ದಂಡೆಗಳು ಸೇರಿವೆ . ಈ ಪ್ರಯತ್ನಗಳನ್ನು ಬಹುಬೇಗನೆ ಗುರುತಿಸಿ , ನಮ್ಮ ಸಶಸ್ತ್ರ ಪಡೆಗಳು ಸೂಕ್ತ ರೀತಿಯಲ್ಲಿ ಪ್ರತಿಸ್ಪಂದನೆ ನೀಡಿದವು . ನಾವು ರಾಜತಾಂತ್ರಿಕ ಮತ್ತು ಮಿಲಿಟರಿ ಮಾರ್ಗಗಳ ಮೂಲಕ ಚೀನಾ ಪಡೆಗಳಿಗೆ ಅಂತಹ ಪ್ರಯತ್ನಗಳನ್ನು ಏಕಪಕ್ಷೀಯವಾಗಿ ಕೈಗೊಳ್ಳಬಾರದು , ಅದು ಯಥಾಸ್ಥಿತಿ ಕಾಯ್ದುಕೊಳ್ಳಲು ತೊಂದರೆಯಾಗುತ್ತದೆ ಎಂದು ಸ್ಪಷ್ಟಪಡಿಸಲಾಯಿತು . ಇಂತಹ ಕ್ರಮಗಳನ್ನು ಒಪ್ಪಲು ಸಾಧ್ಯವಿಲ್ಲ ಎಂಬ ಸಂದೇಶ ನೀಡಲಾಯಿತು .
     8. ಎಲ್ಎಸಿಯಲ್ಲಿ ಉದ್ವಿಗ್ನ ಪರಿಸ್ಥಿತಿ ಮುಂದುವರಿದಿರುವಂತೆ 2020 ರ ಜೂನ್ 6 ರಂದು ಉಭಯ ದೇಶಗಳ ಹಿರಿಯ ಕಮಾಂಡರ್ ಗಳು ಸಮಾಲೋಚನೆ ನಡೆಸಿ , ಸೇನೆ ಜಮಾವಣೆ ಪ್ರಕ್ರಿಯೆ ವಾಪಸ್ ಪಡೆಯಲು ಪರಸ್ಪರ ಒಪ್ಪಿದ್ದವು . ಉಭಯ ದೇಶಗಳು ಎಲ್ಎಸಿಯನ್ನು ಒಪ್ಪಲು ಹಾಗೂ ಗೌರವಿಸಲು ಒಪ್ಪಿದವು ಮತ್ತು ಯಥಾಸ್ಥಿತಿಯಲ್ಲಿ ಯಾವುದೇ ಬದಲಾವಣೆ ಮಾಡದಿರುವಂತಹ ನಿರ್ಣಯವನ್ನು ಕೈಗೊಂಡಿದ್ದರು . ಆದರೂ ಗಲ್ವಾನ್ ನಲ್ಲಿ ಜೂನ್ 15 ರಂದು ಚೀನಾದ ಕಡೆಯಿಂದ ಹಿಂಸಾತ್ಮಕ ಕೃತ್ಯಗಳು ನಡೆದವು . ನಮ್ಮ ವೀರ ಯೋಧರು ತಮ್ಮ ಪ್ರಾಣ ತ್ಯಾಗ ಮಾಡಿದರು ಮತ್ತು ಚೀನಾದ ಕಡೆಯೂ ಸಹ ಹಲವು ಸಾವನ್ನಪ್ಪಿದರು .
     9. ಈ ಎಲ್ಲ ಘಟನೆಗಳುದ್ದಕ್ಕೂ ನಮ್ಮ ಸೇನಾ ಪಡೆಗಳು ‘ ಸಂಯಮ ’ ವನ್ನು ಕಾಯ್ದುಕೊಂಡವು ಮತ್ತು ಅಗತ್ಯಬಿದ್ದಾಗ ಭಾರತದ ಭೌಗೋಳಿಕ ಸಾರ್ವಭೌಮತೆಯನ್ನು ರಕ್ಷಿಸಲು ಸಮಾನವಾಗಿ ‘ ಶೌರ್ಯ ’ ವನ್ನು ಪ್ರದರ್ಶಿಸಿದವು . ನಮ್ಮ ಯೋಧರ ಧೈರ್ಯ ಮತ್ತು ಪರಾಕ್ರಮವನ್ನು ಸದನ ಮೆಚ್ಚುಗೆ ವ್ಯಕ್ತಪಡಿಸಬೇಕು . ನಮ್ಮನ್ನು ಸುರಕ್ಷಿತ ಮತ್ತು ಭದ್ರತೆಯಿಂದ ರಕ್ಷಿಸಲು ಅತ್ಯಂತ ಕಷ್ಟಕರ ಸನ್ನಿವೇಶದಲ್ಲೂ ಅವರು ಕಠಿಣ ಹೋರಾಟ ನಡೆಸುತ್ತಿದ್ದಾರೆ .
    10. ನಮ್ಮ ಗಡಿ ಸುರಕ್ಷತೆ ವಿಚಾರದಲ್ಲಿ ಯಾರೊಬ್ಬರೂ ನಮ್ಮ ಬದ್ಧತೆಯ ಬಗ್ಗೆ ಅನುಮಾನ ಪಡಬೇಕಿಲ್ಲ . ಪರಸ್ಪರ ಗೌರವ ಮತ್ತು ಪರಸ್ಪರ ಸೂಕ್ಷ್ಮ ರೀತಿಯಲ್ಲಿ ನೆರೆಹೊರೆಯವರೊಂದಿಗೆ ಶಾಂತಿಯುತ ಸಂಬಂಧ ಹೊಂದಬೇಕು ಎಂಬುದರಲ್ಲಿ ಭಾರತ ನಂಬಿಕೆ ಇರಿಸಿಕೊಂಡಿದೆ . ಪ್ರಸಕ್ತ ಸ್ಥಿತಿಯನ್ನು ನಾವು ಮಾತುಕತೆಯ ಮೂಲಕ ಬಗೆಹರಿಸಿಕೊಳ್ಳಲು ಬಯಸುತ್ತಿದ್ದೇವೆ . ನಾವು ಚೀನಾದ ಜೊತೆಗೆ ರಾಜತಾಂತ್ರಿಕ ಮತ್ತು ಮಿಲಿಟರಿ ಮಾತುಕತೆ ಮಾರ್ಗಗಳನ್ನು ಕಾಯ್ದುಕೊಂಡಿದ್ದೇವೆ . ಈ ಸಮಾಲೋಚನೆಗಳಲ್ಲಿ ನಾವು ಮೂರು ಪ್ರಮುಖ ಅಂಶಗಳನ್ನು ಗಮನದಲ್ಲಿರಿಸಿಕೊಂಡಿದ್ದು , ಅವು ನಮ್ಮ ಧೋರಣೆಯನ್ನು ವ್ಯಕ್ತಪಡಿಸಿದ್ದೇವೆ . (i) ಉಭಯ ದೇಶಗಳು ಕಟ್ಟುನಿಟ್ಟಾಗಿ ಎಲ್ಎಸಿಯನ್ನು ಪಾಲಿಸಬೇಕು ಮತ್ತು ಗೌರವಿಸಬೇಕು . (ii) ಏಕಪಕ್ಷೀಯವಾಗಿ ಯಥಾಸ್ಥಿತಿಯನ್ನು ಬದಲಾಯಿಸುವಂತಹ ಯಾವುದೇ ಪ್ರಯತ್ನಗಳನ್ನು ಉಭಯ ದೇಶಗಳು ಮಾಡಬಾರದು ಮತ್ತು (iii) ಎರಡೂ ದೇಶಗಳ ನಡುವೆ ಮಾಡಿಕೊಂಡಿರುವ ಎಲ್ಲ ಒಪ್ಪಂದಗಳು ಮತ್ತು ಒಡಂಬಡಿಕೆಗಳನ್ನು ಸಂಪೂರ್ಣವಾಗಿ ಪಾಲಿಸಬೇಕು . ಚೈನಾದ ಕಡೆಯಿಂದ ಜವಾಬ್ದಾರಿಯುತವಾಗಿ ಪರಿಸ್ಥಿತಿಯನ್ನು ನಿರ್ವಹಿಸಬೇಕು ಮತ್ತು ದ್ವಿಪಕ್ಷೀಯ ಒಪ್ಪಂದ ಮತ್ತು ಶಿಷ್ಟಾಚಾರದಂತೆ ಶಾಂತಿ ಮತ್ತು ಸುವ್ಯವಸ್ಥೆಯನ್ನು ಕಾಯ್ದುಕೊಳ್ಳಬೇಕು ಎಂಬುದು ಭಾರತದ ನಿಲುವಾಗಿದೆ . ಆದರೆ ಚೀನಾ ಕೂಡ ಈ ಮಾತನ್ನು ಹೇಳುತ್ತಿದೆ . ಆದರೆ ಅದರ ಮಾತಿಗೂ ಮತ್ತು ಕ್ರಿಯೆಯ ನಡುವೆ ಸಾಮ್ಯತೆ ಇಲ್ಲ . ಸಮಾಲೋಚನೆಗಳು ನಡೆಯುತ್ತಿರುವುದರ ಮಧ್ಯೆಯೇ ಚೀನಾದ ಕಡೆಯಿಂದ ಮತ್ತೆ ಆಗಸ್ಟ್ 29 ಹಾಗೂ 31 ರಂದು ರಾತ್ರಿ ಪ್ರಚೋದನಾತ್ಮಕ ರೀತಿಯಲ್ಲಿ ಮಿಲಿಟರಿ ಪಡೆಗಳು ಪಾಂಗಾಂಗ್ ಸಮುದ್ರ ಪ್ರದೇಶದ ದಕ್ಷಿಣ ದಂಡೆಯಲ್ಲಿ ಯಥಾಸ್ಥಿತಿ ಬದಲಾವಣೆಗೆ ಪ್ರಯತ್ನ ನಡೆಸಿವೆ . ಆದರೆ ನಮ್ಮ ಸಶಸ್ತ್ರ ಪಡೆಗಳ ಸಕಾಲಿಕ ಮತ್ತು ದೃಢ ಕ್ರಿಯೆಗಳಿಂದಾಗಿ ಅಂತಹ ಪ್ರಯತ್ನಗಳನ್ನು ಎಲ್ಎಸಿಯಲ್ಲಿ ನಿಯಂತ್ರಿಸಲಾಗಿದೆ .
    11. ಈ ಘಟನೆಗಳಿಂದ ಚೀನಾದ ಕ್ರಿಯೆಗಳು ನಮ್ಮ ದ್ವಿಪಕ್ಷೀಯ ಒಪ್ಪಂದಗಳಿಗೆ ವಿರುದ್ಧವಾಗಿದೆ ಎಂಬುದು ಸ್ಪಷ್ಟವಾಗಿದೆ . ಸೇನೆಯನ್ನು ಚೈನಾ ಜಮಾವಣೆ ಮಾಡುತ್ತಿರುವುದು 1993 ಮತ್ತು 1996 ರ ಒಪ್ಪಂದಗಳ ವಿರುದ್ಧವಾಗಿದೆ . ಗಡಿ ನಿಯಂತ್ರಣ ರೇಖೆಯನ್ನು ಪಾಲಿಸುವುದು ಮತ್ತು ಗೌರವಿಸುವುದು ಗಡಿ ಪ್ರದೇಶದಲ್ಲಿ ಶಾಂತಿ ಮತ್ತು ಸೌಹಾರ್ದತೆ ಕಾಯ್ದುಕೊಳ್ಳಲು ಆಧಾರವಾಗಿದೆ ಮತ್ತು 1993 ಹಾಗೂ 1996 ಎರಡೂ ಒಪ್ಪಂದಗಳಲ್ಲೂ ಆ ಅಂಶಗಳನ್ನು ವಿಶೇಷವಾಗಿ ಗುರುತಿಸಲಾಗಿದೆ . ನಮ್ಮ ಸಶಸ್ತ್ರ ಪಡೆಗಳು ಆ ನಿಯಮಗಳನ್ನು ಕಟ್ಟುನಿಟ್ಟಾಗಿ ಪಾಲಿಸುತ್ತಿವೆ . ಆದರೆ ಚೀನಾದ ಕಡೆಯಿಂದ ಅದು ಪಾಲನೆಯಾಗುತ್ತಿಲ್ಲ . ಅದರ ಕ್ರಿಯೆಗಳಿಂದಾಗಿ ಎಲ್ಎಸಿಯಲ್ಲಿ ಆಗಾಗ್ಗೆ ಉದ್ವಿಗ್ನತೆ , ಘರ್ಷಣೆ ಹಾಗೂ ಬಿಕ್ಕಟ್ಟುಗಳು ಏರ್ಪಡುತ್ತಿವೆ . ಈ ಮೊದಲೇ ಉಲ್ಲೇಖಿಸಿದ್ದಂತೆ ಘರ್ಷಣೆ ಸಂದರ್ಭಗಳನ್ನು ಎದುರಿಸಲು ವಿವರವಾದ ನಿಯಮಗಳನ್ನು ಒಪ್ಪಂದಗಳಲ್ಲಿ ರೂಪಿಸಲಾಗಿದೆ . ಆದರೆ ಈ ವರ್ಷದ ಇತ್ತೀಚಿನ ಘಟನೆಗಳು ಚೀನಾ ಪಡೆಗಳ ಹಿಂಸಾತ್ಮಕ ವರ್ತನೆ , ಪರಸ್ಪರ ಒಪ್ಪಿತ ಎಲ್ಲ ನಿಯಮಗಳಿಗೆ ಸಂಪೂರ್ಣ ಉಲ್ಲಂಘನೆಯಾಗಿದೆ . ಈವರೆಗೆ ಎಲ್ಎಸಿಯ ಕಡಿದಾದ ಪ್ರದೇಶಗಳಲ್ಲಿ ಚೀನಾ ಭಾರೀ ಪ್ರಮಾಣದ ಸಶಸ್ತ್ರ ಪಡೆಗಳು ಹಾಗೂ ಶಸ್ತ್ರಾಸ್ತ್ರಗಳನ್ನು ಜಮಾವಣೆ ಮಾಡಿದೆ . ಪೂರ್ವ ಲಡಾಖ್ ನಲ್ಲಿ ಗೋಗ್ರಾ , ಕೋಂಗ್ ಕ ಲಾ ಮತ್ತು ಪಾಂಗಾಂಗ್ ಕಣಿವೆಯ ದಕ್ಷಿಣ ಹಾಗೂ ಉತ್ತರ ದಂಡೆಗಳಲ್ಲಿ ಸೇರಿ ಹಲವು ಸಂಘರ್ಷ ಪ್ರದೇಶಗಳಿವೆ . ಚೀನಾದ ಕ್ರಮಗಳಿಗೆ ಪ್ರತಿಯಾಗಿ ನಮ್ಮ ಸಶಸ್ತ್ರ ಪಡೆಗಳು ತಕ್ಕ ಪ್ರತ್ಯುತ್ತರವನ್ನು ನೀಡುತ್ತಿದ್ದು , ಭಾರತದ ಗಡಿಯನ್ನು ಸಂಪೂರ್ಣವಾಗಿ ರಕ್ಷಿಸಿಕೊಳ್ಳಲು ಸೇನೆ ಜಮಾವಣೆ ಮಾಡುತ್ತಿದೆ . ಸದನ ನಮ್ಮ ಸಶಸ್ತ್ರ ಪಡೆಗಳ ಮೇಲೆ ಸಂಪೂರ್ಣ ವಿಶ್ವಾಸ ಇಡಬೇಕು , ನಮ್ಮ ಪಡೆಗಳು ಯಾವುದೇ ರೀತಿಯ ಸವಾಲುಗಳನ್ನು ಸಮರ್ಥವಾಗಿ ಎದುರಿಸಲಿವೆ ಮತ್ತು ನಮ್ಮೆಲ್ಲರಿಗೂ ಹೆಮ್ಮೆ ತರಲಿವೆ . ಇದು ಪ್ರಸಕ್ತ ಸ್ಥಿತಿಗತಿ . ಇದು ಖಂಡಿತ ಸೂಕ್ಷ್ಮ ಕಾರ್ಯಾಚರಣೆ ವಿಷಯಗಳನ್ನು ಒಳಗೊಂಡಿದೆ . ಆದ್ದರಿಂದ ನಾನು ಸಾರ್ವಜನಿಕವಾಗಿ ಹೆಚ್ಚಿನ ವಿವರಗಳನ್ನು ನೀಡಲಾಗದು . ಆದರೆ ಈ ಸಂಬಂಧ ಸದನ ಕೂಡ ಪರಿಸ್ಥಿತಿಯನ್ನು ಅರ್ಥಮಾಡಿಕೊಳ್ಳಲಿದೆ ಎಂಬ ವಿಶ್ವಾಸ ನನಗಿದೆ .
    12. ಐಟಿಬಿಪಿ ಸೇರಿದಂತೆ ನಮ್ಮ ಸಶಸ್ತ್ರ ಪಡೆಗಳನ್ನು ಕ್ಷಿಪ್ರವಾಗಿ ನಿಯೋಜಿಸುವ ಕಾರ್ಯ , ಕೋವಿಡ್ -19 ಸವಾಲಿನ ಸಮಯದಲ್ಲಿ ನಡೆದಿದೆ . ಅವರ ಪ್ರಯತ್ನಗಳ ಬಗ್ಗೆ ಮೆಚ್ಚುಗೆ ವ್ಯಕ್ತಪಡಿಸಬೇಕಾಗಿದೆ . ಕಳೆದ ಕೆಲವು ವರ್ಷಗಳಿಂದೀಚೆಗೆ ಗಡಿಯಲ್ಲಿ ಮೂಲಸೌಕರ್ಯವೃದ್ಧಿಗೆ ಸರ್ಕಾರ ಅಗ್ರ ಆದ್ಯತೆ ನೀಡಿರುವುದರಿಂದ ಇದು ಸಾಧ್ಯವಾಗಿದೆ . ಕಳೆದ ಕೆಲವು ದಶಕಗಳಿಂದೀಚೆಗೆ ಚೀನಾ ಕೂಡ ಗಡಿ ಪ್ರದೇಶದಲ್ಲಿ ತನ್ನ ಸೇನಾ ನಿಯೋಜನಾ ಸಾಮರ್ಥ್ಯವೃದ್ಧಿಗೆ ಮಹತ್ವದ ಮೂಲಸೌಕರ್ಯ ನಿರ್ಮಾಣ ಚಟುವಟಿಕೆಗಳನ್ನು ಕೈಗೊಂಡಿರುವ ವಿಚಾರ ಈ ಸದನಕ್ಕೂ ತಿಳಿದಿದೆ . ಆದರೆ ಅದಕ್ಕೆ ಪ್ರತಿಯಾಗಿ ನಮ್ಮ ಸರ್ಕಾರ ಕೂಡ ಗಡಿ ಮೂಲಸೌಕರ್ಯ ಅಭಿವೃದ್ಧಿಗೆ ಬಜೆಟ್ ಅನುದಾನವನ್ನು ಹೆಚ್ಚಿಸಿದೆ . ಹಿಂದಿನ ಅವಧಿಗಳಿಗೆ ಹೋಲಿಸಿದರೆ ಅದು ಬಹುತೇಕ ದುಪ್ಪಟ್ಟಾಗಿದೆ . ಅದರ ಪರಿಣಾಮ ಹೆಚ್ಚಿನ ರಸ್ತೆಗಳು ಮತ್ತು ಸೇತುವೆಗಳನ್ನು ಗಡಿ ಪ್ರದೇಶದಲ್ಲಿ ನಿರ್ಮಿಸುವ ಕಾರ್ಯವನ್ನು ಪೂರ್ಣಗೊಳಿಸಲಾಗಿದೆ . ಅವುಗಳಿಂದ ಸ್ಥಳೀಯ ಜನರಿಗೆ ತೀರಾ ಅಗತ್ಯವಿದ್ದ ಸಂಪರ್ಕ ಒದಗಿಸಿರುವುದು ಮಾತ್ರವಲ್ಲದೆ , ನಮ್ಮ ಸಶಸ್ತ್ರ ಪಡೆಗಳಿಗೆ ಸುಗಮ ಸಂಚಾರಕ್ಕೆ ಬೆಂಬಲ ದೊರಕಿದೆ ಮತ್ತು ಅಗತ್ಯಬಿದ್ದಾಗ ಪರಿಣಾಮಕಾರಿಯಾಗಿ ಸ್ಪಂದಿಸಲು ಹಾಗೂ ಗಡಿ ಪ್ರದೇಶದಲ್ಲಿ ಇನ್ನೂ ಹೆಚ್ಚಿನ ಜಾಗ್ರತೆಯಿಂದ ಇರಲು ನೆರವಾಗಿದೆ . ಮುಂಬರುವ ವರ್ಷಗಳಲ್ಲೂ ಸಹ ಸರ್ಕಾರ ಈ ಉದ್ದೇಶಕ್ಕೆ ಬದ್ಧವಾಗಿದೆ . ದೇಶದ ಹಿತಾಸಕ್ತಿಯ ದೃಷ್ಟಿಯಿಂದ ಎಂತಹುದೇ ಕಠಿಣ ನಿರ್ಧಾರವನ್ನು , ಮಹತ್ವದ ಹೆಜ್ಜೆಯನ್ನು ಇಡಲು ಸಿದ್ಧವಿದ್ದು , ಆ ವಿಚಾರದಲ್ಲಿ ಹಿಂದೆ ಸರಿಯುವ ಪ್ರಶ್ನೆಯಿಲ್ಲ .

    ಗೌರವಾನ್ವಿತ ಅಧ್ಯಕ್ಷರೇ ,

     1. ನಮ್ಮ ಗಡಿ ವಿಚಾರಗಳನ್ನು ಶಾಂತಿಯುತ ಮಾತುಕತೆ ಮತ್ತು ಸಮಾಲೋಚನೆಗಳ ಮೂಲಕ ಪ್ರಸಕ್ತ ವಿಚಾರಗಳನ್ನು ಬಗೆಹರಿಸಿಕೊಳ್ಳಲು ಭಾರತ ಬದ್ಧವಿದೆ ಎಂದು ನಾನು ಮತ್ತೊಮ್ಮೆ ಪುನರುಚ್ಛರಿಸಲು ಬಯಸುತ್ತೇನೆ . ಅದೇ ಉದ್ದೇಶದಿಂದ ನಾನು ಮಾಸ್ಕೋದಲ್ಲಿ ಸೆಪ್ಟೆಂಬರ್ 4 ರಂದು ನಮ್ಮ ಚೀನಾದ ಸಹವರ್ತಿಯನ್ನು ಭೇಟಿ ಮಾಡಿದ್ದೆ ಮತ್ತು ಪ್ರಸಕ್ತ ಸ್ಥಿತಿಗತಿಯ ಬಗ್ಗೆ ಅವರೊಂದಿಗೆ ಸಮಗ್ರ ಸಮಾಲೋಚನೆ ನಡೆಸಿದ್ದೆ . ಚೀನಾದ ಕಡೆಯಿಂದ ಆಗುತ್ತಿರುವ ಭಾರೀ ಪ್ರಮಾಣದ ಸೇನೆಗಳನ್ನು ಜಮಾವಣೆ ಮಾಡುವುದು , ಆಕ್ರಮಣಕಾರಿ ನಡವಳಿಕೆ ಹಾಗೂ ದ್ವಿಪಕ್ಷೀಯ ಒಪ್ಪಂದಗಳನ್ನು ಉಲ್ಲೇಖಿಸಿ ಯಥಾಸ್ಥಿತಿಯಲ್ಲಿ ಏಕಾಏಕಿ ಬದಲಾವಣೆ ಮಾಡುವ ಕ್ರಮಗಳ ಬಗ್ಗೆ ನಾವು ನಮ್ಮ ಆತಂಕಗಳನ್ನು ಸ್ಪಷ್ಟವಾಗಿ ಹೇಳಿದ್ದೇವೆ . ಈ ವಿಚಾರವನ್ನು ಶಾಂತಿಯುತವಾಗಿ ಬಗೆಹರಿಸಿಕೊಳ್ಳಲು ನಾವು ಬಯಸುತ್ತೇವೆ ಮತ್ತು ಜೊತೆಯಾಗಿ ಕಾರ್ಯನಿರ್ವಹಿಸಲು ನಾವು ಚೀನಾದೊಂದಿಗೆ ಸಿದ್ಧವಿದ್ದೇವೆ ಎಂದು ಸ್ಪಷ್ಟಪಡಿಸಿದ್ದೇವೆ . ಅಲ್ಲದೆ ನಮ್ಮ ಭೌಗೋಳಿಕ ಸಮಗ್ರತೆ ಮತ್ತು ಭಾರತೀಯ ಸಾರ್ವಭೌಮತೆಯನ್ನು ರಕ್ಷಿಸುವಲ್ಲಿ ಯಾವುದೇ ಸಂದೇಹ ಬೇಡ . ನನ್ನ ಸಹೋದ್ಯೋಗಿ ವಿದೇಶಾಂಗ ವ್ಯವಹಾರಗಳ ಸಚಿವ ಶ್ರೀ ಜೈ ಶಂಕರ್ , ಸೆಪ್ಟೆಂಬರ್ 10 ರಂದು ಮಾಸ್ಕೋದಲ್ಲಿ ಚೀನಾದ ವಿದೇಶಾಂಗ ಸಚಿವರನ್ನು ಭೇಟಿ ಮಾಡಿದ್ದರು . ಅವರಿಬ್ಬರೂ ಒಂದು ಒಪ್ಪಂದಕ್ಕೆ ಬಂದಿದ್ದಾರೆ . ಅದನ್ನು ಚೀನಾ ವಿಶ್ವಾಸಾರ್ಹವಾಗಿ ಮತ್ತು ಪ್ರಾಮಾಣಿಕತೆಯಿಂದ ಅನುಷ್ಠಾನಗೊಳಿಸಿದರೆ ಅದರಿಂದ ಗಡಿ ಪ್ರದೇಶದಲ್ಲಿ ಶಾಂತಿ ಮತ್ತು ಸುವ್ಯವಸ್ಥೆ ಮರುಸ್ಥಾಪನೆಯಾಗಲಿದೆ ಹಾಗೂ ಸೇನೆ ವಾಪಸಾತಿ ಸಂಪೂರ್ಣವಾಗಿ ನಡೆಯಲಿದೆ .
     2. ಎಲ್ಲ ಸದಸ್ಯರಿಗೂ ತಿಳಿದಿರುವಂತೆ ಈ ಹಿಂದೆಯೂ ಕೂಡ ಗಡಿ ಪ್ರದೇಶದಲ್ಲಿ ದೀರ್ಘಾವಧಿಯವರೆಗೆ ಬಿಕ್ಕಟ್ಟು ಪರಿಸ್ಥಿತಿಗಳು ಮುಂದುವರಿದಿದ್ದವು ಮತ್ತು ಅವುಗಳನ್ನು ಶಾಂತಿಯುತವಾಗಿ ಬಗೆಹರಿಸಿಕೊಳ್ಳಲಾಗಿತ್ತು . ಈ ವರ್ಷ ಪರಿಸ್ಥಿತಿ ಸೇನೆ ಜಮಾವಣೆ ಒಳಗೊಂಡಿರುವುದು ಹಾಗೂ ಘರ್ಷಣೆಗಳ ಸಂಖ್ಯೆ ಹೆಚ್ಚುತ್ತಿರುವುದರಿಂದ ಪರಿಸ್ಥಿತಿ ಭಿನ್ನವಾಗಿದೆ ಎನಿಸಿದರೂ ಪ್ರಸಕ್ತ ಸ್ಥಿತಿಯನ್ನು ಶಾಂತಿಯುತವಾಗಿ ಪರಿಹಾರ ಕಂಡುಕೊಳ್ಳಲು ನಾವೂ ಕೂಡ ಬದ್ಧವಾಗಿದ್ದೇವೆ .

    ನಾನು ಈ ಸದನದ ಮೂಲಕ ನಾನು ದೇಶದ 130 ಕೋಟಿ ಜನರಿಗೆ ಭರವಸೆ ನೀಡುವುದೆಂದರೆ ನಾವು ದೇಶವನ್ನು ತಲೆತಗ್ಗಿಸಲು ಬಿಡುವುದಿಲ್ಲ , ಇದು ದೇಶದ ಬಗೆಗಿನ ನಮ್ಮ ದೃಢ ಸಂಕಲ್ಪವಾಗಿದೆ .

     1. ಗೌರವಾನ್ವಿತ ಅಧ್ಯಕ್ಷರೇ , ಈ ಸದನದಲ್ಲಿ ದೇಶ ಯಾವುದೇ ಸವಾಲುಗಳನ್ನು ಎದುರಿಸುವಂತಹ ಸಂದರ್ಭ ಬಂದಾಗಲೂ ಸದನ ಒಗ್ಗಟ್ಟಿನಿಂದ ಸಾಮರ್ಥ್ಯವನ್ನು ಪ್ರದರ್ಶಿಸಿದ ವೈಭವದ ಸಂಪ್ರದಾಯವಿದೆ ಮತ್ತು ನಮ್ಮ ಸಶಸ್ತ್ರ ಪಡೆಗಳಿಗೆ ಬದ್ಧತೆ ಮತ್ತು ಸಂಕಲ್ಪದ ಧೈರ್ಯ ತುಂಬಬೇಕಾಗಿದೆ . ಈ ಸದನ ಗಡಿಯಲ್ಲಿ ನಿಯೋಜಿಸಲ್ಪಟ್ಟಿರುವ ನಮ್ಮ ಸಶಸ್ತ್ರ ಪಡೆಗಳ ಶೌರ್ಯ , ಪರಾಕ್ರಮ , ಅದಮ್ಯ ಉತ್ಸಾಹದ ಮೇಲೆ ಸದನ ಸಂಪೂರ್ಣ ವಿಶ್ವಾಸ ಇಡಬೇಕಿದೆ .
     2. ಮಾನ್ಯರೇ , ನಿಮ್ಮ ಮೂಲಕ ನಾನು ದೇಶದ ಜನತೆಗೆ ನೀಡುವ ಭರವಸೆ ಎಂದರೆ ನಮ್ಮ ಸಶಸ್ತ್ರ ಪಡೆಗಳ ನೈತಿಕ ಮತ್ತು ಉತ್ತೇಜನ ಅತ್ಯುತ್ತಮವಾಗಿದ್ದು , ನಮ್ಮ ಯೋಧರು ಯಾವುದೇ ಬಗೆಯ ಸವಾಲು ಎದುರಾದರೂ ಅದರಿಂದ ಹೊರಬರುವ ಬದ್ಧತೆ ಹೊಂದಿದ್ದಾರೆ . ಈಗಲೂ ಕೂಡ ನಮ್ಮ ಯೋಧರು ಆಕ್ರಮಣಕ್ಕಿಂತ ಧೈರ್ಯ ಮತ್ತು ತಾಳ್ಮೆಯನ್ನು ಆಯ್ಕೆ ಮಾಡಿಕೊಂಡಿದ್ದಾರೆ . ಹೀಗೊಂದು ಮಾತಿದೆ . -“‘ साहस खल श्र वसत ’” ಅದರ ಅರ್ಥ “ ಗೆಲುವು ಶೌರ್ಯದಲ್ಲಿ ಅಡಗಿದೆ ”. ನಮ್ಮ ಯೋಧರು ಸಂಯಮ , ಶೌರ್ಯ ಮತ್ತು ಪರಾಕ್ರಮದ ಸಂಕೇತವಾಗಿದ್ದಾರೆ . ಮಾನ್ಯರೇ , ನಮ್ಮ ಪ್ರಧಾನಮಂತ್ರಿಯವರ ಭರವಸೆಯ ಭೇಟಿ ದೇಶದ 130 ಕೋಟಿ ಭಾರತೀಯರು ನಮ್ಮ ಕಮಾಂಡರ್ ಗಳು ಮತ್ತು ಯೋಧರ ಬೆನ್ನಿಗಿದ್ದಾರೆ ಎಂಬ ಸಂದೇಶ ನೀಡಿದೆ . ವಿಶೇಷ ಬೆಚ್ಚನೆಯ ಉಡುಪುಗಳು , ವಾಸಿಸಲು ವಿಶೇಷ ಶಿಬಿರಗಳು ಮತ್ತು ಅಗತ್ಯ ಶಸ್ತ್ರಾಸ್ತ್ರಗಳನ್ನು ಯೋಧರಿಗೆ ನೀಡಲಾಗಿದೆ , ಪ್ರತಿಕೂಲ ಹವಾಮಾನಕ್ಕೆ ಹೊಂದಿಕೆಯಾಗುವ ರೀತಿಯಲ್ಲಿ ಅವರನ್ನು ಸಜ್ಜುಗೊಳಿಸಲಾಗಿದೆ . ನಮ್ಮ ಯೋಧರ ಧೈರ್ಯ ಅತ್ಯುತ್ತಮ ಮಟ್ಟದಲ್ಲಿದೆ . ಅವರು ಆಕ್ಸಿಜನ್ ಕೊರತೆ ನಡುವೆಯೂ ಮುಂಚೂಣಿ ಪ್ರದೇಶಗಳಲ್ಲಿ ತೀವ್ರ ಶೀತ ಹವಾಗುಣದಲ್ಲೂ ಹೋರಾಡುವ ಧೈರ್ಯವನ್ನು ಹೊಂದಿದ್ದಾರೆ . ಸಿಯಾಚಿನ್ ಮತ್ತು ಕಾರ್ಗಿಲ್ ಗಳಲ್ಲಿ ಹಲವು ವರ್ಷಗಳಿಂದ ನಿರಂತರವಾಗಿ ಅವರು ಶ್ರಮಿಸುತ್ತಿದ್ದಾರೆ .
     3. ಗೌರವಾನ್ವಿತ ಅಧ್ಯಕ್ಷರೇ , ಲಡಾಖ್ ನಲ್ಲಿ ನಾವು ಸವಾಲನ್ನು ಎದುರಿಸುತ್ತಿದ್ದೇವೆ ಎಂಬುದು ನಿಜ . ಆದರೆ ನಮ್ಮ ದೇಶ ಮತ್ತು ನಮ್ಮ ವೀರ ಯೋಧರು ಯಾವುದೇ ಸವಾಲುಗಳನ್ನು ಹತ್ತಿಕ್ಕುವ ವಿಶ್ವಾಸ ನನಗಿದೆ . ನಮ್ಮ ಸಶಸ್ತ್ರ ಪಡೆಗಳ ಶೌರ್ಯ ಮತ್ತು ಸಾಹಸಗಳ ಬಗ್ಗೆ ಸದನ ಅವಿರೋಧವಾಗಿ ಗೌರವಿಸಲಿದೆ . ಐಕ್ಯತೆ ಸಂದೇಶ ಮತ್ತು ಯೋಧರ ಬಗೆಗಿನ ಸಂಪೂರ್ಣ ವಿಶ್ವಾಸದಿಂದಾಗಿ ದೇಶಾದ್ಯಂತ ಇರುವುದು ಮಾತ್ರವಲ್ಲದೆ , ಇಡೀ ಜಗತ್ತಿನಲ್ಲಿಯೇ ವಿಶ್ವಾಸವಿದೆ . ಇದು ನಮ್ಮ ಸಶಸ್ತ್ರ ಪಡೆಗಳ ಅತ್ಯುತ್ಸಾಹಕ್ಕೆ ಹೊಸ ಶಕ್ತಿ ಮತ್ತು ಹೊಸ ವಿಶ್ವಾಸವನ್ನು ತುಂಬಲಿದೆ .

    ಜೈ ಹಿಂದ್ ”


    ***

    
    
    (Release ID: 1656018) Visitor Counter : 5
    
    
      Read this release in: Hindi , English , Urdu , Marathi , Manipuri , Bengali , Tamil , Telugu
    
    
    

3.