      PIB Headquarters

      ಅಪೌಷ್ಟಿಕತೆ ನಿವಾರಣೆಗೆ ಆಹಾರ ಭದ್ರತೆಯ ಜೊತೆಗೆ
      
      ಪೋಷಕಾಂಶ ಭದ್ರತೆಯೂ ಅಗತ್ಯ

      Posted On: 11 SEP 2020 6:59PM by PIB Bengaluru

    ನಾವು ಆಹಾರ ಉತ್ಪಾದನೆಯಲ್ಲಿ ಹೆಚ್ಚಳ ಸಾಧಿಸಿ ಆಹಾರ ಭದ್ರತೆ ಸಾಧಿಸಿದ್ದೇವೆ . ಆದರೆ ಪೌಷ್ಟಿಕಾಂಶ ಭದ್ರತೆಯಲ್ಲಿ ಹಿಂದುಳಿದಿದ್ದೇವೆ . ಭಾರತ ಈಗಲೂ ಅಪೌಷ್ಟಿಕತೆ ನಿವಾರಣೆಯಲ್ಲಿ ಇನ್ನೂ ಹಿಂದೆ ಬಿದ್ದಿದೆ ಎಂದು ಬೆಂಗಳೂರು ಕೃಷಿ ವಿಶ್ವ ವಿದ್ಯಾಲಯದ ಪ್ರಾಧ್ಯಾಪಕಿ ಡಾ . ಉಷಾ ರವೀಂದ್ರ ಹೇಳಿದರು .


    ಅವರಿಂದು ಕೇಂದ್ರ ವಾರ್ತಾ ಮತ್ತು ಪ್ರಸಾರ ಸಚಿವಾಲಯದ ಬೆಂಗಳೂರಿನ ವಾರ್ತಾಶಾಖೆ – ಪ್ರೆಸ್ ಇನ್ಫರ್ಮೇಷನ್ ಬ್ಯೂರೋ ಆಯೋಜಿಸಿದ್ದ ‘ ಪೌಷ್ಟಿಕ ಸಸಿವನ ’ ಕುರಿತ ವೆಬಿನಾರ್ ನಲ್ಲಿ ಪಾಲ್ಗೊಂಡು ಮಾತನಾಡಿ , ಕೈತೋಟ , ತಾರಸೀ ತೋಟ , ಹಾಗು ಸ್ವಲ್ಪ ಜಾಗದಲ್ಲಿ ಮಣ್ಣಿದ್ದರೆ ಸೊಪ್ಪುಗಳನ್ನು ಬೆಳೆಸಿ ನಮ್ಮ ಶರೀರಕ್ಕೆ ಅಗತ್ಯವಾದ ಪೋಷಕಾಂಶಗಳನ್ನು ಪಡೆಯಬಹುದು ಎಂದರು . ನಗರಗಳಲ್ಲಿ ವಾಸಮಾಡುವವರು ಮನೆಯ ಬಳಿ ಮಣ್ಣಿಲ್ಲ ಎಂದು ಕೊರಗುವ ಅಗತ್ಯವಿಲ್ಲ . ಸುಲಭವಾಗಿ ಸಿಗುವ ಸಣ್ಣ ಪ್ಲಾಸ್ಟಿಕ್ ಡಬ್ಬಿಗಳಲ್ಲೂ ಕೊತ್ತಂಬರಿ , ಬಸಳೆ , ಚಕ್ರಮುನಿ ಮೊದಲಾದ ಸೊಪ್ಪುಗಳನ್ನು ಬೆಳೆದು ಪೋಷಕಾಂಶದ ಅಗತ್ಯವನ್ನು ಪೂರೈಸಿಕೊಳ್ಳಬಹುದು ಎಂದರು .


    ವೆಬಿನಾರ್ ನಲ್ಲಿ ಪಾಲ್ಗೊಂಡು ಮಾತನಾಡಿದ ಡಾ . ಸಂಜೀವ ಕುಲಕರ್ಣಿ ಪೌಷ್ಟಿಕ ತೋಟ ಬೆಳೆಸಿದಲ್ಲಿ ಕೇವಲ ಪೋಷಕಾಂಶ ಅಗತ್ಯವಷ್ಟೇ ಅಲ್ಲ ದಿನನಿತ್ಯ ಶರೀರಕ್ಕೆ ಅಗತ್ಯವಾದ ವ್ಯಾಯಮ ದೊರೆಯುತ್ತದೆ ಪ್ಲಾಸ್ಟಿಕ್ ಕವರ್ , ಡಬ್ಬಿಗಳ ಬಳಕೆ ಮಾಡಿ ಗಿಡ ಬೆಳೆಸುವುದರಿಂದ ಪ್ಲಾಸ್ಟಿಕ್ , ಭೂಮಿ ಸೇರುವುದನ್ನು ತಡೆಯಬಹುದು ಎಂದರು .


    ಆಹಾರ ತಜ್ಞರಾದ ಡಾ . ಕೆ . ಸಿ . ರಘು , ಎಲ್ಲ ಬಗೆಯ ಆಹಾರ ಸೇವನೆ ಅತ್ಯಗತ್ಯ . ಬಿಳಿ ಬಣ್ಣಕ್ಕೆ ಮಾರು ಹೋಗುವ ನಮ್ಮ ಮಾನಸಿಕ ಅವಲಂಬನೆ ತಪ್ಪಿದರೆ ಬರೀ ಅನ್ನ ತಿನ್ನುವ ಪರಿಪಾಠ ತಪ್ಪುತ್ತದೆ . ಈಗ ನಾವು ತಿನ್ನುವ ಪಾಲಿಷ್ ಮಾಡಿದ ಅಕ್ಕಿ ಅಥವಾ ಸಂಸ್ಕರಿತ ಆಹಾರ , ಸಕ್ಕರೆಯ ಹೆಚ್ಚಾದ ಬಳಕೆ ಇವುಗಳಿಂದ ಬೊಜ್ಜು ಬರುತ್ತಿದೆ . ದೇಹದಲ್ಲಿನ ಸುಮಾರು 19 ಸೂಕ್ಷ್ಮ ಜೀವಿಗಳಿಗೆ ಕೆಲಸವೇ ಇಲ್ಲದಂತಾಗಿದೆ . ಇದು ಹಲವು ಆರೋಗ್ಯ ಸಮಸ್ಯೆಗಳಿಗೆ ಕಾರಣವಾಗುತ್ತಿದೆ . ದೇಹಕ್ಕೆ ಎಲ್ಲ ರಸರುಚಿಗಳ ಅವಶ್ಯಕತೆಯಿದೆ . ರಸಕ್ಕೂ ಪೌಷ್ಟಿಕಾಂಶಕ್ಕೂ ಸಂಬಂಧವಿದೆ . ಆದುದರಿಂದ ರುಚಿಕರ , ಪೌಷ್ಟಿಕಾಂಶಭರಿತ ಆಹಾರಸೇವನೆಗೆ ನಾವು ಗಮನಕೊಡಬೇಕು ಎಂದರು .


    ಕಾರ್ಯಕ್ರಮದಲ್ಲಿ ಇಲಾಖೆಯ ಹಿರಿಯ ಅಧಿಕಾರಿಗಳು ಉಪಸ್ಥಿತರಿದ್ದರು .


    ***

    
    
    (Release ID: 1653401) Visitor Counter : 6