      ಸಾಮಾಜಿಕ ನ್ಯಾಯ ಮತ್ತು ಸಬಲೀಕರಣ ಸಚಿವಾಲಯ

      ದಿನದ 24 ಗಂಟೆಗಳ ಮಾನಸಿಕ ಆರೋಗ್ಯ ಪುನರ್ ವಸತಿ ಉಚಿತ ಸಹಾಯವಾಣಿ ಕಿರಣ್ (1800-599-0019) 13 ಭಾಷೆಗಳಲ್ಲಿ ಚಾಲನೆ
      Posted On: 08 SEP 2020 1:36PM by PIB Bengaluru


    ಸಾಮಾಜಿಕ ನ್ಯಾಯ ಮತ್ತು ಸಬಲೀಕರಣ ಸಚಿವಾಲಯದ ಡಿಇಪಿಡಬ್ಲ್ಯೂಡಿ ವತಿಯಿಂದ ದಿನದ 24 ಗಂಟೆಗಳೂ ಕಾರ್ಯನಿರ್ವಹಿಸುವ ಮಾನಸಿಕ ಆರೋಗ್ಯ ಪುನರ್ ವಸತಿ ಉಚಿತ ಸಹಾಯವಾಣಿ ಕಿರಣ್ (1800-599-0019) 13 ಭಾಷೆಗಳಲ್ಲಿ ಆರಂಭಿಸಲಾಗಿದೆ . ಮಾನಸಿಕ ಖಿನ್ನತೆಯಿಂದ ಬಳಲುತ್ತಿರುವ ವ್ಯಕ್ತಿಗಳಿಗೆ ಪರಿಹಾರ ಮತ್ತು ಬೆಂಬಲಗಳನ್ನು ನೀಡಲಾಗುವುದು , ವಿಶೇಷವಾಗಿ ಕೋವಿಡ್ ಸಾಂಕ್ರಾಮಿಕದ ನಂತರ ಹೆಚ್ಚಾಗುತ್ತಿರುವ ಮಾನಸಿಕ ಕಾಯಿಲೆಗಳ ಹಿನ್ನೆಲೆಯಲ್ಲಿ ಇದನ್ನು ಆರಂಭಿಸಲಾಗಿದೆ .


    ಕೇಂದ್ರ ಸಾಮಾಜಿಕ ನ್ಯಾಯ ಮತ್ತು ಸಬಲೀಕರಣ ಸಚಿವ ಶ್ರೀ ಥಾವರ್ ಚಂದ್ ಗೆಹ್ಲೋಟ್ ನಿನ್ನೆ ವೆಬ್ ಕಾಸ್ಟ್ ಮೂಲಕ ಸಹಾಯವಾಣಿಗೆ ಚಾಲನೆ ನೀಡಿದರು ಮತ್ತು ಸಹಾಯವಾಣಿ ಕುರಿತ ಪೋಸ್ಟರ್ , ಕೈಪಿಡಿ ಮತ್ತು ಸಂಪನ್ಮೂಲ ಹೊತ್ತಿಗೆಯನ್ನು ಬಿಡುಗಡೆ ಮಾಡಿದರು .


    ಸಹಾಯವಾಣಿ ಈ ರೀತಿಯಲ್ಲಿ ಕೆಲಸ ಮಾಡುತ್ತದೆ , ಅದೆಂದರೆ ಭಾರತದ ಯಾವುದೇ ಭಾಗದಿಂದ ಯಾವುದೇ ಬಗೆಯ ಸ್ಥಿರ ಅಥವಾ ಮೊಬೈಲ್ ದೂರವಾಣಿಗಳಿಂದ ಉಚಿತ ಸಹಾಯವಾಣಿ ಸಂಖ್ಯೆ 1800-599-0019 ಗೆ ಕರೆ ಮಾಡಬಹುದು . ಸ್ವಾಗತ ಸಂದೇಶದ ನಂತರ ಸರಿಯಾದ ಗುಂಡಿ ( ಬಟನ್ ) ಯನ್ನು ಒತ್ತಿ , ಭಾಷೆಯನ್ನು ಆಯ್ಕೆ ಮಾಡಿಕೊಳ್ಳಬೇಕು ; ಭಾಷೆಯ ಆಯ್ಕೆಯ ನಂತರ ರಾಜ್ಯ / ಕೇಂದ್ರಾಡಳಿತ ಪ್ರದೇಶವನ್ನು ಆಯ್ಕೆ ಮಾಡಿಕೊಳ್ಳಬೇಕು . ಆನಂತರ ನೀವು ಸ್ಥಳೀಯ ಸಹಾಯವಾಣಿ ಕೇಂದ್ರ ಅಥವಾ ಉದ್ದೇಶಿತ ರಾಜ್ಯದ ಜೊತೆ ಸಂಪರ್ಕ ಸಾಧಿಸುತ್ತೀರಿ , ಆನಂತರ ಮಾನಸಿಕ ಆರೋಗ್ಯ ತಜ್ಞರು ನಿಮ್ಮ ಸಮಸ್ಯೆಯನ್ನು ಬಗೆಹರಿಸುವರು ಅಥವಾ ಬಾಹ್ಯ ಸಹಾಯಕ್ಕಾಗಿ ಬೇರೆಯವರಿಗೆ ( ಕ್ಲಿನಿಕಲ್ , ಕ್ಲಿನಿಕಲ್ ಮನಃಶಾಸ್ತ್ರಜ್ಞ / ಪುನರ್ವಸತಿ ಮನಃಶಾಸ್ತ್ರಜ್ಞ / ಮನಃಶಾಸ್ತ್ರಜ್ಞ ) ಸೂಚಿಸುವರು / ಸಂಪರ್ಕಿಸುವಂತೆ ಹೇಳುವರು .


    ಈ ಉಚಿತ ಸಹಾಯವಾಣಿ ಸಂಖ್ಯೆ ಬಿಎಸ್ಎನ್ಎಲ್ ನ ತಾಂತ್ರಿಕ ಸಮನ್ವಯದೊಂದಿಗೆ ವಾರದ ಏಳು ದಿನವೂ ದಿನದ 24 ಗಂಟೆಗಳು ಕಾರ್ಯನಿರ್ವಹಿಸಲಿವೆ . ಈ ಸಹಾಯವಾಣಿಯಲ್ಲಿ 8 ರಾಷ್ಟ್ರೀಯ ಸಂಸ್ಥೆಗಳು ಸೇರಿದಂತೆ 25 ಸಂಸ್ಥೆಗಳು ಒಳಗೊಂಡಿವೆ . ಇದಕ್ಕೆ 660 ಕ್ಲಿನಿಕಲ್ ಮತ್ತು ಪುನರ್ವಸತಿ ಮನಃಶಾಸ್ತ್ರಜ್ಞರು ಹಾಗೂ 668 ಮನಃಶಾಸ್ತ್ರಜ್ಞರ ಬೆಂಬಲವಿದೆ . 13 ಭಾಷೆಗಳ ಸಹಾಯವಾಣಿಗಳಲ್ಲಿ ಹಿಂದಿ , ಅಸ್ಸಾಮಿ , ತಮಿಳು , ಮರಾಠಿ , ಒರಿಯಾ , ತೆಲುಗು , ಮಲಯಾಳಂ , ಗುಜರಾತ್ , ಪಂಜಾಬಿ , ಕನ್ನಡ , ಬೆಂಗಾಲಿ , ಉರ್ದು ಮತ್ತು ಇಂಗ್ಲಿಷ್ ಭಾಷೆಗಳು ಸೇರಿವೆ .


    ಮಾನಸಿಕ ಕಾಯಿಲೆ ಯಾವುದೇ ವ್ಯಕ್ತಿಯ ಭಾವನಾತ್ಮಕ , ಮಾನಸಿಕ ಮತ್ತು ಸಾಮಾಜಿಕ ಸ್ವಾಸ್ಥ್ಯದ ಮೇಲೆ ಪರಿಣಾಮ ಬೀರುತ್ತದೆ . ಸಹಾಯವನ್ನು ಪಡೆಯುವುದರಿಂದ ಸಕಾರಾತ್ಮಕ ಹೆಜ್ಜೆ ಇಟ್ಟಂತಾಗುತ್ತದೆ . ಅದರಿಂದ ಆರೋಗ್ಯ , ಸೌಖ್ಯ ಮತ್ತು ಸಂತೋಷ ವೃದ್ಧಿಸುತ್ತದೆ . ಸಹಾಯವಾಣಿಯಿಂದ ಮಾನಸಿಕ ಆರೋಗ್ಯ ಪುನರ್ವಸತಿ ಸೇವೆಗಳು ಲಭ್ಯವಾಗಲಿವೆ . ತ್ವರಿತ ತಪಾಸಣೆ , ಪ್ರಥಮ ಚಿಕಿತ್ಸೆ , ಮಾನಸಿಕ ಬೆಂಬಲ , ಒತ್ತಡ ನಿರ್ವಹಣೆ , ಮಾನಸಿಕ ಸೌಖ್ಯ , ಸಕಾರಾತ್ಮಕ ನಡವಳಿಕೆ ಉತ್ತೇಜನ ಮತ್ತು ಮಾನಸಿಕ ಬಿಕ್ಕಟ್ಟು ನಿರ್ವಹಣೆ ಇತ್ಯಾದಿಗಳ ಉದ್ದೇಶದಿಂದ ಈ ಸೇವೆಗಳನ್ನು ಒದಗಿಸಲಾಗುವುದು . ಅದರಡಿ ಒತ್ತಡ , ಆತಂಕ , ಖಿನ್ನತೆ , ಭಯದ ದಾಳಿ , ಹೊಂದಾಣಿಕೆ ವ್ಯತ್ಯಾಸಗಳು , ನಂತರದ ಆಘಾತಕಾರಿ ಒತ್ತಡದ ಕಾಯಿಲೆಗಳು , ಮಾದಕ ವಸ್ತುಗಳ ವ್ಯಸನ , ಆತ್ಮಹತ್ಯೆಗೆ ಒಳಗಾಗುವವರು , ಸಾಂಕ್ರಾಮಿಕದಿಂದ ಉಂಟಾಗುವ ಮಾನಸಿಕ ವಿಷಯಗಳು ಮತ್ತು ಮಾನಸಿಕ ಆರೋಗ್ಯ ತುರ್ತು ವಿಚಾರಗಳಿಗೆ ಸೇವೆಗಳನ್ನು ಸಲ್ಲಿಸುವ ಗುರಿ ಹೊಂದಲಾಗಿದೆ . ಇದು ಮೊದಲ ಹಂತದಲ್ಲಿ ಸಲಹೆ ನೀಡುವ ಜೀವನಾಡಿಯಾಗಿರಲಿದೆ . ನಂತರ ಮಾರ್ಗದರ್ಶನ ಮತ್ತು ಶಿಫಾರಸ್ಸುಗಳನ್ನು ( ರೆಫರೆನ್ಸ್ ) 13 ಭಾಷೆಗಳಲ್ಲಿ ಸಾರ್ವಜನಿಕರಿಗೆ , ಕುಟುಂಬಗಳಿಗೆ , ಸರ್ಕಾರೇತರ ಸಂಸ್ಥೆಗಳಿಗೆ , ಪೋಷಕರ ಒಕ್ಕೂಟಗಳಿಗೆ , ವೃತ್ತಿಪರ ಒಕ್ಕೂಟಗಳಿಗೆ , ಪುನರ್ ವಸತಿ ಕೇಂದ್ರಗಳಿಗೆ , ಆಸ್ಪತ್ರೆಗಳಿಗೆ ಅಥವಾ ದೇಶದ ಯಾವುದೇ ಅಗತ್ಯ ವ್ಯಕ್ತಿಗಳಿಗೆ ಸೇವೆಯನ್ನು ಒದಗಿಸಲಿವೆ .


    ಈ ಸಹಾಯವಾಣಿಯ ಉದ್ದೇಶ , ಶೀಘ್ರ ತಪಾಸಣೆಗೆ ನೆರವಾಗುವುದು , ಪ್ರಾಥಮಿಕ ಚಿಕಿತ್ಸೆ , ಮಾನಸಿಕ ಬೆಂಬಲ , ಒತ್ತಡ ನಿರ್ವಹಣೆ , ಮಾನಸಿಕ ಸೌಖ್ಯ , ವಿಚಿತ್ರ ನಡವಳಿಕೆಯನ್ನು ನಿಯಂತ್ರಿಸುವುದು , ಮಾನಸಿಕ ಬಿಕ್ಕಟ್ಟು ನಿರ್ವಹಣೆ ಮತ್ತು ಮಾನಸಿಕ ಆರೋಗ್ಯ ತಜ್ಞರ ಜೊತೆ ಭೇಟಿಗೆ ನೆರವಾಗುವುದಾಗಿದೆ . ಒತ್ತಡ , ಒಬ್ಸೆಸಿವ್ ಕಂಪಲ್ಸಿವ್ ಡಿಸಾರ್ಡರ್ ( ಒಸಿಡಿ ), ಆತ್ಮಹತ್ಯೆ , ಖಿನ್ನತೆ , ಭಯದ ದಾಳಿಗಳು , ಹೊಂದಾಣಿಕೆ ದೋಷಗಳು , ಒತ್ತಡದಿಂದ ಉಂಟಾಗುವ ದೋಷಗಳು ಮತ್ತು ಮಾದಕ ವ್ಯಸನ ಗಳನ್ನು , ದೌರ್ಜನ್ಯಗಳನ್ನು ತಡೆಯಲು ಈ ಸಹಾಯವಾಣಿ ಸಂಕಷ್ಟದಲ್ಲಿರುವ ಜನರಿಗೆ ನೆರವು ನೀಡುವುದಲ್ಲದೆ , ಸಾಂಕ್ರಾಮಿಕದಿಂದ ಉಂಟಾಗುವ ಮಾನಸಿಕ ಆರೋಗ್ಯ ತುರ್ತು ಸೇವೆಗಳನ್ನು ಒದಗಿಸಲಿದೆ .


    ಈ ಸಹಾಯವಾಣಿಯನ್ನು ಚೆನ್ನೈನ ರಾಷ್ಟ್ರೀಯ ಬಹುಬಗೆಯ ವಿಶೇಷಚೇತನ ವ್ಯಕ್ತಿಗಳ ಸಬಲೀಕರಣ ಸಂಸ್ಥೆ ( ಎನ್ಐಇಪಿಎಂಡಿ ) ಮತ್ತು ಸೆಹೋರ್ ನ ರಾಷ್ಟ್ರೀಯ ಮಾನಸಿಕ ಆರೋಗ್ಯ ಪುನರ್ ವಸತಿ ಕೇಂದ್ರ ( ಎನ್ಐಎಂಎಚ್ಆರ್ ) ಗಳ ಸಮನ್ವಯದಿಂದ ನಡೆಸಲಾಗುವುದು . ಈ ಸಹಾಯವಾಣಿಗೆ ಭಾರತೀಯ ಕ್ಲಿನಿಕಲ್ ಮನಃಶಾಸ್ತ್ರಜ್ಞರ ಒಕ್ಕೂಟ ( ಐಎಸಿಪಿ ), ಭಾರತೀಯ ಮನಃಶಾಸ್ತ್ರಜ್ಞರ ಒಕ್ಕೂಟ ( ಐಪಿಎ ) ಮತ್ತು ಭಾರತೀಯ ಮನಃಶಾಸ್ತ್ರ ಸಾಮಾಜಿಕ ಕಾರ್ಯಕರ್ತರ ಒಕ್ಕೂಟ ( ಐಪಿಎಸ್ ಡಬ್ಲ್ಯೂಎ ) ವೃತ್ತಿಪರ ಬೆಂಬಲವನ್ನು ನೀಡಲಿವೆ .


    ***

    
    
    (Release ID: 1652313) Visitor Counter : 3
    
    
      Read this release in: English , Hindi , Punjabi , Urdu , Assamese , Manipuri , Bengali , Gujarati , Telugu