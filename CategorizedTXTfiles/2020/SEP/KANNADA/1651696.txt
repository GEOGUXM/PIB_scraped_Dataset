      ವಾರ್ತಾ ಮತ್ತು ಪ್ರಸಾರ ಸಚಿವಾಲಯ

      ರಾಷ್ಟ್ರೀಯ ಶಿಕ್ಷಣ ನೀತಿ 2020, 21ನೇ ಶತಮಾನದ ಕ್ರಾಂತಿಕಾರಿ ಸುಧಾರಣೆ - ಪ್ರಕಾಶ್ ಜಾವಡೇಕರ್
      
      ಉನ್ನತ ಶಿಕ್ಷಣದಲ್ಲಿ ಒಟ್ಟು ಪ್ರವೇಶ ಪ್ರಮಾಣ ದುಪ್ಪಟ್ಟಾಗಲಿದೆ ಎಂಬ ವಿಶ್ವಾಸ ಸರ್ಕಾರಕ್ಕಿದೆ
      
      ಬಾಲ್ಯದಲ್ಲಿ ಮಕ್ಕಳ ಶಿಕ್ಷಣಕ್ಕೆ ಒತ್ತು ನೀಡಿರುವುದು ಎನ್ಇಪಿಯ ಅತ್ಯಂತ ಪ್ರಮುಖ ಅಂಶ

      Posted On: 05 SEP 2020 2:17PM by PIB Bengaluru

    ರಾಷ್ಟ್ರೀಯ ಶಿಕ್ಷಣ ನೀತಿ 2020, 21 ನೇ ಶತಮಾನದ ಕ್ರಾಂತಿಕಾರಿ ಸುಧಾರಣೆಯಾಗಿದೆ ಎಂದು ಕೇಂದ್ರ ವಾರ್ತಾ ಮತ್ತು ಪ್ರಸಾರ , ಅರಣ್ಯ ಮತ್ತು ಪರಿಸರ ಸಚಿವ ಶ್ರೀ ಪ್ರಕಾಶ್ ಜಾವಡೇಕರ್ ಬಣ್ಣಿಸಿದ್ದಾರೆ . ಮುಂಬೈನ ಪಾರ್ಲೆ ತಿಲಕ್ ವಿದ್ಯಾಲಯ ಒಕ್ಕೂಟ ಆಯೋಜಿಸಿದ್ದ ಶಿಕ್ಷಕರ ದಿನಾಚರಣೆಯ ಶತಮಾನೋತ್ಸವ ವರ್ಷದ ಕಾರ್ಯಕ್ರಮದಲ್ಲಿ ವಿಡಿಯೋ ಲಿಂಕ್ ಮೂಲಕ ಪ್ರಾಸ್ತಾವಿಕ ಭಾಷಣ ಮಾಡಿದ ಅವರು , ಬಾಲ್ಯದಲ್ಲಿ ಮಕ್ಕಳ ಶಿಕ್ಷಣ , ಪ್ರಶ್ನೆ ಆಧಾರಿತ ಶಿಕ್ಷಣ , ಶಿಕ್ಷಕರ ತರಬೇತಿ ಮೂಲ ಮತ್ತು ಸಂಖ್ಯಾ ಸಾಕ್ಷರತೆ ಅಂಶಗಳಿಗೆ ಹೊಸ ನೀತಿಯಲ್ಲಿ ಒತ್ತು ನೀಡಲಾಗಿದೆ ಎಂದರು . ಎನ್ಇಪಿ 2020 ಯುವಕರನ್ನು ಸಬಲೀಕರಣಗೊಳಿಸಲಿದೆ ಮತ್ತು ಅದು 21 ನೇ ಶತಮಾನದಲ್ಲಿ ದೇಶವನ್ನು ಮುನ್ನಡೆಸಲಿದೆ ಎಂದು ಸಚಿವರು ಹೇಳಿದರು . “ ಈ ನೀತಿ ಬೋಧನೆ ಮತ್ತು ಕಲಿಕೆಯ ಅನುಭವವನ್ನು ವಿದ್ಯಾರ್ಥಿಗಳು ಮತ್ತು ಶಿಕ್ಷಕರು ಇಬ್ಬರೂ ಆನಂದಿಸುವಂತೆ ಮಾಡಲಿದೆ ” ಎಂದು ಹೇಳಿದರು .


    ಭಾರತದಲ್ಲಿ ಸದ್ಯ ಒಟ್ಟು ಉನ್ನತ ಶಿಕ್ಷಣದ ಪ್ರವೇಶ ಪ್ರಮಾಣ ( ಜಿಇಆರ್ ) ಶೇಕಡ 25 ರಷ್ಟಿದ್ದು , ಮುಂದಿನ ಹತ್ತು ವರ್ಷಗಳಲ್ಲಿ ಆ ಪ್ರಮಾಣ ದುಪ್ಪಟ್ಟಾಗಲಿದೆ ಎಂದು ಶ್ರೀ ಪ್ರಕಾಶ್ ಜಾವಡೇಕರ್ ವಿಶ್ವಾಸ ವ್ಯಕ್ತಪಡಿಸಿದರು . ದೇಶಾದ್ಯಂತ ಎಲ್ಲ ವಿದ್ಯಾರ್ಥಿಗಳು ಆಶೋತ್ತರ ಹೊಂದಿದ್ದಾರೆ ಮತ್ತು ಆರ್ಥಿಕ ಪ್ರಗತಿಯಿಂದಾಗಿ ಪೋಷಕರು ತಮ್ಮ ಮಕ್ಕಳಿಗೆ ಉತ್ತಮ ಶಿಕ್ಷಣ ನೀಡಬೇಕು ಎನ್ನುವ ಮನೋಭಾವ ಹೊಂದುವಂತಾಗಿದೆ ಎಂದರು . ಭೌಗೋಳಿಕವಾಗಿ ಉನ್ನತ ಶಿಕ್ಷಣ ಸಂಸ್ಥೆಗಳ ವ್ಯಾಪ್ತಿಯಲ್ಲಿ ವಿಸ್ತೃತ ಕಂದಕವಿದೆ . ವಿಶೇಷವಾಗಿ ಗ್ರಾಮೀಣ ಪ್ರದೇಶಗಳಲ್ಲಿ ಕೊರತೆ ಇದ್ದು , ಅದಕ್ಕಾಗಿ ಬೇಡಿಕೆ ಹೆಚ್ಚಿರುವುದು ಗಂಭೀರ ಅಂಶವಾಗಿದ್ದು , ಹೊಸ ನೀತಿಯಿಂದಾಗಿ ಭಾರತದಲ್ಲಿ ಜಿಇಆರ್ ವೃದ್ಧಿಯಾಗಲಿದೆ ಎಂದರು .


    ಸಚಿವರು , ಶಿಕ್ಷಣ ಕುರಿತಂತೆ ಲೋಕಮಾನ್ಯ ತಿಲಕರ ಅಭಿಪ್ರಾಯಗಳನ್ನು ಮಂಡಿಸುತ್ತಾ ಭಾಷಣ ಆರಂಭಿಸಿ , ತಿಲಕರು ಶಿಕ್ಷಣ ಎಂದರೆ ಜಾಗೃತಿ ಮೂಡಿಸುವುದು ಎಂದರ್ಥ ಎಂದು ಹೇಳಿದ್ದರು . ಹೊಸ ಶಿಕ್ಷಣ ನೀತಿಯಲ್ಲಿ ಮೂಲ ಮತ್ತು ಸಾಂಖ್ಯಿಕ ಸಾಕ್ಷರತೆಗೆ ಒತ್ತು ನೀಡಲಾಗಿದೆ . ರಾಷ್ಟ್ರೀಯ ಮುಕ್ತ ಶಾಲಾ ಕೇಂದ್ರ ( ಎನ್ ಐಒಎಸ್ ) ಗಳಂತಹ ಸಂಸ್ಥೆಗಳ ಮೂಲಕ ಎಲ್ಲರಿಗೂ ಶಿಕ್ಷಣ ಲಭ್ಯವಾಗುವಂತೆ ಮಾಡಲಾಗುತ್ತಿದೆ ಎಂದರು . ಬಾಲ್ಯದಲ್ಲಿ ಮಕ್ಕಳ ಶಿಕ್ಷಣಕ್ಕೆ ಹೆಚ್ಚಿನ ಒತ್ತು ನೀಡಿರುವುದು ಎನ್ಇಪಿಯ ಪ್ರಮುಖ ಅಂಶಗಳಲ್ಲಿ ಒಂದಾಗಿದೆ ಎಂದು ಬಲವಾಗಿ ಪ್ರತಿಪಾದಿಸಿದರು . ಮೂರರಿಂದ 8 ವರ್ಷಗಳ ವಯೋಮಿತಿಯ ಮಕ್ಕಳಿಗೆ ಅರಿವಿನ ಕೌಶಲ್ಯಗಳನ್ನು , ಕುತೂಹಲಗಳನ್ನು ಮತ್ತು ಮಾನಸಿಕ ಸಾಮರ್ಥ್ಯವನ್ನು ವೃದ್ಧಿಸುವ ವರ್ಷವಾಗಿದೆ ಎಂದರು . ಉರು ಹೊಡೆಯುವಂತೆ , ಸುಮ್ಮನೆ ಕಲಿಸುವುದಕ್ಕಿಂತ ವಿಷಯವನ್ನು ಅರ್ಥೈಸಿಕೊಂಡು ಶಿಕ್ಷಣ ನೀಡುವುದು ಅತ್ಯಂತ ಪ್ರಮುಖವಾಗಿದೆ ಎಂದರು .


    ಆರಂಭಿಕ ಹಂತದಲ್ಲಿ ಚಟುವಟಿಕೆ ಆಧಾರಿತ ಕಲಿಕೆಗೆ ಒತ್ತು ನೀಡಲಾಗಿದೆ . 9 ರಿಂದ 12 ನೇ ತರಗತಿಯ ಶಿಕ್ಷಣದಲ್ಲಿ ವಿಸ್ತೃತ , ಪ್ರಸ್ತುತ ಮತ್ತು ಹೊಸ ಜ್ಞಾನಕ್ಕೆ ಹೆಚ್ಚಿನ ಒತ್ತು ನೀಡಲಾಗಿದ್ದು , ಇದು ಮಕ್ಕಳಲ್ಲಿ ವೈಜ್ಞಾನಿಕ ಮನೋಭಾವವನ್ನು ಬೆಳೆಸಲು ಸಹಕಾರಿಯಾಗಲಿದೆ ಎಂದರು . ಸಂಶೋಧನೆ ಮತ್ತು ಆವಿಷ್ಕಾರ ನಮ್ಮ ಶಿಕ್ಷಣವನ್ನು ಮುಂದುವರಿಸಲು ಪ್ರಮುಖವಾಗಿದ್ದು , ಅವುಗಳಿಂದಾಗಿ ನಾವು ಜಾಗತಿಕವಾಗಿ ಸ್ಪರ್ಧಾತ್ಮಕ ಪ್ರಜೆಗಳನ್ನು ರೂಪಿಸಬಹುದಾಗಿದೆ ಎಂದರು . ಸಂಶೋಧನೆ ಆಧಾರಿತ ಆವಿಷ್ಕಾರಗಳನ್ನು ಉತ್ತೇಜಿಸಲು ಮೂರು ಸಾವಿರ ಅಟಲ್ ಚಿಂತನಾ ಪ್ರಯೋಗಾಲಯಗಳನ್ನು ಯಶಸ್ವಿಯಾಗಿ ನಡೆಸಲಾಗುತ್ತಿದೆ ಎಂದ ಅವರು , ಆತ್ಮ ನಿರ್ಭರ ಭಾರತ ನಿರ್ಮಾಣಕ್ಕೆ ಇದು ಅತ್ಯಂತ ಅವಶ್ಯಕ ಎಂದು ಹೇಳಿದರು .


    ಸಮಾಜದಲ್ಲಿ ಶಿಕ್ಷಕರ ಪಾತ್ರದ ಕುರಿತಂತೆ ಮಾತನಾಡಿದ ಸಚಿವರು , “ ಶಿಕ್ಷಕರು ಕೇವಲ ಪುಸ್ತಕಗಳು ಅಥವಾ ಕಪ್ಪು ಹಲಗೆಗಳ ಮೂಲಕ ಮಾತ್ರ ಬೋಧಿಸಬಾರದು . ಆದರ್ಶ ಶಿಕ್ಷಕ ಎಂದರೆ ಆತ / ಆಕೆ ತನ್ನ ನಡವಳಿಕೆಯ ಮೂಲಕ ವಿದ್ಯಾರ್ಥಿಗಳಲ್ಲಿ ಮೌಲ್ಯಗಳನ್ನು ಬಿತ್ತುವಂತಹವರಾಗಬೇಕು ” ಎಂದರು . ಶಿಕ್ಷಕರಿಗೆ ಸಮಗ್ರ ತರಬೇತಿಯನ್ನು ನೀಡಲು ನಾಲ್ಕು ವರ್ಷದ ಸಮಗ್ರ ಬಿ . ಇಡಿ ಪದವಿ ಕೋರ್ಸ್ ಅನ್ನು ಪರಿಚಯಿಸಲಾಗುತ್ತಿದೆ . ಇದರಲ್ಲಿ ವಾಸ್ತವಿಕ ಬೋಧನಾ ಕೌಶಲ್ಯವೂ ಸೇರಿದೆ ಎಂದರು . ಇದರಿಂದ ಶಿಕ್ಷಕರು ಬೋಧನೆ ಕೊನೆಯ ಕೆಲಸ ಎಂಬಂತಾಗದೆ , ಬೋಧಿಸುವುದು ಆಯ್ಕೆ ಎಂಬಂತೆ ಪರಿಗಣಿಸಲು ಸಹಾಯಕವಾಗುತ್ತದೆ .


    ರಾಷ್ಟ್ರೀಯ ಶಿಕ್ಷಣ ನೀತಿಯನ್ನು ವ್ಯಾಪಕ ಸಮಾಲೋಚನೆಗಳ ನಂತರ ಅಂತಿಮಗೊಳಿಸಲಾಗಿದೆ ಎಂದು ಶ್ರೀ ಪ್ರಕಾಶ್ ಜಾವಡೇಕರ್ ಹೇಳಿದರು . ತಾವು ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವರಾಗಿದ್ದ ದಿನಗಳನ್ನು ಸ್ಮರಿಸಿಕೊಂಡ ಅವರು , ಡಾ . ಕಸ್ತೂರಿರಂಗನ್ ಅವರ ನಾಯಕತ್ವದಲ್ಲಿ 13-14 ವಿಷಯ ತಜ್ಞರು ಅತ್ಯಂತ ಬದ್ಧತೆ , ಪ್ರಾಮಾಣಿಕತೆ ಮತ್ತು ಉತ್ಸಾಹದಿಂದ ನೀತಿಗಾಗಿ ಕಾರ್ಯ ನಿರ್ವಹಿಸಿದ್ದಾರೆ ಎಂದು ಹೇಳಿದರು .


    ಪಾರ್ಲೆ ತಿಲಕ್ ವಿದ್ಯಾಲಯ ಒಕ್ಕೂಟದ ಕುರಿತು


    ಪಾರ್ಲೆ ತಿಲಕ್ ವಿದ್ಯಾಲಯ ಒಕ್ಕೂಟ ಒಂದು ಶೈಕ್ಷಣಿಕ ಸಂಸ್ಥೆಯಾಗಿದ್ದು , ಇದು ಮುಖ್ಯವಾಗಿ ಮುಂಬೈನ ಹೊರ ವಲಯದಲ್ಲಿ ಕಾರ್ಯ ನಿರ್ವಹಿಸುತ್ತಿದೆ . 2020 ರ ಜೂನ್ 9 ರಂದು ಈ ಸಂಸ್ಥೆ ಶತಮಾನೋತ್ಸವಕ್ಕೆ ಕಾಲಿರಿಸಿತು . ಶ್ರೇಷ್ಠ ನಾಯಕರಾದ ಲೋಕಮಾನ್ಯ ತಿಲಕ್ ಅವರಿಂದ ಸ್ಫೂರ್ತಿ ಪಡೆದು , ವಿಲೆ ಪಾರ್ಲೆಯ ಕೆಲವು ದೇಶಭಕ್ತ ನಾಗರಿಕರು , ಈ ಪಾರ್ಲೆ ತಿಲಕ್ ವಿದ್ಯಾಲಯ ಒಕ್ಕೂಟ ( ಪಿಟಿವಿಎ ) ವನ್ನು ಸ್ಥಾಪಿಸಿದರು . ಮೊದಲ ಮರಾಠಿ ಶಾಲೆಯನ್ನು ಪಾರ್ಲೆ ತಿಲಕ್ ವಿದ್ಯಾಲಯ 1921 ರ ಜೂನ್ 9 ರಂದು ಆರಂಭಿಸಿತು . ಆರಂಭದಲ್ಲಿ ಆ ಶಾಲೆಯಲ್ಲಿ ಕೇವಲ ನಾಲ್ಕು ವಿದ್ಯಾರ್ಥಿಗಳು ಇದ್ದರು . ಇಂದು ಸಂಸ್ಥೆ , 5 ಶಾಲೆಗಳು , 3 ಕಾಲೇಜುಗಳು ಮತ್ತು ಒಂದು ಮ್ಯಾನೇಜ್ ಮೆಂಟ್ ಸಂಸ್ಥೆಯನ್ನು ನಡೆಸುತ್ತಿದ್ದು , ಒಟ್ಟು 20 ಸಾವಿರಕ್ಕೂ ಅಧಿಕ ವಿದ್ಯಾರ್ಥಿಗಳು ಪ್ರವೇಶ ಪಡೆದಿದ್ದಾರೆ . ಪಾರ್ಲೆ ತಿಲಕ್ ವಿದ್ಯಾಲಯ ಒಕ್ಕೂಟದಲ್ಲಿ ವ್ಯಾಸಂಗ ಮಾಡಿದ ಮಾಜಿ ವಿದ್ಯಾರ್ಥಿಗಳಲ್ಲಿ ಮಹಾರಾಷ್ಟ್ರದ ಹೆಸರಾಂತ ಬರಹಗಾರ ಪು . ಲ . ದೇಶಪಾಂಡೆ , ಶೇಟ್ ಕರಿ ಸಂಘಟನಾ ಸಂಸ್ಥಾಪಕ ಶರದ್ ಜೋಶಿ , ಭಾರತೀಯ ವಾಯುಪಡೆಯ ಮಾಜಿ ಏರ್ ಚೀಫ್ ಮಾರ್ಷಲ್ ಪ್ರದೀಪ್ ನಾಯಕ್ ( ನಿವೃತ್ತ ) ಇವರು ಸೇರಿದ್ದಾರೆ . ಸಂಸ್ಥೆ , ಹಲವು ರಾಜಕಾರಣಿಗಳು , ಸಾಮಾಜಿಕ ಕಾರ್ಯಕರ್ತರು , ಉದ್ಯಮಿಗಳು ಮತ್ತು ನಟರನ್ನು ಬೆಳೆಸಿದೆ .


    ***

    
    
    (Release ID: 1651696) Visitor Counter : 9
    
    
      Read this release in: Hindi , Malayalam , Bengali , English , Urdu , Marathi , Manipuri , Tamil , Telugu