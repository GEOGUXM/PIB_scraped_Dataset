      उप राष्ट्रपति सचिवालय

      उत्कृष्टता का लक्ष्य अनिवार्य रूप से हमारे शैक्षणिक संस्थानों की संस्कृति में अंतर्निहित होना चाहिए: उपराष्ट्रपति
      
      शिक्षा का उद्देश्य सच्चाई और मानव स्थिति में सुधार लाना है: उपराष्ट्रपति
      
      शिक्षा का परिणाम निश्चित रूप से एक समेकित व्यक्ति का सृजन होना चाहिए: उपराष्ट्रपति
      
      एनईपी 2020 भारत को एक ज्ञान तथा नवोन्मेषण हब बनाने में मदद करेगी: उपराष्ट्रपति
      
      उपराष्ट्रपति ने कहा, नई शिक्षा नीति 2020 स्वामी विवेकानंद के आदर्शों को परिलक्षित करती है
      
      सच्ची शिक्षा को निश्चित रूप से हमारे बच्चों को विश्व का जिम्मेवार, विश्व के लिए चिंतित और जुड़ा नागरिक बनाने के लिए सशक्त बनाने में मददगार होनी चाहिए: उपराष्ट्रपति
      
      युवाओं को अनिवार्य रूप से स्वामी विवेकानंद के जीवन एवं उपदेशों का अध्ययन करना चाहिए तथा उनके संदेशों का मन और वचन से अनुसरण करना चाहिए: उपराष्ट्रपति
      
      उन्होंने विवेकानंद मानव उत्कृष्टता संस्थान के 21वें संस्थापना दिवस समारोहों को संबोधित किया

      Posted On: 10 SEP 2020 1:02PM by PIB Delhi

    उपराष्ट्रपति श्री एम. वेंकैया नायडू ने आज कहा कि उत्कृष्टता का लक्ष्य अनिवार्य रूप से हमारी शैक्षणिक प्रणाली का अभिन्न हिस्सा होना चाहिए और उन्होंने यह भी कहा कि हमारे शैक्षणिक संस्थानों की संस्कृति में अंतर्निहित होना चाहिए।


    वह आज नई दिल्ली से हैदराबाद स्थित रामकृष्ण मठ के विवेकानंद मानव उत्कृष्टता संस्थान के 21वें संस्थापना दिवस समारोहों को वर्चुअल तरीके से संबोधित कर रहे थे।


    श्री नायडू ने रेखांकित किया कि उत्कृष्टता के संवर्धन के लिए अनुशासन, केंद्रित दृष्टिकोण और संकल्पित प्रयासों की आवश्यकता होती है। उपराष्ट्रपति ने कहा कि एक राष्ट्र के रूप में हमारी यात्रा के इस अहम पड़ाव में, उत्कृष्टता अनिवार्य हो गई है और साधारण कोटि का अब कोई महत्व नहीं रह गया है।


    विश्व धर्म संसद को स्वामी विवेकानंद द्वारा संबोधित किए जाने की 127वीं वर्षगांठ की पूर्व संध्या पर, श्री नायडू ने स्मरण किया कि उन्हें भी शिकागो के ऐतिहासिक कला संस्थान में व्याख्यान देने का सौभाग्य प्राप्त हुआ था, जहां 1893 में स्वामी विवेकानंद ने अपना कालजयी भाषण दिया था। उन्होंने कहा कि स्वामी विवेकानंद ने विश्व को वेदांत की प्राचीन भारतीय संस्कृति तथा सार्वभौमिकता, सहिष्णुता एवं स्वीकृति की भावना, जो प्राचीन भारतीय विचारों को सहारा देती है, के महत्व के बारे में बताया था।


    उन्होंने कहा कि वह अपने महाविद्यालय एवं विश्वविद्यालय के दिनों से ही स्वामी विवेकानंद के उपदेशों के बड़े अनुयायी रहे हैं और धर्म, अध्यात्मिकता, राष्ट्रवाद, शिक्षा, दर्शन शास्त्र, सामाजिक सुधार, गरीबी उन्मूलन और मानव जाति के सशक्तिकरण पर स्वामी जी के विचारों ने उन्हें काफी प्रेरित किया था।


    उपराष्ट्रपति ने विचार व्यक्त किया कि स्वामी विवेकानंद ने राष्ट्र की आत्मा और इसकी संस्कृति के सिद्धांत को समझा तथा इसका पुनर्निर्माण उन महान आदर्शों पर करने का प्रयास किया जो सनातन धर्म की अध्यात्मिक बुनियादों में प्रतिष्ठापित थे। उन्होंने कहा, ‘उन्होंने धार्मिक शुद्धिकरण, अध्यात्मिक मुक्ति तथा सामाजिक पुनर्जागरण के जरिये राष्ट्रीय रूपांतरण के लिए अनथक कार्य किया।’


    यह मानते हुए कि स्वामी जी के उपदेश आज तक संपूर्ण विश्व के लिए शाश्वत वचन हैं, उन्होंने युवाओं से स्वामी विवेकानंद के जीवन एवं संदेशों का अध्ययन करने तथा हªदय व मस्तिष्क से उनके संदेशों का अनुसरण करने का आग्रह किया। उन्होंने यह भी विचार व्यक्त किया कि हमें कई और शैक्षणिक संस्थानों की आवश्यकता है जो स्वामी विवेकानंद और श्री रामकृष्ण परमहंस जैसे महान उपदेशों की सार्वभौमिक शिक्षा और उनकी व्याख्याओं को आम आदमी तक पहुंचाए।


    उन्होंने कहा कि युवाओं को समझना चाहिए कि जीवन का अर्थ और धन का उद्देश्य जरुरतमंददों और वंचित वर्गों की सेवा करना है।


    उपराष्ट्रपति ने कहा कि अगर हमें 21वीं सदी की कई बड़ी चुनौतियों का प्रभावी रूप से सामना करना है तो हमें अपनी पूरी शिक्षा प्रणाली की फिर से कल्पना करने, फिर से अन्वेषण करने एवं फिर से निर्मित करने की आवश्यकता है। सभी को भारत के पास मौजूद जनसांख्यकीय लाभांश का स्मरण कराते हुए, उन्होंने जोर देकर कहा कि राष्ट्र को इस महान प्रतिस्पर्धी स्थिति का लाभ उठाना चाहिए।


    उन्होंने बल देकर कहा कि शिक्षा का अर्थ केवल जीवन यापन करना और एक आरामदायक जीवन जीना भर नहीं है। उन्होंने कहा, ‘अधिक महत्वपूर्ण यह है कि शिक्षा को निश्चित रूप से चरित्र बल, नैतिक साहस, समानता, करुणा एवं अध्यात्मिक शक्ति के साथ किसी व्यक्ति के सर्वांगीण विकास वाला व्यक्ति बनने में सक्षम बनाना चाहिए।’


    उपराष्ट्रपति ने नवोन्मेषण को प्रेरित करने, उद्यमशीलता की क्षमता को प्रोत्साहित करने एवं हमारे देश की समृद्ध विरासत के प्रति गहरी जागरुकता पैदा करने की आवश्यकता रेखांकित की। उन्होंने कहा कि शिक्षा का परिणाम निश्चित रूप से एक समेकित व्यक्ति, ऐसा व्यक्ति जो सहानुभूतिक रखने वाला हो, सक्रिय, सक्षम, विनम्र और मेहनती हो, ऐसा व्यक्ति जो नए विचारों के प्रति खुला हो, विभिन्न विचारधाराओं के प्रति सहिष्णु हो और विश्व शांति तथा सहयोग, सामूहिक मानव प्रगति के प्रति वचनबद्ध हो, के सृजन के रूप में सामने आना चाहिए।


    शिक्षा की सच्चाई की अनथक खोज और मानव स्थिति में सुधार लाने के निरंतर प्रयास के रूप में व्याख्या करते हुए श्री नायडू ने कहा कि सच्ची शिक्षा को निश्चित रूप से हमारे बच्चों को विश्व का जिम्मेवार, न केवल भारत के लिए बल्कि विश्व के लिए चिंतित और जुड़ा नागरिक बनाने के लिए सशक्त बनाने में मददगार होनी चाहिए।


    उन्होंने विचार व्यक्त किया कि शिक्षा को अनिवार्य रूप से हमारे युवकों को गंभीर सोच संकायों को विकसित करने, ऐसी समस्याओं की पहचान करने जो मानवता को पीड़ा पहुंचाती हैं तथा निर्णायक समाधान प्रस्तुत करनी चाहिए। उपराष्ट्रपति ने कहा कि शिक्षा को निश्चित रूप से हमारे बच्चों को हमारी प्राचीन सांस्कृतिक विरासत को लेकर गर्व महसूस करने में प्रोत्साहित भी करना चाहिए और उन्हें हमारे सदियों पुराने मूल्यों एवं नैतिकताओं का वैश्विक दूत के रूप में भी तैयार करना चाहिए। उन्होंने बच्चों के स्कूली दिनों में उन्हें उनकी मातृभाषा में ही पढ़ाने की भी अपील की।


    उपराष्ट्रपति ने कहा कि नई शिक्षा नीति 2020 स्वामी विवेकानंद के आदर्शों को परिलक्षित करती है। उन्होंने विश्वास जताया कि एनईपी भारत को उसके जनसांख्यकीय लाभ को पूरी तरह अर्जित करने में तथा 21वीं सदी में देश को एक ज्ञान तथा नवोन्मेषण हब बनाने में मदद करेगी।


    इस अवसर पर रामकृष्ण मठ एवं बेलुर मठ के रामकृष्ण मिशन के उपाध्यक्ष श्रीमत स्वामी गौतमानंदजी महाराज, हैदराबाद के रामकृष्ण मठ के अध्यक्ष स्वामी ज्ञानानंदजी, विवेकानंद मानव उत्कृष्टता संस्थान के निदेशक स्वामी बोधमायानंद जी तथा अन्य व्यक्ति भी उपस्थित थे।


    ***


    एमजी/एएम/एसकेजे/डीसी

    
    
    (Release ID: 1653238) Visitor Counter : 16
    
    
      Read this release in: English , Urdu , Marathi , Assamese , Manipuri , Punjabi , Tamil , Telugu , Malayalam