      पर्यटन मंत्रालय

      केन्द्रीय पर्यटन मंत्री श्री प्रहलाद सिंह पटेल ने आज नई दिल्ली में प्रभावकारी व्यक्तियों और पर्यटन मीडिया से जुड़े लोगों के साथ “अतुल्य भारत का प्रचार- कोविड-19 के बाद” विषय पर परिचर्चा सत्र आयोजित किया
      
      भारत कोविड-19 के खत्म होने के बाद फिर से एक पसंदीदा पर्यटन स्थल के रूप में उभरेगा- श्री पटेल

      Posted On: 08 SEP 2020 5:45PM by PIB Delhi

    केंद्रीय पर्यटन एवं संस्कृति मंत्री (स्वतंत्र प्रभार) श्री प्रहलाद सिंह पटेल ने आज नई दिल्ली में प्रभावकारी व्यक्तियों और पर्यटन मीडिया से जुड़े लोगों के साथ “ अतुल्य भारत का प्रचार- कोविड-19 के बाद ” विषय पर परिचर्चा सत्र आयोजित किया। लगभग 30 प्रतिनिधियों ने इस सत्र में भाग लिया। इस सत्र के दौरान श्रीमती मीनाक्षी शर्मा , महानिदेशक , पर्यटन , जी कमला वर्धन राव , अध्यक्ष एवं प्रबंध निदेशक आईटीडीसी , श्रीमती रूपिंदर बरार , एडीजी पर्यटन , श्री राकेश कुमार वर्मा , संयुक्त सचिव , पर्यटन तथा पर्यटन मंत्रालय के अन्य अधिकारी भी उपस्थित थे। यह कोविड-19 महामारी के दौरान सभी हितधारकों के साथ पहली ऐसी बैठक थी जिसमें सरकार के एसओपी के सभी दिशानिर्देशों और मानदंडों का पालन किया गया।


    पर्यटन मंत्री ने सत्र के प्रारंभ में सभी से देश में पर्यटन को बढ़ावा देने के लिए अपने बहुमूल्य सुझाव देने का अनुरोध किया। उन्होंने कहा कि हम सभी भारत का प्रतिनिधित्व करते हैं और हमें देश में कोविड-19 के बाद पर्यटन अवसर के बारे में सोचना भी हमारी जिम्मेदारी है। उन्होंने कहा कि यह वह मंच है जहां हम इस समस्या के बारे में बात कर सकते हैं और साथ ही पर्यटन संबंधी गतिविधियों के संदर्भ में समाधान भी दे सकते हैं। श्री पटेल ने कहा कि स्थिति सामान्य होते ही भारत में फिर से पर्यटन क्षेत्र में तेजी आएगी। हम सभी को कोविड-19 के बाद के लिए तैयार रहना चाहिए जहां हम अपने यात्रा अनुभवों से पर्यटकों के लिए बेहतर और सुरक्षित वातावरण प्रदान कर सकते हैं। उन्होंने कहा कि लोग बहुत ही सकारात्मक हैं और सभी सावधानियों के साथ भारत की सुंदरता को देखने के लिए तैयार हैं ; हमें ऐसा वातावरण बनाना चाहिए जहां वे इस महामारी के दौरान भी हम पर भरोसा कर सकें।


    सत्र के दौरान विभिन्न प्रभावकारी व्यक्तियों और पर्यटन मीडिया से जुड़े प्रतिनिधियों ने अपने अनुभव साझा किए और सभी ने खासकर महिलाओं के लिए पर्यटन को सुरक्षित , अनुकूल , सुलभ , एवं जिम्मेदार बनाने के लिए अपने बहुमूल्य सुझाव दिए। कुछ प्रतिभागियों ने घरेलू पर्यटन और भारत के कम लोकप्रिय स्थलों पर ध्यान देने का भी सुझाव दिया। उन्होंने कहा कि भारत छुपे हुए रत्नों का घर है और हमें इन कम प्रसिद्ध महान पर्यटन स्थलों में जानकारी और सुविधाएं प्रदान करके इन क्षेत्रों में पर्यटन को बढ़ावा देना चाहिए। एक प्रतिभागी ने सुरक्षा उपायों के साथ शिविर लगाने एवं वेबसाइट खोलने का भी सुझाव दिया ताकि हम भारत में पर्यटन को बढ़ावा दे सकें। अनुभवात्मक पर्यटन को बढ़ावा देने के बारे में सुझाव भी एक प्रतिभागी से आए ; उन्होंने कहा कि यह अन्य पर्यटकों को भी विभिन्न स्थलों का पता लगाने के लिए प्रोत्साहित करेगा। चर्चा के दौरान यह भी देखा गया कि जनता के बीच पर्यटन को बढ़ावा देने के लिए सूचना साझाकरण करने हेतु तंत्र मजबूत होना चाहिए।


    सत्र के अंत में , पर्यटन मंत्री ने सभी प्रतिभागियों को इसमें उनकी सक्रिय भागीदारी के लिए धन्यवाद दिया। उन्होंने कहा कि हम अपनी नीति बनाने में सभी हितधारकों से भागीदारी चाहते हैं इसलिए हमने आप सभी को अपनी प्रतिक्रिया देने के लिए यहां आमंत्रित किया है। उन्होंने कहा कि हमने आपके सुझावों को लिख लिया है और इन्हें हमारी भविष्य के नीति बनाने में शामिल किया जाएगा। श्री पटेल ने आशा व्यक्त की कि भारत कोविड-19 के बाद फिर से एक पसंदीदा पर्यटक स्थल के रूप में उभरेगा , तब तक हमें अपने घरेलू पर्यटन पर ध्यान देना चाहिए क्योंकि अब उन भारतीयों को जो विदेशी स्थलों की यात्रा करना चाहते थे , वे अभी सिर्फ घरेलू पर्यटक स्थलों की ही यात्रा कर पाएंगे , इससे हमारे पर्यटन उद्योग को और बल मिलेगा।


    ***


    एमजी/एएम/पीकेपी /एसएस

    
    
    (Release ID: 1652594) Visitor Counter : 13
    
    
      Read this release in: Telugu , English , Urdu , Marathi , Punjabi