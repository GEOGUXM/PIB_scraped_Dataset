      कॉरपोरेट कार्य मंत्रालय

      आईबीबीआई ने इन्सॉल्वेंसी एंड बैंकरप्सी कोड, 2016 पर राष्ट्रीय ऑनलाइन क्विज के परिणामों की घोषणा की
      Posted On: 01 SEP 2020 9:33PM by PIB Delhi


    भारतीय दिवाला और शोधन अक्षमता बोर्ड (आईबीबीआई) ने माईगव डॉट इन के साथ मिलकर 1 जुलाई से 31 जुलाई 2020 तक दिवाला और शोधन अक्षमता संहिता (इन्सॉल्वेंसी एंड बैंकरप्सी कोड), 2016 पर राष्ट्रीय ऑनलाइन क्विज का आयोजन किया। इसका उद्देश्य देशभर के विभिन्न हितधारकों के बीच कोड के बारे में जागरूकता और समझ को बढ़ाना था। आईबीबीआई में काम करने वाले, आईबीबीआई के पास पंजीकृत सेवा प्रदाताओं और उनके परिवार के सदस्यों को छोड़कर यह प्रश्नोत्तरी प्रतियोगिता 18 साल से उम्र के ऊपर सभी भारतीय नागरिकों के लिए खुली थी।


    इस क्विज को 1,25,781 (एक लाख पच्चीस हजार सात सौ इक्यासी) प्रतिभागियों के साथ ही जबरदस्त प्रतिक्रिया मिली। इसमें हर राज्य और केंद्रशासित प्रदेश से प्रतिभागी शामिल थे। कुल प्रतिभागियों में से उत्तर प्रदेश से सबसे ज्यादा 15.7 प्रतिशत भागीदारी थी, इसके बाद महाराष्ट्र 11.7% और दिल्ली 6.9% थे।


    क्विज के दिशानिर्देशों के अनुसार शीर्ष 10% प्रतिभागी अपने प्रदर्शन के अनुसार 'मेरिट प्रमाणपत्र' प्राप्त करने के हकदार हैं। इन शीर्ष 10 प्रतिशत प्रतिभागियों के नाम https://ibbi.gov.in/uploads/whatsnew/2020-09-01-180818-39l1c-d0d470965bd50a663be643b5d8bb2a1c.pdf पर उपलब्ध हैं।


    इन मेधावी प्रतिभागियों को 'मेरिट सर्टिफिकेट' 10 सितंबर 2020 तक ईमेल किए जा रहे हैं।


    शीर्ष 10 प्रतिशत प्रतिभागियों में महाराष्ट्र से सबसे ज्यादा 15 प्रतिशत लोगों ने बाजी मारी, इसके बाद 11.7 प्रतिशत दिल्ली से और 11.4 प्रतिशत उत्तर प्रदेश से शामिल थे। शीर्ष 10 प्रतिशत प्रतिभागियों में से लगभग 51% लोग 18 से 25 साल के आयु वर्ग के हैं और उनमें से 82 प्रतिशत 18 से 35 साल के बीच के हैं। क्विज में छात्रों, पेशेवरों, कर्मचारियों समेत बड़े पैमाने पर हितधारकों ने रुचि दिखाई। सबसे अच्छा प्रदर्शन करने वाले 10 प्रतिशत लोगों में से करीब 29 फीसदी छात्र या चार्टर्ड अकाउंटेंसी के सदस्य हैं, 9 प्रतिशत छात्र या कंपनी सेक्रेटरीशिप के सदस्य हैं और 7 प्रतिशत बैंकों और वित्तीय संस्थानों के कर्मचारी हैं।


    क्विज के दिशानिर्देशों के अनुसार सर्वश्रेष्ठ प्रदर्शन करने वाले प्रतिभागी को 1,00,000 रुपये (एक लाख रुपये) के नकद पुरस्कार के साथ स्वर्ण पदक से सम्मानित किया जाना है, दूसरे बेस्ट परफॉर्मर को रजत पदक और 50,000 रुपये (पचास हजार रुपये) का नकद पुरस्कार जबकि तीसरे सबसे अच्छे प्रदर्शनकर्ता को कांस्य पदक और 25,000 रुपये (पच्चीस हजार रुपये) का नकद पुरस्कार दिया जाना है। क्विज के तीन सर्वश्रेष्ठ प्रदर्शनकर्ता निम्नलिखित हैं:


    सर्वश्रेष्ठ प्रदर्शनकर्ता : श्री अरित्रा साहा, उम्र 23 साल (यूजर आईडी- 5292314)। उन्होंने आर्मी इंस्टिट्यूट ऑफ टेक्नोलॉजी से इंजीनियरिंग में स्नातक किया है और इस समय वोडाफोन शेयर्ड सर्विसेज, बेंगलुरु में कार्यरत हैं।


    दूसरे सर्वश्रेष्ठ प्रदर्शनकर्ता : श्री पवन खंडेलवाल, उम्र 25 साल (यूजर आईडी- 25404624)। वह एक चार्टर्ड अकाउंटेंट हैं और इस समय गेल (इंडिया) लिमिटेड, बेंगलुरु में कार्यरत हैं।


    तीसरे सर्वश्रेष्ठ प्रदर्शनकर्ता : वकाटी वेंकट जी. उम्र 24 साल (यूजर आईडी- 24778204)। वह उस्मानिया विश्वविद्यालय हैदराबाद से एलएलएम कर रही हैं। उन्होंने आईएलएस लॉ कॉलेज पुणे से बीएसएल एलएलबी किया है।


    सर्वश्रेष्ठ प्रदर्शन करने वाले प्रतिभागियों को आईबीबीआई के एक समारोह में पुरस्कार दिए जाएंगे। आईबीबीआई ने सर्वश्रेष्ठ प्रदर्शन करने वालों और क्विज के शीर्ष 10 प्रतिशत प्रदर्शनकर्ताओं को हार्दिक बधाई दी है।


    ***


    एसजी/एएम/एएस

    
    
    (Release ID: 1650564) Visitor Counter : 29
    
    
      Read this release in: Urdu , English , Manipuri , Tamil