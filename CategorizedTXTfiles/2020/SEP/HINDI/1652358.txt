      रेल मंत्रालय

      भारतीय रेलवे ने गरीब कल्याण रोजगार अभियान के तहत 4 सितंबर, 2020 तक 8,09,000 से भी अधिक कार्यदिवस सृजित किए
      
      ऐसे अवसर 6 राज्यों- बिहार, झारखंड, मध्य प्रदेश, ओडिशा, राजस्थान और उत्तर प्रदेश में उपलब्ध हुए
      
      रेल मंत्री इन राज्यों में योजना के तहत प्रवासी मजदूरों के लिए बने काम के अवसरों में हुई प्रगति की निगरानी कर रहे हैं
      
      परियोजनाओं के लिए ठेकेदारों को भुगतान के लिए 4 सितंबर, 2020 तक 1,631.80 करोड़ रुपये जारी किए जा चुके हैं
      
      गरीब कल्याण रोज़गार अभियान 6 राज्यों के 116 जिलों में चलाया जा रहा है
      
      इन राज्यों में लगभग 164 रेलवे अवसंरचना परियोजनाएं क्रियान्वित की जा रही हैं
      
      Posted On: 08 SEP 2020 2:47PM by PIB Delhi


    भारतीय रेलवे ने गरीब कल्याण रोज़गार अभियान के तहत 4 सितंबर, 2020 तक प्रवासी श्रमिकों के लिए बिहार , झारखंड , मध्य प्रदेश , ओडिशा , राजस्थान और उत्तर प्रदेश में कुल 8 , 09 , 0 46 कार्यदिवस सृजित किए हैं I


    रेल एवं वाणिज्य और उद्योग मंत्री श्री पीयूष गोयल इस परियोजना के तहत इन राज्यों में प्रवासी मजदूरों के लिए काम के अवसरों में हुई प्रगति की बारीकी से निगरानी कर रहे हैं। इन राज्यों में लगभग 164 रेलवे अवसंरचना परियोजनाओं का निष्पादन किया जा रहा है।


    इस अभियान में 4 सितंबर , 2020 तक करीब 12,276 श्रमिकों को जोड़ा जा चुका है और इन परियोजनाओं के कार्यान्वयन के लिए ठेकेदारों को 1,631.80 करोड़ रुपये का भुगतान जारी किया गया है।


    रेलवे ने प्रत्येक जिले के साथ ही राज्यों में भी नोडल अधिकारी नियुक्त किए हैं ताकि राज्य सरकारों के साथ बेहतर समन्वय स्थापित किया जा सके।


    परियोजना के तहत रेलवे की ओर से कई तरह के कार्यों का निष्पादन किया जा रहा है जिसमें ( i) लेवल क्रॉसिंग तक के लिए सड़कों का निर्माण और रखरखाव ( ii) रेल प​टरियों के किनारे बने नालों , खाइयों और सिल्टेज जलमार्गों की साफ सफाई और उन्हें बेहतर बनाया जाना ( iii) रेलवे स्टेशनों तक पहुंचने के लिए सड़कों का निर्माण और उनका रखरखाव ( iv) रेल पटरियों के किनारे के जमीनी हिस्सों की मरम्मत , कटिंग और उन्हें चौड़ा किया जाना ( v) रेलवे की भूमि के आखिरी छोर में वृक्षारोपण करना और ( vi) रेल पटरियों के किनारे के मौजूदा जमीनी हिस्सों की मरम्मत , कटिंग और पुलों से संबधित सरंक्षण कार्य शामिल हैं।


    उल्लेखनीय है कि प्रधानमंत्री श्री नरेन्द्र मोदी ने कोविड के विनाशकारी प्रभाव को झेलने वाले प्रवासी श्रमिकों के लिए बड़े पैमाने पर रोजगार के असवर उपलब्ध कराने के लिए गरीब कल्याण रोजगार अभियान शुरु किए जाने की घोषणा 20 जून, 2020 की थी। इस अभियान के तहत ऐसे प्रवासी श्रमिकों के लिए रोजगार के अवसर बनाए गए हैं जो कोविड के कारण पैदा हुई विषम परिस्थितियों की वजह से अपने गांव और राज्यों को लौट गए ​थे। प्रधानमंत्री ने घोषणा की थी कि गरीब कल्याण रोज़गार अभियान के तहत टिकाऊ ग्रामीण बुनियादी ढांचे के निर्माण के लिए 50,000 करोड़ रुपये की राशि खर्च की जाएगी।


    कुल 125 दिनों का यह अभियान मिशन मोड में चलाया जा रहा है। इसके तहत उत्तर प्रदेश , मध्य प्रदेश , राजस्थान, झारखंड और ओडिशा के ऐसे 116 जिलों में 25 विभिन्न प्रकार के कार्य और निर्माण गतिविधियां शामिल की गई हैं जहां बड़ी संख्या में प्रवासी मजदूर अपने घरों को लौटे हैं। इन जिलों में चलाए जा रहे सार्वजनिक निर्माण कार्यों के लिए 50 हजार करोड़ रुपए आवंटित किए गए हैं।


    यह अभियान 12 विभिन्न मंत्रालयों / विभागों का एक समन्वित प्रयास है जिसमें ग्रामीण विकास , पंचायती राज , सड़क परिवहन और राजमार्ग , खान , पेयजल और स्वच्छता , पर्यावरण , रेलवे , पेट्रोलियम और प्राकृतिक गैस , नवीन और नवीकरणीय ऊर्जा , सीमा सड़क संगठन , दूरसंचार और कृषि मंत्रालय सहयोग कर रहे हैं। इस अभियान के तहत 25 तरह के सार्वजनिक निर्माण कार्यों और आजीविका के अवसरों से जुड़े कार्यों को तेजी से पूरा करने का काम किया जा रहा है।


    *****


    एमजी/एएम/एमएस/डीए


    

    
    (Release ID: 1652358) Visitor Counter : 68
    
    
      Read this release in: Telugu , English , Urdu , Marathi , Manipuri , Assamese , Bengali , Punjabi , Odia , Tamil