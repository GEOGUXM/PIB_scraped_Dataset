      PIB Headquarters

      कोविड-19 पर पीआईबी का दैनिक बुलेटिन
      Posted On: 09 SEP 2020 6:32PM by PIB Delhi


      · भारत में कोविड- 19 से स्वस्थ होने वाले लोगों की संख्या में अभूतपूर्व वृद्धि , बीते 24 घंटे में लगभग 75 हजार लोग स्वस्थ हुए


      · देश में अब तक लगभग 34 लाख लोग कोविड- 19 से स्वस्थ हुए


      · देश में सक्रिय मामलों की संख्या 8,97,394


      · भारत लगातार कोविड- 19 जाँच में नई ऊंचाइयां हासिल कर रहा है , पिछले 24 घंटों के दौरान 11.5 लाख से अधिक लोगों की जांच की गई


      · देश भर में 1678 प्रयोगशालाओं में कोविड की जांच की जा रही है , इनमें सरकारी क्षेत्र की 1040 प्रयोगशालाएं और 638 निजी प्रयोगशालाएं शामिल हैं


      · प्रधानमंत्री ने स्ट्रीट वेंडर्स को साफ-सफाई रखने और कोविड- 19 के प्रसार को रोकने के लिए सभी उपायों का पालन करने के लिए कहा। उन्होंने कहा कि इससे उन्हें अपना कारोबार बढ़ाने में मदद मिलेगी।


      ( पिछले 24 घंटों में जारी कोविड- 19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


      भारत लगातार कोविड- 19 जाँच में नई ऊंचाइयां हासिल कर रहा है , पिछले 24 घंटों के दौरान 11.5 लाख से अधिक लोगों की जांच की गई


      जिस दिन भारत में एक ही दिन में सबसे अधिक लगभग 75,000 लोग ठीक हुए उसी दिन एक दिन में रिकॉर्ड नमूनों की जांच भी हुई। पिछले 24 घंटों में 11.5 लाख से अधिक कोविड- 19 नमूनों की जांच की गई। भारत उन चुनिंदा देशों में से एक है , जहां पर दैनिक जांच की दर बहुत अधिक है। दैनिक परीक्षण क्षमता पहले ही 11 लाख को पार कर चुकी है। पिछले 24 घंटों में 11,54,549 नमूनों की जांच की गई जिसके साथ ही भारत ने जांच की राष्ट्रीय नैदानिक क्षमता को और मजबूत किया है। इस उपलब्धि के साथ ही अभी तक कुल 5.18 करोड़ ( 5,18,04,677) से अधिक नमूनों की जांच हो चुकी है। देशव्यापी परीक्षण के उच्च स्तरों के माध्यम से अस्पताल में भर्ती करने और समय पर उचित उपचार के मूल्यवान अवसर प्रदान हुए हैं। इसने मृत्यु दर में कमी ( 1.69% आज) आई है और ठीक होने वालों की संख्या बढ़ी है। इस उपलब्धि के आधार पर , प्रति मिलियन टेस्ट (टीपीएम) में 37,539 की तेज वृद्धि हुई है। यह निरंतर ऊपर की तरफ बढ़ता जा रहा है। जनवरी 2020 में पुणे में एक जांच प्रयोगशाला से शुरू होकर आज देश 1678 प्रयोगशालाएं काम कर रही है जिसमें सरकारी क्षेत्र की 1040 प्रयोगशालाएं और 638 निजी प्रयोगशालाएं शामिल हैं।


      अधिक जानकारी के लिए पढ़ें- https://pib.gov.in/PressReleasePage.aspx?PRID=1652632


      भारत में कोरोना से ठीक होने वालों की दर (रिकवरी) में अभूतपूर्व उछाल , पिछले 24 घंटों के दौरान करीब 75,000 रोगी ठीक हुए , ठीक होने वाले मरीजों की कुल संख्या लगभग 34 लाख


      पिछले 24 घंटों के दौरान भारत में ठीक होने वाले रोगियों की संख्या में अभूतपूर्व वृद्धि देखी गई है। एक ही दिन में रिकॉर्ड 74,894 मरीज ठीक हुए हैं और उन्हें अस्पताल से छुट्टी दे दी गई है। इसके साथी ही ठीक होने वाले मरीजों की कुल संख्या 33,98,844 तक पहुंच गई है जिसके बाद ठीक होने की दर (रिकवरी दर) 77.77% तक पहुंच गई है। साप्ताहिक आधार पर ठीक होने वालों की कुल संख्या जुलाई के तीसरे हफ्ते के 1,53,118 से बढकर , सितंबर 2020 के पहले सप्ताह में 4,84,068 हो गई है। पिछले 24 घंटे के दौरान कुल 89,706 नए मामले सामने आए हैं , जिनमें अकेले महाराष्ट्र का योगदान 20,000 से अधिक और आंध्र प्रदेश का 10,000 से अधिक का योगदान रहा है। नए मामलों में से 60 फीसदी मामले केवल 5 राज्यों से दर्ज किए हैं। देश में कुल सक्रिय मामलों की संख्या 8,97,394 हैं। महाराष्ट्र 2,40,000 से अधिक मामलों के साथ इस सूची में सबसे ऊपर है जबकि कर्नाटक और आंध्र प्रदेश , दोनों राज्यों में 96,000 से अधिक मामले सक्रिय है। पांच राज्य महाराष्ट्र , कर्नाटक , आंध्र प्रदेश , उत्तर प्रदेश और तमिलनाडु का कुल सक्रिय मामलों में 61 फीसदी का योगदान है। पिछले 24 घंटों में कुल 1,115 मौतें दर्ज की गई हैं। महाराष्ट्र में 380 मौतें तथा कर्नाटक में 146 मौतें हुई हैं , जबकि तमिलनाडु में 87 मौतें दर्ज की गई हैं।


      अधिक जानकारी के लिए पढ़ें- https://pib.gov.in/PressReleasePage.aspx?PRID=1652586


      डॉ. हर्षवर्धन ने डब्ल्यूएचओ दक्षिण पूर्व एशिया क्षेत्र के 73 वें सत्र में वीडियो कॉन्फ्रेंसिंग के जरिये भाग लिया


      केंद्रीय स्वास्थ्य और परिवार कल्याण मंत्री डॉ. हर्षवर्धन ने आज डब्ल्यूएचओ दक्षिण पूर्व एशिया क्षेत्र के 73 वें सत्र में भाग लिया। यह पहली बार है जब दो दिवसीय कार्यक्रम कोविड महामारी के कारण पूरी तरह से वर्चुअल प्लेटफार्म के जरिये आयोजित किया जा रहा है। बैठक में भारत का प्रतिनिधित्व करते हुए , डॉ. हर्षवर्धन ने प्रधानमंत्री श्री नरेन्द्र मोदी के मार्गदर्शन में महामारी से अपने नागरिकों के जीवन और आजीविका की रक्षा करने के लिए देश के प्रयासों पर प्रकाश डाला। उन्होंने कहा , देश ने "वायरस को रोकने और कम करने के लिए कोई कसर नहीं छोड़ी। "स्वास्थ्य शासन की बहुआयामी और बहु-क्षेत्रीय प्रकृति , समाधान ; संसाधनों और हस्तक्षेपों के बीच आपसी संबंधों की मांग करती है , ताकि लोगों को इसका लाभ मिल सके। इस सम्बन्ध में उन्होंने कहा , “ स्वच्छ भारत अभियान , 2022 तक सभी के लिए आवास , पोषण मिशन , कौशल विकास , स्मार्ट शहर , ईट राइट इंडिया , फिट इंडिया और कई ऐसी बहु-क्षेत्रीय पहलें शुरू की गई हैं जो लोगों के जीवन स्तर को बेहतर बना रही हैं जिससे उनकी स्वास्थ्य स्थिति भी बेहतर हो रही है।


      अधिक जानकारी के लिए पढ़ें- https://pib.gov.in/PressReleasePage.aspx?PRID=1652703


      प्रधानमंत्री ने मध्य प्रदेश के स्ट्रीट वेंडर्स के साथ ' स्वनिधि संवाद ' किया


      प्रधानमंत्री श्री नरेन्द्र मोदी ने मध्य प्रदेश के स्ट्रीट वेंडर्स के साथ ' स्वनिधि संवाद ' किया। भारत सरकार ने कोविड- 19 से प्रभावित गरीब स्ट्रीट वेंडर्स को उनकी आजीविका फिर से शुरू करने में मदद के लिए 1 जून , 2020 को पीएम स्वनिधि योजना शुरू की थी। मध्य प्रदेश में 4.5 लाख स्ट्रीट वेंडर पंजीकृत थे , जिनमें से लगभग 1.4 लाख स्ट्रीट वेंडर्स के लिए 140 करोड़ रुपये की राशि को स्वीकृति प्रदान की गई है। प्रधानमंत्री श्री मोदी ने इस अवसर पर स्ट्रीट वेंडर्स को फिर से अपनी आजीविका को पटरी पर लाने के प्रयासों की प्रशंसा की। उन्होंने स्ट्रीट वेंडर्स के आत्मविश्वास , दृढ़ता और कड़ी मेहनत की भी सराहना की। प्रधानमंत्री ने कहा कि कोई भी आपदा सबसे पहले गरीबों को उनकी नौकरी , भोजन और बचत पर असर डालते हुए प्रभावित करती है। प्रधानमंत्री श्री मोदी ने उस कठिन समय का भी जिक्र किया जब अधिकांश गरीब प्रवासियों को अपने गांवों में वापस जाना पड़ा। प्रधानमंत्री ने स्ट्रीट वेंडर्स को साफ-सफाई बनाए रखने और कोविड- 19 के प्रसार को रोकने के लिए सभी उपायों का पालन करने के लिए कहा। उन्होंने कहा कि इससे उन्हें अपना कारोबार बढ़ाने में मदद मिलेगी।


      अधिक जानकारी के लिए पढ़ें- https://pib.gov.in/PressReleasePage.aspx?PRID=1652650


      मध्य प्रदेश के स्‍ट्रीट वेंडरों के साथ प्रधानमंत्री के बातचीत का मूल पा ठ


      अधिक जानकारी के लिए पढ़ें- https://pib.gov.in/PressReleasePage.aspx?PRID=1652602


      प्रधानमंत्री 10 सितंबर को प्रधानमंत्री मत्स्य सम्पदा योजना का शुभारम्भ करेंगे


      प्रधानमंत्री श्री नरेन्द्र मोदी 10 सितंबर को डिजिटल माध्यम से प्रधानमंत्री मत्स्य सम्पदा योजना (पीएमएमएसवाई) का शुभारम्भ करेंगे। प्रधानमंत्री ई-गोपाला ऐप भी लॉन्च करेंगे , जो किसानों के प्रत्यक्ष उपयोग के लिए एक समग्र नस्ल सुधार , बाजार और सूचना पोर्टल है। इस अवसर पर प्रधानमंत्री द्वारा बिहार में मछली पालन और पशुपालन क्षेत्रों में भी कई पहलों का शुभारम्भ किया जाएगा। प्रधानमंत्री मत्स्य सम्पदा योजना (पीएमएमएसवाई) मत्स्य क्षेत्र पर केन्द्रित और सतत विकास योजना है , जिसे आत्मनिर्भर भारत पैकेज के तहत वित्त वर्ष 2020-21 से वित्त वर्ष 2024-25 तक पांच साल की अवधि के दौरान सभी राज्यों/ संघ शासित प्रदेशों में कार्यान्वित किया जाना है और इस पर अनुमानित रूप से 20,050 करोड़ रुपये का निवेश होना है। पीएमएमएसवाई के अंतर्गत 20,050 करोड़ रुपये का निवेश मत्स्य क्षेत्र में होने वाला सबसे ज्यादा निवेश है। इसमें से लगभग 12,340 करोड़ रुपये का निवेश समुद्री , अंतर्देशीय मत्स्य पालन और जलीय कृषि में लाभार्थी केन्द्रित गतिविधियों पर तथा 7,710 करोड़ रुपये का निवेश फिशरीज इन्फ्रास्ट्रक्चर के लिए प्रस्तावित है।


      अधिक जानकारी के लिए पढ़ें- https://pib.gov.in/PressReleasePage.aspx?PRID=1652737


      कोविड– 19 से निपटने में सीएसआईआर-सीएमईआरआई के वैज्ञानिक एवं तकनीकी पहलों के बारे में जिज्ञासा कार्यक्रम के तहत वेबिनार


      सीएसआईआर–सीएमईआरआई , दुर्गापुर ने स्कूली शिक्षा विभाग , जम्मू एवं कश्मीर के सहयोग से जिज्ञासा कार्यक्रम के एक अंग के रूप में कोविड– 19 से निपटने में सीएसआईआर-सीएमईआरआई के वैज्ञानिक एवं तकनीकी पहलों के बारे में कल एक वेबिनार का आयोजन किया।


      अधिक जानकारी के लिए पढ़ें- https://pib.gov.in/PressReleasePage.aspx?PRID=1652631


      खादी का ई-मार्केट पोर्टल वायरल हुआ ; भारतीय ‘गो वोकल फॉर लोकल’ हुए


      खादी और ग्रामोद्योग आयोग (केवीआईसी) के ऑनलाइन विपणन खंड में प्रवेश ने बड़ी तेजी से अखिल भारतीय पहुंच स्‍थापित की है। इससे कारीगर केवीआईसी ई-पोर्टल www.kviconline.gov.in/khadimask के माध्‍यम से देश के दूर से दूर स्थित भागों में अपने उत्‍पाद बेचने में समर्थ हो रहे हैं। यह ऑनलाइन बिक्री इस वर्ष 7 जुलाई को केवल खादी के फेस मास्‍क बनाने के साथ शुरू हुई थी लेकिन इसने इतनी जल्‍दी ही पूरी तरह विकसित ई-मा‍र्केट मंच का रूप धारण कर लिया है आज इस पर 180 उत्‍पाद मौजूद हैं तथा और बहुत से उत्‍पाद इसमें शामिल होने की प्रक्रिया में हैं। केवीआईसी रोजाना अपनी ऑनलाइन माल सूची में कम-से-कम 10 नए उत्‍पाद जोड़ रहा है और इसने इस वर्ष 2 अक्‍टूबर तक कम-से-कम 1000 उत्‍पादों को जोड़ने का लक्ष्‍य निर्धारित कर रखा है। दो महीने से भी कम समय में केवीआईसी ने लगभग 4000 ग्राहकों को अपनी सेवा उपलब्‍ध कराई है।


      अधिक जानकारी के लिए पढ़ें- https://pib.gov.in/PressReleasePage.aspx?PRID=1652574


      पत्र सूचना कार्यालय के क्षेत्रीय कार्यालयों से मिली जानकारियां


      पंजाब : राज्य सरकार ने निजी अस्पताल , क्लीनिक और प्रयोगशालाओं को जिला स्वास्थ्य प्राधिकरण के साथ सूचीबद्ध होने के बाद रैपिड एंटीजन जांच (आरएटी) कराने की अनुमति दे दी है। इससे आम लोगों के बीच जांच को मजबूत कर कोरोना वायरस पॉजिटिव रोगियों की समय पर पहचान कर महामारी को नियंत्रित किया जा सकेगा।


      महाराष्ट्र : तीन माह से अधिक समय के बाद राज्य में पहली बार कोरोना के मामले राष्ट्रीय स्तर पर कोरोना के मामलों की तुलना में तेजी से बढ़ रहे हैं। महाराष्ट्र में दैनिक वृद्धि दर (सात दिन की संयुक्त दर) बढ़कर 2.21 प्रतिशत हो गई है जबकि राष्ट्रीय स्तर पर यह 2.14 प्रतिशत ही है। प्रतिदिन 10 से 12 हजार मामलों के स्थान पर महाराष्ट्र में अब हर दिन कोरोना के 20 हजार से अधिक मामले सामने आ रहे हैं। राज्य में सबसे अधिक मामले पुणे में सामने आए हैं , जहां बीते कुछ दिनों से देश में सबसे अधिक 4 हजार से अधिक मामले सामने आ रहे हैं। महाराष्ट्र में कोविड- 19 के 2,43,809 सक्रिय मामले हैं। नगरपालिका प्राधिकारी के अनुसार शहर में 7,099 भवन सील किए गए हैं और 568 कंटेनमेंट जोन हैं। इस बीच राज्य सरकार ने सभी ऑक्सीजन निर्माण इकाइयों को कुल उत्पादन का 80 प्रतिशत स्वास्थ्य गतिविधियों के लिए आवंटित करने के निर्देश दिए हैं। कालाबाजारी की रिपोर्ट सामने आने के बाद खाद्य और औषधि , आबकारी और पुलिस अधिकारियों के दल को ऑक्सीजन निर्माण करने वाली इकाईयों में तैनात किया गया है।


      गुजरात : वडोदरा नगर निगम द्वारा संचालित एसएसजी अस्पताल में मंगलवार रात आग लग गई। अस्पताल में 272 कोविड- 19 पॉजिटिव रोगियों का उपचार चल रहा था। आग कोविड- 19 आइसोलेशन भवन के आईसीयू में एक वेंटीलेटर के तार में शार्टसर्किट के चलते लगी। घटना में कोई घायल नहीं हुआ और आईसीयू वार्ड के सभी 39 रोगियों को सुरक्षित बचा लिया गया।


      राजस्थान : मुख्यमंत्री श्री अशोक गहलौत ने डॉक्टरों की सलाह के बाद एक माह के लिए अपनी सभी बैठक को रद्द कर दिया है। इस दौरान वह केवल वीडियो कॉन्‍फ्रेंसिंग द्वारा बैठक में शामिल होंगे। मुख्यमंत्री निवास और कार्यालय के 40 से अधिक कर्मचारियों के कोरोना पॉजिटिव मिलने के बाद इसकी घोषणा की गई है। इनमें मुख्यमंत्री की सुरक्षा में तैनात पुलिसकर्मी और राजस्थान सशस्त्र पुलिस बल के जवान शामिल हैं।


      मध्यप्रदेश : राज्य सरकार ने सभी नागरिकों की मुफ्त कोविड जांच कराने की घोषणा की है। यह निर्णय मुख्यमंत्री श्री शिवराज सिंह चौहान की अध्यक्षता में आयोजित राज्य मंत्रिमंडल की बैठक में लिया गया। इसके साथ ही राज्य में बुखार क्लीनिक की संख्या बढ़ाने का फैसला भी हुआ। बैठक में 3,700 ऑक्सीजन बेड बढ़ाने का निर्णय भी लिया गया , जिसके बाद राज्य में 11,700 ऑक्सीजन बेड उपलब्ध रहेंगे।


      छत्तीसगढ़ : राज्य में कोरोना के 50 हजार से अधिक मामले हो गए हैं। 2,545 ताजा मामले सामने आने के बाद छत्तीसगढ़ में अब कोरोना के 50,114 मामले हैं। राज्य में अब तक 407 लोगों की कोविड- 19 से मृत्यु हो चुकी है और 26,915 सक्रिय मामले हैं। राज्य में लगभग 40 प्रतिशत मामले ग्रामीण इलाकों से मिले हैं।


      अरुणाचल प्रदेश : राज्य में 221 और लोग जांच में कोरोना पॉजिटिव पाए गए और एक व्यक्ति की मृत्यु हुई। राज्य में अब 1670 सक्रिय मामले और रिकवरी दर 69.42 प्रतिशत है। राज्य में अब तक 9 लोगों की कोरोना वायरस से मृत्यु हो चुकी है।


      असम : राज्य में कल 2579 और लोग कोरोना पॉजिटिव मिले और 2166 लोगों को उपचार के बाद अस्पताल से छुट्टी दी गई। असम में अब कोरोना के कुल 1,30,823 मामले और 29,203 सक्रिय मामले हैं। अब तक 101239 रोगियों को उपचार के बाद छुट्टी दी गई है।


      मणिपुर : राज्य में कोरोना वायरस के 96 नए मामले सामने आए हैं। मणिपुर में 126 लोग उपचार के बाद स्वस्थ हुए और 76 प्रतिशत रिकवरी दर है। राज्य में 1679 सक्रिय मामले हैं।


      मिजोरम : कल कोरोना वायरस के 69 नए मामलो की पुष्टि हुई। मिजोरम में अब कोरोना वायरस के 1192 कुल मामले , 447 सक्रिय मामले और 745 लोग उपचार के बाद स्वस्थ हुए हैं।


      नगालैंड : दीमापुर के जिलाधिकारी ने सामान और यात्री वाहनों के लिए सुरक्षा दिशा-निर्देश जारी किए हैं। सभी सामान ढोने वाली गाडियों के चालक और सहायक की प्रवेश के समय जांच की जाएगी और यात्री वाहन सभी यात्रियों का विवरण रखेंगे। नगालैंड में अब कोरोना के 4245 मामले हैं। इसमें 1823 सशस्त्र बल , 1312 बाहर से लौटे लोग , 309 फ्रंटलाइन कार्यकर्ता और 801 संपर्क में आए लोगों के हैं।


      केरल : राज्य के स्वास्थ्य विभाग ने मल्लापुरम , कासरगोड , तिरुवनंतपुरम और इरनाकुलम जिलों में कोविड- 19 की जांच बढ़ाने का निर्णय लिया है। स्वास्थ्य विभाग की एक रिपोर्ट के अनुसार कन्नुर , तिरुवनंतपुरम और कोझिकोड़ में कोविड- 19 मृत्यु दर अधिक है। अगस्त में इस जिलों में मृत्यु दर राज्य की औसत दर से अधिक रही। राज्य में अब 27.9 दिन में कोरोना के मामले दोगुना हो रहे हैं। इस बीच राजधानी के एक निराश्रित गृह में 108 सहवासी कोरोना पॉजिटिव पाए गए। केरल में कल दूसरी बार कोविड के 3 हजार से अधिक मामले सामने आए। राज्य में 3,026 नए मामले सामने आने के बाद 23,217 सक्रिय मामले हैं। केरल में 1.98 लाख लोग निगरानी मे हैं और 372 लोगों की कोरोना से मृत्यु हो चुकी है।


      तमिलनाडु : चेन्नई मेट्रो ने लोगों के अनुरोध के बाद गुरुवार से रात 9 बजे तक संचालन करने का फैसला लिया है। मेट्रो का फेज- 1 विस्तार दिसंबर तक पूरा हो जाएगा। कोरोना महामारी के कारण काम प्रभावित हुआ और पहले जून में इसका उद्घाटन होना था। चेन्नई के अलन्दूर में चार खंड को हॉटस्पॉट घोषित किया गया है। अलन्दुर में सोमवार को 13 प्रतिशत की दर से सबसे ज्यादा सक्रिय मामले थे। राज्य में कल कोरोना के 5684 नए मामले सामने आए , 6599 लोगों को उपचार के बाद अस्पताल से छुट्टी दी गई और 87 लोगों की मृत्यु हुई। राज्य में अब कोरोना के 4,74,940 कुल मामले और 50,213 सक्रिय मामले हैं। राज्य में अब तक 8012 लोगों की मृत्यु हो चुकी है और 4,16,715 लोगों को अस्पताल से छुट्टी दी गई है। चेन्नई में 11,029 सक्रिय मामले हैं।


      कर्नाटक : उपमुख्यमंत्री और इलेक्ट्रोनिक्स और सूचना प्रौद्योगिकी मंत्री डॉ. सी एन अश्वत नारायण ने आज कोविड- 19 महामारी के प्रभाव को कम करने मे सहायता करने वाले 22 उत्पादों को जारी किया है। इनमे से 6 उत्पाद कर्नाटक नवाचार और प्रौद्योगिकी सोसायटी (केआईटीएस) के तत्वाधान में बेंगलुरू बायो-नवाचार केंद्र (बीबीसी) के पर्यवेक्षण में और 16 उत्पाद अन्य के पर्यवेक्षण में जारी किए गए हैं। विधानसभा अध्यक्ष विश्व हेगड़े केगेरी ने कहा है कि 21 सितंबर से शुरू हो रहे विधानसभा सत्र में भाग लेने वाले सभी लोगों को कोविड जांच कराना अनिवार्य है।


      आंध्रप्रदेश : कोविड- 19 के उपचार की प्रक्रिया को तेज करने के लिए राज्य सरकार ने प्लाज्मा दान अभियान की शुरुआत की है। इसके अंतर्गत सभी स्वस्थ हुए योग्य रोगियों की जानकारी एकत्र की जाएगी। लोगों को प्रोत्साहित करने के लिए प्रत्येक डोनर को 5 हजार रुपए दिए जाएंगे। राज्य में इस समय 37 हजार संभावित प्लाज्मा डोनर हैं और उनकी सहमति लेने की प्रक्रिया जारी है। राज्य में वर्तमान में हर दिन 65 से 70 हजार कोविड- 19 के नमूनों की जांच हो रही है। सरकार प्रतिदिन लगभग 15 करोड़ रूपए भोजन , आवास , दवाइयों और जांच आदि कोविड संबंधी सभी प्रबंधों पर व्यय कर रही है।


      तेलंगाना : पिछले 24 घंटे में कोरोना के 2479 नए मामले सामने आए। 2485 लोग स्वस्थ हुए और 10 लोगों की मृत्यु हुई। 2479 मामलो में से 322 मामले जीएचएमसी में सामने आए। राज्य में अब 1,47,642 कुल मामले और 31,654 सक्रिय मामले हैं तथा 1,15,072 लोगों को उपचार के बाद छुट्टी दी गई है। तेलंगाना में कोरोना से अब तक 916 लोगो की मृत्यु हुई है। उस्मानिया जनरल हॉस्पिटल के जूनियर डॉक्टरों ने जरूरी और ऑक्सीजन की आपूर्ति देखने के लिए पोस्ट आपरेटिव वार्ड में मॉनिटर की मांग पूरी न होने तक अनिश्चितकाल तक ओपीडी , इलेक्टिव सर्जरी और वार्ड ड्यूटी का बहिष्कार किया है। मुख्यमंत्री केसीआर ने कार्पोरेट क्षेत्र में कोविड के उपचार को नियमित करने के लिए कार्यबल की घोषणा की है। कोविड- 19 महामारी के दौरान अड़चन को देखते हुए कॉर्पोरेट कार्य मंत्रालय के अंतर्गत कंपनी पंजीयक ने मंगलवार को राज्य की कंपनियों को गत वर्ष के एजीएम के आयोजन के लिए तीन महीने का अतिरिक्त समय दिया है।


      ***


      एमजी/एएम/एजे/एसएस

    
    
    (Release ID: 1652891) Visitor Counter : 19
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Telugu , Malayalam