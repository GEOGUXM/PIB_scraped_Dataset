      विद्युत मंत्रालय

      केंद्रीय ऊर्जा मंत्री ने सीएसआर गतिविधियों के तहत एनएचपीसी और पीएफसी की विभिन्न परियोजनाओं को समर्पित किया
      
      कार्यक्रम के दौरान बिहार के भोजपुर जिले के शाहपुर और बिहिया प्रखंडों के लिए 9 करोड़ रुपये मूल्य की परियोजनाएँ समर्पित की गईं
      
      परियोजनाओं में 55 स्थलों पर पीसीसी सड़कों का निर्माण, 3 स्थलों पर सामुदायिक भवन और चबूतरें, 7 स्थलों पर सौर/एलईडी/हाई मास्ट लाइट, 2 स्थलों पर ओपन जिम, 2 स्थलों पर ड्रेनेज सिस्टम, 1 स्थल पर छठ घाट और 2 स्थलों पर पुस्तकालय एवं सामुदायिक भवन का निर्माण शामिल है
      Posted On: 16 SEP 2020 8:23PM by PIB Delhi


      केंद्रीय विद्युत , नवीन और नवीकरणीय ऊर्जा , कौशल विकास और उद्यमिता राज्य मंत्री (स्वतंत्र प्रभार) , श्री आर के सिंह ने 16.09.2020 को वीडियो कॉन्‍फ्रेंसिंग के माध्यम से भोजपुर जिले के शाहपुर और बिहिया ब्लॉक में सीएसआर गतिविधियों के तहत एनएचपीसी और पीएफसी की विभिन्न परियोजनाओं को समर्पित किया। एनएचपीसी के प्रबंध महानिदेशक श्री ए.के.सिंह , एनएचपीसी के निदेशक (परियोजना) श्री रतीश कुमार , पीएफसी के कार्यकारी निदेशक , श्री आर.के. मुरारी , स्थानीय प्रतिनिधि , प्रशासन के अधिकारी और अन्य अधिकारी भी इस कार्यक्रम में शामिल हुए।


      16.09.2020 को वीडियो कॉन्‍फ्रेंसिंग के माध्यम से सीएसआर गतिविधियों के तहत एनएचपीसी और पीएफसी की विभिन्न परियोजनाओं को समर्पित करने के दौरान माननीय केंद्रीय विद्युत , नवीन और नवीकरणीय ऊर्जा , कौशल विकास और उद्यमिता राज्य मंत्री (स्वतंत्र प्रभार) , श्री आर के सिंह , एनएचपीसी प्रबंध महानिदेशक श्री ए.के.सिंह , एनएचपीसी के निदेशक (परियोजना) श्री रतीश कुमार , पीएफसी के कार्यकारी निदेशक , श्री आर.के. मुरारी


      कार्यक्रम के दौरान , शाहपुर ब्लॉक में कुल 33 परियोजनाएँ और बिहिया ब्लॉक में 39 परियोजनाएँ समर्पित की गईं। दोनों ब्लॉकों की इन परियोजनाओं में 55 स्थलों पर पीसीसी सड़कों का निर्माण , 3 स्थलों पर सामुदायिक भवन और चबूतरें , 7 स्थलों पर सौर/एलईडी/हाई मास्ट लाइट , 2 स्थलों पर ओपन जिम , 2 स्थलों पर ड्रेनेज सिस्टम , 1 स्थल पर छठ घाट और 2 स्थलों पर पुस्तकालय सामुदायिक भवन का निर्माण शामिल है। इन सभी परियोजनाओं की कुल लागत लगभग 9 करोड़ रुपये है।


      इस अवसर पर अपने संबोधन में , केंद्रीय ऊर्जा राज्य मंत्री (स्वतंत्र प्रभार) ने कहा कि एनएचपीसी देश की सबसे बड़ी पनबिजली कंपनी है और बिजली के क्षेत्र में पीएफसी भारत की सबसे बड़ी वित्तीय कंपनी है। उन्होंने बिहार के छह जिलों में एनएचपीसी द्वारा निष्पादित ग्रामीण सड़क कार्यों और छह जिलों में ग्रामीण विद्युतीकरण कार्यों का भी उल्लेख किया। उन्होंने कहा कि पीएफसी विभिन्न बिजली कंपनियों को हजारों करोड़ रुपये का ऋण प्रदान करके देश के विकास में महत्वपूर्ण भूमिका निभा रही है। उन्होंने कहा कि ये दोनों कंपनियां संपूर्ण देश में काम करती हैं और अपनी क्षमता , कार्य गुणवत्ता और समयबद्धता के कारण किसी भी विदेशी कंपनी के साथ प्रतिस्पर्धा करने में सक्षम हैं। देश में बिजली क्षेत्र की उपलब्धियों पर विचार व्यक्त करते हुए , उन्होंने कहा कि पिछले कुछ वर्षों में हमने देश की स्थापित क्षमता में 1.25 लाख मेगावाट की वृद्धि की है और लेह-लद्दाख जैसे दूरदराज के इलाकों को ग्रिड से जोड़ते हुए एक राष्ट्र-एक ग्रिड-एक आवृत्ति के सपने को पूर्ण किया है। आज देश के हर गांव और हर घर में बिजली पहुँच गई है और इतने कम समय में इतने बड़े पैमाने पर विद्युतीकरण के लिए भारत की दुनिया भर में प्रशंसा भी हुई है।


      कार्यक्रम को संबोधित करते हुए , एनएचपीसी के प्रबंध महानिदेशक श्री ए.के.सिंह ने कहा कि ये सार्वजनिक उपयोगिता से युक्त परियोजनाएं माननीय मंत्री जी की दूरदर्शी सोच का परिणाम हैं। उन्होंने कहा कि इन सभी ब्लॉकों में लगभग 9 करोड़ रुपये की लागत से ये सभी परियोजनाएं पूर्ण हो चुकी हैं। इस अवसर पर श्री सिंह ने स्थानीय जनता और प्रशासन को विशेष रूप से धन्यवाद दिया और कहा कि उनके सहयोग के बिना इस कार्य को पूरा करना मुश्किल होता। उन्होंने आश्वासन दिया कि एनएचपीसी भविष्य में ऐसे सामाजिक रूप से लाभकारी कार्य करना जारी रखेगी।


      इससे पूर्व , एनएचपीसी के निदेशक (परियोजना) श्री रतीश कुमार ने कार्यक्रम के शुभारंभ में सभी गणमान्य व्यक्तियों का स्वागत किया। पीएफसी के कार्यकारी निदेशक , श्री आर.के. मुरारी ने कार्यक्रम के समापन पर धन्यवाद प्रस्ताव दिया।


      ****


      एमजी/एएम/आर/एसएस

    
    
    (Release ID: 1655432) Visitor Counter : 12
    
    
      Read this release in: English , Punjabi