      रेल मंत्रालय

      प्रधानमंत्री ऐतिहासिक कोसी रेल मेगा ब्रिज राष्ट्र को समर्पित करेंगे, प्रधानमंत्री यात्रियों के लाभ के लिए बिहार में नई रेल लाइनों और विद्युतीकरण परियोजनाओं का भी उद्घाटन करेंगे
      
      ये परियोजनाएं उस क्षेत्र में रेल संपर्क को बेहतर करेंगी

      Posted On: 17 SEP 2020 9:11PM by PIB Delhi

    प्रधानमंत्री श्री नरेन्‍द्र मोदी 18 सितंबर , 2020 को दोपहर 12 बजे वीडियो कॉन्फ्रेंस के माध्यम से ऐतिहासिक कोसी रेल मेगा ब्रिज राष्ट्र को समर्पित करेंगे।


    इस कार्यक्रम में बिहार के राज्यपाल श्री फागु चौहान , बिहार के मुख्‍यमंत्री श्री नीतीश कुमार , रेल और वाणिज्य एवं उद्योग मंत्री श्री पीयूष गोयल , विधि एवं न्याय , संचार , इलेक्ट्रॉनिक्स एवं सूचना प्रौद्योगिकी मंत्री श्री रविशंकर प्रसाद , पशुपालन , डेयरी एवं मत्स्य पालन मंत्री श्री गिरिराज सिंह , गृह राज्य मंत्री श्री नित्यानंद राय और बिहार के उप मुख्यमंत्री श्री सुशील मोदी भी शामिल होंगे।


    प्रधानमंत्री कोसी रेल मेगा ब्रिज के अलावा बिहार राज्य के लाभ के लिए यात्री सुविधाओं से संबंधित अन्य रेल परियोजनाओं का भी उद्घाटन करेंगे। इनमें किउल नदी पर एक नया रेलवे पुल , दो नई रेलवे लाइन , 5 विद्युतीकरण परियोजनाएं , बरौनी में एक इलेक्ट्रिक लोकोमोटिव शेड और बाढ- बख्तियारपुर के बीच तीसरी लाइन परियोजना शामिल हैं।


    राष्ट्र को कोसी रेल महासेतु का समर्पण बिहार के इतिहास और पूरे उत्तर पूर्व क्षेत्र को जोड़ने के लिहाज से एक ऐतिहासिक पल होगा। वर्ष 1887 में निर्मली और भपटियाही (सरायगढ़) के बीच एक मीटर गेज लिंक का निर्माण किया गया था। भारी बाढ़ और 1934 में भारत नेपाल क्षेत्र में आए भयंकर भूकंप के दौरान वह रेल लिंक क्षतिग्रस्‍त हो गया था और उसके बाद कोसी नदी की प्रकृति के कारण इस रेल लिंक को लंबे समय तक बहाल करने का कोई प्रयास नहीं किया गया।


    कोसी मेगा ब्रिज लाइन परियोजना को 2003-04 के दौरान भारत सरकार द्वारा मंजूरी दी गई थी। कोसी रेल महासेतु 1.9 किलोमीटर लंबा है और इसके निर्माण की लागत 516 करोड़ रुपये है। यह पुल भारत-नेपाल सीमा के करीब होने के सामरिक महत्व का है। इस परियोजना को कोविड वैश्विक महामारी के दौरान पूरा किया गया जहां प्रवासी श्रमिकों ने भी इसे पूरा करने में भाग लिया।


    यह परियोजना राष्ट्र को समर्पित किए जाने से 86 साल पुराना सपना पूरा होगा और उस क्षेत्र के लोगों का लंबा इंतजार खत्‍म होगा।


    राष्ट्र को यह महासेतु समर्पित करने के साथ ही प्रधानमंत्री सुपौल स्टेशन से सुपौल- राघोपुरा डीईएमयू ट्रेन को भी हरी झंडी दिखाएंगे। इस ट्रेन सेवा के नियमित तौर पर शुरू हो जाने के बाद यह सुपौल , अररिया और सहरसा जिलों के लिए काफी फायदेमंद साबित होगी। साथ ही इससे क्षेत्र के लोगों के लिए कोलकाता , दिल्ली और मुंबई जैसे शहरों के लिए लंबी दूरी की यात्रा करना भी आसान हो जाएगा।


    प्रधानमंत्री हाजीपुर- घोषवार- वैशाली और इस्लामपुर- नटेश्‍वर में दो नई लाइन परियोजनाओं का भी उद्घाटन करेंगे। श्री मोदी करनौती- बख्तियारपुर लिंक बाईपास और बाढ- बख्तियारपुर के बीच तीसरी लाइन का भी उद्घाटन करेंगे।


    प्रधानमंत्री मुजफ्फरपुर- सीतामढ़ी , कटिहार- न्यू जलपाईगुड़ी , समस्तीपुर- दरभंगा- जयनगर , समस्तीपुर- खगड़िया , भागलपुर - शिवनारायणपुर खंडों के रेलवे विद्युतीकरण परियोजनाओं का भी उद्घाटन करेंगे।


    *****


    एमजी/एएम/एसकेसी/एसएस

    
    
    (Release ID: 1655996) Visitor Counter : 24
    
    
      Read this release in: English , Urdu , Marathi , Bengali , Assamese , Punjabi , Malayalam