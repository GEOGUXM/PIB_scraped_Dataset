      रक्षा मंत्रालय

      भारतीय वायुसेना में राफेल विमान समारोहपूर्वक शामिल किए जाएंगे
      Posted On: 09 SEP 2020 1:14PM by PIB Delhi


      भारतीय वायु सेना 10 सितंबर 2020 को अंबाला वायुसैनिक अड्डे में विधिवत रूप से राफेल विमानों को अपने बेड़े में शामिल करेगी। ये विमान वायु सेना के 17 वें स्क्वाड्रन , " गोल्डन एरो" का हिस्सा होंगे। पांच राफेल विमानों का पहला जत्था 27 जुलाई को फ्रांस से अंबाला के वायुसैनिक अड्डे पर पहुंचा था।


      रक्षा मंत्री श्री राजनाथ सिंह और फ्रांस की रक्षा मंत्री श्रीमती फ्लोरेंस पार्ली इस अवसर पर आयोजित कार्यक्रम में मुख्य अतिथि होंगें। प्रमुख रक्षा अध्यक्ष जनरल बिपिन रावत , वायु सेना प्रमुख एयर चीफ मार्शल आर के एस भदौरिया , रक्षा सचिव डॉ. अजय कुमार , रक्षा विभाग के सचिव और डीआरडीओ के अध्यक्ष डॉ . जी सतीश रेड्डी के साथ रक्षा मंत्रालय और सशस्त्र बलों के कई वरिष्ठ अधिकारी भारतीय वायुसेना के इतिहास में दर्ज होने वाली इस बड़ी घटना के अवसर पर उपस्थित रहेंगे। इस अवसर पर फ्रांसीसी प्रतिनिधिमंडल का प्रतिनिधित्व भारत में फ्रांस के राजदूत श्री इमैनुएल लेनिन , वायु सेना प्रमुख एरिक ऑटेलेट , फ्रांसीसी वायु सेना के उप प्रमुख और अन्य वरिष्ठ अधिकारियों द्वारा किया जाएगा। डसॉल्ट एविएशन के अध्यक्ष और मुख्य कार्यकारी अधिकारी एरिक ट्रैपीयर और एमबीडीए के मुख्य कार्यकारी अधिकारी एरिक बेरांगर समेत फ्रांसीसी रक्षा उद्योग के कई अधिकारियों का एक बड़ा प्रतिनिधिमंडल भी इस आयोजन के अवसर पर मौजूद रहेगा।


      फ्रांस की रक्षामंत्री श्रीमती फ्लोरेंस पार्ली को दिल्ली आगमन पर सम्मान स्वरूप सलामी गारद दी जाएगी। अंबाला नौसैनिक अड्डे में राफेल विमान का औपचारिक अनावरण पारंपरिक रूप से आयोजित सर्व धर्म पूजा के साथ किया जाएगा। इस मौके पर राफेल विमान हवाई करतब दिखाएंगे जिसमें तेजस विमान के साथ सारंग एयरोबेटिक टीम भी शामिल होगी। इसके बाद में , राफेल विमान को पारंपरिक तरीके से वाटर कैनन की सलामी दी जाएगी। समारोह का समापन वायुसेना के 17 वें स्क्वाड्रन में राफेल विमान को विधिवत शामिल किए जाने के साथ होगा। आयोजन के बाद भारतीय


      और फ्रांसीसी प्रतिनिधिमंडल की द्विपक्षीय बैठक होगी।


      ***


      एमजी / एएम / एमएस /एसएस

    
    
    (Release ID: 1652615) Visitor Counter : 68
    
    
      Read this release in: English , Urdu , Marathi , Assamese , Manipuri , Punjabi , Odia , Tamil , Malayalam