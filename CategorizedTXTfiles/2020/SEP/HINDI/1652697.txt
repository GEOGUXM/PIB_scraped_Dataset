      सामाजिक न्‍याय एवं अधिकारिता मंत्रालय

      श्री थावरचंद गहलोत ने भारतीय कृत्रिम अंग निर्माण निगम के अनुसंधान एवं विकास भवन का वर्चुअल मोड में उद्घाटन किया
      Posted On: 09 SEP 2020 4:24PM by PIB Delhi


    केन्‍द्रीय सामाजिक न्याय और अधिकारिता मंत्री श्री थावरचंद गहलोत ने आज वर्चुअल मोड में सामाजिक न्याय और अधिकारिता मंत्रालय के अधीन भारतीय कृत्रिम अंग निर्माण निगम (एएलआईएमसीओ ), कानपुर के अनुसंधान और विकास भवन का उद्घाटन किया। कानपुर उत्तर प्रदेश के जनप्रतिनिधि , दिव्‍यांगजनों के सशक्तिकरण विभाग की सचिव श्रीमती शकुंतला डी. गैमलिन और और वरिष्ठ अधिकारी भी इस अवसर पर ऑनलाइन उपस्थित थे।


    इस अवसर पर श्री गहलोत ने कहा कि अनुसंधान और विकास भवन में अति आधुनिक सुविधाओं से मौजूदा उत्पाद एवं नए उपादानों और सहायक उपकरणों के इन-हाउस विकास और उन्नयन में एलिम्‍को की क्षमता में काफी सुधार आएगा। इसके साथ-साथ आईआईटी कानपुर जैसे प्रतिष्ठित संगठनों के साथ सहयोग में भी मदद मिलेगी। यह देश के दिव्‍यांजन एवं वरिष्‍ठ नागरिकों की सेवा करने में भी उपयोगी सिद्ध होगा।


    यह अनुसंधान और विकास भवन चार मंजिल का होगा जिसका कुल कवर क्षेत्र 1856 वर्ग मीटर होगा। भूतल पर गुणवत्ता नियंत्रण , डिजाइन और विकास के लिए स्पेक्ट्रोमीटर , यूनिवर्सल टेस्टिंग मशीन आदि के लिए विभिन्‍न प्रकार के परीक्षण एवं हाई एंड परिसाइजन मशीनों के लिए सुविधा जुटाई जाएगी। भूतल का कुल क्षेत्रफल 481.75 वर्गमीटर होगा। प्रथम तल में गुणवत्ता नियंत्रण कार्यालय और प्रयोगशाला स्‍थापित की जाएंगी। दूसरे तल पर डिजाइन एवं विकास कार्यालय और प्रयोगशाला होगी। दूसरे तल का कुल क्षेत्रफल 446.37 वर्गमीटर होगा और यहां पूर्ण रूपेण बीटीई असेंबली , परीक्षण और इसके लिए भंडारण होगा। पहले तल की विशेषता ईएसडी (इलेक्ट्रो स्टैटिक डिस्चार्ज) फ्लोरिंग है , जिसमें मानव शरीर में उत्पन्न चार्ज को स्‍थापित किया जाएगा इसलिए बीटीई के अति आधुनिक इलेक्ट्रॉनिक पार्ट्स असेंबली के दौरान सुरक्षित रहेंगे। पूरे भवन का निर्माण सार्वजनिक निर्माण विभाग के विचाराधीन है और पर्यावरणीय सुरक्षा को देखते हुए यहां वर्षा जल का संचय करने का प्रावधान भी है।


    ****


    एमजी/एएम/आईपीएस/वीके

    
    
    (Release ID: 1652697) Visitor Counter : 22
    
    
      Read this release in: English , Urdu , Marathi , Manipuri , Assamese , Punjabi