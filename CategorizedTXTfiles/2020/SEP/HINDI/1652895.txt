      युवा कार्यक्रम एवं खेल मंत्रालय

      केंद्रीय युवा मामले और खेल मंत्री श्री किरेन रिजिजू ने बीमार भारतीय जूनियर फुटबॉलर रामानंद निंगथुजम के इलाज के लिए 5 लाख रुपये स्वीकृत किए
      Posted On: 09 SEP 2020 7:33PM by PIB Delhi


    विभिन्न अंतरराष्ट्रीय टूर्नामेंटों में भारत का प्रतिनिधित्व करने वाले युवा भारतीय फुटबॉलर रामानंद निंगथुजम की वित्तीय मदद के लिए खेल मंत्रालय आगे आया है। रामानंद की किडनी खराब हो गई है और उनका इलाज चल रहा है। रिक्शा चलाने वाले के बेटे रामानंद का परिवार उनका इलाज करा पाने की स्थिति में नहीं है। वह इस समय मणिपुर के शिजा अस्पताल में भर्ती हैं और किडनी के साथ ही धुंधली दृष्टि की समस्या से भी पीड़ित हैं।


    उनकी गंभीर चिकित्सा और परिवार की वित्तीय स्थिति का संज्ञान लेते हुए केंद्रीय युवा मामले और खेल मंत्री श्री किरेन रिजिजू ने एथलीट को 5 लाख रुपये की अनुग्रह राशि खिलाड़ियों के लिए पंडित दीनदयाल उपाध्याय राष्ट्रीय कल्याण कोष के तहत मंजूर की है।


    फैसले के बारे में बोलते हुए खेल मंत्री ने कहा , ' हमारे एथलीटों का कल्याण सरकार की प्राथमिक चिंता का विषय है। रामानंद ने विभिन्न अवसरों पर देश का प्रतिनिधित्व किया है और भारतीय खेल में योगदान दिया है। मैदान पर और मैदान से बाहर भी सर्वश्रेष्ठ सुविधाएं प्रदान करना महत्वपूर्ण है क्योंकि एथलीट न केवल हमारे राष्ट्रीय गौरव हैं , वे राष्ट्रीय आइकन्स भी है इसलिए अगर हम उनके लिए सम्मानपूर्ण जीवन सुनिश्चित नहीं कर सकते तो ऐसे खिलाड़ियों को प्रेरित करना असंभव होगा जो खेल के लिए अपने जीवन के सर्वश्रेष्ठ वर्ष छोड़ देते हैं। '


    रामानंद अपने परिवार के सबसे बड़े बेटे हैं। उन्होंने 2017 में गुवाहाटी में आयोजित अंडर- 17 एशियाई फुटबॉल चैंपियनशिप में भारत का प्रतिनिधित्व किया था। उन्होंने 2013 में कल्याणी में अंडर- 12/ अंडर- 13 राष्ट्रीय उप-जूनियर चैंपियनशिप और 2015 में दिल्ली में अंडर- 15 राष्ट्रीय चैंपियनशिप भी खेला है।


    इससे पहले दिग्गज खेल कमेंटेटर नोवी कपाड़िया को इसी फंड के माध्यम से वित्तीय सहायता दी गई थी। कोई भी जरूरतमंद खिलाड़ी खेल मंत्रालय की वेबसाइट के माध्यम से सहायता के लिए आवेदन या myasoffice@gmail.com पर लिख सकता है।


    ***.


    एसजी/एएम/एएस/एसएस

    
    
    (Release ID: 1652895) Visitor Counter : 3
    
    
      Read this release in: English , Urdu , Assamese , Manipuri , Punjabi