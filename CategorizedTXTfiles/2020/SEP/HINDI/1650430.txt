      वाणिज्‍य एवं उद्योग मंत्रालय

      आपूर्ति श्रृंखलाओं की मजबूती पर ऑस्ट्रेलिया-भारत-जापान के आर्थिक मंत्रियों का संयुक्त वक्तव्य
      Posted On: 01 SEP 2020 4:56PM by PIB Delhi


    आपूर्ति श्रृंखलाओं (सप्‍लाई चेन) की मजबूती पर 1 सितंबर 2020 को आयोजित त्रिपक्षीय मंत्रि‍स्तरीय बैठक के दौरान अनुमोदित किए गए संयुक्त मंत्रिस्तरीय वक्तव्य का मूल पाठ निम्नलिखित है:


    ‘‘1. ऑस्ट्रेलिया के व्यापार, पर्यटन एवं निवेश मंत्री, सीनेटर माननीय साइमन बर्मिंघम, भारत के वाणिज्य एवं उद्योग मंत्री माननीय पीयूष गोयल, और जापान के अर्थव्यवस्था, व्यापार व उद्योग मंत्री माननीय कजियामा हिरोशी ने 1 सितंबर 2020 को एक मंत्रिस्तरीय वीडियो कॉन्फ्रेंस आयोजित की।


    2. मंत्रियों ने एक स्वतंत्र, निष्पक्ष, समावेशी, गैर-भेदभावपूर्ण, पारदर्शी, अपेक्षित एवं स्थिर व्यापार व निवेश माहौल सुनिश्चित करने और अपने-अपने बाजारों को खुला रखने में अगुवाई करने के लिए अपने दृढ़संकल्प की फि‍र से पुष्टि की।


    3. कोविड-19 संकट के साथ-साथ आर्थिक और तकनीकी परिदृश्य में हाल ही में वैश्विक स्तर पर हुए व्‍यापक बदलावों को ध्‍यान में रखते हुए मंत्रियों ने हिंद-प्रशांत क्षेत्र में आपूर्ति श्रृंखलाओं की मजबूती बढ़ाने की आवश्यकता और क्षमता को रेखांकित किया।


    4.हिंद-प्रशांत क्षेत्र में आपूर्ति श्रृंखलाओं की मजबूती पर क्षेत्रीय सहयोग की अपरिहार्यता को स्वीकार करते हुए मंत्रियों ने सहयोग के जरिए उद्देश्य को पूरा करने के लिए एक नई पहल का शुभारंभ करने की दिशा में काम करने का अपना अभिप्राय साझा किया। मंत्रियों ने अपने-अपने अधिकारियों को नई पहल का विवरण अतिशीघ्र तैयार करने के निर्देश दिए, ताकि इस साल के उत्‍तरार्द्ध में इसका शुभारंभ किया जा सके। मंत्रियों ने लक्ष्‍य को प्राप्त करने में व्यवसाय जगत और अकादमिक क्षेत्र की महत्वपूर्ण भूमिका का उल्लेख किया।


    5.मंत्रियों ने क्षेत्र के उन अन्य देशों को भी इस पहल में भाग लेने के लिए आमंत्रित किया जो ठीक इसी तरह की राय रखते हैं।’’


    ***


    एमजी/एएम/आरआरएस- 6834

    
    
    (Release ID: 1650430) Visitor Counter : 63
    
    
      Read this release in: Telugu , English , Urdu , Assamese , Manipuri , Punjabi