      માહિતી અને પ્રસારણ મંત્રાલય

      કોવિડ વિજય રથ જાગૃતિના વાહક: તેની ગતિ અને પ્રગતિના સાક્ષી બની રહ્યા છે ગુજરાતના ગ્રામીણજનો
      
      સળંગ છઠ્ઠા દિવસે વિવિધ ગામોમાં ભ્રમણ કરીને કોવિડ-19 જાગૃતિનો સંદેશ પહોંચાડ્યો

      Posted On: 12 SEP 2020 7:11PM by PIB Ahmedabad

    ગુજરાતના તમામ જિલ્લાઓના ગામડાઓ સુધી કરોના જાગૃતિનો સંદેશનો પ્રચાર-પ્રસાર કરવા કેન્દ્ર સરકારના માહિતી અને પ્રસારણ મંત્રાલયના ઇન્ફોર્મેશન બ્યુરો , પ્રાદેશિક લોકસંપર્ક બ્યુરો અને યુનિસેફ દ્વારા કોવિડ વિજય રથ અભિયાન શરુ કરવામાં આવ્યું છે. જે અંતર્ગત આજે છઠા દિવસે વિજય રથની કૂચ રાજ્યના સીમાડાના જિલ્લામાં પહોંચી હતી અને ગામેગામ લોકોમાં વિના મૂલ્યે આયુર્વેદિક અને હોમિયોપેથીક દવાઓનું વિતરણ કર્યું હતું.


    જૂનાગઢના માણાવદર એસટીબસ સ્ટેન્ડ નજીક 108 ઇમરજન્સીનો પોઇન્ટમાં ફરજ બજાવતા ડો.મહેશભાઈ પરમાર ( E.M.T.) તથા આંગણવાડીના પૂજાબેન કોરડિયાના હસ્તે વિજયરથને લીલીઝંડી બતાવવામાં આવી હતી. આ સાથે જ કોરોના વિનર મધુબેન પ્રવીણભાઈ કુકડીયા એ પોતે કેવી રીતે કોરોનાને માત આપી છે તે વિશે લોક જાગૃતિ માટેનો વિડિયો સંદેશ આપ્યો હતો. આ જ વિસ્તારમાં લોકોને હોમિયોપેથીક દવાનું વિતરણ પણ કરવામાં આવ્યું હતું. માણાવદરથી આગળ વેળવા ગામમાં રામ મંદિર , ગામના ચોરા પાસે તથા બસ સ્ટેન્ડ પાસે , સરદારગઢ ગામમાં એસ.બી.આઇ બેંક , પોસ્ટ ઑફિસ , પ્રેમજી પટેલ સમાજ , પંચાયત ઓફિસ , ગામના પાદરે વિજેતા રથ ફર્યો , રસ્તામાં તથા ગામમાં કોરોના જાગૃતિ તથા વિવિધ યોજનાનો પ્રચાર તથા આયુર્વેદિક દવાનું વિતરણ કર્યું હતું.


    પાલનપુરમાં કાંકરેજ , શિહોરી તાલુકા હેલ્થ ઓફિસર ડૉ.જગદીશભાઈ ડોડીયાએ કોવિડ વિજય રથને લીલી ઝંડી આપી પ્રસ્થાન કરાવ્યું હતું. કાકરેજ તાલુકાના ઉંબરી ગામના પી. એચ.સી કેન્દ્રની સામે ચોક , ઠાકોર વાસ , દરબાર વાસ , ઈન્દીરા નગર , પટણી વાસ , જુનું બસ સ્ટેન્ડ , શિહોરી ચોક , ગરબી ચોક વિસ્તાર , બૂકોલી ગામમા રામજી મંદિર પાસે પ્રાથમિક આરોગ્ય કેન્દ્ર , ગામ ચોક વગેરે સ્થળોએ ભ્રમણ કરીને 60 કિલોમીટરનું અંતર કાપીને રથ બૂકોલી ગામ ખાતે રોકાણ કર્યું હતું. આખા દિવસ દરમિયાન રથ પર સવાર કલાકારોએ પોતાની વિવિધ કળા દ્વારા તેમજ સ્ટેન્ડી મૂકીને કોરોના જાગૃતિનો સંદેશ અને પોષણનો મહિમા સમજાવ્યો હતો તેમજ માસ્કનું વિતરણ પણ કર્યું હતું.


    આજે ભરૂચ જિલ્લામાં રથને સરપંચ શ્રી ચંદ્રકાંતભાઈ વસાવા અને તલાટી અનિતા બેન પટેલે લીલી ઝંડી બતાવી પ્રસ્થાન કરાવ્યું હતું. કોવિડ વિજય રથે આજે લોકોમાં કોવિડ અંગે જાગૃતિનો સંદેશ ફેલાવ્યો હતો. રથમાં સવાર કલાકારો દ્વારા અંકલેશ્વર તાલુકાના શેરા , ઉત્રજ , નાંગલ , સજોદ અને પુન ગામમાં ફરીને કોરાના વિનર શ્રી મેહુલ ભાઈ પટેલ અને શ્રી રમેશ ભાઈ આહીરનું સન્માન કર્યું હતું.


    માહિતી અને પ્રસારણ મંત્રાલયના પી.આઈ.બી અને આર ઓ બી ગુજરાત એકમના વડા અપર મહાનિદેશક ડૉ. ધીરજ કાકડિયાએ ભરૂચ જિલ્લાના અંકલેશ્વર તાલુકાના પુન ગામે આજે મુલાકાત લીધી અને આયુર્વેદિક દવાઓનું વિતરણ કર્યુ. મુલાકાત દરમિયાન કોવિડ વિજય રથમાં સવાર કલાકારોનો ઉત્સાહ વધાર્યો હતો અને આગામી દિવસોમાં રથ બીજા ગામોમાં જઈને કોવિડ અંગે લોકોને જાગૃત કરે અને સાવચેતી સલામતી અને સુરક્ષાનો સંદેશ અને માહિતીનો પ્રચાર અને પ્રસાર કરે એવી શુભકામનાઓ આપી હતી.


    કચ્છ જિલ્લાના મંડાવી તાલુકની પંચાયત ઓફિસથી રથને કારોબારી ચેરમેને લીલી ઝંડી બતાવી પ્રસ્થાન કરાવ્યું હતું. દિવસ દરમિયાન રથ માંડવી તાલુકા પંચાયત ઓફિસ , માંડવી ગેટ , સતીમાં મંદિર વાગેટ સ્થળે ભ્રમણ કરી 60 કિલોમીટરની યાત્રા કરી હતી હતી. આ યાત્રા દરમિયાન કલાકારોએ વિવિધ યોજનાઓ , કોરોના જાગૃતિ સંદેશ અને પોષણ વિષે લોકોને માહિતગાર કર્યા હતા.


    ખેડા જિલ્લાના મહુધા તાલુકાથી આજે રથે પ્રસ્થાન કર્યું હતું અને સમગ્ર દિવસ દરમિયાન 60 કિલોમીટરની યાત્રા કરી ગામેગામ લોકોને આયુર્વેદિક દવાઓ અને માસ્કનું વિતરણ કર્યું હતું તેમજ પોતાની કળા દ્વારા કલાકારોએ લોકો સુધી કોરોના જાગૃતિનો સંદેશ પહોંચાડ્યો હતો.


    આમ સળંગ છઠ્ઠા દિવસે પણ 5 કોવિડ વિજય રથે ગુજરાતના દૂરસુદુરના ગામડાઓમાં જઈને કોરોના અંગે લોકોને જાગૃત કર્યા હતા. આ સમગ્ર યાત્રા દરમિયાન કલાકારોએ સામાજિક અંતર અને કોવિડ માર્ગદર્શિકાનું સંપૂર્ણપણે પાલન કર્યું હતું.


    SD/BT

    
    
    (Release ID: 1653665) Visitor Counter : 8