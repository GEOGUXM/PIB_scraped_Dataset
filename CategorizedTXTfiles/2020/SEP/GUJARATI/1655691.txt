      માહિતી અને પ્રસારણ મંત્રાલય

      કોવિડ વિજય રથ લોકોને સાચી જાણકારી મળે અને જાગૃતતા કેળવાય તે માટેની એક અનોખી પહેલ
      
      અગિયારમાં દિવસે લોકોને જાગૃત તો કર્યા જ સાથે માસ્કના ઉપયોગ અંગે સાવચેત પણ કર્યા

      Posted On: 17 SEP 2020 5:40PM by PIB Ahmedabad

    કોવિડ સામેની લડાઇના આ નિર્ણાયક તબક્કામાં લોકોનો આત્મવિશ્વાસ વધુ બુલંદ થાય અને સાવચેતી રાખવામાં હજુ વધુ જાગૃતિ કેળવાય તે હેતુથી કેન્દ્રીય માહિતી અને પ્રસારણ મંત્રાલયના પ્રાદેશિક લોક સંપર્ક બ્યુરો, પ્રેસ ઇન્ફોર્મેશન બ્યુરો અને યુનિસેફ દ્વારા રાજ્યમાં કોવિડ વિજય રથ અભિયાન શરુ કરવામાં આવ્યું છે. આજે અગિયારમાં દિવસે પાટણ, મહીસાગર, કચ્છ, રાજકોટ અને નર્મદા એમ 5 જિલ્લામાં 5 કોવિડ વિજય રથ ભ્રમણ કરી રહ્યા છે અને લોકોને કોરોના જાગૃતિ સંદેશની સાથે પોષણ વિશે અને સરકારની વિવિધ પહેલ વિશે જાણકારી આપી રહ્યા છે.


    આજે અગિયારમા દિવસે પાટણ જિલ્લાના સરસ્વતી તાલુકાના અઘાર ખાતે ગામ ચોક પરિસરમાંથી પૂર્વ સરપંચ શ્રી રૂપસિંહે પૂર્વ ઉપસરપંચ શ્રી હેમતસિંહ , જાણીતા પત્રકાર શ્રી અમૃતજી ઠાકોર , તેમજ ફીલ્ડ આઉટરીચ બ્યુરો , પાલનપુરના ઉત્તર ગુજરાત ઝોન અધિકારી શ્રી જી.ડી ચૌધરીની હાજરીમાં લીલી ઝંડી આપી આ રથનું પ્રસ્થાન કરાવ્યું હતું. ગામના પ્રતિષ્ઠિત આગેવાનો તેમજ ગામ લોકો તેમજ પંચાયતના કર્મચારીગણની ઉપસ્થિતિમાં યોજાયેલ આ રથ પ્રસ્થાનના પ્રસંગે ગામના પૂર્વ ઉપસરપંચે કોવિડ વિજય રથ દ્વારા જનજન સુધી જાગૃતતા સંદેશ ફેલવવાના ભારત સરકારના આ અભિયાનની પ્રસંશા કરતાં જણાવ્યું હતું કે, કોરોનાને હરાવવાનો એક માત્ર ઉપાય સાવચેતી અને લોક જાગૃતિ છે. લોકોને સાચી જાણકારી મળે અને જાગૃતતા કેળવાય તે માટેની આ અનોખી પહેલ ખરેખર સરાહનીય છે. ગામ અઘારથી શરૂ થયેલ આ રથ પાલડી , કિમ્બુઆ , માતરવાડી તેમજ પાટણના ગ્રામ્ય વિસ્તારમાં ફરી જાગૃતિ સંદેશ પહોચાડ્યો હતો. રથમાં કોરોના વાયરસના સંક્રમણથી બચવાના ઉપાયો જણાવવાની સાથે રોગ પ્રતિકારક શક્તિ વધારવા આયુષ મંત્રાલયે પ્રમાણિત કરેલ આયુર્વેદિક તેમજ હોમિયોપેથીક દવાનું પણ વિનામૂલ્યે વિતરણ કરવામાં આવી રહ્યું છે.


    કચ્છ જિલ્લાના અંજાર તાલુકામાં મેધપર બોરીચી ગામના અગ્રણી શ્રી નરેન્દ્રભાઈ ગોસ્વામીએ કોવિડ વિજય રથને લીલી ઝંડી બતાવી પ્રસ્થાન કરાવ્યું હતું. રથ પર સવાર કલાકારોએ પોતાની કળા દ્વારા યોગ્ય પોષણ વિશે અને કોરોનાના લક્ષણો અંગે શું સાવચેતી રાખવી તે વિશે સ્થાનિકોને જાણકારી આપી હતી. તેમજ આયુર્વેદિક અને હોમિયોપેથીક દવાઓનું તથા માસ્કનું વિનામૂલ્યે વિતરણ કર્યું હતું. આજે કોરોના વિનર શ્રી હિરેનભાઈ પરમારનું સન્માન પણ કરવામાં આવ્યું હતું. મેધપર શહેરી વિસ્તારમાં ફરી રથ ગાંધીધામ પહોંચ્યો હતો. આવતીકાલ સવારે 10 વાગે રથ ગાંધીધામથી બારમા દિવસની યાત્રા શરૂ કરશે.


    રાજકોટ જિલ્લાના જેતપુર તાલુકામાં સમગ્ર દિવસ દરમિયાન રથે 60 કિલોમીટર ભ્રમણ કર્યું હતું. નગરપાલિકાના ચીફ ઓફિસર શ્રી નવનીતભાઇ સી પટેલ તથા શ્રી દિપકભાઇ પટોડીયા દ્વારા લીલી ઝંડી બતાવી રથનું પ્રસ્થાન કરાવવામાં આવ્યું છે. આજે અમરનગર, સુદામાનગર, અભિષેક નગર, રાજેશ્વરી સોસાયટી, હંસરાજ નગર વગેરે સ્થળોએ ભ્રમણ કરી રથ પર સવાર કલાકારોએ સ્થાનિક લોકોમાં પોષણ એટલે શું? પોષણનું મહત્વ તેમજ કોરોના જાગૃતિ સંદેશ પહોંચાડ્યો હતો તેમજ આયુર્વેદિક અને હોમિયોપેથીક દવાઓનું વિનામૂલ્યે વિતરણ કર્યું હતું. કોરોના વિનર શ્રી મહેશ બાબુભાઈનું સન્માન પણ કર્યું હતું.


    મહીસાગર જિલ્લાના વિરપુર તાલુકાના વરધરા ગામના શ્રીમતી ડાહીબેન પટેલે રથને લીલી ઝંડી બતાવી પ્રસ્થાન કરાવ્યું હતું. સમગ્ર દિવસ દરમિયાન રથ પર સવાર કલાકારોએ વરધરા ગામ, લીંબરવાડા ગામ, જોધપુર ગામ વગેરે ગામના લોકોમાં કોરોના જાગૃતિ સંદેશ પહોંચાડ્યો હતો. આયુર્વેદિક અને હોમિયોપેથીક દવાઓનું વિનામૂલ્યે વિતરણ કરાયું હતું.


    આજે નર્મદા જિલ્લામાં ડેડીયાપાડા તાલુકામાં રથે શહેરી વિસ્તાર ઉપરાંત ડેડીયાપાડા તાલુકાના બોરીપીઠા , નવાગામ , ખૈડીપાડા ગામે ભ્રમણ કરી માસ્ક તેમજ આયુર્વેદિક અને હોમિયોપેથીક દવાઓનું વિતરણ કર્યું હતું. આ ઉપરાંત કોરોના વિનરનું સન્માન પણ કર્યું હતું. રથ પર સવાર કલાકારોએ પોતાની કળા દ્વારા લોકો સુધી કોરોના જાગૃતિ સંદેશ તેમજ પોષણની યોગ્ય જાણકારી પહોંચાડી હતી.


    કોવિડ માર્ગદર્શિકાનું યોગ્ય પાલન થાય તે હેતુથી આ કોવિડ રથમાં માર્યાદિત સંખ્યામાં માત્ર 4 કલાકારો પોતાની વિવિધ કળા જેવી કે ભવાઈ, ડાયરો, નાટક, જાદુ વગેરે દ્વારા સ્થાનિકો સુધી આ તમામ માહિતી પહોંચાડી રહ્યા છે. આ રથ યાત્રા દરમિયાન કોરોનાને મહાત કરી સાજા થયેલાં કોરોના વિનર્સને ઠેક-ઠેકાણે જનતા સમક્ષ રજૂ કરી આત્મવિશ્વાસ બુલંદ કરવાનો પણ લોકકલાકારો પ્રયાસ કરી રહ્યા છે. કોવિડ વિજય રથ અદમ્ય ઉત્સાહ સાથે અગ્રેસર છે. આવતીકાલે પણ તમામ નિયમોના પાલન સાથે આગળ કૂચ ચાલુ રાખશે.


    SD/BT


    સોશિયલ મીડિયા પર અમને ફોલો કરો:


    

    
    (Release ID: 1655691) Visitor Counter : 9