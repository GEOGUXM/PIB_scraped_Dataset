      માહિતી અને પ્રસારણ મંત્રાલય

      વિજય રથની યાત્રા દ્રઢ પ્રયોજન સાથે પ્રજાને કોવિડ અંગે જાગૃત કરવા ગામેગામ પહોંચી
      Posted On: 19 SEP 2020 5:18PM by PIB Ahmedabad


    ગુજરાતના તમામ જિલ્લાઓના ગામડાઓ સુધી કોરોના જાગૃતિનો સંદેશનો પ્રચાર-પ્રસાર કરવા કેન્દ્ર સરકારના માહિતી અને પ્રસારણ મંત્રાલયના પ્રેસ ઇન્ફોર્મેશન બ્યુરો , પ્રાદેશિક લોકસંપર્ક બ્યુરો અને યુનિસેફ દ્વારા કોવિડ વિજય રથ અભિયાન શરુ કરવામાં આવ્યું છે. જે અંતર્ગત આજે તેરમા દિવસે વિજય રથની કૂચ રાજ્યના સીમાડાના જિલ્લામાં પહોંચી હતી અને ગામેગામ લોકોમાં વિના મૂલ્યે આયુર્વેદિક અને હોમિયોપેથીક દવાઓનું વિતરણ કર્યું હતું.


    મહીસાગર જિલ્લામાં લુણાવાડા તાલુકાના તીર્થધામ દેગમડા ખાતેથી મહંત અરવિંદગિરિના હસ્તે જિલ્લાના વિવિધ ગામોમાં પરિભ્રમણ માટે કોવિડ વિજય રથને લીલીઝંડી બતાવી પ્રસ્થાન કરાવાયું હતું. આ રથ સાથે લોકનાટય ભવાઇ સાથે લોક કલાકારોની ટીમે ગીત સંગીત સાથે મનોરંજનના માધ્યમથી કોરોના અંગે જનજાગૃતિનો નોખો પ્રયાસ કર્યો છે.


    આજે તેરમા દિવસે પાટણની હેમચંદ્રાચાર્ય ઉત્તર ગુજરાત યુનિવર્સિટીથી રથનું પ્રસ્થાન થયું હતું. રજીસ્ટાર શ્રી ડી. એમ. પટેલે લીલી ઝંડી બતાવી રથનું પ્રસ્થાન કરાવ્યું હતું. સમગ્ર દિવસ દરમિયાન રથ ડેર , કમલીવાડા , ઋણી , નેદરા ગામ વગેરે વિસ્તારોમાં ભ્રમણ કરીને કોરોના જાગૃતિનો સંદેશ અને પોષણ વિષે જાણકારી લોકો સુધી પહોંચાડી હતી. તેમજ માસ્ક તથા આયુર્વેદિક અને હોમિયોપેથીક દવાઓનું વિનામૂલ્યે વિતરણ કર્યું હતું.


    રાજકોટ જિલ્લાના ગોંડલ તાલુકામાં આવેલ ગોંડલ નગર સેવા સદન ખાતેથી કોવિડ વિજય રથનું પ્રસ્થાન થયું હતું. રથ પ્રસ્થાન ગોંડલ નગરપાલિકા પ્રમુખ શ્રી અશોકભાઈ પીપળીયા તેમજ ગોંડલ નગરપાલિકા ચેરમેન શ્રી પૃથ્વીસિંહ જાડેજાના હસ્તે કરવામાં આવ્યું હતું. આજે રથે ગોંડલ શહેરના જુદા જુદા વિસ્તારો જેવા કે સરકારી હોસ્પિટલનો વિસ્તાર , માંડવી ચોક , વેરી દરવાજા , દરબારગઢ , સ્વામિનારાયણ મંદિર પાસે , હેડ પોસ્ટ ઓફિસનો વિસ્તાર , ભુવનેશ્વરી મંદિર , રામનાથ હોસ્પિટલ પાસે , બીએપીએસ સ્વામિનારાયણ મંદિરનો વિસ્તાર તેમજ એસ.ટી બસ સ્ટોપમાં ભ્રમણ કર્યું હતું. લોકકલાકારોએ લોકોમાં માસ્ક અને આયુર્વેદિક દવાઓનું વિતરણ કર્યું હતું અને સરકારી વિવિધ યોજનાઓ વિષે લોકોને માહિતગાર કર્યા હતા.


    સુરત જિલ્લાના ઊમરપાડા તાલુકાના વાડી , ઝંખવાવ , કેવડી વગેરે ગામમાં ફરી કોવિડ વિજય રથ પર સવાર કલાકારોએ સ્થાનિકો સુધી માસ્ક અને સામાજિક અંતરનું મહત્વ અને મહિલાઓ તથા બાળકોમાં યોગ્ય પોષણનો મહિમા સમજાવ્યો હતો. આયુર્વેદિક અને હોમિયોપેથીક દવાઓનું વિતરણ પણ કર્યું હતું.


    કચ્છ જિલ્લાની ભચાઉ તાલુકા પંચાયત , ભચાઉ નગરપાલિકા , વીર સરકાર ચોક , ભચાઉ સ્વામિનારાયણ મંદિર , વગેરે વિસ્તારોમાં આજે રથે ભ્રમણ કર્યું હતું અને લોકોમાં કોવિડ અંગે જાગૃતિનો સંદેશ ફેલાવ્યો હતો.


    આમ સળંગ તેરમા દિવસે પણ 5 કોવિડ વિજય રથે ગુજરાતના દૂરસુદુરના ગામડાઓમાં જઈને કોરોના અંગે લોકોને જાગૃત કર્યા હતા. આ સમગ્ર યાત્રા દરમિયાન કલાકારોએ સામાજિક અંતર અને કોવિડ માર્ગદર્શિકાનું સંપૂર્ણપણે પાલન કર્યું હતું.


    SD/BT

    
    
    (Release ID: 1656673) Visitor Counter : 7