      માહિતી અને પ્રસારણ મંત્રાલય

      સાતમા દિવસે સાતમા આસમાને કોવિડ વિજય રથની યાત્રા અસ્ખલિત રીતે અગ્રેસર
      
      માસ્ક, આયુર્વેદિક અને હોમિયોપેથીક દવાઓનું વિનામૂલ્યે વિતરણ અવિરત પણે ચાલુ

      Posted On: 13 SEP 2020 6:48PM by PIB Ahmedabad

    ' સાવચેતીને સંગ , જીતીશું જંગ ' આ ટેગલાઈન સાથે આજથી 6 દિવસ પહેલા સમગ્ર ગુજરાતમાં એક અભિયાનની શરૂઆત થઇ હતી અને એ અભિયાન હતું ' કોવિડ વિજય રથ જાગૃતિ અભિયાન '. કોવિડ વિજય રથનો મુખ્ય ઉદેશ રાજ્યના દૂર સુદૂરના દરેક ગામમાં ફરી લોકોને વર્તમાનમાં ચાલી રહેલ કોરોના મહામારી વિશે જાગૃત કરવાનો છે , સાથે જ રથ પર સવાર કલાકારો ભવાઈ , નાટક , ભજન , ડાયરો વગેરે દ્વારા કોરોના જાગૃતિ સંદેશ , પોષણનું મહત્વ અને સરકારની વિવિધ પહેલ વિષે લોકોને માહિતગાર કરી રહ્યા છે.


    આજે સાતમા દિવસે રાજકોટ જિલ્લાના ઉપલેટા પોલીસ સ્ટેશનથી વિજય રથનું પ્રસ્થાન થયું હતું. આ વિજય રથયાત્રાને એએસઆઈ જે. એસ. ઝાપટીયા સાહેબે લીલી ઝંડી બતાવી રવાના કરી હતી તેમની સાથે પોલીસ સ્ટેશનના પી.આઈ. જયેન્દ્ર વાળા અને પી.એ. રાણા ભાઈ અને અન્ય સભ્યો હાજર હતા. ઉપલેટા પોલીસ સ્ટેશનથી શરુ કરી રથ તાલુકા પંચાયત , મુખ્ય બજાર , આરોગ્ય ઓફિસ , એસબીઆઈ ચોક , એચડીએફસી બેન્ક વગેરે સ્થળોએ ભ્રમણ કરીને સાંજે 4 વાગે ઉપલેટા નગર પાલિકાની ઓફિસ ખાતે રોકાણ કર્યું હતું. કલાકારોએ રસ્તામાં આવતા સ્થાનિકોમા આયુર્વેદિક ઇમ્યુનીટી બુસ્ટર દવાઓનું વિતરણ પણ કર્યું હતું .


    કોવિડ- 19 મહામારીને ધ્યાનમાં લઇને ભારત સરકાર તથા યુનિસેફના ઉપક્રમે લોક જાગૃતિ અંગેનો વિજય રથ આજે સાતમા દિવસે કચ્છ જિલ્લાના મુન્દ્રા તાલુકાના મસ્કા ગામથી સરપંચ કીર્તીભાઇ રાજગોર અને ભાજપ મહિલા મોરચા માંડવી પ્રમુખ શિલ્પા બેન દ્વારા રથનુ લીલી ઝંડી બતાવી પ્રસ્થાન કરાવવામાં આવ્યુ. ગુંદિયાળી ગામે લોકોને સચેત અને સલામત કેવી રીતે રહેવું તે અંગેના જ્ઞાનનો પ્રસાર કર્યો હતો. જિલ્લાના નવીનાળ , જરપારા , અદાણી પાવર પ્લાન્ટ , શિરાચા વગેરે વિસ્તારોમાં યાત્રા કરીને આજે દિવસના અંતે રથે મુન્દ્રા સીટી બસ સ્ટોપ ખાતે વિશ્રામ લીધો હતો.


    આજે કોવિડ વિજય રથની શરૂઆત બનાસકાંઠા જિલ્લાના થરા નગરપાલિકા ખાતેથી થઈ હતી. સામાજિક અગ્રણી શ્રી કિરીટભાઇ ઠક્કર દ્વારા રથને લીલી ઝંડી બતાવી રવાના કરવામાં આવ્યો હતો. થરા શહેરના પાવાપુરી તેમજ તાણા વિસ્તારમાં , દિયોદર રોડ ભક્તિનગર વિસ્તારથી તેરવાડીયા ગામ વિસ્તારમાં રથે ભ્રમણ કર્યું તથા સમગ્ર વિસ્તારમાં લોકોને કોવિડ અંગે શું સાવચેતી રાખવી , કેવી રીતે સુરક્ષિત રેહવુ , માસ્કનો ઉપયોગ અનિવાર્ય કરવો , સામાજિક અંતર જાળવવું , પોષણનું મહત્વ અને સરકારની વિવિધ પહેલ વગેરે બાબતોની સમજ આપવામાં આવી. લોકોને માસ્ક તથા આયુર્વેદિક દવાનું વિતરણ પણ કરવામાં આવ્યું.


    ભરૂચ જિલ્લાના અંદાડા ગામથી આજે ડૉ. પૂર્વીબહેન પટેલ અને નટવરભાઈ પટેલ દ્વારા રથનું લીલી ઝંડી બતાવી પ્રસ્થાન કરવામાં આવ્યું. કોવિડ વિજય રથની અવિરત યાત્રાનો આ સિલસિલો આજે ભરૂચ જિલ્લાના અંદાડા , મોતાલી , ઝઘડિયા ગામોમાં ફર્યો અને લોક જાગૃત્તિનો સંદેશ ફેલાવ્યો સાથે જ કલાકારો દ્વારા સામાજિક અંતરનું પાલન કરીને લોકોને સાવચેતી , સુરક્ષા અને સલામતીની શીખ આપવામાં આવી હતી. નાટક અને ભવાઈ દ્વારા લોકોને સામાજિક અંતર અને માસ્કની અનિવાર્યતા વિશે સમજણ આપવામાં આવી હતી.


    ખેડા જિલ્લાના મહુધા બસ સ્ટોપથી આજે રથે યાત્રાનો આરંભ કર્યો હતો. આ રથ અલીણા ગામ , બગડુ ગામ વગેરે નજીકના ગામમાં ભ્રમણ કરીને દદુસર ગમે રોકણ કર્યું હતું. રથ પર સવાર કલાકારોએ સ્થાનિક લોકમાં માસ્ક અને હોમિયોપેથીક દવાઓનું વિતરણ કર્યું હતું.


    આ 5 રથ દરરોજ સવારે 10 વાગે યાત્રાનો પ્રારંભ કરીને 60 કિલોમીટર ફરી સાંજે 4 વાગે રોકાણ કરે છે. જુદા-જુદા વિસ્તારોમાં લોક જાગૃત્તિ કળા નિદર્શન અને સામાજિક અંતર જાળવીને કલાકારો દ્વારા રથની યાત્રાને સાર્થક બનાવી છે. અદમ્ય ઉત્સાહ સાથે લોકો પણ રથને આવકાર આપે છે અને જાગૃકતાની આ અનોખી પહેલને સ્વીકારીને કોવિડ અંગે સમજણ મેળવી રહ્યા છે.


    SD/BT


    

    
    (Release ID: 1653851) Visitor Counter : 7