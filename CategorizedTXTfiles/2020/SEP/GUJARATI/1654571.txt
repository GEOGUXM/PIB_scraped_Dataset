      માહિતી અને પ્રસારણ મંત્રાલય

      કોવિડ વિજય રથના ચાક રાજ્યમાં ચોમેર ફરી રહ્યા છે
      
      કોવિડ વિજય રથનો સંકલ્પ, માસ્કના ઉપયોગની જાગૃતિ તથા સામાજિક અંતરના પ્રયોગને મળી રહ્યો છે લોકોનો સહયોગ

      Posted On: 15 SEP 2020 5:39PM by PIB Ahmedabad

    ‘બે ગજનું અંતર’, માસ્કની અનિવાર્યતા, વારંવાર સાબુથી હાથ કેવી રીતે સાફ કરવા તેની સંપૂર્ણ સમજ, કેન્દ્ર સરકારના તાજેતરનાં ઐતિહાસિક નિર્ણયો જેવા કે, પ્રધાનમંત્રી ગરીબ કલ્યાણ યોજના, આત્મનિર્ભર ભારત યોજના, નવી રાષ્ટ્રીય શિક્ષણ નીતિ, પીએમ એગ્રિ ઈન્ફ્રાસ્ટ્રક્ચર ફંડની રચના તથા માનવસંપર્ક રહિત આવકવેરાની આકારણી જેવાં નિર્ણયોની માહિતી અને મહિલાઓ અને બાળકોના સ્વાસ્થ્યને અનુલક્ષીને યોગ્ય પોષણનું મહત્વ, કુપોષણ એટલે શું?, બાળકના શરૂઆતના 1000 દિવસની કાળજી જેવી અગત્યની જાણકારી ગુજરાતના દરેક નાગરિક સુધી પહોંચાડવા કેન્દ્રના માહિતી અને પ્રસારણ મંત્રાલયના પ્રાદેશિક લોકસંપર્ક બ્યુરો, પ્રેસ ઈન્ફોર્મેશન બ્યૂરો અને યુનિસેફ દ્વારા રાજ્યમાં કોવિડ વિજય રથ અભિયાન ચાલી રહ્યું છે. સામાજિક અંતર જળવાય એનું ધ્યાન રાખીને દરેક રથ પર માર્યાદિત સંખ્યામાં માત્ર 4 કલાકારો પોતાની વિવિધ કળા જેવી કે ભવાઈ, ડાયરો, નાટક વગેરે દ્વારા સ્થાનિકો સુધી આ તમામ માહિતી પહોંચાડી રહ્યા છે.


    આજે નવમાં દિવસે વિજય રથની કૂચ રાજ્યના આદિવાસી જિલ્લા નર્મદામાં પહોંચી હતી અને નાંદોદ તાલુકાના પ્રતાપનગર ગામે સહકારી આગેવાન ઘનશ્યામભાઈ પટેલ દ્વારા રથનું સ્વાગત કરી લીલી ઝંડી આપી ગામમાં પ્રસ્થાન કરાવ્યું હતું. પ્રતાપનગર ગામથી નીકળી આજુબાજુના ગામ પ્રતાપનગર , ધારીખેડા , કુમશગામ , આમલેથા અને તરોપા ખાતે લોકોમાં કોરોના અંગેની જન જાગૃતિ ફેલાવવા કલાકારો દ્વારા ગીત સંગીત અને ડાયરા દ્વારા સાદી ભાષામાં સામાજિક અંતર અને માસ્કનું મહત્વ સમજાવવામાં આવ્યું હતું. આ રથના સ્વાગતમાં જીલ્લ્લાના નાયબ આરોગ્ય અધિકારી વિપુલભાઈ ગામીત તથા બ્લોક હેલ્થ ઓફિસર ડો. સુમન અને આરોગ્ય કર્મચારીઓએ હાજર રહી કોવિડની મહામારીથી બચવા જરૂરી પગલાં લેવા સમજાવ્યા હતા. જિલ્લાના નાયબ આરોગ્ય અધિકારી વિપુલ ગામીતે જણાવ્યું હતું કે નર્મદા જિલ્લામાં આગામી ત્રણ દિવસ આ રથ ફરશે અને જિલ્લાના પાંચેય તાલુકાના લોકોમાં કોરોના અંગે જન જાગૃતિ ફેલાવશે, જયારે સહકારી આગેવાન ઘનશ્યામભાઈ પટેલ એ જણાવ્યું કે, આ રથ દ્વારા પ્રધાનમંત્રી મોદીએ કરેલ સંકલ્પ દ્વારા કોરોનાને હરાવીશું. ગામના લોકોએ જણાવ્યું કે, આ રથ દ્વારા અમને કોરોનાથી કેવીરીતે બચવું તેની સરળ ભાષામાં માહિતી મળી છે.


    આજ રોજ રાજકોટ જિલ્લાના ધોરાજી તાલુકામાં તાલુકા વિકાસ અધિકારી શ્રી એચ. ડી. જાડેજાએ વિજય રથને લીલી ઝંડી આપી હતી. સમગ્ર દિવસ દરમિયાન રથ ધોરાજી શહેર વિસ્તારોમાં 60 કિલોમીટર ભ્રમણ કર્યું હતું. રથ પર સવાર કલાકારોએ સ્થાનિક લોકોમાં પોષણ એટલે શું? પોષણનું મહત્વ તેમજ કોરોના જાગૃતિ સંદેશ પહોંચાડ્યો હતો તેમજ આયુર્વેદિક અને હોમિયોપેથીક દવાઓનું વિનામૂલ્યે વિતરણ કર્યું હતું.


    પાટણ જિલ્લાના સમી તાલુકામાં મામલતદાર શ્રી ડી. એમ. પરમાર સાહેબે લીલી ઝંડી બતાવી પ્રસ્થાન કરાવ્યું હતું. જીલવણા ગામ, સમી મુખ્ય બજાર, વોરા વાસ વણકર વાસ , જૂનું બસ સ્ટેન્ડ , દેવીપૂજક વાસ , એ.પી.એમ.સી , સોમનાથ સોસાયટી , ઈન્દીરા નગર જેવા શહેરી તેમજ જીલવાણા , કઠીવાડા , સરવાલ જેવા ગ્રામ્ય વિસ્તારોમાં હોમિયોપેથીક અને આયુર્વેદિક દવાનું વિતરણ કરવામાં આવ્યું હતું. રથ પર સવાર કલાકારોએ પોષણના મહત્વની અને કોરોના જાગૃતિ સંદેશની સ્ટેન્ડી મૂકી લોકોને એના વિશે માહિતગાર કર્યા હતા. કોવિડ વિજય રથની સફળ યાત્રાના સકારાત્મક પ્રતિભાવો પણ લોકો એ આપ્યા હતા.


    કચ્છ જિલ્લાના મુન્દ્રા તાલુકા ગુંદાળા ગામના સરપંચ શ્રીએ કોવિડ વિજય રથને લીલી ઝંડી બતાવી પ્રસ્થાન કરાવ્યું હતું. રથ પર સવાર કલાકારોએ પોતાની કળા દ્વારા યોગ્ય પોષણ વિશે અને કોરોનાના લક્ષણો અંગે અને શું સાવચેતી રાખવી તે વિશે સ્થાનિકોને જાણકારી આપી હતી. તેમજ આયુર્વેદિક અને હોમિયોપેથીક દવાઓનું તેમજ માસ્કનું વિનામૂલ્યે વિતરણ કર્યું હતું.


    ખેડા જિલ્લાના ગળતેશ્વર તાલુકાના મેનપુરા ગામમાં પ્રાથમિક આરોગ્ય કેન્દ્રના અધિકારી શ્રી રાકેશભાઈ મકવાણાએ રથને લીલી ઝંડી બતાવી પ્રસ્થાન કરાવ્યું હતું. સમગ્ર દિવસ દરમિયાન રથ પર સવાર કલાકારોએ મહીઇન્તાડી ગામ, રોઝવા ગામ, પરબીયા ગામ, વનોડા ગામ, કુણી ગામના લોકોમાં કોરોના જાગૃતિ સંદેશ પહોંચાડ્યો હતો. આયુર્વેદિક અને હોમિયોપેથીક દવાઓનું વિનામૂલ્યે વિતરણ કર્યું હતું.


    આ 5 રથે પ્રતિદિન 60 કિલોમીટરના વિસ્તારમાં આ રથ ફરી રહ્યા છે અને કોવિડ- 19 જાગરૂકતા અભિયાન સફળતાપૂર્વક આગળ વધી રહ્યું છે.


    SD/BT

    
    
    (Release ID: 1654571) Visitor Counter : 8