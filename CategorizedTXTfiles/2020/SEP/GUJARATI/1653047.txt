      માહિતી અને પ્રસારણ મંત્રાલય

      ગ્રામીણ સીમાઓમાં કોવિડ વિજય રથે સચેતનતા ફેલાવતા કરી આગે કૂચ
      
      દૈનિક હજારોની સંખ્યામાં રોગપ્રતિકારક શક્તિ વધારતી આયુર્વેદિક અને હોમિયોપેથીક દવાઓનું વિતરણ કરવામાં આવી રહ્યું છે

      Posted On: 10 SEP 2020 5:51PM by PIB Ahmedabad

    કોરોનાનો ભીષણ પ્રકોપ રાજ્યભરમાં ચાલુ છે ત્યારે વિજયનો ઉત્સાહ કે ઉન્માદ નહીં , પરંતુ કોરોનાના આ પ્રકોપને ખાળવાનો નમ્ર પ્રયાસ એટલે કોવિડ વિજય રથ. રાજ્યના દરેક જીલ્લામાં ગામેગામ ફરી કોરોના જાગૃતિનો સંદેશ આ રથયાત્રા પહોંચાડી રહી છે. સાથે-સાથે સ્થાનિકોને આયુર્વેદિક અને હોમિયોપેથીક દવાઓનું અને માસ્કનું વિતરણ કરવામાં આવી રહ્યું છે.


    સુરતના માંગરોળ તાલુકાના પીપોદરા ગામથી રથે આજે ચોથા દિવસની યાત્રા શરુ કરી હતી. પીપોદરા ગામના સરપંચ શ્રી મુકેશભાઈ પી. પટેલે રથને લીલી ઝંડી બતાવી પ્રસ્થાન કરાવ્યું હતું. આ રથ દિવસ દરમિયાન પીપોદરા, હથોડા, વેલણછા, કઠવાડા ગામમાં ફરીને સાંજે કોસંબા ગામે રોકાણ કર્યું હતું. રથ પર સવાર કલાકારોએ ડાયરા દ્વારા કોરોના જાગૃતિનો સંદેશ ગામના લોકો સુધી પહોંચાડ્યો હતો.


    કચ્છ જીલ્લાના માંડવી તાલુકાના દહીંસરા ગામના સરપંચે લીલી ઝંડી બતાવી રથનું પ્રસ્થાન કરાવ્યું હતું. આ રથે સવારે દહીંસરા ગામથી યાત્રા શરુ કરી પુનડી, મોટા એમ્બસીયા, કુડાઇ ગામમાં થઈને કુલ 6૦ કિલોમીટર ફરીને સાંજે માંડવીમાં રોકાણ કર્યું હતું. સમગ્ર દિવસ દરમિયાન સામાજિક અંતરનું પાલન કરવું, માસ્ક પહેરવું વગેરે જેવા કોરોના જાગૃતિના સંદેશની સ્ટેન્ડી મૂકી તેમજ પોતાની કલા દ્વારા લોકો સુધી સંદેશ પહોંચાડ્યો હતો. આજે કલાકારો દ્વારા સ્થાનિક કોરોના વિનર્સ એટલે કે કોરોનાને મહાત આપનાર લોકોનું સન્માન કરવામાં આવ્યું હતું.


    રથે આજે ચોથા દિવસે જુનાગઢના નરેડી ગામથી શરુ કરીને 60 કિલોમીટરનું અંતર કાપી માણાવદર રોકાણ કર્યું હતું. સમગ્ર દિવસ દરમિયાન કલાકારોએ મૌખિક સંવાદ દ્વારા લોકો સુધી જાગૃતિ સંદેશ પહોંચાડ્યો હતો તેમજ કોરોના વિનર્સનું સન્માન પણ કર્યું હતું.


    બનાસકાંઠા જિલ્લાના ડીસાથી સરદાર બાગ , સાંઈબાબા મંદિર તેમજ જુદા-જુદા વિસ્તારોમાં સ્થાનિકોને કોવિડ-19 અંગે રથમાં સવાર કલાકારો દ્વારા નાટક ભજવીને કોરોના વિશેની માહિતી આપવામાં આવી હતી. ડીસાના સ્થાનિક લોકોએ નાટક નિહાળીને જાગૃકતા સંદેશને સારી રીતે સમજીને કોરોના અંગેના તેમના મનમાં રહેલા પ્રશ્નોનું નિરાકરણ કર્યું.


    આજે ખેડા જિલ્લાનાં માતર તાલુકાના જુદાં-જુદાં વિસ્તારોમાં કલાકારોએ પોતાની કલા પ્રદર્શિત કરીને કોવિડ-19 અંગે લોકોને જાગૃત કર્યા સાથે જ રથમાં સવાર કલાકારો દ્વારા લોકોને મોટી સંખ્યામાં રોગ પ્રતિકારક શકિત વધારતી આયુર્વેદિક અને હોમિયોપથીની ઔષધીનું વિના મૂલ્યે વિતરણ કરવામાં આવ્યું હતું. આ જન જાગૃતિ અંગેની રથ યાત્રા ગ્રામીણ વિસ્તારોમાં લોકોને " સાવચેતીને સંગ, જીતીશું જંગ"ના નારા સાથે કોવિડ-19 અંગેની મહત્વની માહિતી આપી રહી છે.


    ગુજરાતમાં કેન્દ્રીય માહિતી અને પ્રસારણ મંત્રાલયના પ્રાદેશિક લોકસંપર્ક બ્યુરો , યુનિસેફ અને પ્રેસ ઇન્ફર્મેશન બ્યુરો દ્વારા શરુ કરવામાં આવેલા 44 દિવસના કોવિડ વિજયરથ જનજાગૃતિ અભિયાન દ્વારા દરરોજ કોવિડ-19 પરિસ્થિતિને ધ્યાનમાં રાખી તેમજ બધાજ નીતિનિયમોનું પાલન કરી 60 કિલોમીટરની યાત્રા કરી જાગૃતિ ફેલાવવાનું કાર્ય કરવામાં આવી રહ્યું છે.


    

    
    (Release ID: 1653047) Visitor Counter : 6