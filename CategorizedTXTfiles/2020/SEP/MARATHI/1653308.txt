      श्रम आणि रोजगार मंत्रालय

      कोविड-19 मुळे निर्माण होणाऱ्या सामान्य समस्यांवर तोडगा काढण्यासाठी सर्वांनी एकत्रित काम करणे गरजेचे- जी-20 राष्ट्रांच्या श्रम आणि रोजगार मंत्रालयांच्या बैठकीत संतोष गंगवार यांचे प्रतिपादन
      Posted On: 11 SEP 2020 3:52PM by PIB Mumbai


    केंद्रीय श्रम आणि रोजगार राज्यमंत्री संतोष गंगवार काल संध्याकाळी व्हिडीओ कॉन्फरन्सिंगच्या माध्यमातून , जी- 20 सदस्य देशांच्या श्रम आणि रोजगार मंत्र्यांच्या बैठकीत सहभागी झाले होते. जगात कोविड- 19 मुळे निर्माण झालेल्या सामाईक समस्यांवर तोडगा काढण्यासाठी आपण सर्व राष्ट्रांनी एकत्रित काम करायला हवे , असे प्रतिपादन गंगवार यांनी या बैठकीत बोलतांना केले.


    कोविड- 19 आजारामुळे आता आपल्या जीवनशलीत बदल झाला असून , नवी जीवनपद्धती अंगीकारायला आपण शिकत आहोत.


    विविध प्रदेशांमध्ये कोविड- 19 चा वेगवेगळा प्रभाव जाणवत असल्याचे सांगत , गंगवार म्हणाले की या काळात कामगारांचा प्रश्न सोडवण्यासाठी , भारताने कोविड काळातही , मालक किंवा कंपन्यांनी कामगारांना मजुरी द्यावी , यासाठी त्यांना प्रोत्साहन दिले. स्थलांतरीत मजुरांना तात्पुरता निवारा , अन्न आणि वैद्यकीय सुविधा पुरवण्यात आल्या. स्थलांतरीत मजुरांना अन्नधान्याचा पुरवठा करण्यासाठी , केंद्र सरकारने ‘ एक देश , एक शिधापत्रिका ’ योजना राबवली , अशी माहितीही गंगवार यांनी दिली. कोविड- 19 आणि त्याचा जगावर झालेला परिणाम यावरही या बैठकीत चर्चा झाली. कामगार क्षेत्रासमोर कोविडमुळे निर्माण झालेल्या समस्यांवर उपाययोजना शोधण्याचा प्रयत्नही यावेळी झाला.


    20 युवा आराखडा 2025 विकसित करण्यासाठी , सौदी सरकारने केलेल्या प्रयत्नांचे गंगवार यांनी कौतुक केले. युवकांशी सबंधित मुद्द्यांवर पहिल्यांदाच जी- 20 च्या मंचावर चर्चा होत असून त्यातून कामगार क्षेत्रातील युवावर्गाच्या प्रगतीचा आढावा घेता येईल , असे गंगवार म्हणाले. नवोन्मेश , स्वयंउद्योजकता आणि आणि उद्योगक्षेत्राला पाठबळ व प्रोत्साहन देण्यावर भारताचा दृढ विश्वास आहे , असे त्यांनी सांगितले. युवाशक्तीच्या विकासाची गुरुकिल्ली कौशल्य विकास ही आहे , असेही गंगवार यांनी स्पष्ट केले.


    भारतात , संघटीत किंवा औपचारिक क्षेत्रात सामाजिक सुरक्षा देण्यासाठी , एक प्रभावी आणि आर्थिकदृष्ट्या व्यावहारिक दृष्टीने योग्य अशी जनतेचे योगदान असलेली यंत्रणा विकसित करण्यात आली आहे.असंघटीत किंवा अनौपचारिक क्षेत्रांना या समाजिक सुरक्षा योजनांचा लाभ मिळावा , यासाठी , भारतात एक विशिष्ट स्वेच्छा निवृत्तीवेतन योजना राबवली जात आहे , ज्याद्वारे सरकार या असंघटीत मजुरांच्या भविष्य निर्वाह निधीत समान योगदान देते , अशी माहिती गंगवार यांनी दिली. स्त्री-पुरुष समानतेचा औचित्यपूर्ण मुद्दाही या परिषदेत समाविष्ट केल्याबद्दल गंगवार यांनी समाधान व्यक्त केले. भारतात महिला कामगारांना प्रोत्साहन देण्यासाठी , सरकारने त्यांना रात्रपाळीतही काम करण्याची परवानगी दिली आहे. त्यांच्यासाठी पुरेशी सुरक्षा व्यवस्था आणि त्यांच्या संमतीने , अगदी खाणींसारख्या क्षेत्रातही महिला आता रात्रीही काम करु शकतात , असे गंगवार यांनी सांगितले. स्वयंउद्योजिकांना प्रोत्साहन देण्यासाठी , सरकार महिलांना विना-तारण कर्जपुरवठा करते , अशी माहिती गंगावर यांनी यावेळी दिली.


    ******


    B.Gokhale/ R.Aghor/P.Kor


    ***


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1653308) Visitor Counter : 9
    
    
      Read this release in: Malayalam , English , Urdu , Hindi , Assamese , Manipuri , Bengali , Punjabi , Tamil , Telugu