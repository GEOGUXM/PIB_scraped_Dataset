      गृह मंत्रालय

      स्थलांतरितांना केलेले अर्थसहाय्य
      Posted On: 15 SEP 2020 8:00PM by PIB Mumbai


    नवी दिल्ली , 15 सप्टेंबर 2020


    कोविड-19 च्या साथीच्या आजाराच्या काळात अपरिहार्यपणे लागू कराव्या लागलेल्या लॉकडाऊनमुळे सर्वसामान्य लोक अत्यावश्यक सेवांच्या पुरवठ्यापासून वंचित राहू नये , याची केंद्र सरकारला पूर्ण जाणीव होती. त्यावेळच्या परिस्थितीवर राष्ट्रीय पातळीवरुन नियंत्रण कक्षांच्या माध्यमातून 24 तास देखरेख ठेवली जात होती. बेघर आणि स्थलांतरित लोकांना , अन्न , आरोग्य सेवा आणि निवारा अशा मूलभूत सेवा पुरवण्यासाठी केंद्र सरकारने 28 मार्च 2020 रोजी , राज्य सरकारांना त्यांचा राज्य आपत्ती व्यवस्थापन निधी , या कामासाठी वापरण्याची परवानगी दिली.


    स्थलांतरित मजुरांना , निवारा , अन्न , पाणी आणि आरोग्य सुविधा पुरवण्यासाठी , तसेच , या स्थलांतरितांना समुपदेशन करण्यासाठी आवश्यक त्या उपाययोजना कराव्यात याबाबत केंद्रीय गृहमंत्रालयाने वेळोवेळी सर्व राज्ये आणि केंद्रशासित प्रदेशांना मार्गदर्शक सूचना जारी केल्या आहेत.


    केंद्रीय गृहमंत्रालयाने , 19 एप्रिल 2020 रोजी राज्यांमध्ये/केंद्रशासित प्रदेशांमध्ये स्थलांतरित मजुरांच्या वाहतुकीला परवानगी दिली जेणेकरुन हे मजूर , काही औद्योगिक , कृषी , बांधकाम , उत्पादन क्षेत्र आणि मनरेगा सारख्या कामांमध्ये रोजगार मिळवू शकतील. 20 एप्रिल 2020 पासून प्रतिबंधित क्षेत्रांच्या बाहेर , इतर कामे करण्यासही परवानगी देण्यात आली. त्यानंतर 29 एप्रिल आणि एक मे रोजी केंद्रीय गृहमंत्रालयाने जारी केलेल्या आदेशानुसार , या सर्व मजुरांच्या राज्यांतर्गत वाहतुकीला परवानगी देत , बसेस किंवा श्रमिक रेल्वेने त्यांना त्यांच्या मूळगावी जाण्याची अनुमती देण्यात आली.


    कोविड-19 च्या कालावधीत आपापल्या घरी जाण्याच्या प्रयत्नात रस्ते अपघात किंवा इतर दुर्घटनेत जीव गमवाव्या लागलेल्या लोकांच्या आकडेवारीची नोंद केंद्रीय पातळीवर ठेवली जात नाही.मात्र , या काळात , स्थलांतरित मजुरांची व्यवस्था आणि वाहतूक यासाठ आवश्यक ती सर्व पावले केंद्रसरकारकडून उचलली गेली आहे.


    केंद्र सरकारने 26 मार्च 2020 रोजी , ‘ प्रधानमंत्री गरीब कल्याण योजने’ची घोषणा करत , कोविड च्या संकटकाळात गरिबांना मदत करण्यासाठी 1.70 लाख कोटी रुपयांची तरतूद जाहीर केली. त्याअंतर्गत , 42 कोटी लोकांना 68 , 820 कोटी रुपयांची आर्थिक मदत देण्यात आली. त्यानंतर आपापल्या मूळ गावी परत गेलेल्या स्थलांतरित मजुरांना त्यांच्या गावातच रोजगार मिळावा , यासाठी केंद्र सरकारने , 20 जून 2020 रोजी ‘गरीब कल्याण रोजगार अभियान’ ची घोषणा केली.


    केंद्रीय गृह राज्य मंत्री नित्यानंद राय यांनी आज लोकसभेत एका लिखित उत्तरादाखल ही माहिती दिली.


    B.Gokhale /R.Aghor /P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1654694) Visitor Counter : 7
    
    
      Read this release in: English , Urdu , Bengali , Manipuri , Gujarati , Telugu , Kannada