      उपराष्ट्रपती कार्यालय

      श्रेष्ठत्वाचा ध्यास आपल्या शैक्षणिक संस्थांच्या संस्कृतीत रुजलेला असणे आवश्यक आहे: उपराष्ट्रपती
      Posted On: 10 SEP 2020 6:03PM by PIB Mumbai


    नवी दिल्‍ली, 10 सप्‍टेंबर 2020


    श्रेष्ठत्वाचा ध्यास हा आपल्या शिक्षण पद्धतीचा अविभाज्य भाग असणे आवश्यक आहे आणि तो आपल्या शैक्षणिक संस्थांच्या संस्कृतीत रुजलेला असणे आवश्यक आहे असे प्रतिपादन उपराष्ट्रपती, एम. वेंकैया नायडू यांनी आज केले.


    ते नवी दिल्ली येथून आभासी पद्धतीने हैदराबाद येथील रामकृष्ण मठाच्या विवेकानंद इन्स्टिट्यूट ऑफ ह्युमन एक्सलन्स (VIHE) च्या 21 व्या स्थापना दिन समारंभात बोलत होते.


    श्रेष्ठत्वाच्या जोपासनेत शिस्त, मनाची एकाग्रता आणि दृढ प्रयत्न असतात असे नायडू यांनी अधोरेखित केले. उपराष्ट्रपती म्हणाले की एक राष्ट्र म्हणून आपल्या प्रवासाच्या या कठीण टप्प्यावर, श्रेष्ठत्व अत्यावश्यक आहे आणि सामान्यपण हा यापुढे पर्याय असू शकत नाही.


    स्वामी विवेकानंद यांच्या संसदेमध्ये झालेल्या जागतिक धर्म परिषदेतील भाषणाच्या 127 व्या वर्धापन दिनाच्या पूर्व संध्येला नायडू यांनी आठवण करून दिली की 1893 मध्ये शिकागोच्या ऐतिहासिक कला संस्थेत महत्वपूर्ण भाषण करण्याचे भाग्य स्वामी विवेकानंद यांना लाभले. ते म्हणाले की, स्वामी विवेकानंदांनी प्राचीन भारतीय वेदांच्या तत्त्वज्ञानाचे महत्त्व आणि प्राचीन भारतीय विचारांना महत्त्व देणारी वैश्विकता, सहिष्णुता आणि स्वीकृती या भावनेविषयी जगाला संबोधित केले. "त्यांनी धार्मिक शुद्धीकरण, आध्यात्मिक मुक्ती आणि सामाजिक पुनरुत्थान यांच्या माध्यमातून राष्ट्रीय परिवर्तनासाठी अथक परिश्रम घेतले." असेही नायडू यांनी सांगितले.


    स्वामीजींची शिकवण आजही संपूर्ण जगात शाश्वत आहे हे लक्षात घेऊन स्वामी विवेकानंदांच्या जीवनाचा आणि विचारांचा अभ्यास करावा आणि त्यांच्या संदेशाचे मनापासून पालन करावे असे त्यांनी आवाहन केले. स्वामी विवेकानंद आणि श्री रामकृष्ण परमहंस यासारख्या महनीय व्यक्तींची सार्वभौम शिकवण आणि सर्वसामान्यांच्या जिव्हाळ्याचे त्यांचे तत्वज्ञान उलगडून दाखविणाऱ्या आणखी अनेक शैक्षणिक संस्थांची आम्हाला आवश्यकता आहे असेही त्यांनी सांगितले.


    नवोन्मेष वाढविण्याची, उद्योजकीय क्षमतेस प्रोत्साहित करण्याची आणि आपल्या देशाच्या समृद्ध वारशाप्रति सखोल जागरूकता वाढवण्याची गरज उपराष्ट्रपतींनी अधोरेखित केली.


    शिक्षणाने आपल्या मुलांना आपल्या प्राचीन सांस्कृतिक वारशाचा अभिमान बाळगण्यास आणि आपल्या प्राचीन संस्कृती आणि नैतिकतेचे जागतिक राजदूत म्हणून तयार करण्यास प्रोत्साहित केले पाहिजे असेही उपराष्ट्रपती म्हणाले.


    स्वामी विवेकानंदांच्या आदर्शांसह नवीन शैक्षणिक धोरण -2020 मध्ये स्वामी विवेकानंदांचे आदर्श प्रतिबिंबित होतात असे नायडू म्हणाले. एकविसाव्या शतकात लोकसंख्याशास्त्रीय लाभांश मिळण्यात आणि देशाला ज्ञान व नवोन्मेष केंद्र बनविण्यात या धोरणामुळे भारताला मदत होईल असा विश्वास त्यांनी व्यक्त केला.


    रामकृष्ण मठ आणि रामकृष्ण मिशन बेलूर मठचे उपाध्यक्ष श्रीमत स्वामी गौतमानंदजी महाराज, हैद्राबादच्या रामकृष्ण मठाचे अध्यक्ष स्वामी ज्ञानदानंद जी, विवेकानंद इन्स्टिट्यूट ऑफ ह्युमन एक्सलन्सचे संचालक स्वामी बोधमयानंद जी, आणि अन्य यावेळी उपस्थित होते.


    * * *


    M.Chopade/V.Joshi/D.Rane


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1653051) Visitor Counter : 4
    
    
      Read this release in: English , Urdu , Hindi , Assamese , Manipuri , Punjabi , Tamil , Telugu , Malayalam