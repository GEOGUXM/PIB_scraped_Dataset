      वाणिज्य आणि उदयोग मंत्रालय

      बहुराष्ट्रीय कंपन्या त्यांचे कामकाजाचे केंद्र भारतात हलवणार
      Posted On: 18 SEP 2020 5:00PM by PIB Mumbai


    नवी दिल्‍ली, 18 सप्‍टेंबर 2020


    
    अनेक बहुराष्ट्रीय कंपन्यांनी इलेक्ट्रॉनिक्स, रिटेल, ई-कॉमर्स, ऑटोमोटिव्ह, फूड प्रोसेसिंग, टेक्सटाईल इत्यादी क्षेत्रात भारतातील वेगवेगळ्या राज्यात त्यांचे कामकाजाचे केंद्र हलवण्याबाबत स्वारस्य दाखवले आहे. मात्र कंपन्यांकडील माहितीच्या संवेदनशीलतेमुळे स्थानांतरणाचे कारण स्पष्टपणे लिहिलेले नाही. असे आढळून येत आहे की थेट परदेशी गुंतवणूकीचा ओघ देशांतर्गत भांडवल वाढवण्यास आणि विविध क्षेत्रातील रोजगाराच्या संधींना प्रोत्साहन देण्यात मदत करतो. 2019-20 मध्ये अमेरिका आणि अन्य देशांमधून 74.39 अब्ज अमेरिकी डॉलर्स इतकी थेट परदेशी गुंतवणूकीची नोंद झाली होती आणि (एप्रिल ते जुलै) 2020-21 (पी) दरम्यान 16.26 अब्ज डॉलर्स इतकी गुंतवणूक झाली आहे.


    भारतातील गुंतवणूकीला समर्थन आणि सुविधा मिळाव्यात या उद्देशाने सरकार अधिक गुंतवणूकदार- स्नेही सुधारणा राबवण्याचा प्रयत्न करत आहे. गुंतवणूकदारांना भारतात गुंतवणूकीसाठी मदत आणि सुविधा पुरवण्यासाठी आणि अर्थव्यवस्थेच्या महत्त्वाच्या क्षेत्रातील विकासाला चालना देण्यासाठी सरकारने सचिवांचा एक सक्षम गट (ईजीओएस) स्थापन केला आहे. ईजीओएस संभाव्य गुंतवणूकदार / संघटना ओळखेल, गुंतवणूकीला प्रोत्साहन देण्यासाठी मंत्रालय / विभागाकडे शिफारसी करेल, गुंतवणूकदारांना मार्गदर्शन करेल, ग्रीनफिल्ड प्रकल्पांमध्ये अधिक गुंतवणूक आकर्षित करण्यासाठी मार्ग सुचवेल. केंद्र सरकारची मंत्रालये आणि राज्य सरकार यांच्यात समन्वय ठेवून गुंतवणूक गतिमान करण्यासाठी मंत्रालय / विभागांमध्ये प्रकल्प विकास कक्ष (पीडीसी) स्थापन करण्यात येत आहेत आणि त्याद्वारे भारतातील गुंतवणूक प्रकल्पांची वाढ होईल. सरकारचा संपूर्ण भर भारतात गुंतवणूक वाढीसाठी अनुकूल आणि उद्योगाला पूरक वातावरण निर्माण करण्यावर आहे. उत्पादन गुंतवणूक योजना, उपलब्ध जमीनीचे जीआयएस मॅपिंग, स्वस्त आयात कमी करण्यासाठी दर्जा नियंत्रण आदेश जारी करणे यासारख्या अनेक उपाययोजना देशात आणखी गुंतवणूक आकर्षित करण्यासाठी केल्या जात आहेत.


    केंद्रीय वाणिज्य आणि उद्योग मंत्री पीयूष गोयल यांनी आज राज्यसभेत लेखी उत्तरात ही माहिती दिली.


    
    * * *


    M.Chopade/S.Kane/D.Rane


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1656229) Visitor Counter : 6
    
    
      Read this release in: English , Manipuri , Punjabi , Tamil , Telugu