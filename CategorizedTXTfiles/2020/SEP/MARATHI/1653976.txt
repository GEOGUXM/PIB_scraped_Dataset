      पंतप्रधान कार्यालय

      संसदेच्या पावसाळी अधिवेशनापूर्वी पंतप्रधान नरेंद्र मोदी यांनी साधलेला संवाद
      Posted On: 14 SEP 2020 2:01PM by PIB Mumbai


    नमस्‍कार मित्रांनो ,


    एका दीर्घ काळानंतर आज आपल्या सगळ्यांची भेट होत आहे. आपण सगळे ठीक आहात ना ? काही संकट तर नाही आले ना आपल्या कुटुंबात ? चला , परमेश्वर आपल्या सर्वांना सुरक्षित ठेवो.


    एका विशिष्ट वातावरणात संसदेचे हे अधिवेशन आज सुरु होत आहे. कोरोनाही पण त्याचवेळी कर्तव्येही आहेत. आणि सर्व खासदारांनी कर्तव्याचा मार्ग निवडला आहे. मी सर्व खासदारांचे , त्यांच्या या पुढाकारासाठी अभिनंदन करतो , आणि त्यांना धन्यवादही देतो.


    अर्थसंकल्पीय अधिवेशन नियोजित वेळेआधीच थांबवावे लागले होते. यावेळीही दिवसांतून दोनदा , एकदा राज्यसभा , एकदा लोकसभा अशी वेळही बदलावी लागली आहे. यावेळी शनिवार-रविवारची सुट्टी देखील रद्द करण्यात आली आहे. मात्र सर्व सदस्यांनी ही बाब मान्य केली आहे , त्याचे स्वागत केले आहे आणि कर्त्यव्याच्या मार्गावर पुढे जाण्याचा निर्णय घेतला आहे.


    या अधिवेशनात अनेक महत्वाचे निर्णय होण्याची अपेक्षा आहे , अनेक विषयांवर चर्चा होईल आणि आपल्या सर्वांचा अनुभव आहे की लोकसभेत जितकी जास्त सविस्तर चर्चा होते , जितकी वैविध्यपूर्ण चर्चा होते , तितका सभागृहाला , सबंधित विषयाला त्याचा अधिक लाभ होतो , पर्यायाने देशालाही त्याचा फायदा होतो.


    यावेळीही संसदेच्या या महान परंपरेत आम्ही सर्व खासदार मिळून मूल्यवर्धन करु , असा मला विश्वास वाटतो. कोरोनामुळे निर्माण झालेल्या परिस्थितीत ज्या ज्या गोष्टींसाठी सतर्क आणि दक्ष राहण्याची गरज आहे , त्या सर्व सूचनांचे आपल्याला पूर्ण पालन करायचेच आहे. आणि हे ही स्पष्ट आहे की-जोपर्यंत औषध नाही , तोपर्यंत अजिबात कुचराई नाही. आमची इच्छा आहे , की लवकरात लवकर जगातल्या कोणत्याही कोपऱ्यात याची लस उपलब्ध व्हावी , आपले शास्त्रज्ञ यात लवकरात लवकर यशस्वी व्हावेत आणि जगातल्या प्रत्येकाला या संकटातून बाहेर काढण्यात आपल्याला यश मिळो.


    या सभागृहाची आणखी एक मोठी जबाबदारी आहे आणि विशेषत: या अधिवेशनाची अधिक जबाबदारी आहे. आज आपल्या सैन्यातील वीर जवान सीमेवर पाय रोवून उभे आहेत. मोठ्या हिमतीने , एक दुर्दम्य विश्वास , दृढनिश्चय मनात घेऊन ते अत्यंत दुर्गम पर्वतांमध्ये चिकाटीने उभे आहेत , आणि काही काळाने तिकडे पाऊसही सुरु होईल. ज्या विश्वासाने ते उभे आहेत , मातृभूमीच्या रक्षणासाठी उभे आहेत , त्यांना या सभागृहाकडून सभागृहातील सर्व सदस्यांनी एका स्वरात एका भावनेने. एका संकल्पातून आपण त्यांना संदेश देऊ- सेनेच्या या वीर जवानांच्या पाठीशी संपूर्ण देश उभा आहे , संसद आणि सर्व संसद सदस्यांच्या माध्यमातून उभा आहे. मी तुम्हालाही आग्रहाने सांगेन की आधीप्रमाणे तुम्हालाही आता सर्व ठिकाणी मुक्तपणे फिरता येणार नाही , मात्र आपल्या स्वतःची काळजी घ्या. आपल्या स्वतःची नीट काळजी घ्या मित्रांनो. बातम्या तर मिळतील , ते काही तुमच्यासाठी कठीण काम नाही. मात्र स्वतःला नक्की संभाळा मित्रांनो , ही माझी तुम्हाला वैयक्तिक प्रार्थना आहे.


    धन्यवाद मित्रांनो!


    ****


    U.Ujgare/R.Aghor/P.Kor


    ***


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1653976) Visitor Counter : 7
    
    
      Read this release in: English , Urdu , Hindi , Manipuri , Bengali , Assamese , Punjabi , Gujarati , Odia , Tamil , Telugu , Kannada , Malayalam