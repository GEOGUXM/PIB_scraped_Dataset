      माहिती आणि प्रसारण मंत्रालय

      प्रत्येकाने कोरोना योद्धे म्हणून काम करण्याची गरज: डॉ धनंजय केळकर
      
      अनाठायी भीती कमी करण्याचे काम सर्व वैद्यकीय यंत्रणांनी करावे: डॉ समीर जोग
      
      दोनही डॉक्टरांनी केले अनेक अफवांचे खंडन
      Posted On: 03 SEP 2020 4:08PM by PIB Mumbai


    नागपूर, 3 सप्टेंबर 2020


    लहान मोठी सर्व रुग्णालये , आरोग्य केंद्र , नर्सिंग होम यांनी कोरोनाच्या भीतीला बाजूला सारून कोरोना उपचार द्यायला हवेत , असे मत डॉ धनंजय केळकर यांनी आज व्यक्त केले. याशिवाय प्रत्येक व्यक्तीने कोरोना योद्धे म्हणून काम करण्याची गरज असल्याचे त्यांनी सांगितले. प्रादेशिक लोक संपर्क ब्यूरो (महाराष्ट्र आणि गोवा) , तसेच पत्र सूचना कार्यालय , पश्चिम विभाग यांनी आज ‘ कोविड - 19च्या काळात खासगी रुग्णालयांची भूमिका आणि जबाबदाऱ्या ’ या विषयावर एका वेबिनारचे आयोजन केले होते. पुण्यातील दीनानाथ मंगेशकर रुग्णालयाचे विश्वस्त व वैद्यकीय संचालक डॉ धनंजय केळकर व याच रुग्णालयाचे कन्सल्टंट इंटेन्सिव्हिस्ट डॉ समीर जोग यांनी वेबिनार मध्ये आपली भूमिका मांडली.


    लोकांचा असा समज आहे कि , साथ रोगाची जबाबदारी ही शासनाची आहे , याचे प्रतिबंधात्मक उपाय शासनाने करायला हवेत ; ही समजूत कोरोना संदर्भात चूकीची ठरते , कारण जगात या साथ रोगासाठी अजून प्रभावी लस किंवा औषध अस्तित्वात नाही. या रोगाचा प्रसार कमी ठेवणे करता येण्यासारखे आहे , परंतु टाळता येणार नाही ; हे सत्य स्वीकारून वाड्या-वस्त्या , गाव , लहान शहरे , महानगरे या सर्व ठिकाणी कोरोना उपलब्ध उपचार दिले जायला हवेत , असे डॉ केळकर यांनी यावेळी स्पष्ट केले.


    डॉ समीर जोग यांनी अशास्त्रीय अनाठायी पसरलेली भीती घालविण्याचे काम सर्व वैद्यकीय यंत्रणा , शासकीय विभाग यांनी करण्याची अत्यंत आवश्यकता असल्याचे यावेळी सांगितले. प्रत्येकाला हा आजार होणार नाही , अनेकांना झालेला कळणार देखील नाही , शास्त्रीयदृष्ट्या 80 ते 82 टक्के लोकांना अतिशय सौम्य लक्षणे दिसतात व साधारण स्वरूपाची काळजी घेतल्याने देखील ते यातून बाहेर पडू शकतात , प्रत्येक व्यक्तीच्या प्रतिकारशक्तीवर रोग होणे , न होणे अवलंबून असते , अशी माहिती डॉ जोग यांनी अधोरेखित केली. प्रत्येक कोरोनाबाधित व्यक्तीने रुग्णालयात भरती होण्याची , महागड्या मोठ्या चाचण्या करण्याची मुळीच गरज नसल्याचेही त्यांनी नमूद केले.


    या वेबिनारच्या निमित्ताने दोनही डॉक्टरांनी समाज माध्यमातून फिरणाऱ्या अनेक अफवांचे खंडन केले ; कोरोनाच्या निमित्ताने अवयव काढून घेणे , अधिक शुल्क आकारणे , कोरोना झालेला नसताना खोटे अहवाल देणे , अशा आरोपांचे निराकरण यावेळी त्यांनी केले.


    या वेबिनारचे प्रास्ताविक प्रादेशिक लोक संपर्क ब्यूरो (महाराष्ट्र आणि गोवा) चे संयुक्त निदेशक संतोष अजमेरा यांनी केले. क्षेत्रीय लोक संपर्क ब्युरो , औरंगाबादचे सह संचालक निखिल देशमुख यांनी कार्यक्रमाचे सूत्रसंचालन केले , तर आभारप्रदर्शन प्रादेशिक लोक संपर्क ब्यूरो (महाराष्ट्र आणि गोवा) चे व्यवस्थापक डॉ जितेंद्र पानपाटील यांनी केले.


    वेबिनारमधील संपूर्ण माहिती घेण्यासाठी पुढील लिंक पाहू शकता:


    https://www.youtube.com/watch?v=x9-57psEQ-I


    S.Pophale /P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1651001) Visitor Counter : 12