      പ്രത്യേക സേവനങ്ങളും ഫീച്ചറുകളും

      ഇഗ്‌നോ ടേം എന്‍ഡ് പരീക്ഷകള്‍
      Posted On: 11 SEP 2020 4:02PM by PIB Thiruvananthpuram


    
    ഇന്ദിരാ ഗാന്ധി നാഷണല്‍ ഓപ്പണ്‍ യൂണിവേഴ്‌സിറ്റിയുടെ ജൂണ്‍ 2020 ടേം എന്‍ഡ് പരീക്ഷകള്‍ സെപ്റ്റംബര്‍ 17 മുതല്‍ 2020 ഒക്ടോബര്‍ 16 വരെ രാജ്യവ്യാപകമായി നടക്കും. അവസാന വര്‍ഷ / അവസാന സെമസ്റ്റര്‍ വിദ്യാര്‍ത്ഥികള്‍ക്ക് മാത്രമേ ടേം എന്‍ഡ് പരീക്ഷ നടത്തുകയുള്ളൂ.


    ഇഗ്‌നോയുടെ തിരുവനന്തപുരം മേഖലാ കേന്ദ്രത്തിനു കീഴില്‍ തിരുവനന്തപുരം, കൊല്ലം, പത്തനംതിട്ട, കന്യാകുമാരി, തിരുനെല്‍വേലി, തൂത്തുക്കുടി ജില്ലകളിലായി 09 പരീക്ഷാ കേന്ദ്രങ്ങളില്‍ 5000 ത്തോളം വിദ്യാര്‍ഥികള്‍ പരീക്ഷയെഴുതും. ഇഗ്‌നോയുടെ ഔദ്യോഗിക വെബ്‌സൈറ്റായ www.ignou.ac.in ല്‍ നിന്ന് ഹാള്‍ടിക്കറ്റ് ഡൗണ്‍ലോഡ് ചെയ്തു എടുക്കാവുന്നതാണ്. പരീക്ഷ സമയത്ത് ഇഗ്‌നോയുടെ ഐഡി കാര്‍ഡും കയ്യില്‍ കരുതേണ്ടതാണ്.


    
    കോവിഡ് -19 അനുബന്ധ കാരണങ്ങളാലോ മറ്റേതെങ്കിലും കാരണത്താലോ ടേം-എന്‍ഡ് പരീക്ഷയില്‍ ഹാജരാകാന്‍ കഴിയാത്ത വിദ്യാര്‍ഥികള്‍ക്ക് 2020 ഡിസംബറില്‍ നടക്കുന്ന സര്‍വകലാശാലയുടെ ടേം-എന്‍ഡ് പരീക്ഷയില്‍ ഹാജരാകാന്‍ അനുവാദമുണ്ട്. 2020 ജൂണ്‍ ടേം-എന്‍ഡ് പരീക്ഷയിലേക്ക് വിദ്യാര്‍ത്ഥി സമര്‍പ്പിച്ച പരീക്ഷാ ഫീസ് 2020 ഡിസംബര്‍ ടേം-എന്‍ഡ് പരീക്ഷയിലേക്കായി ക്രമീകരിക്കും. അതായത്, 2020 ജൂണ്‍ ടേം-എന്‍ഡ് പരീക്ഷയിലേക്ക് രജിസ്റ്റര്‍ ചെയ്തിട്ടുള്ള കോഴ്‌സുകള്‍ക്ക് പരീക്ഷാ ഫീസ് പുതുതായി വിദ്യാര്‍ത്ഥി നല്‍കേണ്ടതില്ല.


    കൂടുതല്‍ വിവരങ്ങള്‍ക്കായി ഇഗ്‌നോ റീജിയണല്‍ സെന്റര്‍, രാജധാനി കോംപ്ലക്‌സ്, കിള്ളിപ്പാലം, കരമന. പി.ഒ. തിരുവനന്തപുരം - 695002, ഫോണ്‍ : 0471 - 2344113 / 2344120 / 9447044132 ഇ-മെയില്‍: rctrivandrum@ignou.ac.in എന്ന വിലാസത്തില്‍ സമീപിക്കാവുന്നതാണ്.
    ******
    

    
    (Release ID: 1653310) Visitor Counter : 3