      പ്രത്യേക സേവനങ്ങളും ഫീച്ചറുകളും

      പ്രധാനമന്ത്രി ജന്‍ ധന്‍ യോജനയെ കുറിച്ച് മേഖലാ ശില്പശാല നടത്തി
      Posted On: 16 SEP 2020 6:08PM by PIB Thiruvananthpuram


    കേന്ദ്ര വാര്‍ത്താവിതരണ പ്രക്ഷേപണ മന്ത്രാലയത്തിന് കീഴിലുള്ള തിരുവനന്തപുരത്തെ റീജിയണല്‍ ഔട്ട്‌റീച്ച് ബ്യൂറോയുടെ ആഭിമുഖ്യത്തില്‍ പ്രധാനമന്ത്രി ജന്‍ ധന്‍ യോജനയെ (പി.എം.ജെ.ഡി വൈ ) കുറിച്ച് ഇന്ന് ഒരു ഓണ്‍ലൈന്‍ മേഖലാ ശില്പശാല സംഘടിപ്പിച്ചു. സംസ്ഥാന തല ബാങ്കേഴ്‌സ് സമിതിയുടെ ധനകാര്യ സാക്ഷരതാ , വായ്പാ കൗണ്‍സലിംഗ് വിഭാഗത്തിന്റെ ചുമതലയുള്ള ശ്രീ. ഗിരീഷ് കുമാര്‍ മുഖ്യപ്രഭാഷണം നടത്തി. സമൂഹത്തിലെ അധസ്ഥിതരെയും, സാമൂഹികവും സാമ്പത്തികവുമായി പിന്നാക്കം നില്‍ക്കുന്നവരെയും സാമ്പത്തിക മുഖ്യധാരയിലേക്ക് കൊണ്ടുവരുന്നതിനുള്ള സുപ്രധാന പദ്ധതികളിലൊന്നാണ് പി.എം.ജെ.ഡി.വൈ എന്ന് അദ്ദേഹം ചൂണ്ടിക്കാട്ടി. സംസ്ഥാനത്തു ഇത് വരെ മൊത്തം 63 ലക്ഷം ജന്‍ ധന്‍ അക്കൗണ്ടുകളാണുള്ളത്. അനധികൃത സ്വകാര്യ ധനകാര്യ സ്ഥാപനങ്ങള്‍ക്ക് പകരം ഗവണ്‍മെന്റിന്റെ ധനകാര്യ സ്ഥാപനങ്ങളെ സമീപിക്കുന്നതാണ് സുരക്ഷിതമെന്ന വസ്തുത സംബന്ധിച്ച് ജനങ്ങള്‍ക്ക് കൂടുതല്‍ അറിവ് പകരേണ്ടതുണ്ട്. ഗവണ്മെന്റിന്റെ വ്യത്യസ്ത ധനകാര്യ പദ്ധതികളായ പ്രധാനമന്ത്രി സുരക്ഷാ യോജന, പ്രധാനമന്ത്രി ജീവന്‍ ജ്യോതി യോജന, അടല്‍ പെന്‍ഷന്‍ യോജന, സുകന്യ സമൃദ്ധി യോജന, മുദ്രാ യോജന, പ്രധാനമന്ത്രിയുടെ തൊഴില്‍ ഉത്പ്പാദന പദ്ധതി മുതലായവയുടെ പ്രയോജനങ്ങള്‍ അദ്ദേഹം വിവരിച്ചു. റീജിയണല്‍ ഔട്ട്‌റീച്ച് ബ്യൂറോ ഡെപ്യൂട്ടി ഡയറക്റ്റര്‍ ശ്രീമതി കെ.എ. ബീന പരിപാടി നിയന്ത്രിച്ചു. വിവിധ ജില്ലാ ബ്യൂറോകളില്‍ നിന്നുള്ള മുപ്പതോളം ഓഫീസര്‍മാരും, ജീവനക്കാരും ഓണ്‍ലൈന്‍ ശില്പശാലയില്‍ പങ്കെടുത്തു.


    ***

    
    
    (Release ID: 1655189) Visitor Counter : 1