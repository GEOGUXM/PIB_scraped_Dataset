      പ്രത്യേക സേവനങ്ങളും ഫീച്ചറുകളും

      പുതിയ ദേശീയ വിദ്യാഭ്യാസ നയം ഡോ. രാധാകൃഷ്ണന് കേന്ദ്രസർക്കാരിന്റെ ഉപഹാരം - സി.യു.കെ. വെബിനാർ
      Posted On: 09 SEP 2020 4:31PM by PIB Thiruvananthpuram


    പെരിയ: കേന്ദ്രസർക്കാർ പ്രഖ്യാപിച്ച പുതിയ ദേശീയ വിദ്യാഭ്യാസ നയം ഇന്ത്യ കണ്ട ഏറ്റവും മികച്ച അക്കാദമീഷ്യനും വിദ്യാഭ്യാസ വിചക്ഷണനും മുൻ പ്രസിഡന്റുമായിരുന്ന ഡോ. സർവേപ്പള്ളി രാധാകൃഷ്ണന് സമ്മാനിച്ച ഉപഹാരമാണെന്ന് "ഡോ. എസ്. രാധാകൃഷ്ണൻ ആൻഡ് എൻ.ഇ.പി.2020" എന്ന വിഷയത്തെ അധികരിച്ച്, കേരള കേന്ദ്ര സർവകലാശാലയിൽ, വിദ്യാഭ്യാസ വകുപ്പ് സംഘടിപ്പിച്ച ദേശീയ വെബിനാർ.


    രാജ്യത്തെ വിവിധ സർവകലാശാലകളിൽ നിന്നുമുള്ള വിദ്യാഭ്യാസ വിദഗ്ധരും അധ്യാപകരും ഗവേഷകരും വിദ്യാർത്ഥികളും പങ്കെടുത്ത പ്രസ്തുത വെബിനാർ കേരള കേന്ദ്ര സർവകലാശാല വൈസ് ചാൻസിലർ പ്രൊഫ. എച്ച്. വെങ്കിടേശ്വരലു ഉദ്ഘാടനം നിർവഹിച്ചു.


    ഈ പുതിയ നയം സർക്കാർ ഏജൻസികളുടെതല്ല, മറിച്ച് ജനങ്ങളുടേതാണ് എന്നദ്ദേഹം അഭിപ്രായപ്പെട്ടു.നവീകരണം, അതുണ്ടാക്കുന്ന മാറ്റം, അതിനായി ആവശ്യമുള്ള പ്രകടനം എന്നിവയാണ് ഇതിന്റെ ആക്ഷൻ പ്ലാൻ. ബൗദ്ധികമായും ആത്മീയമായും നൈപുണ്യം ഉറപ്പിക്കുന്നതുമായ അറിവിനെയാണ് അത് മുന്നോട്ട് വെക്കുന്നത്. ചിന്തിക്കാനും അനുഭവസ്തരാകാനും ആയിത്തിത്തീരാനും അനിവാര്യമായ അക്കാദമിക് സ്വയംഭരണം ഈ നയം ആവശ്യപ്പെടുന്നു. ഗുണപരതയാണ് ഇതിന്റെ അന്തസ്സത്ത. ഭൂഗോളമാകെ ആവശ്യപ്പെടുന്ന അറിവ് നിര്മാണത്തിലൂടെയും പ്രസരണത്തിലൂടെയും മാത്രമേ ഭാരതത്തിന് ഒരു ആഗോള ശക്തിയായി മാറാൻ സാധിക്കുകയുള്ളൂ. ഡോ. രാധാകൃഷ്ണൻ നിർവചിച്ച വിദ്യാഭ്യാസ ദര്ശനം അതായിരുന്നു എന്ന് അദ്ദേഹം കൂട്ടിച്ചേർത്തു.


    വിദ്യാഭ്യാസത്തിലൂടെ നല്ല മനുഷ്യരെ വാർത്തെടുക്കുക എന്ന ഉദ്ദേശത്തിന്റെ പൂർത്തീകരണമാണ് പുതിയ വിദ്യാഭ്യാസത്തിന്റെ നയമെന്ന് വിഷയം അവതരിപ്പിച്ച് സംസാരിച്ച ത്രിപുര കേന്ദ്ര സർവകലാശാല വൈസ് ചാൻസിലർ പ്രൊഫ. ഗംഗാ പ്രസാദ് പ്രസിൻ അഭിപ്രായപ്പെട്ടു. നൈപുണ്യം, മാതൃഭാഷാ മുൻഗണന, ഇന്ത്യൻ സാംസ്കാരികതയും ചരിത്രവും ക്രെഡിറ്റ് ട്രാൻസ്ഫർ എന്നിവ വിഭാവനം ചെയ്യുന്ന പോളിസി രാജ്യത്തിന്റെ വികസനത്തിന് കരുത്തേകുമെന്ന് അദ്ദേഹം പറഞ്ഞു.


    പ്രൈമറി തലം മുതൽക്ക് തന്നെ വിദ്യാർത്ഥികൾക്ക് അവരിഷ്ടപ്പെടുന്ന വിഷയങ്ങൾ തിരഞ്ഞെടുക്കാനും, പ്രാദേശിക നിലവാരത്തിലുള്ള പഠിതാക്കൾക്ക് ആഗോള തലത്തിലേക്ക് ഉയരാനും ഈ നയം സഹായകമാവും എന്ന് ഭുവനേശ്വർ കലിംഗ ഇൻസ്റ്റിറ്റ്യൂട്ട് ഓഫ് ഇൻഡസ്ട്രിയൽ ടെക്‌നോളജി പ്രൊ വൈസ് ചാൻസിലർ പ്രൊഫ. സസ്മിത സാമന്ത അഭിപ്രായപ്പെട്ടു.


    ആന്ധ്രാപ്രദേശ് കേന്ദ്ര ട്രൈബൽ സർവകലാശാല വൈസ് ചാൻസിലർ പ്രൊഫ ടി വി കട്ടിമണി മനസ്സും ജോലിയും ഒന്നിച്ച് പോകുന്നു എന്നതായിരിക്കും ഭാവിയുടെ സുവിശേഷമെന്നും അതിനുതകുന്ന മട്ടിലാണ് പോളിസി തയ്യാറാക്കപ്പെട്ടത് എന്നും വിലയിരുത്തി.


    ഭാരത കേന്ദ്രീകൃതം എന്ന, ഡോ. രാധാകൃഷ്ണന്റെ വിദ്യാഭ്യാസ ചിന്തകളെ പുതിയ പോളിസി എങ്ങിനെയൊക്കെ ശാക്തീകരിക്കുന്നു എന്നത് ഹൈദരാബാദ് ഉസ്മാനിയ സർവകലാശാല മുൻ കൊമേഴ്‌സ് വിഭാഗം അധ്യാപകനായ പ്രൊഫ. വി. വിശ്വനാഥം വിശദീകരിച്ചു.


    വിദ്യാഭ്യാസ വിഭാഗം ഡീൻ പ്രൊഫ. മുഹമ്മദുണ്ണി ഏലിയാസ് മുസ്തഫ സ്വാഗതം പറഞ്ഞ ചടങ്ങിൽ വിവിധ സ്‌കൂൾ ഡീൻമാർ അഭിപ്രായങ്ങൾ പങ്കുവെച്ചു. വകുപ്പ് തലവനും കൺവീനറുമായ പ്രൊഫ. അമൃത് ജി. കുമാർ നന്ദി പറഞ്ഞു.


    ****

    
    
    (Release ID: 1652642) Visitor Counter : 10