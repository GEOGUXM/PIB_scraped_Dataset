      പ്രത്യേക സേവനങ്ങളും ഫീച്ചറുകളും

      പോഷകാഹാരത്തിന്റെ പ്രാധാന്യത്തെ കുറിച്ച് വെബ്ബിനാര്‍
      Posted On: 18 SEP 2020 6:22PM by PIB Thiruvananthpuram


    കേന്ദ്ര വാര്‍ത്ത വിതരണ പ്രക്ഷേപണ മന്ത്രാലയത്തിന് കീഴിലുള്ള തിരുവനന്തപുരത്തെ റീജിയണല്‍ ഔട്ട്‌റീച്ച് ബ്യൂറോയുടെ ആഭിമുഖ്യത്തില്‍ പോഷകാഹാരത്തിന്റെ പ്രാധാന്യത്തെ കുറിച്ച് ഇന്ന് ഒരു വെബ്ബിനാര്‍ സംഘടിപ്പിച്ചു. ദേശീയ ആയുഷ് മിഷനില്‍ നിന്നുള്ള ഡോ. സിജിന്‍ ആയിരുന്നു മുഖ്യ പ്രഭാഷകന്‍.


    ഏവര്‍ക്കും ആരോഗ്യവും , പോഷകാഹാര ലഭ്യതയും ഉറപ്പു വരുത്തുന്നതിനുള്ള ഒരു സമഗ്ര പദ്ധതിയാണ് കേന്ദ്ര ഗവണ്മെന്റിന്റെ പോഷണ്‍ അഭിയാന്‍ ലക്ഷ്യമിടുന്നതെന്ന് അദ്ദേഹം പറഞ്ഞു. രാജ്യത്തിന്റെ സമ്പത്തായി കരുതുന്ന കുട്ടികളുടെ ആരോഗ്യകരമായ പരിപോഷണം രാജ്യത്തിന്റെ ഭാവിക്ക് അത്യന്താപേക്ഷിതമാണ്. ആരോഗ്യകരമായ ഭക്ഷണ ശീലങ്ങളുടെ കാര്യത്തില്‍ നേരിടേണ്ടി വരുന്ന പരസ്പര വിരുദ്ധമായ രണ്ടു കാര്യങ്ങളാണ് പോഷകാഹാരക്കുറവും, അമിത വണ്ണവും. നമ്മുടെ സംസ്‌കാരവും പാരമ്പര്യവുമായി വളരെ അടുത്ത ബന്ധമാണ് ഭക്ഷണത്തിനുള്ളത്. നമ്മുടെ സസ്യജാലങ്ങളുടെ വൈവിധ്യം പരിപോഷിപ്പിക്കാനുള്ള സമയമാണ് ദേശീയ പോഷകാഹാര മാസം. ഒരൊറ്റ ഇനം പച്ചക്കറിയോ, പഴവര്‍ഗ്ഗമോ അതിന്റെ പോഷക മൂല്യം നഷ്ടപ്പെടാതെ തന്നെ വിവിധ രൂപത്തില്‍ കഴിക്കാം. പച്ചക്കറികളുടെയും പഴങ്ങളുടെയും വിപുലമായ പോഷകാഹാര മൂല്യം കണ്ടെത്തുന്നതില്‍ , ഇവയുടെ വ്യത്യസ്ത തരത്തിലുള്ള കൃഷി നിര്‍ണ്ണായക പങ്കു വഹിക്കുന്നുവന്നു അദ്ദേഹം കൂട്ടിച്ചേര്‍ത്തു. കുട്ടികളുടെ വളര്‍ച്ചയുടെ വിവിധ ഘട്ടങ്ങളില്‍ അവര്‍ക്കു ആവശ്യമായ പോഷകങ്ങളെയും, ധാതുക്കളെയും കുറിച്ച് ഡോ. സിജിന്‍ വിവരിച്ചു.


    റീജിയണല്‍ ഔട്ട്‌റീച്ച് ബ്യൂറോ ഡെപ്യൂട്ടി ഡയറക്ടര്‍ ശ്രീമതി കെ. എ. ബീന പരിപാടി നിയന്ത്രിച്ചു. റീജിയണല്‍ ബ്യൂറോയിലും, ഏഴ് ജില്ലാ ബ്യൂറോകളിലും നിന്നുള്ള മുപ്പതോളം ഉദ്യോഗസ്ഥര്‍ വെബ്ബിനാറില്‍ പങ്കെടുത്തു.


    ***

    
    
    (Release ID: 1656319) Visitor Counter : 3