      പ്രത്യേക സേവനങ്ങളും ഫീച്ചറുകളും

      കോവിഡ് പ്രതിരോധത്തില്‍ പോഷകാഹാരത്തിന്‍റെ പങ്ക് - വെബ്ബിനാര്‍ സംഘടിപ്പിച്ചു
      Posted On: 17 SEP 2020 12:39PM by PIB Thiruvananthpuram


    
    കോവിഡ് പ്രതിരോധത്തില്‍ പോഷകാഹാരത്തിന്‍റെ പങ്ക് എന്ന വിഷയത്തില്‍ ജില്ലാ സാമൂഹ്യ നീതി വകുപ്പുമായി സഹകരിച്ച് കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയത്തിന് കീഴിലെ വയനാട് ഫീല്‍ഡ് ഔട്ട്റീച്ച് ബ്യൂറോ വെബ്ബിനാര്‍ സംഘടിപ്പിച്ചു. പോഷകമാസാചരണത്തിന്‍റെ ഭാഗമായി മാനന്തവാടി അഡീഷണല്‍ ഐസിഡിഎസ് പ്രോജക്ടിന്‍റെ ആഭിമുഖ്യത്തില്‍ ആണ് വെബ്ബിനാര്‍ സംഘടിപ്പിച്ചത്. മഞ്ചേരി യൂണിറ്റി വനിതാ കോളേജ് ഹോം സയന്‍സ് ഡിപാര്‍ട്മെന്‍റിലെ അസോസിയേറ്റ് പ്രൊഫസര്‍ ഡോ. ആനി നൈനാന്‍ രോഗ പ്രതിരോധശേഷി വര്‍ദ്ധിപ്പിക്കാന്‍ സഹായിക്കുന്ന വിവിധ ഭക്ഷണങ്ങളെക്കുറിച്ച് ക്ലാസ് എടുത്തു. ശരിയായ അളവില്‍ സമീകൃതാഹാരം ശീലമാക്കുന്നത് സ്വാഭാവികമായ പ്രതിരോധശേഷി വര്‍ദ്ധിപ്പിക്കാന്‍ സഹായിക്കുമെന്നും അതുവഴി കോവിഡ് പോലെയുള്ള പലവിധ അസുഖങ്ങളേയും അനായാസം ചെറുത്തുനില്‍ക്കാനാകുമെന്നും ഡോ. ആനി നൈനാന്‍ പറഞ്ഞു.
    കൃത്യമായി പോഷകാംശങ്ങള്‍ എങ്ങനെ നിത്യജിവിതത്തില്‍ ഉപയോഗിക്കുന്ന ഭക്ഷണങ്ങളില്‍ ഉള്‍പ്പെടുത്താനാകുമെന്ന് വെബ്ബിനാര്‍ വിശദീകരിച്ചു. കൃത്യമായ ആഹാരക്രമം, ചിട്ടയായ ലഘു വ്യായാമങ്ങള്‍, ആവശ്യത്തിന് വിശ്രമം എന്നിവയാണ് ആരോഗ്യമുള്ള വ്യക്തിയെ വാര്‍ത്തെടുക്കുന്നതെന്നും ഡോ. ആനി നൈനാന്‍ കൂട്ടിചേര്‍ത്തു. മാനന്തവാടി അഡീഷണല്‍ സിഡിപിഓ ശ്രീമതി ഒ.എസ്‌. രാജാംബിക, വയനാട് ഫീല്‍ഡ് പബ്ലിസിറ്റി ഓഫീസര്‍ ശ്രീ. പ്രജിത്ത് കുമാര്‍, സി. ഉദയകുമാര്‍ തുടങ്ങിയവര്‍ സംസാരിച്ചു. നൂറിലധികം പേര്‍ വെബ്ബിനാറില്‍ പങ്കെടുത്തു.
    
    *******

    
    
    (Release ID: 1655493) Visitor Counter : 1