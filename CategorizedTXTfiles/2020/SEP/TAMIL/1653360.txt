      சிறப்பு சேவைகள் மற்றும் கட்டுரைகள்

      கோவிட்-19 நெருக்கடி காலகட்டத்தில் தற்கொலை எண்ணங்கள் அதிகரிப்பு - ஜிப்மர் இயக்குனர் டாக்டர் ராஜேஷ் அகர்வால் தகவல்
      Posted On: 11 SEP 2020 5:28PM by PIB Chennai


    உலகில் எல்லா கலாச்சாரங்களிலும் சமூகங்களிலும் நாடுகளிலும் தற்கொலை இருக்கின்றது. அனைத்துத் தற்கொலைகளையும் தடுக்க முடியாவிட்டாலும் பலவற்றை நம்மால் தவிர்க்க முடியும். இந்த ஆண்டு அதாவது 2020 ஆண்டு கொரோனா ஆண்டாக இருக்கின்றது. இந்தக் கொரோனா பெருந்தொற்றுக் காலத்தில் தனிமைப்படுத்தப்படுதல் குறித்த பயம் பெரும்பாலோருக்கும் இருக்கிறது. வேலைவாய்ப்பின்மை, நிச்சயமற்ற தன்மை, நோய் குறித்து எதுவும் தெரியாத நிலை போன்ற பல விஷயங்கள் மனச்சோர்வு மற்றும் மன அழுத்தத்தை ஏற்படுத்துகின்றன. இவை கவனம் பெறாமல் போகும்போது தற்கொலை எண்ணம் தலையெடுக்கின்றது. இந்தத் தருணத்தில் மன ஆலோசனை கொடுத்தால் தற்கொலைக்கு முயலும் எண்ணத்தை அகற்ற முடியும் என்று ஜிப்மர் இயக்குனர் டாக்டர் ராகேஷ் அக்ர்வால் தெரிவித்தார்.


    மத்திய அரசின் புதுச்சேரி மக்கள் தொடர்பு கள அலுவலகமும் பாண்டிச்சேரி பொறியியல் கல்லூரி நாட்டு நலப்பணித்திட்டமும் இணைந்து நேற்று(10.9.2020) நடத்திய ”கோவிட்-19 நெருக்கடி நிலைமையும் தற்கொலை தடுப்பும்”என்ற காணொலி கருத்தரங்கைத் தொடங்கி வைத்துப் பேசியபோது டாக்டர் ராஜேஷ் அகர்வால் இவ்வாறு தெரிவித்தார்.


    15 முதல் 35 வயது வரை ஆக்கப்பூர்வமான மற்றும் உற்பத்திக்குப் பங்காற்றுகின்ற வயதுப் பிரிவினரிடம்தான் தற்கொலை அதிகமாக உள்ளது. இந்த வயதுப் பிரிவில் புறக்கணிப்பு உணர்வு ஏற்படும். இந்தக் கொரோனா காலகட்டத்தில் இறப்பு போன்ற நிகழ்ச்சிகளிலும் கலந்து கொள்ள முடியாமலும் துயரத்தைப் பகிர்ந்து கொள்ள முடியாமலும் போவது மன நெருக்கடியை அதிகரிக்கின்றது. எனவே இந்த காலகட்டத்தில் மற்றவர்களுடன் தொடர்பு கொள்ளுதலை அதிகரிக்க ஊக்குவிக்க வேண்டும், நேரிடையான சந்திப்பு முடியாதபோது தொலைபேசி, சமூக ஊடகங்கள் மூலமான தொடர்பியல் செயல்கள் அதிகரிக்கப்பட வேண்டும். தற்கொலை விகிதம் நமது நாட்டின் வளர்ச்சி பெற்ற பிரதேசங்களில் அதிகமாக இருப்பது கவலை அளிக்கின்றது. குறிப்பாக புதுச்சேரியில் தற்கொலை விகிதம் (ஒரு லட்சம் மக்கள்தொகைக்கு எத்தனை தற்கொலை என்ற விகிதம்) 32.5 ஆக இருக்கின்றது என டாக்டர் ராஜேஷ் அகர்வால் மேலும் தெரிவித்தா.


    நிகழ்ச்சிக்கு பாண்டிச்சேரி பொறியியல் கல்லூரி முதல்வர் டாக்டர் சி.கோதண்டராமன் தலைமை வகித்தார். தற்கொலைகள் தவிர்க்கப்பட சமூகத்தின் அறநெறிகள் மற்றும் ஒழுக்கவியல் வலுப்படுத்தப்பட வேண்டும். திருக்குறளின் ஊக்கமுடைமை அதிகாரத்தைப் படித்தால் தற்கொலை எண்ணம் தோன்றாது என் கல்லூரி முதல்வர் கோதண்டராமன் தெரிவித்தார்.


    சென்னை மண்டல மக்கள் தொடர்பு அலுவலக இணை இயக்குனர் திரு.ஜெ.காமராஜ் அறிமுக உரை ஆற்றினார். வளர்ச்சி பெற்ற நாடுகளில்கூட தற்கொலைகள் நிகழ்வது மேம்பாட்டின் அறிகுறி அல்ல. ஒருவரின் தற்கொலை என்பது சமூகத்தின் தோல்வியாகவும் சமூகத்தின் அவமானமாகவும் இருக்கின்றது. அன்பின் வறட்சியை அரவணைப்பு போதாமையின் அடையாளம்தான் தற்கொலை. இந்தியாவில் தற்கொலை எண்ணிக்கையில் மகாராஷ்டிராவும் தமிழ்நாடும் முன்னணியில் இருப்பது கவலை அளிக்கின்றது என காமராஜ் கூறினார்.


    இலாசுப்பேட்டை தாகூர் அரசு கலை மற்றும் அறிவியல் கல்லூரியின் உளவியல்துறை உதவிப் பேராசிரியை திருமிகு எம். ரோசலிண்ட் பிரபா சிறப்புரை ஆற்றினார். தனிநபர் கட்டுப்பாட்டை மீறியதாக கொரோனா வைரஸ் தொற்று இருப்பதால் நாம் பல்வேறு மன நலப் பிரச்சினைகளுக்கு ஆளாகின்றோம். பதட்டம், பயம், படபடப்பு போன்ற உணர்வுகள் ஏற்படாமல் நாம் மன உறுதியுடன் இருக்க வேண்டும். செய்தித்தாள் மற்றும் தொலைக்காட்சிகளில் அடிக்கடி கொரோனா வைரஸ் செய்திகள் பார்ப்பதைத் தவிர்க்க வேண்டும். நிம்மதியான தூக்கம் இந்த நெருக்கடியான காலகட்ட்த்தில் மிகவும் அவசியம் என்று ரோசலிண்ட் பிரபா தெரிவித்தார்.


    வில்லியனூர் கஸ்தூர்பா அரசு மகளிர் கல்லூரியின் உளவியல்துறை உதவிப் பேராசிரியை திருமிகு கே.புவனேஸ்வரி கருத்துரை ஆற்றினார். வளர் இளம் பருவத்தினர் பல்வேறு மன நலப் பிரச்சனைகளுக்கு ஆளாகின்றனர். தனக்கு மன நலப் பிரச்சினை இருக்கிறது என்பதைப் பலரும் ஏற்றுக் கொள்வதில்லை. பல்வேறு பிரபலங்கள் தாங்கள் மனரீதியாகப் பாதிக்கப்பட்டு அதற்காக சிகிச்சை எடுத்துவருவதாக ஊடகங்களில் தெரிவித்து வருகின்றனர். எனவே மன நலப் பிரச்சினை உள்ளவர்கள் அதை மறைக்கக் கூடாது. தன்னம்பிக்கை உணர்வை வளர் இளம் பருவத்தினர் வளர்த்துக் கொண்டாலே தற்கொலை எண்ணம் தலை தூக்காது என்று புவனேஸ்வரி தெரிவித்தார்.


    வரவேற்புரை ஆற்றிய மக்கள் தொடர்பு கள அலுவலக உதவி இயக்குனர் முனைவர் தி.சிவக்குமார் 2019 இல் இந்தியாவில் 1,39,123 பேர் தற்கொலை செய்துகொண்டுள்ளனர் எனத் தெரிவித்தார். தமிழ் நாட்டில் 13,493 பேரும் புதுச்சேரியில் 493 பேரும் தற்கொலை செய்து கொண்டுள்ளனர் எனத் தெரிவித்தார்.


    பாண்டிச்சேரி பொறியியல் கல்லூரி நாட்டு நலப் பணித் திட்ட அலுவலர் திரு.என்.சிவகுமார் ஒருங்கிணைப்பில் மாணவர்களுடனான கலந்துரையாடல் நிகழ்ச்சி நடைபெற்றது. நிறைவில் கள விளம்பர உதவியாளர் திரு.மு.தியாகராஜன் நன்றி கூறினார். பேராசிரியர்கள், நாட்டு நலப் பணித்திட்ட மாணவர்கள் சுமார் 300 பேர் ஆன்லைன் மூலம் இந்தக் காணொலி கருத்தரங்கில் கலந்து கொண்டனர்

    
    
    (Release ID: 1653360) Visitor Counter : 63