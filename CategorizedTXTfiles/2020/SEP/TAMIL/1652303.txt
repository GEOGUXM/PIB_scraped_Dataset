      சிறப்பு சேவைகள் மற்றும் கட்டுரைகள்

      தேசிய ஊட்டச்சத்து இயக்கம்- தீவிர ஊட்டச்சத்து குறைபாடு உள்ள குழந்தைகளைக் கண்டறிந்து சிகிச்சை அளிப்பதிலும், வீட்டுத் தோட்டங்களை மேம்படுத்துவதிலும் #POSHANMaah2020 கவனம் செலுத்துகிறது- திருமதி ஜே.எம். யமுனா
      முதல் ஆறுமாத காலத்தில் முழுமையாகத் தாய்ப்பால் ஊட்டுவது தாயையும், சேயையும் அனைத்து குறைபாடுகளில் இருந்தும் காக்கும்- பேராசிரியர் டாக்டர் எஸ்.ஶ்ரீநிவாசன்
      பாரம்பரிய உணவுப் பயிர்கள், உள்ளூர் காய்கறிகள், பழங்கள் நோய் எதிர்ப்பு சக்தியை அதிகரித்து ஊக்குவிக்கக்கூடியவை – டாக்டர் சிவராமன்
      Posted On: 08 SEP 2020 4:04PM by PIB Chennai


    இந்திய அரசின் தகவல் ஒலிபரப்பு அமைச்சகத்தின் பத்திரிகை தகவல் அலுவலகம், சென்னை-யுடன் இணைந்து மண்டல மக்கள் தொடர்பு பிரிவு, ‘’ஊட்டச்சத்து இயக்கம் & தொற்று காலத்தில் ஊட்டச்சத்துமிக்க உணவின் முக்கியத்துவம்’’ என்பது பற்றிய இணையக் கருத்தரங்கை இன்று ஏற்பாடு செய்திருந்தது.


    தமிழக அரசின் ஒருங்கிணைந்த குழந்தை மேம்பாட்டு சேவை இயக்குநரகத்தின் (தேசிய ஊட்டச்சத்து இயக்கம்) இணை இயக்குநர் திருமதி ஜே.எம்.யமுனா, குழந்தைகள் ஆரோக்கிய ஒருங்கிணைப்பு அதிகாரியும், சென்னை மருத்துவக் கல்லூரியின், குழந்தை சுகாதாரம் மற்றும் குழந்தைகள் மருத்துவமனை நிறுவனப் பதிவாளருமான டாக்டர் எஸ். ஶ்ரீநிவாசன், சென்னை ஆரோக்கிய சித்தா மருத்துவமனையின் தலைமை சித்த மருத்துவர் டாக்டர் ஜி. சிவராமன் ஆகியோர் சிறப்பு விருந்தினர்களாக கலந்து கொண்டு, பங்கேற்றவர்களுக்கு ஊட்டச்சத்து பற்றிய பல்வேறு அம்சங்கள் பற்றி விளக்கினர்.


    நிகழ்ச்சியில் அறிமுக உரையாற்றிய சென்னை பத்திரிகை தகவல் அலுவலக இயக்குநர் திரு. குருபாபு பலராமன், கொரோனா போன்ற பெருந்தொற்று பரவி வரும் சூழலில், நோய் எதிர்ப்பு சக்தியை அதிகரிக்க ஊட்டச்சத்து மிக்க உணவு மிகவும் அவசியமாகும் என்று கூறினார். உயிரிழப்பவர்களில் பெரும்பாலானோர், நோய் எதிர்ப்பு சக்தி இல்லாத காரணத்தால், மரணிப்பதாக அவர் கூறினார். ஆரோக்கியமான வாழ்க்கை மற்றும் நேர்மறையான அணுகுமுறையே தற்போதைய சூழலில் மிகவும் அவசியம் என்று குறிப்பிட்ட அவர், தேசிய ஊட்டச்சத்து மாதமான ( #POSHANMaah2020 ) இந்த மாதத்தில், நாம் நமது முன்னோரின் உணவுப் பழக்க வழக்கங்களை திரும்பிப் பார்க்க வேண்டும் என்று வலியுறுத்தினார்.


    இணையவழி கருத்தரங்கின் சிறப்பு விருந்தினரான தேசிய ஊட்டச்சத்து இயக்க இணை இயக்குநர் திருமதி ஜே.எம். யமுனா, கடந்த மூன்று ஆண்டுகளாக, செப்டம்பர் மாதம் தேசிய ஊட்டச்சத்து மாதமாக அனுசரிக்கப்படுகிறது என்றார். பல்வேறு தளங்களில் மாதம் முழுவதும் இந்த விழா கொண்டாடப்படுவதாக அவர் தெரிவித்தார். குறிப்பாக, இந்த தொற்று காலத்தில், பல்வேறு துறைகள் புதுமையான வழிகளில் மக்களை இதில் ஈடுபடுத்தி வருவதாக அவர் கூறினார். ஊட்டச்சத்து குறைபாட்டை எவ்வாறு சமாளிப்பது என்பதிலேயே பெரும்பாலான கவனம் செலுத்தப்படுகிறது. மத்திய அரசு இந்த விஷயத்தில் இரண்டு மையக் கருத்துக்களை ஏற்படுத்தியுள்ளது. ஒன்று, ஊட்டச்சத்து குறைபாடு அதிகமாக உள்ள குழந்தைகளைக் கண்டறிந்து, சம்பந்தப்பட்ட துறைகளுக்கு பரிந்துரைப்பது அல்லது அவர்களது வீடுகளில் எவ்வாறு ஊட்டச்சத்தை அதிகரிப்பது எனபதாகும். மற்றொன்று, வீட்டுத்தோட்டங்கள் / ஊட்டச்சத்து தோட்டங்களை மேம்படுத்துவதாகும்.


    ஊட்டச்சத்து குறைபாடு வகைகள் குறித்து விளக்கிய திருமதி யமுனா, ஒருங்கிணைந்த குழந்தை மேம்பாட்டு சேவை 1970-களில் தொடங்கப்பட்ட போதிலும், 2018-ம் ஆண்டு அறிமுகப்படுத்தப்பட்ட போஷன் அபியான் விரிவான அளவில் இலக்கு நடவடிக்கைகளை கண்டுள்ளது என்றும், குழந்தைகளுக்கும், பெண்களுக்கும் முறையான ஊட்டச்சத்து வழங்குவதை உறுதி செய்துள்ளது என்றும் கூறினார். கர்ப்பிணிப் பெண்கள் மற்றும் பாலூட்டும் தாய்மார்களுடன் முறையாகத் தொடர்பு கொள்வதற்காக, அங்கன்வாடி பணியாளர்களுக்கு ஸ்மார்ட் போன்கள் மற்றும் மென்பொருள் தொகுப்புகள் வழங்கப்பட்டுள்ளன. தேவையான தகவல்களைப் பரப்புவதற்காக, அங்கன்வாடி பணியாளர்கள் மற்றும் சம்பந்தப்பட்ட பணியாளர்களைக் கொண்ட, சுமார் 75000 வாட்ஸ்அப் குழுக்கள் இயங்கி வருகின்றன. போஷன் அபியான் இயக்கத்தின் கீழ், பொது சுகாதார தகவல்கள், பள்ளிகளுக்கு செல்ல குழந்தைகளைத் தயார்படுத்துதல், மற்றும் பல்வேறு நடவடிக்கைகள் பல்வேறு துறைகளுடன் சேர்ந்து எடுக்கப்பட்டு வருவதாக அவர் கூறினார். வளர் கண்காணிப்பின் முக்கியத்துவம் பற்றி விளக்கிய அவர், பிரசவத்துக்கு முன்பும், பின்பும் தாய்மார்கள் மீதான கவனிப்பு குறித்த தகவல்களை விரிவாக தெரிவித்தார். இதில், ஆரோக்கிய கலவை பானங்கள், இரும்புச்சத்து போலிக் அமிலம் ஆகிய துணை சத்து ஊட்டங்கள் வழங்கப்படுகின்றன. வயிற்றில் பூச்சிகளை அகற்றுவதற்கான மருந்து மற்றும் முழுமையான ஊட்டச்சத்து பற்றி உரையாற்றிய அவர், வளர் இளம் பருவத்தைச் சேர்ந்த பெண்களுக்கும், தாய்மார்களுக்கும் ஊட்டச்சத்து வழங்கவேண்டியது மிகவும் அவசியம் எனக் கூறினார். வீட்டுத் தோட்டம் பற்றி கூறிய அவர், தோட்டக்கலை, விவசாயத்துறைகள், தமிழ்நாடு விவசாயப் பல்கலைக்கழகம், விவசாய அறிவியல் மையங்கள் ஆகியவை, உள்ளூர் ஊராட்சிகளுடன் சேர்ந்து, வீட்டுத் தோட்டங்களில் இருந்து ஊட்டச்சத்து மிக்க உணவைப் பெறுவதற்கு, பாரம்பரிய காய்கறிகள், மூலிகைகள் ஆகியவற்றை வளர்க்கும் வகையிலான மையக்கருத்தை வலியுறுத்தி வருகின்றன என்று கூறினார்.


    மாநில குழந்தை சுகாதார ஒருங்கிணைப்பு அதிகாரி பேராசிரியர் டாக்டர் எஸ். ஶ்ரீநிவாசன், கர்ப்பிணி மற்றும் பாலூட்டும் தாய்மார்கள், குழந்தைகளுக்கு ஊட்டச்சத்தான உணவு அவசியம் என்பது குறித்து பேசினார். தாய், சேய் நலத்தில் 100 சதவீத இலக்கை எட்டுவது குறித்தும், ரத்தசோகை சவால்களைச் சமாளிப்பது பற்றியும் அவர் விளக்கினார். தமிழகத்தில் 98.8 சதவீத பிரசவங்கள் மருத்துவமனைகளில் நடப்பதைச் சுட்டிக்காட்டிய அவர், முதல் ஆறு மாத காலத்தில் தாய்ப்பால் ஊட்டுவதை ஊக்குவிப்பது இன்னும் பெரும் சவாலாக உள்ளது என்றார். பிரசவ காலத்திற்கு முன்பிருந்தே, சுகாதார நிபுணர்கள் மற்றும் பணியாளர்கள் ,தாய்ப்பாலின் ஊட்டச்சத்து பயன்கள் குறித்து விளக்கவும், ஏராளமான ஆலோசனைகளை வழங்கவும் வேண்டியதாக உள்ளது என்று அவர் கூறினார். சரியான முறையில் தாய்ப்பால் ஊட்டினால், ஊட்டச்சத்து குறைபாட்டுக்கு வழியே இல்லை என்று அவர் கூறினார். தாய்க்கும், சேய்க்கும் புரதச்சத்து மிகவும் அவசியம் என்று கூறிய அவர், குழந்தைகளுக்கு தாய்ப்பாலுடன், துணை உணவுகளை எவ்வாறு, எப்போது வழங்குவது என்பது பற்றி விளக்கினார். குழந்தையின் உடல் எடைக்கு ஏற்ப, தாய்க்கும் உடல் எடை அதிகரிப்பு இருக்க வேண்டும் என்று கூறிய அவர், தாயாரின் உடல் எடை பற்றிய மாயையை உடைத்ததுடன், பிரசவ காலத்தில் இரும்புச்சத்து அவசியம் என்பதையும் வலியுறுத்தினார். குழந்தை பிறந்து ஒரு மணி நேரத்திற்குள்ளாக தாய்ப்பால் புகட்ட வேண்டிய அவசியம் பற்றி வலியுறுத்திய அவர், அழுத பின்பு பாலூட்டுவது என்ற முறை தவறு என்றும், குழந்தையின் குறிப்பறிந்து தாய்மார்கள் பாலூட்ட வேண்டும் என்றும் வலியுறுத்தினார்.


    ஊட்டச்சத்து ஆரோக்கியம், ஆயுஷ் வழி குறித்து உரையாற்றிய சித்த மருத்துவர் டாக்டர் ஜி. சிவராமன், ஒருங்கிணைந்த குழந்தை மேம்பாட்டு சேவை ஒரு சமூகப் பொறுப்புணர்வு என்று குறிப்பிட்டார். ஆரோக்கியமான சமுதாயத்துக்கு நாம் அனைவரும் பொறுப்பு என்று அவர் கூறினார். பாரம்பரிய உணவு பழக்க, வழக்கங்களுக்கு புத்துயிர் ஊட்ட வேண்டும் என்று வலியுறுத்திய அவர், வீட்டில் பயன்படுத்தப்படும் சமையல் முறைகள், பன்னெடுங்காலமாகப் பின்பற்றப்படுபவை என்றார். நமது பாரம்பரிய உணவு மற்றும் மருத்துவத்தில் உள்ள அறிவியல் குறித்து நாம் ஆழமாக புரிந்து கொள்வது அவசியம் என அவர் வலியுறுத்தினார். கொவிட் தொற்று பரவலுக்குப் பின்பு, அனைத்து மருத்துவர்களும், துத்தநாகத்தின் முக்கியத்துவம் பற்றி கூறுகின்றனர். அந்தச் சத்து, அனைத்து வகையான கீரைகளிலும், தானியங்களிலும் அபரிமிதமாகக் கிடைக்கின்றன என்று அவர் தெரிவித்தார். இத்தகைய தொற்றுக்களை எதிர்த்து போராடும் வகையில், நமது உடல் அதுதொடர்பான முறைகளை இயற்கையிலேயே, ஏற்றுக்கொள்ளக்கூடியது என்று குறிப்பிட்ட அவர், முதல் இரண்டு ஆண்டுகள் வரை தாய்ப்பால் அருந்திய குழந்தைகளிடத்தில் இது அதிகமாக இருக்கும் என்றார். இத்தகைய வாழ்வியல் முறை நோய்களால் பாதிக்கப்படாமல் இருக்க, இந்த அணுக்க முறையை நாம் உயிர்ப்புடன் வைத்திருக்க வேண்டியது அவசியமாகும் என்று அவர் கூறினார். நீரிழிவு, ரத்த அழுத்தம் போன்ற வாழ்வியல் முறை நோய்கள் பற்றி குறிப்பிட்ட அவர், நொறுக்குத் தீனிகளை நாம் தவிர்ப்பது நல்லது என்றார். ராகி கஞ்சி பற்றி குறிப்பிட்ட அவர், தவறான உணவு முறைகளைப் பின்பற்றுவதற்கு முன்பாக, நமது மரபணு பற்றி நன்கு புரிந்து கொள்ள வேண்டியது அவசியம் என்றார். தீட்டப்பட்ட அரிசியை விட கம்பு தானியத்தில், கூடுதலாக 8% இரும்பு சத்து உள்ளது என்று குறிப்பிட்ட அவர், கர்ப்பிணி பெண்களுக்கு இது மிகவும் நல்லது என்றார். இயற்கை விவசாய சிறுதானியங்களை உட்கொள்வதால், ஆரோக்கியமான வாழ்க்கை முறையைப் பராமரிப்பதற்கு மட்டுமல்லாமல், நமது விவசாயிகளுக்கும், மண் வளத்துக்கும், பல்லுயிர் பெருக்கத்துக்கும் இது அதிக அளவில் உதவும். தொற்று என்பது மனிதனின் சுயநலத்தின் பிரதிபலிப்பு என்று கூறிய அவர், அது மானுடவியலின் முடிவு என்று கூறினார்.


    நிகழ்ச்சியின் நிறைவாக, சென்னை மக்கள் தொடர்பு பிரிவு இணை இயக்குநர் திரு. ஜே. காமராஜ், போஷன் அபியான் வலைதளம் பற்றி குறிப்பிட்டு, பல்வேறு வகையில், தமிழகம் சிறப்பாக செயல்படுவதாக கூறினார். பாரம்பரிய மற்றும் மருத்துவ மதிப்பு மிக்க, உயர் ஊட்டச்சத்து கொண்ட சமையல் குறிப்புகளை எழுத்து வடிவிலோ, புகைப்படங்கள் அல்லது வீடியோக்கள் மூலமோ மைகவ்.இன் வலைதளத்தில் பகிர்ந்து கொள்வது பற்றிய புதுமையான யோசனைகளை மத்திய மகளிர் மற்றும் குழந்தைகள் நல அமைச்சகம் வரவேற்றுள்ளதை அவர் சுட்டிக்காட்டானார். ஊட்டச்சத்து, தாய்ப்பாலூட்டுதலின் மகத்துவம், பாரம்பரிய உணவுகள் மற்றும் மருத்துவத்தின் பின்னணியில் இருக்கும் அறிவியல் ஆகியவை பற்றிய பயனுள்ள தகவல்களை விளக்கிய சிறப்பு விருந்தினர்களுக்கு அவர் நன்றி தெரிவித்தார். இந்தக் கருத்தரங்கிற்கு மக்கள் மத்தியில் பெரும் வரவேற்பு காணப்பட்டது. பங்கேற்றவர்களுக்கு மின்-சான்றிதழ்கள் வழங்கப்பட்டன.


    இந்த இணையக் கருத்தரங்கின் காணொலியை, மண்டல மக்கள் தொடர்பு பிரிவு, தமிழகம் & புதுச்சேரி- மண்டலத்தின் யூடியூப் சேனலில் காணலாம்.


    https://www.youtube.com/watch?v=ZaOKHM8b8wg


    PHOTOS


    தமிழக அரசின் ஒருங்கிணைந்த குழந்தை மேம்பாட்டு சேவை இயக்குநரகத்தின் ( தேசிய ஊட்டச்சத்து இயக்கம்) இணை இயக்குநர் திருமதி ஜே.எம்.யமுனா


    குழந்தைகள் ஆரோக்கிய ஒருங்கிணைப்பு அதிகாரியும், சென்னை மருத்துவக் கல்லூரியின், குழந்தை சுகாதாரம் மற்றும் குழந்தைகள் மருத்துவமனை நிறுவனப் பதிவாளருமான டாக்டர் எஸ். ஶ்ரீநிவாசன்


    சென்னை ஆரோக்கிய சித்தா மருத்துவமனையின் தலைமை சித்த மருத்துவர் டாக்டர் ஜி. சிவராமன்

    
    
    (Release ID: 1652303) Visitor Counter : 9