      பிரதமர் அலுவலகம்

      அமெரிக்க - இந்திய உத்திகள் வகுத்தல் மற்றும் பங்கேற்றல் அமைப்பின் மூன்றாவது வருடாந்திர தலைமைத்துவ உச்சிமாநாட்டில் பிரதமர் ஆற்றிய சிறப்புரையின் தமிழாக்கம்
      Posted On: 03 SEP 2020 9:29PM by PIB Chennai


    இந்தியா மற்றும் அமெரிக்காவில் உள்ள சிறப்புமிக்க விருந்தினர்களே ,


    வணக்கம் .


    அமெரிக்க - இந்திய உத்திகள் வகுத்தல் மற்றும் பங்கேற்றல் அமைப்பின் வருடாந்திர தலைமைத்துவ உச்சிமாநாடு பலதரப்பட்ட மக்களையும் ஒன்றிணைத்துள்ளது அருமையாக உள்ளது . இந்தியாவையும் , அமெரிக்காவையும் நெருங்கி வர செய்ததில் இந்த அமைப்பின் பணி பாராட்டத்தக்கது .


    ஜான் சேம்பர்ஸை பல ஆண்டுகளாக நான் அறிவேன் . இந்தியாவின் மீதான அவரது அன்பு மிக வலிமையானது . சில ஆண்டுகளுக்கு முன்பு அவருக்கு பத்ம ஸ்ரீ விருது வழங்கப்பட்டது .


    நண்பர்களே ,


    புதிய சவால்களில் பயணிப்பது என்ற இந்த ஆண்டின் மையப்பொருளானது பொருத்தமான ஒன்று . 2020 ஆம் ஆண்டு துவங்கும் போது , இந்த ஆண்டு இப்படித்தான் இருக்கும் என்று யாராவது கற்பனை செய்து பார்த்திருப்பார்களா ? உலகளவிலான பெருந்தொற்று ஒவ்வொருவரையும் பாதித்துள்ளது . நமது உறுதி , பொது சுகாதார முறைகள் , நமது பொருளாதார அமைப்புகள் அனைத்தையும் இது சோதித்துப் பார்க்கிறது .


    தற்போதைய சூழலை எதிர்கொள்ள புத்துணர்வான மனநிலை தேவை . மனிதர்களை மையப்படுத்தும் வளர்ச்சிக்கான அணுகுமுறையுடன் கூடிய மனப்போக்கு வேண்டும் . அனைவருடனும் ஒத்துழைக்கும் உணர்வு தேவை .


    நண்பர்களே ,


    நமது திறன்களை ஒன்று திரட்டுவது , வறுமையில் இருப்பவர்களை பாதுகாப்பது , நமது குடிமக்களை வருங்காலத்திற்காக பாதுகாப்பது ஆகியவற்றில் நாம் கவனம் செலுத்த வேண்டும் . இந்த பாதையில்தான் இந்தியா பயணிக்கிறது . பொதுமுடக்கம் என்னும் பதில் நடவடிக்கையை முதலில் எடுத்த நாடுகளில் இந்தியாவும் ஒன்று . பொது சுகாதார நடவடிக்கையாக முகக்கவசங்களின் பயன்பாட்டை முதலில் அறிவுறுத்திய நாடுகளிலும் இந்தியா ஒன்றாகும் . சமூக இடைவெளியைப் பற்றிய பொதுமக்கள் விழிப்புணர்வு பிரச்சாரத்தை நாம் மிகவும் முன்னதாகவே மேற்கொண்டோம் . கொவிட் மருத்துவமனைகளாக இருக்கட்டும் , தீவிர சிகிச்சை பிரிவின் திறன்களாகட்டும் , மிகவும் குறுகிய காலத்திலேயே மருத்துவ உள்கட்டமைப்பு மேம்படுத்தப்பட்டது . ஜனவரியில் வெறும் ஒரு ஆய்வகம் இருந்த நிலையில் , நம்மிடம் தற்போது கிட்டத்தட்ட 1,600 பரிசோதனை மையங்கள் நாடு முழுவதும் இருக்கின்றன .


    1.3 பில்லியன் மக்கள் மற்றும் வளங்கள் ஓரளவுக்கே இருக்கும் நாட்டின் இந்த முயற்சிகளின் வெளிப்பாடாக , பத்து லட்சம் மக்களில் இறப்பு விகிதம் குறைவாக உள்ள நாடுகளில் உலகத்திலேயே ஒன்றாக இந்தியா உள்ளது . குணமடைதல் விகிதமும் தொடர்ந்து அதிகரித்து வருகிறது . நமது வியாபர சமூகம் , குறிப்பாக சிறு தொழில்கள் , சுறுசுறுப்புடன் திகழ்வது எனக்கு மகிழ்ச்சியளிக்கிறது . கிட்டத்தட்ட ஒன்றுமே இல்லாத நிலையில் தொடங்கிய அவர்கள் , உலகத்திலேயே இரண்டாவது பெரிய தனிநபர் பாதுகாப்பு உபகரணங்கள் உற்பத்தியாளராக நம்மை ஆக்கியுள்ளனர் .


    சவாலுக்கு சவால் விடுத்து வலுவாக உருவாகும் இந்தியாவின் உணர்வை ஒட்டி இது உள்ளது . கடந்த இரு மாதங்களில் , கொவிட் , வெள்ளம் , புயல்கள் , வெட்டுக்களிகளின் தாக்குதல் என பலவற்றை எதிர்த்து நாடு போரிட்டுள்ளது . ஆனால் , மக்களின் உறுதியை இது இன்னும் வலுப்படுத்தியுள்ளது .


    நண்பர்களே ,


    இந்த ஒட்டுமொத்த கொவிட் -19 மற்றும் பொதுமுடக்க காலத்தில் , ஒன்றின் மீது இந்திய அரசு மிகவும் தெளிவாக இருந்தது - ஏழைகளை பாதுகாக்க வேண்டும் . இந்திய ஏழைகளுக்கான பிரதமரின் ஏழைகள் மறுவாழ்வுத் திட்டம் உலகத்தில் எங்குமே காணமுடியாத மிகப்பெரியத் திட்டமாகும் . 800 மில்லியன் மக்களுக்கு இலவச உணவு தானியங்கள் வழங்கப்படுகின்றன . இது அமெரிக்காவின் மக்கள் தொகையை விட இரு மடங்காகும் . 80 மில்லியன் குடும்பங்களுக்கு இலவச சமையல் எரிவாயு வழங்கப்படுகிறது . 345 மில்லியன் விவசாயிகளுக்கும் , தேவை உள்ள மக்களுக்கும் நிதியுதவி வழங்கப்பட்டது . இந்தத் திட்டத்தின் மூலம் இடம் பெயர்ந்த தொழிலாளர்களுக்கு மிகவும் தேவைப்பட்ட வேலைவாய்ப்பு கிடைத்து , கிட்டத்தட்ட 200 மில்லியன் மனித வேலை நாட்கள் உருவாக்கப்பட்டன .


    நண்பர்களே ,


    பல்வேறு விஷயங்களை இந்த பெருந்தொற்று பாதித்தது . ஆனால் , 1.3 பில்லியன் இந்தியர்களின் குறிக்கோள்களையும் , லட்சியங்களையும் இது பாதித்து விடவில்லை . விரிவான தாக்கத்தை ஏற்படுத்தக்கூடிய சீர்திருத்தங்கள் கடந்த சில மாதங்களில் செய்யப்பட்டன . உலகின் மிகப்பெரிய வீட்டுவசதித் திட்டத்திற்கான பணிகள் சுறுசுறுப்பாக நடந்து வருகின்றன . புதுப்பிக்கத்தக்க எரிசக்திக்கான உள்கட்டமைப்பு விரிவுபடுத்தப்பட்டு வருகின்றது . ரயில் , சாலை மற்றும் விமான இணைப்புகள் அதிகரிக்கப்பட்டு வருகின்றன . தேசிய டிஜிட்டல் சுகாதார இயக்கத்தை கட்டமைப்பதற்காக பிரத்யேக டிஜிட்டல் மாதிரியை நமது நாடு உருவாக்கி வருகிறது . வங்கியியல் , கடன் , டிஜிட்டல் பரிவர்த்தனைகள் மற்றும் காப்பீட்டை லட்சக்கணக்கானவர்களுக்கு வழங்க நிதி - தொழில்நுட்பத்தின் சிறந்ததை நாம் பயன்படுத்துகிறோம் . உலகத் தரம் வாய்ந்த தொழில்நுட்பத்தையும் , சர்வதேச சிறந்த நடைமுறைகளையும் பயன்படுத்தி இந்த நடவடிக்கைகள் எல்லாம் எடுக்கப்பட்டு வருகின்றன .


    நண்பர்களே ,


    சர்வதேச விநியோக சங்கிலிகளை அமைப்பதற்கான முடிவு செலவை மட்டுமே சார்ந்ததாக இருக்கக் கூடாது என்பதை இந்த பெருந்தொற்று உலகத்துக்குக் காட்டியுள்ளது . நம்பிக்கையின் அடிப்படையிலும் இது இருக்க வேண்டும் . புவியியல் கட்டுப்படியாதலுடன் , நம்பகத்தன்மையையும் , கொள்கை நிலைத்தன்மையையும் நிறுவனங்கள் தற்போது எதிர்பார்க்கின்றன . இந்த அனைத்து குணநலன்களும் இந்தியாவில் உள்ளன .


    இதன் விளைவாக , அயல்நாட்டு முதலீடுகளை ஈர்ப்பதில் முன்னணி நாடுகளில் ஒன்றாக இந்தியா உருவாகி வருகிறது . அமெரிக்கா அல்லது வளைகுடாவாக இருக்கட்டும் , ஐரோப்பா அல்லது ஆஸ்திரேலியாவாக இருக்கட்டும் , உலகம் நம்மை நம்புகிறது . இந்த வருடத்தில் 20 பில்லியன் டாலர்களுக்கும் அதிகமான வெளிநாட்டு முதலீட்டை நாம் பெற்றிருக்கிறோம் . கூகிள் , அமேசான் மற்றும் முபடாலா இன்வெஸ்ட்மெண்ட்ஸ் ஆகியவை இந்தியாவுக்கான நீண்ட கால திட்டங்களை அறிவித்துள்ளன .


    நண்பர்களே ,


    வெளிப்படைத்தன்மை மிகுந்த மற்றும் யூகிக்கக் கூடிய வரிவிதிப்பு முறையை இந்தியா வழங்குகிறது . நமது சரக்கு மற்றும் சேவை வரி முறையானது , ஒருங்கிணைக்கப்பட்ட , முழுவதும் தகவல் தொழில்நுட்பம் சார்ந்த மறைமுக வரி விதிப்பு முறையாகும் . ஒட்டுமொத்த நிதி அமைப்பின் ஆபத்தையும் திவாலாதல் மற்றும் நொடித்துப்போதல் குறியீடு குறைத்துள்ளது . நமது விரிவான தொழிலாளர் சீர்திருத்தங்கள் வேலைவாய்ப்புகளை வழங்குபவர்களின் சுமையை குறைத்துள்ளது . பணியாளர்களுக்கு சமூக பாதுகாப்பையும் இது அளிக்கும் .


    நண்பர்களே ,


    வளர்ச்சியை ஊக்குவிப்பதில் முதலீட்டின் முக்கியத்துவத்தை யாரும் புறம்தள்ள முடியாது . இதன் தேவை மற்றும் விநியோகம் ஆகிய இரண்டு பக்கங்களையும் நாம் கையாண்டு வருகிறோம் . உலகத்திலேயே குறைவான வரி விதிப்புள்ள மற்றும் புதிய உற்பத்தி நிறுவனங்களுக்கு மேலும் ஊக்கமளிக்கக் கூடிய நாடாக இந்தியாவை நாம் உருவாக்கி வருகிறோம் . கட்டாய மின் - தளம் சார்ந்த ' முகமில்லா மதிப்பீடு ' மக்களுக்கு பெரிய அளவில் உதவும் . வரி செலுத்துவோர் சாசனமும் இது போன்றது தான் . பத்திர சந்தைகளில் தொடர்ந்து செய்யப்பட்டு வரும் ஒழுங்குமுறை சீர்திருத்தங்கள் முதலீட்டாளர்களின் அணுகலை எளிமையாக்கும் . உள்கட்டமைப்பு முதலீட்டுக்கான ' அரசாங்க வள நிதி ' மற்றும் ' ஓய்வூதிய நிதி ' ஆகியவற்றுக்கு வரி சலுகைகள் அறிவிக்கப்பட்டுள்ளன . இந்தியாவில் செய்யப்பட்ட அயல்நாட்டு நேரடி முதலீடு 2019- இல் 20 சதவீதம் உயர்ந்தது . உலகளாவிய அயல்நாட்டு நேரடி முதலீடு 1 சதவீதம் குறைந்த நிலையில் இது நடந்துள்ளது . ஓளிமயமான மற்றும் இன்னும் சுபிட்சமான எதிர்காலத்தை மேற்கண்ட அனைத்து நடவடிக்கைகளும் உறுதி படுத்துகின்றன . வலுவான சர்வதேச பொருளாதாரத்துக்கும் இது பங்காற்றும் .


    நண்பர்களே ,


    1.3 பில்லியன் இந்தியர்கள் ஒரே குறிக்கோளுடன் செயலாற்றி வருகிறார்கள் - ' தற்சார்பு இந்தியா ' என்னும் இலக்கை அடைவது தான் அது . உள்ளூரை உலகத்துடன் ' தற்சார்பு இந்தியா ' இணைக்கிறது . சர்வதேச சக்தியாக இந்தியா உருவெடுப்பதற்கு இது உதவுகிறது . உலகளாவிய நன்மையே நமது குறிக்கோள் என்பதை மீண்டும் மீண்டும் இந்தியா தெளிவுபடுத்தியுள்ளது . நமது உள்நாட்டு தேவைகள் அதிகளவில் இருந்தாலும் , நம்முடைய சர்வதேச பொறுப்பில் இருந்து நாம் விலகிவிடவில்லை . உலகின் மிகப்பெரிய பொது மருந்து உற்பத்தியாளராக நாம் பொறுப்புடன் விளங்குகிறோம் . தொடர் மருந்து விநியோகங்களை உலகத்துக்கு நாம் உறுதி செய்திருக்கிறோம் . கொவிட் -19- க்கான தடுப்பு மருந்து ஆராய்ச்சியிலும் நாம் முன்னணியில் இருக்கிறோம் . தற்சார்பான , அமைதியான இந்தியா சிறந்த உலகத்தை உறுதி செய்கிறது .


    மந்தமான சந்தையில் இருந்து சர்வதேச மதிப்பு சங்கிலிகளின் இதயத்தில் வீற்றிருக்கும் சுறுசுறுப்பான உற்பத்தி மையமாக இந்தியாவை மாற்றுவது தான் ' தற்சார்பு இந்தியாவின் ' லட்சியமாகும் .


    நண்பர்களே ,


    நமக்கு முன்னால் உள்ள சாலை முழுக்க வாய்ப்புகளை கொண்டுள்ளது . பொது மற்றும் தனியார் துறைகளில் இந்த வாய்ப்புகள் உள்ளன . முக்கிய பொருளாதார துறைகளையும் , சமூக துறைகளையும் இது உள்ளடக்கி உள்ளது . நிலக்கரி , சுரங்கங்கள் , ரயில்வே , பாதுகாப்பு , விண்வெளி மற்றும் அணு சக்தி ஆகியவை சமீபத்தில் திறந்து விடப்பட்டுள்ள துறைகளாகும் .


    கைபேசிகள் & மின்னணு , மருத்துவ சாதனங்கள் , மருந்துகள் துறைகளுக்கு உற்பத்தி சார்ந்த ஊக்கத்தொகை திட்டங்கள் தொடங்கப்பட்டுள்ளன . அவை அனைத்தும் நல்ல வரவேற்பை பெற்றுள்ளன . இதர முன்னணி துறைகளுக்கும் இத்தகைய திட்டங்கள் திட்டமிடப்பட்டு வருகின்றன . வேளாண் சந்தைப்படுத்துதலில் செய்யப்பட்டுள்ள சீர்திருத்தங்கள் மற்றும் 14 பில்லியன் அமெரிக்க டாலர்கள் மதிப்புடைய வேளாண் கடன் வசதி பல்வேறு வாய்ப்புகளைக் கொண்டு வரும் .


    நண்பர்களே ,


    இந்தியா எதிர்கொள்ளும் சவால்களுக்கான தீர்வுகளை வழங்கும் நம்பிக்கையுள்ள அரசு உங்களிடம் இருக்கிறது . தொழில் செய்வதை எளிமைப் படுத்துதல் இந்த அரசுக்கு எவ்வளவு முக்கியமோ , வாழ்க்கை முறையை எளிதாக்குவதும் அதே அளவுக்கு முக்கியமாகும் . மக்கள் தொகையில் 65 சதவீதம் பேர் 35 வயதுக்கும் குறைவானவர்களாக உள்ள இளமையான நாட்டை நீங்கள் பார்த்துக் கொண்டிருக்கிறீர்கள் . தேசத்தை புதிய உயரங்களுக்கு இட்டு செல்ல துடுக்கும் நாட்டை நீங்கள் பார்த்துக் கொண்டிருக்கிறீர்கள் . நாடு 75- வது சுதந்திர தினத்தை கொண்டாடப் போகும் சமயத்தில் இவை நடந்து வருகின்றன . அரசியல் நிலைத்தன்மை மற்றும் கொள்கை தொடர்ச்சியுடைய நாட்டை நீங்கள் பார்த்துக் கொண்டிருக்கிறீர்கள் . ஜனநாயகம் மற்றும் பன்முகத்தன்மை ஆகியவற்றின் மீது உறுதியாக உள்ள நாட்டை நீங்கள் பார்த்துக் கொண்டிருக்கிறீர்கள் .


    வாருங்கள் , எங்கள் பயணத்தில் உங்களை இணைத்துக் கொள்ளுங்கள் .


    உங்கள் அனைவருக்கும் நன்றி .


    மிக்க நன்றி


    ***

    
    
    (Release ID: 1651274) Visitor Counter : 9
    
    
      Read this release in: Marathi , English , Urdu , Hindi , Bengali , Manipuri , Assamese , Punjabi , Gujarati , Odia , Telugu , Kannada , Malayalam