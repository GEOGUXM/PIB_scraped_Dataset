      பிரதமர் அலுவலகம்

      ஐபிஎஸ் பயிற்சி அலுவலர்களுடன் உரையாடிய பிரதமர்
      
      'உங்கள் காக்கி சீருடையின் மரியாதையை என்றும் மனதில் கொள்ளுங்கள்': பிரதமர்
      
      காவல் துறையின் மனித நேயம் கொவிட்-19 பெருந்தொற்று காலத்தில் வெளிப்பட்டது: பிரதமர்
      Posted On: 04 SEP 2020 2:32PM by PIB Chennai


    சர்தார் வல்லபாய் படேல் தேசிய காவல் அகாடமியில் இன்று நடைபெற்ற திக்ஷந்த் அணிவகுப்பு நிகழ்ச்சியில் ஐபிஎஸ் பயிற்சி அதிகாரிகளுடன் காணொலி காட்சி மூலம் பிரதமர் திரு நரேந்திர மோடி உரையாடினார் .
    
    இளம் ஐபிஎஸ் அதிகாரிகளுடன் தான் தொடர்ந்து உரையாடி வருவதாக பயிற்சியை நிறைவு செய்த அதிகாரிகளிடம் பேசிய பிரதமர் குறிப்பிட்டார் . " கொரோனா வைரஸ் காரணமாக உங்களை நேரில் சந்திக்க முடியவில்லை . எனது ஆட்சிகாலத்துக்குள் உங்கள் அனைவரையும் ஏதாவது ஒரு சமயத்தில் சந்திப்பேன் என நான் உறுதியாக நம்புகிறேன் ," என்று அவர் தெரிவித்தார் .


    பயிற்சியை வெற்றிகரமாக நிறைவு செய்த அதிகாரிகளை பிரதமர் வாழ்த்தினார் . அவர்கள் தங்களது சீருடையின் அதிகாரத்தை வெளிப்படுத்துவதை விட , அதைக் குறித்து பெருமைப் படவேண்டும் என்றார் . " காக்கி சீருடையின் மரியாதையை என்றும் மனதில் கொள்ளுங்கள் ", என்று ஐபிஎஸ் பயிற்சி அலுவலர்களிடம் கூறிய பிரதமர் , காவல் துறையின் மனித நேயம் கொவிட் -19 பெருந்தொற்று காலத்தில் வெளிப்பட்டு , அவர்களின் நற்பணி மக்களின் மனங்களில் தங்கிவிட்டதாகத் தெரிவித்தார் .


    
    ஐபிஎஸ் பயிற்சி அதிகாரிகளிடம் தொடர்ந்து பேசிய பிரதமர் , " பாதுகாக்கப்பட்ட சூழ்நிலையில் பயிற்சி பெறுபவர்களாக இத்தனை நாட்கள் இருந்தீர்கள் . ஆனால் , அகாடமியை விட்டு நீங்கள் வெளியில் வரும் அடுத்த நிமிடத்தில் இருந்து நிலைமை மாறும் . உங்களைப் பற்றிய எண்ணம் மாறும் . அதீத கவனத்தோடு நீங்கள் பணியாற்ற வேண்டும் . உங்களைப் பற்றி முதலில் உருவாகும் எண்ணம் என்றென்றும் நிலைத்திருக்கும் . நீங்கள் எந்த இடத்துக்கு பணி மாற்றலாகி சென்றாலும் , அது உங்களைத் தொடர்ந்து வரும் " என்றார் .


    நெல்லில் இருந்து பதரை வேறுபடுத்திப் பார்க்கும் திறமையை வளர்த்துக்கொள்ளுமாறு பயிற்சி அதிகாரிகளை அறிவுறுத்திய பிரதமர் , தங்களின் காதுகளை பூட்டி வைத்துக்கொள்ள வேண்டாமென்றும் , ஒரு வடிகட்டியை வைத்துக்கொண்டால் மட்டும் போதும் என்றும் தெரிவித்தார் . " வடிகட்டப்பட்ட விஷயங்கள் உங்கள் மூளைக்கு சென்றால் தான் , அவை உங்களுக்கு உதவும் . குப்பையை புறம் தள்ளி உங்கள் இதயத்தை சுத்தமாக வைத்துக்கொள்ளுங்கள் ," என்றார் .


    அவர்கள் பணிபுரியும் ஒவ்வொரு நிலையத்திலும் , உரிமையோடும் , பெருமையோடும் சேவையாற்றுமாறு பயிற்சி அதிகாரிகளை பிரதமர் கேட்டுக்கொண்டார் . பொதுமக்கள் மீது கருணையோடு இருங்கள் என்று இளம் காவல் அதிகாரிகளிடம் கூறிய பிரதமர் , மக்களைக் கட்டுப்படுத்தும் எண்ணத்தோடு பணியாற்றாமல் , கருணையோடு சேவை செய்தால் இதயங்களை வென்று நீடித்து நிலைக்கலாம் எனக் குறிப்பிட்டார் .


    காவல் துறையின் மனித நேயம் கொவிட் -19 பெருந்தொற்று காலத்தில் வெளிப்பட்டதாக பிரதமர் பாராட்டினார் .


    குற்றவழக்கை தீர்ப்பதில் காவலர் புத்திக்கூர்மையின் முக்கியத்துவத்தை பிரதமர் வலியுறுத்தினார் . களத்தில் இருந்து வரும் நுண்ணறிவுத் தகவல்களின் முக்கியத்துவத்தை மறந்து விடாமல் , தொழில்நுட்பத்தையும் முடிந்த அளவு பயன்படுத்துமாறு பயிற்சி அதிகாரிகளை அவர் வலியுறுத்தினார் . தகவல்கள் , பெருந்தரவுகள் மற்றும் செயற்கை நுண்ணறிவு ஆகியவற்றுக்கு பஞ்சமில்லை . சமூக ஊடகங்களில் கிடைக்கும் தகவல்கள் ஒரு சொத்து என்று பிரதமர் குறிப்பிட்டார் .


    தேசிய பேரிடர் மீட்புப் படை மற்றும் மாநில பேரிடர் மீட்புப் படை கடந்த சில வருடங்களில் பேரிடர் காலங்களில் ஆற்றிய சேவை , காவல் துறைக்கு ஒரு புதிய அங்கீகாரத்தை அளித்துள்ளதாக பிரதமர் கூறினார் . தேசிய பேரிடர் மீட்புப் படைக் குழுக்களை தங்களது பகுதிகளில் ஒருங்கிணைக்குமாறும் , இயற்கை பேரிடர் காலங்களில் மக்களுக்கு உதவுமாறும் அவர் கேட்டுக்கொண்டார் . தங்கள் பயிற்சியை என்றும் குறைத்து மதிப்பிட வேண்டாம் என்று அவர் வலியுறுத்தினார் . பயிற்சி என்பது தண்டனைப் பணி போன்றது என்னும் மனநிலையில் இருந்து வெளியில் வருமாறு அவர்களை கேட்டுக்கொண்டார் .


    கர்மயோகி இயக்கம் இரு தினங்களுக்கு முன் அறிமுகப்படுத்தப்பட்டதாக திரு நரேந்திர மோடி கூறினார் . திறன் வளர்த்தலிலும் , வேலையை குறித்த அணுகலிலும் , கடந்த ஏழு தசாப்த குடிமைப் பணியில் இது ஒரு முக்கிய சீர்திருத்தம் என்று அவர் கூறினார் . விதி சார்ந்த அணுகலில் இருந்து பங்களிப்பு சார்ந்த அணுகலை நோக்கிய மாற்றம் இது என்று அவர் கூறினார் .


    திறமைகளைக் கண்டறிந்து , பயிற்சியளிக்க இது உதவும் என்று பிரதமர் கூறினார் . சரியான நபரை சரியான பணியில் அமர்த்த இது உதவும் என்றும் அவர் கூறினார் .


    " எதிர்பார்க்காதவற்றை எதிர்கொள்ளூம் வாய்ப்புகள் உங்கள் பணியில் ஏராளம் . நீங்கள் அனைவரும் இதற்குத் தயாராக இருக்க வேண்டும் . அழுத்தம் அதிக அளவில் இருக்கும் , எனவே உங்கள் அன்புக்குரியவர்களிடமும் , அருகில் இருப்பவர்களிடமும் நீங்கள் பேசுவது அவசியம் . அடிக்கடியோ அல்லது ஓய்வு நாட்களிலோ , ஆசிரியர் போன்றவரையோ அல்லது யாருடைய அறிவுரையை நீங்கள் மதிப்பீர்களோ , அவர்களை சந்தியுங்கள் ," என்று பிரதமர் கூறினார் .


    காவல்துறையில் உடல்வலிமையின் முக்கியத்துவத்தை பிரதமர் வலியுறுத்தினார் . பயிற்சியின் போது மேம்படுத்தப்பட்ட உடல் வலிமையைப் பராமரிக்குமாறு அவர் கேட்டுக்கொண்டார் . நீங்கள் உடல் உறுதியுடன் இருந்தால் , உங்கள் சகாக்களும் உடல்வலிமையுடன் இருப்பார்கள் . உங்களைக் கண்டு அவர்கள் ஊக்கமடைவார்கள் என்றார் .


    மிகச் சிறந்த மனிதர்களால் உருவாக்கப்படும் உதாரணங்களை மக்கள் பின்பற்றுவார்கள் என்னும் கீதையின் வரியை மனதில் கொள்ளுமாறு பயிற்சி அதிகாரிகளை பிரதமர் வலியுறுத்தினார் .


    “ यत् , यत् आचरति , श्रेष्ठः ,


    तत् , तत् , एव , इतरः , जनः ,


    सः , यत् , प्रमाणम् , कुरुते , लोकः ,


    तत् , अनुवर्तते।


    ***

    
    
    (Release ID: 1651331) Visitor Counter : 13
    
    
      Read this release in: English , Urdu , Marathi , Hindi , Assamese , Manipuri , Bengali , Punjabi , Gujarati , Odia , Telugu , Kannada , Malayalam