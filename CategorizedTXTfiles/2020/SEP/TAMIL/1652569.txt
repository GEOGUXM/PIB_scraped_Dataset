      பிரதமர் அலுவலகம்

      ஜெய்ப்பூரில் பத்திரிகா கேட்-ஐ காணொலி மூலம் தொடங்கி வைத்து பிரதமர் ஆற்றிய உரையின் தமிழாக்கம்
      Posted On: 08 SEP 2020 12:27PM by PIB Chennai


    வணக்கம் !


    ராஜஸ்தான் ஆளுநர் கல்ராஜ் மிஸ்ரா அவர்களே , முதல் அமைச்சர் அசோக் கெலாட் அவர்களே , ராஜஸ்தான் பத்திரிகாவின் குலாப் கோதார் அவர்களே , பத்திரிகா குழுமத்தின் இதர பணியாளர்களே , ஊடக நண்பர்களே , தாய்மார்களே மற்றும் பெரியோர்களே !!!


    சம்வாத் உபநிஷத் மற்றும் அக்ஷயத்ரா ஆகிய புத்தகங்களுக்காக குலாப் கோதாரி அவர்களுக்கும் , பத்திரிகா குழுமத்துக்கும் வாழ்த்துகள் . இலக்கியம் மற்றும் கலாச்சாரம் ஆகிய இரண்டுக்கும் இந்த புத்தகங்கள் பிரத்யேக பரிசுகளாகும் . ராஜஸ்தானின் கலாச்சாரத்தை பிரதிபலிக்கும் இந்த வாயிலை திறந்து வைக்கும் வாய்ப்பும் எனக்கு இன்று கிடைத்துள்ளது . உள்நாட்டு பயணிகள் மட்டுமில்லாமல் , சர்வதேச சுற்றுலாப் பயணிகளையும் பெருமளவில் இது ஈர்க்கும் . இந்த முயற்சிக்காக உங்கள் அனைவருக்கும் வாழ்த்துகள் .


    நண்பர்களே ,


    எந்த ஒரு சமுகத்திலும் , அதன் அறிவுசார்ந்த பிரிவை சேர்ந்த எழுத்தாளர்கள் வழிகாட்டிகள் போன்றவர்களாவார்கள் . நம்முடைய பள்ளிப் படிப்பு ஒரு கட்டத்தில் முடிந்து விட்டாலும் , கற்றல் என்பது வாழ்க்கை முழுவதும் ஒவ்வொரு நாளும் தொடர்கிறது . புத்தகங்களுக்கும் , எழுத்தாளர்களுக்கும் அதில் முக்கிய பங்குண்டு . நமது நாட்டில் , இந்தியத்தன்மையும் , தேசியவாதமும் எழுத்துகளின் தொடர் வளர்ச்சியோடு இணைந்துள்ளன .


    சுதந்திர போராட்டத்தின் போது , தங்களது எழுத்துகள் மூலம் ஒவ்வொரு மூத்த சுதந்திர போராட்ட வீரரும் மக்களுக்கு வழிகாட்டியதாக விளங்கினர் . புகழ்பெற்ற ஞானிகளும் , விஞ்ஞானிகளும் கூட எழுத்தாளர்களாக இருந்ததை நாம் பார்த்திருக்கிறோம் . இந்த பாரம்பரியத்தை உயிர்ப்போடு வைக்க நீங்கள் எடுத்து வரும் தொடர் முயற்சிகள் எனக்கு மகிழ்ச்சி அளிக்கின்றன . வெளிநாடுகளை கண்மூடித்தனமாக நாங்கள் பின்பற்ற மாட்டோம் என்று சொல்லும் துணிச்சல் ராஜஸ்தான் பத்திரிகா குழுமத்துக்கு இருப்பது பெரிய விஷயமாகும் இந்திய கலச்சாரத்துக்கும் , இந்திய பண்பாட்டுக்கும் , மதிப்புகளை பாதுகாப்பதற்கும் நீங்கள் முன்னுரிமை அளிக்கிறீர்கள் .


    குலாப் கோதார் அவர்களின் புத்தகங்களான சம்வாத் உபநிஷத் மற்றும் அக்ஷயத்ரா ஆகியவை இதற்கு சிறந்த எடுத்துக்காட்டுகள் ஆகும் . குலாப் கோதார் அவர்கள் இன்று பின்பற்றி வரும் பாரம்பரியத்தின் மீது தான் பத்திரிகா தொடங்கப்பட்டது . இந்தியத்துவத்துக்காகவும் , இந்தியாவுக்கு சேவையாற்றுவதற்காகவும் பத்திரிகாவை கற்பூர் சந்திர குலிஷ் அவர்கள் தொடங்கினார் . பத்திரிகைத் துறைக்கு குலிஷ் அவர்கள் ஆற்றிய பங்களிப்பை நாம் அனைவரும் நினைவு கூறுகிறோம் , ஆனால் வேதங்களை சமூகத்துக்கு எடுத்து செல்லும் அவரது முயற்சிகள் மிகவும் அழகானவை . காலம் சென்ற குலிஷ் அவர்களை பல முறை சந்திக்கும் வாய்ப்புகளை நான் பெற்றேன் . அவர் என்னை பெரிதும் விரும்பினார் . நேர்மறைத்தன்மையின் மூலமே ஊடகவியல் முக்கியத்துவம் பெறும் என்று அவர் அடிக்கடி கூறுவார் .


    நண்பர்களே ,


    ஒவ்வொரு பத்திரிகையாளரும் , எழுத்தாளரும் நேர்மறை எண்ணங்களோடு பணிபுரிய வேண்டும் என்பதோடு , ஒவ்வொரு மனிதரும் நேர்மறை எண்ணங்களோடு பணிபுரிந்து தன்னால் ஆனதை சமூகத்துக்கு அளிக்க வேண்டும் பத்திரிகா குழுமமும் , குலாப் கோதாரி அவர்களும் குலிஷ் அவர்களின் தத்துவம் மற்றும் உறுதியை தொடர்ந்து பின்பற்றுவதில் நான் திருப்தியடைகிறேன் .


    நண்பர்களே ,


    2019 தேர்தல் முடிவுகளுக்கு பிறகு நாட்டு மக்களுக்கு நான் ஆற்றிய உரையை கேட்டபோது , அவரது வார்த்தைகளை 130 கோடி மக்களுக்கு நான் தெரிவித்தது போல் இருந்ததாக தன்னுடைய தலையங்கங்களில் ஒன்றில் குலாப் அவர்கள் தெரிவித்திருந்தார் . கோதாரி அவர்களே , உங்களுடைய புத்தகங்களில் இருந்து எப்போதெல்லாம் உபநிஷத்துகள் மற்றும் வேதங்கள் பற்றிய சொற்பொழிவுகளை நான் புரிந்து கொள்கிறேனோ , அப்போதெல்லாம் என்னுடைய சொந்த கருத்துகளை படிப்பது போலவே சில சமயங்களில் நான் உணர்கிறேன் .


    மனித குலத்தின் நலனைப் பற்றி கருத்துகள் சொல்வது யாராக இருந்தாலும் , அனைவரின் மனங்களுக்கும் அவை நெருக்கமானவையே . அதனால் தான் நமது வேதங்களும் , அவற்றில் சொல்லப்பட்டிருக்கும் கருத்துகளும் காலத்தை கடந்து நிற்கின்றன . இன்றைய டிவிட்டர் மற்றும் தகவல்கள் உலகில் , கூர்மையான அறிவிடம் இருந்து விலகிச் சென்று விட வேண்டாம் என்று புதிய தலைமுறையை நான் கேட்டுக்கொள்கிறேன் .


    நண்பர்களே ,


    உபநிஷத்துகள் மற்றும் வேதங்களைப் பற்றிய ஞானம் ஆன்மிக ஆர்வத்தை சார்ந்தது மட்டுமே அல்ல , அறிவியல் பார்வையும் தான் . நிகோலா டெஸ்லா என்னும் பெயரை நாம் அனைவரும் கேட்டிருப்போம் . டெஸ்லா இல்லாமல் நவீன உலகம் தற்போது இருப்பது போல் இருந்திருக்காது . ஒரு நூற்றாண்டுக்கு முன்னர் சுவாமி விவேகானந்தர் அமெரிக்காவுக்கு சென்றிருந்த போது , நிகோலா டெஸ்லாவை அவர் சந்தித்தார் .


    உபநிஷத்துகளின் புரிதலையும் , பிரபஞ்சத்தைப் பற்றி வேதாந்தங்களில் கூறப்பட்டிருக்கும் சாராம்சத்தையும் சுவாமி விவேகானந்தர் அவரிடம் கூறிய போது , டெஸ்லா ஆச்சரியமடைந்தார் . இந்த அறிவின் மூலம் அறிவியலின் மர்மங்களை தன்னால் அவிழ்க்க முடியும் என்று டெஸ்லா கூறினார் . இன்றைய இளைஞர்களும் இதை உணர வேண்டும் . அக்ஷர் யாத்ரா மற்றும் சம்வாத் உபநிஷத் போன்ற புத்தகங்கள் இதற்கு உதவும் .


    நண்பர்களே ,


    நமது மொழியின் , கருத்துகளின் முதல் வடிவம் எழுத்து தான் . எழுத்து என்பதற்கு சமஸ்கிருதத்தில் அழிக்க முடியாதது , என்றும் நிலைத்து நிற்பது என்பது பொருளாகும் . முனிவர்கள் , ஞானிகள் , விஞ்ஞானிகள் மற்றும் தத்துவ மேதைகள் ஆயிரக்கணக்கான வருடங்களுக்கு முன் நமக்கு அளித்த அறிவும் , கருத்துகளும் இன்றைக்கும் உலகத்துக்கு வழிகாட்டுகின்றன .


    உலகத்தை புரிந்துகொண்டவரால் தான் தெய்வநிலையை அடைய முடியும் என்கிறது நமது வேதங்கள் . உலகத்தை இந்தளவுக்கு புகழ்வது வேறெங்கும் காண முடியாது . இது தான் நமது இயல்பு . நம்முடைய பலத்தை நாம் புரிந்து கொள்ளும் போது , நமது முக்கியத்துவத்தையும் , பொறுப்புகளையும் நாம் உணர்கிறோம் .


    ஏழைகளுக்கு கழிவறை வசதி அளிக்கவும் , அவர்களை பல்வேறு நோய்களில் இருந்து பாதுகாக்கவும் தூய்மை இந்தியா இயக்கம் தேவைப்பட்டது . தாய்மார்கள் மற்றும் சகோதரிகளை உஜ்வால் திட்டம் புகையில் இருந்து பாதுகாக்கிறது . ஜல் ஜீவன் திட்டம் ஒவ்வொரு வீட்டுக்கும் தண்ணீரை வழங்குகிறது .


    மக்கள் சேவைக்காகவும் , கொரோனாப் பற்றிய விழிப்புணர்வை உருவாக்கியதற்காகவும் இந்திய ஊடகத்துறையை நான் பாராட்டுகிறேன் . கள அளவில் அரசு ஆற்றும் பணிகளைப் பற்றிய செய்திகளை மக்களுக்கு துடிப்புடன் ஊடகங்கள் வழங்கி வருவதோடு , அவற்றில் இருக்கும் குறைபாடுகளைப் பற்றியும் செய்திகளையும் வெளியிட்டு வருகின்றன .


    நண்பர்களே ,


    உள்ளூர் தொழில்களுக்கு ஊக்கம் அளிக்கும் ' தற்சார்பு இந்தியா ' பிரச்சாரத்துக்கு ஊடகங்கள் ஆதரவளித்து வருவது மகிழ்ச்சி அளிக்கிறது . இந்த லட்சியத்தை விரிவுபடுத்த வேண்டும் . இந்தியப் பொருள்கள் சர்வதேச அளவை எட்டி வருகின்றன , இந்தியாவின் குரலும் உலகத்தை எட்ட வேண்டும் .


    உலகம் தற்போது இந்தியாவை உன்னிப்பாக கவனித்து வருகிறது . இப்படிப்பட்ட சூழ்நிலையில் இந்திய ஊடகத்துறையும் சர்வதேச அளவை எட்ட வேண்டும் . சர்வதேச தகுதியுடைய பல்வேறு இலக்கிய விருதுகளை இந்திய நிறுவனங்கள் வழங்க வேண்டும் .


    திரு கற்பூர் சந்திர குலிஷின் நினைவாக சர்வதேச பத்திரிகைத்துறை விருதை தொடங்கியதற்காக பத்திரிகா குழுமத்தை நான் பாராட்டுகிறேன் .

    
    
    (Release ID: 1652569) Visitor Counter : 3
    
    
      Read this release in: English , Urdu , Hindi , Marathi , Bengali , Assamese , Manipuri , Punjabi , Gujarati , Odia , Telugu , Kannada , Malayalam