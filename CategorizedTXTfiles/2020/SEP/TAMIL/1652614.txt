      சிறப்பு சேவைகள் மற்றும் கட்டுரைகள்

      கடலூர் மாவட்டத்தை ஊட்டச்சத்து குறைபாடு இல்லாத மாவட்டமாக மாற்ற அனைத்துத் துறைகளும் இணைந்து பணியாற்ற வேண்டும் -மாவட்ட ஆட்சியர் சந்திர சேகர் சாகமூரி அறிவுறுத்தல்
      Posted On: 09 SEP 2020 3:13PM by PIB Chennai


    கடலூர் மாவட்டத்தில் போஷன் அபியான் என்ற தேசிய ஊட்டச்சத்து இயக்கம் மார்ச் 2019 முதல் அறிமுகப்படுத்தப்பட்டு உள்ளது. கடந்த செப்டம்பர் மாதம் நாடு முழுவதும் ஊட்டச்சத்து மாதமாக கொண்டாடப்பட்டது. அந்த மாதத்தில் கடலூர் மாவட்டத்தில் 1 லட்சத்திற்கும் அதிகமான விழிப்புணர்வு நிகழ்ச்சிகள் நடத்தப்பட்டன. இந்த வகையில் தமிழ்நாடு மாநிலத்தில் கடலூர் மாவட்டம் முதன்மை இடத்தைப் பிடித்திருந்தது. தற்போது மாவட்டத்தில் 2817 கர்ப்பிணிகள் உள்ளனர். கோவிட் பெருந்தொற்று நெருக்கடி காலத்தில் இவர்களை முறைப்படி கண்காணித்து சுகப்பிரசவம் ஏற்பட நடவடிக்கைகள் எடுக்கப்பட்டு வருகின்றன. தற்போது கடலூர் மாவட்டத்தில் 27.9 சதவிகித குழந்தைகள் வயதிற்கேற்ற உயரம் இல்லாமல் குள்ளமாக உள்ளனர். 9.25 சதவிகித குழந்தைகள் குறைவான எடையுடன் உள்ளனர். 35.7 சதவிகித கர்ப்பிணிகள் ரத்த சோகையுடன் உள்ளனர். இந்த அளவு தேசிய மற்றும் மாநில சராசரியைவிடவும் குறைவாகவே உள்ளது. கடலூர் மாவட்டத்தை ஊட்டச்சத்து குறைபாடு இல்லாத மாவட்டமாக மாற்ற அனைத்துத் துறைகளும் இணைந்து பணியாற்ற வேண்டும் என்று கடலூர் மாவட்ட ஆட்சித் தலைவர் திரு சந்திரசேகர் சாகமூரி தெரிவித்தார்.


    மத்திய அரசின் புதுச்சேரி மக்கள் தொடர்பு கள அலுவலகமும் கடலூர் மாவட்ட ஒருங்கிணைந்த குழந்தைகள் வளர்ச்சித் திட்டமும் இணைந்து நேற்று (8.9.2020) நடத்திய ” கோவிட் -19 மற்றும் ஊட்டச்சத்து உணவும் நோய் எதிர்ப்பு சக்தி அதிகரிப்பும் ” என்ற காணொளி கருத்தரங்கைத் தொடங்கி வைத்துப் பேசிய போது ஆட்சியர் சந்திரசேகர் சாகமூரி இவ்வாறு தெரிவித்தார்.


    அங்கன்வாடி பணியாளர்கள் உள்ளிட்ட களப்பணியாளர்கள் வீடு வீடாகச் சென்று தொற்று அறிகுறி உள்ளதா என்று கணக்கெடுத்தனர். அவர்களின் பரிந்துரையின் அடிப்படையில் கொரோனா வைரஸ் பரிசோதனைகள் அதிகரிக்கப்பட்டன. அதனால்தான் தொற்றுள்ளவர்களின் எண்ணிக்கை தற்போது அதிக அளவில் இருக்கிறது. மாவட்டத்தில் திடீர் பரவல் (அவுட்பிரேக்) ஏதுமில்லை. அதேபோன்று குணம் அடைந்து வீடு திரும்புபவர்களின் எண்ணிக்கையும் அதிகரித்து உள்ளது. கடலூர் மாவட்டத்தில் உள்ள 6,81,000 குடும்பங்களும் கணக்கெடுக்கப்படும். விரைவில் கடலூர் மாவட்டத்தில் கொரோனா தொற்று கட்டுப்பாட்டுக்குள் கொண்டு வரப்படும் என்று ஆட்சியர் மேலும் தெரிவித்தார்.


    சிறப்புரை ஆற்றிய தமிழக அரசின் முன்னாள் பொதுசுகாதார இயக்குனரும் மாநில பேரிடர் மேலாண்மை ஆணையத்தின் ஆலோசனை க் குழு உறுப்பினருமான டாக்டர் க . குழந்தைசாமி அங்கன்வாடி மையங்களில் கை கழுவும் வசதி ஏற்படுத்தப்பட வேண்டும் என்றும் அங்கன்வாடி பணியாளர்கள் அனைவரும் தங்களுக்கு இணை நோய்கள் உள்ளதா என்பதை பரிசோதித்துக் கொள்ள வேண்டும் என்றும் அறிவுறுத்தினார். பதட்டமோ பயமோ இல்லாமல் அமைதியாக 7 அல்லது 8 மணி நேரம் உறங்க வேண்டும். தூக்கமின்மை பிரச்சனை ஏற்பட்டால் அது நோய் எதிர்ப்புச் சக்தியை குறைத்து விடும். எனவே இன்றைய கொரோனா நெருக்கடி காலகட்டத்தில் நிம்மதியான தூக்கம் முக்கியம் என்று டாக்டர் குழந்தைசாமி வலியுறுத்தினார். இந்த மழைக்காலத்தில் சளி, காய்ச்சல் வருவது இயல்பு. ஆனால் வந்துள்ள காய்ச்சல் சாதாரண காய்ச்சலா அல்லது கொரோனா காய்ச்சலா என்று நமக்குத் தெரியாது. தெரியாமலேயே சிகிச்சையைத் தள்ளிப்போடுவது என்பது ஆபத்தானதாக முடியும். எனவே சளி, காய்ச்சல் போன்ற அறிகுறிகள் தென்பட்ட உடனேயே மருத்துவ ஆலோசனைக்கும் பரிசோதனைக்கும் சென்றுவிட வேண்டும் என்று குழந்தைசாமி கேட்டுக் கொண்டார்.


    ஆயுஷ் அமைச்சகத்தின் மத்திய சித்த மருத்துவ ஆராய்ச்சி குழும முன்னாள் தலைமை இயக்குனர் டாக்டர் கே . எஸ் . இராமசுவாமி சித்த மருத்துவ முறையின் சிறப்புகளையும் கொரேனா முன்தடுப்பு மற்றும் சிகிச்சைக்கு பயன்படும் சித்த மருந்துகள் குறித்தும் விரிவாக எடுத்துரைத்தார். நமது வீட்டின் சமையலறையில் உள்ள அஞ்சறைப் பெட்டியே மிகச் சிறந்த நோயெதிர்ப்புச் சக்தி பெட்டகம் ஆகும். பெரும்பாலும் இந்தப் பெட்டியில் சுக்கு, மிளகு, திப்பிலி, சீரகம், வெந்தயம், பெருங்காயம், பூண்டு, மஞ்சள் ஆகிய எட்டு பொருட்கள் இருக்கும். இவற்றை உரிய முறைப்படி உணவில் சேர்த்துக் கொள்ளும் போது நம்முடைய நோயெதிர்ப்புச் சக்தி அதிகரிக்கிறது. சித்த மருத்துவம் என்பது நோய் அணுகாத வாழ்வியல் முறை ஆகும். இதை நாம் கடைபிடித்தால் கொரோனாவை எளிதில் வெல்லலாம் என்று டாக்டர் ராமசாமி மேலும் தெரிவித்தார்.


    கடலூர் ஒருங்கிணைந்த குழந்தைகள் வளர்ச்சித் திட்டத்தின் மாவ ட்ட அலுவலர் முனைவர் டி. பழனி தலைமை உரையாற்றினார். மாவாட்டத்தில் உள்ள அங்கன்வாடி பணியாளர்கள் 6080 வாட்ஸ் அப் குழுக்களை உருவாக்கி அதன் மூலம் சுமார் ஒரு லட்சம் பயனாளிகளோடு தொடர்பில் இருக்கின்றனர். யூடியுப் சேனல் மூலம் விழிப்புணர்வு வீடியோக்கள் பரிமாறப்படுகின்றன என்று திரு பழனி தெரிவித்தார்.


    செய்தி ஒலிபரப்பு அமைச்சகத்தின் சென்னை மண்டல மக்கள் தொடர்பு அலுவலக இணை இயக்குனர் ஜெ. காமராஜ் அறிமுகவுரை ஆற்றினார். இன்றைய பெருந்தொற்றுக் காலத்தில் விழிப்புணர்வுதான் மிகப்பெரிய ஆயுதம். மக்களை நேரிடையாகச் சந்திக்க முடியாத நிலையில் சமூக ஊடகங்கள் விழிப்புணர்வுக்கு பெரிதும் உதவுகின்றன என்று திரு. காமராஜ் தெரிவித்தார்.


    மாவட்ட சித்த மருத்துவ அலுவலர் ஜி. ராஜகுமாரன் கருத்துரை ஆற்றினார். புதுச்சேரி மக்கள் தொடர்பு கள அலுவலகத்தின் உதவி இயக்குனர் முனைவர் தி. சிவக்குமார் வரவேற்புரை ஆற்றியதோடு நிகழ்ச்சியைத் தொகுத்து வழங்கினார்.


    கடலூர் நகர குழந்தைகள் வளர்ச்சித் திட்ட அலுவலர் மோனிஷா வெங்கடேஷ் நன்றியுரை கூறினார். புதுச்சேரி களவிளம்பர உதவியாளர் மு.தியாகராஜன் நிகழ்ச்சிக்கான ஏற்பாடுகளை செய்திருந்தார். இந்த காணொளி கருத்தரங்கில் குழந்தை வளர்த்தித் திட்ட அலுவலர்கள் மற்றும் அங்கன்வாடி பணியாளர்கள் சுமார் 700 பேர் ஆனலைன் மூலம் கலந்து கொண்டனர்.

    
    
    (Release ID: 1652614) Visitor Counter : 6