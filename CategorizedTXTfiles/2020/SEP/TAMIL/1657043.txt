      சிறப்பு சேவைகள் மற்றும் கட்டுரைகள்

      வெளிநாடுகளில் சிக்கியுள்ள இந்தியர்களை தாயகம் அழைத்து வர வந்தே பாரத் மிஷன் திட்டத்துக்கு ஆதரவு அளிக்கும் வகையில் சர்வதேச விமானப் போக்குவரத்து ஒப்பந்தங்கள் (ஏர் பப்பிள் ஒப்பந்தம்) கையெழுத்து
      
      வந்தே பாரத் மிஷன் மூலம் 17 லட்சம் இந்தியர்கள் வெளிநாடுகளில் இருந்து தாயகம் அழைத்து வரப்பட்டனர்

      Posted On: 20 SEP 2020 7:31PM by PIB Chennai

    கோவிட்-19 நோய்த் தொற்றைத் தொடர்ந்து முடக்கநிலை அமலுக்கு வந்ததால் , விமான சேவைகள் ரத்து செய்யப்பட்டன. அதனால் லட்சக்கணக்கான இந்தியர்கள் வெளிநாடுகளில் முடங்கிவிட்டனர். தங்கள் குடும்பத்தினருடன் தாயகம் திரும்ப விரும்பிய இந்தியர்களுக்கு வரப்பிரசாதமாக வந்தே பாரத் மிஷன் திட்டம் தொடங்கப்பட்டது. இதன் பல்வேறு கட்ட பயணங்களில் வெளிநாடுகளில் இருந்து 17 லட்சத்துக்கும் மேற்பட்ட இந்தியர்கள் தாயகம் அழைத்து வரப்பட்டுள்ளனர் என்று மத்திய சிவில் விமானப் போக்குவரத்துத் துறை அமைச்சர் திரு. ஹர்தீப் சிங் புரி தெரிவித்துள்ளார்.


    வந்தே பாரத் மிஷன் திட்டத்துடன் அமெரிக்கா , கனடா, பிரான்ஸ், ஜெர்மனி, பிரிட்டன், மாலத்தீவுகள், ஐக்கிய அமீரகம், கத்தார், ஆப்கானிஸ்தான், பஹ்ரைன் உள்ளிட்ட 13 நாடுகளுடன் சர்வதேச விமானப் போக்குவரத்து ஒப்பந்தங்களிலும் (ஏர் பப்பிள் ஒப்பந்தம்) இந்தியா கையெழுத்திட்டுள்ளது. இப்போது பட்டியலில் உள்ள நாடுகளுடன் இந்தியா - ஆப்கானிஸ்தான் இடையிலும் பஹ்ரைன், கனடா, பிரான்ஸ், ஜெர்மனி, இராக், மாலத்தீவுகள், நைஜீரியா மற்றும் கத்தார் நாடுகளுக்கு இடையிலும் மக்கள் பயணம் செல்ல முடியும். கோவிட் 19 நோய் பாதிப்பு சூழ்நிலையில் வழக்கமான சர்வதேச விமானப் போக்குவரத்து நிறுத்தி வைக்கப்பட்டுள்ள நிலையில், வணிக ரீதியிலான பயணிகள் சேவையை மீண்டும் தொடங்குவதை நோக்கமாகக் கொண்டு இரு நாடுகளுக்கு இடையில் ஏற்படுத்தும் தற்காலிக ஒப்பந்தம் ஏர் பப்பிள் ஒப்பந்தம் எனப்படுகிறது. இந்த ஒப்பந்தத்தில் கையெழுத்திடும் இரு நாடுகளும் ஒரே மாதிரி பயன்களைப் பெற முடியும். ஏர் பப்பிள் ஒப்பந்தத்தின்படி திருச்சியில் இருந்து பஹ்ரைனுக்கு செப்டம்பர் 29 ஆம் தேதி விமான சேவை இயக்கப்படுகிறது. வந்தே பாரத் மிஷன் திட்டத்தின் கீழ் திருச்சி - துபாய் இடையில் 24 ஆம் தேதி கூடுதல் விமான சேவை இயக்கப்படும். ஏற்கெனவே 22, 25 மற்றும் 27 ஆம் தேதிகளில் ஏர் இந்தியா எக்ஸ்பிரஸ் விமான சேவைகள் அறிவிக்கப்பட்டுள்ளன. IX1249 விமானம் மாலை 4.40 மணிக்கு திருச்சியில் இருந்து புறப்பட்டு, இரவு 7.30 மணிக்கு துபாய் சென்றடையும். வெளிநாடுகளில் சிக்கியுள்ள இந்தியர்களை அழைத்து வருவதற்காகவும், கோவிட் 19 முடக்கநிலையால் இந்தியாவில் சிக்கியுள்ள பிற நாட்டவர்கள் தங்கள் நாடுகளுக்குத் திரும்புவதற்காகவும் வந்தே பாரத் திட்டத்தை மத்திய அரசு மே 7 ஆம் தேதி தொடங்கியது. இதந் ஆறாவது கட்ட சேவை செப்டம்பர் 1 ஆம் தேதி தொடங்கியது. அக்டோபர் 24 ஆம் தேதி வரையில் தொடரும் இந்த காலக்கட்டத்தில் 1626 விமான சேவைகளுக்குத் திட்டமிடப் பட்டுள்ளது.


    ஏராளமான இந்தியர்கள் வந்தே பாரத் திட்டத்தை பயன்படுத்தி தாயகம் திரும்பியுள்ளனர் என்று துபாயில் பொறியாளராக வேலை பார்க்கும் ஸ்ரீசுதி தெரிவித்தார். இந்தியாவுக்கு வந்ததும் 14 நாட்கள் தனிமைப்படுத்தலில் இருக்க வேண்டும் என்ற கட்டுப்பாடுகள் காரணமாக , வெளிநாடுகளில் வேலைபார்க்கும் இந்தியர்கள் சிரமப்படுவதாக அவர் கூறினார். முடக்கநிலை நீக்கம் 4-ன் கீழ் மேலும் தளர்வுகள் அளிக்கப்பட்டால், அவசர நேர்வுகளில் இந்தியாவில் நோயுற்றிருக்கும் உறவினர்களை சந்தித்துவிட்டு, உடனடியாக தாங்கள் வேலைபார்க்கும் நாடுகளுக்குத் திரும்ப முடியும் என்று அவர் நம்பிக்கை தெரிவித்தார்.


    வெளிநாடுகளில் இருந்து சர்வதேச விமானங்கள் மூலம் தமிழகத்துக்கு வருபவர்கள் 14 நாள் தங்கள் வீடுகளில் தனிமை சிகிச்சையில் கட்டாயமாக இருக்க வேண்டும். ஆர்.டி.-பி.சி.ஆர். பரிசோதனை அறிக்கையை சமர்ப்பிக்க வேண்டும். நோய் அறிகுறி இருந்தாலோ , கோவிட் 19 பாதிப்பு உள்ளதாகக் கண்டறியப்பட்டாலோ அந்தப் பயணிகள் மருத்துவமனைகளில் சேர்க்கப்பட்டு தனிமைப்படுத்தி சிகிச்சை அளிக்கப்படும். தொழில்முறை பயணமாக இருந்தாலும், 72 மணி நேரத்தில் திரும்புவதாக இருந்தாலும் தனிமைப்படுத்தல் விதிகளில் இருந்து விலக்கு அளிக்கப் படுகிறது.


    வெளிநாடுகளில் இன்னும் சிக்கியுள்ள இந்தியர்கள் தாயகம் திரும்பி தங்கள் குடும்பத்தினருடன் சேர்ந்து வாழ்வதற்கு , வந்தே பாரத் மிஷன் மற்றும் ஏர் பப்பிள் ஒப்பந்தத்தின்படியான விமான சேவைகள் உதவிகரமாக இருக்கும்.


    

    
    (Release ID: 1657043) Visitor Counter : 3
    
    
      Read this release in: English