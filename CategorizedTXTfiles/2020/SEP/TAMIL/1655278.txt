      சிறப்பு சேவைகள் மற்றும் கட்டுரைகள்

      இளைஞர்கள் தங்கள் வாழ்வாதாரத்தைப் புதுப்பிக்க தற்சார்பு மற்றும் இதர திட்டங்கள் மூலம் வழங்கப்படும் கடன்களை பயன்படுத்திக் கொள்ள வேண்டும்
      
      பிரதமர் ஜன்தன், தற்சார்பு இந்தியா, ஒரே பாரதம் உன்னத பாரதம் குறித்த இணையக் கருத்தரங்கை திருச்சி கள விளம்பர அலுவலகம் ஏற்பாடு செய்தது

      Posted On: 16 SEP 2020 5:00PM by PIB Chennai

    வேலை இல்லாத இளைஞர்கள் , பல்வேறு அரசு திட்டங்களின் கீழ் , வங்கிகள் வழங்கும் கடன்களைப் பயன்படுத்தி தங்கள் வாழ்வாதாரத்தைப் புதுப்பித்துக்கொள்ள வேண்டும் என்றும் , அதன் மூலம் தங்களை தன்னிறைவு பெற்றவர்களாக மாற்றிக்கொள்ள வேண்டும் என்றும் , இந்திய அரசின் திருச்சி கள விளம்பர அலுவலகம் , பெரம்பலூர் நேரு யுவ கேந்திராவின் ஒத்துழைப்புடன் நடத்திய பிரதமர் ஜன்தன் , தற்சார்பு இந்தியா , வங்கி கடனுதவி , ஒரே பாரதம் , உன்னதபாரதம் குறித்த இணையக் கருத்தரங்கில் வலியுறுத்தப்பட்டது.


    தமிழ்நாடு , புதுச்சேரி மண்டல மக்கள் தொடர்பு பிரிவின் இணை இயக்குநர் திரு. ஜே. காமராஜ் தமது தலைமை உரையில் , பொதுமுடக்கத்தால் ஏற்பட்ட சிரமங்களில் இருந்து மீளவும் , மக்களை தன்னிறைவு பெற்றவர்களாக மாற்றவும் , மத்திய அரசு ரூ.20 லட்சம் கோடி மதிப்பிலான தற்சார்பு இந்தியா தொகுப்பு திட்டத்தை நடைமுறைப்படுத்தி வருவதாக கூறினார். வங்கி கடன்களை முறையாகப் பயன்படுத்த தொழிற்பயிற்சி மிகவும் அவசியம் என அவர் வலியுறுத்தினார். கடந்த ஆறு மாதங்களில் , உலகம் முழுவதும் சுமார் 3 கோடி பேரும் , இந்தியாவில் 50 லட்சத்துக்கும் அதிகமானோரும் கோவிட்-19 தொற்றால் பாதிக்கப்பட்டுள்ளதாக அவர் தெரிவித்தார்.


    மக்களின் வாழ்வாதாரத்தைப் பாதுகாக்கும் வகையில் அரசு படிப்படியாக நான்கு கட்ட தளர்வுகளை அறிவித்துள்ளது. இதை உணர்ந்து மக்கள் வெளியே செல்லும்போது , கூடுதல் கவனத்துடன் , அனைத்து பாதுகாப்பு விதிமுறைகளையும் கடைப்பிடித்து நடந்து கொள்ள வேண்டும் என்று அவர் கேட்டுக்கொண்டார். திருச்சி கள விளம்பரத்துறை அதிகாரி திரு. கே.தேவி பத்மனாபன் தமது அறிமுக உரையில் , பிரதமர் ஜன்தன் கணக்குகளை இதுவரை 40.52 கோடி பேர் துவக்கியுள்ளதாகத் தெரிவித்தார். ஆகஸ்ட் 28-ம் தேதியுடன் பிரதமர் ஜன் தன் திட்டம் ஆறு ஆண்டுகளை நிறைவு செய்துள்ளது. அது , அனைத்து மக்களுக்கும் , குறிப்பாக ஊரகப்பகுதி பெண்களுக்கு வங்கிகளை அணுகுவதில் உதவியுள்ளது. கொவிட்-19 தொகுப்பாக , 20 கோடிக்கும் மேற்பட்ட பெண்களின் ஜன் தன் கணக்குகளில் மத்திய அரசு ரூ.500 வழங்கிவருவதை அவர் சுட்டிக்காட்டினார். இந்தியாவின் இரும்பு மனிதர் சர்தார் வல்லபாய் பட்டேலின் 140-வது பிறந்த நாளில் , 2015 அக்டோபர் 31-ம் தேதி பிரதமர் ஒரே பாரதம் உன்னத பாரதம் திட்டத்தை அறிவித்தார் என்று அவர் கூறினார்.


    இந்தத் திட்டத்தின் ஒரு கட்டமாக , ஒவ்வொரு மாநிலமும் , மற்றொரு மாநிலத்துடன் கலாச்சாரம் , மொழி , இலக்கியம் , திருவிழாக்கள் மற்றும் எண்ணங்களைப் பகிர்ந்து கொள்கின்றன என்று அவர் குறிப்பிட்டார். தமிழகம் , ஜம்மு காஷ்மீர் , லடாக்குடன் இத்திட்டத்தின் கீழ் இணைக்கப்பட்டுள்ளது.


    திருச்சி மாவட்ட நேரு யுவ கேந்திரா ஒருங்கிணைப்பாளர் திருமிகு எஸ். சுருதி தமது பாராட்டுரையில் , தற்சார்பு இந்தியா திட்டம் , தங்களை தன்னிறைவு பெற்றவர்களாக மாற்ற உதவுகிறது என்றும் , பிரதமர் ஜன் தன் திட்டம் நிதி அதிகாரமளித்தலை வழங்கியுள்ளது என்றும் கூறினார்.


    திருச்சி மாவட்ட தொழில் மையத்தின் பொது மேலாளர் திரு. ஜி. ரவீந்திரன் தமது சிறப்புரையில் , பிரதமரின் வேலைவாய்ப்பு உருவாக்கத் திட்டம் , வேலையற்ற இளைஞர்களுக்கு வேலைவாய்ப்பு உருவாக்க திட்டம் , புதிய தொழில்முனைவோர் மற்றும் தொழில் மேம்பாட்டு திட்டம் ஆகியவ பற்றி குறிப்பிட்டார். பிரதமரின் வேலைவாய்ப்பு உருவாக்கத் திட்டத்தின் கீழ் , சேவை தொழில் திட்டத்துக்கு ரூ. 10 லட்சம் வரையிலும் , உற்பத்தி தொழில் திட்டத்துக்கு ரூ.25 லட்சம் வரையிலும் கடனுதவி அளிக்கப்படுவதாக அவர் தெரிவித்தார். www.kviconline.gov.in என்ற வலைதளத்தின் மூலம் கடன்களுக்கு விண்ணப்பிக்கலாம். இந்த மாதக் கடைசி வரை பயிற்சிக்கான விலக்கு அளிக்கப்படுகிறது. என்இஇடிஎஸ் திட்டத்தின் கீழ் , திட்ட முதலீட்டில் 25 சதவீத மானியம் மற்றும் 3 சதவீத வட்டி மானியத்துடன் ரூ. 5 கோடி வரையிலான திட்டங்களுக்கு கடனுக்கு விண்ணப்பிக்கலாம் என்று அவர் தெரிவித்தார்.


    பெரம்பலூர் மாவட்ட தொழில் மைய பொது மேலாளர் திரு.ஏ.செந்தில் குமார். இளைஞர்கள் உற்பத்தி தொழில்கள் அல்லது சேவை தொழிலை தொடங்குவதற்கான கடனுதவி குறித்து , பங்கேற்றவர்களுடன் கலந்துரையாடினார்.


    திருச்சி இந்தியன் ஓவர்சீஸ் வங்கியின் நிதி ஆலோசகர் திரு.எம்.வேலுச்சாமி , குறைந்தபட்ச இருப்பு தொகை இல்லாமலும் , வங்கிகளில் பிரதமர் ஜன் தன் கணக்குகள் தொடங்கப்படுவதாகத் தெரிவித்தார். ஊரகப்பகுதிகளில் வசிக்கும் மக்களுக்கு வங்கி வசதிகள் இத்திட்டத்தின் மூலம் வழங்கப்படுவதாக அவர் சுட்டிக்காட்டினார்.


    முன்னதாக , திருச்சி நேரு யுவ கேந்திராவைச் சேர்ந்த திரு. ஆர்.மகேஸ்வரன் வரவேற்புரை ஆற்றினார். பெரம்பலூர் நேரு யுவ கேந்திராவின் திரு. என்.தமிழரசன் நன்றி நவின்றார். திருச்சி மக்கள் தொடர்பு கள விளம்பர பிரிவின் திரு.கே.ரவீந்திரன் நிகழ்ச்சியை நெறியாளுகை செய்து ஒருங்கிணைத்தார்.


    மத்திய இளைஞர் நலன் மற்றும் விளையாட்டு அமைச்சகத்தின் திருச்சி , பெரம்பலூர் மாவட்ட நேரு யுவ கேந்திரா ஒத்துழைப்புடன் இந்த வெபினார் ஏற்பாடு செய்யப்பட்டிருந்தது. இந்த நிகழ்ச்சி , தமிழகம் , புதுச்சேரி மண்டல மக்கள் தொடர்பு பிரிவின் யுடியூப் சேனலில் நேரடியாக ஒளிபரப்பானது.

    
    
    (Release ID: 1655278) Visitor Counter : 7
    
    
      Read this release in: English