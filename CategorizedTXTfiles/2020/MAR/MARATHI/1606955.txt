      पंतप्रधान कार्यालय

      बंगबंधू शेख मुजीबुर रहमान यांच्या 100 व्या जयंती निमित्त पंतप्रधानांचा बांग्लादेशला व्हिडीओ संदेश
      Posted On: 17 MAR 2020 10:45PM by PIB Mumbai


    नवी दिल्ली, 17 मार्च 2020


    नमस्कार!!


    ‘जतीर पिता’ बंगबंधू शेख मुजीबुर रहमान यांच्या 100 व्या जयंतीच्या मंगलमय प्रसंगी संपूर्ण बांगलादेशला 130 कोटी भारतीय बंधू आणि भागीनिंकडून खूप खूप शुभेच्छा.


    मित्रांनो , या ऐतिहासिक कार्यक्रमात सहभागी होण्यासाठी शेख हसिनाजींनी मला वैयक्तिकरित्या आमंत्रण दिले होते, परंतु कोरोना व्हायरसमुळे हे शक्य झाले नाही. नंतर, शेख हसीनाजींनी मला हा पर्याय सुचवला आणि मी व्हिडीओ परिषदेच्या माध्यमातून तुमच्याशी संवाद साधत आहे.


    मित्रांनो , बंगबंधू शेख मुजीबुर रहमान हे मागच्या शतकातील एक महान व्यक्तिमत्व होते. त्यांचे संपूर्ण जीवन हे आपल्या सर्वांसाठी खूपच प्रेरणादायी आहे.


    बंगबंधू म्हणजे---


    धैर्यशील नेता


    दृढनिश्चयी व्यक्ती


    शांत, ऋषीतुल्य व्यक्तिमत्व


    न्याय , समानता आणि सन्मानाचा विजेता


    क्रूरतेविरोधात दोन हात आणि ,


    जुलुमगिरी विरोधात भक्कम ढाल


    बांगलादेश मुक्तीसाठीच्या सर्व आव्हानांचा सामना करण्यासाठी त्याकाळातील लाखो तरुणांना त्यांच्या या गुणांमुळे एक नवीन ऊर्जा प्राप्त झाली होती. बांग्लादेशचे सर्व नागरिक आज , शेख मुजीबीर रहमान यांच्या स्वप्नातील ‘शोनार बांग्ला’ ची स्वप्नपूर्ती करण्यासाठी स्वतःला अहोरात्र समर्पित करत आहेत हे पाहून मला खूप आनंद होत आहेत.


    मित्रांनो , बंगबंधुंचे आयुष्य हे 21 व्या शतकातील जगाला एक महान संदेश देतो. आपल्याला हे सगळ्यांना माहितच आहे की, लोकशाहीच्या सर्व मुल्यांचा अवमान करून कशाप्रकारे दडपशाही आणि क्रूर शासनव्यवस्थेने ‘बांग्ला भूमीवर’ अन्याय केला आणि तिथल्या लोकांचे आयुष्य उध्वस्त केले.


    विनाश आणि नरसंहाराच्या अवस्थेतून बांगलादेशला बाहेर काढून सकारात्मक आणि विकसनशील समाज घडवण्यासाठी त्यांनी त्यांच्या आयुष्याचा प्रत्येक क्षण समर्पित केला होता. द्वेष आणि नकारात्मकता हा कोणत्याही देशाच्या विकासाचा पाया होऊ शकत नाही हे त्यांना स्पष्टपणे माहित होते.


    असे असलेतरी , त्यांच्या ह्या कल्पना आणि प्रयत्न काही विशिष्ट लोकांना आवडत नव्हते आणि त्या लोकांनी त्यांना आपल्यापासून हिसकावून घेतले. बांग्लादेश आणि आणि आपण सर्व खूप नशीबवान होतो की, पंतप्रधान शेख हसीना आणि शेख रेहाना यांना देवाचा आशीर्वाद आहे. नाहीतर, हिंसा आणि द्वेषाच्या समर्थकांनी कोणतीही कसर बाकी ठेवली नव्हती.


    दहशत आणि हिंसाचाराला राजकारण आणि मुत्सद्देगिरीची हत्यारे बनविल्यानंतर एखादे राष्ट्र आणि समाज कशाप्रकारे उध्वस्त होतो याचे आपण सगळेच साक्षीदार आहोत. संपूर्ण जग पाहत आहे की , दहशत आणि हिंसाचाराचे समर्थक सध्या कुठे आहेत आणि कुठच्या परिस्थितीत आहेत तर दुसरीकडे बांग्लादेश नवीन उंची पादाक्रांत करत आहे.


    मित्रांनो , बंगबंधूंकडून प्रेरणा घेऊन आणि शेख हसीना याच्या नेतृत्वाखाली सर्वसमावेशक आणि विकासाभिमुख योजनांसह बांग्लादेश पुढे मार्गक्रमण करत आहे, हे खरेच कौतुकास्पद आहे.


    अर्थव्यवस्था असो , इतर सामाजिक उपक्रम किंवा क्रीडा आज बांग्लादेश नविन मानदंड प्रस्थापित करत आहे. कौशल्य, शिक्षण, आरोग्य, महिला सक्षमीकरण, लघु वित्त यासारख्या अनेक क्षेत्रांमध्ये अभूतपूर्व प्रगती करत आहे.


    मला हे सांगताना खूप आनंद होत आहे की , महील 5-6 वर्षांमध्ये भारत आणि बांगलादेशने द्विपक्षीय संबंधांचा सुवर्ण अध्याय लिहिला आहे आणि आपल्या भागीदारीला नवीन आयाम आणि दिशा दिली आहे. उभय देशांमधील विश्वास वृद्धिंगत होत असल्यामुळेच भू सीमा आणि सागरी सीमेसारखे क्लिष्ट मुद्दे मैत्रीपूर्ण वातावरणात सोडवण्यात आम्ही सक्षम आहोत.


    आज , बांग्लादेश हा भारताचा दक्षिण आशियातील केवळ सर्वात मोठा व्यापारी भागीदारच नाहीतर विकास भागीदार देखील आहे. भारतात निर्माण होणारी वीज ही बांगलादेशातील लाखो घरे आणि कारखाने उजळवत आहे. मैत्रीच्या माध्यमातून आपल्या संबंधांमध्ये नवीन आयाम जोडले गेले आहेत.


    रस्ते , रेल्वे, हवाई, जलमार्ग असो किंवा इंटरनेट अनेक क्षेत्रांमधील आपल्या सहकार्यामुळे दोन्ही देशांमधील लोकं अधिक जवळ येत आहेत.


    मित्रांनो , टागोर, काझी नझरूल इस्लाम, उस्ताद अलाउद्दीन खान, लालोन शाह, जीवनानंद दास आणि ईश्वरचंद्र विद्यासागर यासारख्या विचारवंतांकडून आपल्याला आपला वारसा मिळाला आहे.


    बंगबंधुंचा वारसा आणि प्रेरणा यामुळे आपला वारसा अधिक समृद्ध झाला आहे. भारत नेहमीच त्याच्या आदर्श आणि मूल्यांशी एकरूप राहिला आहे. या सामायिक वारशाच्या पायावरच भारत आणि बांगलादेशचे सखोल संबंध उभारले आहेत.


    आमचा हा वारसा , सखोल बंध, बंगबंधुनी दाखवलेला मार्ग या दशकात देखील उभय देशांची भागीदारी, प्रगती आणि समृद्धीचा मजबूत पाया आहे.


    पुढील वर्ष हे बांग्लादेश मुक्तीच 50वे आणि 2022 हे भारताच्या स्वातंत्र्याचे 75 वे वर्ष असणार आहे. मला खात्री आहे की, हे दोन्ही महत्वाचे टप्पे भारत आणि बांगलादेशाला केवळ नवीन उंचीवर नेणार नाहीत तर उभय देशांमधील मैत्रीचे बंध अधिक दृढ करतील.


    मी पुन्हा एकदा बंगबंधूंच्या शताब्दी वर्षानिमित्त संपूर्ण बांगलादेशाला शुभेच्छा देतो.


    जय बांगला , जय हिंद!!


    B.Gokhale / S.Mhatre /P.Kor

    
    
    (Release ID: 1606955) Visitor Counter : 5
    
    
      Read this release in: English