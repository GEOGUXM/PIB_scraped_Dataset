      विज्ञान आणि तंत्रज्ञान मंत्रालय

      कोविड -19 विरोधात स्टार्ट अप उद्योगांनी आणलेल्या तंत्रज्ञानाच्या जोडणीसाठी विज्ञान-तंत्रज्ञान विभागाकडून कृतिदल स्थापन
      
      निदान, चाचण्या, आरोग्यसेवा आणि उपकरणांचा पुरवठा यासंबंधी बाजारपेठेत वापरण्याजोग्या तयार उपायांना निधीपुरवठा करण्याचा उद्देश

      Posted On: 26 MAR 2020 7:14PM by PIB Mumbai

    नवी दिल्ली , 26 मार्च 2020


    कोविड -19 मुळे उत्पन्न झालेले अनेकविध प्रश्न सोडविण्यासाठी उचित तंत्रज्ञानाचा आणि कारखानदारी क्षेत्राचा विकास करण्याच्या दृष्टीने , DST म्हणजेच विज्ञान तंत्रज्ञान विभाग , समन्वयाने प्रयत्न करीत आहे. तसेच कोविड -19 साथीच्या आजारामुळे उद्भवणाऱ्या अनेक तातडीच्या गरजा भागविण्यासाठी देशाला सज्ज करण्याकरिता नवनवीन मार्ग शोधून काढण्यातही विभागाचा पुढाकार आहे.


    संशोधन-विकास प्रयोगशाळा , शिक्षणसंस्था , नवे म्हणजे स्टार्टअप उद्योग व सूक्ष्म लघु आणि मध्यम उद्योगांकडील तंत्रज्ञान जोडून घेण्यासाठी विज्ञान तंत्रज्ञान विभागाने ' कोविड -19 ' कृतिदलाची स्थापना केली आहे. निदान , चाचण्या , आरोग्यसेवा आणि उपकरणांचा पुरवठा यासंबंधी बाजारपेठेत वापरता येण्याइतक्या तयार उत्पादनांच्या निर्मिती साठी निधीपुरवठा करणे , हा त्यामागचा उद्देश आहे. मास्क व अन्य सुरक्षा उपकरणे , सॅनिटाइझर म्हणजे हात स्वच्छ करणारा अल्कोहोलयुक्त द्रव , तपासण्यांसाठी परवडण्याजोग्या किमतीतील किट्स , व्हेंटीलेटर अर्थात जीवरक्षक प्रणाली , ऑक्सिजनेटर म्हणजे ऑक्सिजनचा पुरवठा करणारी यंत्रणा आदींचा त्या उपायांत समावेश होतो. याखेरीज , कृत्रिम बुद्धिमत्तेवर आणि IOT वर आधारित मार्गांनी विषाणूच्या प्रादुर्भावावर लक्ष ठेवणे , आणि नियंत्रण यासाठी उपयुक्त तंत्रज्ञानाचाही यात अंतर्भाव होतो.


    क्षमता जोडणी गटात विज्ञान तंत्रज्ञान विभाग , जैवतंत्रज्ञान विभाग( DBT), भारतीय वैद्यकीय संशोधन परिषद ( ICMR), इलेक्ट्रॉनिक्स आणि माहिती तंत्रज्ञान मंत्रालय , वैज्ञानिक आणि औद्योगिक संशोधन परिषद ( CSIR), अटल नवोन्मेष अभियान ( AIM), सूक्ष्म लघु आणि मध्यम उद्योग मंत्रालय , स्टार्ट अप इंडिया आणि अखिल भारतीय तंत्रशिक्षण परिषद ( AICTE) यांचे प्रतिनिधी आहेत. मोठी झेप घेण्याच्या उंबरठ्यावर उभे असलेले , कदाचित आर्थिक किंवा अन्य साहाय्याची गरज असणारे तसेच , वाढीसाठी मोठी मागणी मांडणारे स्टार्ट अप उद्योग ओळखणे , हे या कृतिदलाचे काम आहे.


    संबंधित मंत्रालये आणि विभागांच्या प्रमुख अधिकाऱ्यांना अशी विनंती करण्यात आली आहे , की त्यांच्या पाठबळावर उभे असणाऱ्या आणि कोविड -19 च्या कोणत्याही महत्त्वपूर्ण पैलूवर तंत्रज्ञानात्मक उत्तर देऊ शकणाऱ्या स्टार्ट अप आणि अन्य उद्योगांबद्दलची माहिती वेगाने मिळविण्यासाठी , त्यांनी व्यक्तिश: प्रयत्न करावेत.


    योग्य तंत्रज्ञानात्मक उपाय जलदगतीने विकसित करणे , त्यांचे उत्पादन आणि ठिकठिकाणी ते पोहोचवून प्रत्यक्ष अंमलबजावणी यासाठी वापरण्याच्या यंत्रणांचा भाग म्हणून विज्ञान तंत्रज्ञान विभागाने दोन स्वतंत्र प्रस्ताव मागवले आहेत. यापैकी एक , विज्ञान आणि अभियांत्रिकी संशोधन मंडळ ( SERB) तर दुसरा तंत्रज्ञान विकास मंडळ ( TRB) अंतर्गत मागवण्यात आला आहे. विज्ञाननिष्ठ उपाय आणि नव्या व रूढ उपायांचे व्यापारी दृष्टिकोनातून उत्पादन , या दोन्हींना पाठबळ देण्याच्या दृष्टीने हे प्रस्ताव महत्त्वाचे आहेत.


    G.Chippalkatti / J.Waishampayan /P.Malandkar


    

    
    (Release ID: 1608386) Visitor Counter : 16
    
    
      Read this release in: English