      माहिती आणि प्रसारण मंत्रालय

      जीवनाची आव्हाने पेलण्याकरिता महिलांनी स्वतःला सक्षम करावे
      
      शिवाजी कला व वाणिज्य महाविद्यालयाच्या प्राचार्य डॉ. स्मिता देशमुख यांच आवाह्न
      
      पत्र सूचना कार्यालय व अमरावतीच्या भारतीय जन संचार संस्था (आय.आय.एम.सी.‌) यांच्या संयुक्त विद्यमाने आंतरराष्ट्रीय महिला दिनाच्या निमित्ताने ‘लैंगिक समानतेची विश्व निर्मिती’ विषयावर गोलमेज परिषद संपन्न

      Posted On: 07 MAR 2020 5:31PM by PIB Mumbai

    अमरावती/नागपूर, 7 मार्च 2020


    स्त्री ही विश्वाची निर्माती आहे. ती अगोदरच आर्थिक दृष्ट्या सक्षम आहे. अन्याय, अत्याचाराने व्यथित न होता त्यावर कशी मात करता येईल याचा विचार करून आपल्या जीवनाची आव्हाने पेलण्या करिता स्वत:ला सक्षम करावे, असे आवाहन श्री शिवाजी कला व वाणिज्य महाविद्यालयाच्या प्राचार्य डॉ. स्मिता देशमुख यांनी अमरावतीमध्ये केले. केंद्रीय माहिती प्रसारण मंत्रालयाच्या पत्र सूचना कार्यालय व अमरावतीच्या भारतीय जन संचार संस्था (आय.आय.एम.सी.‌) यांच्या संयुक्त विद्यमाने आंतरराष्ट्रीय महिला दिनाच्या निमित्ताने ‘लैंगिक समानतेची विश्व निर्मिती’ या विषयावर आयोजित गोलमेज परिषदेत प्रमुख वक्त्या म्हणून त्या बोलत होत्या. कार्यक्रमाच्या अध्यक्षस्थानी आय.आय.एम.सी.चे प्रादेशिक संचालक विजय सातोकर होते, तर वनीता समाजच्या माजी संचालिका श्रीमती विद्या दिवाले, सुप्रसिद्ध ओडिसी नृत्यांगना सौ. शीतल वाटणे-मेटकर व क्षेत्रीय लोकसंपर्क ब्यूरो अमरावतीचे क्षेत्रीय प्रसिद्‌धी अधिकारी इंद्रवर्धन झाला प्रामुख्याने उपस्थित होते.


    ग्रामीण व शहरी विभाजनानुसार लैंगिक समानतेचे आर्थिक पैलू स्पष्ट करतांना लैंगिक समानतेकडे बदलत्या दृष्टीकोणातून बघणे गरजेचे असल्याचे सांगून अनेक गुणांनी संपन्न असलेली स्त्री ही विविधांगी भूमिकांमधून आपल्या घराची निर्मिती करते, अ‍से मत डॉ.देशमुख यांनी यावेळी व्यक्त केल.


    स्त्रियांनी स्वतःचे अस्तित्व स्वतःमध्ये तसेच समाजात ओळखावे वं सन्मानाने स्वतःचा विकास साधावा, असे सांगून कार्यस्थळी स्त्रियांना समान वेतन मिळावे ही अपेक्षा त्यांनी व्यक्त केली. राष्ट्रविकासाचा रथ पुढे न्यायचा असेल तर महिला-पुरुष ही रथाची दोन्ही चाके समान असायला हवी. स्त्री ही उत्तम अर्थतज्ञ असल्याचे सांगून तिने आपल्या वेळेची योग्य गुंतवणूक करून स्वतःला स्वावलंबी बनवावे, असे आवाहनही त्यांनी केले.


    स्त्री ही देवाने समाजाला दिलेली एक सुंदर देणगी असून तिला हिम्मत द्यावी, अशी अपेक्षा वनिता समाजच्या माजी अध्यक्षा विद्या दिवाले यांनी व्यक्त केली. शीतल मेटकर यांनी संतुलित व निरपेक्ष समाज असण्याची अपेक्षा व्यक्त केली. आपल्या काव्य रचंनांच्या माध्यमातून त्यांनी स्त्री – विषयक आपले विचार स्पष्ट केले.


    आय.आय.एम.सी.अमरावतीचे विजय सातोकर यांनी प्रास्ताविक केले तर प्रा. अनिल जाधव यांनी विषयाची मांडणी केली. आय.आय.एम.सी.च्या विद्यार्थिनी इक्रा राझी यांनी कार्यक्रमाचे संचालन तर मेघना मिश्रा यांनी अतिथींचे स्वागत केले. कार्यक्रमाला सौ. सुषमा सातोकर, प्रा. विनय सोनुले, प्रा. देवानन्द गडलिंग तसेच भारतीय जनसंचार संस्था, तक्षशीला महाविद्यालय व शिवाजी कला व वाणिज्य महाविद्यालयाचे विद्यार्थी वं प्राध्यापक वर्ग मोठ्या संख्येने उपस्थित होते.


    S.Rai/D.Wankhede/D.Rane

    

    
    (Release ID: 1605673) Visitor Counter : 14