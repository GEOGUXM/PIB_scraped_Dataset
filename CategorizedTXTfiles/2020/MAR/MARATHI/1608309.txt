      आरोग्य आणि कुटुंब कल्याण मंत्रालय

      वारंवार विचारले जाणारे प्रश्न
      Posted On: 26 MAR 2020 2:37PM by PIB Mumbai


    मुंबई , 26 मार्च 2020


    प्र.- 2019 नोव्हेल कोरोना व्हायरस म्हणजे काय ?


    उ.- 2019 नोव्हेल कोरोना व्हायरस किंवा 2019- nCoV हा एक विषाणू (व्हायरस) आहे , जो सर्वात पहिल्यांदा चीन देशाच्या वुहान येथे आढळला. याला नोव्हेल म्हणण्यात येते कारण हा विषाणू पहिल्यांदाच आढळला आहे.


    प्र.- 2019 नोव्हेल कोरोना व्हायरसचा स्रोत (मूळ) काय आहे ?


    उ.- सध्यातरी या विषाणूच्या संसर्गाचा खात्रीशीर स्त्रोत कळालेला नाही. कोरोना विषाणू ही विषाणूंचे एक मोठे कुटुंब आहे , काहींमुळे लोक आजारी पडतात आणि काही प्राण्यांमध्ये पसरतात. सुरुवातीला चीनच्या वुहान येथे पसरलेल्या या साथीमधील लोकांचा सागरी अन्न आणि प्राणी बाजाराशी संबंध आला होता , अशी नोंद आहे.


    प्र.- नोव्हेल कोरोना व्हायरसची प्राथमिक लक्षणे कोणती आहेत ?


    उ.- आतपर्यंत या विषाणूच्या रोगींमध्ये दिसून आलेली लक्षणे म्हणजे ताप , खोकला आणि श्वासोछ्वास करण्यास होणारा त्रास , अशी आहेत.


    प्र.- हा विषाणू कसा पसरतो ?


    उ.- हा एक नवा विषाणू असल्यामुळे नेमका कशाकशामुळे प्रसार होतो हे स्पष्ट नाही. सुरुवातीला कदाचीत प्राण्यापासून पसरलेला हा विषाणू आता व्यक्तीसंपर्कातून पसरताना दिसतो आहे. तरीही व्यक्तीसंपर्कातूनही हा किती सहज पसरतो हे स्पष्ट नाही. असा तर्क आहे की इतर साथीच्या आजाराप्रमाणे एखादी विषाणू प्रभावित व्यक्ती जेव्हा शिंकते किंवा खोकते तेव्हा याचा प्रसार होतो.


    प्र.- 2019- nCoV बाबत भारत सरकार काय करत आहे ?


    उ.- या आजाराबाबत विचारल्या जणाऱ्या सर्व प्रश्नांची उत्तरे देण्यासाठी नवी दिल्ली येथील एनसीडीसी येथे पूर्णवेळाची (24 तास चालणारी) हेल्पलाईन उपलब्ध करण्यात आली आहे. भारत सरकार सर्व परिस्थितीवर बारकाईने लक्ष ठेवून आहे आणि देशातील सर्व राज्यांच्या तयारीचा आढावा घेत आहे. हा एक सतत बदलणाऱ्या परिस्थितीचा काळ असल्याने जसजशी माहिती मिळत जाईल , तसतशी भारत सरकार माहिती अद्ययावत करत राहिल.


    प्र.- या आजाराला रोखण्यासाठी लस उपलब्ध आहे का ?


    उ.- अद्याप नाही. आजपर्यंत , हा विषाणू रोखण्यासाठी किंवा उपचार करण्यासाठी कोणत्याही लसीचा शोध लागला नाही.


    प्र.- वुहान , चीन किंवा इतर कोरोना व्हायरसने प्रभावित देशांमध्ये प्रवास करने सुरक्षित आहे का ?


    उ.- चीनकडे सर्व अनावश्यक प्रवास टाळायला हवा.


    प्रवास टाळणे शक्य नसेल तर नेहमी खालील साध्या सार्वजनिक आरोग्य सवयींचे पालन करा.


    * वैयक्तीक स्वच्छतेचे चांगले पालन करा.


    * आपल्या आरोग्याकडे लक्ष ठेवा.


    * तुम्हाला अस्वस्थ वाटत असेल तर त्वरित वैद्यकीय मदत घ्या.


    * प्रवासात अस्वस्थ वाटल्यास विमान कर्मचारींशी बोला आणि मास्कची मागणी करा.


    * अधिक माहितीसाठी भारत सरकारच्या आरोग्य व कुटुंब कल्याण मंत्रालयाच्या संकेतस्थळावर उपलब्ध प्रवास सूचना पहा. ( www.mohfw.gov.in)


    प्र.- यावर कोणते उपचार आहेत ?


    उ.- या विषाणूच्या प्रादुर्भावावार सध्यातरी कोणताही उपचार उपलब्ध नाही. नोव्हेल कोरोना व्हायरसने प्रभावित लोकांनी लक्षणे कमी करण्यासाठी मदतगार अशी काळजी घेणे आवश्यक आहे.


    प्र.- स्वत:ला सुरक्षित कसे ठेवता येईल ?


    उ.- या विषाणूचा इलाज करण्यासाठी सध्यातरी कोणतीही लस उपलब्ध नाही. या विषाणूला शरिरात प्रवेश करु न देणे , हाच सर्वोत्तम उपाय आहे.


    * चीन किंवा इतर प्रभावित देशात अनावश्यक जाणे टाळा.


    * वैयक्तीक स्वच्छतेचे पालन करा.


    * सतत साबणाने हात धुण्याची सवय ठेवा.


    * शिंकताना व खोकताना तोंड झाका.


    कोरोना व्हायरस प्रभावित देशांची यादी जागतिक आरोग्य संघटनेच्या संकेतस्थळावर दिलेली आहे आणि वेळोवेळी ती अद्ययावत करण्यात येत आहे. ( www.who.int)


    प्र.- कोरोना व्हायरस ग्रस्त व्यक्तीशी संपर्क आल्यास काय करायला हवे ?


    उ.- संपर्क आल्यापासून 28 दिवस आपल्या तब्येतीकडे काटेकोरपणे लक्ष द्या. खालील शारिरीक लक्षणांचे निरिक्षण करा.


    * ताप


    * खोकला


    * श्वसनास त्रास किंवा श्वास कमी पडणे.


    वरीलपैकी लक्षणे दिसल्यास पुढिल उपचार व सुविधांसाठी जवळच्या आरोग्य सुविधा सेवेशी संपर्क करा. आरोग्य कार्यकर्त्याला कोरोना व्हायरस बाधित व्यक्तीशी आलेल्या संपर्काबाबत पूर्ण माहिती द्या.


    प्र.- 2019 नोव्हेल कोरोना व्हायरासची तपासणी मी करुन घ्यायला हवी का ?


    उ.- जर तुम्हाला ताप , खोकला किंवा श्वासोच्छ्वास करायला त्रास होत असेल , तर तुम्ही लगेच वैद्यकीय मदत घ्यायला हवी. डॉक्टर , तपासणी करुन आणि चीन किंवा इतर कोरोना व्हायरस प्रभावित देशाशी किंवा व्यक्तीशी तुमचा आलेला संपर्क याचा तपशील घेऊन सांगतील की तुम्हाला तपासणीची गरज आहे की नाही.


    G.Chippalkatti /S .Tupe /P.Malandkar


    

    
    (Release ID: 1608309) Visitor Counter : 38