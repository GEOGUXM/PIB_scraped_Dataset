      सुक्ष्म, लघु आणि मध्यम उदयोग मंत्रालय

      संशोधन संस्थांनी संशोधनाची प्रसिद्धी करून युवक व उद्योगापर्यंत पोहोचवावी - केंद्रीयमंत्री नितीन गडकरी यांचे आवाहन
      
      खादी ग्रामोद्योग महामंडळाच्या संस्थांच्या तांत्रिक कार्यशाळेचे गडकरींच्या हस्ते उद्घाटन

      Posted On: 07 MAR 2020 4:43PM by PIB Mumbai

    नागपूर, 7 मार्च 2020


    संशोधन करणाऱ्या संस्थांनी आपले संशोधन केवळ प्रयोग शाळेच्या भिंती पुरते मर्यादित न ठेवता त्या संशोधनाची योग्य ती प्रसिद्धी करून ते युवक आणि उद्योगांना कसे लाभदायक ठरेल यासंदर्भात पुढाकार घ्यावा, असे आवाहन केंद्रीय रस्ते, वाहतूक महामार्ग मंत्री आणि केंद्रीय सुक्ष्म, लघू व मध्यम उद्योगमंत्री नितीन गडकरी यांनी आज नागपुरात केले. स्थानिक विश्वेश्वरय्या राष्ट्रीय तंत्रज्ञान संस्था येथे खादी ग्रामोद्योग महामंडळाच्या (के.व्ही.आय.सी) वतीने आयोजित के.व्ही.आय.सी. संस्थेच्या तांत्रिक कार्यशाळेच्या उद्घाटन प्रसंगी ते बोलत होते. याप्रसंगी महात्मा गांधी ग्रामीण औद्योगीकरण संस्था वर्धा चे संचालक डॉ. आर के गुप्ता, व्हीएनआयटीचे संचालक डॉ. पडोळे उपस्थित होते.


    देशातील राष्ट्रीय स्थूल उत्पादना पैकी सुमारे 29 टक्के वाटा हा सुक्ष्म, लघु व मध्यम उद्योग (एम .एस. एम. ई.) क्षेत्राचा आहे तर 48 टक्के निर्यात व 11 कोटी रोजगार निर्मिती या क्षेत्रातून होते असे गडकरी यांनी सांगितले. ग्रामीण, कृषी, तसेच आदिवासी क्षेत्रातील विकास साधण्यासाठी प्रदेशात उपलब्ध असणा-या कच्च्या मालाची पारख करुन त्यावर प्रक्रिया करण्यासाठी स्थानिक संशोधन संस्थांनी पुढाकार घ्यावा असे आवाहन त्यांनी यावेळी केलं. बुलढाणा जिल्ह्यातील नदी नाल्यांचे खोलीकरण करून त्यांची सामग्री ही अजिंठा- बुलढाणा या मार्गाच्या रस्ते निर्मितीमध्ये वापरल्या जात असल्याचं व त्यातून जलसंवर्धनाची कामे अगदी सोप्या रीतीने होत असल्याचे त्यांनी यावेळी नमूद केलं.


    खादी ग्रामोद्योग महामंडळाच्या संशोधन संस्थांनी त्यांच्या संशोधना संदर्भातील सूचना आपणास द्यावात जेणेकरून येथील स्थानिक रोजगार व उद्योग निर्मितीसाठी त्याचा वापर करता येईल असे सांगुन सोलर चरख्याचे क्लस्टर आता विदर्भाच्या कापूस उत्पादक जिल्ह्यांमध्ये स्थापन झाल्याचे त्यांनी नमुद केल. शासकीय विभाग व संशोधन संस्था यांनी केवळ एकट्याच्या भरोशावर काम न करता आपापसात समन्वय, संवाद आणि सहकार्य साधून एकत्रितपणे कार्य करावे असंही त्यांनी सांगितलं .जगामध्ये ज्या बेस्ट प्रॅक्टिसेस असतील त्यांचा वापर सुद्धा आपल्या देशात झाला पाहिजे, याचा त्यांनी विशेष उल्लेख केला.


    या कार्यशाळेमध्ये आयआयटी खरगपुर, गुवाहाटी, मुंबई तसेच सेंट्रल व्हिलेज पोटरी इन्स्टिट्यूट बेळगावी येथील तज्ञांनी मार्गदर्शन केले. विविध संशोधन संस्थेतील अधिकारी व व्हीएनआयटी मधील प्राचार्य वर्ग व विद्यार्थी यावेळी उपस्थित होते.


    S.Rai/D.Wankhede/D.Dubey/D.Rane


    

    
    (Release ID: 1605667) Visitor Counter : 14