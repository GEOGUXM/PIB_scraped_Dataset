      मंत्रिमंडळ सचिवालय

      राज्यांच्या मुख्य सचिवांसोबत कॅबिनेट सचिवांनी घेतला कोविड-19 च्या स्थितीचा आढावा; कोरोनाचा प्रादुर्भाव रोखण्यासाठी घेतले महत्त्वपूर्ण निर्णय
      Posted On: 22 MAR 2020 7:41PM by PIB Mumbai


    नवी दिल्‍ली, 22 मार्च 2020


    कॅबिनेट सचिव आणि पंतप्रधानांचे प्रधान सचिव यांनी आज सकाळी सर्व राज्यांच्या मुख्य सचिवांसह एक उच्चस्तरीय बैठक घेतली. पंतप्रधानांनी केलेल्या जनता कर्फ्यूच्या आवाहनाला जनता, उत्तम आणि उत्स्फूर्त प्रतिसाद देत असल्याची माहिती सर्व मुख्य सचिवांनी यावेळी दिली.


    कोरोनाचा प्रसार रोखण्याची तातडीची गरज लक्षात घेता आंतरराज्यीय परिवहन बसेससह अत्यावश्यक नसलेल्या प्रवासी वाहतुकीवरील निर्बंध 31 मार्च 2020 पर्यंत वाढविणे आवश्यक आहे, यावर या बैठकीत एकमत झाले.


    तपशीलवार चर्चेनंतर, राज्य सरकारांना कोविड 19 चे बाधित रुग्ण आढळलेल्या किंवा या रोगाने मृत्यू झालेल्या 75 जिल्ह्यांमध्ये फक्त आवश्यक सेवा पुरविण्यासंदर्भात योग्य आदेश जारी करण्याचा सल्ला या बैठकीत देण्यात आला. राज्य सरकार परिस्थितीच्या मूल्यांकनानुसार या यादीचा विस्तार करू शकेल. अनेक राज्य सरकारांनी या संदर्भात यापूर्वीच आदेश जारी केल्याचे नमूद केले.


    निर्णय


    पुढील महत्त्वपूर्ण निर्णय घेण्यात आले:

      * उपनगरीय रेल्वे सेवांसह 31 मार्च 2020 पर्यंत सर्व रेल्वे सेवा बंद. तथापि, मालगाड्यांना यातून वगळण्यात आले आहे.
      * सर्व मेट्रो रेल्वे सेवा 31 मार्च 2020 पर्यंत बंद. कोविड 19 ची पुष्टी झालेल्या जवळपास 75 जिल्ह्यांमध्ये फक्त आवश्यक सेवा चालविण्यास परवानगी देण्याचे आदेश संबंधित राज्य सरकार जारी करतील.
      * आंतरराज्यीय प्रवासी वाहतूकही 31 मार्च 2020 पर्यंत बंद ठेवली जाईल.

    R.Tidke/S.Tupe/D.Rane

    
    
    (Release ID: 1607629) Visitor Counter : 116
    
    
    
    
    

*