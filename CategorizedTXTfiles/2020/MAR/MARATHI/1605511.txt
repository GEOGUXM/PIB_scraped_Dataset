      माहिती आणि प्रसारण मंत्रालय

      पीआयबी मुंबई आणि एसएनडीटी महिला विद्यापीठाने स्त्री-पुरुष समानतेवर आयोजित केलेल्या चर्चासत्रात महिलांच्या समस्यांच्या विविध पैलूंवर दृष्टीकोन
      Posted On: 05 MAR 2020 9:11PM by PIB Mumbai


    मुंबई , 5 मार्च 2020


    जगभरातील महिला एकूण कामाच्या 66 टक्के कामे करतात, 50 टक्के अन्नधान्य उत्पादन घेतात, मात्र जागतिक उत्पन्नात त्यांचे उत्पन्न केवळ 10 टक्के असते आणि जागतिक मालमत्तेत त्यांचा वाटा केवळ एक टक्का इतका आहे असे आकडेवारीतून दिसून येते असे मानसोपचारतज्ञ आणि मानसशास्त्रज्ञ डॉ. अनुराधा सोवनी यांनी सांगितले.


    मुंबईत पत्र सूचना कार्यालयाने एसएनडीटी अर्थात श्रीमती नाथीबाई दामोदर ठाकरसी महिला विद्यापीठाच्या सहकार्याने विद्यापीठ संकुलात स्त्री-पुरुष समानतेवर आयोजित केलेल्या चर्चासत्रात त्या बोलत होत्या. नैराश्य आणि मानसिक अस्वास्थ्य पुरषांपेक्षा महिलांमध्ये अधिक प्रमाणात आढळते असे त्या म्हणाल्या.


    लैंगिक समानता असलेल्या समाजाची निर्मिती करण्यासाठी सरकारच्या निरंतर अभियानाचा एक भाग म्हणून या चर्चासत्राचे आयोजन करण्यात आले होते. एसएनडीटी महिला विद्यापीठाच्या कुलगुरू डॉ. शशिकला वंजारी आणि पत्र सूचना कार्यालयाच्या पश्चिम विभागाचे महासंचालक मनीष देसाई यांनी संयुक्तपणे या चर्चासत्राचे उद्‌घाटन केले. ‘सर्व बाबतीत समानता’ ही यंदाच्या आंतरराष्ट्रीय महिला दिनाची संकल्पना असून अशा प्रकारच्या वैचारिक चर्चासत्रांमुळे महत्वपूर्ण समस्यांवर तोडगा निघू शकेल असे मत डॉ. वंजारी यांनी व्यक्त केले.


    या दशकात महिलांचे अधिकार आणि लैंगिक समानता केंद्रस्थानी असून लैंगिक समानता असलेले जग सुदृढ, संपन्न आणि सौहार्दपूर्ण असेल. समानतेसाठी लढणाऱ्या महिलांच्या कथा या कुठल्या एका कार्यकर्त्यांच्या किंवा संघटनेच्या नाहीत तर मानवी अधिकारांसाठी झटणाऱ्या सर्वांच्या सामूहिक प्रयत्नांच्या कथा आहेत, असे मनीष देसाई यावेळी म्हणाले. केंद्र सरकारने देशाच्या अर्थव्यवस्थेत महिलांचे योगदान लक्षात घेऊन महिलांसाठी विविध योजना आखल्याचे ते म्हणाले.


    बहुतांश महिला-संबंधित धोरणे हक्कांपेक्षा पात्रतेला प्राधान्य देतात. त्यामुळे लैंगिक समानता असलेल्या समाजाची निर्मिती करणे हे राज्यासाठी मोठे आव्हान असल्याचे मत एसएनडीटी विद्यापीठाच्या महिला अभ्यास संशोधन केंद्राच्या विभागप्रमुख डॉ. पुतुल साठे यांनी व्यक्त केले. महिलांनी आपल्या आरोग्याकडे लक्ष द्यावे असे मत डॉ. नॅन्सी फर्नांडिस यांनी व्यक्त केले.


    कामाच्या ठिकाणी महिलांची श्रेष्ठता मान्य न करणारी मानसिकता बदलण्याची गरज आहे असे एसएनडीटीच्या मास कम्युनिकेशन विभागाच्या प्रमुख विप्रा बॅनर्जी म्हणाल्या. दिव्यांग महिलांना दुहेरी भेदभावाला सामोरे जावे लागत असल्याचे डॉ. स्मृती स्वरुप म्हणाल्या.


    एसएनडीटी विद्यापीठाच्या संकुलात राष्ट्रीय चित्रपट संग्रहालयाने महिला केंद्रीत चित्रपटांवर दोन दिवसीय छायाचित्र प्रदर्शनाचे आयोजन केले आहे.


    B.Gokhale /S.Kane/P. Kor

    
    
    (Release ID: 1605511) Visitor Counter : 9
    
    
      Read this release in: English