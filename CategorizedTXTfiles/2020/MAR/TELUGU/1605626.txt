      సమాచార, ప్రసార మంత్రిత్వ శాఖ

      సమాజ చైతన్యం లో మహిళ ల పాత్ర కీలకం
      సి.జి.ఒ. టవర్స్ లో ఘనం గా అంతర్జాతీయమహిళా దినోత్సవం

      Posted On: 06 MAR 2020 7:11PM by PIB Hyderabad

    సమాజం లో చైతన్యం తీసుకు రావడం లో మహిళల పాత్ర కీలకమని ఇన్ కం ట్యాక్స్ ఆపిలెట్ ట్రిబ్యూనల్ జ్యుడీషియల్ మెంబర్ శ్రీమతి మాధవి దేవి అన్నారు. అంతర్జాతీయ మహిళాదినోత్సవాన్ని పురస్కరించుకొని హైదరాబాద్ లోని కవాడిగూడ లో గల సెంట్రల్ గవర్నమెంట్ ఆఫీస్ (సిజిఒ) టవర్స్ లో శుక్రవారం నిర్వహించిన మహిళా దినోత్సవానికి ఆమె ముఖ్య అతిథి గా పాల్గొని ప్రసంగించారు. ఈ సందర్భం గా ఆమె మాట్లాడుతూ మహిళ లు స్వశక్తి తో చైతన్యవంతులు అయ్యి జీవనం లో తాము ముందుకు సాగడం తో పాటు తమ కుటుంబ సభ్యుల లో జాగృతి కి తమ వంతు తోడ్పాటు ను అందించాలని , దీని ద్వారా సమాజ నిర్మాణం లో సైతం వారు ఒక ముఖ్య పాత్ర ను పోషించినట్లు అవుతుందని పిలుపునిచ్చారు. ఈ సంవత్సరం మహిళా దినోత్సవ ఇతివృత్తం గా #EachForEqual ను ఎంపిక చేయడం జరిగిందని , పురుషులకు , మహిళల కు మధ్య సమానత్వ సాధన లో ప్రతి ఒక్కరు వారి వంతుగా కృషి చేయాలనేదే ఈ ప్రచార ఉద్యమం లోని ప్రధాన ఉద్దేశమని శ్రీమతి మాధవి దేవి వివరించారు. స్త్రీలు , పురుషులు అనే వివక్ష కు తావు లేకుండా అందరు కలసి బాధ్యతల ను పంచుకొంటూ ముందంజ వేసినప్పుడే ప్రపంచం లో అన్ని దేశాల ఆర్థిక వ్యవస్థ లు కూడా పురోగమించడానికి వీలు అవుతుందనే అంశం పట్ల అవగాహన ను కల్పించడం కోసమే ఈ విషయానికి పెద్ద పీట వేయడమైందని శ్రీమతి మాధవి దేవి చెప్పారు. మహిళా దినోత్సవాన్ని జరపడానికి ప్రభుత్వ కార్యాలయాలు ఉత్సాహం తో చొరవ తీసుకోవాలని , మార్పు నకు దోహదపడాలని ఆమె అభిలషించారు.


    సి.జి.ఒ. టవర్స్ లోని 23 ప్రభుత్వ విభాగాలకు చెందిన మహిళా అధికారులతో పాటు సహోద్యోగులు, ఆకాశవాణి , దూరదర్శన్ , సిబిఎఫ్ సి తదితర మాధ్యమాలకు చెందిన వారు కూడా మహిళా దినోత్సవ కార్యక్రమం లో పాల్గొన్నారు. మహిళా క్యాజువల్ కార్మికుల సేవలను కొనియాడి , వారికి ఈ సందర్భం గా చీరలను పంపిణీ చేశారు. డైరెక్టరేట్ జనరల్ ఆఫ్ మైన్స్ సేఫ్టీ కి డైరెక్టర్ జనరల్ శ్రీ మలయ్ టికాదర్ , పత్రికా సమాచార కార్యాలయం (పిఐబి) డిప్యూటీ డైరెక్టర్ శ్రీ పి. రత్నాకర్ , సిబిఎఫ్ సి ప్రాంతీయ అధికారి శ్రీ బాలకృష్ణ , ఆర్ ఒబి అసిస్టెంట్ డైరెక్టర్ శ్రీమతి భారత లక్ష్మి , యోజన అసిస్టెంట్ ఎడిటర్ శ్రీమతి పి. కృష్ణ వందన తదితరులు ఈ కార్యక్రమం లో హాజరయ్యారు.


    **

    
    
    (Release ID: 1605626) Visitor Counter : 93