      ఫుడ్ ప్రాసెసింగ్ పరిశ్రమల మంత్రిత్వ శాఖ

      కోవిడ్-19 వల్ల ఫుడ్ ప్రాసెసింగ్ పరిశ్రమ ఎదుర్కొనే సమస్యల పరిష్కారానికి టాస్క్ ఫోర్స్ ఏర్పాటు: హర్సిమ్రత్ కౌర్ బాదల్
      Posted On: 30 MAR 2020 7:33PM by PIB Hyderabad


    కోవిడ్- 19 లాక్ డౌన్ వల్ల ఫుడ్ ప్రాసెసింగ్ , అనుబంధ పరిశ్రమలు ఎదురుకొంటున్న సమస్యల పరిష్కారం కోసం ప్రత్యేకమైన టాస్క్ ఫోర్స్ ను ఏర్పాటు చేసినట్టు కేంద్ర ఫుడ్ ప్రాసెసింగ్ శాఖ మంత్రి హర్సిమ్రత్ కౌర్ బాదల్ ఆ పరిశ్రమల ప్రతినిధులకు తెలిపారు. దేశంలో ఉన్న ప్రధాన పరిశ్రమల ప్రతినిధి సంఘాలైనా సీఐఐ , ఫిక్కీ , అసోచామ్ , పీహెచ్డీసిసిఐ , ఎఐఎఫ్పిఐ , ఐసీసీ , ఎఫ్ఐఎన్ఈఆర్ , డిక్కీ లతో కేంద్ర మంత్రి వీడియో కాన్ఫరెన్స్ నిర్వహించారు. ఇప్పటికే 222 సమస్యలు టాస్క్ ఫోర్స్ దృష్టి కి వచ్చాయని వాటిలో 98 ని పరిష్కరించామని , మిగిలిన సమస్యలు పరిష్కార దిశగా పరిశీలనలో ఉన్నాయని ఆమె అన్నారు. అయితే నిత్యావసర వస్తువుల ఉత్పత్తి , రవాణా అనుమతుల విషయంలో కేంద్రం నుండి రాష్ట్ర ప్రభుత్వాలకు తగు సూచనలు వెళ్లినప్పటికీ , కొన్ని రాష్ట్ర ప్రభుత్వాలు వాటిని వేరేలా అర్థం చేసుకున్నాయని ఈ వీడియో కాన్ఫరెన్స్ లో పరిశ్రమల ప్రతినిధులు కేంద్ర మంత్రి దృష్టికి తీసుకొచ్చారు. ఆహార ఉత్పత్తుల రాకపోకలు , తయారీ విషయంలో అన్ని రాష్ట్రాలకు ఒకే విధంగా ఉండే నిర్దిష్ఠమైన ఆదేశాలు ఇవ్వాలని ప్రతినిధులు సూచించారు. ఫ్యాక్టరీల మూసివేత , గిడ్డంగుల నిర్వహణ , సిబ్బంది రాకపోకలకు , సరకు రవాణా రాకపోకలకు అంతరాయం వంటి అంశాలను పరిశ్రమ ప్రతినిధులు ప్రస్తావించారు. తయారీ రంగంలో తగు పనివారు లభ్యత , రవాణా విషయాల్లో కొరత ఉందని వారు చెప్పారు. దేశ వ్యాప్తంగా కిరాణా స్టోర్లు తెరిచి ఉంచడానికి అనుమతిని ఇవ్వాలని దీని వల్ల పరిశ్రమలు ప్రజల అవసరాలతో మరింత అనుసంధానం అవుతాయని పరిశ్రమ ప్రతినిధులు సూచించారు. ఆహార వస్తువులు సజావుగా రవాణా అయ్యేలా , ఫుడ్ ప్రాసెసింగ్ పరిశ్రమలకు ముడి సరుకు అందుబాటులో ఉండేలా సంబంధిత రవాణా యూనియన్లతో చర్చిస్తానని ఫుడ్ ప్రాసెసింగ్ శాఖ మంత్రి హామీ ఇచ్చారు.


    పరిశ్రమ ప్రతినిధులు టాస్క్ ఫోర్స్ కి సమర్పించిన సమస్యలు , ఇబ్బందులను సమీక్షించి వాటి పరిష్కారానికి కృషి చేస్తానని మంత్రి స్పష్టం చేశారు.


    ****

    
    
    (Release ID: 1609439) Visitor Counter : 22
    
    
      Read this release in: English , Hindi , Assamese , Bengali , Punjabi , Gujarati , Tamil