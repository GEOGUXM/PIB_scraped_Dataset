      સ્વાસ્થ્ય અને પરિવાર કલ્યાણ મંત્રાલય

      કોવિડ-19 સંદર્ભે હોસ્પિટલો અને તબીબી શિક્ષણ સંસ્થાઓ માટેની માર્ગદર્શિકા
      Posted On: 30 MAR 2020 5:20PM by PIB Ahmedabad


    કોવિડ-19 માહામારીના કારણે દર્દીઓના સંભવિત અચાનક થનારા કોઇપણ ધસારાને પહોંચી વળવા માટે દેશમાં મેડિકલ ઇન્ફ્રાસ્ટ્રક્ચર તૈયાર હોવું આવશ્યક છે. આ સંદર્ભમાં, 31 માર્ચ 2020 સુધી નિમ્નલિખિત હસ્તક્ષેપો સૂચવવામાં આવ્યા છે. સમયાંતરે સર્જાતી પરિસ્થિતિ અનુસાર તેની સમીક્ષા કરવામાં આવશે.


    ઇનડોર સુવિધાઓ :

     1. બિન-આવશ્યક વૈકલ્પિક શસ્ત્રક્રિયાઓ મુલતવી રાખવી જોઇએ.
     2. દરેક સાર્વજનિક અને ખાનગી હોસ્પિટલમાં કેટલીક પથારીઓ અલગ રાખવી જોઇએ અને આઇસોલેશન સુવિધા ઉભી કરવા માટે તૈયારી રાખવી જોઇએ.
     3. તમામ હોસ્પિટલોએ માસ્ક, હાથમોજાં અને વ્યક્તિગત સુરક્ષા ઉપકરણો જેવા વધારાના સંસાધનોની તૈયારી રાખવી જોઇએ. સ્વાસ્થ્ય સંભાળ લેતા વ્યક્તિઓ કોઇપણ સંભવિત કટોકટીની સ્થિતિને પહોંચી વળવા માટે તાલીમબદ્ધ હોવા જોઇએ.
     4. પેરા ક્લિનિકલ વિભાગો સહિત વિવિધ સ્પેશિયાલિટીના તમામ ડૉક્ટરો અને નર્સો ચેપ નિરાકરણ અને નિયંત્રણ કામગીરી માટે તૈયાર અને તાલીમબદ્ધ હોવા જોઇએ.
     5. હોસ્પિટલો ભવિષ્યની જરૂરિયાતની તૈયારીને ધ્યાનમાં રાખીને અચૂકપણે વેન્ટિલેટર્સ અને હાઇ ફ્લો ઓક્સિજન માસ્ક પૂરતી સંખ્યામાં પ્રાપ્ત કરે.
     6. તમામ હોસ્પિટલો સુનિશ્ચિત કરે કે, વેન્ટિલેટર/ ICU સંભાળ માટે તેમની પાસે પૂરતા પ્રમાણમાં તાલીમબદ્ધ માણસો અને સંસાધનો હોય.
     7. હોસ્પિટલો એવું પણ સુનિશ્ચિત કરી શકે છે કે, સ્થિર સ્વાસ્થ્ય ધરાવતા દર્દીઓને શક્ય હોય એટલી વહેલી તકે રજા આપવામાં આવે જ્યારે નવા દર્દીઓને (સ્થિર સ્વાસ્થ્ય ધરાવતા) દાખલ કરવામાં ન આવે.
     8. દર્દીની સંભાળ રાખવા માટે સાથે ‘એક’થી વધુ વ્યક્તિને રહેવા પર પ્રતિબંધ મૂકવામાં આવે.

    IEC પ્રવૃત્તિઓ:

     1. COVID 19. દર્દીને કેવી રીતે ઉધરસ ખાવી, ‘આટલું કરો’ અને ‘આટલું ન કરો’, માસ્કનો આડેધડ અથવા બિનઅસરકારક ઉપયોગ કરવાના બદલે તેના યોગ્ય ઉપયોગની રીત; અને વ્યક્તિગત સ્વચ્છતા વિશે સંપૂર્ણ માહિતગાર કરવા જોઇએ. હોસ્પિટલો કોવિડ-19 સંબંધે દર્દીઓમાં ‘આટલું કરો’ અને ‘આટલું ન કરો’ વિશે જાગૃતિ ફેલાવવા માટે પોસ્ટર મૂકવા વગેરે કામગીરી કરી શકે છે.
     2. કોરોના વાયરસના દર્દીઓ સાથે અથવા જ્યાં આવા દર્દીઓને દાખલ કરવામાં આવે તે સુવિધા સાથે કોઇપણ પ્રકારનું કલંક ન જોડવા સંબંધે દર્દીઓને અચૂક સમજાવવા. તેમને જાણ હોવી જ જોઇએ કે લક્ષણો અંગે તુરંત જાણ કરવી અને જો સલાહ આપવામાં આવે તાકીદે પરીક્ષણ કરવું એ કોવિડ-19 સામેની લડાઇમાં જીતવાનો સચોટ ઉપાય છે.

    વહીવટી :

     1. તમામ હોસ્પિટલે 22 માર્ચ 2020, રવિવાર સુધીમાં તૈયારીની કવાયત કરી લેવી. આ કવાયત અંગેની માર્ગદર્શિકા આરોગ્ય મંત્રાલયની વેબસાઇટ પર ઉપલબ્ધ કરાવવામાં આવશે.
     2. વિવિધ નિયામકો અને અધિકૃતતા એજન્સીઓ દ્વારા હોસ્પિટલોના બિન-આવશ્યક ઓડિટ મુલતવી રાખવામાં આવી શકે છે.
     3. તબીબી સેવા આપતી કોઇપણ વ્યક્તિને દર્દીઓની સારવાર દરમિયાન ચેપ લાગે તો તમામ હોસ્પિટલે તે વ્યક્તિને વિનામુલ્યે સારવાર આપવી આવશ્યક છે.
     4. કોવિડ-19ના કોઇપણ શંકાસ્પદ દર્દીને કોઇપણ હોસ્પિટલમાંથી જવા દેવા નહીં અને આવા કોઇપણ દર્દીને દાખલ કરવામાં આવે NCDC અથવા IDSPને તેની તાત્કાલિક જાણ કરવી.
     5. તેવી જ રીતે, ન્યૂમોનિયાના તમામ દર્દીઓ અંગે પણ NCDC અથવા IDSPને ફરજિયાત જાણ કરવી જેથી કોવિડ-19 માટે તેમની સારવાર થઇ શકે.
     6. હોસ્પિટલોએ તેમના પરિસરમાં સામાજિક અંતર જળવાઇ રહે તે સુનિશ્ચિત કરવું.
     7. 31.03.2020 પછી તમામ હાલમાં ચાલી રહેલી પરીક્ષાઓનું ફરી શિડ્યૂલ થઇ શકે છે.
     8. 31.03.2020 પછી તમામ મૂલ્યાંકન કામગીરી ફરી શિડ્યૂલ થઇ શકે છે.
     9. તમામ શૈક્ષણિક સંસ્થાઓ અને પરીક્ષા બોર્ડને વિનંતી છે કે તેઓ વિદ્યાર્થીઓ અને શિક્ષકો સાથે ઇલેક્ટ્રોનિક માધ્યમથી સંદેશાવ્યવહાર જાળવી રાખે અને તેમને સંપૂર્ણ માહિતગાર રાખે જેથી વિદ્યાર્થીઓ, શિક્ષકો અને માતાપિતાને કોઇપણ પ્રકારનો અજંપો કે ચિંતા ન થાય.
    10. સંસ્થાઓને હેલ્પ-લાઇન નંબરો/ઇ-મેઇલ અંગે સૂચના આપવાની વિનંતી કરવામાં આવે છે જેથી વિદ્યાર્થીઓ તેમના પ્રશ્નો માટે સંપર્ક કરી શકે.
    11. હોસ્પિટલની આસપાસમાં તમામ બિનઅધિકૃત/અધિકૃત દુકાનો (દવાની દુકાનો સિવાય) અને ખાદ્ય ચીજોનું વેચાણ કરતી જગ્યાઓ ફરજિયાતપણે બંધ રાખવી
    12. તમામ પ્રકારની રજાઓ (કટોકટી અથવા અનિવાર્ય સંજોગો સિવાય) તાત્કાલિક રદ થઇ શકે છે.

    OPD:

     1. તમામ દર્દીઓને જો ટાળી શકાય તેમ હોય અથવા મુલતવી રાખી શકાય તો નિયમિત તપાસ માટે OPDની મુલાકાત ન લેવાની સલાહ આપવામાં આવે છે.
     2. OPDની વ્યવસ્થા એવી રીતે કરવી જોઇએ કે જેથી તાવ જેવા લક્ષણો ધરાવતા દર્દીઓને અન્ય દર્દીઓથી અલગ તપાસવામાં આવે અને વધુ ગીચતા ન થાય તે માટે પૂરતી જગ્યા હોવી જોઇએ.
     3. લાંબી બીમારીથી પીડાતા દર્દીઓ અને સામાન્ય બીમારી ધરાવતા દર્દીઓને તૃતીય સંભાળ કેન્દ્રોમાં ભીડ કરવાના બદલે પ્રાથમિક/દ્વિતિય સ્તરની સંભાળ સુવિધાઓની OPDનો ઉપયોગ કરવાની સલાહ આપવામાં આવે છે.
     4. દવાના કાઉન્ટર વધારવાની તેમજ ઇન્ડિયન રેડક્રોસ/ NDRFના સ્વયંસેવકોને સાથે રાખીને કતાર વ્યવસ્થાપન તંત્રનું પાલન કરવાની સલાહ આપવામાં આવે છે.

    *****

    
    
    (Release ID: 1609429) Visitor Counter : 28
    
    
    
    
    

4.