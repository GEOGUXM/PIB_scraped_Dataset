      સ્વાસ્થ્ય અને પરિવાર કલ્યાણ મંત્રાલય

      COVID-19 અંગે અપડેટ: તૈયારીઓ અને લેવાયેલા પગલાંની માહિતી
      Posted On: 12 MAR 2020 3:45PM by PIB Ahmedabad


    નોવેલ કોરોના વાઇરસ બીમારી (COVID-19) ને હવે સત્તાવાર રીતે વૈશ્વિક મહામારી જાહેર કરવામાં આવી છે . સમગ્ર દુનિયામાં 114 દેશોમાં 118,000 થી વધુ કોરોના વાઇરસની બીમારીના કેસો નોંધાયા હોવાથી વિશ્વ સ્વાસ્થ્ય સંગઠન દ્વારા ગઇકાલે તેને વૈશ્વિક મહામારી જાહેર કરવામાં આવી છે .


    ચીનના વુહાનમાં 31 ડિસેમ્બર 2019 ના રોજ આ બીમારીનો પહેલો કેસ નોંધાયો ત્યારથી જ ભારતમાં માનનીય પ્રધાનમંત્રી શ્રી નરેન્દ્ર મોદીજી સંબંધિત મંત્રાલયો / વિભાગ તેમજ રાજ્ય / કેન્દ્ર શાસિત પ્રદેશોના ટોચના અધિકારીઓ સાથે મળીને પરિસ્થિતિ પર દેખરેખ રાખી રહ્યાં છે અને તેની સમીક્ષા કરી રહ્યાં છે .


    WHO દ્વારા COVID-19 ને 30 જાન્યુઆરી 2020 ના રોજ જાહેર સ્વાસ્થ્ય કટોકટી જાહેર કરવામાં આવ્યો તેના ઘણાં સમય પહેલાં 8 જાન્યુઆરીથી જ ભારતે આ દિશામાં પ્રતિભાવ આપવાનો પ્રારંભ કરી દીધો છે . રાજ્યોને 17 જાન્યુઆરી 2020 ના રોજ સ્વાસ્થ્ય ક્ષેત્ર માટે તૈયારીઓ કરવાના નિર્દેશો આપી દેવામાં આવ્યા હતા . એ જ દિવસે , પ્રવેશના તમામ સ્થળોએ પણ ચકાસણી કરવાનો પ્રારંભ કરવામાં આવ્યો હતો .


    COVID-19 ના વ્યવસ્થાપન માટે કેન્દ્રીય મંત્રાલયો દ્વારા રાજ્યો / કેન્દ્ર શાસિત પ્રદેશો સાથે મળીને મજબૂત સામુદાયિક દેખરેખ , સંસર્ગનિષેધ સુવિધાઓ , આઇસોલેશન વૉર્ડ્સ , પુરતા પ્રમાણમાં PPE, તાલીમબદ્ધ માણસો , ઝડપી પ્રતિભાવ ટીમ જેવા વિવિધ પગલાં લેવામાં આવ્યા છે . 17 જાન્યુઆરીના રોજ 3 હવાઇમથકો ( મુંબઇ , દિલ્હી અને કોલકાતા ) ખાતે સ્ક્રિનિંગ શરૂ કરવામાં આવ્યું હતું અને બાદમાં વધુ ચાર હવાઇમથકો ( ચેન્નઇ , કોચીન , બેંગલુરુ , હૈદરાબાદ ) ખાતે 21 જાન્યુઆરી 2020 થી સ્ક્રિનિંગ શરૂ કરવામાં આવ્યું હતું . ત્યારબાદ સ્ક્રિનિંગની કામગીરી વધારીને 30 હવાઇમથકો પર શરૂ કરવામાં આવી છે . વિદેશથી આવી રહેલા તમામ મુસાફરોનું 30 હવાઇમથકો પર સ્ક્રિનિંગ કરવામાં આવે છે . સાથે સાથે , 12 મુખ્ય બંદરો અને 65 નાના બંદરો પર પણ વિદેશથી આવી રહેલા જહાજોમાં આવતા લોકો માટે સ્ક્રિનિંગ શરૂ કરવામાં આવ્યું છે .


    ભારતે હંમેશા વિદેશમાં રહેતા પોતાના નાગરિકોની સલામતી અને સુખાકારીનો વિચાર કર્યો છે અને તેના કારણે COVID-19 થી અસરગ્રસ્ત દેશો વસતા ભારતીયોને સમયસર વતન પરત લાવવા માટે 1 ફેબ્રુઆરી 2020 ના રોજથી કામગીરી શરૂ કરવામાં આવી છે . અત્યાર સુધીમાં ભારત સરકાર 900 થી વધુ ભારતીયોને વિદેશમાંથી પરત લાવી છે તેમજ માલદીવ્સ , મ્યાનમાર , બાંગ્લાદેશ , ચીન , યુએસ , મડાગાસ્કર , શ્રીલંકા , નેપાળ , દક્ષિણ આફ્રિકા અને પેરુ જેવા દેશોના 48 નાગરિકોને પણ બહાર કાઢ્યા છે .


    આ ઉપરાંત , ઇટાલીમાંથી પરત લાવવામાં આવેલા 83 લોકોને ગઇકાલે સંસર્ગનિષેધ માટે માનેસર ખાતે ઉભી કરવામાં આવેલી સુવિધામાં લઇ જવામાં આવ્યા હતા . તમામ દર્દીઓ અત્યારે હોસ્પિટલમાં સારવાર હેઠળ છે અને તેમનું સ્વાસ્થ્ય સ્થિર હોવાના અહેવાલ છે .


    માનનીય પ્રધાનમંત્રીના નિર્દેશોના પગલે , મંત્રીઓના ઉચ્ચ સ્તરીય સમૂહની રચના કરવામાં આવી છે જે સતત પરિસ્થિતિ પર દેખરેખ રાખે છે અને તમામ તૈયારીઓનું મૂલ્યાંકન કરે છે તેમજ દેશમાં COVID-19 ને અંકુશમાં રાખવા સંબંધિત વિવિધ પગલાં લઇ રહ્યું છે . મંત્રીઓના સમૂહ દ્વારા અત્યાર સુધીમાં માર્ગદર્શન , પરિસ્થિતિની સમીક્ષા અને દેખરેખ સંબંધે છ વખત બેઠકો યોજવામાં આવી છે .


    પરિસ્થિતિમાં ઝડપથી થઇ રહેલી વૃદ્ધિને અનુલક્ષીને ગઇકાલે બે વખત મંત્રીઓના સમૂહની બેઠક યોજાઇ હતી . મંત્રીઓના સમૂહએ ભારતના નાગરિકોના હિતોમાં વિવિધ સાચવેતીરૂપ પગલાં પર વિચારવિમર્શ કર્યો હતો . કેબિનેટ સચિવની અધ્યક્ષતામાં સચિવોની સમીતીએ કરેલી ભલામણોના આધારે મંત્રીઓના સમૂહ દ્વારા ગઇકાલે સાંજે કેટલાક મહત્વના નિર્ણય લેવામાં આવ્યા હતા જે નીચે મુજબ છે :


    અત્યારના તમામ અસ્તિત્વમાં રહેલા વિઝા ( ડિપ્લોમેટિક , અધિકારી , યુએન / આંતરરાષ્ટ્રીય સંગઠન , નોકરી , પ્રોજેક્ટ વિઝા સિવાય ) 15 એપ્રિલ 2020 સુધી સસ્પેન્ડ કરવામાં આવ્યા છે . આ નિર્ણય 13 માર્ચ 2020 ના રોજ 1200 GMT થી પ્રસ્થાન સ્થળેથી અમલી છે .


    OCI કાર્ડ ધારકોને આપવામાં આવતી વિઝા ફ્રી પ્રવાસ સુવિધા 15 એપ્રિલ 2020 સુધી અટકાવી દેવામાં આવી છે . આ નિર્ણય 13 માર્ચ 2020 ના રોજ 1200 GMT થી પ્રસ્થાન સ્થળેથી અમલી છે .


    જેઓ પહેલાંથી ભારતમાં રોકાયેલા હોય તેવા OCI કાર્ડ ધારકો ઇચ્છે ત્યાં સુધી ભારતમાં રોકાઇ શકે છે .


    ભારતમાં હાલમાં રોકાયેલા તમામ વિદેશીઓના વિઝા માન્ય રહેશે અને તેઓ પોતાના વિઝાના એક્સટેન્શન / રૂપાંતરણ વગેરે થવા તેમને કોઇપણ વાણિજ્યદૂત સંબંધિત સુવિધા લેવાની ઇચ્છા હોય તોઇ - FRRO દ્વારા FRRO/FRO નો સંપર્ક કરી શકે છે .


    અનિવાર્ય સંજોગોમાં ભારતમાં આવવા માંગતા કોઇપણ વિદેશી પ્રવાસી તેમના નજીકના ભારતીય મિશનનો સંપર્ક કરી શકે છે .


    વિઝા પ્રતિબંધો પહેલાંથી જ અમલમાં મૂકવામાં આવ્યા છે તે ઉપરાંત , ઇટાલી અથવા કોરિયાથી પ્રવાસ કરીને આવી રહેલા / આ દેશોની મુલાકાત લીધી હોય તેવા પ્રવાસીઓ ભારતમાં આવવા ઇચ્છુક હોય તો તેમણે COVID-19 નેગેટિવ હોવાનું પ્રમાણપત્ર જે - તે દેશના સ્વાસ્થ્ય અધિકારીઓ દ્વારા નિયુક્ત લેબોરેટરી પાસેથી લઇને રજૂ કરવાનું રહેશે . આ નિર્ણય 10 માર્ચ 2020 ના રોજ 0000 કલાકથી અમલમાં છે અને COVID-19 ના કેસોમાં ઘટાડો ના થાય ત્યાં સુધી હંગામી પગલાં તરીકે અમલમાં રહેશે .


    15 ફેબ્રુઆરી 2020 પછી ચીન , ઇટાલી , ઇરાન , કોરિયા પ્રજાસત્તાક , ફ્રાન્સ , સ્પેન અને જર્મનીથી આવેલા અથવા તે દેશોની મુલાકાત લીધી હોય તેવા ભારતીય નાગરિકો સહિત ભારતમાં આવનાર કોઇપણ પ્રવાસીને ઓછામાં ઓછા 14 દિવસ સંસર્ગનિષેધ સુવિધામાં રાખવા . આ નિર્ણય તમામ પ્રસ્થાન સ્થળો પર 13 માર્ચ 2020 ના રોજ 1200 GMT થી અમલમાં છે .


    ભારતીય નાગરિકો સહિત કોઇપણ આવી રહેલા પ્રવાસીઓને સલાહ આપવામાં આવે છે કે , તેઓ બિનજરૂરી પ્રવાસ ટાળે અને જો ભારતમાં તેમનું આગમન થશે તો 14 દિવસ સુધી સંસર્ગનિષેધ સુવિધામાં રહેવું જરૂરી છે તેનાથી માહિતગાર રહે .


    ભારતીય નાગરિકોને વધુમાં પ્રબળપણે સલાહ આપવામાં આવે છે કે તેઓ , ચીન , ઇટાલી , ઇરાન , કોરિયા પ્રજાસત્તાક , ફ્રાન્સ , સ્પેન અને જર્મનીનો પ્રવાસ કરવાનું શક્ય હોય ત્યાં સુધી ટાળે .


    ભારતમાં આવી રહેલા તમામ આંતરરાષ્ટ્રીય મુસાફરોએ જાતે જ પોતાના સ્વાસ્થ્ય પર દેખરેખ રાખવી અને " આટલું કરો " તેમજ " આટલું ના કરો " વિશે સરકાર દ્વારા આપવામાં આવેલી વિગતોનું પાલન કરવું .


    જમીન માર્ગેથી આવતા આંતરરાષ્ટ્રીય ટ્રાફિકને નિર્ધારિત ચેકપોસ્ટ પર રોકવામાં આવશે અને સઘન સ્ક્રિનિંગ સુવિધાઓમાં તેમની તપાસ થશે . આ અંગે ગૃહમંત્રાલય દ્વારા અલગથી સૂચના આપવામાં આવશે .


    ભારતમાં પ્રવેશી રહેલા તમામ આંતરરાષ્ટ્રીય મુસાફરોએ સ્વાસ્થ્ય અધિકારીઓ અને ઇમીગ્રેશન અધિકારીઓને પોતે સહી કરેલું જાહેર એકરાર ફોર્મ ( અંગત માહિતી જેમ કે , ફોન નંબર અને ભારતમાં સરનામું સહિત ) ની નકલ આપવાની રહેશે અને તમામ પ્રવેશ સ્થળોએ નિયુક્ત સ્વાસ્થ્ય કાઉન્ટર પર સાર્વત્રિક સ્વાસ્થ્ય સ્ક્રિનિંગ કરાવવાનું રહેશે .


    અત્યાર સુધીમાં , COVID-19 ના 73 કેસ નોંધાયા હોવાની પુષ્ટિ થઇ છે . કેરળમાં નોંધાયેલા ત્રણ કેસમાં દર્દીઓ સાજા થઇ ગયા છે અને તેમને રજા આપવામાં આવી છે .

    
    
    (Release ID: 1606107) Visitor Counter : 150
    
    
      Read this release in: English , Urdu , Hindi , Marathi , Bengali , Odia , Telugu , Malayalam