      સ્વાસ્થ્ય અને પરિવાર કલ્યાણ મંત્રાલય

      નોવેલ કોરોનાવાયરસ પર વારંવાર પૂછાતા કેટલાક પ્રશ્નો
      Posted On: 30 MAR 2020 7:03PM by PIB Ahmedabad


    પ્ર) 2019 નોવેલ કોરોનાવાયર શું છે ?


    જ - 2019 નોવેલ કોરોનાવાયરસ , અથવા તો 2019- એનસીઓવી , ચીનના હુબેઈ પ્રાંતના વુહાનમાં સૌપ્રથમવાર ઓળખાયેલો નવો વાયરસ છે.


    પ્ર) 2019 નોવેલ કોરોનાવાયરસનો સ્રોત કયો છે ?


    જ - હાલમાં 2019 નોવેલ કોરોનાવાયરસનો ચોક્કસ સ્રોત કયો છે , તે જાણી શકાયું નથી. કોરોનાવાયરસ , વિષાણુઓનો એક વિશાળ સમૂહ છે , કેટલાક વિષાણુ મનુષ્યોની બીમારીનું કારણ બને છે , જ્યારે અન્ય પશુઓમાં પ્રસરે છે. શરૂઆતમાં ચીનના વુહાનમાં ફાટી નીકળેલી મહામારીના દર્દીઓ કોઈક રીતે સીફૂડ (માછલી વગેરે) તેમજ પશુના બજાર સાથે જોડાણ ધરાવતા હોવાનું નોંધાયું હતું , જેના ઉપરથી વાયરસ પશુઓના સ્રોત દ્વારા ઉદ્ભવ્યો હોવાની સંભાવના છે.


    પ્ર) નોવેલ કોરોનાવાયરસના પ્રારંભિક લક્ષણો કયાં છે ?


    જ - 2019- એનસીઓવીના દર્દીઓમાં હાલમાં જે લક્ષણો જોવા મળે છે તેમાં ખૂબ તાવ આવવો , કફ થવો અને શ્વાસ લેવામાં તકલીફ પડતી હોવાનું સામેલ છે.


    પ્ર) આ વાયરસ કેવી રીતે ફેલાય છે ?


    જ - આ એક નવો જ વાયરસ હોવાથી તેના પ્રસરણની કોઈ ચોક્કસ ઢબ હજુ સુધી સ્પષ્ટ થઈ નથી. આ વાયરસ કદાચ મૂળ પ્રાણીના સ્રોતમાંથી ઉદભવ્યો છે , પરંતુ હવે એક વ્યક્તિમાંથી બીજી વ્યક્તિમાં ફેલાઈ રહ્યો છે. એવું માનવામાં આવે છે કે ફ્લૂ અને શ્વસનને લગતી અન્ય બીમારીઓની માફક જ જ્યારે આ વાયરસગ્રસ્ત વ્યક્તિ કફ કાઢે છે અથવા છીંકે છે , મોટા ભાગે ત્યારે આ વાયરસ ફેલાય છે.


    પ્ર) 2019- એનસીઓવી અટકાવવા માટે ભારત સરકાર શું કરી રહી છે ?


    જ - ભારત સરકારે નવી દિલ્હીમાં નેશનલ સેન્ટર ફોર ડિસીઝ કન્ટ્રોલ (એનસીડીસી) ખાતે ચોવીસ કલાક અને સાતેય દિવસ કાર્યરત હેલ્પલાઈન સ્થાપી છે , જે બીમારીને લગતા તમામ સવાલો કે મૂંઝવણોનો ઉત્તર આપે છે. ભારત સરકાર પરિસ્થિતિનું બારીક નિરીક્ષણ કરી રહી છે અને ભારતનાં પ્રત્યેક રાજ્યમાં આ બીમારી સામે લડવા માટેની સજ્જતા સુનિશ્ચિત કરી છે. આ એક નવી જ સ્થિતિ સર્જાઈ છે અને તે ઝડપભેર વણસી રહી હોવાથી ભારત સરકાર માહિતી ઉપલબ્ધ બનતી જશે , તેમ તેમ લોકોને માહિતગાર કરવાનું ચાલુ રાખશે.


    પ્ર) 2019 નોવેલ કોરોનાવાયરસ સામે રક્ષણ આપતી કોઈ રસી છે ?


    જ - હાલમાં 2019- નોવેલ કોરોનાવાયરસ સામે રક્ષણ આપતી કોઈ રસી ઉપલબ્ધ નથી.


    પ્ર) ચીનમાં વુહાન અથવા તો 2019- એનસીઓવીના કેસો નોંધાયા હોય તેવા અન્ય દેશોમાં જવું સલામત છે ?


    જ - ચીનમાં બિનઆવશ્યક જવું ટાળવું જોઈએ. જો મુસાફરી ટાળી શકાય એમ ન હોય તો - જાહેર સ્વાસ્થ્યનાં સરળ તમામ પગલાં તમામ સમયે અનુસરવા જોઈએ , જેમકે

      * સારી વ્યક્તિગત સ્વચ્છતા જાળવવી
      * સ્વાસ્થ્યનું ધ્યાનપૂર્વક નિરીક્ષણ કરવું
      * જો તમને માંદગી જેવું જણાય તો તરત જ તબીબી તપાસ કરાવવી
      * જો તમે મુસાફરી કરતા હોય તે દરમ્યાન માંદગી જેવું જણાય તો તમારી બીમારી વિશે એરલાઈનના કર્મચારીઓને જાણ કરો અને તેમની પાસેથી માસ્ક મેળવીને પહેરો.
      * વધુ માહિતી માટે કેન્દ્ર સરકારના સ્વાસ્થ્ય અને પરિવાર કલ્યાણ મંત્રાલયે જાહેર કરેલી ટ્રાવેલ એડવાયઝરી તપાસો. આ એડવાયઝરી વેબસાઈટ (www.mohfw.gov.in) ઉપર ઉપલબ્ધ છે.

    પ્ર) આની સારવાર શી રીતે કરાય ?


    જ - 2019- નોવેલ કોરોનાવાયરસના ચેપ માટે આ વિષાણુનો નાશ કરવા કોઈ ચોક્કસ સારવાર નથી. 2019- નોવેલ કોરોનાવાયરસનો ચેપ ધરાવતી વ્યક્તિએ તેનાં લક્ષણો દૂર કરવાં માટે સહાયક હોય તેવી સંભાળ લેવી જોઈએ.


    પ્ર) હું મારું પોતાનું રક્ષણ કેવી રીતે કરી શકું ?


    જ - હાલમાં 2019- એનસીઓવીના ચેપને અટકાવવા માટે કોઈ દવા કે રસી ઉપલબ્ધ નથી. તેના ચેપ સામે રક્ષણનો શ્રેષ્ઠ રસ્તો એ છે કે આ વાયરસની સામે જવાનું ટાળો.

      * ચીન અથવા અસરગ્રસ્ત * તમામ દેશોનો બિનજરૂરી પ્રવાસ ટાળવો જોઈએ.
      * વ્યક્તિગત સ્વચ્છતા ખૂબ સારી રીતે જાળવવી.
      * વારંવાર સાબુથી હાથ ધોવાની ટેવ પાડો.
      * ઉધરસ કે છીંક ખાતી વખતે તમારું મોઢું ઢાંકો.

    *વિશ્વ આરોગ્ય સંગઠન (ડબલ્યુએચઓ)ની વેબસાઈટ (www.who.int) પર વાયરસગ્રસ્ત દેશોની યાદી ઉપલબ્ધ છે અને તે સમયસર અપડેટ કરાતી રહે છે.


    પ્ર) 2019- એનસીઓવીનો ચેપ નિશ્ચિતપણે લાગ્યો હોય , તેવી વ્યક્તિના નજીકના સંપર્કમાં આવેલી વ્યક્તિએ શું કરવું જોઈએ ?


    જ - આવા કેસના છેલ્લે સંપર્કમાં આવ્યા હોય તે દિવસથી શરૂ કરીને 28 દિવસ સુધી પોતાના સ્વાસ્થ્યને સ્વયં તપાસતા રહો. આ લક્ષણો કે ચિહ્નો તીવ્રપણે જોવા મળી શકે છે

      * તાવ
      * ઉધરસ
      * પૂરો શ્વાસ લઈ ન શકાય અથવા શ્વાસ લેવામાં તકલીફ પડે

    ઉપરોક્ત લક્ષણોમાંથી કોઈ પણ લક્ષણ જોવા મળે તો વધુ સલાહ અને સારવાર માટે નજીકના સ્વાસ્થ્ય કેન્દ્ર ઉપર જાવ. ઉપરાંત , તમારા સ્વાસ્થ્ય સંભાળ કાર્યકર્તાને ચેપ ધરાવતી વ્યક્તિની માહિતી અવશ્ય પૂરી પાડો.


    પ્ર) શું મારે 2019- નોવેલ કોરોનાવાયરસનું પરીક્ષણ કરાવવું જોઈએ ?


    જ - જો તમને તીવ્રપણે તાવ આવે અને ઉધરસ કે શ્વાસ ચઢવા જેવાં શ્વાસને લગતી બીમારીના લક્ષણો જણાય તો તમારે નજીકના દવાખાને અથવા સ્વાસ્થ્ય કેન્દ્ર ઉપર જવું જોઈએ અને ત્યાં ડોક્ટર ચીન કે અન્ય કોરોનાગ્રસ્ત દેશોની તમારી મુસાફરીનો ઈતિહાસ અથવા કોઈ પણ શંકાસ્પદ અથવા લેબોરેટરીના પરીક્ષણમાં સુનિશ્ચિત થયેલા ચેપના કેસના સંપર્કના આધારે તમારે 2019- નોવેલ કોરોનાવાયરસ માટે પરીક્ષણ કરાવવું જરૂરી છે કે નહીં તે નક્કી કરશે.


    ******

    
    
    (Release ID: 1609425) Visitor Counter : 566
    
    
    
    
    

*