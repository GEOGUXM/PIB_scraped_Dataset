      સ્વાસ્થ્ય અને પરિવાર કલ્યાણ મંત્રાલય

      આરોગ્ય મંત્રાલય દ્વારા પ્રસિદ્ધ કરાયેલા હોમ ક્વૉરન્ટાઇન માટેના દિશા-નિર્દેશો
      Posted On: 30 MAR 2020 3:45PM by PIB Ahmedabad


    પ્રવાસ સાથે સંકળાયેલા અથવા નહિ સંકળાયેલા નોવેલ કોરોનાવાયરસ રોગ ( COVID-19) ના શંકાસ્પદ કેસને તથા આવા કેસના સંપર્કમાં આવેલા તમામને નિર્ધારિત આરોગ્ય સુવિધાઓ ધરાવતા આઈસોલેશનમાં ઝડપથી ખસેડવાના રહેશે. આવા તમામ કેસને હોમ ક્વૉરન્ટાઇન લાગુ પડે છે. નોવેલ કોરોનાવાયરસ રોગ (COVID-19)ના તમામ કન્ફર્મ અથવા શંકાસ્પદ સંપર્કોને હોમ ક્વૉરન્ટાઇન લાગુ પડે છે.


    આ પ્રકારની દરમ્યાનગીરી માત્ર શરૂઆતના તબક્કા પૂરતી મર્યાદિત રહેશે. જેમાં (1) પ્રવાસ સંબંધિત કેસ, (2) પ્રવાસ સાથે સંકળાયેલા અથવા નહિ સંકળાયેલા કેસ કે જ્યાં સમૂહ માટેની વ્યુહરચના અમલમાં મુકવામાં આવી હોય તથા (3)જ્યાં સ્થાનિક અને સમુદાયમાં એકથી વ્યક્તિથી બીજી વ્યક્તિને નોવેલ કોરોનાવાયરસ રોગની અસર સ્પષ્ટપણે જણાતી હોય.


    સંપર્કની વ્યાખ્યા


    સંપર્કની વ્યાખ્યા એવી કરવામાં આવે છે કે જ્યાં તંદુરસ્ત વ્યક્તિ ચેપ લાગેલી વ્યક્તિના સંપર્કમાં આવ્યો હોય. અથવા તો ચેપ લાગેલા વાતાવરણમાંથી આવતો હોય અને તે અરક્ષિત હોય તો તેનામાં આ રોગ વિકસિત થવાનુ વધુ જોખમ રહે છે.


    કોરોનાવાયરસના સંદર્ભમાં નીચે મુજબની સ્થિતિને સંપર્ક ગણવામાં આવે છે.

      * કોરોનાવાયરસનો દર્દી જ્યાં નિવાસ કરતો હોય તે જ ઘરમાં રહેતી વ્યક્તિ
      * કોરોનાવાયરસના દર્દી સાથે સીધા સંપર્કમાં આવેલી વ્યકિત અથવા તો વ્યક્તિગત સુરક્ષા સાધનો ( PPE) વગર તે સ્ત્રી કે પુરૂષની ચીજોના સંપર્કમાં આવેલી વ્યક્તિ અથવા તો જ્યાં વ્યક્તિગત સુરક્ષા સાધનોના નિયમનો ભંગ કરવામાં આવ્યો હોય.
      * એવી વ્યક્તિ કે જે બંધ વાતાવરણમાં હોય અથવા તો તેણે એક મીટરથી ઓછા અંતરથી કોરોનાના દર્દીના સંપર્કમાં આવ્યો હોય અથવા તો વિમાન પ્રવાસમાં સાથે હોય.

    કોરોનાવાયરસ સંબંધી કડી બીમારી શરૂ થયાના 14 દિવસના ગાળાની અંદર પ્રસ્થાપિત થયેલી હોય તો એ પ્રકારના કેસ માટે હોમ ક્વૉરન્ટાઇનની બાબત ધ્યાનમાં લઈ શકાય છે.


    હોમ ક્વૉરન્ટાઇનમાં રહેલા સંપર્કો માટેની સૂચનાઓ :


    હવાની સારી રીતે આવન જાવન થતી હોય તેવા સીંગલ રૂમમાં રહેવુ જોઈએ અને એટેચ અથવા તો અલાયદા ટોયલેટની સગવડનો આગ્રહ રાખવો જોઈએ. આ રૂમમાં જ જો પરિવારનો કોઈ અન્ય સભ્યને રહેવાની જરૂરિયાત હોય તો બંને વ્યક્તિ વચ્ચે ઓછામાં ઓછું એક મીટરનુ અંતર જાળવી રાખવાની સલાહ આપવામાં આવે છે.

      * ક્વૉરન્ટાઇનમાં રહેલી વ્યક્તિએ મોટી ઉંમરના લોકો, સગર્ભા મહિલા, બાળકો તથા એ જ ઘરની અંદર રહેતા અને અન્ય રોગની અસર ધરાવતા વ્યક્તિઓથી દૂર રહેવાની આવશ્યકતા છે.
      * ક્વૉરન્ટાઇનમાં રહેલી સ્ત્રી અથવા પુરૂષે ઘરની અંદર પોતાના હલનચલનને મર્યાદિત કરી દેવુ જોઈએ
      * કોઈ પણ સંજોગોમાં લગ્ન અથવા શોકસભા જેવા કોઈ પણ સામાજીક અથવા ધાર્મિક સમારંભોમાં હાજરી ન આપવી જોઈએ

    આવી વ્યક્તિએ નીચે દર્શાવ્યા મુજબનાં જાહેર આરોગ્ય માટેનાં પગલાંનુ પણ પાલન કરવુ જોઈએ.

      * સાબુ અને પાણીથી અથવા તો આલ્કોહોલ આધારિત હેન્ડ સેનેટાઈઝરથી વારંવાર હાથ ધોવા જોઈએ.
      * પરિવારના અન્ય વ્યક્તિ ઉપયોગ કરતા હોય તેવી થાળીઓ, પાણી પીવાના ગ્લાસ, કપ, જમવાનાં વાસણો, ટુવાલ, પથારી તથા અન્ય ચીજોનો ઉપયોગ કરવાનુ ટાળવુ જોઈએ.
      * હંમેશાં સર્જીકલ માસ્ક પહેરી રાખવુ જોઈએ. આ માસ્ક દર 6 થી 8 કલાકે બદલી નાખવુ જોઈએ અને તેનો નિકાલ કરી દેવો જોઈએ. એક વાર જે માસ્કનો નિકાલ કરાયો હોય તેને ફરીથી ઉપયોગમાં નહિ લેવાં જોઈએ.
      * દર્દીએ /તેની કાળજી લેનારે અથવા તેના ઘરમાં કાળજી લેવા માટે દર્દીના ઘનિષ્ટ સંપર્કમાં આવતી વ્યક્તિએ ઉપયોગમાં લીધેલાં માસ્કસને સામાન્ય બ્લીચ સોલ્યુશન (5 ટકા) અથવા તો સોડિયમ હાઈડ્રોક્લોરાઈટ સોલ્યુશન (1 ટકા) થી ચેપમુક્ત કરીને તેને બાળીને અથવા તો જમીનમાં દાટી દઈને તેનો નિકાલ કરવો જોઈએ.
      * વપરાશમાં લીધેલાં માસ્કને ચેપની ક્ષમતા ધરાવતાં માસ્ક જ માની લેવાં જોઈએ.
      * જો કફ, તાવ થવા તો શ્વાસમાં તકલીફ પડવાનાં લક્ષણો જોવા મળે તો તે વ્યક્તિએ તાત્કાલિક નજીકના આરોગ્ય કેન્દ્રને જાણ કરવી જોઈએ અથવા તો 011- 23978046 ઉપર ફોન કરવો જોઈએ.

    હોમ ક્વૉરન્ટાઇન કરવામાં આવેલી વ્યક્તિના પરિવારના સભ્યો માટે સૂચનો

      * આવી વ્યક્તિની સંભાળ રાખવા માટે માત્ર એક નક્કી કરેલી વ્યક્તિને જ જવાબદારી સોંપવી જોઈએ

      * ચેપ લાગેલાં કપડાંને અડવા કે તેને ત્વચાના સંપર્કમાં લાવવાથી દૂર રહેવુ જોઈએ.

      * દર્દીએ વાપરેલાં ચેપજન્ય કાપડ અથવા કપડાં અથવા ચેપ પેદા કરી શકે તેવી સપાટીસાફ કરવા માટે હેન્ડઝ ગ્લોવ્ઝ (હાથ મોજા) નો ઉપયોગ કરવો જોઈએ.
      * હાથનાં મોજા (ગ્લવ્ઝ) દૂર કર્યા પછી હાથ ધોઈ નાખવા જોઈએ.
      * મુલાકાતીઓને પ્રવેશ નહિ આપવો જોઈએ
      * જો ક્વૉરન્ટાઇનમાં રખાયેલી વ્યક્તિમાં રોગનાં લક્ષણો જોવા મળે તો તેના ઘનિષ્ઠ સંપર્કમાંઆવેલા તમામ લોકોને (14 દિવસ માટે) હોમ ક્વૉરન્ટાઇન કરી દેવા જોઈએ તથા વધુ 14 દિવસ અથવા તો આવા કેસનો રિપોર્ટ લેબોરેટરીના ટેસ્ટીંગમાં નેગેટિવ આવે ત્યાં સુધી તેમની સંભાળ રાખવી જોઈએ

    વાતાવરણની સ્વચ્છતા

      * ક્વૉરન્ટાઇન કરાયેલી વ્યક્તિએ જે જે સપાટીને સ્પર્શ કર્યો હોત તેવી સપાટીને (એટલે કે પલંગની ફ્રેમ, ટેબલ વગેરે) ને દરરોજ 1 ટકા સોડિયમ હાઈપોક્લોરાઈટ સોલ્યુશનથી સાફ કરીને ચેપમુક્ત કરવી જોઈએ
      * નિયમિતપણે જે બ્લીચ સોલ્યુશનનો ઉપયોગ કરવામાં આવતો હોય તેનાથી અથવા તો ફેનોલિક ડીસઈન્ફેકટન્ટનો ઉપયોગ કરીને ટોયલેટની સપાટીને રોજેરોજ ચેપમુક્ત કરવી જોઈએ
      * વ્યક્તિએ ઉપયોગમાં લીધાં હોય તેવાં કપડાં તથા અન્ય કાપડને ઘરમાં વપરાતા સામાન્ય ડિટર્જન્ટથી સાફ કરીને સૂકવી દેવાં જોઈએ

    હોમ ક્વૉરન્ટાઇનનો ગાળો

      * હોમ ક્વૉરન્ટાઇનનો ગાળો કનફર્મ થયેલા દર્દીના સંપર્ક પછી 14 દિવસનો અથવા તો દર્દીના સંપર્કમાં આવેલ વ્યક્તિ લેબોરેટરીના ટેસ્ટમાં નેગેટિવ પૂરવાર થાય તો 14 દિવસથી ઓછો હોય છે.

    ******

    
    
    (Release ID: 1609548) Visitor Counter : 67
    
    
    
    
    

*