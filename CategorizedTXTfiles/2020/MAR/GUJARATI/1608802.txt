      પ્રધાનમંત્રીનું કાર્યાલય

      પ્રધાનમંત્રીએ આયુષ ચિકિત્સકો સાથે સંવાદ કર્યો
      
      આયુષ વિભાગ એ રાષ્ટ્રને સ્વસ્થ રાખવા માટેની એક લાંબી પરંપરા સાથે જોડાયેલ છે; કોવીડ-19નો ફેલાવો રોકવા માટે તેની મહત્વની ભૂમિકા છે: પ્રધાનમંત્રી
      
      આયુષ દ્વારા આ રોગનો ઈલાજ કરાયો હોવાના દાવા અને તથ્યોની તપાસ થવી જરૂરી: પ્રધાનમંત્રી
      
      ટેલીમેડીસીનના આ મંચનો ઉપયોગ જાહેર જનતા સુધી પહોંચવામાં અને તેમને સતત જાગૃત કરવા માટે કરો: પ્રધાનમંત્રી
      
      પ્રધાનમંત્રીએ #YogaAtHome ને પ્રોત્સાહન આપવા માટે આયુષ મંત્રાલયના પ્રયત્નોની પ્રશંસા કરી
      
      પ્રધાનમંત્રી શ્રી નરેન્દ્ર મોદીએ આજે વિડીયો કોન્ફરન્સના માધ્યમથી આયુષ વિભાગના ચિકિત્સકો સાથે વાતચીત કરી
      Posted On: 28 MAR 2020 1:16PM by PIB Ahmedabad


    પ્રધાનમંત્રીએ જણાવ્યું કે આયુષ વિભાગ દેશને સ્વસ્થ રાખવા માટેની એક લાંબી પરંપરા સાથે જોડાયેલો છે અને કોવીડ -19 ને પહોંચી વળવા માટેના વર્તમાન પ્રયત્નોમાં તેનું મહત્વ અનેકગણું વધી જાય છે . પ્રધાનમંત્રીએ નોંધ્યું કે તેમનું નેટવર્ક દેશમાં લંબાઈ અને પહોળાઈ બંને રીતે વિસ્તૃત છે આથી તેમની માટે એ અતિશય જરૂરી છે કે તેઓ ડબ્લ્યુએચઓની માર્ગદર્શિકા અનુસાર કામ કરીને સારી આદતો કે જે વાયરસના પ્રસારને અટકાવવા માટેના પ્રયત્નો દરમિયાન અપનાવવી જોઈએ તે અંગેનો સંદેશ ફેલાવવા માટે આ નેટવર્કનો ઉપયોગ કરે . તેમણે આ મુશ્કેલ સમય દરમિયાન મનને હળવું કરવા અને શરીરને સશક્ત બનાવવા માટે #YogaAtHome ને પ્રોત્સાહન આપવા માટે આયુષ મંત્રાલય દ્વારા વર્તમાન સમયમાં ચાલી રહેલ પ્રયાસોની પણ પ્રશંસા કરી હતી .


    પ્રધાનમંત્રીએ આયુષ દ્વારા આ રોગનો ઈલાજ હોવાના કરવામાં આવેલ બિનઆધારભૂત દાવાઓની પ્રમાણભૂતતા ચકાસવાના મહત્વ ઉપર પણ ભાર મૂક્યો હતો અને ઉમેર્યું હતું કે આયુષ વૈજ્ઞાનિકો , આઈસીએમઆર , સીએસઆઈઆર અને અન્ય સંશોધન સંસ્થાઓએ પ્રમાણ આધારિત સંશોધન કરવા માટે સાથે આવવું જોઈએ . તેમણે કહ્યું કે આ પડકારને પહોંચી વળવા માટે સમગ્ર આરોગ્યકાળજી કાર્યદળનો ઉપયોગ કરવા માટે દેશ તૈયાર હોવો જ જોઈએ અને જો જરૂર પડે તો સરકાર દ્વારા આયુષ સાથે સંકળાયેલ ખાનગી ડોક્ટર્સ પાસેથી પણ મદદ માંગી શકાય તેમ છે .


    પ્રધાનમંત્રીએ સલાહ આપી હતી કે આયુષ દવાઓના ઉત્પાદકો તેમના સંસાધનોનો ઉપયોગ મહત્વની વસ્તુઓ જેવી કે સેનીટાઈઝર્સ કે જેની અત્યારે સૌથી વધુ માંગ છે તે બનાવવા માટે પણ કરી શકે છે . તેમણે ટેલિમેડીસીનના મંચનો ઉપયોગ વધુમાં વધુ જાહેર જનતા સુધી પહોંચવા માટે અને આ રોગચાળા સામે લડવા માટે સતત જાગૃતિ ફેલાવવા કરવામાં આવે એવું તેમને આહ્વાહન કર્યું હતું . તેમણે આ રોગચાળાને નાથવા માટે સંપૂર્ણ શક્તિ સાથે સામાજિક અંતર જાળવવાના મહત્વ ઉપર પણ વધુ ભાર મૂક્યો હતો .


    આયુષ મંત્રાલયના ચિકિત્સકોએ કોવીડ -19 સામેના યુદ્ધમાં દેશની આગેવાની કરવા બદલ પ્રધાનમંત્રીની પ્રશંસા કરી હતી . તેમણે રોગપ્રતિકારક શક્તિને મજબુત બનાવવા માટે આ પરંપરાગત પદ્ધતિઓની અસર વિષે વાત કરી હતી . તેમણે લક્ષણો આધારિત ઈલાજ માટે સંશોધન હાથ ધરવાના તેમના પ્રયત્નોનો પણ ઉલ્લેખ કર્યો હતો અને સંકટના આ સમય દરમિયાન રાષ્ટ્રની સેવા કરવાની તેમની ઈચ્છા વ્યક્ત કરી હતી .


    પ્રધાનમંત્રીએ જણાવ્યું હતું કે સમગ્ર વિશ્વમાં ભારતની પરંપરાગત ઔષધીઓ અને ઉપચાર પદ્ધતિઓ અંગે જાગૃતિ ફેલાવવી એ અત્યંત મહત્વનું છે . તેમણે સતત લોકોની સેવામાં રત રહેલા આયુષ ચિકિત્સકોનો આભાર વ્યક્ત કર્યો હતો અને ફરી એકવાર કોવીડ -19 વિરુદ્ધ ભારતની આ લડાઈમાં તેમણે નિભાવવા માટેની મહત્વપૂર્ણ ભૂમિકા ઉપર ભાર મૂક્યો હતો .


    આ સંવાદ દરમિયાન આયુષના કેન્દ્રીય મંત્રી , આયુષ મંત્રાલયના કેબીનેટ સચિવ અને સચિવે પણ ઉપસ્થિત રહ્યા હતા .


    GP/DS

    
    
    (Release ID: 1608802) Visitor Counter : 38
    
    
      Read this release in: English , Urdu , Marathi , Hindi , Bengali , Assamese , Punjabi , Odia , Tamil , Telugu , Kannada , Malayalam