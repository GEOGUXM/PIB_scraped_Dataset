      પ્રધાનમંત્રીનું કાર્યાલય

      પ્રધાનમંત્રીએ કોરોનાવાયરસ રોગચાળા પર વારાણસીની જનતા સાથે સંવાદ કર્યો
      
      પ્રધાનમંત્રીએ સંયમ, સંકલ્પ અને સંવેદનશીલતા દાખવવા અપીલ કરી
      
      પ્રધાનમંત્રીએ કોરોનાવાયરસ પર હેલ્પડેસ્ક નંબરની જાહેરાત કરી
      Posted On: 25 MAR 2020 6:33PM by PIB Ahmedabad


    પ્રધાનમંત્રી શ્રી નરેન્દ્ર મોદીએ વીડિયો કોન્ફરન્સ મારફતે એમના સંસદીય મતવિસ્તાર વારાણસીના લોકો સાથે વાત કરી હતી. તેમણે કહ્યું હતું કે , વારાણસીના સાંસદ તરીકે તેમને કસોટીના આ સમયે તેમની સાથે હોવાની જરૂર હતી , પણ દિલ્હીમાં જે કંઈ બની રહ્યું છે એના કારણે આવું શક્ય બની શકે એમ નથી. તેમણે ઉમેર્યું હતું કે , વ્યસ્ત કાર્યક્રમ હોવા છતાં તેઓ તેમના સાથીદારો પાસેથી વારાણસી વિશે નિયમિતપણે જાણકારી મેળવી રહ્યાં છે. કોરોનાવાયરસ રોગચાળાની શરૂઆત થયા પછી પ્રધાનમંત્રીનો વારાણસીની જનતા સાથે આ પ્રથમ સંવાદ હતો.


    પ્રધાનમંત્રીએ કોરોનાવાયરસ સામે દેશની લડાઈમાં સંપૂર્ણ શક્તિ આપણને આપવા માટે માતા શૈલદેવીને પ્રાર્થના અને પૂજાઅર્ચના કરવા બદલ વારાણસીની જનતાનો આભાર માન્યો હતો. તેમણે કહ્યું હતું કે , “ હકીકતમાં જરૂરિયાતના સમયે લોકો મહત્ત્વપૂર્ણ ચીજવસ્તુઓ પર ધ્યાન આપતા નથી. ભારતમાં પણ આવું જ બની રહ્યું છે. ” તેમણે લોકોને હકીકતોને સમજવા અને અફવાઓ પર ધ્યાન ન આપવા પણ વિનંતી કરી હતી. તેમણે ઉમેર્યું હતું કે , કોરોનાવાયરસ ધનિક અને ગરીબ વચ્ચેનો ભેદભાવ કરતો નથી અને એ કોઈને છોડશે નહીં. તેમણે કાબુલમાં ગુરુદ્વારામાં થયેલા આતંકવાદી હુમલામાં માર્યા ગયેલા તમામ લોકોના પરિવારજનો પ્રત્યે શોકની લાગણી વ્યક્ત કરી હતી.


    પ્રધાનમંત્રીએ જાહેરાત કરી હતી કે , સરકારે કોરોનાવાયરસ વિશે સાચી માહિતી મેળવવા માટે વ્હોટ્સએપ સાથે જોડાણમાં એક હેલ્પડેસ્કની રચના કરી છે. તેમણે કહ્યું હતું કે , 9013151515 વ્હોટ્સએપ નંબર પર ‘ નમસ્તે ’ લખીને મોકલીને સાચી માહિતી અંગ્રેજી કે હિંદીમાં મેળવી શકાશે. તેમણે જણાવ્યું હતું કે , મહાભારતનું યુદ્ધ 18 દિવસમાં પાંડવો જીત્યા હતાં અને ભારત નોવેલ કોરોનાવાયરસ સામેની લડાઈ 21 દિવસમાં જીતશે.


    પ્રધાનમંત્રીએ તમામ નાગરિકોને અપીલ કરી હતી કે , જો તેમને ડૉક્ટરો અને નર્સો જેવા કોઈ વ્યાવસાયિકો સાથે દુર્વ્યવહારની ઘટનાની જાણકારી મળે , તો તેમણે આ પ્રકારનાં લોકો સામે કાર્યવાહી હાથ ધરવી જોઈએ , કારણ કે તેઓ ખોટું કરી રહ્યાં છે એ સમજવું જોઈએ. તેમણે કહ્યું હતું કે , તેમણે આ કસોટીના સમયમાં યોગ્ય પગલાં લેનાર ડૉક્ટરો , નર્સો અને અન્ય વ્યાવસાયિકોને સાથસહકાર ન આપતા કે ઉચિત વ્યવહાર ન કરતાં લોકો સામે કડક પગલાં લેવા ગૃહ મંત્રાલય અને ડીજીપીને જણાવ્યું છે. તેમણે ઉમેર્યું હતું કે , આ દેશના સામાન્ય નાગરિકો ઉચિત સમયે યોગ્ય પગલાં લેવામાં માને છે. તેમણે જણાવ્યું હતું કે , 22 માર્ચનાં રોજ નાગરિકો જનતા કર્ફ્યૂને કેવી રીતે ટેકો આપે છે એ સ્પષ્ટપણે જોવા મળ્યું છે અને પછી સાંજે 5 વાગે આવશ્યક સેવાઓ પ્રદાન કરવા માટે ફરજ બજાવતા લોકોની પ્રશંસા પણ કરવામાં આવી હતી. તેમણે ઉમેર્યું હતું કે , હોસ્પિટલોમાં સફેદ પોશાકમાં તબીબી સેવા આપતા લોકો અત્યારે આપણાં માટે ઈશ્વર સમાન છે. તેઓ આપણને આ બિમારીથી બચાવી રહ્યાં છે અને એ પણ તેમનું જીવન જોખમમાં મૂકીને. ઉપરાંત તેમણે તેમના મતવિસ્તારમાં જીવનનાં વિવિધ ક્ષેત્રનાં લોકોનાં પ્રશ્રોનાં જવાબો આપ્યાં હતાં અને શંકાઓનું સમાધાન કર્યું હતું.


    RP

    
    
    (Release ID: 1608165) Visitor Counter : 81
    
    
      Read this release in: Assamese , English , Urdu , Marathi , Hindi , Bengali , Punjabi , Odia , Tamil , Telugu , Kannada , Malayalam