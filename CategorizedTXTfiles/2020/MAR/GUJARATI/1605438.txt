      રસાયણ અને ખાતર મંત્રાલય

      કોરોના વાઇરસથી ફાટી નીકળેલા રોગચાળાનો સામનો કરવા માટે દેશમાં દવાઓની કોઇ અછત નથી: શ્રી સદાનંદ ગૌડા
      Posted On: 05 MAR 2020 6:24PM by PIB Ahmedabad


    અમદાવાદ, 05-03-2020


    કેન્દ્રીય રસાયણ અને ખાતર મંત્રી શ્રી સદાનંદ ગૌડાએ જણાવ્યું હતું કે, કોરોના વાઇરસથી ફાટી નીકળેલા રોગચાળાનો સામનો કરવા માટે દેશમાં દવાઓની કોઇ અછત નથી.


    ગુજરાતના ગાંધીનગરમાં ભારત ફાર્મા અને તબીબી ઉપકરણ 2020 પરિષદ નું આજે ઉદઘાટન કરતા શ્રી ગૌડાએ ખાતરી આપી હતી કે , અત્યાર સુધીમાં સરકાર ચુસ્ત દેખરેખ અને મોનિટરિંગ સિસ્ટમના કારણે આ વાઇરસનો ફેલાવો નિયંત્રિત રાખવામાં સફળ રહી છે. વૈશ્વિક ફેલાવાના કારણે ફાર્મા ક્ષેત્ર સામે પડકાર તો ઉભો થયો જ છે, સાથે સાથે આ ક્ષેત્ર માટે નવી તકોની બારી પણ ખુલી છે. તેમણે જણાવ્યું હતું કે, સરકાર, હોસ્પિટલો, તબીબી સંસ્થાઓ અને ફાર્મા ક્ષેત્રની કોરોના વાઇરસનો સામનો કરવાની પૂર્વતૈયારીઓ કોઇપણ સંજોગોમાં ખૂબ મજબૂત અને મક્કમતાપૂર્વકની છે.


    શ્રી ગૌડાએ વધુમાં જણાવ્યું હતું કે , ભારતમાં જ એક્ટિવ ફાર્માસ્યુટિકલ ઘટકો (API)ની આયાતની પરાધીનતા ઘટાડવાની જરૂર છે અને તેનું ઉત્પાદન કરીને ભારતને આત્મનિર્ભર કરી શકાય તેમ છે. તેમણે કહ્યું હતું કે, ફાર્મા કંપનીઓએ આ ઉભરતી પરિસ્થિતિ પરથી સંકેત મેળવવો જોઇએ અને API ઉત્પાદન બાબતે તેમની ક્ષમતામાં વધારો કરવો જોઇએ.


    કેન્દ્રીય મંત્રીએ જણાવ્યું હતું કે , ફાર્મા ક્ષેત્રમાં ખૂબ જ વધારે સંભાવનાઓ સમાયેલી છે. વધતી વસ્તી, વધતી સમૃદ્ધિ અને સ્વાસ્થ્ય બાબતે લોકોમાં વધતી જાગૃતિના કારણે આ ક્ષેત્રમાં રોકાણને ખૂબ સારું પ્રોત્સાહન મળી રહ્યું છે. જો આ તકોને યોગ્ય રીતે ઝડપી લેવામાં આવે તો, ભારતીય ફાર્મા ઉદ્યોગનું બજાર કદ વર્ષ 2025 સુધીમાં 100 બિલિયન અમેરિકી ડૉલરથી પણ વધી જાય તેવી શક્યતા છે જ્યારે તબીબી ઉપકરણોનો ઉદ્યોગ 2025 સુધીમાં 50 બિલિયન અમેરિકી ડૉલર સુધી પહોંચી શકે છે.જથ્થાબંધ દવા પાર્ક અને તબીબી ઉપકરણ પાર્ક વિકસાવવા માટે સરકારે યોજનાઓ ઘડી કાઢી છે અને તે અંતર્ગત કેન્દ્ર સરકાર આવા પાર્કમાં સામાન્ય સુવિધા કેન્દ્રો નું નિર્માણ કરવા માટે રાજ્ય સરકારોને ઉચ્ચક અનુદાન સહાય પેટે આપે છે. અમને ગુજરાત, આંધ્રપ્રદેશ, તેલંગાણા, તામિલનાડુ, હિમાચલ પ્રદેશ જેવા કેટલાક રાજ્યોના પ્રસ્તાવો મળ્યા છે જે હાલમાં આ વિભાગમાં સક્રીયપણે વિચારાધીન છે.


    વિકાસશીલ દેશોમાં , જ્યાં વસ્તીનો ખૂબ મોટો વર્ગ ગરીબ હોય છે અને જ્યાં ગજા બહારનો તબીબી ખર્ચ તેમની આવકની તુલનાએ ઘણો વધારે હોય છે, ત્યાં દવાઓનો ખર્ચ પરવડે તે આવા સમાજની સૌથી મોટી ચિંતા હોય છે. ફાર્મા ઉદ્યોગે દેશમાં વિદેશમાં ઉત્પાદન અને પૂરવઠા દ્વારા આ સંદર્ભે પરિણામો આપ્યા છે તેમાં કોઇ જ શંકા નથી. જોકે, આ બાબતે હજુ પણ ઘણું હાંસલ કરવાનું બાકી છે.


    શ્રી ગૌડાએ જણાવ્યું હતું કે , ગુણવત્તાપૂર્ણ જેનેરિક દવાઓ પરવડે તેવા ભારે મળે તેમાં સુધારો લાવવા માટે ભારત સરકાર પ્રધાનમંત્રી ભારતીય જન ઔષધી પરિયોજના (PMBJP) નો અમલ કરી રહી છે જેની પાછળ સામાન્ય લોકો અને ખાસ કરીને ગરીબો તેમજ વંચિત વર્ગને પરવડે તેવા ભાવે દવાઓ ઉપલબ્ધ થાય તેવી પ્રધાનમંત્રી શ્રી નરેન્દ્ર મોદીની દૂરંદેશી ને સાકાર કરવાનો મૂળ ઉદ્દેશ્ય છે. જેનેરિક દવાઓ સમર્પિત જન ઔષધી દુકાનોમાં ઓછામાં ઓછા 50% સસ્તા ભાવે વેચાય છે અને કેટલીક તો 90% સુધી સસ્તા ભાવે વેચાય છે. આને જનતા તરફથી ખૂબ સારો પ્રતિભાવ મળી રહ્યો છે. કેન્દ્રીય મંત્રીએ ફાર્માસ્યુટિકલ કંપનીઓને વિનંતી કરી હતી કે, તેઓ રિસર્ચ અને ડેવલપમેન્ટ પર ધ્યાન કેન્દ્રિત કરે અને વિકાસશીલ દેશોમાં લોકોને પરવડે તેવા દરે દવાઓ ઉપલબ્ધ થાય તે વાતને ધ્યાનમાં રાખીને બજારોમાં નવી દવાઓ લાવે.


    આ પ્રસંગે રસાયણ અને ખાતર રાજ્ય મંત્રી શ્રી મનસુખ માંડવિયાએ જણાવ્યું હતું કે, ફાર્મા અને મેડિકલ ક્ષેત્ર આગામી "સૂર્યોદય”નું ક્ષેત્ર થઇ શકે છે. સરકાર લાંબાગાળાની નીતિગત સ્થિરતા અને નિયમનોની પ્રણાલીમાં સરળીકરણ લાવીને ઇઝ ઓફ ડુંઇંગ બિઝનેસને વેગ આપી રહી છે જેના કારણે ફાર્મા અને તબીબી ઉપકરણ ઉદ્યોગને નવી ઊંચાઇઓ સર કરવામાં મદદ મળશે.


    તેમણે જણાવ્યું હતું કે, સરકાર ભારતમાં દરેક નાગરિકને પરવડે તેવા ભાવે સ્વાસ્થ્ય સંભાળ સેવાઓ ઉપલબ્ધ કરાવવા માટે પ્રતિબદ્ધ છે. શ્રી માંડવિયાએ જણાવ્યું હતું કે, ભારતનું ફાર્મા ક્ષેત્ર 12%ના દરે વધી રહ્યું છે અને તબીબી ઉપકરણ ક્ષેત્ર 20%ના દરે વધી રહ્યું છે. હજુ પણ તેમાં વિકાસની ખૂબ સારી તકો સમાયેલી છે. કેન્દ્ર સરકારની ઉદ્યોગોલક્ષી નીતિઓ, ઓછા શ્રમ ખર્ચના કારણે જ વિદેશી ઉદ્યોગો ભારતમાં રોકાણ કરવામાં રસ દાખવી રહ્યા છે. ગુજરાતના મુખ્યમંત્રી શ્રી વિજય રૂપાણીએ પણ આ પરિષદને સંબોધી હતી .


    *****


    SD/GP/DS

    
    
    (Release ID: 1605438) Visitor Counter : 65