      પ્રધાનમંત્રીનું કાર્યાલય

      કોવિડ-19નો સામનો કરવા માટે સાર્ક નેતાઓ સાથેની વીડિયો કોન્ફરન્સમાં પ્રધાનમંત્રીનું સ્વાગત નિવેદન
      Posted On: 15 MAR 2020 5:19PM by PIB Ahmedabad


    મહામહિમ ,


    હું આટલા ટૂંકા સમયની નોટિસ પર આ વિશેષ વાતચીતમાં સામેલ થવા બદલ આપ સૌનો આભાર વ્યક્ત કરુ છું .


    હું ખાસ કરીને અમારા મિત્ર પ્રધાનમંત્રી ઓલીનો આભાર માનું છું , જેઓ પોતાની તાજેતરની સર્જરીના તુરંત જ બાદ આપણી સાથે જોડાયા છે . હું તેઓના ત્વરિત સ્વાસ્થ્ય લાભની કામના કરું છું . હું રાષ્ટ્રપતિ અશરફ ગનીને તાજેતરની ચૂંટણીઓમાં ફરી ચૂંટાવા બદલ તેમને વધામણી આપવા ચાહુ છું .


    હું સાર્કના નવા મહાસચિવનું પણ સ્વાગત કરુ છું , જેઓ આજે આપણી સાથે છે . હું ગાંધીનગરથી સાર્ક ડિઝાસ્ટર મેનેજમેન્ટ સેન્ટરના નિદેશકની હાજરીનું પણ સન્માન કરુ છું .


    મહામહિમ ,


    આપણે સૌ કોઇ જાણીએ છીએ તેમ કોવિડ -19 ને તાજેતરમાં જ વિશ્વ આરોગ્ય સંગઠન દ્વારા એક મહામારીના રૂપમાં વર્ગીકૃત કરાઇ છે . અત્યાર સુધીમાં , આપણા વિસ્તારમાં 150 કરતાં પણ ઓછા કેસ નોંધાયા છે . પરંતું આપણે સતર્ક રહેવાની જરૂર છે . આપણો વિસ્તાર વિશ્વની સંપૂર્ણ વસ્તીનો લગભગ પાંચમા ભાગની વસતીનું ઘર છે . આ એક ગીચ વસતી ધરાવતું ક્ષેત્ર છે . વિકાસશીલ દેશોના રૂપમાં આપણા સૌ પાસે આરોગ્ય સુવિધાઓ સુધી પહોંચના મામલે મહત્વપૂર્ણ પડકારો રહેલા છે . આપણા તમામ દેશોના નાગરિકો વચ્ચે પરસ્પરના સંબંધો પ્રાચીન સમયથી છે અને આપણા સમાજ ઉંડાણપૂર્વક એકબીજા સાથે જોડાયેલા છે . તેથી આપણે સૌએ સાથે મળીને તૈયારી કરવી જોઇએ , બધાએ એક સાથે કામ કરવું જોઇએ અને આપણે બધાએ એક સાથે સફળ થવું જોઇએ .


    મહામહિમ ,


    જેમ આપણે સૌ આ પડકારનો સામનો કરવા માટે તૈયાર છીએ , મને ટૂંકમાં હજુ સુધી આ વાઇરસના પ્રસારનો મુકાબલો કરવાના ભારતના અનુભવને જણાવવા દો . “ તૈયારી કરો , પણ ભયભીત ન થાવ ” આ જ અમારો માર્ગદર્શક મંત્ર રહ્યો છે . અમે સાવધ હતા કે આ સમસ્યાને ઓછી ન આંકવામાં આવે , પરંતુ સમજ્યા વિચાર્યા વિના પગલાં ભરતા પણ અમે બચ્યા હતા . અમે એક શ્રેણીબદ્ધ પ્રતિક્રિયા તંત્ર હેઠળ સક્રિય પગલાં ભરવાનો પ્રયાસ કર્યો છે .


    મહામહિમ


    અમે મધ્ય જાન્યુઆરીથી જ ભારતમાં પ્રવેશના સમયે સ્ક્રીનિંગ શરૂ કરાવી દીધુ હતું , સાથે જ ધીમે - ધીમે પ્રતિબંધ લાદવા શરૂ કર્યા હતા . ધીમે - ધીમે આ પ્રકારનો દૃષ્ટિકોણ અપનાવીને અમને દહેશતથી બચવામાં મદદ મળી હતી . અમે ટીવી , પ્રિન્ટ અને સોશિયલ મીડિયા પર પોતાના જાગૃતિ અભિયાનને પણ વધારી દીધુ હતું . અમે અતિ સંવેદનશીલ જૂથો સુધી પહોંચવા માટે વિશેષ પ્રયાસ કર્યા છે .


    અમે દેશભરમાં અમારા મેડિકલ કર્મચારીઓને તાલીમબદ્ધ કરવા સહિત અમારા તંત્રમાં ક્ષમતાને ઝડપથી વધારવાનું કામ કર્યુ છે . અમે નિદાન ક્ષમતાઓમાં પણ વધારો કર્યો છે . બે મહિનાની અંદર , અમે દેશભરમાં 60 થી વધારે પ્રયોગશાળાઓમાં પરીક્ષણની વ્યવસ્થા કરી લીધી છે .


    અને અમે આ મહામારીના મેનેજમેન્ટના દરેક તબક્કા માટે પ્રોટોકોલ વિકસિત કર્યા છે , જેમ કે પ્રવેશ પોઇન્ટ પર તપાસ કરવી , શંકાસ્પદ કેસોના સંપર્કની ભાળ મેળવવી , સંસર્ગનિષેધ અને આઇસોલેશન સુવિધાઓનું મેનેજમેન્ટ કરવું અને સાજા થઇ ગયેલા કેસોમાં ડિસ્ચાર્જ કરવું . અમે વિદેશોમાં પોતાના લોકોના કૉલનો જવાબ પણ આપ્યો છે . અમે વિભિન્ન દેશોથી લગભગ 1400 ભારતીયોને કાઢ્યા છે . અમે અમારી ‘ પડોશ પહેલા નીતિ ’ અનુસાર તમારા કેટલાંક નાગરિકોની મદદ કરી છે .


    અમે હવે આ પ્રકારે લોકોને લાવવા માટે એક પ્રોટોકોલ બનાવ્યો છે જેમાં વિદેશોમાં ખડકાયેલી અમારી મોબાઇલ ટીમો દ્વારા તપાસ કરવી સામેલ છે .


    અમે આ પણ સ્વીકાર કર્યો છે કે અન્ય દેશ પણ ભારતમાં પોતાના નાગરિકો વિશે ચિંતિત હશે . તેથી અમે વિદેશી રાજદૂતોને અમારા દ્વારા ઉઠાવાઇ રહેલા પગલાઓ વિશે જાણકારી આપી છે .


    મહામહિમ ,


    અમે આ વાતને સંપૂર્ણપણે ઓળખીએ છીએ કે આપણે હજુ પણ એક અજ્ઞાત સ્થિતિમાં છીએ . આપણે નિશ્ચિત રીતે આ અનુમાન નથી લગાવી શકતા કે આપણા સર્વોત્તમ પ્રયાસો છતાં આગળની સ્થિતિ કેવી હશે .


    આપે પણ આ પ્રકારની ચિંતાઓનો સામનો કરવો પડી રહ્યો હશે .


    આજ કારણ છે કે આપણા સૌ માટે સૌથી મૂલ્યવાન બાબત આ જ રહેશે કે આપણે બધા પોત - પોતાના દૃષ્ટિકોણો એકબીજા સાથે વહેંચીએ .


    હું આપ સૌના વિચારોને સાંભળવા માટે ઉત્સુક છું .


    આભાર .


    RP

    
    
    (Release ID: 1606495) Visitor Counter : 51
    
    
      Read this release in: Assamese , English , Urdu , Hindi , Marathi , Bengali , Punjabi , Odia , Tamil , Telugu , Kannada , Malayalam