      স্বাস্থ্যওপরিবারকল্যাণমন্ত্রক

      ডঃ হর্ষ বর্ধন কোভিড-১৯ সংক্রান্ত নমুনা ও পরীক্ষা বিষয়ক নীতিকৌশল পর্যালোচনা করেছেন
      Posted On: 31 MAR 2020 6:54PM by PIB Kolkata


    নয়াদিল্লি, ৩১ মার্চ, ২০২০


    

    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন মানবদেহে কোভিড-১৯ ভাইরাসের নমুনা ও পরীক্ষা কৌশল খতিয়ে দেখেছেন। ডঃ হর্ষ বর্ধন গতকাল এই বিষয়টি পর্যালোচনার জন্য ইন্ডিয়ান কাউন্সিল অফ মেডিকেল রিসার্চ, বিজ্ঞান ও প্রযুক্তি দপ্তর, জৈব প্রযুক্তি দপ্তর এবং সিএসআইআর – এর উচ্চ পদস্থ আধিকারিকদের সঙ্গে এক বৈঠক করেন। বৈঠকে নমুনা যাচাই সংক্রান্ত সামগ্রী সংগ্রহ, ওয়েবসাইটে বিভিন্ন তথ্যের সন্নিবেশ, ডেটা ম্যানেজমেন্ট, মূল্যায়ন ও বিশ্লেষণ, গবেষণা ও পরবর্তী পদক্ষেপের মতো বিষয়গুলি নিয়ে আলোচনা হয়।


    
    ডঃ হর্ষ বর্ধন জানান, স্বাস্থ্য মন্ত্রক কোভিড-১৯ সংক্রমণের প্রেক্ষিতে যে সমস্ত পদক্ষেপ গ্রহণ করেছে, সে ব্যাপারে গতকাল সকালে রাজ্য ও কেন্দ্রশাসিত অঞ্চলগুলির স্বাস্থ্য মন্ত্রীদের সঙ্গেও আলোচনা করেন। আলোচনায় রাজ্য ও কেন্দ্রশাসিত অঞ্চলগুলির প্রস্তুতি নিয়েও কথা হয়। প্রয়োজনে যাবতীয় সাহায্যের আশ্বাস দেন তিনি। কোভিড-১৯ সংক্রমণ প্রতিরোধে রাজ্যগুলি যে ব্যবস্থা নিয়েছে, ডঃ হর্ষ বর্ধন তার প্রশংসা করেন।


    
    স্বাস্থ্য মন্ত্রীর সঙ্গে বৈঠকে আইসিএমআর – এর মহানির্দেশক জানান, ১২৯টি সরকারি পরীক্ষাগার চালু রয়েছে, যেখানে প্রতিদিন ১৩ হাজার নমুনা পরীক্ষা করা হচ্ছে। বেসরকারি ক্ষেত্রে নমুনা সংগ্রহের প্রায় ১৬ হাজার কেন্দ্র রয়েছে। নমুনা পরীক্ষার জন্য পর্যাপ্ত সংখ্যায় কিট সংগ্রহ করা হয়েছে এবং সেগুলি যে কোনও ধরনের জরুরি পরিস্থিতি মোকাবিলায় রাজ্যগুলিকে সরবরাহ করা হয়েছে। তিনি আরও জানান, এখনও পর্যন্ত ৩৮ হাজার ৪৪২টি নমুনা পরীক্ষা করা হয়েছে। এর মধ্যে ১ হাজার ৩০০-র মতো পরীক্ষা হয়েছে বেসরকারি কেন্দ্রগুলিতে।


    
    বৈঠকে বিজ্ঞান ও প্রযুক্তি দপ্তরের সচিব ডঃ আশুতোষ শর্মা জানান, স্টার্ট আপ ক্ষেত্র, চিকিৎসা শিক্ষা প্রতিষ্ঠান, গবেষণা ও উন্নয়ন কেন্দ্র এবং বিভিন্ন শিল্প সংস্থায় কোভিড-১৯ সংক্রান্ত প্রযুক্তিগত সক্ষমতার রূপরেখা তৈরি করা হয়েছে।


    
    জৈব প্রযুক্তি দপ্তরের সচিব ডঃ রেণু সরুক জানান, চিকিৎসা সরঞ্জাম, ডায়াগনোসিস ড্রাগ ও ভ্যাকসিনের চাহিদা মেটাতে একটি কনসোটিয়াম গঠন করা হয়েছে। পুণের একটি স্টার্ট আপ সংস্থা সম্পূর্ণ দেশীয় প্রযুক্তিতে কোভিড-১৯ সংক্রান্ত চিকিৎসা সামগ্রী উদ্ভাবন করেছে। এই সংস্থাটি সপ্তাহে প্রায় ১ লক্ষ এ ধরনের সামগ্রী উৎপাদন করছে। বিশাখাপত্তনমে সম্পূর্ণ দেশীয় প্রযুক্তিতে ভেন্টিলেটর, নমুনা যাচাই সামগ্রী, হাই এন্ড রেডিওলজি উৎপাদনের জন্য একটি কেন্দ্র গড়ে তোলা হয়েছে। এই কেন্দ্রে এপ্রিলের প্রথম সপ্তাহ থেকে উৎপাদন শুরু হবে। থেরাপিক ও ড্রাগ সংক্রান্ত গবেষণামূলক কাজ ইতিমধ্যেই শুরু হয়েছে।


    
    সিএসআইআর – এর মহানির্দেশক ডঃ শেখর মান্ডে জানান, কোভিড-১৯ – এর বৈজ্ঞানিক ও প্রযুক্তিগত সমাধান খুঁজে বের করতে ৫টি নীতিকৌশল নিয়ে তাঁর প্রতিষ্ঠান কাজ করছে। কোভিড-১৯ – এর প্রকোপ প্রতিরোধে তাঁর প্রতিষ্ঠান বেসরকারি ক্ষেত্রের সঙ্গেও সহযোগিতা করছে।


    
    ডঃ হর্ষ বর্ধন আইসিএমআর – এর জনস্বাস্থ্য ক্ষেত্রে প্রযুক্তিগত সমাধান সূত্র খুঁজে বের করার লক্ষ্যে এগিয়ে আসার প্রচেষ্টার প্রশংসা করেন। সম্পূর্ণ দেশীয় প্রযুক্তিতে ভেন্টিলেটর, নমুনা যাচাই সামগ্রী প্রভৃতি উৎপাদনে অগ্রণী ভূমিকা নেওয়ার জন্য বিজ্ঞান ও প্রযুক্তি দপ্তরের পাশাপাশি, জৈব প্রযুক্তি দপ্তর এবং সিএসআইআর – এর প্রশংসা করেন।


    
    তিনি জোর দিয়ে বলেন, নমুনা যাচাই সামগ্রী এবং সেগুলি বিভিন্ন পরীক্ষাগারে সরবরাহে সর্বাধিক গুরুত্ব দিতে হবে। যে সমস্ত রাজ্য ও কেন্দ্রশাসিত অঞ্চলে নমুনা পরীক্ষা ব্যবস্থার সুবিধা নেই, তাদেরকে অতিরিক্ত সাহায্য দেওয়ার প্রস্তাব দেন।


    
    ডঃ হর্ষ বর্ধন আরও বলেন, কোভিড-১৯ সংক্রমণ নিয়ন্ত্রণের পাশাপাশি, গবেষণামূলক কাজ নিরন্তর চালিয়ে যাওয়ার জন্য অভিনব উদ্যোগ বজায় রাখতে হবে। তিনি বিজ্ঞানীদের ভূমিকার প্রশংসা করে বলেন, জটিল এই পরিস্থিতিতে ভারত বিজয়ী হবে এবং কেবল দেশের জন্যই নয়, বরং সারা বিশ্বের জন্য সমাধানসূত্র খুঁজে বের করবে।


    

    
    CG/BD/SB

    
    
    (Release ID: 1609649) Visitor Counter : 8
    
    
      Read this release in: English