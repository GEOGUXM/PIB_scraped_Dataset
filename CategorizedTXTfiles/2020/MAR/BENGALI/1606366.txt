      মানবসম্পদবিকাশমন্ত্রক

      দেশীয় প্রযুক্তিতে তিন চাকার বৈদ্যুতিক যানের জন্য হালকা ওজনের যন্ত্রাংশ নির্মাণে আইআইটি খড়গপুরকে সাহায্য করছে আইডিবিআই ট্রাস্টিশিপ
      Posted On: 13 MAR 2020 6:32PM by PIB Kolkata


    কলকাতা, ১৩ মার্চ, ২০২০


    আইআইটি খড়গপুরের দেশলা বৈদ্যুতিক যান প্রকল্পে আইডিবিআই ট্রাস্টিশিপ সার্ভিস লিমিটেড কর্পোরেট সামাজিক দায়বদ্ধতার আওতায় অর্থ যোগান দেবে। এই অর্থে তিন চাকার বৈদ্যুতিক গাড়ির উপযুক্ত হালকা ওজনের কাঠামো তৈরি করা হবে এবং গাড়ির বিভিন্ন যন্ত্রাংশ তৈরিতেও এই তহবিল থেকে সাহায্য পাওয়া যাবে।


    পেট্রোল, ডিজেল, প্রাকৃতিক গ্যাস বা তরল গ্যাসের মাধ্যমে যেসব গাড়ি চলে তাদের ইঞ্জিনের সঙ্গে বৈদ্যুতিক গাড়ির দামে যেন সাযুজ্য থাকে এবং এই গাড়িগুলি চালাতে যেন কম খরচ হয় সেই লক্ষে গবেষনা করা হচ্ছে। এই গাড়িগুলির নকশা তৈরির সময় প্রচলিত গাড়ির যন্ত্রাংশের সঙ্গে সামঞ্জস্য বজায় রেখে এগুলির ওজন সহ ব্যাটারি, মোটর কন্ট্রোলার ইত্যাদি গুরুত্বপূর্ণ বিষয়ে প্রয়োজনীয় প্রযুক্তির দিকে খেয়াল রাখা হচ্ছে।


    আইআইটি খড়গপুরের মেকানিকাল ইঞ্জিনিয়ারিং বিভাগের অধ্যাপক বিক্রান্ত রাচেরলা বলেন, আইডিবিআই ট্রাস্টিশিপের থেকে পাওয়া এই অর্থের সাহায্যে যে গাড়িগুলি তৈরি করা হবে সেগুলি যেন ঘন্টায় প্রায় ৫০ কিলোমিটার বেগে যেতে পারে সেই লক্ষে কাজ করা হচ্ছে। গাড়িগুলির চেসিস এবং অন্যান্য যন্ত্রাংশ নির্মাণে হালকা উপাদান ব্যবহার করার ব্যাপারেও খেয়াল রাখা হচ্ছে।


    আইডিবিআই ট্রাস্টিশিপ সার্ভিসেস লিমিটেডের এমডি এবং মুখ্য কার্যনির্বাহী আধিকারিক শ্রী স্বপন কুমার বাগচি বলেন, দেশে কার্বন নিঃসরণের মাধ্যমে দূষণের পরিমান কমাতে তারা পরিবেশ বান্ধব উদ্যোগ গ্রহণ করেছেন। শ্রী বাগচি এই প্রতিষ্ঠানের একজন প্রাক্তনী। ফেব্রুয়ারি মাসে তিনি এই প্রকল্পের প্রথম পর্যায়টি চূড়ান্ত করেন।


    আইআইটি খড়গপুরের কর্পোরেট সামাজিক দায়বদ্ধতার দায়িত্বে থাকা অধ্যাপক আনন্দরূপ ভট্টাচার্য বলেন, বর্তমান সময়ের নিরিখে আইআইটি খড়গপুরের উদ্ভাবিত দেশলা বৈদ্যুতিক বাহনটি অত্যন্ত সফল। কেন্দ্রের কর্পোরেট সামাজিক দায়বদ্ধতার সুযোগ আইআইটি সহ অন্যান্য জাতীয় প্রতিষ্ঠানগুলিকে দেওয়ার ফলে আইআইটি খড়গপুর, বিভিন্ন রাষ্ট্রায়ত্ত্ব সংস্হা, বহুজাতিক সংস্হা এবং বেসরকারি প্রতিষ্ঠানগুলির সঙ্গে যোগাযোগ করছে যাতে তাদের এই তহবিল থেকে অর্থ পাওয়া যায়।


    এই প্রতিষ্ঠান অপুষ্টি, স্বাস্হ্য, পয়ঃপ্রণালী, বিদ্যুৎ উৎপাদন, পরিষ্কার পানীয় জল, শিক্ষা, গ্রামোন্নয়ন, লিঙ্গ সমতা ও মহিলাদের ক্ষমতায়ন এবং জাতীয় ঐতিহ্য, শিল্প-সংস্কৃতি রক্ষায় বিভিন্ন চ্যালেঞ্জের মোকাবিলায় আইআইটি খড়গপুরের গবেষনা এবং উন্নয়ন প্রকল্পের কাজ করে চলেছে।


    CG/CB/NS

    
    
    (Release ID: 1606366) Visitor Counter : 6