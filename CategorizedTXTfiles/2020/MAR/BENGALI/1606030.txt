      রেলমন্ত্রক

      করোনা ভাইরাস (কোভিড-১৯) সংক্রমণ ঠেকাতে ভারতীয় রেলের ব্যাপক উদ্যোগ
      Posted On: 11 MAR 2020 6:52PM by PIB Kolkata


    নয়াদিল্লি, ১১ মার্চ, ২০২০


    করোনা ভাইরাস (কোভিড-১৯)-এর সংক্রমণ ঠেকাতে ভারতীয় রেল ব্যাপক উদ্যোগ গ্রহণ করেছে। রেল এবং শিল্প ও বাণিজ্য মন্ত্রী শ্রী পীযূষ গোয়েল রেল বোর্ডকে নির্দেশ দিয়েছেন ভারতীয় রেল পরিষেবায় এই ভাইরাস সংক্রমণ প্রতিহত করতে যথাযথ ব্যবস্থা নিতে হবে। রেল বোর্ডের চেয়ারম্যান শ্রী বিনোদ কুমার যাদব পরিস্থিতির মোকাবিলায় গত ৫ এবং ৬ তারিখ ভিডিও কনফারেন্সের মাধ্যমে সব জেনারেল ম্যানেজারের সঙ্গে বৈঠক করেন।


    রেলের জোন, ডিভিশন এবং ইউনিটগুলির প্রধানরা তাঁদের সংশ্লিষ্ট এলাকায় কি কি ব্যবস্থা গ্রহণ করেছেন সে সম্পর্কে জানান। রেল বোর্ড, জোন, ডিভিশন – প্রতিটি পর্যায়ে পরিস্থিতির দিকে নজর রাখা হচ্ছে। বিভিন্ন জায়গায় কন্ট্রোল রুম খোলা হয়েছে। রেলকর্মীদের এ বিষয়ে সতর্ক করে রাখা হয়েছে। সংশ্লিষ্ট স্বাস্থ্য কর্তৃপক্ষদের সঙ্গে সমন্বয় বজায় রাখা হচ্ছে।


    কোভিড-১৯ ভাইরাস সংক্রমণ প্রতিরোধে ভারতীয় রেলের :


    (ক) কোভিড-১৯ সংক্রান্ত তথ্য, শিক্ষা ও জনসংযোগ সংক্রান্ত বিভিন্ন জিনিস যেমন পোস্টার, আঞ্চলিক ভাষায় লেখা প্রচার পুস্তিকা রেল স্টেশন এবং ট্রেনের কামরায় এমনভাবে রাখতে হবে যাতে সকলে সেটি দেখতে পান। হাসপাতালে রোগীদের মধ্যে এবং রেল কলোনিগুলিতেও এই জনসচেতনতামূলক সামগ্রী বিতরণ করা হচ্ছে। এছাড়া, বিভিন্ন রেল স্টেশনে অডিও এবং ভিডিও ক্লিপ চালানো হচ্ছে ও জনসাধারণের জন্য বিভিন্ন স্টেশনে এ সংক্রান্ত ঘোষণাও করা হচ্ছে।


    (খ) রেলের হাসপাতালগুলিতে যাঁদের জ্বর হয়েছে তাঁদের আলাদাভাবে রাখা হচ্ছে। চিকিৎসাকর্মীদের রোগ সংক্রমণের হাত থেকে বাঁচাতে যথাযথ ব্যবস্থাও নেওয়া হয়েছে।


    (গ) করোনা ভাইরাস সংক্রমণের সন্দেহে চিকিৎসার জন্য রেলের হাসপাতালগুলিতে ১,১০০টি আইসোলেশন বেডের ব্যবস্থা করা হয়েছে। এছাড়া, দেশ জুড়ে রেল ১২,৪৮৩টি শয্যাকে কোয়ারান্টাইনের জন্য চিহ্নিত করেছে।


    (ঘ) চিকিৎসাকর্মীদের পরামর্শ দেওয়া হয়েছে কোন রেলের হাসপাতাল বা স্বাস্থ্যকেন্দ্রে যদি কোন রোগীর মধ্যে করোনা ভাইরাস সংক্রমণের আশঙ্কা দেখা যায়, তাহলে রেল বোর্ড এবং স্থানীয় স্বাস্থ্য বিভাগকে তৎক্ষণাৎ জানাতে হবে। প্রতিটি জোনের মেডিকেল ইনচার্জদের সংশ্লিষ্ট রাজ্য কর্তৃপক্ষের সঙ্গে পরিস্থিতির বিষয়ে সবসময় যোগাযোগ রেখে চলার পরামর্শ দেওয়া হয়েছে যাতে যে কোন পরিস্থিতিতে প্রয়োজনীয় ব্যবস্থা গ্রহণ করা যায়।


    (ঙ) রেলের হাসপাতালগুলিতে কন্ট্রোল রুম এবং টেলিফোন হেল্পলাইনের ব্যবস্থাও করা হয়েছে।


    CG/CB/DM

    
    
    (Release ID: 1606030) Visitor Counter : 11
    
    
      Read this release in: English