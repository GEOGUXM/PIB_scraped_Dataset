      স্বাস্থ্যওপরিবারকল্যাণমন্ত্রক

      কোভিড-১৯ সংক্রমণ প্রতিরোধ ও মোকাবিলায় গৃহীত পদক্ষেপ ও বর্তমান পরিস্থিতি পর্যালোচনায় উচ্চ স্তরীয় মন্ত্রীগোষ্ঠী; সংশোধিত ভ্রমণ নির্দেশিকা জারি
      Posted On: 12 MAR 2020 8:00PM by PIB Kolkata


    নয়াদিল্লি , ১১ মার্চ, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধনের পৌরোহিত্যে আজ নতুন দিল্লির নির্মাণ ভবনে মন্ত্রীগোষ্ঠীর ষষ্ঠ বৈঠক অনুষ্ঠিত হয়। মন্ত্রীগোষ্ঠীর এই বৈঠকে ক্যাবিনেট সচিবের পৌরোহিত্যে বিভিন্ন দপ্তরের সচিবদের নিয়ে গঠিত কমিটির সুপারিশগুলি পেশ করা হয়। নোভেল করোনা ভাইরাসজনিত অসুখের (কোভিড-১৯) মোকাবিলা ও নিয়ন্ত্রণে গৃহীত পদক্ষেপগুলি নিয়ে বিস্তারিত আলাপ-আলোচনার পর মন্ত্রীগোষ্ঠী নিম্নলিখিত সিদ্ধান্তগুলি নিয়েছে :


    · কূটনৈতিক, সরকারি, রাষ্ট্রসংঘ বা আন্তর্জাতিক সংগঠন, এমপ্লয়মেন্ট ও প্রোজেক্ট ভিসা বাদ দিয়ে বাকি সমস্ত ভিসা আগামী ১৫ই এপ্রিল পর্যন্ত বাতিল করা হয়েছে। এই সিদ্ধান্ত ১৩ই মার্চ থেকে কার্যকর হচ্ছে।


    · ওসিআই কার্ডধারীদের ভিসা ছাড়া সফরের সুবিধা আগামী ১৫ই এপ্রিল পর্যন্ত বাতিল করা হয়েছে। আগামী ১৩ই মার্চ থেকে এই সিদ্ধান্ত কার্যকর হচ্ছে। অত্যন্ত জরুরি কারণে ভারত সফরের প্রয়োজন রয়েছে, এমন সমস্ত বিদেশি নাগরিকরা নিজের দেশের নিকটবর্তী ভারতীয় মিশনে যোগাযোগ করতে পারেন।


    · ভারতীয় নাগরিক সহ দেশে আগত সমস্ত সফরকারী, যাঁরা ১৫ই ফেব্রুয়ারির পর চীন, ইতালি, ইরান, দক্ষিণ কোরিয়া, ফ্রান্স, স্পেন ও জার্মানী সফর করেছেন এবং ভারতে আসছেন, তাঁদের আগমনের দিন থেকে ন্যূনতম ১৪ দিন সম্পূর্ণ পৃথকভাবে রাখা হবে। মন্ত্রীগোষ্ঠীর এই সিদ্ধান্ত ১৩ই মার্চ থেকে কার্যকর হচ্ছে।


    · ভারতীয় নাগরিক সহ ভারতে আগত সফরকারীকে প্রয়োজন ব্যতীত সফর এড়িয়ে চলার পরামর্শ দেওয়া হচ্ছে। এদের আরও জানানো হচ্ছে, ভারতে আগমনের সঙ্গে সঙ্গে সকলকে ন্যূনতম ১৪ দিন সম্পূর্ণ পৃথক রাখা হবে।


    · ভারতীয় নাগরিকদের অত্যন্ত প্রয়োজন ছাড়া বিদেশ সফর এড়িয়ে চলার পরামর্শ দেওয়া হচ্ছে। বিদেশ থেকে দেশে ফিরলে এদের সকলকে ন্যূনতম ১৪ দিন সম্পূর্ণ পৃথকভাবে রাখা হবে।


    · স্থল সীমান্ত দিয়ে আন্তর্জাতিক যানবাহনের চলাচল নির্দিষ্ট কিছু চেকপোস্টে নিয়ন্ত্রণ করা হবে। সেই সঙ্গে, চেক পোস্টগুলিতে যথোপযুক্ত স্বাস্থ্য পরীক্ষার ব্যবস্থা থাকবে। এই মর্মে স্বরাষ্ট্র মন্ত্রক পৃথকভাবে বিজ্ঞপ্তি জারি করবে।


    ২


    · ইতালিতে পঠন-পাঠনরত ছাত্রছাত্রী ও যোগাযোগ রয়েছে এমন ক্ষেত্রে সকলের স্বাস্থ্য পরীক্ষা তথা নমুনা সংগ্রহ করা হবে। এদের মধ্যে যাঁদের নমুনায় করোনা ভাইরাসের প্রমাণ মিলবে না, তাঁদের ভারতে আসার অনুমতি দেওয়া হবে। তবে, ভারতে এসে পৌঁছনোর সঙ্গে সঙ্গে তাঁদের ন্যূনতম ১৪ দিন সম্পূর্ণ পৃথক রাখা হবে।


    আজকের বৈঠকে কেন্দ্রীয় অসামরিক বিমান পরিবহণ মন্ত্রী শ্রী হরদীপ সিং পুরী, বিদেশ মন্ত্রী ডঃ এস জয়শঙ্কর, স্বরাষ্ট্র প্রতিমন্ত্রী শ্রী নিত্যানন্দ রাই, জাহাজ পরিবহণ প্রতিমন্ত্রী শ্রী মনসুখ মান্ডভিয়া, কেন্দ্রীয় স্বাস্থ্য ও পরিবার কল্যাণ প্রতিমন্ত্রী শ্রী অশ্বিনী কুমার চৌবে প্রমুখ উপস্থিত ছিলেন।


    CG/BD/SB

    
    
    (Release ID: 1606178) Visitor Counter : 6
    
    
      Read this release in: English