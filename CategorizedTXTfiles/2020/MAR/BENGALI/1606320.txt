      স্বরাষ্ট্র মন্ত্রক

      দিল্লির কিছু অঞ্চলে সাম্প্রতিক আইন-শৃঙ্খলাজনিত পরিস্থিতি নিয়ে রাজ্যসভায় এক আলোচনায় শ্রী অমিত শাহের প্রতিক্রিয়া
      Posted On: 13 MAR 2020 5:34PM by PIB Kolkata


    নয়াদিল্লি , ১২ মার্চ, ২০২০


    দিল্লিতে সাম্প্রতিক হিংসাত্মক ঘটনায় বহু জীবনহানি ও সম্পত্তির ক্ষয়ক্ষতিতে গভীর দুঃখ প্রকাশ করে কেন্দ্রীয় স্বরাষ্ট্র মন্ত্রী শ্রী অমিত শাহ দেশবাসীকে পুনরায় আশ্বস্ত করে বলেছেন, মোদী সরকার ধর্ম, জাতি, বর্ণ বা রাজনৈতিক যোগ নির্বিশেষে ষড়যন্ত্রকারীদের বিচারের আওতায় নিয়ে আসতে অঙ্গীকারবদ্ধ। রাজ্যসভায় আজ তিনি জোর দিয়ে বলেন, আইনি প্রক্রিয়ার মাধ্যমেই ক্ষতিগ্রস্তদের সুবিচার দেওয়া হবে। তিনি বলেন, হিংসাত্মক ঘটনায় যুক্ত কোনও ব্যক্তিকেই ছেড়ে দেওয়া হবে না এবং এদের শাস্তিই ভবিষ্যতে হিংসার ঘটনায় জড়িত হবার আগে মানুষের মনে ভীতির সঞ্চার করবে। শ্রী শাহ বলেন, যে কোনও ধরনের হিংসাত্মক ঘটনা প্রতিহত করাই সরকারের অগ্রাধিকার। সেইসঙ্গে, ক্ষতিগ্রস্তদের সুবিচার নিশ্চিত করাও সরকারের কর্তব্য। দাঙ্গার সময় যারা সম্পত্তি নষ্ট করেছে, তাদের সেই মাশুল দিতে হবে।


    দাঙ্গার তদন্তের অগ্রগতি সম্পর্কে শ্রী শাহ সভায় জানান, আজ দুপুর পর্যন্ত সাধারণ মানুষের কাছ থেকে পাওয়া ভিডিও ফুটেজ বিশ্লেষণ করে ১ হাজার ৯২২ জন ষড়যন্ত্রকারীকে চিহ্নিত করা হয়েছে। গোপনীয়তার অধিকার লঙ্ঘণের অভিযোগ প্রসঙ্গে শ্রী শাহ বলেন, দিল্লি পুলিশ ষড়যন্ত্রকারীদের মুখাবয়ব যাচাইয়ের জন্য আধার তথ্য ব্যবহার করেনি। সরকার গোপনীয়তার অধিকারকে সম্মান দিয়ে থাকে জানিয়ে তিনি বলেন, দাঙ্গার ষড়যন্ত্রকারীদের বিচারের আওতায় আনার ক্ষেত্রে গোপনীয়তার অধিকারকে ঢাল হিসাবে ব্যবহার করা উচিৎ নয়। তদন্ত প্রক্রিয়া চলাকালীন দিল্লি পুলিশ গোপনীয়তার অধিকার রক্ষা সম্পর্কিত সুপ্রিম কোর্টের নীতি-নির্দেশিকাগুলি মেনে চলেছে। হিংসাত্মক ঘটনার সঙ্গে যুক্ত ৫০টি গুরুতর মামলার তদন্তের জন্য ডিআইজি এবং আইজি পদমর্যাদার আধিকারিকদের তত্ত্বাবধানে ৩টি বিশেষ তদন্তকারী দল গঠন করা হয়েছে বলেও তিনি জানান।


    দিল্লি – উত্তর প্রদেশ সীমান্ত গত ২৪শে ফেব্রুয়ারির রাতে সীল করে দেওয়া হলেও পুরোপুরি সীমান্ত এলাকা বন্ধ করে দেওয়া কখনই সম্ভব নয় জানিয়ে শ্রী শাহ বলেন, দাঙ্গায় ব্যবহৃত অধিকাংশ আগ্নেয়াস্ত্র দেশে নির্মিত ও এগুলির কোনোটিরই লাইসেন্স ছিল না। অবৈধ অস্ত্র ব্যবহারের দরুণ ৪৯টি মামলা নথিভুক্ত করা হয়েছে। তদন্তের ভিত্তিতে ৫২ জন ব্যক্তিকে গ্রেফতার করা হয়েছে এবং দাঙ্গায় ব্যবহৃত আগ্নেয়াস্ত্রগুলি উদ্ধার করা হয়েছে। দাঙ্গার সঙ্গে যুক্ত ১ হাজার ১০০-রও বেশি ব্যক্তিকে চিহ্নিত করা হয়েছে এবং দাঙ্গাবাজদের গ্রেফতারে ৪০টি দল গঠন করা হয়েছে। শ্রী শাহ আরও বলেন, দাঙ্গায় আর্থিক মদত দেওয়ার অভিযোগে হাওলা লেনদেনে যুক্ত ৫ জনকে গ্রেফতার করা হয়েছে। এ থেকে এটাই প্রমাণ হয় যে, দাঙ্গার পেছনে সুপরিকল্পিত ষড়যন্ত্র রয়েছে।


    ঘৃণা ও বিদ্বেষে প্ররোচনা দেওয়ার ক্ষেত্রে নির্দিষ্ট কয়েকটি সোশ্যাল মিডিয়া অ্যাকাউন্টের ভূমিকার কথা উল্লেখ করে শ্রী শাহ জানান, স্পেশাল সেল বিষয়টির তদন্ত করে দেখছে। দাঙ্গা শুরু হওয়ার আগের দিন বেশ কিছু সোশ্যাল মিডিয়া অ্যাকাউন্ট খোলা হয়েছিল এবং দাঙ্গা থেমে যাওয়ার পর সেগুলি বন্ধ করে দেওয়া হয়। সোশ্যাল মিডিয়ায় যারা দাঙ্গায় প্ররোচনা দিয়েছে, তাদের বিচারের আঙিনায় আনার ব্যাপারে তিনি দৃঢ় সংকল্পের কথা জানান। যে দু’জন ব্যক্তি দাঙ্গায় উস্কানি দেওয়ার জন্য আইসিসের কাছ থেকে সংরক্ষণমূলক প্রচার-সামগ্রী পেয়েছিলেন, তাদের গ্রেফতার করা হয়েছে। এমনকি, নিরাপত্তা বাহিনীর দুই কর্মী – হেড কন্সটেবল রতনলাল এবং গোয়েন্দা ব্যুরো’র আধিকারিক অঙ্কিত শর্মার হত্যাকারীদের গ্রেফতার করা হয়েছে বলেও শ্রী শাহ জানান।


    নিরপেক্ষ এক দাবদাওয়া কমিশন গঠন প্রসঙ্গে শ্রী শাহ বলেন, দিল্লি পুলিশ নিরপেক্ষ একজন বিচারপতি নিয়োগের জন্য দিল্লি হাইকোর্টের সঙ্গে যোগাযোগ করেছে। তবে, বিচারপতি নিয়োগের ক্ষেত্রে সরকারের কোনও ভূমিকা নেই। তিনি আরও বলেন, মোদী সরকার দাঙ্গার তদন্ত প্রক্রিয়াকে অত্যন্ত গুরুত্ব দিয়ে দেখছে। বৈজ্ঞানিক বিশ্লেষণের ভিত্তিতে সমগ্র তদন্ত প্রক্রিয়ার ন্যায়সঙ্গত সমাধান সুনিশ্চিত করতে সরকার অঙ্গীকারবদ্ধ। সমস্ত রাজনৈতিক দলকে ভিত্তিহীন অভিযোগ করা থেকে বিরত থাকার অনুরোধ জানিয়ে শ্রী শাহ বলেন, দাঙ্গায় জীবনহানি ও সম্পত্তির ক্ষয়ক্ষতি এক গুরুতর বিষয়। ছোট একটি এলাকার মধ্যে হিংসাত্মক ঘটনাকে সীমিত রাখতে দিল্লি পুলিশ প্রশংসনীয় কাজ করেছে। তাই, পুলিশ বাহিনীর আত্মবিশ্বাস বাড়ানোর ক্ষেত্রে তাঁদের ভূমিকা স্বীকার করে নেওয়া অত্যন্ত গুরুত্বপূর্ণ। স্বরাষ্ট্র মন্ত্রী বলেন, স্বার্থ চরিতার্থ করার উদ্দেশ্যে সিএএ সম্পর্কে ভারতীয় মুসলিমদের মধ্যে বিভ্রান্তি ছড়ানো হচ্ছে। তাঁদের মধ্যে ভীতির সঞ্চার করা হচ্ছে যে, সিএএ-র মাধ্যমে নাগরিকত্ব কেড়ে নেওয়া হবে। বিগত দু’মাস ধরে সিএএ-র বিরোধিতায় যে বিদ্বেষমূলক ভাষণ দেওয়া হয়েছে, তা ক্রমপুঞ্জিত হয়েই দিল্লিতে হিংসাত্মক রূপ নিয়েছে। দিল্লি হিংসার মামলাগুলির শুনানির সঙ্গে যুক্ত হাইকোর্টের জনৈক বিচারপতি বদলি প্রসঙ্গে শ্রী শাহ বলেন, সুপ্রিম কোর্টের কলেজিয়ামের সুপারিশের ওপর ভিত্তি করে পরবর্তী পদক্ষেপ গ্রহণ করা হবে। তবে, জনৈক বিচারপতি বদলির আগে তাঁর মতামত শোনা হবে বলেও শ্রী শাহ জানান।


    জাতীয় জনসংখ্যা রেজিস্টার (এনপিআর) প্রক্রিয়া পরিচালনার সময় কোনও নথিপত্র চাওয়া হবে না জানিয়ে সাধারণ মানুষকে পুনরায় আশ্বস্ত করে স্বরাষ্ট্র মন্ত্রী বলেন, এনপিআর – এর ওপর ভিত্তি করে কোনও ব্যক্তিকে নাগরিকত্বের দিক থেকে সন্দেহজনক হিসাবে গণ্য করা হবে না। সিএএ এবং এনপিআর ইস্যুতে জনমানসে বিভ্রান্তি না ছড়ানোর জন্য বিরোধিদের আহ্বান জানিয়ে শ্রী শাহ তাদের দাঙ্গার সঙ্গে যুক্ত ষড়যন্ত্রকারীদের বিচার প্রক্রিয়ায় নিয়ে আসতে এবং ক্ষতিগ্রস্তদের ত্রাণ ও পুনর্বাসনে পুলিশ প্রশাসনকে সাহায্য করতে বলেন। স্বরাষ্ট্র মন্ত্রী রাজনৈতিক দলগুলিকে রাজনীতির ঊর্ধ্বে উঠে সাধারণ মানুষের মন থেকে যাবতীয় ভীতি দূর করার অনুরোধ জানান।


    CG/BD/SB

    
    
    (Release ID: 1606320) Visitor Counter : 4
    
    
      Read this release in: English