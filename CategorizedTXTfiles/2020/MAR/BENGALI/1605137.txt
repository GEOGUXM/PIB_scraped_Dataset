      খনিমন্ত্রক

      ভারতের ভূবৈজ্ঞানিক সর্বেক্ষণ কেন্দ্রের ১৭০তম প্রতিষ্ঠা দিবস
      Posted On: 04 MAR 2020 3:47PM by PIB Kolkata


    কলকাতা, ০৪ মার্চ, ২০২০


    দেশের বিভিন্ন প্রান্তে ভূগর্ভে সঞ্চিত নানা ধরণের খনিজ পদার্থ খোঁজার লক্ষ্যে ভারতের ভূবৈজ্ঞানিক সর্বেক্ষণ কেন্দ্র (জিএসআই) ১২টি ক্ষেত্রে অত্যাধুনিক প্রযুক্তির ব্যবহার শুরু করেছে। রাজস্হান, গুজরাট, মধ্যপ্রদেশ, উত্তরপ্রদেশ, ছত্তিশগড় এবং মহারাষ্ট্রে তথ্য সংগ্রহের কাজ সম্পন্ন হয়েছে এবং আরও বিস্তারিত তথ্য সংগ্রহের লক্ষ্যে সম্ভাব্য খনিজ পদার্থ সম্পন্ন ৬০ শতাংশ এলাকা চিন্হিত করা হয়েছে। আজ ভারতের ভূবৈজ্ঞানিক সর্বেক্ষণ কেন্দ্রের (জিএসআই) ১৭০তম প্রতিষ্ঠা দিবস উপলক্ষে কলকাতায় এক অনুষ্ঠানে সংস্হার মহানির্দেশক এম শ্রীধর একথা জানিয়েছেন।


    তিনি বলেন, দেশের খনিজ সম্পদ অনুসন্ধান ক্ষেত্রে কেন্দ্রীয় সরকার বিশেষ উদ্যোগ নিয়েছে। এরজন্য সুনির্দিষ্ট পরিকল্পনা ও নীতি গ্রহণ করা হয়েছে। জিএসআই খুব শীঘ্রই ছত্তিশগড়, ওডিশা, রাজস্হান, মধ্যপ্রদেশ, গুজরাট, কর্ণাটক, অন্ধ্রপ্রদেশ, মহারাষ্ট্র, তামিলনাড়ু সরকারকে ২৫টি খনিজ সম্পদ অনুসন্ধান বিষয়ক প্রতিবেদন হাতে তুলে দেবে। অত্যাধুনিক প্রযুক্তিকে কাজে লাগিয়ে বিভিন্ন জায়গায় মাটির গভীরে থাকা খনিজ সম্পদ অনুসন্ধানের কাজ চালানো হচ্ছে বলেও তিনি জানান। দেশের বিভিন্ন প্রান্তে থাকা জিএসআই কার্যালয়ের ভূ-বিজ্ঞানীদের সমন্বয় রেখে একযোগে কাজ করারও আহ্বান জানান এম শ্রীধর। দেশের শিল্পের বিকাশে জিএসআই অগ্রবর্তী ভূমিকা নিচ্ছে বলেও তিনি জানান। ভূমি ধ্বসের আগাম সতকর্তা, ভূমিকম্প, সুনামি, বন্যার মতো প্রাকৃতিক বিপর্যয় প্রতিরোধে জিএসআই কাজ করছে। মহানির্দেশক আরও জানান, ছাত্রছাত্রীদের মধ্যে খনিজ সম্পদ আহরন সম্পর্কে সচেতনতা এবং উৎসাহ বৃদ্ধির লক্ষ্যে দেশের খনিজ মন্ত্রক ‘ ভুভিসংবাদ ’ কর্মসূচি হাতে নিয়েছে।


    অনুষ্ঠানে জিএসআই-এর কর্মী শ্রী সন্তোষ কুমার ঠাকুরকে ২০১৯এর ভিজিলেন্স এক্সিলেন্স অ্যাওয়ার্ড প্রদান করা হয়। জিএসআই-এর প্রতিষ্ঠা দিবস উপলক্ষে আশুতোষ শতবার্ষিকী হলে এক প্রদর্শনীর আয়োজন করা হয়েছে।


    CG/SS/NS

    
    
    (Release ID: 1605137) Visitor Counter : 9