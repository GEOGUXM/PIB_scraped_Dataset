      স্বাস্থ্যওপরিবারকল্যাণমন্ত্রক

      কোভিড-১৯ সংক্রান্ত সর্বশেষ তথ্য : সংক্রমণ প্রতিহত করতে পরামর্শ ও নীতি-নির্দেশিকা
      Posted On: 18 MAR 2020 3:21PM by PIB Kolkata


    নয়াদিল্লি , ১৭ মার্চ, ২০২০


    ক্যাবিনেট সচিব আজ বিভিন্ন মন্ত্রক ও দপ্তরের পদস্থ আধিকারিকদের সঙ্গে একটি পর্যালোচনা বৈঠক করেন। বৈঠকে স্বাস্থ্য ও পরিবার কল্যাণ মন্ত্রকের পরামর্শক্রমে সামাজিক দূরত্ব বজায় রাখার ব্যবস্থা কার্যকর করার ওপর তিনি জোর দেন। তিনি বলেন, এই রোগের সংক্রমণ ঠেকাতে সামাজিক দূরত্ব বজায় রাখা অত্যন্ত জরুরি। বৈঠকে বিভিন্ন রাজ্যের পৃথক নজরদারি ব্যবস্থা – কোয়ারেনটাইন, হাসপাতাল ব্যবস্থাপনা এবং সচেতনতামূলক প্রচারের মতো বিষয়গুলি পর্যালোচনা করা হয়।


    কেন্দ্র ও বিভিন্ন রাজ্যের মধ্যে সমন্বয় বজায় রাখতে যুগ্মসচিব পর্যায়ের ৩০ জন নোডাল অফিসার কাজ করবেন। এরা বিভিন্ন রাজ্যে থাকবেন এবং সংশ্লিষ্ট কর্তৃপক্ষের সঙ্গে সমন্বয় বজায় রেখে চলবেন। এই আধিকারিকদের নিয়ে একটি বৈঠক আগামীকাল অনুষ্ঠিত হবে।


    স্বাস্থ্য ও পরিবার কল্যাণ সচিব সব মন্ত্রক ও দপ্তরের সচিবদের একটি চিঠিতে জানিয়েছেন, যে সমস্ত নির্দেশিকা ও পরামর্শগুলি জানানো হচ্ছে, সেগুলি যেন যথাযথভাবে পালন করা হয়, সেদিকে নজর রাখতে হবে।


    গত ১১ই মার্চ ও ১৬ই মার্চ ভ্রমণ সংক্রান্ত নির্দেশিকা ছাড়াও আজ আরও একটি নতুন নির্দেশিকা জারি করা হয়েছে। এই নির্দেশিকায় আফগানিস্তান, ফিলিপিন্স ও মালয়েশিয়া থেকে যাত্রীদের ভারতে আসা নিষিদ্ধ করা হয়েছে। এই তিনটি দেশ থেকে ভারতীয় সময় বিকেল ৩টের পর আর কোনও বিমান ভারতে আসতে পারবে না। যদি কোনও বিমান এই নিয়ম লঙ্ঘণ করে, তা হলে ঐ বিমানটিকে ফেরৎ পাঠিয়ে দেওয়া হবে। এই নির্দেশ ৩১শে মার্চ পর্যন্ত বলবৎ থাকবে এবং তারপর এটিকে পুনর্বিবেচনা করা হবে।


    এগুলি ছাড়াও আরও তিনটি নির্দেশিকা জারি করা হয়েছে, যেগুলি www.mohfw.gov.in - এই ওয়েবসাইটে পাওয়া যাবে।


    কোভিড-১৯ – এর দ্রুত সনাক্তকরণের ক্ষেত্রে নীতি-নির্দেশিকার পরিবর্তন ও পরিমার্জন করা হয়েছে।


    মৃতদেহ সৎকার সংক্রান্ত ক্ষেত্রেও নতুন নীতি-নির্দেশিকা জারি হয়েছে।


    কোভিড-১৯ পরীক্ষার জন্য বেসরকারি পরীক্ষাগারগুলিকেও অনুমতি দেওয়া হয়েছে।


    আইসিএমআর – এর নির্দেশিকা অনুযায়ী, পরীক্ষাগারগুলিতে যোগ্য চিকিৎসক এই পরীক্ষা করতে পারবেন। এ সংক্রান্ত নির্দেশিকা সময়ে সময়ে পরিবর্তন করা হবে।


    আইসিএমআর পরীক্ষাগারগুলির আদর্শ কার্যপরিচালন প্রণালী সংশ্লিষ্ট বেসরকারি পরীক্ষাগারগুলিও মেনে চলবে। বেসরকারি পরীক্ষাগারগুলি আইসিএমআর – পুণের ন্যাশনাল ইন্সটিটিউট অফ ভাইরোলজি স্বীকৃত উপকরণগুলি ব্যবহার করতে পারবে।


    সন্দেহভাজন কারও শরীর থেকে নমুনা সংগ্রহ করার সময় যথাযথ সুরক্ষা বজায় রাখতে হবে। বিকল্প হিসাবে এই নমুনাগুলি রাখার জন্য পৃথক জায়গার ব্যবস্থা করা যেতে পারে।


    সমস্ত বেসরকারি পরীক্ষাগারগুলিকে রাজ্যের আধিকারিকদের সঙ্গে নিয়মিত যোগাযোগ বজায় রাখতে হবে, যাতে আইসিএমআর – এর সদর দপ্তর গবেষণা প্রক্রিয়া বজায় রাখতে পারে এবং আক্রান্ত ব্যক্তি কোন কোন মানুষের সংস্পর্শে এসেছিলেন, তাঁদের চিহ্নিত করা যেতে পারে।


    আইসিএমআর কোভিড-১৯ পরীক্ষা নিখরচায় করার জন্য বেসরকারি পরীক্ষাগারগুলিকে অনুরোধ জানিয়েছে।


    কোভিড-১৯ সংক্রমণ রুখতে কর্মী ও প্রশিক্ষণ দপ্তর সমস্ত মন্ত্রক ও দপ্তরের কর্মীদের জন্য নীতি-নির্দেশিকা জারি করেছে।


    সরকারি ভবনের প্রবেশদ্বারে থার্মাল স্ক্যানার বসাতে হবে এবং সেখানে হ্যান্ড স্যানিটাইজার রাখা বাধ্যতামূলক। যাঁদের সর্দি-কাশির লক্ষণ দেখা যাবে, তাঁদের যথাযথ চিকিৎসা, কোয়ারেনটাইনের ব্যবস্থা রাখার জন্য পরামর্শ দেওয়া হয়েছে।


    অফিস চত্বরে ভিজিটর্স যাতে কম আসেন, সেই লক্ষ্যে কিছু উদ্যোগ গ্রহণের পরামর্শ দেওয়া হয়েছে। ভিজিটর্সদের সাময়িকভাবে পাস দেওয়া বন্ধ করা হয়েছে। যাঁরা আধিকারিকদের সঙ্গে সাক্ষাতের যথাযথ অনুমতি পাবেন, তাঁদের স্ক্রিনিং-পর ঢুকতে দেওয়া হবে।


    ভিডিও কনফারেন্সের মাধ্যমে যথাসম্ভব বৈঠকের ব্যবস্থা করতে হবে। যে বৈঠকে অধিকমাত্রায় জনসমাগম হবে, সেগুলি প্রয়োজনে কম অথবা পরে করার প্রস্তাব দেওয়া হয়েছে।


    অফিসের কাজে অহেতুক ভ্রমণ এড়াতে হবে।


    অফিশিয়াল ই-মেলের ওপর জোর দেওয়া হয়েছে। ফাইল এবং নথপত্র আদান-প্রদান কমাতে বলা হয়েছে।


    সরকারি ভবনের প্রবেশদ্বারে ডাক গ্রহণ করতে হবে।


    সরকারি ভবনে থাকা সমস্ত জিম, বিনোদনকক্ষ এবং ক্রেশ বন্ধের নির্দেশ দেওয়া হয়েছে।


    কর্মস্থলে নিয়মিত পরিচ্ছন্নতা অভিযান ও জীবাণুমুক্ত করতে হবে। বাথরুমে হ্যান্ড স্যানিটাইজার, সাবান এবং কলের জলের ব্যবস্থা রাখতে হবে।


    সব আধিকারিকদের নিজেদের স্বাস্থ্যের ওপর নজর রাখতে বলা হয়েছে। যদি কারও শ্বাসকষ্ট ও জ্বরের লক্ষণ দেখা যায়, তা হলে তিনি তৎক্ষণাৎ ঊর্ধ্বতন আধিকারিকের সঙ্গে যোগাযোগ করবেন এবং কর্মস্থল ছেড়ে চলে যাবেন। স্বাস্থ্য ও পরিবার কল্যাণ মন্ত্রকের নির্দেশিকা অনুযায়ী তিনি বাড়িতে পৃথকভাবে নজরদারিতে অর্থাৎ কোয়ারানটাইনে থাকবেন।


    সাবধানতা অবলম্বনের জন্য কেউ ছুটি চাইলে তাঁকে তৎক্ষণাৎ সেলফ কোয়ারানটাইনের সুযোগ দিতে হবে।


    বয়স্ক, গর্ভবতী কর্মচারী এবং যাঁদের শারীরিক জটিলতা রয়েছে, তাঁদের বিশেষভাবে সতর্ক থাকতে বলা হয়েছে। মন্ত্রক ও দপ্তরগুলি এই সমস্ত কর্মীদের জনসংযোগমূলক কাজ থেকে বিরত রাখবে।


    CG/CB/SB

    
    
    (Release ID: 1606889) Visitor Counter : 12
    
    
      Read this release in: English