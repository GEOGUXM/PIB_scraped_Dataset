      প্রধানমন্ত্রীরদপ্তর

      উত্তরপ্রদেশের প্রয়াগরাজে সামাজিক অধিকারিতা শিবিরে প্রধানমন্ত্রীর ভাষণ
      Posted On: 03 MAR 2020 5:02PM by PIB Kolkata


    নয়াদিল্লি, ২৯ ফেব্রুয়ারি, ২০২০


    ভাই ও বোনেরা,


    তীর্থরাজ প্রয়াগরাজে এসে সর্বদাই একটি ভিন্ন পবিত্রতা এবং প্রাণশক্তি অনুভব করি। আমার মনে আছে, গত বছর ফেব্রুয়ারি প্রায় এই সময়েই কুম্ভমেলা উপলক্ষে এই পবিত্র মাটিতে এসেছিলাম। তখন সঙ্গমে স্নান করার পাশাপাশি আমার আরেকটি বড় সৌভাগ্য হয়েছিল তা হল, যে সাফাই কর্মচারীরা ঐতিহাসিক কুম্ভের পবিত্রতা বৃদ্ধি করছেন, যাঁদের পরিশ্রম এবং কর্মদক্ষতার ফলে সারা পৃথিবীতে প্রয়াগরাজের এই কুম্ভের পরিচ্ছন্নতা এত প্রশংসিত হয়েছে, গোটা বিশ্বে প্রয়াগরাজের একটি নতুন পরিচয় গড়ে উঠেছে, সেই সাফাই কর্মচারীদের পা ধুইয়ে দেওয়ার সৌভাগ্য হয়েছিল। সেই মহান সাফাই কর্মচারীদের প্রণাম করার সৌভাগ্য হয়েছিল।


    আজও প্রয়াগরাজে আরেকবার মা গঙ্গার কিনারায় এসে আরেকটি সৌভাগ্য হল আপনাদের প্রধান সেবক হিসেবে আজ এখানে হাজার হাজার দিব্যাঙ্গজন এবং বৃদ্ধ-বৃদ্ধাদের সেবা করে তাঁদের আশীর্বাদ পেয়েছি।


    কিছুক্ষণ আগে এখানে প্রায় ২৭ হাজার দিব্যাঙ্গ বন্ধুদের নানা সরঞ্জাম প্রদান করা হয়েছে। কেউ ট্রাইসাইকেল পেয়েছেন, কেউ কানে শোনার মেশিন, আবার কেউ হুইল চেয়ার।


    আমাকে বলা হয়েছে যে, আজকের এই সামাজিক অধিকারিতা শিবিরে অনেক নতুন রেকর্ড তৈরি হয়েছে। আমি মনে করি, এই উপকরণগুলি আপনাদের জীবনের সমস্যা দূর করতে সামান্য হলেও সাহায্য করবে, কিন্তু তার থেকেও বড় কথা এই উপকরণগুলি আপনাদের দৃঢ় প্রত্যয়কে আরও মজবুত করবে। আপানদের আসল শক্তি তো আপনাদের ধৈর্য, সামর্থ্য এবং মানসিকতা। আপনারা প্রত্যেক সমস্যার মোকাবিলা করেছেন। আপনারা প্রতিটি মুশকিলকে হারিয়ে দিয়েছেন। আপনাদের জীবনকে কেউ যদি সুক্ষ্মভাবে পর্যবেক্ষণ করে তাহলে প্রতি মুহূর্তে তা প্রত্যেক মানুষের জন্য প্রেরণার উৎস হয়ে উঠবে। আমি আজ আপনাদের সবাইকে অনেক অনেক শুভেচ্ছা জানাই।


    বন্ধুগণ,


    আমাদের দেশে বলা হয়, ‘স্বস্তিঃ প্রজাভ্যঃ, স্বস্তিঃ প্রজাভ্যঃ পরিপালয়ন্তা ন্যায়েন মার্গেণ মহীঁ মহীশাঃ’ – অর্থাৎ, সরকারের দায়িত্ব হল প্রত্যেক মানুষের হিতসাধন, প্রত্যেক ব্যক্তিকে ন্যায়প্রদান। এই ভাবনাই ‘সবকা সাথ, সবকা বিকাশ, সবকা বিশ্বাস’ – এই মন্ত্রেরও ভিত্তি। এই ভাবনা থেকেই আমাদের সরকার সমাজের প্রত্যেক ব্যক্তির উন্নয়নে তাঁদের জীবনকে সহজ করে তোলার জন্য কাজ করে যাচ্ছে। তিনি সমাজের প্রবীণ নাগরিক হতে পারেন কিংবা দিব্যাঙ্গজন অথবা আদিবাসী পীড়িত, শোষিত, বঞ্চিত – ১৩০ কোটি ভারতবাসীর কল্যাণ সুনিশ্চিত করা, তাঁদের সেবা করা আমাদের সর্বোচ্চ অগ্রাধিকার। বিশেষ করে, দিব্যাঙ্গজনদের সমস্যাকে এই সরকার যেভাবে বুঝেছে, যে সংবেদনশীলতা নিয়ে তাঁদের জন্য কাজ করে যাচ্ছে, তা আগে কখনও হয়নি। আপনারা মনে করুন, আমার দিব্যাঙ্গ ভাই-বোনেদের আগে এখানে-ওখানে, নানা দপ্তরে সপ্তাহের পর সপ্তাহ যেতে হত, তবেই সামান্য সাহায্য তাঁরা পেতেন। যে সংবেদনশীলতা নিয়ে আপনাদের প্রতিটি সমস্যা শোনা এবং সেই অনুযায়ী সমাধানের পথ খোঁজা উচিৎ ছিল, তা এতদিন করা হয়নি। এভাবে দিব্যাঙ্গ ভাই-বোনেদের অসহায় অবস্থায় ছেড়ে দেওয়ার ব্যাপারটা আমরা মেনে নিতে পারেনি। আমরা আপনাদের সাথী হয়ে, সেবক হয়ে প্রত্যেকের সমস্যা সম্পর্কে গভীরভাবে চিন্তাভাবনা করে সেগুলি দূর করার চেষ্টা করেছি।


    বন্ধুগণ,


    পূর্ববর্তী সরকারগুলির সময়ে এ ধরনের শিবির ছিল অত্যন্ত বিরল ঘটনা। আর এত বৃহৎ শিবির হয়তো কোনদিন হয়ইনি। বিগত পাঁচ বছরে আমাদের সরকার দেশের ভিন্ন ভিন্ন এলাকায় প্রায় ৯ হাজার শিবিরের আয়োজন করেছে।


    ভাই ও বোনেরা,


    বিগত সরকারের পাঁচ বছরে যেখানে দিব্যাঙ্গজনদের জন্য ৩৮০ কোটি টাকারও কম মূল্যের সরঞ্জাম বিতরণ করা হয়েছিল, সেখানে আমাদের সরকার ৯০০ কোটি টাকারও বেশি সরঞ্জাম বিতরণ করেছে। অর্থাৎ, প্রায় আড়াই গুণ। যখন দরিদ্রদের জন্য, দিব্যাঙ্গদের জন্য মনে কষ্ট হয়, সেবাভাব জেগে ওঠে, তখনই এই গতিতে এত দ্রুত কাজ করা সম্ভব হয়।


    বন্ধুগণ,


    আপনারা সেই সময়ের কথা ভাবুন যখন সরকারি বাড়িগুলিতে যেতে হলে, বাস স্ট্যান্ড, হাসপাতাল, আদালত – প্রত্যেক জায়গায় আপনাদের কতো না সমস্যা হতো। হাতে গোনা কয়েকটি জায়গায় হয়তো আলাদা র‍্যাম্প ছিল, কিন্তু অধিকাংশ জায়গাতেই আপনাদের খুব সমস্যা হতো। কিন্তু আমাদের সরকারই ‘সুগম্য ভারত অভিযান’ চালু করে সারা ভারতে সমস্ত বড় সরকারি বাড়িগুলিতে দিব্যাঙ্গদের জন্য সুগম করে তোলার সঙ্কল্প নিয়ে কাজ করে চলেছে। বিগত ৪-৫ বছরে দেশের কয়েকশ’ সরকারি বাড়িতে, ৭০০-রও বেশি রেল স্টেশন, বিমানবন্দরকে দিব্যাঙ্গজনদের জন্য সুগম করে তোলা হয়েছে। এখনও যেগুলি বাকি রয়েছে, সেগুলিকেও ‘সুগম্য ভারত অভিযান’-এর সঙ্গে যুক্ত করা হচ্ছে। শুধু তাই নয়, যে নতুন বাড়িগুলি তৈরি হচ্ছে বা রেলের যে নতুন কোচ নির্মিত হচ্ছে, সেগুলিকে আগে থেকেই দিব্যাঙ্গজনদের অনুকূল করে গড়ে তোলা হচ্ছে।


    ভাই ও বোনেরা,


    এক রাজ্য থেকে অন্য রাজ্যে গেলে ভাষা আলাদা হওয়ার কারণে আমার দিব্যাঙ্গ ভাই-বোনেদের অনেক সমস্যা হতো। আগে কেউ ভাবেনি যে দিব্যাঙ্গজনদের জন্যও একটি কমন সাইন ল্যাঙ্গুয়েজ থাকা উচিৎ। আমাদের সরকারই প্রথম এ ধরনের চেষ্টা শুরু করেছে। সারা দেশে সমস্ত দিব্যাঙ্গজনদের জন্য একটি সাইন ল্যাঙ্গুয়েজ গড়ে তোলার জন্য আমাদের সরকার ইন্ডিয়ান সাইন ল্যাঙ্গুয়েজ রিসার্চ অ্যান্ড ট্রেনিং সেন্টার স্থাপন করেছে। এখন এখানে আমার ভাষণের পাশাপাশি, মঞ্চে উপবিষ্ট দিব্যাঙ্গজনদের জন্য সাংকেতিক ভাষার মাধ্যমে তাঁদের সামনে আমার ভাষণকে তুলে ধরা হচ্ছে। আগে দু-একটি রাজ্যের শিশুরাই এই সাংকেতিক ভাষায় বুঝতে পারত। এখন এই নতুন ব্যবস্থার ফলে তামিলনাড়ু থেকে যাঁরা এসেছেন, তাঁরাও আমার ভাষণ সহজে বুঝতে পারছেন। ৭০ বছর ধরে কারোর এ ধরনের পদক্ষেপ নেওয়ার সময় হয়নি। দিব্যাঙ্গদের প্রতি সংবেদনশীলতা থাকলে, ভারতে ‘এক ভারত শ্রেষ্ঠ ভারত’ ভাবনাকে আরও শক্তিশালী করার ইচ্ছা থাকলে, তবেই এ ধরনের কাজ হয়। ইতিমধ্যেই এই সাংকেতিক ভাষা কেন্দ্র প্রায় ৬ হাজারটি কমন শব্দের একটি অভিধান তৈরি করেছে।


    অর্থাৎ, আগামীদিনে আমার প্রয়াগরাজের কোন দিব্যাঙ্গ বন্ধু যদি চেন্নাই কিংবা পশ্চিমবঙ্গে যায়, তাহলে ভাষা নিয়ে তাঁদের কোন সমস্যায় পড়তে হবে না। শুধু তাই নয়, ৪০০-রও বেশি সরকারি ওয়েবসাইট এবং আমাদের মুদ্রা ও নোটগুলিকে দিব্যাঙ্গদের অনুকূল করে তোলা হচ্ছে। তাঁরা যেন সহজেই স্পর্শে বুঝতে পারেন কোনটি ১ টাকার, কোনটি ৫ টাকার, কোনটি ১০০, ২০০, ৫০০ টাকার নোট। মুদ্রার ক্ষেত্রেও যাতে হাত বুলিয়েই তাঁরা বুঝতে পারেন, কোনটি কত টাকার মুদ্রা।


    আপনারা হয়তো লক্ষ্য করেছেন যে এমনকি বেসরকারি টিভি চ্যানেলগুলিতেও এখন দিব্যাঙ্গদের অনুকূল সাংকেতিক ভাষায় খবর ও বিভিন্ন অনুষ্ঠান পরিবেশন করা হচ্ছে। সেজন্য আমি সমস্ত দিব্যাঙ্গজনদের শুভেচ্ছা জানাই। আমি এই সমস্ত চ্যানেলের কর্মকর্তাদের অভিনন্দন জানাই। দূরদর্শনের কর্মকর্তাদের তো জানাতেই হয়, কারণ তাঁরা দীর্ঘকাল ধরেই দিব্যাঙ্গজনদের কথা ভেবে এই কাজ করে আসছেন। কিন্তু এখন, বেসরকারি টিভি চ্যানেলগুলিও এখন দিব্যাঙ্গদের অনুকূল সাংকেতিক ভাষায় খবর ও বিভিন্ন অনুষ্ঠান পরিবেশন করছে। এভাবে মানবিক সংবেদনশীলতা প্রদর্শনের জন্য এই টিভি চ্যানেলগুলি অভিনন্দনের অধিকারী।


    ভাই ও বোনেরা,


    আমাদের সরকার দিব্যাঙ্গজনদের জন্য যে সেবাভাব নিয়ে কাজ করছে, বিভিন্ন সিদ্ধান্ত নিয়েছে, তা নিয়ে যত আলোচনা হওয়া উচিৎ ছিল, তা হয়নি। প্রয়াগরাজ তো ন্যায়ের নগরী, সাধারণ মানুষের অধিকার রক্ষার জন্য এখানে হাজার হাজার মানুষ দিন-রাত কাজ করে।


    বন্ধুগণ,


    আমাদের সরকারই প্রথমবার দিব্যাঙ্গজনদের অধিকারকে স্পষ্টভাবে উল্লেখ করে আইন প্রণয়ন করেছি। এই আইনের ফলে দিব্যাঙ্গজনদের কেমন উপকার হয়েছে তা একটি তথ্য দিলে স্পষ্ট হবে। সেটি হল আগে দিব্যাঙ্গজনদের সাতটি ভিন্ন ভিন্ন শ্রেণীতে রাখা ছিল। এখন সেই শ্রেণীর সংখ্যা বাড়িয়ে ২১টি করা হয়েছে। অর্থাৎ, আমরা এর পরিধি বৃদ্ধি করেছি। তাছাড়া, দিব্যাঙ্গদের ওপর যদি কোন অত্যাচার হয়, কেউ ওঁদের নিয়ে ঠাট্টা-বিদ্রূপ করে, কোনভাবে তাঁদের বিরক্ত করে, সেক্ষেত্রে আগে যত শাস্তির ব্যবস্থা ছিল, তা এখন আরও কঠোর করা হয়েছে।


    বন্ধুগণ,


    আমাদের সরকারই দিব্যাঙ্গজনদের নিযুক্তির জন্য বিশেষ অভিযান চালানোর পাশাপাশি, সরকারি চাকরির ক্ষেত্রে তাঁদের সংরক্ষণ ৩ শতাংশ থেকে বাড়িয়ে ৪ শতাংশ করেছে। শুধু তাই নয়, উচ্চশিক্ষা প্রতিষ্ঠানগুলিতে ভর্তি হওয়ার ক্ষেত্রে তাঁদের সংরক্ষণ ৩ শতাংশ থেকে বাড়িয়ে ৫ শতাংশ করা হয়েছে।


    আমরা দিব্যাঙ্গ বন্ধুদের দক্ষতা উন্নয়নকেও অগ্রাধিকার দিয়েছি। আমাদের সরকার ইতিমধ্যেই ২ লক্ষ দিব্যাঙ্গ বন্ধুদের দক্ষতা উন্নয়ন প্রশিক্ষণ দিয়েছে আর এখন ৫ লক্ষ দিব্যাঙ্গ বন্ধুদের দক্ষতা উন্নয়ন প্রশিক্ষণের লক্ষ্য ধার্য করা হয়েছে।


    ভাই ও বোনেরা,


    নতুন ভারত নির্মাণে প্রত্যেক দিব্যাঙ্গ যুবক-যুবতী এবং শিশুদের যথাযথ অংশীদারিত্ব অত্যন্ত প্রয়োজন। শিল্পোদ্যোগ থেকে শুরু করে বিভিন্ন পরিষেবা ক্ষেত্র, ক্রীড়া ময়দান থেকে শুরু করে দক্ষতা উন্নয়ন – প্রতিটি ক্ষেত্রে তাঁদের উৎসাহ দেওয়া হচ্ছে। সম্প্রতি আন্তর্জাতিক স্তরে যতগুলি দিব্যাঙ্গদের ক্রীড়া প্রতিযোগিতা হয়েছে, সেখানে ভারতের সাফল্য অনেক বেশি। আমাদের দিব্যাঙ্গ বন্ধুরা বিশ্ব মঞ্চে ভারতের নাম উজ্জ্বল করেছে। আপনারা কল্পনা করতে পারেন, কত মজবুত সঙ্কল্প শক্তি থাকলে তবেই আন্তর্জাতিক ময়দানে আমাদের দেশের দিব্যাঙ্গজনেরা ভারতের তেরঙ্গা উড়িয়ে এসেছেন। দিব্যাঙ্গজনদের এই দক্ষতাকে আরও প্রখর করে তোলার জন্য মধ্যপ্রদেশের গোয়ালিয়রে একটি বিশেষ ক্রীড়াকেন্দ্র গড়ে তোলার লক্ষ্যে কাজ করা হচ্ছে। এই ক্রীড়াকেন্দ্রে প্রশিক্ষণ, নির্বাচন, লেখাপড়া, গবেষণা, স্বাস্থ্য পরিষেবা, অর্থাৎ, জাতীয় ও আন্তর্জাতিক পর্যায়ে সমস্ত প্রতিযোগিতায় মোকাবিলা করার জন্য দিব্যাঙ্গজনদের প্রস্তুত করা হবে।


    বন্ধুগণ,


    আমাদের দেশে আড়াই কোটিরও বেশি দিব্যাঙ্গ আর ১০ কোটিরও বেশি প্রবীণ নাগরিক র‍য়েছেন। একটা বয়সের পর প্রবীণ নাগরিকদেরও অনেক সমস্যা হয়। কারোর চলাফেরায় সমস্যা, আবার কারোর শ্রবণশক্তির সমস্যা। তাঁদের জীবনে এই সমস্যাগুলি সমাধানের জন্য আমরা নিয়মিত কাজ করে চলেছি।


    গরিব প্রবীণ নাগরিকদেরও দিব্যাঙ্গদের উপযোগী অনেক সরঞ্জাম প্রদানের জন্য আমাদের সরকার তিন বছর আগে ‘রাষ্ট্রীয় বয়োশ্রী যোজনা’ চালু করেছে।


    এই প্রকল্পের মাধ্যমে প্রায় ১ লক্ষ ২৫ হাজার প্রবীণ নাগরিককে জরুরি সরঞ্জাম বিতরণ করা হয়েছে। আজ এখানেও বয়োশ্রী যোজনার মাধ্যমে তেমনই অনেক প্রবীণ নাগরিকদের বিভিন্ন সরঞ্জাম প্রদানের সৌভাগ্য আমার হয়েছে। এভাবে এই পবিত্র নগরীতে এসে আমি তাঁদের আশীর্বাদ পেয়েছি।


    ভাই ও বোনেরা,


    ৬০ বছর বয়সের পর প্রবীণ নাগরিকরা যাতে একটি নির্দিষ্ট অর্থ জমা করলে নিশ্চিত সুদ পান, তাঁদের আমানত সুরক্ষিত থাকে, সেটাও ‘প্রধানমন্ত্রী বয়ঃবন্দনা যোজনা’র মাধ্যমে সুনিশ্চিত করা হয়েছে যাতে বাজারে সুদের হার কমে গেলেও তাঁদের জীবনে এর প্রভাব ন্যূনতম হয়।


    আপনাদের মধ্যে অনেকেই জানেন, মাসিক পেনশনের বিকল্প বেছে নিলে এই প্রকল্পে প্রবীণ নাগরিকরা ১০ বছর পর্যন্ত একটি নির্দিষ্ট হারে পেনশন পান। আমি আজ এখান থেকে আপনাদের আরেকটি তথ্য দিতে চাই যে সাধারণত আমাদের প্রবীণ নাগরিকদের মধ্যে যাঁরা পেনশন পান, বেতনভোগীরা অবসরের পর নিজেদের জমা টাকা থেকে যে সুদ পান, তা দিয়েই সংসার চালান। যদি কোন ব্যাঙ্ক দেউলিয়া হয়, তাহলে এই অবসরপ্রাপ্ত প্রবীণ নাগরিকরা রক্ত জল করা পরিশ্রমের ফসল তাঁরা বঞ্চিত হন। এবার সংসদে এ ধরনের দরিদ্র, সীমিত আয়সম্পন্ন বয়স্ক নাগরিকদের কথা ভেবে আমরা একটি গুরুত্বপূর্ণ সিদ্ধান্ত নিয়েছি। এ দেশের দুর্ভাগ্য হল, এ ধরনের ইতিবাচক পদক্ষেপ নিয়ে যেন আলোচনা না হয়, সেদিকে অনেকে সচেষ্ট। দীর্ঘকাল এ ধরনের সিদ্ধান্ত গ্রহণের দাবি ছিল। আগে আপনারা ব্যাঙ্কে ২, ৫, ১০ লক্ষ টাকা রাখলে ব্যাঙ্ক দেউলিয়া হলে আপনাদের ১ লক্ষ টাকার বেশি ফিরে পাওয়ার সম্ভাবনা ছিল না। আমরা সেই নিয়ম বদলে দিয়েছি। এখন এ ধরনের কোন দুর্ভাগ্যজনক ঘটনা ঘটলে আমানতকারী ৫ লক্ষ টাকা পাবেন। তার মানে প্রায় ৯৯ শতাংশ আমানতকারীর অর্থ ব্যাঙ্কে রাখা এখন নিরাপদ। এবারের বাজেটে আমরা এই পদক্ষেপ নিয়েছি। সেজন্য আপনাদের ব্যাঙ্কের প্রতি আস্থা বাড়বে। সাধারণ মানুষ মহাজনদের কাছে টাকা না রেখে ব্যাঙ্কে জমা রাখার জন্য এগিয়ে আসবেন।


    ভাই ও বোনেরা,


    এরকম অনেক সিদ্ধান্ত আমরা নিয়েছি। পেনশন এবং ইনস্যুরেন্সের এরকম অনেক পলিসি আগে খুব কম সময়ের জন্য খোলা হত। কিন্তু ২০১৮-তে এগুলির বৈধতা ৩১ মার্চ, ২০২০ পর্যন্ত বাড়িয়ে দিয়েছি। শুধু তাই নয়, মাসিক পেনশনকে ন্যূনতম ১০ হাজার টাকা করে দেওয়া হয়েছে। আমি অত্যন্ত আনন্দিত যে আজ দেশের ৩ লক্ষ ২৫ হাজারেরও বেশি প্রবীণ নাগরিক এই প্রকল্প দ্বারা লাভবান হয়েছেন।


    বন্ধুগণ,


    পরিবারের পাশাপাশি, প্রবীণ নাগরিকদের প্রতি লক্ষ্য রাখার দায়িত্ব সমাজ এবং সরকারেরও রয়েছে। এই দায়িত্ববোধকে অনুভব করে সম্পূর্ণ সংবেদনশীলভাবে আমদের সরকার কাজ করছে, যোগীজির সরকার কাজ করছে। যাঁরা সারা জীবন পরিবার এবং দেশকে এগিয়ে নিয়ে যাওয়ার জন্য কাজ করেছেন, তাঁরা যেন কোনরকম সমস্যার সম্মুখীন না হন সেদিকে আমরা সম্পূর্ণ লক্ষ্য রেখেছি।


    বিগত কয়েক বছর ধরে সরকার অন্য যে সিদ্ধান্তগুলি নিয়েছে, যে প্রকল্পগুলি শুরু করেছে, সেগুলির মাধ্যমেও এই প্রবীণ নাগরিকরা উপকৃত হয়েছেন। বিগত পাঁচ-সাড়ে পাঁচ বছরে প্রবীণ নাগরিকদের চিকিৎসার খরচ আগের তুলনায় অনেক কমেছে।


    জনঔষধি কেন্দ্রগুলিতে সমস্ত ওষুধের দাম অনেক কমেছে। তেমনই, হার্টে স্টেন্ট বসানো এবং হাঁটু প্রতিস্থাপনের সরঞ্জাম ৭০-৮০ শতাংশ সস্তা করা হয়েছে। প্রবীণ নাগরিকদের প্রদেয় কর থেকে শুরু করে অন্যান্য বিনিয়োগের ক্ষেত্রে যথাসম্ভব সুবিধা প্রদান করা হচ্ছে। শুধু তাই নয়, দেশের ইতিহাসে প্রথমবার প্রায় প্রত্যেক গরিব মানুষের জন্য ৬০ বছর বয়সের পর পেনশন প্রকল্প চালু করা হয়েছে। দেশের কোটি কোটি অসংগঠিত শ্রমিক থেকে শুরু করে আমার কৃষক, খেতমজুর, ক্ষুদ্র ব্যবসায়ী এবং ছোট দোকানদারদের জন্য সরকার ভিন্ন ভিন্ন পেনশন প্রকল্প চালু করেছে। এর দ্বারা সারা দেশের ৬০ বছর অতিক্রান্ত গরিব মানুষ বেশি লাভবান হবেন।


    বন্ধুগণ,


    আয়ুষ্মান ভারত যোজনার মাধ্যমে ৫ লক্ষ টাকা পর্যন্ত বিনামূল্যে চিকিৎসার সুবিধা কিংবা বিভিন্ন বিমা যোজনার মাধ্যমেও গরিব, দিব্যাঙ্গজন এবং প্রবীণ নাগরিকরা উপকৃত হয়েছেন।


    দরিদ্র থেকে দরিদ্রতম দেশবাসীকে বিমা পরিষেবার সঙ্গে যুক্ত করার জন্য ২ লক্ষ টাকার বিমা প্রকল্প চালু করা হয়েছে। প্রধানমন্ত্রী সুরক্ষা যোজনার মাধ্যমে মাসে ১ টাকা কিস্তি জমা দিয়ে আর প্রধানমন্ত্রী জীবন জ্যোতি যোজনার মাধ্যমে দৈনিক ৯০ পয়সা কিস্তি জমা দিয়ে বিমার সুবিধা পাওয়া যাচ্ছে। আমার ২৪ কোটিরও বেশি দরিদ্র বন্ধু এই দুটি প্রকল্পের সঙ্গে যুক্ত হয়েছেন এবং ইতিমধ্যেই ৪ হাজার কোটি টাকারও বেশি বিমার অর্থ সঙ্কটের সময় ঐ পরিবারগুলির ব্যাঙ্ক অ্যাকাউন্টে জমা হয়েছে।


    বন্ধুগণ,


    আপনাদের সঙ্গে কথা বলতে শুরু করে আমি একটি শ্লোক উচ্চারণ করেছিলাম যাতে শাসকের দায়িত্বের কথা বলা হয়েছে। সেই মন্ত্রের শেষ অংশটি হল – ‘লোকাঃ সমস্তাঃ সুখিনোভবন্তু।।’


    অর্থাৎ, এই বিশ্বে সমাজের প্রত্যেক নাগরিক যেন সুখী থাকেন। এই আশা ব্যক্ত করে আমি আরেকবার সমস্ত প্রবীণ নাগরিককে প্রণাম এবং সমস্ত দিব্যাঙ্গজনদের সঙ্কল্প শক্তিকে শ্রদ্ধা জানাই। এই মহান পবিত্র অনুষ্ঠানে, আমার জন্য এই দিব্যাঙ্গজনদের কুম্ভ অত্যন্ত পবিত্র, সেবাভাবে পরিপূর্ণ। এই অনুষ্ঠানে ভারত সরকারের এই বিভাগকে, রাজ্য সরকারের এই প্রচেষ্টাকে অত্যন্ত গর্বের সঙ্গে উল্লেখ করে আপনাদের সবাইকে প্রণাম জানিয়ে, অনেক অনেক শুভেচ্ছা জানিয়ে আমার বক্তব্য সমাপ্ত করছি।


    অনেক অনেক ধন্যবাদ। আপনারা সবাই আমার সঙ্গে পূর্ণ শক্তি দিয়ে বলুন – ভারতমাতা কি … জয় ! ভারতমাতা কি … জয় ! ভারতমাতা কি … জয় !


    অনেক অনেক ধন্যবাদ।


    CG/SB/DM

    
    
    (Release ID: 1604988) Visitor Counter : 5
    
    
      Read this release in: English