      প্রধানমন্ত্রীরদপ্তর

      জম্মু-কাশ্মীরের আপনি পার্টির ২৪ সদস্যের প্রতিনিধিদলের সঙ্গে প্রধানমন্ত্রীর সাক্ষাৎ
      Posted On: 16 MAR 2020 12:11AM by PIB Kolkata


    নতুনদিল্লি, ১৪ মার্চ

    প্রধানমন্ত্রী শ্রী নরেন্দ্র মোদী জম্মু-কাশ্মীরের আপনি পার্টির এক প্রতিনিধিদলের সঙ্গে আজ নতুনদিল্লির লোক কল্যাণ মার্গে সাক্ষাৎ করেন। শ্রী আলতাফ বুখারী ২৪ সদস্যের এই প্রতিনিধিদলের নেতৃত্বে ছিলেন।


    মতবিনিময়ের এই অনুষ্ঠানে প্রধানমন্ত্রী পরিবর্তিত জম্মু ও কাশ্মীরে ‘জনভাগীদারিত্বের’ আহ্বান জানান। প্রশাসনে জনগণের বক্তব্যকে স্থান দেওয়ার উপর তিনি গুরুত্ব দেন। শ্রী মোদী বলেন, দ্রুত রাজনৈতিক সংহতির মাধ্যমেই এই অঞ্চলের গণতন্ত্র শক্তিশালী হবে।


    তরুণদের ক্ষমতায়নের প্রসঙ্গ উল্লেখ করে প্রধানমন্ত্রী বলেন, জম্মু ও কাশ্মীরের উন্নয়নে তরুণরা অনুঘটকের ভূমিকা পালন করবেন। জম্মু ও কাশ্মীরের সার্বিক পরিবর্তন আনতে হলে যুব সম্প্রদায়ের দক্ষতা বিকাশের উপর জোর দিয়ে প্রধানমন্ত্রী বলেন, এর মাধ্যমে নতুন নতুন কর্ম সংস্থানের সৃষ্টি হবে।


    প্রধানমন্ত্রী প্রতিনিধি দলকে আশ্বস্ত করে বলেন, পর্যটনের মত ক্ষেত্রে নতুন নতুন বিনিয়োগের সুযোগ তৈরি এবং পরিকাঠামো উন্নয়নের উপর বিশেষ গুরুত্ব দিয়ে এই অঞ্চলের আর্থিক উন্নয়নে সরকার অঙ্গীকারবদ্ধ। জম্মু-কাশ্মীরের সব সমস্যার সমাধানে সরকারের পূর্ণ সহযোগিতার-ও তিনি আশ্বাস দেন।


    প্রধানমন্ত্রী প্রতিনিধিদলের সঙ্গে জনবিন্যাস পরিবর্তনের বিষয়ে উদ্বেগ, বিধানসভা কেন্দ্রের পুনর্বিন্যাস, রাজ্যের মর্যাদা ফিরিয়ে দেওয়ার মত নানা বিষয় নিয়ে আলোচনা করেন। এই প্রসঙ্গে প্রধানমন্ত্রী সংসদে তাঁর ভাষণের বিষয়টির উল্লেখ করেন। তিনি বলেন, সরকার সর্বস্তরের নাগরিকদের সঙ্গে একযোগে কাজ করে যত শীঘ্র সম্ভব জম্মু-কাশ্মীরকে রাজ্যের মর্যাদা প্রদান করবে।


    আপনি পার্টির সভাপতি শ্রী আলতাফ বুখারি বলেন, ২০১৯ এর ৫ আগস্ট সংবিধানের ৩৭০ ধারা ও ৩৫-এ বাতিলের সিদ্ধান্ত জম্মু-কাশ্মীরের ইতিহাসে ঐতিহাসিক মুহূর্ত।


    জম্মু কাশ্মীরের উন্নয়নে প্রধানমন্ত্রীর অকুন্ঠ সমর্থন ও নিরলস প্রয়াসের জন্য প্রতিনিধিদলটি তাঁকে ধন্যবাদ জানায়। এই অঞ্চলের শান্তি ও নিরাপত্তা বজায় রাখার জন্য সরকার, নিরাপত্তা সংস্থা এবং জম্মু-কাশ্মীরের জনগণের উদ্যোগকেও তাঁরা প্রশংসা করেন।


    CG/CB

    
    
    (Release ID: 1606492) Visitor Counter : 5
    
    
      Read this release in: English