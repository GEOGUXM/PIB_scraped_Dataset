      তথ্যওসম্প্রচারমন্ত্রক

      পিআইবি কলকাতার উদ্যোগে ‘নারী ক্ষমতায়ন’-এর বিষয়ে আলোচনাচক্র
      Posted On: 06 MAR 2020 3:38PM by PIB Kolkata


    কলকাতা, ৬ মার্চ, ২০২০


    আন্তর্জাতিক মহিলা দিবস উপলক্ষে কলকাতার প্রেস ইনফরমেশন ব্যুরো (পিআইবি) বিশ্বভারতী বিশ্ববিদ্যালয়ের সঙ্গে যৌথ উদ্যোগে ‘নারী ক্ষমতায়ন’ বিষয়ে একটি আলোচনাচক্রের আয়োজন করে। বোলপুরের শান্তিনিকেতনে সেন্টার ফর উইমেনস স্টাডিজে বৃহস্পতিবার প্রদীপ জ্বালিয়ে এই অনুষ্ঠানের উদ্বোধন করেন বিশ্বভারতীয় বিশ্ববিদ্যালয়ের রেজিস্ট্রার তথা দর্শন ও তুলনামূলক ধর্মতত্ত্ব বিভাগের বিভাগীয় প্রধান ডঃ আশা মুখোপাধ্যায়। অনুষ্ঠানে তিনি বলেন, সারা বিশ্ব জুড়ে মহিলাদের প্রতি বৈষম্যের এই সমস্যা সমাজে গভীরভাবে প্রথিত। এর সমাধানের জন্য মেয়েদের আরও শিক্ষিত হতে হবে যার মাধ্যমে পুরুষ এবং নারী উভয়েরই ক্ষমতায়ন ঘটবে। মেয়েদের তিনি বৈষম্যের বিরুদ্ধে সোচ্চার হওয়ার এবং প্রশ্ন করার মতো সাহস সঞ্চয়ের আহ্বান জানান।


    বাংলা বিভাগের অধ্যাপিকা শ্রীমতী সুস্মিতা ভট্টাচার্য রবীন্দ্র সাহিত্যে মহিলাদের প্রথা ভেঙে বিভিন্ন উদ্যোগ গ্রহণের কথা তাঁর বক্তব্যে তুলে ধরেন। তিনি এই প্রসঙ্গে বিশ্বকবির বিভিন্ন রচনার উদ্ধৃতিও তুলে ধরেন।


    সমাজকর্ম দপ্তরের অধ্যাপক শ্রী প্রশান্ত কুমার ঘোষ মনে করেন, সমাজের প্রতিটি স্তরে মহিলাদের অংশগ্রহণ নিশ্চিত করার সময় এসে গেছে। তিনি বলেন, শ্রীনিকেতনে কুটীর শিল্পে মহিলাদের অংশগ্রহণের মাধ্যমে রবীন্দ্রনাথ সমাজে নারীদের গুরুত্বের বিষয়টিকে স্বীকৃতি দিয়েছেন। অনুষ্ঠানে সেনাবাহিনীর চিকিৎসা বিভাগের অবসরপ্রাপ্ত কর্ণেল ডঃ সুস্মিতা দাস জানান, এখন মেয়েরাও বিভিন্ন সশস্ত্র বাহিনীতে যোগদান করতে অত্যন্ত উৎসাহী।


    শান্তিনিকেতনের লিড ব্যাঙ্ক ম্যানেজার শ্রী ঋতঙ্কর কুণ্ডু তাঁর ভাষণে মহিলা শিল্পোদ্যোগীদের প্রসঙ্গ উল্লেখ করেন। ইউকো ব্যাঙ্কের ম্যানেজার শ্রী কুণ্ডু জানান, নির্দিষ্ট সময়ে ঋণ পরিশোধের ক্ষেত্রে মহিলারা পুরুষদের থেকে এগিয়ে আছেন।


    এই আলোচনাচক্রে ৫০ জনের বেশি ছাত্রছাত্রী যোগ দেন। এঁদের মধ্যে অনেকেই বিদেশ থেকে পড়তে এসেছেন। তাঁদের সক্রিয় অংশগ্রহণে আলোচনাটি প্রাণবন্ত হয়ে ওঠে।


    পিআইবি কলকাতার ডেপুটি ডিরেক্টর শ্রীমতী চিত্রা গুপ্ত অংশগ্রহণকারীদের এই আলোচনায় যোগ দেওয়ার জন্য ধন্যবাদ জানান।


    CG/CB/DM

    
    
    (Release ID: 1605530) Visitor Counter : 13
    
    
      Read this release in: English