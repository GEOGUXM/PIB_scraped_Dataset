      বিজ্ঞানওপ্রযুক্তিমন্ত্রক

      কিডনি রোগীদের কোভিড-১৯ সংক্রমণের আশঙ্কা বেশি
      Posted On: 20 MAR 2020 4:01PM by PIB Kolkata


    নয়াদিল্লি, ২০ মার্চ, ২০২০


    কোভিড-১৯ মহামারী স্বাস্থ্য ব্যবস্থায় এক অভিনব চ্যালেঞ্জ ছুঁড়ে দিয়েছে। যে সমস্ত রোগীর নিয়মিত হেমোডায়ালিসিস হয়, তাঁদের কাছে এই মহামারী বিশেষ সমস্যার সৃষ্টি করেছে। কিডনি বিকল হওয়া রোগীদের কোভিড-১৯-এ আক্রান্ত হওয়ার সম্ভাবনা বেশি। এ ধরনের রোগীরা কোভিড-১৯ আক্রান্ত হলে বিভিন্ন ধরনের উপসর্গ দেখা দিতে পারে।


    অন্যান্য রোগীদের মতো কিডনি বিকল হওয়া রোগীদের বাড়িতে থাকার কোন উপায় নেই। তাই, বড় ঝুঁকির সম্মুখীন হওয়া সত্ত্বেও এই সমস্ত রোগীদের প্রতি সপ্তাহে দুই থেকে তিনবার ডায়ালিসিসের জন্য বাড়ির বাইরে যেতে হয়। এর ফলে, সংশ্লিষ্ট রোগীর থেকে অন্য রোগীদের, পারিবারিক সদস্যদের মধ্যে এমনকি, চিকিৎসাকর্মী ও হাসপাতালের কাজে যুক্ত অন্যান্যদের মধ্যেও কোভিড-১৯-এ আক্রান্ত হওয়ার বিশেষ সম্ভাবনা থেকে যায়। জর্জ ইনস্টিটিউট অফ গ্লোবাল হেলথ ইন্ডিয়ার কার্যনির্বাহী নির্দেশক এবং ইন্টারন্যাশনাল সোসাইটি অফ নেফ্রোলজির সভাপতি অধ্যাপক বিবেকানন্দ ঝা এ বিষয়ে সতর্ক করে দিয়েছেন। অধিকাংশ ক্ষেত্রেই কোভিড-১৯-এর সংক্রামণ কিডনির ওপরও পড়ে। যখন সংক্রমণ অত্যন্ত জটিল হয়, তখন এটি মৃত্যুর অন্যতম কারণ হয়ে দাঁড়ায়।


    “নোভেল করোনা ভাইরাস ২০১৯ এপিডেমিক অ্যান্ড দ্য কিডনিজ” শীর্ষক এক সমীক্ষাপত্রে চিন সহ সারা বিশ্বের একদল বিশেষজ্ঞ নেফ্রোলজিস্ট উল্লেখ করেছেন, কিডনি বিকল হওয়া রোগীর ডায়ালিসিস চলছে এমন পরিবারের মধ্যে কোভিড-১৯-এর সংক্রমণ প্রতিরোধে প্রত্যেককে চিকিৎসকরা যে আগাম সতর্কতামূলক ব্যবস্থা অবলম্বন করতে বলেছেন, তা যথাযথ মেনে চলতে হবে। আগাম সতর্কতামূলক এই ব্যবস্থাগুলির মধ্যে রয়েছে দৈহিক তাপমাত্রার ওপর নজর রাখা, ব্যক্তিগতভাবে স্বাস্থ্যবিধি মেনে চলা, বারবার হাত ধোয়ার অভ্যাস করা এবং অসুস্থ হয়ে পড়লে অবিলম্বে চিকিৎসকের পরামর্শ নেওয়া। সমীক্ষার ফলাফল কিডনি ইন্টারন্যাশনাল নামক অগ্রণী জার্নালে প্রকাশিত হয়েছে।


    সমীক্ষায় আরও প্রকাশ, ডায়ালিসিসে থাকা কিডনি রোগী যাঁরা কোভিড-১৯-এ আক্রান্ত হয়েছেন বলে সন্দেহ করা হয়েছে, তাঁদের চিকিৎসা সংক্রান্ত নিয়মাবলী কঠোরভাবে মেনে চলতে হবে যাতে অন্যান্য রোগী এবং স্বাস্থ্য পরিষেবার সঙ্গে যুক্ত ব্যক্তিদের মধ্যে সংক্রমণের সম্ভাবনা কম করা যায়। পালন করার মতো নিয়মাবলীগুলি ইন্টারন্যাশনাল সোসাইটি অফ নেফ্রোলজির ওয়েবসাইটে দেওয়া হয়েছে।


    

    CG/BD/DM

    
    
    (Release ID: 1607332) Visitor Counter : 7
    
    
      Read this release in: English