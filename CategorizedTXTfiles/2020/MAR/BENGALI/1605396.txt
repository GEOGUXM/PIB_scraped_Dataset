      বিজ্ঞানওপ্রযুক্তিমন্ত্রক

      জলের গুণমান নির্ণয়ের জন্য প্রযুক্তি ও কারিগরিগত পর্যবেক্ষণের ওপর দক্ষতা উন্নয়ন প্রশিক্ষণ কর্মসূচি
      Posted On: 05 MAR 2020 5:00PM by PIB Kolkata


    কলকাতা, ৫ মার্চ, ২০২০


    জলের গুণগত মান নির্ণয়ের জন্য প্রযুক্তি ও কারিগরিগত পর্যবেক্ষণের ওপর দু’দিনের দক্ষতা উন্নয়ন প্রশিক্ষণ কর্মসূচির আয়োজন করেছে দুর্গাপুরের কাউন্সিল অফ সায়েন্টিফিক অ্যান্ড ইন্ডাস্ট্রিয়াল রিসার্চ-সেন্ট্রাল মেকানিক্যাল ইঞ্জিনিয়ারিং রিসার্চ ইনস্টিটিউট (সিএসআইআর-সিএমইআরআই)। আজ থেকে শুরু হওয়া দু’দিনের এই অনুষ্ঠানের উদ্বোধন করেন সিএসআইআর-সিএমইআরআই-এর অধিকর্তা অধ্যাপক ডঃ হরিশ হিরানি। তিনি বলেন, জীবনের মানোন্নয়ন এবং দেশের যুবদের কর্মসংস্থানের ব্যবস্থা করা আমাদের নৈতিক কর্তব্য। বিশ্বে ভূগর্ভস্থ জলের সঞ্চয় নিয়ে সমস্যা দেখা দিয়েছে। তাই, এই জলসম্পদকে পুনরায় যাতে ব্যবহার করা যায় তার জন্য উদ্যোগ নেওয়াও প্রয়োজন। তিনি বলেন, এই সমস্যার সমাধানে এটিই একমাত্র উপায় হতে পারে। পরিচ্ছন্ন এবং সবুজ ভারত গড়ে তুলতে অন্যান্য সম্পদের পুনর্ব্যবহার প্রয়োজন বলেও তিনি মত প্রকাশ করেন।


    স্বাস্থ্যক্ষেত্রে জলের গুণগত মান কতটা প্রভাব ফেলতে পারে এবং প্রযুক্তি ব্যবহার করে কিভাবে দূষিত জলকে পুনরায় ব্যবহার করা যায় সে বিষয়টি ছাত্রছাত্রীদের সামনে হাতে-কলমে তুলে ধরা হয়। অনুষ্ঠানে বিভিন্ন কলেজ এবং শিক্ষা প্রতিষ্ঠান থেকে ৩৪ জন ছাত্রছাত্রী অংশ নিয়েছে। এই কর্মসূচিতে মুখ্য অতিথি হিসেবে দুর্গাপুরের ডেপুটি এসডিও শ্রী তারকনাথ চন্দ এবং সম্মানীয় অতিথি হিসেবে রাজ্য সরকারের জনস্বাস্থ্য কারিগরি দপ্তরের সুপারিন্টেন্ডেট ইঞ্জিনিয়ার শ্রী সৌমিত্র গাঙ্গুলি উপস্থিত ছিলেন।


    SDG/SS/DM

    
    
    (Release ID: 1605396) Visitor Counter : 11