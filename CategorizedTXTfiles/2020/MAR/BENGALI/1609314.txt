      স্বাস্থ্যওপরিবারকল্যাণমন্ত্রক

      কোভিড-১৯ সংক্রমণ সংক্রান্ত সর্বশেষ পরিস্থিতি : পিপিই কিট, এন-৯৫ মাস্ক এবং ভেন্টিলেটরের যোগান
      Posted On: 30 MAR 2020 6:28PM by PIB Kolkata


    নয়াদিল্লি, ৩০ মার্চ, ২০২০


    

    দেশে কোভিড-১৯ সংক্রমণ রোধে সর্বোচ্চ স্তরে নজরদারি রাখা হচ্ছে। রাজ্যগুলির সঙ্গে সহযোগিতায় একাধিক কার্যকর পদক্ষেপ গ্রহণ করা হয়েছে। পিপিই, মাস্ক এবং ভেন্টিলেটরের চাহিদা পূরণে এই ধরনের অত্যাবশ্যক সামগ্রী উৎপাদনকারী কারাখানাগুলি দিবারাত্রি কাজ করে চলেছে। স্বাস্থ্য কর্মীদের জন্য ব্যক্তিগত সুরক্ষা সামগ্রী উৎপাদনে অর্ডন্যান্স কারখানাগুলি নিরন্তর কাজ করছে। অন্যদিকে, ইলেক্ট্রনিক্স লিমিটেড ভেন্টিলেটর উৎপাদনের কাজ শুরু করেছে। সমস্ত ওষুধ প্রস্তুতকারক সংস্থা সরকারকে আশ্বস্ত করে জানিয়েছে যে, সঙ্কটের এই মুহূর্তে ওষুধপত্রের কোনও ঘাটতি হবে না। এমনকি, আরও কিছু সংস্থা ভেন্টিলেটর তৈরির কাজে যুক্ত রয়েছে। চিকিৎসা কর্মীদের যে কোনও আপৎকালীন পরিস্থিতি মোকাবিলায় প্রস্তুত রাখতে প্রশিক্ষণ দেওয়া হচ্ছে।
    
    ব্যক্তিগত সুরক্ষা সামগ্রী : যেসব চিকিৎসা কর্মী আইসোলেশন ওয়ার্ড ও ইনটেনসিভ কেয়ার ইউনিট – এ কাজ করেন, বিভিন্ন ধরনের সংক্রমণ থেকে সুরক্ষিত থাকতে তারা এই ধরনের সামগ্রী ব্যবহার করে থাকেন। অদূর ভবিষ্যতে এ ধরনের সামগ্রীর বিপুল চাহিদার সম্ভবনার বিষয়টিকে বিবেচনায় রেখে কেন্দ্রীয় সরকার দেশে এই ধরনের সামগ্রী উৎপাদনে উৎসাহ দিচ্ছে।


    
    কেন্দ্রীয় বস্ত্র এবং স্বাস্থ্য ও পরিবার কল্যাণ মন্ত্রক এই লক্ষ্যে একযোগে কাজ করে চলেছে। এখনও পর্যন্ত ১১টি দেশীয় উৎপাদক সংস্থা এ ধরনের সামগ্রী উৎপাদনের প্রয়োজনীয় অনুমতি পেয়েছে। এই সংস্থাগুলিকে ইতিমধ্যে ২১ লক্ষ ব্যক্তিগত সুরক্ষা সামগ্রী সরবরাহের বরাত দেওয়া হয়েছে। বর্তমানে সংস্থাগুলি প্রতিদিন ৬-৭ হাজার এ ধরনের সরঞ্জাম সরবরাহ করছে। আগামী সপ্তাহের মধ্যে সরবরাহের পরিমাণ প্রতিদিন ১৫ হাজারে পৌঁছবে বলে আশা করা হচ্ছে। এছাড়া, আরও একটি সংস্থাকে আজ ৫ লক্ষ এ ধরনের সামগ্রী সরবরাহের বরাত দেওয়া হয়েছে।


    
    এখনও পর্যন্ত দেশের বিভিন্ন হাসপাতালে ৩ লক্ষ ৩৪ হাজার ব্যক্তিগত সুরক্ষা সামগ্রী রয়েছে। কেন্দ্রীয় সরকার এ ধরনের প্রায় ৬০ হাজার সামগ্রী সংগ্রহ করে হাসপাতালগুলিকে সরবরাহ করেছে। ইন্ডিয়ান রেডক্রস সোসাইটি চীন থেকে ১০ হাজার এ ধরনের সামগ্রী সংগ্রহ করে এনেছে এবং বর্তমানে এগুলি সরবরাহ করা হচ্ছে। অর্ডন্যান্স ফ্যাক্টরিগুলিকে ৩ লক্ষ ব্যক্তিগত সুরক্ষা সামগ্রী সরবরাহের জন্য বরাত দেওয়া হয়েছে।


    
    সিঙ্গাপুর-ভিত্তিক একটি অনলাইন সংস্থাকে চিহ্নিত করে ১০ লক্ষ ব্যক্তিগত সুরক্ষা সামগ্রী সরবরাহের বরাত দেওয়া হয়েছে।


    
    এন-১৯ মাস্ক : বর্তমানে দুটি দেশীয় সংস্থা এ ধরনের মাস্ক উৎপাদন করছে। বর্তমানে এই সংস্থা দুটি প্রতিদিন ৫০ হাজার মাস্ক সরবরাহে সক্ষম। আগামী সপ্তাহ নাগাদ সংস্থা দুটির উৎপাদন দৈনিক ১ লক্ষে পৌঁছবে বলে মনে করা হচ্ছে। প্রতিরক্ষা গবেষণা ও উন্নয়ন সংস্থা দৈনিক প্রায় ২০ হাজার এন-৯৯ মাস্ক উৎপাদন করার জন্য স্থানীয় সংস্থাগুলির সঙ্গে সহযোগিতা করছে। এক সপ্তাহের মধ্যেই এন-৯৯ মাস্ক সরবরাহ শুরু হবে বলে মনে করা হচ্ছে।


    
    দেশে হাসপাতালগুলিতে এখনও পর্যন্ত ১১ লক্ষ ৯৫ হাজার এন-৯৫ মাস্ক মজুত রয়েছে। বিগত দু’দিনে আরও ৫ লক্ষ এ ধরনের মাস্ক হাসপাতালগুলিকে সরবরাহ করা হয়েছে। আজ আরও ১ লক্ষ ৪০ হাজার মাস্ক সরবরাহ করা হচ্ছে। এছাড়াও, সিঙ্গাপুর থেকে ১০ লক্ষ মাস্ক আনা হচ্ছে।
    
    ভেন্টিলেটর : কোভিড-১৯ রোগীদের জন্য ভেন্টিলেটরের প্রয়োজন হয়। তীব্র শ্বাসকষ্ট দেখা দিলে রোগীকে ভেন্টিলেটরের সাহায্যে রাখা হয়। কোভিড-১৯ আক্রান্ত ২০ জনের কম রোগী বর্তমানে ভেন্টিলেটরের সহায়তায় রয়েছেন। দেশের বিভিন্ন হাসপাতালে কোভিড-১৯ আক্রান্ত রোগীদের চিকিৎসার জন্য ১৪ হাজারেরও বেশি ভেন্টিলেটর পৃথক করে রাখা হয়েছে।


    
    নয়ডার একটি সংস্থা (আগভা হেলথ কেয়ার) এ ধরনের ভেন্টিলেটর উৎপাদনে সক্ষম হয়েছে। সংস্থাটিকে ১০ হাজার ভেন্টিলেটর সরবরাহের বরাত দেওয়া হয়েছে। এপ্রিল মাসের দ্বিতীয় সপ্তাহ নাগাদ এই ভেন্টিলেটরগুলির সরবরাহ শুরু হবে বলে মনে করা হচ্ছে। এছাড়াও, ভারত ইলেক্ট্রনিক্স লিমিটেড’কে ৩০ হাজার ভেন্টিলেটর সরবরাহের বরাত দেওয়া হয়েছে। সংস্থাটি এই বিপুল সংখ্যক ভেন্টিলেটর সরবরাহের জন্য দেশীয় উৎপাদকদের সহায়তা করছে। ইন্ডিয়ান অটো ম্যানুফ্যাকচারার সংগঠন ভেন্টিলেটর উৎপাদনে প্রস্তুত হচ্ছে।


    
    ইতিমধ্যেই আন্তর্জাতিক সংস্থা হ্যামিলটন মাইন্ডরে এবং ড্রেগার’কে ভেন্টিলেটর সরবরাহের বরাত দেওয়া হয়েছে। বিদেশ মন্ত্রকও ১০ হাজার ভেন্টিলেটর সরবরাহের জন্য চীনের বিভিন্ন সরবরাহকারী সংস্থার সঙ্গে যোগাযোগ করছে।

    

    
    CG/BD/SB

    
    
    (Release ID: 1609314) Visitor Counter : 9
    
    
      Read this release in: English