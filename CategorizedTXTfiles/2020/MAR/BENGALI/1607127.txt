      মানবসম্পদবিকাশমন্ত্রক

      সমকালীন সমস্যা সমাধানে ভারতীয় চিরাচরিত জ্ঞান ব্যবস্থা নিয়ে গবেষণা সংক্রান্ত বৈঠকে পৌরোহিত্য করলেন মানবসম্পদ উন্নয়ন মন্ত্রী
      Posted On: 19 MAR 2020 3:18PM by PIB Kolkata


    নয়াদিল্লি , ১৮ মার্চ , ২০২০


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল নিশাঙ্ক আজ নতুন দিল্লিতে ভারতীয় চিরাচরিত জ্ঞান ব্যবস্থা সংক্রান্ত গবেষণার বিষয়ে এক বৈঠকে পৌরোহিত্য করলেন । মানবসম্পদ উন্নয়ন প্রতিমন্ত্রী শ্রী সঞ্জয় ধোত্রে বৈঠকে উপস্থিত ছিলেন। সাহিত্য , কলা , বিজ্ঞান , সংস্কৃতি , ঔষধ , প্রযুক্তি প্রভৃতি ক্ষেত্রের বিশিষ্ট ব্যক্তিরা যাঁরা ভারতের এই চিরাচরিত জ্ঞান ব্যবস্থায় বিশেষ অবদান রেখেছেন তাঁরা এই বৈঠকে যোগ দেন। বিশিষ্ট শিক্ষা প্রতিষ্ঠানগুলির প্রধানরাও ভিডিও কনফারেন্সিং - এর মাধ্যমে এতে অংশ নেন।


    মানবসম্পদ উন্নয়ন মন্ত্রী শ্রী পোখরিয়াল বলেন , ভারতের চিরাচরিত জ্ঞান ব্যবস্থা , বিজ্ঞান , প্রযুক্তি , শিল্প , স্থাপত্য , সংস্কৃতি , গণিত , ঔষধ ইত্যাদি ক্ষেত্রে বিশিষ্ট স্থান অধিকার করা আছে যা আমাদের গর্বের বিষয়। এক্ষেত্রে তিনি যোগ - এর উদাহরণ দেন যাকে রাষ্ট্রসঙ্ঘ এবং বিশ্বের প্রায় সব দেশই স্বীকৃতি দিয়েছে। মন্ত্রী বলেন , বহুদিন ধরেই এটা প্রমাণিত যে আমাদের চিরাচরিত জ্ঞান শুধুই যুক্তি - নির্ভর নয় , তা বিজ্ঞান - ভিত্তিকও। তিনি এও বলেন , ভারতীয় জ্ঞানের এই বিশালত্বকে স্বীকার করে একে ব্যবহার করা যায় সমকালীন সমস্যা সমাধানে আধুনিক গবেষণা ও উদ্ভাবনের মাধ্যমে। এটাই এখন সময়ের দাবি।


    ম ন্ত্রী জানান , এই বৈঠকের উদ্দেশ্য প্রাচীন এবং আধুনিক জ্ঞানভাণ্ডারের সমন্বয়ে সমাজের উন্নয়ন সুনিশ্চিত করা। আমাদের সকলের প্রাথমিক উদ্দেশ্য জনকল্যাণ এবং আমাদের ভারতীয় চিরাচরিত ব্যবস্থার গবেষণার মাধ্যমে বর্তমান সমস্যাগুলির মোকাবিলা করার পথ খোঁজা।


    শ্রী পোখরিয়াল বলেন , চিরাচরিত জ্ঞানের মাধ্যমে আমাদের গবেষণার দিগন্ত বিস্তৃত হবে। আমাদের প্রাচীন প্রথা এবং পাঠ্যে যে ভাবনা ছিল তা বহুমুখী। এর প্রভূত সম্ভাবনা আছে এবং এটা আমাদের চিন্তাভাবনাকে প্রসারিত করে ও সমাধানের অনেক পথ দেখায়।


    কেন্দ্রীয় মানবসম্পদ উন্নয়ন মন্ত্রী বিভিন্ন প্রতিষ্ঠানের চলতি গবেষণা কাজের পর্যালোচনা করেন এবং এই সূত্রে তাদের অভিনন্দন জানান তিনি। তিনি সমস্ত প্রতিষ্ঠানের মধ্যে সংযোগ বাড়ানোর ওপর জোর দেন। এর পাশাপাশি , বিদেশি প্রতিষ্ঠানের সঙ্গে মিলেমিশে এই কাজকে এগিয়ে নিয়ে যেতে বলেন। তিনি বলেন , এর ফলে শুধু ভারতই নয় , সমগ্র বিশ্ব উপকৃত হবে।


    মন্ত্রী আরও বলেন , কম খরচে নানা উদ্ভাবনের মাধ্যমে জাতীয় এবং আন্তর্জাতিক সমস্যার সমাধান করা সম্ভব। প্রাচীনকালে এমন কিছু শাস্ত্র ছিল যা এখনও গুরুত্বপূর্ণ। যেমন আয়ুর্বেদ , যোগ , পাণিনির অষ্টাধ্যায়ী এবং ভর্তৃহরির স্ফোটো সিদ্ধান্ত। এইসব বিষয়ে গবেষণায় আমাদের স্বাস্থ্যেরও উন্নতি হবে।


    বৈঠকে মানবসম্পদ উন্নয়ন মন্ত্রকের অধীন একটি বিভাগ গঠনের পরামর্শ দেওয়া হয় যে বিভাগ এই গবেষণার বিষয়টি দেখভাল করবে এবং কোন একটি আইআইটি - কে দায়িত্ব দেওয়া হবে সমন্বয়কারী প্রতিষ্ঠান হিসেবে কাজ করার জন্য।


    সাংসদ ডঃ সোনাল মান সিং , প্রধান বিজ্ঞান উপদেষ্টা শ্রী কে বিজয় রাঘবন , মানবসম্পদ উন্নয়ন মন্ত্রকের সচিব শ্রী অমিত খারে , আয়ুষ সচিব শ্রী বৈদ্য রাজেশ কোটেচা এবং কাউন্সিল অফ সায়েন্টিফিক অ্যান্ড ইন্ডাস্ট্রিয়াল রিসার্চ ( সিএসআইআর ), ডিফেন্স রিসার্চ অ্যান্ড ডেভেলপমেন্ট অর্গানাইজেশন ( ডিআরডিও ) এবং মানবসম্পদ উন্নয়ন মন্ত্রকের উচ্চ পদস্থ আধিকারিকরা উপস্থিত ছিলেন এই বৈঠকে।


    CG/AP/DM

    
    
    (Release ID: 1607127) Visitor Counter : 4
    
    
      Read this release in: English