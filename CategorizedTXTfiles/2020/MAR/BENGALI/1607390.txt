      শ্রমওকর্মসংস্থানমন্ত্রক

      কোভিড-১৯ সংক্রমণ রুখতে সুফলভোগীদের অনলাইন পরিষেবার সুবিধা নিতে কর্মচারী ভবিষ্যনিধি তহবিল সংগঠনের পরামর্শ
      Posted On: 20 MAR 2020 5:50PM by PIB Kolkata


    নয়াদিল্লি, ২০ মার্চ, ২০২০


    কোভিড-১৯ ছড়িয়ে পড়া রুখতে কেন্দ্রীয় সরকারের নীতি-নির্দেশিকা অনুযায়ী কর্মচারী ভবিষ্যনিধি তহবিল সংগঠন (ইপিএফও) তার সমস্ত সদস্য, পেনশনপ্রাপক ও নিয়োগকর্তাদের বিভিন্ন সুযোগ-সুবিধা বাড়িতে বসেই সহজে অনলাইনের মাধ্যমে গ্রহণ করার পরামর্শ দিয়েছে।


    উল্লেখ করা যেতে পারে, ইপিএফও-র অধিকাংশ পরিষেবাই এখন অনলাইনে পাওয়া যায়। একজন কর্মচারী এখন তাঁর আধার, প্যান, ব্যাঙ্ক অ্যাকাউন্ট ও মোবাইল নম্বরের সঙ্গে ইউনিভার্সাল অ্যাকাউন্ট নম্বর জুড়ে ইপিএফও-র বিভিন্ন সুবিধা গ্রহণ করতে পারবেন। এমনকি, কোনও কর্মচারী একজন মনোনীত প্রতিনিধির মাধ্যমেও অনলাইনে সুবিধা গ্রহণ করতে পারেন। একজন কর্মচারী ভবিষ্যনিধি তহবিল থেকে আগাম টাকা তোলা বা মেয়াদ পূরণ হওয়ার পর প্রাপ্য অর্থ সংগ্রহও অনলাইনে করতে পারবেন।


    একইভাবে পেনশন প্রাপকও তাঁর পেনশন পেমেন্ট অর্ডার ডাউনলোড করতে এবং প্রয়োজনে ডিজিটাল লকারে রেখে দিতে পারবেন। এমনকি, পেনশন প্রাপকরা বছরের যে কোন সময় অনলাইনে তাঁদের ডিজিটাল লাইফ সার্টিফিকেট বা জীবন প্রমাণপত্র আপডেট করতে পারবেন।


    নিয়োগকর্তারাও তাঁদের প্রতিষ্ঠানের নাম ১৯৫২-র ইপিএফ অ্যান্ড এমপি আইন অনুযায়ী নথিভুক্ত করতে পারবেন। অনলাইন মারফৎ সংশ্লিষ্ট প্রতিষ্ঠানের আইডি সংগ্রহ করা যাবে। ইপিএফ সংক্রান্ত যে কোন লেনদেন করা ছাড়াও ইলেক্ট্রনিক চালান তথা রিটার্ন জমা করতে পারবেন। কর্মচারী বা পেনশন প্রাপকরা অনলাইন পোর্টালে তাঁদের যে কোন অভাব-অভিযোগ দাখিল এবং তার সুরাহা করতে পারবেন। ইপিএফও-র অনলাইন-ভিত্তিক সমস্ত সুবিধা সংক্রান্ত বিশদ বিবরণ www.epfindia.gov.in ওয়েবসাইটে দেওয়া রয়েছে। এছাড়াও ‘উমঙ্গ’ অ্যাপ ডাউনলোড করেও পরিষেবা গ্রহণ করা যেতে পারে।


    

    CG/BD/DM

    
    
    (Release ID: 1607390) Visitor Counter : 7
    
    
      Read this release in: English