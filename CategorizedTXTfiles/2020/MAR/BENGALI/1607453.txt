      প্রধানমন্ত্রীরদপ্তর

      কোভিড-১৯ এর মোকাবিলা নিয়ে সব মুখ্যমন্ত্রীদের সঙ্গে প্রধানমন্ত্রীর বৈঠক
      
      আবারো সর্বদা সতর্ক থাকার পরামর্শ প্রধানমন্ত্রীর
      
      বিশ্বজুড়ে এই মহামারী আটকাতে কেন্দ্র এবং রাজ্যগুলিকে অবশ্যই একযোগে কাজ করতে হবেঃ প্রধানমন্ত্রী
      
      এই ভাইরাস মোকাবিলায় আমরা সংকটজনক পরিস্থিতিতে রয়েছি, তবে আতঙ্কের কোন কারণ নেইঃ প্রধানমন্ত্রী
      
      কোভিড -১৯ মোকাবিলায় জাতির উদ্দেশে প্রধানমন্ত্রীর ভাষণের প্রভাব নিয়ে মুখ্যমন্ত্রীদের প্রশংসা

      Posted On: 20 MAR 2020 10:24PM by PIB Kolkata

    নতুনদিল্লি, ২০ মার্চ , ২০২০


    কোভিড-১৯ মোকাবিলায় প্রধানমন্ত্রী শ্রী নরেন্দ্র মোদী আজ সব রাজ্যের মুখ্যমন্ত্রীদের সঙ্গে ভিডিও কনফারেন্সের মাধ্যমে মতবিনিময় করেন।


    সকলে মিলে একযোগে চ্যালেঞ্জের মোকাবিলা


    প্রধানমন্ত্রী বলেন, বিশ্বজুড়ে এই মহামারীর কারণে সব রাজ্য একই সঙ্কটের সম্মুখীন আর তাই কেন্দ্র এবং সব রাজ্যগুলিকে একযোগে কাজ করতে হবে। তিনি বলেন, এই সমস্যার মোকাবিলায় সব নাগরিকদের অংশগ্রহণ যেমন প্রয়োজন, একই সঙ্গে আতঙ্কিত হলেও চলবে না। বিশ্বের নানা দেশে এই ভাইরাস ছড়িয়ে পড়ার প্রেক্ষিতে সবসময় সতর্ক থাকাটি খুব জরুরী।


    প্রধানমন্ত্রী বলেন, এই ভাইরাসের সংক্রমণ রোধে আগামী তিন-চার সপ্তাহ অত্যন্ত গুরুত্বপূর্ণ এবং সামাজিক দূরত্ব বজায় রাখা এই পর্যায়ে খুবই জরুরী। এই কাজে তিনি সব মুখ্যমন্ত্রীদের সক্রিয় হবার অনুরোধ জানান।


    এখন পর্যন্ত গৃহীত পদক্ষেপ


    এই ভাইরাসের ছড়িয়ে পড়া আটকাতে কি কি পদক্ষেপ নেওয়া হয়েছে, কেন্দ্রীয় স্বাস্থ্যসচিব শ্রীমতী প্রীতি সুদান সেই বিষয়ে বিস্তারিত জানান এবং প্রধানমন্ত্রী কিভাবে ব্যক্তিগত উদ্যোগে পরিস্থিতির উপর নজর রাখছেন সে কথাও তিনি উল্লেখ করেন। রাজ্যগুলির সঙ্গে বর্তমান সহযোগিতার প্রক্রিয়া, বিদেশ থেকে আসা যাত্রীদের লক্ষ্য রাখা, ভাইরাসের সংক্রমণ আটকাতে গোষ্ঠীগত নজরদারী, স্বাস্থ্যপরীক্ষার ব্যবস্থাপনা, ভ্রমণ সংক্রান্ত নিষেধাজ্ঞা, এবং বিদেশে আটকে পড়া ভারতীয়দের উদ্ধারের বিষয় নিয়েও শ্রীমতী সুদান বিস্তারিত জানান।


    ভারতীয় চিকিৎসাবিজ্ঞান গবেষণা পরিষদের মহানির্দেশক ডঃ বলরাম ভার্গব জানান, ভারতে এখন এই ভাইরাসের সংক্রমণ দ্বিতীয় পর্যায়ে রয়েছে। তৃতীয় পর্যায়ের সংক্রমণের আশঙ্কা কমাতে তিনি দেশের নানা উদ্যোগের কথা উল্লেখ করেন। স্বাস্থ্য পরিষেবা সঠিক প্রদানের উপর তিনি গুরুত্ব আরোপ করেন এবং পৃথক নজরদারী অর্থাৎ কোয়ারান্টাইনের ব্যবস্থা এবং আইসোলেশন ওয়ার্ডের সংখ্যা বৃদ্ধির কথাও বলেন।


    মুখ্যমন্ত্রীদের বক্তব্য


    কোভিড-১৯ এর মোকাবিলায় কেন্দ্র যে সাহায্য করছে, সেই বিষয়ে মুখ্যমন্ত্রীরা প্রধানমন্ত্রীকে ধন্যবাদ জানান। জাতির উদ্দেশে প্রধানমন্ত্রীর ভাষণের প্রভাব নিয়েও তাঁরা প্রশংসা করেন।


    এখন পর্যন্ত প্রস্তুতি সম্পর্কে তাঁরা প্রধানমন্ত্রী এবং অন্যদের জানান। আলোচনার সময় পরীক্ষাগারের সুযোগ বাড়ানো, সমাজের ঝুঁকিপূর্ণ অংশের মানুষদের আরো সাহায্য, রাজ্যগুলিকে ২০২০-২১-অর্থবর্ষের আর্থিক বন্টন দ্রুত করা, বেসরকারি পরীক্ষাগার ও হাসপাতালগুলিকে এই ভাইরাসের মোকাবিলায় আরো বেশি যুক্ত করার উপর তাঁরা জোর দেন।


    বিশ্বজুড়ে এই মহামারীর মোকাবিলা করতে সব মুখ্যমন্ত্রীরা তাঁদের সমর্থন বজায় রাখার আশ্বাস দেন এবং কেন্দ্রর সঙ্গে একযোগে কাজ করার অঙ্গীকার পুনর্ব্যক্ত করেন।


    প্রধানমন্ত্রীর রাজ্যগুলিকে সাহায্যর আশ্বাস


    রাজ্যগুলির গৃহীত পদক্ষেপে প্রধানমন্ত্রী সন্তোষ প্রকাশ করেন এবং রাজ্যগুলি তাদের অভিজ্ঞতা ভাগ করে নেওয়ায় এবং পরামর্শ দেওয়ায় তিনি ধন্যবাদ জানান। স্বাস্থ্যকর্মীদের দ্রুত ক্ষমতা বৃদ্ধির প্রয়োজনীয়তার কথা উল্লেখ করে স্বাস্থ্যক্ষেত্রে পরিকাঠামো বাড়ানোর উপরও তিনি গুরুত্ব দেন। কালোবাজারী ও অহেতুক মুল্যবৃদ্ধি বন্ধ করতে সংশ্লিষ্ট রাজ্যের মুখ্যমন্ত্রীদের ওই সব রাজ্যের বাণিজ্যিক সংগঠনগুলির সঙ্গে ভিডিও কনফারেন্সের মাধ্যমে বৈঠকের পরামর্শ দেন প্রধানমন্ত্রী। প্রয়োজন অনুসারে এক্ষেত্রে হালকা বলপ্রয়োগ এবং আইনি প্রক্রিয়া গ্রহণেরও তিনি আহ্বান জানান।


    প্রধানমন্ত্রী জানান, আর্থিক সঙ্কট মেটাতে কেন্দ্রের গঠিত কোভিড-১৯ অর্থনৈতিক টাস্ক ফোর্স যথোচিত কৌশল গ্রহণ করবে। বৃহত্তর স্বার্থে দেশের নাগরিকদের নিরাপত্তা সুনিশ্চিত করতে তিনি মুখ্যমন্ত্রীদের প্রয়োজনীয় পদক্ষেপ নেবার আহ্বান জানান। কোভিড-১৯ এর মোকাবিলায় সব রকমের পথ অবলম্বন করা উচিত বলে তিনি মত প্রকাশ করেন।


    CG/CB

    
    
    (Release ID: 1607453) Visitor Counter : 14
    
    
      Read this release in: English