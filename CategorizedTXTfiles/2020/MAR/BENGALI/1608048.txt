      স্বরাষ্ট্র মন্ত্রক

      কোভিড-১৯ লকডাউনের সময় রাজ্য ও কেন্দ্রশাসিত অঞ্চলগুলিতে অত্যাবশ্যক পণ্য ও পরিষেবা অব্যাহত রাখার নির্দেশ
      Posted On: 25 MAR 2020 12:36PM by PIB Kolkata


    কলকাতা, ২৪ মার্চ, ২০২০


    কোভিড-১৯ লকডাউনের সময় রাজ্য ও কেন্দ্রশাসিত অঞ্চলগুলিতে কেন্দ্রীয় স্বরাষ্ট্র মন্ত্রকের পক্ষ থেকে নির্দেশ জারি করে বলা হয়েছে, সামাজিক দূরত্ব বজায় রাখার পাশাপাশি, আক্রান্ত ব্যক্তিদের আইসোলেশনে রাখার ব্যবস্থাও সুনিশ্চিত করতে হবে। একইভাবে, লকডাউন সময়ে রাজ্যে বা রাজ্যের বাইরে অত্যাবশ্যক পণ্য ও পরিষেবা সরবরাহ তথা পরিবহণকে ছাড় দেওয়া হয়েছে।


    লকডাউন বা নিষেধাজ্ঞাগুলি কার্যকর রূপায়ণের পাশাপাশি, অত্যাবশ্যক পরিষেবা তথা উৎপাদন, প্রক্রিয়াকরণ, পরিবহণ, বন্টন, মজুত, ব্যবসা-বাণিজ্য এবং লজিস্টিক সংক্রান্ত সবধরনের পরিষেবাকেও লকডাউনের আওতার বাইরে রাখা হয়েছে।


    অত্যাবশ্যক পণ্য ও পরিষেবার সুযোগ যাতে সহজেই হাতের নাগালে পাওয়া যায় তার জন্য রাজ্য ও কেন্দ্রশাসিত অঞ্চলগুলিকে রাজ্য ও জেলাস্তরে হেল্পলাইন সহ ২৪x৭ কন্ট্রোল রুম খোলার নির্দেশ দেওয়া হয়েছে। উদ্দেশ্য হ’ল – পণ্য ও পরিষেবা প্রদানকারীদের যে কোনও অভাব-অভিযোগের নিরসন করা। কেন্দ্রের পক্ষ থেকে আরও বলা হয়েছে, জেলা প্রশাসন বা পুলিশের সঙ্গে সমন্বয় বজায় রাখতে রাজ্য স্তরে একজন নোডাল আধিকারিককে নিয়োগ করা যেতে পারে। অত্যাবশ্যক পণ্য সামগ্রীর সরবরাহ প্রক্রিয়া অব্যাহত রাখতেই এই উদ্যোগ। উল্লেখ করা যেতে পারে, অত্যাবশ্যক পণ্যসামগ্রী অধিকাংশই পচনশীল সামগ্রী হয়ে থাকে।


    অত্যাবশ্যক পণ্য সামগ্রীর সরবরাহ অব্যাহত রাখতে রাজ্য ও কেন্দ্রশাসিত অঞ্চলগুলিকে একটি আদর্শ কার্যপরিচালন বিধি প্রণয়নেরও নির্দেশ দেওয়া হয়েছে। অত্যাবশ্যক পণ্য সামগ্রীর আন্তঃরাজ্য পরিবহণ বা ই-পাস ব্যবস্থা সুনিশ্চিত করার জন্য নোডাল আধিকারিক নিয়োগের কথাও বলা হয়েছে।


    অত্যাবশ্যক পরিষেবা প্রদানকারী/সরকারি বা রাষ্ট্রায়ত্ত সংস্থার কর্মী/অত্যাবশ্যক পরিষেবার সঙ্গে যুক্ত স্বাস্থ্য কর্মীদের সুরক্ষার জন্য রাজ্য স্তরীয় হেল্পলাইন ব্যবস্থা চালু করার কথাও বলা হয়েছে। অযাচিত কোনও সমস্যা বা স্থানীয় পর্যায়ের সমস্যা সুরাহা করতেই এই হেল্পলাইন চালু করার নির্দেশ।


    রাজ্য ও কেন্দ্রশাসিত অঞ্চলগুলিকে হেল্পলাইন সহ নোডাল কন্ট্রোল রুম বা কার্যালয় স্থাপনের জন্য নির্দেশ জারি করতে অনুরোধ করা হয়েছে। সেই সঙ্গে, অবিলম্বে একজন নোডাল আধিকারিক নিয়োগের কথাও বলা হয়েছে। রাজ্য বা কেন্দ্রশাসিত অঞ্চলের পক্ষ থেকে যে হেল্পলাইন চালু করা হবে, সে সম্পর্কে ব্যাপক প্রচারাভিযান চালাতেও নির্দেশ দেওয়া হয়েছে। স্বরাষ্ট্র মন্ত্রকের পক্ষ থেকে আরও বলা হয়েছে, নোডাল আধিকারিক এবং হেল্পলাইন নম্বর সম্পর্কিত বিস্তারিত বিবরণ জাতীয় স্তরের কেন্দ্রীয় কন্ট্রোল রুমে পাঠাতে।


    CG/BD/SB

    
    
    (Release ID: 1608048) Visitor Counter : 15