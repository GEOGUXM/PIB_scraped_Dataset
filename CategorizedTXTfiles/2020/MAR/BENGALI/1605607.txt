      তথ্যওসম্প্রচারমন্ত্রক

      কলকাতা পিআইবি আয়োজিত ‘মহিলাদের ক্ষমতায়ন’ শীর্ষক আলোচনাচক্রে বিভিন্ন বিষয়ে মতবিনিময়
      Posted On: 06 MAR 2020 6:36PM by PIB Kolkata


    শিলিগুড়ি, ০৬ মার্চ, ২০২০


    মহিলাদের আর্থিক, সামাজিক এবং সাংস্কৃতিক ক্ষমতায়নের প্রয়োজন, যার মধ্যে দিয়ে তাঁদের জগতের পরিবর্তন আসবে। কলকাতার প্রেস ইনফরমেশন ব্যুরো (পিআইবি) এবং শিলিগুড়ির সালেশিয়ান কলেজ যৌথভাবে ‘ মহিলাদের ক্ষমতায়ন ’ শীর্ষক এক আলোচনায় এই বক্তব্য রাখেন দার্জিলিং এবং কালিম্পং জেলার যক্ষ্মা আধিকারিক ডঃ দেবযানী বসু মল্লিক। ডঃ মল্লিক বলেন, যেহেতু দারিদ্র এবং অপুষ্টি মহিলাদের কাছে বড় সমস্যা তাই শারীরিক, সামাজিক এবং মানসিকভাবে এর মোকাবিলা তাঁদেরই করতে হবে। করোনা ভাইরাস (কোভিড-১৯)এর বিষয়ে ডঃ মল্লিক বলেন, এ বিষয়ে আতঙ্কিত হওয়ার কোন প্রয়োজন নেই কিন্তু সকলকে সতর্ক থাকতে হবে। স্বাস্হ্যবিধি মেনে ঘন ঘন হাত ধুতে হবে। কারুর মধ্যে যদি এই ভাইরাস সংক্রমণের লক্ষণ ধরা পড়ে তাহলে তাকে নিকটস্হ স্বাস্হ্য কেন্দ্রে দ্রুত যোগাযোগ করতে হবে।


    শিলিগুড়ির নেওটিয়া গেটওয়েল হেল্থ কেয়ার সেন্টারের চিকিৎসক ডঃ শমিতা দাশ ঘোষ বলেন, মহিলাদের ভয়মুক্ত, শিক্ষিত এবং আর্থিকভাবে স্বনির্ভর হতে হবে। তিনি পরিচ্ছন্নতা এবং স্বাস্হ্যবিধি বজায় রাখার ওপর গুরুত্ব আরোপ করেন। মহিলাদের সমাজের মূল নির্মাণকারী হিসেবে বর্ণনা করে ডঃ ঘোষ বলেন, পরিবার সহ সকলের যত্ন নিতে হলে মেয়েদের নিজেদের স্বাস্হ্যের দিকে খেয়াল রাখা প্রয়োজন। সমাজে স্বাস্হ্য শিক্ষার গুরুত্বের কথাও তিনি উল্লেখ করেন।


    আলোচনায় অংশগ্রহণকারীদের স্বাগত জানিয়ে কলকাতা পিআইবি এবং কেন্দ্রীয় তথ্য সম্প্রচার মন্ত্রকের পশ্চিমবঙ্গের রিজিওনাল আউটরিচ ব্যুরোর অতিরিক্ত মহা নির্দেশক শ্রীমতী জেন নামচু বলেন, বর্তমান দশকে নারীদের অধিকার রক্ষা এবং লিঙ্গ সমতার ওপর গুরুত্ব আরোপ করতে হবে। তিনি আরও বলেন, সাম্যের জন্য মহিলাদের সংগ্রাম কোনো একজন সমাজকর্মী, নারীবাদী বা কোনো সংগঠনের একার দায় নয়, তা মানবাধিকার রক্ষাকারী সকলের। আজকের এই আলোচনায় বিভিন্ন গুরুত্বপূর্ণ সমস্যার সমাধান বেরিয়ে এসেছে।


    সকলের জন্য সমানাধিকার এবং মহিলাদের বিভিন্ন বিষয়ের সমাধানের উদ্দেশ্যে সরকার যে নিরবচ্ছিন্ন প্রচার কর্মসূচি চালিয়ে আসছে, আজকের আলোচনাচক্র তারই অঙ্গ। এই আলোচনায় বাগডোগরা কালিপদ ঘোষ তরাই মহাবিদ্যালয়ের অধ্যক্ষা ডঃ মীনাক্ষ্মি চক্রবর্তী, উত্তরবঙ্গ মেডিকেল কলেজের কমিউনিটি মেডিসিনের সহকারী অধ্যাপক ডঃ শর্মিষ্ঠা ভট্টাচার্য, দার্জিলিং-এর সেন্ট জোসেফ কলেজের অধ্যাপিকা নোরিন ডুনে, সালেশিয়ান কলেজের ডিন ডঃ গুঞ্জিত আওরা মেহতা, ইকো অফ ইন্ডিয়ার সাংবাদিক শ্রীমতী সঞ্চিতা আইচ, দ্য স্টেটসম্যানের সম্পাদক শ্রীমতী দীক্ষা রূপাসা যোগ দেন।


    আলোচনায় অংশগ্রহণকারীরা বলেন, নারীদের ক্ষমতায়ন শুধুমাত্র ঘরে বা কর্মক্ষেত্রে সীমাবদ্ধ নয়, আরও বৃহৎ অর্থে সমাজে সকলের সঙ্গে একযোগে কাজ করতে হবে। মহিলাদের নিজেদের অধিকারের দাবি জানানোর সাহস থাকতে হবে এবং যে কোন বৈষ্যম্যের বিরুদ্ধে সোচ্চার হতে হবে।


    আন্তর্জাতিক নারী দিবস উপলক্ষে কেন্দ্রের বিভিন্ন মন্ত্রক এবং দপ্তর নানা উদ্যোগ গ্রহণ করেছে। গত পয়লা মার্চ থেকে প্রতিদিন এই উপলক্ষে বিভিন্ন অনুষ্ঠানের আয়োজন করা হয়েছে। শিক্ষা, স্বাস্হ্য ও পুষ্টি, মহিলাদের ক্ষমতায়ন, দক্ষতা ও শিল্পোদ্যোগ এবং সমাজের সব ক্ষেত্রে তাঁদের অংশগ্রহণ- এই বিষয়গুলি নিয়ে অনুষ্ঠানগুলি আয়োজিত হচ্ছে।


    CG/CB/NS

    
    
    (Release ID: 1605607) Visitor Counter : 8
    
    
      Read this release in: English