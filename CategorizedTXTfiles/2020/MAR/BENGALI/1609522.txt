      খাদ্যপ্রক্রিয়াকরণশিল্পমন্ত্রক

      খাদ্য প্রক্রিয়াকরণ শিল্পগুলির সমস্যা নিরসনে মন্ত্রক কোভিড-১৯ পরিস্থিতির পরিপ্রেক্ষিতে টাস্কফোর্স গঠন করেছে : হরসিমরত কউর বাদল
      Posted On: 30 MAR 2020 9:26PM by PIB Kolkata


    নয়াদিল্লি, ৩০ মার্চ, ২০২০


    

    কেন্দ্রীয় খাদ্য প্রক্রিয়াকরণ শিল্পমন্ত্রী শ্রীমতী হরসিমরত কউর বাদল শিল্প সংস্থাগুলিকে আশ্বাস দিয়ে বলেছেন যে, বর্তমান কোভিড-১৯ লকডাউন চলাকালীন সময়ে খাদ্য প্রক্রিয়াকরণ এবং সহযোগী শিল্প সংস্থাগুলি যে সকল সমস্যার সম্মুখীন হচ্ছে, তা নিরসনে একটি পৃথক টাস্কফোর্স গঠন করা হয়েছে।


    
    আজ বণিকসভা সিআইআই, ফিকি, অ্যাসোচেম – এর প্রতিনিধিদের সঙ্গে এক ভিডিও কনফারেন্সে শ্রীমতী বাদল জানান, এই টাস্কফোর্সে খাদ্য প্রক্রিয়াকরণ মন্ত্রকের উচ্চ পদস্থ আধিকারিক এবং ইনভেস্ট ইন্ডিয়ার সদস্যদেরকেও অন্তর্ভুক্ত করা হয়েছে। তিনি আরও জানান, এখনও পর্যন্ত এই টাস্কফোর্সের কাছে ২২২টি সমস্যা এসেছে, যার মধ্যে ৯৮টি সমাধান করা হয়েছে। বাকিগুলির সমাধানের কাজ চলছে।


    
    ভিডিও কনফারেন্সে আলোচনার সময় শ্রীমতী বাদল শিল্প প্রতিনিধিদের জানান, রাজ্য সরকারগুলিকে অত্যাবশ্যক সামগ্রী উৎপাদন ও সরবরাহে অনুমতিদানের নির্দেশ দেওয়া হলেও বিভিন্নভাবে তা বাধাপ্রাপ্ত হচ্ছে। এই প্রেক্ষিতে শিল্প প্রতিনিধিরা সমস্ত রাজ্যের জন্য অভিন্ন ব্যবস্থা গড়ে তোলার ওপর জোর দেন। এছাড়াও, সুষ্ঠুভাবে উৎপাদন প্রক্রিয়ার জন্য পর্যাপ্ত শ্রমিকের অভাব হচ্ছে বলে জানিয়ে প্রতিনিধিরা বলেন, পরিবহণের ক্ষেত্রেও ঘাটতি রয়েছে।


    
    মন্ত্রী আরও জানান, খাদ্য প্রক্রিয়াকরণ শিল্পের প্রয়োজনীয় কাঁচামাল এবং উৎপাদিত পণ্য সামগ্রী সুষ্ঠু সরবরাহের জন্য পরিবহণ সংগঠনগুলির সঙ্গে কথা বলা হবে। প্রতিনিধিদের পক্ষ থেকে যে সমস্ত পরামর্শ ও অভিযোগ পেশ করা হয়েছে, তা খতিয়ে দেখার জন্য টাস্কফোর্সের হাতে তুলে দেওয়া হবে বলেও মন্ত্রী জানান।


    

    CG/BD/SB

    
    
    (Release ID: 1609522) Visitor Counter : 2
    
    
      Read this release in: English