      প্রধানমন্ত্রীরদপ্তর

      বৈদ্যুতিন গণমাধ্যমের স্টেকহোল্ডারদের সঙ্গে প্রধানমন্ত্রীর মতবিনিময়
      
      কোভিড ১৯ একটি লাইফটাইম চ্যালেঞ্জ, নতুন এবং উদ্ভাবনী সমাধানের মাধ্যমে এর মোকাবিলা করা দরকার : প্রধানমন্ত্রী
      
      সাংবাদিক, চিত্রগ্রাহক এবং টেকনিশিয়ানরা দেশবাসীর জন্য অক্লান্ত পরিশ্রম ও সেবা করে চলেছেন : প্রধানমন্ত্রী
      
      ইতিবাচক খবর পরিবেশন করে আতঙ্ক ও হতাশা দূর করা সংবাদ মাধ্যমের কর্তব্য : প্রধানমন্ত্রী

      Posted On: 23 MAR 2020 9:04PM by PIB Kolkata

    নয়াদিল্লি, ২৩ মার্চ, ২০২০


    প্রধানমন্ত্রী শ্রী নরেন্দ্র মোদী আজ ভিডিও কনফারেন্সের মাধ্যমে কোভিড-১৯ সংক্রমণের প্রেক্ষিতে উদ্ভূত চ্যালেঞ্জগুলি নিয়ে বৈদ্যুতিন গণমাধ্যমগুলির স্টেকহোল্ডারদের সঙ্গে মতবিনিময় করেন।


    কোভিড-১৯ মহামারীজনিত বিপদের গভীরতা উপলব্ধি করার জন্য এবং একেবারে গোড়া থেকেই সচেতনতা প্রচারের কাজে বৈদ্যুতিন গণমাধ্যম ও চ্যানেলগুলির ভূমিকার প্রশংসা করেন প্রধানমন্ত্রী। তিনি গণমাধ্যমগুলির আন্তরিকতার প্রশংসা করে সাংবাদিক ও চিত্রগ্রাহকরা কোভিড-১৯ সংক্রান্ত সচেতনতা প্রচারে নিরলস কাজ করে চলারও ভুয়সী প্রশংসা করেন। সংবাদ মাধ্যমের এই প্রচেষ্টাকে দেশ সেবা হিসাবে বর্ণনা করে প্রধানমন্ত্রী বাড়ি থেকে সংবাদ উপস্থাপনা সংক্রান্ত উদ্ভাবনী প্রচেষ্টারও প্রশংসা করেন।


    কোভিড-১৯ সংক্রমণকে গুরুতর চ্যালেঞ্জ হিসাবে বর্ণনা করে প্রধানমন্ত্রী বলেন, এই সমস্যার সমাধান উদ্ভাবনী প্রচেষ্টার মাধ্যমে খুঁজে বের করতে হবে। আগামী দিনগুলি সকলের কাছে বড় চ্যালেঞ্জ হতে চলেছে বলে মন্তব্য করে প্রধানমন্ত্রী সামাজিক দূরত্ব বজায় রাখার জন্য সচেতনতা জোরদার করার কথা বলেন। বৈদ্যুতিন চ্যানেলগুলিকে কোভিড-১৯ নিয়ন্ত্রণ ও মোকাবিলায় গুরুত্বপূর্ণ সিদ্ধান্তগুলি সহজবোধ্য ভাষায় মানুষের কাছে পৌঁছে দিতে হবে।


    তিনি বলেন, মানুষ যাতে বর্তমান পরিস্থিতিকে হাল্কাভাবে না নেন এবং অযথা আতঙ্কিত না হন, সেজন্য চ্যানেলগুলিকে ইতিবাচক বার্তা পৌঁছে দিতে হবে। সেই সঙ্গে, করোনার মোকাবিলায় চিকিৎসক ও স্বাস্থ্য পরিষেবার সঙ্গে যুক্ত ব্যক্তিদের উৎসাহিত করতে হবে।


    প্রধানমন্ত্রী বলেন, নিউজ চ্যানেলগুলি সাধারণ মানুষের মতামত ও দৃষ্টিভঙ্গী প্রচারের এক গুরুত্বপূর্ণ মাধ্যম। সরকার এই ধরনের মতামত ও দৃষ্টিভঙ্গীর ওপর সর্বদাই অগ্রাধিকার দিয়ে থাকে। সাক্ষাৎকার নেওয়ার সময় সাংবাদিকদের অন্তত ১ মিটার দূরত্ব বজায় রাখার কথাও তিনি স্মরণ করিয়ে দেন।


    তিনি বিভ্রান্তিকর তথ্য ও প্রচার রুখতে এবং করোনা সংক্রান্ত আলাপ-আলোচনায় বিজ্ঞ ব্যক্তিদের সামিল করে চ্যানেলগুলিকে বিজ্ঞান-ভিত্তিক প্রতিবেদন পেশ করতে বলেন। তিনি আরও একবার অনুশাসন ও সামাজিক দূরত্ব বজায় রাখার জন্য নাগরিকদের প্রতি আহ্বান জানান।


    গণমাধ্যমের প্রতিনিধিরা করোনা চ্যালেঞ্জ মোকাবিলায় অগ্রণী ভূমিকা পালন ও কঠিন পরিশ্রমের জন্য প্রধানমন্ত্রীকে ধন্যবাদ জানান। করোনা মহামারী দমনে তাঁর সঙ্গে হাতেহাত মিলিয়ে কাজ করার ব্যাপারেও গণমাধ্যমের প্রতিনিধিরা প্রধানমন্ত্রীকে আশ্বস্ত করেন।


    সাধারণ মানুষের সঙ্গে প্রধানমন্ত্রী আবেগঘন সম্পর্কের কথা উল্লেখ করে গণমাধ্যমের প্রতিনিধিরা প্রধানমন্ত্রীকে আরও বেশি করে জাতির উদ্দেশে ভাষণ দেওয়ার জন্য অনুরোধ জানান। প্রধানমন্ত্রীকে জাতির উদ্দেশে আগামী ভাষণগুলিতে কোভিড-১৯ থেকে সুস্থ হয়ে উঠেছেন, এমন ব্যক্তিদের অভিজ্ঞতার কাহিনী শোনানোর অনুরোধ করেন। চিকিৎসকদের নিয়ে একটি পৃথক বিভাগ গড়ে তোলার আহ্বান জানিয়ে গণমাধ্যমের প্রতিনিধিরা বলেন, সাংবাদিকরা যে সমস্ত খবর প্রচার করছেন, তাতে কোনও গুজব রয়েছে কিনা, তা যাতে যাচাই করা যায়। প্রসার ভারতীকেও দিনে দু’বার করোনা সংক্রান্ত প্রকৃত তথ্য পরিবেশন করার পরামর্শও দেন তাঁরা।


    সংবাদ মাধ্যমের প্রতিনিধিদেরকে তাঁদের গুরুত্বপূর্ণ মতামত ও প্রস্তাব দেওয়ার জন্য প্রধানমন্ত্রী তাঁদের ধন্যবাদ জানান। কাগজের নোটের মাধ্যমে ভাইরাস সংক্রমণ রোধে ডিজিটাল লেনদেনের ব্যাপারে আরও সচেতনতা প্রচারের জন্য শ্রী মোদী চ্যানেলগুলিকে অনুরোধ জানান।


    স্বাস্থ্য ও পরিবার কল্যাণ মন্ত্রকের সচিব তাঁর মন্ত্রকের বিভিন্ন তথ্য আন্তরিকতার সঙ্গে প্রচারের জন্য সাংবাদিকদের ভূমিকার প্রশংসা করেন। ভারতীয় চিকিৎসা গবেষণা পর্ষদের মহানির্দেশক বলেন, নমুনা যাচাই করার ক্ষেত্রে বিশেষ কৌশল অনুসরণ করতে হয়, যেখানে সংশ্লিষ্ট সকলের পৃথক পৃথক দায়িত্ব রয়েছে। তিনি আরও জানান, নমুনা যাচাইয়ের কাজে ব্যবহৃত চিকিৎসা সরঞ্জাম আরও বেশি উৎপাদনের অনুমোদন দেওয়া হয়েছে।


    প্রধানমন্ত্রীর সঙ্গে এই মতবিনিময় অনুষ্ঠানে কেন্দ্রীয় তথ্য ও সম্প্রচার মন্ত্রী, বিভাগীয় সচিব সহ অগ্রণী বৈদ্যুতিন গণমাধ্যমগুলির সম্পাদক ও বিশিষ্ট সাংবাদিকরা উপস্থিত ছিলেন।


    CG/BD/SB

    
    
    (Release ID: 1607812) Visitor Counter : 14
    
    
      Read this release in: English