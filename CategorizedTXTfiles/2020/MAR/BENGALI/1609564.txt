      শিল্পওবাণিজ্যমন্ত্রক

      সুলভে ওষুধপত্রের যোগান আরও বাড়াতে এবং স্বাস্থ্য কর্মীদের যাতায়াতের সুবিধার্থে বিশেষ উদ্যোগ
      Posted On: 31 MAR 2020 4:34PM by PIB Kolkata


    নয়াদিল্লি, ৩১ মার্চ, ২০২০


    

    
    সুলভে ওষুধপত্রের যোগান আরও বাড়াতে এবং আন্তর্জাতিক সীমানা নির্বিশেষে স্বাস্থ্য কর্মীদের সহজে যাতায়াতের লক্ষ্যে বিশ্ব জুড়ে এক পরিকাঠামো গড়ে তোলার জন্য ভারতের পক্ষ থেকে আন্তর্জাতিক মহলের কাছে আহ্বান জানানো হয়েছে। জি-২০ গোষ্ঠীভুক্ত দেশগুলির বাণিজ্য ও বিনিয়োগ মন্ত্রীদের বৈঠকে অংশ নিয়ে কেন্দ্রীয় বাণিজ্য ও শিল্প মন্ত্রী শ্রী পীযূষ গোয়েল কোভিড-১৯ উদ্ভূত পরিস্থিতি মোকাবিলায় বহুপাক্ষিক অঙ্গীকার আরও আন্তরিকতার সঙ্গে মেনে চলার ওপর গুরুত্ব দিয়েছেন।


    
    শ্রী গোয়েল আরও বলেন, বিভিন্ন বাধা-বিপত্তি সত্ত্বেও ভারত বিশ্বের প্রায় ১৯০টি দেশের কাছে সুলভে উচ্চ মানের চিকিৎসা সামগ্রী ও ওষুধপত্র যোগানোর এক নির্ভরযোগ্য দেশ হয়ে উঠেছে। তিনি আরও বলেন, দরিদ্র থেকে দরিদ্রতর মানুষের জীবন, জীবিকা, খাদ্য ও পুষ্টি নিরাপত্তার বিষয়গুলি নিশ্চিত করতে সংশ্লিষ্ট সবপক্ষকে এক স্থায়ী কাঠামো ব্যবস্থা গড়ে তুলতে হবে। পরিস্থিতি মোকাবিলায় অন্যান্য দেশের সঙ্গে ভারতের সংহতি বজায় রাখার কথা জানিয়ে, সবরকমের স্বাস্থ্য কর্মী, স্যানিটেশন কর্মী এবং অত্যাবশ্যক পরিষেবার সঙ্গে যুক্ত সকলের প্রতি ভারতের সমর্থনের কথা জানান।


    
    অভূতপূর্ব এই চ্যালেঞ্জ মোকাবিলায় উদ্ভাবন, সমন্বয় ও কার্যকর ভূমিকা গ্রহণ অত্যন্ত জরুরী মন্তব্য করে শ্রী গোয়েল বলেন, আমাদের সমবেত প্রয়াসগুলি আইনের শাসন-ভিত্তিক বহুপাক্ষিক ব্যবস্থাকে অবশ্যই প্রতিফলিত করবে। সংশ্লিষ্ট সকল পক্ষকে জাতীয় চাহিদার পাশাপাশি, পণ্য ও পরিষেবার সুষ্ঠু যোগান অব্যাহত রাখার বিষয়টি নিশ্চিত করতে হবে। এছাড়াও, আমাদের এমন এক উপযুক্ত কাঠামো গড়ে তোলার কথা চিন্তা-ভাবনা করতে হবে, যার সাহায্যে স্বল্প সময়েই আন্তর্জাতিক সীমানা নির্বিশেষে প্রয়োজনীয় যাবতীয় চিকিৎসা সামগ্রী গন্তব্যে পৌঁছে দেওয়া সম্ভব হয়।


    
    বিশ্ব জুড়ে বর্তমান পরিস্থিতির প্রেক্ষিতে জি-২০ গোষ্ঠীভুক্ত এবং অতিথি দেশগুলির বাণিজ্য ও বিনিয়োগ মন্ত্রীরা তাঁদের দেশের বাজার খুলে দেওয়ার সিদ্ধান্ত নিয়েছেন। উদ্দেশ্য, লজিস্টিক নেটওয়ার্কের পরিচালন ব্যবস্থাকে অব্যাহত রাখা এবং সুষ্ঠু পথে চালিত করা। উল্লেখ করা যেতে পারে, কোভিড-১৯ মহামারী বিশ্বের কাছে চ্যালেঞ্জ হয়ে ওঠায় জি-২০ বাণিজ্য ও বিনিয়োগ মন্ত্রীদের এই বৈঠক ভিডিও কনফারেন্সের মাধ্যমে আয়োজিত হয়। এই পরিস্থিতি মোকাবিলায় জি-২০ দেশগুলির পক্ষ থেকে আন্তর্জাতিক মহলের কাছে সমন্বয়মূলক প্রয়াস গ্রহণের প্রয়োজনীয়তার কথা উল্লেখ করা হয়েছে।


    

    CG/BD/SB

    
    
    (Release ID: 1609564) Visitor Counter : 10
    
    
      Read this release in: English