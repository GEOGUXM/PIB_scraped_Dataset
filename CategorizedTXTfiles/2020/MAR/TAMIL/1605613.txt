      PIB Headquarters

      சர்வதேச மகளிர் தினம்: மத்திய ரிசர்வ் போலீஸ் படை டிஐஜி சோனல் மிஸ்ரா மாணவியருக்கு ஊக்க உரை
      Posted On: 06 MAR 2020 6:41PM by PIB Chennai


    மாணவியர் இப்போதே தங்கள் எதிர்கால வாழ்க்கைக்கான குறிக்கோளை வகுத்துக் கொண்டு அதற்கேற்ப செயல்பட வேண்டும் என்று மத்திய ரிசர்வ் போலீஸ் படை டிஐஜி சோனல் மிஸ்ரா கூறினார். மத்திய தகவல் ஒலிபரப்பு அமைச்சகத்தின் சென்னை பத்திரிகை தகவல் அலுவலகம் எழும்பூரில் உள்ள எத்திராஜ் மகளிர் கல்லூரியில் ஏற்பாடு செய்திருந்த மகளிர் தின நிகழ்ச்சியில் பேசும்போது அவர் இவ்வாறு குறிப்பிட்டார்.


    நோக்கத்தைத் தெளிவாக முடிவு செய்துகொண்டால், அதற்கேற்ப நமது எதிர்கால வாழ்க்கையைத் தீர்மானிக்க முடியும் என்று கூறிய டிஐஜி மாணவியர் ஒருபோதும் தங்களுக்கு சாதகமற்ற சூழலைக் கண்டு சோர்வடையக்கூடாது என்று வலியுறுத்தினார். மகளிர் அனைவரும் புதிய உத்வேகத்துடன் செயல்பட வேண்டும் என்றும், தங்கள் குறிக்கோளை எட்டும் வகையில், ஆர்வத்துடன் பணியாற்ற வேண்டும் என்றும் கேட்டுக் கொண்டார்.


    எத்திராஜ் மகளிர் கல்லூரியில் நடைபெற்ற மகளிர் தின சிறப்பு நிகழ்ச்சியில், எழுத்தாளர் ஜீவசுந்தரி, தொழில் அதிபர் மற்றும் சமூகசேவகர் ஜெயந்தி மாலா சுரேஷ், வழக்கறிஞர் பிரபாகரன் உள்ளிட்டோர் சிறப்பு விருந்தினர்களாகக் கலந்து கொண்டு மாணவியருக்கு ஊக்கமளிக்கும் வகையிலான தகவல்களைப் பகிர்ந்து கொண்டதுடன் மாணவியரின் சந்தேகங்களுக்கும் விளக்கம் அளித்தனர்.


    கல்லூரி முதல்வர் கோதை, சிறப்பு விருந்தினர்களை வரவேற்று கவுரவித்தார். இந்த நிகழ்ச்சியில், மத்திய அரசு கடந்த ஆறு ஆண்டுகளாக பெண்களின் நலனைக் காக்கவும், அவர்களது முன்னேற்றத்திற்காகவும் செயல்படுத்தி வரும் பல்வேறு திட்டங்கள் குறித்த சிறிய அளவிலான கண்காட்சிக்கும் மண்டல மக்கள் தொடர்பு அலுவலகம் ஏற்பாடு செய்திருந்தது.


    இந்தக் கண்காட்சியில், மகளிருக்காக செயல்படுத்தப்பட்டு வரும் இலவச சமையல் எரிவாயு திட்டத்தின் பலன்கள், பேறுகாலத்தின்போது இலவசமாக அளிக்கப்பட்டு வரும் மருத்துவ சேவைகள் மற்றும் நிதியுதவி, முத்ரா திட்டத்தின்கீழ் இளம் பெண் தொழில் முனைவோருக்கு வழங்கப்படும் கடன் உதவிகள், பெண்களின் உயர்கல்விக்கும், ஆய்வு படிப்புகளுக்கும், மத்திய அரசு மேற்கொண்டுள்ள சிறப்பு நடவடிக்கைகள் ஆகியவை இடம்பெற்றிருந்தன.


    ********

    
    
    (Release ID: 1605613) Visitor Counter : 19