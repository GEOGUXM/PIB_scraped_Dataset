      பிரதமர் அலுவலகம்

      எகனாமிக் டைம்ஸ் உலக வர்த்தக மாநாட்டில் பிரதமர் உரை
      2014ல் இருந்து செயல்பாடு மற்றும் சிந்தனைகளில் உத்வேகம், கூட்டு முயற்சியில் இந்தியா முன்னேறி வருகிறது: பிரதமர்

      Posted On: 06 MAR 2020 10:34PM by PIB Chennai

    எகனாமிக் டைம்ஸ் உலக வர்த்தக மாநாட்டில் பிரதமர் திரு. நரேந்திர மோடி இன்று உரையாற்றினார். உலக வர்த்தக மாநாடு 2020க்கான பரவலான கொள்கை நோக்கமாக `உருவாக்குவதற்கான கூட்டு முயற்சி: மாறுபட்ட சிந்தனைகள் கொண்ட உலகில் நீடித்த வளர்ச்சி' என்பதாக இருந்தது.


    உலகை அச்சுறுத்தி வரும் கொரோனா வைரஸ் பற்றிக் குறிப்பிட்ட பிரதமர் , இப்போதைய சூழ்நிலைக்கு இந்த கொள்கை நோக்கம் பொருத்தமானதாக உள்ளது என்று கூறினார். ``இந்தியாவும், உலக நாடுகளும் ஒன்றுபட்டு இந்தச் சவாலை எதிர்கொள்ள வேண்டும்'' என்று அவர் கூறினார். ஒவ்வொரு காலகட்டத்திலும் புதிய சவால்கள் உருவாகின்றன. அதன் மூலம் - உருவாக்குதலுக்கான கூட்டு முயற்சி - என்பதில் நமது உத்வேகம் பலப்படுத்தப்படுகிறது.


    சமூகத்தில் ஒரு தரப்பினரை கணித்தால் பொது கருத்தை அறியலாம் என்ற காலம் ஒன்று இருந்தது. எந்த விஷயத்திலும் அவர்களுடைய கருத்துதான் இறுதியானதாக இருந்தது. ``ஆனால் தொழில்நுட்ப வளர்ச்சி காரணமாகவும், கருத்தறிதலை `ஜனநாயகமாக்கியதாலும்' சமூகத்தில் அனைத்து தரப்பினரின் கருத்துகளும் முக்கியமானவையாக உள்ளன'' என்று அவர் கூறினார்.


    ``தற்போதைய நிலையை மாற்ற நாம் விரும்புகிறோம். ஆனால் நம்மை விமர்சிப்பவர்கள் அதை விரும்பவில்லை'' என்று பிரதமர் கூறினார். நல்லவற்றை செய்வதை விமர்சகர்கள் ஏற்றுக் கொள்வதில்லை என்று அவர் குறிப்பிட்டார். அகதிகளுக்கான உரிமைகளுக்காக குரல் கொடுப்பவர்கள், அகதிகளுக்காக நிறைவேற்றப்பட்ட குடியுரிமை திருத்தச் சட்டத்தை இப்போது எதிர்க்கிறார்கள் என்றார் அவர். அரசியல்சாசனத்தின் மீது நம்பிக்கை கொண்டிருப்பவர்கள், அதன் 370வது சட்டப் பிரிவு நீக்கப்பட்டதை எதிர்க்கிறார்கள் என்றும் குறிப்பிட்டார்.


    ராம்சாரிட் மனஸ் -ன் ``செயல்படுவதைக் காட்டிலும் போதனை செய்வது எளிது'' என்ற வார்த்தைகளை மேற்கோள் காட்டிய பிரதமர், நிர்வாகத்தில் சவுகரியம் என்பதைவிட, நிர்வாகத்தில் உறுதியான நிலைப்பாடு என்பதில் இந்த அரசு நம்பிக்கை கொண்டிருக்கிறது என்று கூறினார். ``சரியானவற்றை செய்வதில் அரசு உறுதியாக இருக்கிறது, தற்போதைய நிலையை உடைப்பதில் உறுதியாக இருக்கிறது'' என்றும், அனைத்து துறைகளிலும் செயல்படாமல் இருந்தால் சவுகரியம் என்ற நிலையை மாற்றுவதில் உறுதியாக இருக்கிறது என்றும் அவர் கூறினார். இதுதொடர்பாக, மானியங்களை நேரடியாக வங்கிக் கணக்கில் செலுத்தும் திட்டம், ரியல் எஸ்டேட் ஒழுங்குமுறை சட்டம் உருவாக்கியது, வங்கிகள் திவால் சட்டம் உருவாக்கியது, முத்ரா வங்கிக் கடன் திட்டம், ராணுவத்தில் தலைமைத் தளபதி பதவியை உருவாக்கியது, சமூகத்தில் பொதுப் பிரிவினரில் ஏழைகளுக்கு 10 சதவீத இடஒதுக்கீடு வழங்கியது போன்ற, தமது அரசு மேற்கொண்டுள்ள நடவடிக்கைகளை அவர் பட்டியலிட்டார்.


    2014 ஆம் ஆண்டில் இருந்து , செயல்பாடு மற்றும் சிந்தனைகளில் உத்வேகம் மற்றும் கூட்டு முயற்சிக்கான ஒத்துழைப்பு அதிகரித்து வருகிறது என்று அவர் கூறினார். ``இப்போது உலகிற்கு பயன்தரக் கூடிய வகையில், இந்தியா நீடித்த வளர்ச்சிக்கான முன்மாதிரிகளை உருவாக்கி வருகிறது'' என்று பிரதமர் கூறினார். கடந்த ஆறு ஆண்டுகளில் நெடுஞ்சாலைகள், கட்டுமானம், ரயில் பாதை மின்மயமாக்கல் வேகமாக நடைபெறுதல், விமான நிலையங்களின் திறன் அதிகரிப்பு, பெரிய துறைமுகங்களில் சரக்கு கையாளும் திறன் அதிகரிப்பு, பெரிய துறைமுகங்களில் கப்பல்கள் வந்து வெளியில் செல்லும் அவகாசத்தைக் குறைத்தது போன்ற விஷயங்களை அவர் பட்டியலிட்டார். அரசுத் துறைகளில் இருந்த தடைகளைத் தகர்த்து, கூட்டு முயற்சிகள் மேற்கொண்டதால் இவையெல்லாம் சாத்தியமாயிற்று என்றார் அவர்.


    உலகப் பொருளாதாரம் பலவீனமாக இருந்தாலும் , கடந்த சில ஆண்டுகளில் இந்தியா வலுப்பெற்று வந்துள்ளது என்று பிரதமர் கூறினார். உலகப் பொருளாதாரத்தில் 11வது இடத்தில் இருந்த இந்தியா, இப்போது 5வது இடத்துக்கு முன்னேறியுள்ளது என்று அவர் தெரிவித்தார். 5 டிரில்லியன் அமெரிக்க டாலர் அளவுக்கான பொருளாதார நாடாக இந்தியாவை உயர்த்துவதற்கு நான்கு நிலைகளிலான அணுகுமுறைகளை அரசு கையாண்டு வருவதாக அவர் அறிவித்தார்.


    முதலாவது - தனியார் துறையினருடன் இணைந்திருத்தல்


    இரண்டு - நியாயமான போட்டி


    மூன்றாவது - சொத்து உருவாக்கம்


    நான்காவது - காலாவதியான சட்டங்களை நீக்குவது


    கட்டுமானத் துறையில் ரூ.100 லட்சம் கோடிக்கும் அதிகமாக முதலீடுகள் செய்வதற்கான திட்டங்களை அரசு வகுத்துள்ளது என்றும் , அரசு - தனியார் பங்கேற்பு மூலம் நாட்டின் வளர்ச்சிக்கு வலுவான முன்னேற்றகரமான உந்துதல் பாதையைத் தேர்வு செய்திருக்கிறது என்றும் பிரதமர் கூறினார்.!!! ``மேலும் மேலும் பல துறைகளில் தனியாருக்கு அரசு அனுமதித்துக் கொண்டிருக்கிறது. நியாயமான போட்டியை ஊக்குவிப்பதற்காக ஊழல் மற்றும் பாரபட்சமான அணுகுமுறைகளுக்கு எதிராக கடும் நடவடிக்கை எடுக்கப்படும்'' என்று அவர் தெரிவித்தார்.


    எளிமையாக்கல் , சீரமைப்பு மற்றும் வெளிப்படைத்தன்மையில் அரசு கவனம் செலுத்தி வருவதாக பிரதமர் வலியுறுத்தினார். உலகில் மற்ற பெரிய நாடுகளுடன் ஒப்பிடும் போது, இந்தியாவில் தான் கார்ப்பரேட் வரி குறைந்தபட்ச அளவாக உள்ளது என்று அவர் தெரிவித்தார். தொழில் செய்வதில் எளிமையான நாடுகள் பட்டியலில் 5 ஆண்டுகளில் 77 இடங்கள் முன்னேறியுள்ளது என்றும் குறிப்பிட்டார். ``2019 ஆம் ஆண்டில் 48 பில்லியன் டாலர் அளவுக்கு வெளிநாட்டு நேரடி முதலீடுகள் வந்திருக்கின்றன. தனியார் பங்களிப்பு மற்றும் பங்குகள் முதலீடுகள் மூலம் வணிகத்தில் ஈடுபடுதலில் 19 பில்லியன் டாலர் முதலீடு வந்துள்ளது'' என்றும் அவர் கூறினார்.


    தொடர்புடைய அனைவருடனும் அரசு தொடர்ந்து தொடர்பில் இருந்து , அவர்களுடைய கருத்துகளை அறிந்து, ஒவ்வொரு நிலையிலும் முக்கிய முடிவுகளை எடுத்து வருகிறது என்றார் அவர். சர்வதேச சூரியசக்தி கூட்டமைப்பு, பேரழிவு தாங்குதிறன் கட்டமைப்புக்கான கூட்டமைப்பு போன்ற சர்வதேச அமைப்புகளை உருவாக்கியதில் இந்தியாவின் பங்களிப்பை பிரதமர் பெருமிதத்துடன் குறிப்பிட்டார். இந்த விஷயத்தில், ``தேசிய அளவிலான உருவாக்கத்தில் மட்டுமின்றி, சர்வதேச அளவிலான உருவாக்கத்திலும் நாங்கள் கூட்டு முயற்சியில் ஈடுபட்டு வருகிறோம்'' என்று அவர் கூறினார்.


    21வது நூற்றாண்டு வாய்ப்புகள் நிறைந்த காலமாக இருக்கிறது. இருந்தாலும் , உலக அளவில் பொதுவான கருத்தொற்றுமை இப்போது இல்லை என்றார் அவர். உலக சூழ்நிலைகளுக்கு ஏற்ப இந்தியா பெரிய அளவில் மாற்றங்கள் செய்துள்ளதாக அவர் கூறினார். இந்தியாவின் வெளியுறவுக் கொள்கை பற்றிக் குறிப்பிட்ட அவர், ``கடந்த காலத்தில் ஒரு இடைவெளியை பராமரித்து வந்ததன் மூலம் இந்தியா நடுநிலையாக இருந்து வந்தது. இப்போதும் நட்புறவை உருவாக்கி, முன்னெடுத்துச் செல்வதன் மூலம் இந்தியா நடுநிலையாகவே இருக்கிறது'' என்று கூறினார்.


    ***


    

    
    (Release ID: 1605896) Visitor Counter : 40
    
    
      Read this release in: English , Assamese , Punjabi , Gujarati , Odia , Kannada