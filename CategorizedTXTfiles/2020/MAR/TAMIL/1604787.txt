      PIB Headquarters

      மத்திய சுகாதாரம் மற்றும் குடும்பநலத்துறை அமைச்சர் டாக்டர் ஹர்ஷ்வர்தன் தலைமையில் ராமநாதபுரம் புதிய அரசு மருத்துவக் கல்லூரிக்கு அடிக்கல் நாட்டப்பட்டது
      Posted On: 01 MAR 2020 4:30PM by PIB Chennai


    மத்திய சுகாதாரம் மற்றும் குடும்பநலத்துறை அமைச்சர் டாக்டர் ஹர்ஷ்வர்தன் தலைமையில், ராமநாதபுரத்தில் புதிய அரசு மருத்துவக் கல்லூரிக்கு அடிக்கல் நாட்டப்பட்டது. முதலமைச்சர் திரு எடப்பாடி பழனிசாமி, துணை முதலமைச்சர் திரு ஓ. பன்னீர்செல்வம் ஆகியோர் நிகழ்ச்சியில் கலந்து கொண்டனர்.


    ராமநாதபுரம் மாவட்ட ஆட்சியர் வளாகத்திற்கு அருகே 22.67 ஏக்கர் பரப்பளவில், ரூ.479 கோடி மதிப்பீட்டில் அரசு மருத்துவக் கல்லூரி அமைக்கப்பட உள்ளது. இந்த மருத்துவக் கல்லூரிக்கு முதல் தவணையாக ரூ.23 கோடியை மத்திய அரசு ஒதுக்கியுள்ளது.


    இந்த விழாவுக்கு தலைமை வகித்த மத்திய அமைச்சர் டாக்டர் ஹர்ஷ்வர்தன் தமது உரையில், தமிழகத்தில் 11 மருத்துவக் கல்லூரிகளுக்கு பிரதமர் திரு நரேந்திர மோடி தலைமையிலான மத்திய அரசு ஒப்புதல் வழங்கி இன்று இரண்டு புதிய மருத்துவகல்லூரிகளுக்கு அடிக்கல் நாட்டப்படுவதாக தெரிவித்தார்.


    பிரதமர் திரு நரேந்திர மோடி தமிழக முன்னேற்றத்தில் மிகுந்த அக்கறை கொண்டுள்ளதாகக் கூறிய அமைச்சர், கடந்த ஆண்டு மதுரையில் எய்ம்ஸ் மருத்துவமனைக்கு அடிக்கல் நாட்டியதை சுட்டிக்காட்டினார். பல்வேறு நவீன வசதிகளுடன், எய்ம்ஸ் மருத்துவமனை விரைவில் செயல்பாட்டுக்கு வரும் என்று அவர் உறுதியளித்தார். தமிழகம் மேலும் வளர்ச்சியடையவும், மாநில மக்களின் வாழ்க்கைத் தரம் உயரவும் பல்வேறு திட்டங்களை பிரதமர் நரேந்திர மோடி அரசு செயல்படுத்தி வருவதாக திரு ஹர்ஷ்வர்தன் குறிப்பிட்டார்.


    சுகாதாரத் துறையில் தமிழ்நாடு சிறந்து விளங்குவதாக மத்திய அமைச்சர் பாராட்டினார். மத்திய அரசின் ஆயுஷ்மான் பாரத் திட்டம் போன்ற சுகாதாரத் திட்டங்களை செயல்படுத்துவதில் நாட்டிலேயே தமிழகம் முன்னோடி மாநிலமாகத் திகழ்கிறது என்று அவர் தெரிவித்தார். மாநில சுகாதாரத்துறையின் சிறப்பான செயல்பாடு காரணமாக, குழந்தைகள் இறப்பு விகிதம், பிரசவத்தின்போது இறப்பு ஆகியவை வெகுவாக குறைந்துள்ளது என்றும், பெண் குழந்தைகளின் விகிதம் அதிகரித்துள்ளது என்றும் அவர் கூறினார்.


    அனைவருக்கும் சுகாதாரமான, ஆரோக்கியமான வாழ்க்கை கிடைக்கச் செய்வது ஒவ்வொரு அரசின் கடமையாகும் என்று கூறிய அமைச்சர், தரமான மருத்துவ சிகிச்சை பெறுவது ஒவ்வொரு குடிமகனின் உரிமையாகும் என்றும் தெரிவித்தார். இந்த உரிமையை மக்களுக்கு வழங்கும் விதத்தில் மத்திய அரசு செயல்பட்டு வருகிறது என்றும், உரிய மருத்துவ சிகிச்சையை உறுதி செய்ய பிரதமரின் ஆயுஷ்மான் பாரத் திட்டம் மிகச் சிறப்பாக செயல்படுத்தப்பட்டு வருகிறது என்றும் அவர் கூறினார்.


    புதிய இந்தியாவை உருவாக்குவதற்கான முயற்சியில் மத்திய அரசு ஈடுபட்டு வருவதாகவும், அதற்கு தமிழகத்தின் பங்களிப்பு மிக முக்கியமானது என்றும் அமைச்சர் குறிப்பிட்டார்.


    விருதுநகரில் புதிய அரசு மருத்துவக் கல்லூரிக்கும் அடிக்கல் நாட்டப்பட்டது.


    -----

    
    
    (Release ID: 1604787) Visitor Counter : 56