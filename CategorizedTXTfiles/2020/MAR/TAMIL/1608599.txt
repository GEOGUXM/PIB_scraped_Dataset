      சுகாதாரம் மற்றும் குடும்ப நலத்துறை அமைச்சகம்

      கோவிட-19 தற்போதைய நிலவரம்
      இந்தியா, ஈரானிலிருந்து தனது குடிமக்களை அழைத்துக்கொண்டு வந்தது

      Posted On: 11 MAR 2020 3:57PM by PIB Chennai

    கோவிட்- 19 நோய் தொற்று பரவி வரும் சூழ்நிலையில் , பல்வேறு நாடுகளில் உள்ள
    இந்தியக் குடிமக்களையும் , இதர தேசத்தவர்களையும் அங்கிருந்து
    இந்தியாவிற்கு அழைத்து வருவதற்காக , இந்திய அரசு , பல்வேறு நடவடிக்கைகளை
    மேற்கொண்டு வருகிறது.
    
    
    கோவிட் - 19 நோய் தொற்று ஈரானில் விரைவாகப் பரவுகிறது என்று தெளிவாகத்
    தெரிந்ததையடுத்து , அந்த நாட்டிலுள்ள இந்தியக் குடிமக்கள் பாதுகாப்பாகவும்
    பத்திரமாகவும் இருப்பதை உறுதி செய்வதற்கு , இந்திய அரசு பல நடவடிக்கைகளை
    மேற்கொண்டது.
    
    
    யாத்திரீகர்கள் , மாணவர்கள் , மீனவர்கள் உட்பட பல இந்திய நாட்டவர்கள்
    ஈரானில் உள்ளனர்.
    
    
    
    7 மார்ச் 2020 அன்று ஈரானிலிருந்து 108 மாதிரிகள் கிடைக்கப்பெற்றன.
    
    
    இந்த மாதிரிகள் எய்ம்ஸ் மருத்துவமனை பரிசோதனைக் கூடத்தில்
    பரிசோதிக்கப்பட்டு வருகின்றன. இந்திய மருத்துவ ஆராய்ச்சிக் கழகத்தின் (ஐ
    சி எம் ஆர்) ஆறு விஞ்ஞானிகள் , ஈரானுக்கு அனுப்பப்பட்டு பணியில் உள்ளனர்.
    அவர்கள் அங்கு ஒரு ஆய்வுக் கூடத்தை நிறுவுவதற்குத் தேவையான
    உபகரணங்களும் , வேதிப் பொருட்களும் ஏற்கனவே அனுப்பப்பட்டு விட்டன.
    
    
    ஈரானிலிருந்து 10 மார்ச் 2020 அன்று இந்தியாவிற்கு அழைத்து வரப்பட்ட
    முதல் குழுவில் 25 ஆண்கள் , 31 பெண்கள் , இரண்டு குழந்தைகள் உட்பட மொத்தம்
    58 பேர் இருந்தனர். தற்போது இவர்களில் ஒருவருக்கும் கோவிட- 19 நோய்
    அறிகுறி ஏதும் இல்லை.
    
    
    கோவிட- 19 பாதித்த நாடுகளில் இருந்து இதுவரை 948 பயணிகளை இந்திய அரசு
    அழைத்துக் கொண்டு வந்துள்ளது.
    
    
    
    இவர்களுள் 900 பேர் இந்தியக் குடிமக்கள். 48 பேர் , மாலத்தீவு , மியான்மர் ,
    வங்கதேசம் , சீனா , அமெரிக்கா , மடகாஸ்கர் , இலங்கை , நேபாளம் ,
    தென்னாப்பிரிக்கா மற்றும் பெரு நாடுகளைச் சேர்ந்தவர்கள்.
    
    
    முன்னதாக சீனாவின் ஹுபேய் மாகாணத்திலுள்ள வூஹான் நகரம் கோவிட்- 19
    நோய்த்தொற்றின் ஆதார மையமான போது , நூற்றுக்கணக்கான இந்தியர்கள்
    அந்நகரத்தில் சிக்கித் தவித்தனர். அப்போது ஏர் இந்தியா இரண்டு சிறப்பு
    விமானங்கள் மூலம் அவர்களை அங்கிருந்து வெளியேற்றி , இந்தியாவிற்கு
    அழைத்துக் கொண்டு வந்தது. இவ்விமானங்களின் மூலம் 654 பயணிகள்
    இந்தியாவிற்கு அழைத்துவரப்பட்டனர். அவர்களில் 647 பேர் இந்தியக்
    குடிமக்கள்.
    
    
    
    1 பிப்ரவரி 2020 அன்று சீனாவிலிருந்து முதல்கட்டமாக 324 இந்தியர்கள்
    அழைத்துக் கொண்டு வரப்பட்டார்கள். இவர்களுள் 104 பேர் இந்திய திபெத்
    எல்லை காவல் படையின் சாவ்லா முகாமில் தனிமைப்படுத்தப்பட்டு ,
    கண்காணிக்கப்பட்டு வருகிறார்கள். மானேசர் இராணுவ முகாமில் 220 பேர் தங்க
    வைக்கப்பட்டுள்ளனர்.
    
    
    இரண்டாவது குழுவில் அழைத்துவரப்பட்ட 330 பயணிகளில் மாலத்தீவு குடிமக்கள்
    7 பேர். இந்திய தூதரக அதிகாரிகள் இருவர். இந்த அதிகாரிகள் இம்மக்களை
    அங்கிருந்து மீட்டுக் கொண்டு வருவதற்கான பணிகளில் ஈடுபடுவதற்காக
    சென்றவர்கள். இவர்கள் அனைவரும் இந்தியாவிற்கு 3 பிப்ரவரி 2020 அன்று
    வந்து சேர்ந்தனர். இவர்களுள் 300 பேர் ( 7 மாலத்தீவினர் உட்பட) சாவ்லா
    முகாமில் வைக்கப்பட்டனர். 30 பேர் மானேசருக்கு கண்காணிப்பிற்காக
    அனுப்பப்பட்டனர்.
    
    இவர்கள் அனைவருமே 14 நாட்களுக்கு தனிமைப்படுத்தப்பட்ட நிலையில்
    வைக்கப்பட்டிருந்தனர். அவர்களுக்கு இருமுறை பரிசோதனை செய்யப்பட்டதில்
    கோவிட்- 19 நோய் அவர்களுக்கு இல்லை என்று தெரியவந்தது. அவர்கள் 18
    பிப்ரவரி 2020 அன்று முகாம்களில் இருந்து வீடுகளுக்கு அனுப்பப்பட்டனர்.
    
    
    சீனாவிலுள்ள ஹூபேய் மாகாணத்திலிருந்து 112 பயணிகளை , இந்திய விமானப்படை 26
    பிப்ரவரி 2020 அன்று அழைத்து வந்தது. இவர்களுள் 76 பேர் இந்தியக்
    குடிமக்கள். மற்றவர்கள் , மியான்மர் , வங்கதேசம் , மாலத்தீவு , சீனா ,
    அமெரிக்கா , மடகாஸ்கர் , தென்னாப்பிரிக்கா போன்ற நாடுகளைச் சேர்ந்தவர்கள்.
    
    
    இவர்கள் அனைவரும் 27 பிப்ரவரி 2020 அன்று , இந்தியா வந்தடைந்தனர். இவர்கள்
    இந்திய – திபெத் எல்லைக் காவல் படையினர் முகாமில் 14 நாட்களுக்கு
    வைக்கப்பட்டிருந்தனர். இவர்களில் எவருக்கும் கோவிட்- 19 நோய் இல்லை என்று
    முதலாவது பரிசோதனையில் தெரிய வந்துள்ளது. இந்திய விமானப்படை விமானம்
    சீனாவிற்கு ஒரு நல்லெண்ணச்செயல் அடிப்படையில் மருத்துவச் சாதனங்களை
    எடுத்துச் சென்றது.
    
    
    
    ஜப்பானிய சுற்றுலா கப்பல் ‘ டைமண்ட் பிரின்சஸ் ’ கப்பலிலிருந்து 124
    பயணிகள் , ஜப்பானின் யோகொஹமா துறைமுகத்திலிருந்து , ஏர் இந்தியா விமானம்
    மூலம் , இந்தியாவிற்குக் கொண்டுவரப்பட்டனர். 124 பயணிகளில் 5 பேர் இலங்கை ,
    நேபாளம் , தென்னாபிரிக்கா , பெரு ஆகிய நாடுகளைச் சேர்ந்தவர்கள். இவர்கள்
    அனைவரும் மானேசர் இராணுவ முகாமில் தங்கவைக்கப்பட்டுள்ளனர். முதலாவது
    பரிசோதனையில் , இவர்களில் யாருக்கும் நோய் தொற்று இல்லை என்று
    கண்டறியப்பட்டுள்ளது.
    
    
    
    தடுப்பு நடவடிக்கையாக , 10 மார்ச் 2020 அன்று இந்திய அரசாங்கத்தால்
    வெளியிடப்பட்ட பயண அறிவுரையின்படி , சீனா , ஹாங்காங் , தென் கொரியா ,
    ஜப்பான் , இத்தாலி , தாய்லாந்து , சிங்கப்பூர் , ஈரான் , மலேசியா , பிரான்ஸ் ,
    ஸ்பெயின் , ஜெர்மனி ஆகிய நாடுகளுக்கு பயணம் செய்த எந்தப் பயணியாக
    இருந்தாலும் , அவர்கள் தாங்கள் இந்தியாவிற்கு வந்த நாளிலிருந்து 14
    நாட்கள் தங்களைத் தாங்களே , தனிமைப்படுத்திக் கொள்ள வேண்டும் என்று
    அறிவுறுத்தப்பட்டிருந்தது. மீண்டும் அறிவுறுத்தப்பட்டது வீட்டிலிருந்தே
    பணி செய்வதற்கான சூழலை இந்த காலத்திற்கு , அவர்களது நிறுவனங்கள்
    அவர்களுக்கு ஏற்படுத்தித் தர வேண்டும் என்று அறிவுறுத்தப்பட்டுள்ளது
    
    
    
    தற்போது இந்தியாவில் 60 பேருக்கு நோய் தொற்று இருப்பதாகக்
    கண்டறியப்பட்டுள்ளது. ( இதில் கேரளாவில் நோய் தொற்று இருப்பதாகக்
    கண்டறியப்பட்ட மூன்று பேர் ஏற்கனவே குணமடைந்து வீட்டுக்கு அனுப்பப்பட்டு
    விட்டார்கள்). நேற்றைய தினத்திலிருந்து இன்றுவரை 10 புதிய நபர்களுக்கு
    கோவிட் 19 நோய் இருப்பதாகத் தெரியவந்துள்ளது. இதில் 8 பேர் கேரள
    மாநிலத்தைச் சேர்ந்தவர்கள். ஒருவர் ராஜஸ்தானைச் சேர்ந்தவர். ஒருவர்
    டில்லியைச் சேர்ந்தவர்.

    
    
    (Release ID: 1608599) Visitor Counter : 44
    
    
      Read this release in: English , Urdu , Hindi , Bengali , Telugu , Malayalam