      PIB Headquarters

      சர்வதேச மகளிர் தினம்: சென்னையில் மாணவியர் பேரணி காவல்துறை துணை ஆணையர் துவக்கி வைத்தார்
      Posted On: 06 MAR 2020 4:09PM by PIB Chennai


    சர்வதேச மகளிர் தினத்தை முன்னிட்டு, சென்னை பெசன்ட் நகர் எலியட்ஸ் கடற்கரை சாலையில் இன்று காலை மகளிர் பேரணி நடைபெற்றது. இதனை சென்னை காவல்துறையின் பெண்கள் மற்றும் குழந்தைகளுக்கு எதிரான குற்றங்கள் தடுப்புப் பிரிவின் துணை ஆணையர் ஹெச் ஜெயலட்சுமி துவக்கி வைத்தார்.


    நிகழ்ச்சியில் பேசிய அவர், பெண்களின் முன்னேற்றமே ஒட்டுமொத்த சமுதாயத்தின் முன்னேற்றம் என்றார். பெண்களின் முன்னேற்றத்திற்கு நாம் முக்கியத்துவம் அளிக்க வேண்டும் என்று கூறுவதை விட அதைக் கடமையாக ஏற்று செயல்பட வேண்டும் என்றுக் குறிப்பிட்டார்.


    பெண்களின் முன்னேற்றம் காரணமாகவே நாட்டின் பொருளாதார வளர்ச்சி உயர்வு நிலையை அடைந்திருப்பதாக அவர் தெரிவித்தார். மகளிர் மற்றும் பெண் குழந்தைகளுக்கு எதிரான குற்றங்கள் நடைபெறுவதைத் தவிர்க்க முதற்கட்டமாக அவர்களுக்கு விழிப்புணர்வு ஏற்படுத்துவதை நோக்கமாகக் கொண்டு தமது துறை செயல்பட்டு வருதாக அவர் செய்தியாளர்களிடம் பேசுகையில் தெரிவித்தார்.


    பெண்களின் பாதுகாப்பை உறுதி செய்வதற்காக முழுவதும் மகளிர் போலீசால் நிர்வகிக்கப்படும் அம்மா ரோந்து வாகனங்கள் நகர்முழுவதும் கண்காணிப்பில் ஈடுபட்டு வருவதாக கூறிய அவர், இதன் காரணமாக நகரில் பெண்களுக்கு எதிரான வன்முறை மற்றும் திருட்டு சம்பவங்கள் பெரும் அளவில் குறைந்திருப்பதாகத் தெரிவித்தார்.


    பணிபுரியும் மகளிருக்கான பாதுகாப்பை உறுதி செய்யும் வகையில் அவர்கள் பணிபுரியும் இடங்களில், இத்தகைய பெண்கள் தங்குவதற்காக ஏற்படுத்தப்பட்டு உள்ள விடுதிகளில் கண்காணிப்பு கேமிராக்கள் பொருத்துவது அவசியம் என்று அறிவுறுத்தப்பட்டுள்ளதாக அவர் குறிப்பிட்டார்.


    பெண்களின் பாதுகாப்புக்காக காவல் துறையால் ஏற்படுத்தப்பட்டுள்ள காவலன் செயலி மூலமாகவும், புகார்கள் பெற்று நடவடிக்கை எடுக்கப்பட்டு வருவதாக அவர் மற்றொரு கேள்விக்கு பதிலளிக்கையில் கூறினார். அதேபோல, அவசர உதவிக்கான எண்ணுக்கு எப்படி அழைப்பது என்றும் அந்த எண்ணின் மூலமாக ஆபத்துக் காலத்தில் உதவிகளைப் பெறுவது எப்படி என்றும் பல்வேறு கல்லூரிகளில் தாம் சென்று விளக்க உரையாற்றி வருவதாகவும் குறிப்பிட்டார்.


    இந்தப் பேரணி நிகழ்ச்சியில், செல்லம்மாள் கல்லூரியைச் சேர்ந்த சுமார் 200 மாணவிகள் கலந்துகொண்டனர். அவர்கள் பெண் விடுதலை மற்றும் மகளிருக்கான உரிமைகள் குறித்த பதாகைகளை ஏந்திய வண்ணம் பேரணியில் பங்கேற்றனர். பேரணியில் கலந்து கொண்ட மாணவியருக்கு சான்றிதழ்கள் வழங்கப்பட்டன.


    ********

    
    
    (Release ID: 1605536) Visitor Counter : 25