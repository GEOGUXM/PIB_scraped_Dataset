      PIB Headquarters

      அரசு மேம்பாட்டுத் தி்ட்டங்களுக்கு முக்கியத்துவம் அளித்து செய்தி வெளியிட வேண்டும்
      பட்ஜெட்டில் பெண்களுக்கு கூடுதல் ஒதுக்கீடு அவசியம்
      
      செய்தியாளர்கள் தங்கள் பணிப்பளுவை ஏற்கும் வகையில் உடல்தகுதியை உயர்த்திக் கொள்ளவேண்டும்.
      
      இருதரப்பையும் சீர்தூக்கி சமச்சீராக செய்தி வெளியிட வேண்டும்
      செள்னையில் பத்திரிகை தகவல் அலுவலக மகளிர் செய்தியாளர்களுக்கான பயிலரங்கில் நிபுணர்கள் கருத்து
      Posted On: 13 MAR 2020 7:02PM by PIB Chennai


    சென்னை பத்திரிகை தகவல் அலுவலகம் இன்று (13.03.2020) சென்னையில் மகளிர் செய்தியாளர்களுக்கான பயிலரங்கை நடத்தியது. இந்த பயிலரங்குக்கு தலைமையேற்ற தகவல் ஒளிபரப்பு அமைச்சகத் தென்மண்டலத் தலைமை இயக்குநர் திரு எஸ் வெங்கடேஸ்வர், மகளிர் செய்தியாளர்களுக்கு தனியாக பயிலரங்கு நடத்தப்படுவது இதுவே முதல் முறை என்று கூறினார். ஊடகத்துறையில் பெண்கள் செய்தியாளர்களாக பங்கேற்பது அதிகரித்து வருவது மகிழ்ச்சியளிக்கிறது என்றார். பெண் செய்தியாளர்கள் தங்கள் பாலினத்திற்கு அதிகாரமளித்தல் குறித்த செய்திகளுக்கு முக்கியத்துவம் தரும் அதே வேளையில் அரசின் மேம்பாட்டுத்திட்டங்களுக்கு உரிய இடம் அளிக்க வேண்டும் என்று கேட்டுக் கொண்டார். மத்திய, மாநில அரசுகள் தங்களது பட்ஜெட் ஒதுக்கீடு மற்றும் திட்டங்கள் மூலம் சமுதாயத்தின் அனைத்துப் பிரிவினரின் மேம்பாட்டுக்கு அடித்தளம் அமைப்பதால் அவற்றுக்கு உரிய இடத்தை செய்தியாளர்கள் ஒதுக்க வேண்டும் என கேட்டுக் கொண்டார்.


    பயிலரங்கில் தொடக்க உரை நிகழ்த்திய தமிழ்நாடு பெண் வழக்கறிஞர்கள் இணையத்தின் தலைவர் திருமதி கே சாந்தகுமாரி, பணியிடங்களில் குறிப்பாக ஊடகம் சார்ந்த பணியிடங்களில் பெண் பணியாளர்களின் பாதுகாப்புக்கு மிகுந்த முக்கியத்துவம் அளிக்க வேண்டும் என்று கூறினார். அனைத்து அலுவலகங்களிலும் உள் புகார் குழுக்கள் (ஐசிசி) அமைத்துச் செயல்படுவது பெண்களுக்கு எதிரான இன்னல்களைத் தடைசெய்வதாகவும், குறை தீர்ப்பதாகவும், தண்டனை அளிப்பதாகவும், அமையும் என்று அவர் கூறினார்.


    அரசுகள் பட்ஜெட் தயாரித்து தாக்கல் செய்யும்போது , பாலின அடிப்படையிலான பட்ஜெட் ஒதுக்கீடுகள் மற்றும் திட்டங்களுக்கு முக்கியத்துவம் அளிக்க வேண்டும் என்று திருமதி சாந்தகுமாரி கேட்டுக் கொண்டார்.


    பத்திரிகைகள், மாற்றங்களை உருவாக்கும் சக்திகளாக செயல்படுகின்றன என்றும் பாதிக்கப்பட்ட பெண்களுக்கு கடைசிப் புகலிடமாக விளங்குகின்றன என்றும் உதாரணங்களுடன் விளக்கிய அவர், பெண் பத்திரிகையாளர்கள் தங்கள் துறையில் முன்னேறுவதைத் தடுக்கும் வகையில், அவர்கள் நடத்தையைக் குறை கூறி கருத்துக்கள் வெளியிடப்படும் போக்கை கண்டனம் செய்தார்.


    “பணி இடத்தில் ஆரோக்கியமான வாழ்க்கை முறையைப் பராமரித்தல்” என்ற தலைப்பில் ​பயிலரங்கின் முதல் அமர்வு நடைபெற்றது. தமிழ்நாடு உடற்கல்வி மற்றும் விளையாட்டு பல்கலைக்கழகத்தின் உடலியல் பயிற்சி மற்றும் உயிர் எந்திரவியல் துறையின் தலைவரான டாக்டர் கிரேஸ் ஹெலினா, ஆரோக்கியமான வாழ்க்கைக்கு உடற்தகுதி முக்கியமாகும் என்று கூறினார். தற்போதைய வாழ்க்கை மு​றை காரணமாக 35 வயதிலேயே பலருக்கு, குறிப்பாக பெண்களுக்கு பல்வேறு உடல் ரீதியிலான பிரச்சினைகள் ஏற்படுவதாகக் கூறினார்.


    நீண்ட நேரம் உழைப்பதற்கான திறனை உடற்தகுதி அளிப்பதாகவும், உணவு, உடற்பயிற்சி, ஓய்வு ஆகியவை ஆரோக்கியமான உடல்நிலைக்கு மிகவும் அவசியம் என்றும் அவர் குறிப்பிட்டார். இந்த மூன்று அம்சங்களும் அனைவருக்கும் முக்கியமாகத் தேவை என்று அவர் வலியுறுத்தினார். தற்போது சொகுசான வாழ்க்கைக்கு பழக்கப்பட்டு விட்டதால், உடற்பயிற்சி அடியோடு இல்லாமல் போய், பல்வேறு உபாதைகள் ஏற்படுவதாகத் தெரிவித்தார்.


    தேநீர், காபி போன்ற பானங்கள் உடலுக்கு தீங்கு இழைப்பவை என்று கூறிய அவர், அடிக்கடி தண்ணீர் பருகுவதால், உடலுக்குத் தேவையான சக்தி கிடைப்பதாகத் தெரிவித்தார். தரையில் அமர்ந்து உணவு அருந்துதல் நன்மை பயக்கும் என்றும் அவர் கூறினார். ஒவ்வொருவரும் தாங்கள் செய்யும் வேலைக்கு ஏற்ப, உணவு உட்கொள்வதை வழக்கமாகக் கொள்ள வேண்டும் என்றும், அதிக அளவில் உணவு உட்கொண்டு, அமர்ந்தபடி வேலை செய்வதால், கலோரிகள் முழுவதுமாக எரிக்கப்படாமல், வயிறு உள்ளிட்ட பகுதிகளில் கொழுப்பாகத் தங்கிவிடுவதாக அவர் தெரிவித்தார்.


    நீண்ட நேரம் அமர்ந்தபடியே வேலை பார்ப்பவர்கள் அவ்வப்போது எழுந்து சிறிது தூரம் நடந்து ஆசுவாசப்படுத்திக் கொள்ளலாம் என அவர் தெரிவித்தார். மேலும் சில எளிய உடற்பயிற்சி முறைகளையும் அவர் செய்து காண்பித்தார்.


    இரண்டாவது அமர்வாக ஊடகங்களில் பெண்கள் என்ற தலைப்பில் மூத்த பெண் பத்திரிகையாளர் திருமதி லஷ்மி சுப்ரமணியன் பேசினார். பத்திரிகை மற்றும் ஊடகத் துறையில் தனது அனுபவங்களை பகிர்ந்து கொண்ட அவர், புதிதாக வரும் பெண் ஊடகவியலாளர்கள் செய்திகளை தரும்போது, எதைத் தவிர்க்க வேண்டும் என்பதை துல்லியமாகத் தெரிந்து கொள்ள வேண்டும் என்று கூறினார். ஊடகங்களில் பணிபுரியும் பெண்களுக்கு எதையும் எதிர்கொள்ளும் துணிச்சல் அவசியம் என்று அவர் குறிப்பிட்டார். எந்தப் பிரச்சினையையும் மேம்போக்காக அணுகாமல், அதுபற்றிய ஆழமான அறிவுடன் செய்திகளை வழங்க வேண்டும் என்று அவர் கூறினார்.


    இலங்கையில் ஈஸ்டர் பண்டிகையின் போது குண்டுவெடித்த சம்பவம் குறித்து நேரடியாக கள ஆய்வு செய்து செய்தி வெளியிட்டதையும், சிரியாவில் போர் பூமிக்கு நேரடியாகச் சென்று அங்குள்ள அகதிகள் முகாம், சிறைச்சாலைகள் ஆகியவற்றை பார்த்து, அதுகுறித்த கட்டுரையை தாம் வெளியிட்டதையும் அவர் விவரித்தார். வடகிழக்கு சிரியாவிற்கு சென்ற முதல் தெற்காசிய பத்திரிகையாளர் தாம்தான் என்று கூறிய பத்திரிகையாளர் லஷ்மி, அங்கு செல்வதற்கு எடுத்துக் கொண்ட முயற்சிகள், தமக்கு ஏற்பட்ட அனுபவங்கள் குறித்து விவரித்தார்.


    முன்னதாக, நிகழ்ச்சியில் வரவேற்புரை நிகழ்த்திய பத்திரிகை தகவல் அலுவலக ஊடகத் தகவல் அலுவலர் திருமதி கீதா, மத்திய அரசின் நலத்திட்டங்களை பெண் ஊடகவியலாளர்கள் மக்களிடம் கொண்டு சேர்க்க வேண்டும் என்று கேட்டுக்கொண்டார். அனைத்து அமர்வுகளையும் பிஐபி அலுவலர் திருமதி ஸ்ரீவித்யா ஒருங்கிணைத்தார்.


    இந்த பயிலரங்கில் அகில இந்திய வானொலி செய்திப் பிரிவு இயக்குனர் திரு.வை.பழனிசாமி, மண்டல மக்கள் தொடர்புத் துறை இணை இயக்குனர் திரு. ஜே. காமராஜ், பத்திரிகை தகவல் அலுவலக துணை இயக்குனர் திரு. நதிம் துஃபைல் உள்ளிட்டோர் பங்கேற்றனர்.


    பிற்பகல் அமர்வில் ஸ்கார்ஃப் அமைப்பின் மனநல மருத்துவர் டாக்டர் மங்களா சிறப்புரையாற்றினார். அன்றாட வாழ்வில் மனநலத்தைப் பேணி பாதுகாப்பதில் பெண்கள் சந்திக்கும் சவால்களை விவரித்த அவர், அவற்றை எதிர்கொள்ளும் வழிமுறைகளையும் விளக்கினார். இந்த கலந்துரையாடல் அமர்வில், செய்தியாளர்கள் எழுப்பிய ஐயங்களுக்கு அவர் விளக்கம் அளித்தார்.


    *****

    
    
    (Release ID: 1606389) Visitor Counter : 43