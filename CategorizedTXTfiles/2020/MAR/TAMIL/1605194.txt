      PIB Headquarters

      52-வது தென்மண்டல மத்திய வருவாய்த் துறை விளையாட்டுப் போட்டிகள் 2019-20 நிறைவடைந்தன
      Posted On: 03 MAR 2020 5:14PM by PIB Chennai


    சென்னை வருமான வரித்துறை ஏற்பாடு செய்திருந்த 52-வது தென்மண்டல மத்திய வருவாய்த் துறை விளையாட்டுப் போட்டிகள் சென்னை நேரு விளையாட்டு மைதானத்தில் கடந்த 2 மற்றும் 3 ஆம் தேதி நடைபெற்றது. தமிழ்நாடு, கர்நாடகா, ஆந்திரா, தெலங்கானா, கேரளா ஆகிய மாநிலங்களைச் சேர்ந்த வருமான வரித்துறை, ஜிஎஸ்டி வரித்துறை, மத்திய கலால் மற்றும் சுங்கத்துறைகள் சார்பில் 840 விளையாட்டு வீரர்கள், தடகளம், கால்பந்து, ஹாக்கி, கூடைப்பந்து, கபடி, வாலிபால், கிரிக்கெட், காண்ட்ராக்ட் பிரிட்ஜ், சதுரங்கம், கேரம், டென்னிஸ், டேபிள் டென்னிஸ், உடற்கட்டு, நீச்சல், பேட்மிண்டன், ஸ்குவாஷ், பில்லியர்ட்ஸ், ஸ்னூக்கர் ஆகிய 17 விதமான விளையாட்டுப் போட்டிகளில் கலந்து கொண்டனர். இந்தப் போட்டிகள் ஜவஹர்லால் நேரு விளையாட்டு மைதானம், மேயர் ராதாகிருஷ்ணன் விளையாட்டு மைதானம், எஸ்டிஏடி சர்வதேச டென்னிஸ் மைதானம், அண்ணா நீச்சல்குளம் ஆகிய இடங்களில் நடைபெற்றன. இந்தப் போட்டிகளில் வெற்றி பெற்றவர்கள் கொல்கத்தாவில் வரும் 19 முதல் 21 ஆம் தேதிவரை நடைபெறவுள்ள தேசிய மத்திய வருவாய்த்துறை விளையாட்டுப் போட்டிகளில் கலந்து கொள்வார்கள்.


    விளையாட்டுப் போட்டிகளின் நிறைவு விழா 3-ம் தேதி நடைபெற்றது. சென்னை வருமான வரித்துறை தலைமை இயக்குனர் திரு. தினேஷ் சி.பட்வாரி, வருமான வரி-1 பிரிவின் தலைமை ஆணையர் திரு. அரவிந்த்குமார் ஆகியோர் தலைமை விருந்தினர்களாகக் கலந்து கொண்டனர். பாட்டியாலாவில் உள்ள தேசிய விளையாட்டு நிறுவனத்தைச் சேர்ந்த டேபிள் டென்னிஸ் பயிற்சியாளர் துரோணாச்சாரியா விருது பெற்ற திரு. ஏ. ஸ்ரீநிவாச ராவ், சிறப்பு விருந்தினராகப் பங்கேற்றார்.


    சென்னை வருமான வரித்துறையின் அதிகாரியும், விளையாட்டுப் போட்டிகளுக்கான அதிகாரியுமான திரு. பி பாலச்சந்திரன், அறிக்கை தாக்கல் செய்தார். தலைமை விருந்தினர்கள் திரு. தினேஷ் சி.பட்வாரி, திரு. அரவிந்த்குமார் ஆகியோர் உரையாற்றினார்கள். சிறப்பு விருந்தினர் திரு. ஏ. ஸ்ரீநிவாச ராவும் பேசினார். பல்வேறு போட்டிகளில் வெற்றி பெற்றவர்களுக்கு பரிசுகள் வழங்கப்பட்டன. விளையாட்டுப் போட்டியின் ஒட்டுமொத்த சாம்பியன் கோப்பையை தமிழ்நாடு மற்றும் புதுச்சேரி வருமான வரித்துறை வென்றது. போட்டிகளில் கலந்து கொண்டவர்கள் தங்களது அனுபவங்களை பகிர்ந்து கொண்டனர். நன்றி உரையுடன் விழா இனிதே முடிவடைந்ததாக சென்னை வருமான வரித்துறை கூடுதல் ஆணையர் ஆர். இளவரசி வெளியிட்டுள்ள செய்திக்குறிப்பில் தெரிவித்துள்ளார்.


    *****

    
    
    (Release ID: 1605194) Visitor Counter : 26