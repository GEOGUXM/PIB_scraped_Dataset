      PIB Headquarters

      மூத்த குடிமக்கள் சேமிப்பு திட்டம் (எஸ்சிஎஸ்எஸ்)
      Posted On: 06 MAR 2020 12:02PM by PIB Chennai


    மத்திய நிதியமைச்சகத்தின் தேசிய சேமிப்பு நிறுவனம் 1948ல் தொடங்கி, சமுதாயத்தின் பல்வேறு பிரிவினர்களிடமிருந்து சிறுசேமிப்பைத் திரட்டி நாட்டு மேம்பாட்டிற்கு பாடுபட்டு வருகிறது.


    இந்த நிறுவனத்தின் தேசிய சேமிப்பு திட்டங்கள் பலவற்றை அஞ்சல் துறை நாடெங்கும் செயல்படுத்தி வருகிறது.


    இத்திட்டங்களில் ஒன்றான மூத்த குடிமக்கள் சேமிப்பு திட்டம் 2019-ன் திருத்தப்பட்ட விதிமுறைகள் வருமாறு:


    1. கணக்கு தொடங்குதல்: கீழ்கண்ட நிபந்தனைகளை நிறைவு செய்யும் எந்த ஒரு நபரும், படிவம்-1ஐ பூர்த்தி செய்து இந்தக் கணக்கைத் தொடங்கலாம்.

      * 60 வயது நிரம்பியவர்கள்
      * 55 வயது அல்லது அதற்கும் அதிகமாகவும் 60 வயதுக்கு குறைவாகவும் உள்ள பணி நிறைவு காரணமாக ஓய்வு பெற்றவர்கள்
      * 50 வயது நிரம்பிய பாதுகாப்புத் துறையில் பணியாற்றி ஓய்வு பெற்றவர்கள்

    2. வைப்புத்தொகை : இந்த சேமிப்பு கணக்குகளை குறைந்தபட்சம் 1,000 ரூபாய் அல்லது 15 லட்சம் ரூபாய்க்கு உட்பட்ட 1,000 ரூபாயின் மடங்குகளைக் கொண்டு தொடங்கலாம். எனினும், 15 லட்சம் ரூபாய் அல்லது பணி ஓய்வினால் பெற்ற பணப்பயன்கள் ஆகியவற்றில் எது குறைவோ, அந்த அளவுக்கான தொகை வரை மட்டுமே கணக்குகளைத் தொடங்க இயலும்.


    3. வைப்பு மீதான வட்டி : இந்தத் திட்டத்தின் கீழ் உள்ள வைப்புத் தொகைகளுக்கு அவ்வப்போது அறிவிக்கப்படும் வீதங்களின்படி வட்டி வழங்கப்படும். முதலில், வைப்புத்தொகை செலுத்திய தேதியிலிருந்து 31 மார்ச் வரையிலோ அல்லது 30 ஜூன் வரையிலோ அல்லது 31 டிசம்பர் வரையிலோ உள்ள காலத்துக்கு ஏப்ரல் அல்லது ஜூலை அல்லது அக்டோபர் அல்லது ஜனவரி முதல் தேதி வட்டி வழங்கப்படும். பின்னர், ஏப்ரல் அல்லது ஜூலை அல்லது அக்டோபர் அல்லது ஜனவரி முதல் தேதியன்று வட்டி வழங்கப்படும்.


    4. உரிய காலத்திற்கு முன்னதாக கணக்கு முடித்தல் : படிவம்-2ஐ பூர்த்தி செய்து கணக்கு வைத்திருப்போர் தங்கள் கணக்குகளை எப்போது வேண்டுமானாலும் முடித்து வைப்புத் தொகையை பெற்றுக் கொள்ளலாம்.


    அதற்கான நிபந்தனைகள்:

      * கணக்கு தொடங்கிய ஓராண்டுக்குள் வைப்புத்தொகை பெற விரும்புவர்களிடமிருந்து அவர்கள் அதுவரை பெற்ற வட்டி பிடித்தம் செய்யப்பட்ட பின் வைப்புத்தொகை வழங்கப்படும்.
      * ஓராண்டு முடிந்து 2வது ஆண்டு நிறைவுக்குள் வைப்புத் தொகையை திரும்பப்பெற விரும்புவர்களிடமிருந்து வைப்புத் தொகையின் ஒன்றரை சதவீதம் தொகை பிடித்தம் செய்யப்பட்ட பின் வைப்புத் தொகை வழங்கப்படும்.
      * 2 ஆண்டுகாலத்திற்கு பிறகு கணக்கு முடிக்க விரும்புவோரிடமிருந்து வைப்புத்தொகையில் 1 சதவீதத் தொகை பிடித்தம் செய்யப்பட்ட பின் தொகை வழங்கப்படும்.

    5. கணக்கை முடித்தல் : சாதாரணமாக 5 ஆண்டு காலத்திற்குப்பின் கணக்குகள் முடிக்கப்படும். ஆனால், படிவம்-4 மூலம் கணக்கு மேலும் 3 ஆண்டுகளுக்கு நீட்டிக்கப்பட்டிருந்தால், 8 ஆண்டுகளுக்குப்பிறகு கணக்கு முடிக்கப்படும். எனினும், கணக்கு வைத்திருப்பவர் மரணம் அடைய நேரிட்டால் கணக்கு உடனே முடிக்கப்பட்டு வைப்புத் தொகையும் வட்டியுமாக அவரது நியமனம் செய்யப்பட்ட நபர் அல்லது சட்டப்படியான வாரிசுக்கு வழங்கப்படும்.


    6. முதிர்வுக்குப் பின் நீட்டிப்பு : படிவம்-4ஐ பூர்த்தி செய்து, இந்த சேமிப்பு கணக்கை அதற்கான ஐந்தாண்டு முதிர்வு பருவத்திற்குப் பின் மேலும் 3 ஆண்டுகளுக்கு நீட்டிப்பு செய்யலாம். நீட்டிப்பு ஒருமுறை மட்டுமே அனுமதிக்கப்படும். நீட்டிப்பு காலத்தில் கணக்கு முடிக்கப்பட்டால், பிடித்தம் ஏதுமின்றி வைப்புத் தொகை வழங்கப்படும்.


    மத்திய அரசின் தேசிய சேமிப்பு நிறுவன மண்டல இயக்குநர் வெளியிட்ட செய்திக்குறிப்பு இந்தத் தகவல்களை தெரிவிக்கிறது .


    *******

    
    
    (Release ID: 1605496) Visitor Counter : 50
    
    
    
    
    

*