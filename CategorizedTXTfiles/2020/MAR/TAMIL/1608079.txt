      பிரதமர் அலுவலகம்

      பிரதமர் நாட்டு மக்களுக்கு ஆற்றிய உரை
      Posted On: 24 MAR 2020 8:57PM by PIB Chennai


    வணக்கம் !


    என் அன்புக்குரிய சக குடிமக்களே ,


    இன்றைக்கு , மீண்டும் ஒரு முறை , கொரோனா நோய்த் தொற்று பற்றிப் பேசுவதற்கு உங்கள் மத்தியில் வந்திருக்கிறேன் .


    மார்ச் 22 ஆம் தேதி மக்கள் ஊரடங்கு கடைபிடிக்க நாம் உறுதி ஏற்றோம் . அது வெற்றி பெறுவதற்காக , ஒரு தேசமாக இந்தியர்கள் ஒவ்வொருவரும் முழு பொறுப்புணர்வுடன் அதில் பங்கேற்றனர் .


    குழந்தைகள் - முதியவர்கள் , சிறிவர்கள் - பெரியவர்கள் , ஏழைகள் - நடுத்தரவர்க்கத்தினர் - மேல்தட்டு மக்கள் , என எல்லோரும் இந்த நெருக்கடியான காலக்கட்டத்தில் ஒன்று சேர்ந்தனர் .


    மக்கள் ஊரடங்கை ஒவ்வொரு இந்தியரும் வெற்றியானதாக ஆக்கினார்கள் .


    நம் தேசத்துக்கு நெருக்கடியான காலக்கட்டத்தில் , மனிதகுலத்துக்கு நெருக்கடியான ஒரு காலகட்டத்தில் , அதைக் கையாள்வதில் எப்படி ஒன்றுபட்டு போராடுவோம் என்பதைக் காட்டுவதற்காக ஒவ்வொரு இந்தியரும் ஒன்று சேர்ந்து , அந்த ஒரு நாள் மக்கள் ஊரடங்கு மூலம் ஒற்றுமையை வெளிப்படுத்தினர் .


    மக்கள் ஊரடங்கு வெற்றி பெறுவதற்குக் காரணமாக இருந்த நீங்கள் ஒவ்வொருவரும் பாராட்டுக்கு உரியவர்கள் .


    நண்பர்களே ,


    உலகம் முழுக்க கொரோனா நோய்த் தொற்று எவ்வளவு வேகமாகப் பரவி வருகிறது என்ற நிலைமை குறித்து நீங்கள் எல்லோரும் செய்திகளை பார்த்தும் , கேட்டும் வருகிறீர்கள் .


    உலகில் மிகவும் முன்னேறிய நாடுகள் இந்த நோய்த் தொற்றை சமாளிக்க முடியாமல் முழுக்க வழி தெரியாமல் திணறுவதையும் நீங்கள் பார்த்துக் கொண்டிருக்கிறீர்கள் .


    இந்த நாடுகள் போதிய முயற்சிகள் எடுக்கவில்லை என்பதோ அல்லது அங்கு அதற்கான ஆதாரவள வசதிகள் இல்லை என்பதோ கிடையாது .


    எவ்வளவுதான் ஆயத்தமாக இருந்தாலும் , நடவடிக்கைகள் எடுத்திருந்தாலும் , நெருக்கடியை இந்த நாடுகள் சமாளிக்க முடியாத அளவுக்கு கொரோனா வைரஸ் அதிவேகமாகப் பரவி வருகிறது .


    கடந்த இரண்டு மாதங்களாக இந்த நாடுகளில் நடக்கும் நிகழ்வுகளை ஆய்வு செய்து பார்த்ததில் , கொரோனா வைரஸ் பரவாமல் தடுக்க , நிரூபிக்கப்பட்ட ஒரே செம்மையான வழிமுறை இருப்பதாக நிபுணர்கள் கூறியுள்ளனர் - சமூக இடைவெளி பராமரித்தல் என்பது தான் அது .


    அதாவது , மக்கள் தங்கள் வீடுகளுக்குள்ளேயே இருக்க வேண்டும் , ஒருவருக்கொருவர் குறிப்பிட்ட இடைவெளியை பராமரிக்க வேண்டும் .


    கொரோனா வைரஸ் தாக்குதலில் இருந்து தப்பிக்க , வேறு எந்த நடைமுறையோ அல்லது வழிமுறையோ இல்லை .


    கொரோனா வைரஸ் பரவுதலைத் தடுக்க நாம் விரும்பினால் , தொற்று பரவும் சங்கிலித் தொடர் பிணைப்பை நாம் உடைத்தாக வேண்டும் .


    நோயுற்றவர்களுக்கு மட்டும் தான் இந்த சமூக இடைவெளி என்பது பொருந்தும் என்று சிலர் கருதிக் கொண்டிருக்கிறார்கள் .


    அதுபோன்ற அனுமானங்களை ஏற்படுத்திக் கொள்வது தவறானது .


    ஒவ்வொரு குடிமக்களுக்கும் , ஒவ்வொரு குடும்பத்திற்கும் , குடும்பத்தில் ஒவ்வொரு உறுப்பினருக்கும் இடைவெளி பராமரிக்க வேண்டியது அவசியம் .


    சிலருடைய அலட்சியம் , சிலருடைய தவறான எண்ணங்கள் , உங்களை , உங்கள் குழந்தைகளை , உங்கள் பெற்றோர்களை , உங்கள் குடும்பத்தினரை , உங்கள் நண்பர்களை , ஒட்டுமொத்த நாட்டையும் பெரிய சீர்குலைவுக்குக் கொண்டு சென்றுவிடும் .


    இந்த அலட்சியம் தொடருமானால் , இந்தியா என்ன விலை கொடுக்க வேண்டியிருக்கும் என்று சொல்ல முடியாது .


    நண்பர்களே ,


    கடந்த இரண்டு நாட்களில் , நாட்டின் பல பகுதிகள் முடக்கப்பட்டுள்ளன .


    மாநில அரசுகள் அதிகபட்ச நேர்மையுடன் இத்தகைய நடவடிக்கைகளை எடுத்தாக வேண்டியுள்ளது .


    சுகாதாரத் துறை நிபுணர்களின் கருத்துகள் மற்றும் பிற நாடுகளின் அனுபவங்களின்படி , இந்தத் தேசம் இன்றைக்கு மிக முக்கியமான ஒரு முடிவை எடுக்கிறது .


    இன்றைக்கு நள்ளிரவில் இருந்து , ஒட்டுமொத்த நாடும் , தயவுசெய்து உன்னிப்பாக கவனியுங்கள் , ஒட்டுமொத்த நாடும் முழுக்க முடக்கப்படுகிறது .


    நாட்டைப் பாதுகாக்க , அதன் குடிமக்களைப் பாதுகாக்க , இன்று நள்ளிரவில் இருந்து , மக்கள் தங்கள் வீடுகளை விட்டு வெளியே வருவதற்கு முழுமையான தடை விதிக்கப்படுகிறது .


    நாட்டில் உள்ள அனைத்து மாநிலங்கள் , யூனியன் பிரதேசங்கள் , ஒவ்வொரு மாவட்டமும் , ஒவ்வொரு நகராட்சியும் , ஒவ்வொரு கிராமம் , ஒவ்வொரு பகுதியும் முடக்கப்பட்ட நிலைக்குள் கொண்டு வரப்படுகின்றன .


    இது ஊரடங்கு போலத்தான் இருக்கும் .


    இது மக்கள் ஊரடங்கு நிலைமையைவிட சில நிலைகள் தீவிரமானது , கடுமையானதாகவும் கூட இருக்கும் .


    கொரோனா நோய்த் தொற்றுக்கு எதிரான உறுதியான போராட்டத்திற்கு இந்த நடவடிக்கை அவசியமானதாக உள்ளது .


    இந்த முடக்கத்தின் விளைவாக , இந்தத் தேசம் பொருளாதார ரீதியில் இழப்பை சந்திக்க நேரிடும் .


    இருந்தாலும் , ஒவ்வொரு இந்தியரின் உயிரையும் காப்பது என்னுடைய , இந்திய அரசுடைய , ஒவ்வொரு மாநிலத்தின் , ஒவ்வொரு உள்ளாட்சி அமைப்பின் அதிகபட்ச முன்னுரிமைக்கு உரிய விஷயம் .


    எனவே , நாட்டில் இப்போது நீங்கள் எங்கே இருக்கிறீர்களோ அங்கேயே தொடர்ந்து இருங்கள் என்று உங்களை நான் கேட்டுக்கொள்கிறேன் .


    இப்போதுள்ள சூழ்நிலைகளைக் கருத்தில் கொண்டு , முடக்க காலம் 21 நாட்களுக்கு நீடிக்கும் .


    அடுத்த 21 நாட்கள் நமக்கு மிகவும் முக்கியமானவை .


    சுகாதார நிபுணர்களின் கருத்துகளின்படி , கொரோனா வைரஸ் நோய்த் தொற்று பரவும் சங்கிலித் தொடர் பிணைப்பைத் துண்டிக்க இந்த 21 நாட்கள் அவகாசம் மிகவும் முக்கியமானதாக உள்ளது .


    இந்த 21 நாட்களில் நிலைமை கட்டுப்படுத்தப்படாவிட்டால் , இந்த நாடும் , உங்கள் குடும்பமும் 21 ஆண்டுகளுக்குப் பின்தங்கிவிடும் நிலை ஏற்படும் .


    இந்த 21 நாட்களில் நிலைமை கட்டுப்படுத்தப்படாவிட்டால் , ஏராளமான குடும்பங்கள் நிரந்தரமாக பெரிய இழப்புகளை சந்திக்க நேரிடும் .


    எனவே , அடுத்த 21 நாட்களுக்கு என்ன நடக்கும் என்பதைப் பற்றி நீங்கள் மறந்துவிட வேண்டும் .


    வீடுகளுக்குள்ளேயே இருங்கள் . வீடுகளில் இருங்கள் . அந்த ஒன்றை மட்டும் செய்யுங்கள் - வீடுகளுக்குள் இருங்கள் .


    நண்பர்களே ,


    நாடு முழுக்க முடக்கி வைக்கும் இந்த முடிவு உங்கள் வீட்டு வாயில்களில் `` லட்சுமணன் கோடு '' ஒன்றை வரைவதாக அமைந்துள்ளது .


    உங்கள் வீட்டைத் தாண்டி நீங்கள் ஓரடி வைத்தாலும் , கொரோனா போன்ற அபாயகரமான நோய்த் தொற்றை உள்ளே கொண்டு வரும் ஆபத்தான செயலாக அமைந்துவிடும் என்பதை நீங்கள் நினைவில் கொள்ள வேண்டும் .


    கொரோனா பாதிப்புக்கு ஆளான ஒருவர் ஆரம்பத்தில் முழு ஆரோக்கியத்துடன் இருப்பது போலத்தான் தோன்றும் என்பதையும் நீங்கள் நினைவில் வைத்துக் கொள்ள வேண்டும் . அவருக்கு கொரோனா பாதிப்பு இருப்பதே உங்களுக்குத் தெரியாது .


    எனவே , உரிய முன்னெச்சரிக்கை நடவடிக்கைகள் எடுத்துக் கொண்டு , வீடுகளுக்குள்ளேயே இருந்திடுங்கள் .


    இன்னொரு விஷயம் ,


    வீடுகளுக்குள் இருப்பவர்கள் , தகவல்களை சமூக ஊடகங்களில் புதுமையான முறையில் பரப்புவதற்கான வழிமுறைகளைக் கையாள்கிறார்கள் .


    எனக்குப் பிடித்த ஒரு பேனர் உள்ளது - நீங்கள் அனைவரும் அதைப் பார்க்க வேண்டும் என்று நான் விரும்புகிறேன் .


    கொரோனா , அதாவது Koi Road pe Na Nikle - சாலையில் யாரும் செல்லக் கூடாது


    நண்பர்களே ,


    ஒருவருக்கு கொரோனா தாக்குதல் ஏற்பட்டால் , அதன் அறிகுறிகள் தென்படுவதற்கு சில நாட்கள் ஆகலாம் என்று நிபுணர்கள் கூறுகின்றனர் .


    இடைப்பட்ட காலத்தில் , அந்த நபர் தன்னை அறியாமல் வேறு நபர்களுக்கு அது பரவ காரணமாக இருக்கலாம் . அந்த நபர்கள் உங்களுடைய தொடர்புக்கு வரக்கூடும் .


    இந்தத் தொற்று பாதிக்கப்பட்ட ஒருவர் 7 முதல் 10 நாட்களுக்குள் பல நூறு பேருக்கு இதைப் பரப்புவதற்கு வாய்ப்பு உள்ளது என்று உலக சுகாதார அமைப்பின் அறிக்கையில் கூறப்பட்டுள்ளது .


    அதாவது , இது காட்டுத் தீ போல பரவுகிறது .


    உலக சுகாதார அமைப்பு அளித்திருக்கும் மற்றொரு மதிப்பீடு மிகவும் முக்கியமானது .


    நண்பர்களே ,


    உலகம் முழுக்க முதல் 1 லட்சம் பேருக்கு கொரோனா பரவுவதற்கு 67 நாட்கள் ஆனது .


    அதன்பிறகு வெறும் 11 நாட்களில் அடுத்த ஒரு லட்சம் பேருக்குப் பரவிவிட்டது .


    முதல் ஒரு லட்சம் பேருக்குப் பரவ 67 நாட்கள் ஆனது , ஆனால் மொத்தம் 2 லட்சம் பேரைப் பாதிக்க வெறும் 11 நாட்கள் மட்டுமே ஆனது என்பதை நினைவில் வைத்துக் கொள்ளுங்கள் .


    இரண்டு லட்சத்தில் இருந்து மூன்று லட்சத்தை எட்டுவதற்கு , அடுத்த 4 நாட்கள் மட்டுமே தேவைப்பட்டது .


    கொரோனா வைரஸ் எவ்வளவு வேகமாகப் பரவி வருகிறது என்பதை இதன் மூலம் புரிந்து கொள்ளுங்கள் .


    அது பரவத் தொடங்கிவிட்டால் , கட்டுப்படுத்துவது மிகவும் சிரமம் .


    நண்பர்களே ,


    சீனா , அமெரிக்கா , பிரான்ஸ் , ஜெர்மனி , ஸ்பெயின் , இத்தாலி , ஈரான் போன்ற நாடுகளில் கொரோனா வைரஸ் பரவத் தொடங்கியதும் , கட்டுப்படுத்த முடியாமல் போனதற்கு இதுதான் காரணம் .


    இத்தாலியாக இருந்தாலும் அல்லது அமெரிக்காவாக இருந்தாலும் , அந்த நாடுகளில் உள்ள சுகாதார சேவைகள் உலக அளவில் சிறந்தவையாகக் கருதப்படுகின்றன என்பதையும் நினைவில் வைத்துக் கொள்ளுங்கள் . அப்படி இருந்தும் அந்த நாடுகளால் கொரோனா பரவலைத் தடுக்க முடியவில்லை . இந்தச் சூழ்நிலையில் நமக்கு எங்கே நம்பிக்கை ஒளி தெரிகிறது என்பது தான் இப்போது நம் முன் இருக்கும் கேள்வி . இதற்கான தீர்வு என்ன , இதற்கான மாற்று வழிகள் என்ன ?


    நண்பர்களே ,


    கொரோனா வைரஸ் தாக்குதலைக் கட்டுப்படுத்துவதற்கான நம்பிக்கைக் கீற்று , ஓரளவுக்கு கொரோனா வைரஸை கட்டுப்படுத்திய நாடுகளிடம் இருந்து நமக்குக் கிடைத்துள்ளது .


    அந்த நாடுகளில் உள்ள குடிமக்கள் வாரக்கணக்கில் வீடுகளை விட்டு வெளியே வரவில்லை . அந்த நாடுகளின் குடிமக்கள் , அரசின் விதிமுறைகளை முழுமையாகப் பின்பற்றினர் . எனவே , அந்த நாடுகள் இப்போது நோய்த் தொற்றில் இருந்து மீளும் நிலையில் முன்னேறி வருகின்றன .


    இதுதான் நமக்குள்ள ஒரே வழி என்பதை நாம் ஒப்புக்கொண்டாக வேண்டும் . நாம் வீடுகளை விட்டு வெளியே வரக் கூடாது . என்ன நடந்தாலும் , நாம் கதவுகளுக்குப் பின்னால் அடைபட்டு தான் இருக்க வேண்டும் . நம் வீடுகளுக்கு வெளியே உள்ள லட்சுமணன் கோட்டைத் தாண்டாத வரையில் மட்டுமே நம்மை நாம் காப்பாற்றிக் கொள்ள முடியும் . இந்த நோய்த் தொற்று பரவாமல் நாம் தடுத்தாக வேண்டும் . தொற்று என்ற சங்கிலித் தொடர் இணைப்பை நாம் உடைத்தாக வேண்டும் .


    நண்பர்களே ,


    எந்த அளவுக்கு நம்மை நாம் கட்டுப்படுத்திக் கொள்கிறோமோ அந்த அளவுக்கு கொரோனா வைரஸ் பேரழிவின் தாக்கத்தில் இருந்து நம்மைக் காப்பாற்றிக் கொள்ள முடியும் என்ற சூழ்நிலையில் நாம் இருக்கிறோம் .


    நமது உறுதிப்பாட்டை தொடர்ந்து பலப்படுத்த வேண்டிய காலகட்டத்தில் நாம் இருக்கிறோம் . ஒவ்வொரு நிலையிலும் நாம் எச்சரிக்கையாக இருக்க வேண்டிய காலகட்டம் இது . JaanhaitohJahaanhai என்பதை நீங்கள் நினைவில் வைத்துக் கொள்ள வேண்டும் .


    நண்பர்களே ,


    பொறுமை மற்றும் ஒழுக்கத்தை கடைபிடிக்க வேண்டிய காலக்கட்டம் இது . முடக்கப்பட்ட வரம்பு நீடிக்கும் வரையில் , நம் உறுதிப்பாட்டில் பலமாக இருக்க வேண்டும் , நம் வாக்குறுதியை நிறைவேற்ற வேண்டும் .


    நீங்கள் வீட்டிற்குள் இருக்கும்போது , தங்கள் கடமைகளை ஆற்றி வரும் மக்களைப் பற்றி , பெரிய ஆபத்தான சூழ்நிலைகளுக்கு தங்களை ஆட்படுத்திக் கொண்டிருக்கும் மக்களுக்காக சிந்தித்து , அவர்கள் நலமாக இருப்பதற்காக பிரார்த்தனை செய்ய வேண்டும் என்று உங்களுக்கு வேண்டுகோள் விடுக்கிறேன் .


    ஒவ்வொரு உயிரையும் காப்பாற்ற மருத்துவமனைகளில் இரவு பகல் பாராமல் உழைத்துக் கொண்டிருக்கும் டாக்டர்கள் , செவிலியர்கள் , துணை மருத்துவ அலுவலர்கள் , நோய் கண்டறியும் பணியாளர்களின் சேவைகளை நினைத்துப் பாருங்கள் . மருத்துவமனை நிர்வாக அலுவலர்கள் , ஆம்புலன்ஸ் ஓட்டுநர்கள் , வார்டுபாய்கள் , சுகாதார பணியாளர்கள் என இந்தச் சிரமமான சூழ்நிலைகளிலும் சேவை செய்து கொண்டிருப்பவர்களைப் பற்றி சிந்தித்துப் பாருங்கள் . உங்கள் பகுதிகளில் துப்புரவு செய்வதன் மூலம் வைரஸை முழுமையாக ஒழிக்கும் சேவையில் ஈடுபட்டுள்ள துப்புரவுப் பணியாளர்களின் சேவைகளை நினைத்துப் பாருங்கள் .


    மருத்துவமனைகள் மற்றும் சாலைகளில் இருந்து செய்திகளை அளிக்கும்போது , நோய்த் தொற்று அபாயத்துக்கு தங்களை ஆட்படுத்திக் கொண்டு , 24 மணி நேரமும் உழைக்கும் செய்தித் துறையினர் பற்றி நினைத்துப் பாருங்கள் .


    தங்கள் குடும்பத்தினரைப் பற்றி கவலைப்படாமல் , உங்கள் பகுதியில் ஓய்வில்லாமல் உங்களுக்காக உழைத்துக் கொண்டிருக்கும் காவல் துறையினரைப் பற்றி நினைத்துப் பாருங்கள் . உங்களைக் காப்பாற்ற அவர்கள் இரவு பகலாக வேலை பார்க்கிறார்கள் . பல சமயங்களில் அவர்கள் பொது மக்களின் கோபத்துக்கும் ஆளாக நேரிடுகிறது .


    நண்பர்களே ,


    உலக அளவில் கொரோனா நோய்த் தொற்று உருவாக்கியுள்ள சூழ்நிலைகளால் , நாடு முழுக்க மத்திய , மாநில அரசுகள் சுறுசுறுப்பாக இயங்கி வருகின்றன . குடிமக்களின் தினசரி வாழ்வில் அதிக அசௌகரியங்கள் ஏற்பட்டுவிடாமல் இருப்பதை உறுதி செய்வதற்கு நாங்கள் தொடர்ந்து பாடுபட்டு வருகிறோம் . அனைத்து அத்தியாவசியப் பொருட்களும் தொடர்ந்து எளிதாகக் கிடைப்பதை உறுதி செய்ய நாங்கள் ஏற்பாடுகள் செய்திருக்கிறோம் .


    இந்த நெருக்கடி , நிச்சயமாக ஏழைகளின் வாழ்வில் மிக மோசமான காலகட்டத்தை ஏற்படுத்தியுள்ளது .


    மத்திய , மாநில அரசுகளுடன் இணைந்து , மக்கள் சமூகங்களில் இருந்து தனிநபர்களும் , நிறுவனங்களும் சேர்ந்து , ஏழைகளின் பிரச்சினைகளைக் குறைப்பதற்குத் தொடர்ந்து முயற்சிகள் மேற்கொண்டு வருகின்றன . ஏழைகளுக்கு உதவி செய்வதற்கு , ஏராளமானவர்கள் தங்கள் முயற்சிகளை ஒருங்கிணைத்துக் கொண்டிருக்கிறார்கள் .


    நண்பர்களே ,


    அடிப்படை தேவைகளுக்கு அடுத்தபடியாக , உயிர்காக்கும் தேவைகளுக்கு அடுத்த கட்ட உயர் முன்னுரிமை அளிக்க வேண்டியுள்ளது .


    இந்த நோய்த் தொற்றைக் கையாள்வதற்கு , நாடு முழுக்க ஆரோக்கிய சேவை வசதிகளை மேம்படுத்துவதற்கு மத்திய அரசு தொடர்ந்து நடவடிக்கைகள் எடுத்து வருகிறது .


    உலக சுகாதார அமைப்பு , நாட்டின் உயர்ந்த மருத்துவம் மற்றும் ஆராய்ச்சி அமைப்புகள் மற்றும் உயர்ந்த சுகாதார நிபுணர்களின் ஆலோசனைகளின்படி அரசு முடிவுகளை எடுத்து வருகிறது .


    கொரோனா வைரஸ் நோயாளிகளுக்கு சிகிச்சை அளிக்கவும் , நாட்டில் மருத்துவக் கட்டமைப்புகளை பலப்படுத்தவும் அரசு ரூ .15 ஆயிரம் கோடி ரூபாய் ஒதுக்கியுள்ளது .


    கொரோனா பரிசோதனை மையங்களின் எண்ணிக்கையை உடனே அதிகரித்தல் , தனிப்பட்ட பாதுகாப்பு சாதனங்கள் (PPE) வசதிகளை அதிகரித்தல் , தனிமைப்படுத்தி சிகிச்சை அளிப்பதற்கான படுக்கை வசதிகளை அதிகரித்தல் , வென்டிலேட்டர்கள் மற்றும் இதர அத்தியாவசிய சாதனங்களின் எண்ணிக்கையை அதிகரிக்க இது உதவும் . அதேசமயத்தில் , மருத்துவம் மற்றும் மருத்துவம் சாராத அலுவலர்களுக்குப் பயிற்சி அளிக்கும் முயற்சிகளும் மேற்கொள்ளப்படும் .


    இந்தத் தருணத்தில் சுகாதார சேவை தான் முதல் முன்னுரிமை பெற வேண்டும் என்பதை உறுதி செய்யுமாறு மாநில அரசுகளை நான் கேட்டுக் கொண்டிருக்கிறேன் .


    இந்த நெருக்கடியான காலகட்டத்தில் , குடிமக்களுக்கு தோளோடு தோள் நின்று தனியார் மருத்துவமனைகள் முழு திறனுடன் செயல்படுவதை அறிந்து நான் மகிழ்ச்சி அடைகிறேன் .


    சவாலான இந்தத் தருணங்களில் அரசுடன் இணைந்து பணியாற்ற தனியார் பரிசோதனை நிலையங்களும் , மருத்துவமனைகளும் ஆர்வத்துடன் முன்வந்துள்ளன .


    ஆனால் , நண்பர்களே , இதுபோன்ற நேரங்களில் , தெரிந்தோ அல்லது தெரியாமலோ , ஏராளமான புரளிகள் பரப்பப்படுகின்றன . எந்த வகையிலான புரளிகள் அல்லது மூட நம்பிக்கைகள் பற்றியும் கவனமாக இருங்கள் என்று உங்களுக்கு வேண்டுகோள் வைக்கிறேன் .


    மத்திய மாநில அரசுகள் மற்றும் மருத்துவத் துறையினரின் அறிவுறுத்தல்கள் மற்றும் ஆலோசனைகளின்படி நீங்கள் நடந்து கொள்ள வேண்டியது முக்கியம் .


    இந்தத் தொற்றுக்கான அறிகுறி இருப்பதாக சந்தேகம் எழுந்தால் , டாக்டரின் ஆலோசனை இல்லாமல் எந்த மருந்தையும் நீங்கள் எடுத்துக் கொள்ள வேண்டாம் என்று கேட்டுக் கொள்கிறேன் . மருத்துவ ரீதியில் நீங்கள் எடுக்கும் எந்த வகையிலான பரீட்சார்த்த முயற்சியும் , பெரிய ஆபத்தை ஏற்படுத்திவிடக் கூடும் .


    நண்பர்களே , இந்த நெருக்கடியான காலகட்டத்தில் அரசு மற்றும் உள்ளாட்சி நிர்வாகங்களின் அறிவுறுத்தல்களை ஒவ்வொரு இந்தியரும் பின்பற்றுவார்கள் என்று எனக்கு நம்பிக்கை இருக்கிறது .


    21 நாட்கள் முடக்கம் என்பது நீண்ட காலம் . ஆனால் , உங்களுடைய மற்றும் உங்கள் குடும்பத்தின் பாதுகாப்பும் அதே அளவுக்கு முக்கியமானது .


    இந்த சிரமமான சூழ்நிலையை ஒவ்வொரு இந்தியரும் வெற்றிகரமாக எதிர்கொள்வார்கள் என்பது மட்டுமின்றி , இதில் இருந்து மீண்டு வெற்றி பெறுவோம் என்பதில் எனக்கு நம்பிக்கை உள்ளது .


    உங்கள் மற்றும் உங்கள் பிரியத்துக்கு உரியவர்கள் நலனில் அக்கறை கொள்ளுங்கள் .


    ஜெய் ஹிந்த் !


    ******

    
    
    (Release ID: 1608079) Visitor Counter : 103
    
    
      Read this release in: Assamese , Telugu , Kannada , English , Urdu , Marathi , Hindi , Bengali , Punjabi , Gujarati , Odia , Malayalam