      பிரதமர் அலுவலகம்

      கொரோனோ வைரஸ் குறித்து வாரணாசி மக்களிடம் பிரதமர் உரை
      கட்டுப்பாடு, உறுதி, புரிந்துகொள்ளுதல் தேவை என பிரதமர் வலியுறுத்தல்
      கொரோனோ வைரஸ் உதவி மைய எண்ணை பிரதமர் அறிவித்தார்
      Posted On: 25 MAR 2020 6:33PM by PIB Chennai


    பிரதமர் திரு . நரேந்திர மோடி , தமது தொகுதியான வாரணாசியைச் சேர்ந்த மக்களிடம் காணொலி மூலம் உரையாற்றினார் . அப்போது பேசிய அவர் , வாரணாசி தொகுதி நாடாளுமன்ற உறுப்பினர் என்ற முறையில் , இதுபோன்ற நேரத்தில் , அவர்களுடன் இருந்திருக்க வேண்டும் என்றும் , ஆனால் , தில்லியில் நிலவும் சூழலில் அது இயலவில்லை என்றும் கூறினார் . கடுமையான பணிச் சுமைகளுக்கிடையே , வாரணாசி நிலவரம் பற்றி தமது சகாக்கள் மூலம் அவ்வப்போது தெரிந்துகொள்வதாகத் தெரிவித்தார் .
    
    கொரோனோவுக்கு எதிரான நாட்டின் போராட்டத்தில் , சகல வலிமையையும் அளிக்குமாறு , வாரணாசி மக்கள் ஷைல்புத்ரி அம்மனிடம் பிரார்த்தனை செய்து , பூஜைகள் நடத்தியதற்காக பிரதமர் நன்றி தெரிவித்துக்கொண்டார் . ‘’ மக்கள் சரியான நேரத்தில் , மிக முக்கியமான விஷயங்களில் கவனம் செலுத்தத் தவறினால் , இந்தியாவிலும் இது போன்று நடக்கக்கூடும் ’’ என்று அவர் கூறினார் . உண்மை நிலையை மக்கள் புரிந்து கொள்ள வேண்டும் என்றும் , வதந்திகளை நம்பக்கூடாது என்றும் அவர் வலியுறுத்தினார் . கொரோனோ வைரஸ் ஏழை , பணக்காரர் என்று வித்தியாசம் பார்ப்பதில்லை என்றும் , அது யாரையும் விடாது என்றும் அவர் கூறினார் . காபூலில் குருத்வாராவில் நடைபெற்ற பயங்கரவாதத் தாக்குதலில் உயிரிழந்தவர்கள் குடும்பங்களுக்கு அவர் ஆழ்ந்த இரங்கலைத் தெரிவித்துக் கொண்டார் .


    கொரோனோ வைரஸ் பற்றி சரியான தகவல்களைத் தெரிந்து கொள்ள , வாட்ஸ்அப் ஒத்துழைப்புடன் உதவி மைய எண்ணை அரசு அமைத்துள்ளதாக பிரதமர் தெரிவித்தார் . 9013151515 என்ற வாட்ஸ்அப் எண் மூலமாக , ஆங்கிலம் அல்லது இந்தியில் தொடர்பு கொள்ளலாம் என்றும் , ‘ நமஸ்தே ’ எனக்கூறி அதனை சோதிக்கலாம் என்றும் அவர் தெரிவித்தார் . மகாபாரதப் போரில் வெல்ல 18 நாட்கள் ஆனது என்றும் , கொரோனோ வைரசுக்கு எதிரான போரில் 21 நாட்களில் இந்தியாவுக்கு வெற்றி கிடைக்கும் என்றும் அவர் கூறினார் .


    மருத்துவர்கள் , செவிலியர்கள் போன்ற தொழில்முறை நிபுணர்களை யாராவது அவமதிப்பதைப் பார்த்தால் , அவர்கள் செய்வது தவறு என்பதைப் புரிய வைக்க முயற்சி மேற்கொள்ள வேண்டும் என்று அனைத்து மக்களையும் பிரதமர் கேட்டுக்கொண்டார் . இந்த நெருக்கடியான காலகட்டத்தில் , நமக்காக பாடுபடும் மருத்துவர்கள் , செவிலியர்கள் , இதர நிபுணர்களுடன் ஒத்துழைக்காதவர்கள் மற்றும் அவர்களுக்கு ஆதரவு அளிக்காதவர்கள் மீது கடும் நடவடிக்கை எடுக்குமாறு உள்துறை அமைச்சகத்துக்கும் , காவல்துறை தலைமை இயக்குநர்களுக்கும் தாம் உத்தரவிட்டுள்ளதாக அவர் தெரிவித்தார் . இந்த நாட்டின் சாதாரண குடிமக்கள் , அரசு சரியான நேரத்தில் , சரியான நடவடிக்கையை எடுத்துள்ளது என்று நம்புவதாக அவர் குறிப்பிட்டார் . மார்ச் 22- ம்தேதி மக்கள் ஊரடங்கிற்கு அனைத்து மக்களும் ஆதரவு அளித்ததும் , அத்தியாவசியப் பணியாளர்களின் கடமை உணர்வுக்கு மாலை 5 மணியளவில் நன்றி தெரிவித்ததும் இதனைத் தெளிவாக எடுத்துக்காட்டியது என அவர் கூறினார் . மருத்துவமனைகளில் , வெள்ளைச் சீருடைகளில் பணியாற்றி வரும் சுகாதாரத் தொழில்முறைப் பணியாளர்கள் அனைவரும் இன்று நமக்கு கடவுள்கள் ஆவர் என்று கூறிய பிரதமர் , அவர்கள் நம்மை நோயிலிருந்து காப்பாற்றுகின்றனர் , தங்கள் உயிரைப் பணயம் வைத்து அவர்கள் நம்மைக் காப்பாற்றி வருகின்றனர் என்று குறிப்பிட்டார் .


    ***

    
    
    (Release ID: 1608257) Visitor Counter : 22
    
    
      Read this release in: Assamese , English , Urdu , Marathi , Hindi , Bengali , Punjabi , Gujarati , Odia , Telugu , Kannada , Malayalam