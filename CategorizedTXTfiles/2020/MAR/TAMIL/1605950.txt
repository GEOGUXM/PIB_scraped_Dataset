      PIB Headquarters

      பல்வகை மாற்றுத் திறனாளிகள் பங்கேற்கும் கலை நிகழ்ச்சிகள்: சென்னையில் நாளை நடைபெறுகிறது
      Posted On: 11 MAR 2020 2:36PM by PIB Chennai


    பல்வகை மாற்றுத் திறனாளிகள் பங்கேற்கும் கலை நிகழ்ச்சிகள் சென்னையில் நாளை (12.03.2020) நடைபெறுகிறது . சென்னை கலைவாணர் அரங்கில் நடைபெறவுள்ள இந்த நிகழ்ச்சியில் தமிழக ஆளுநர் திரு.பன்வாரிலால் புரோகித் தலைமை விருந்தினராகவும், மாநில சமூக நலன் மற்றும் சத்துணவுத் திட்டத் துறை அமைச்சர் டாக்டர் வி.சரோஜா சிறப்பு விருந்தினராகவும் பங்கேற்க உள்ளனர்.


    பல்வகை மாற்றுத் திறனாளிகளுக்கு அதிகாரமளிப்பதற்கான தேசிய நிறுவனம், மத்திய சமூக நீதி மற்றும் அதிகாரமளித்தல் அமைச்சகம் மற்றும் மாற்றுத் திறனாளிகளுக்கு அதிகாரமளித்தல் துறை ஆகியவை இணைந்து இந்த நிகழ்ச்சிக்கு ஏற்பாடு செய்திருப்பதாக சென்னையில் உள்ள பல்வகை மாற்றுத் திறனாளிகளுக்கு அதிகாரமளித்தலுக்கான தேசிய நிறுவனத்தின் இயக்குனர் (பொறுப்பு) திரு.ஏ.அமர்நாத் தெரிவித்தார்.


    தமிழ்நாடு, ஆந்திரப்பிரதேசம், கர்நாடகா, தெலங்கானா, கேரளா, லட்சத்தீவு, புதுச்சேரி ஆகியவற்றைச் சேர்ந்த 98 சிறார்களும், இளையோரும் நிகழ்ச்சிகளை நடத்த உள்ளனர். பார்வைக் குறைபாடு, செவித்திறன் குறைபாடு, தசைச் சிதைவால் பாதித்தோர் உள்ளிட்ட மாற்றுத் திறனாளிகள் கர்நாடக இசை, நடனம், நாட்டுப்புறக் கலைகள், நவீன பாணி நிகழ்ச்சிகள் போன்றவற்றை நிகழ்த்த உள்ளனர் என்று அவர் கூறினார்.


    மாற்றுத் திறனாளிகளின் திறன்களை வெளிப்படுத்தும் தனித்துவ அமைப்பான திவ்ய கலா சக்தி இந்த நிகழ்ச்சிகளை ஒருங்கிணைத்து நடத்துகிறது.


    2019 ஏப்ரல் 18, ஜூலை 23 ஆகிய தேதிகளில் புதுதில்லியில் நடத்தப்பட்ட நிகழ்ச்சிகளின் தொடர்ச்சியாக சென்னையில் இந்த நிகழ்ச்சிகள் நடத்தப்படுவதாக அவர் கூறினார்.


    *****

    
    
    (Release ID: 1605950) Visitor Counter : 11