      PIB Headquarters

      சென்னை விமான நிலையத்தில் ரூ.1.9 கோடி மதிப்பிலான 4.6 கிலோ தங்கம் பறிமுதல்
      Posted On: 18 MAR 2020 5:02PM by PIB Chennai


    சென்னை சர்வதேச விமான நிலையத்தில் புதன்கிழமையன்று சுங்கத்துறையினர் மேற்கொண்ட இரண்டு தேடுதல் நடவடிக்கைகளில் ரூ.1.90 கோடி மதிப்பிலான 4.6 கிலோ தங்கத்தை பறிமுதல் செய்தனர்.


    அபுதாபியிலிருந்து வந்து சேர்ந்த எட்டிஹாடு விமானத்தில் சோதனையிட்ட சுங்கத்துறையினர் பயணியர் இருக்கை ஒன்றின் மெத்தையின்கீழ் மறைத்து கொண்டுவரப்பட்டிருந்த ஒட்டும் பிளாஸ்டிக் நாடாவால் சுற்றப்பட்ட இரண்டு பொட்டலங்களை கண்டுபிடித்தனர். அவற்றை வெட்டித் திறந்து பார்த்தபோது, அதிலிருந்து வெளிநாட்டு முத்திரைப் பதித்த இரண்டு ஒரு கிலோ தங்கக் கட்டிகளையும், இரண்டு செவ்வக வடிவிலான தங்கத் தகடுகளையும், நான்கு தங்கக் கட்டித் துண்டுகளையும் கண்டுபிடித்தனர். மொத்தம் 3.99 கிலோ எடை கொண்ட இந்த தங்கத்தின் மதிப்பு ரூ.1.65 கோடியாகும். இந்த தங்கத்தினை எவரும் உரிமைக் கோராததால் சுங்கச் சட்டத்தின்படி இதனை அதிகாரிகள் பறிமுதல் செய்தனர்.


    மற்றொரு நிகழ்வில், சிங்கப்பூரிலிருந்து வந்த இண்டிகோ விமானத்தில் சோதனை மேற்கொள்ளப்பட்டது. அப்போது ஒரு இருக்கையின் உள்ளீடற்ற குழாய்க்கு உள்ளே நூல் கயிற்றுடன் இணைக்கப்பட்டு வைக்கப்பட்டிருந்த துணிப்பையை அதிகாரிகள் கண்டுபிடித்தனர். இந்த பையை வெட்டித் திறந்தபோது, மூன்று தங்கக்கட்டித் துண்டுகள் கண்டுபிடிக்கப்பட்டன. மொத்தம 600 கிராம் எடையுள்ள இந்த தங்கக்கட்டிகள் ரூ.25.52 லட்சம் மதிப்புள்ளவை. இந்த தங்கத்துக்கு எவரும் உரிமைக்கோராததால் இதனை சுங்க வரிச் சட்டத்தின்கீழ் அதிகாரிகள் பறிமுதல் செய்தனர்.


    விமானங்கள் மூலம் தங்கம் கடத்தி வரக்கூடும் என கிடைத்த தகவலின் அடிப்படையில் அதிகாரிகள், இந்த நடவடிக்கைகளை மேற்கொண்டனர்.


    இந்த சம்பங்கள் குறித்த மேல் விசாரணை நடைபெற்று வருவதாக சென்னை சர்வதேச விமான நிலைய சுங்கத்துறை ஆணையாளர் இன்று வெளியிட்ட செய்திக்குறிப்பு கூறுகிறது.


    •••••••

    
    
    (Release ID: 1606933) Visitor Counter : 15