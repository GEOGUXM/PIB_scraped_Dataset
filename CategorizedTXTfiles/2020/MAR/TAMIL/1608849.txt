      பாதுகாப்பு அமைச்சகம்

      கொவிட்-19 சவாலை எதிர்கொள்ள கன்டோன்மென்ட் போர்டுகள் (படைவீரர் நகரங்கள்) தயாராகின்றன
      Posted On: 27 MAR 2020 3:20PM by PIB Chennai


    நாடெங்கிலும் உள்ள 19 மாநிலங்கள் / யூனியன் பிரதேசங்களில் , சுமார் 21 லட்சம் மக்கள் தொகையுடன் ( ராணுவ மற்றும் சிவில் உட்பட ) பரவி அமைந்துள்ள அறுபத்தி இரண்டு கன்டோன்மென்ட் போர்டுகள் ( படைவீரர் நகரங்கள் ), கொரோனா வைரஸ் ( கொவிட் -19) பரவல் விடுத்துள்ள சவாலை எதிர்கொள்ள தயார் நிலையில் உள்ளன . எந்த நிலைமையையும் சமாளிக்க , மருத்துவமனைகள் / சுகாதார மையங்கள் மற்றும் விருந்தினர் இல்லங்களில் படுக்கை வசதிகளை ஏற்படுத்துமாறு அனைத்து கன்டோன்மென்ட் போர்டுகளுக்கும் அறிவுறுத்தல்கள் வழங்கப்பட்டுள்ளன .


    தங்களது பகுதிகளில் உள்ள உள்ளாட்சி அதிகாரிகளுடன் தொடர்ந்து தொடர்பில் உள்ள கன்டோன்மென்ட் போர்டுகளின் தலைவர்கள் மற்றும் தலைமைச் செயல் அதிகாரிகள் , தேவையான உதவிகளை தக்க சமயத்தில் செய்து வருகின்றனர் . சுகாதாரம் மற்றும் குடும்ப நலத் துறையால் கொடுக்கப்பட்டுள்ள அனைத்து அறிவுறுத்தல்களும் அனைத்து கன்டோன்மென்ட் போர்டுகளாலும் தவறாது கடைபிடிக்கப்படுகின்றன .


    கன்டோன்மென்ட் போர்டுகளில் உள்ள அனைத்து கட்டிடங்கள் , குடியிருப்புப் பகுதிகள் , பள்ளி வளாகங்கள் , நூலகங்கள் , பூங்காக்கள் மற்றும் சந்தைகள் தொடர்ந்து சுத்தம் செய்யப்படுகின்றன . ஒலிபெருக்கிகள் , கையேடுகள் , விளம்பரப் பதாகைகள் / துண்டுப் பிரசுரங்கள் மூலம் கன்டோன்மென்ட் பகுதிகளில் உள்ள அனைத்து முக்கியமான இடங்கள் , அலுவலகங்கள் மற்றும் கடைத்தெருக்களில் கொவிட் 19 குறித்து மக்களிடையே விழிப்புணர்ச்சி ஏற்படுத்தப்படுகிறது . அங்குள்ள உள்ளிட மருத்துவ அதிகாரிகள் , அவசிய சேவைகளில் ஈடுபட்டுள்ள அனைத்து பணியாளர்களுக்கும் பட்டறைகள் நடத்தி , கொவிட் -19 பரவாமல் தடுக்க செய்ய வேண்டிய முன்னெச்சரிக்கை நடவடிக்கைகளை எடுத்துரைப்பதோடு , கன்டோன்மென்ட் பொது மருத்துவமனைகளை எந்தவிதமான அவசரத் தேவைக்குமாகத் தயார்படுத்துகின்றனர் . ராணுவ எஸ்டேட்டுகளின் தலைமை இயக்குநரின் உத்தரவுகளின் படி , செயல் திட்டங்கள் வகுக்கப்பட்டுள்ளன . தேவையான மருத்துவ உதவிகளை அளிக்க அனைத்து கன்டோன்மென்ட் பொது மருத்துவமனைகளும் முழு நேரமும் இயங்குகின்றன .


    முகக் கவசங்கள் , கையுறைகள் , சானிடைசர் பாட்டில்களை கன்டோன்மென்ட் போர்டுகள் அனைத்துப் பணியாளர்களுக்கும் அளிக்கின்றன . கன்டோன்மென்ட் பகுதிகளில் உள்ள அனைத்து உணவகங்களும் , தங்கும் விடுதிகளும் விதிகளைத் தவறாமல் பின்பற்றுமாறு அறிவுறுத்தப்பட்டுள்ளன .


    கன்டோன்மென்ட் பகுதிகளில் வசிக்கும் ஏழை மக்களுக்கு அத்தியாவசிய பொருள்கள் , உணவுப் பொருட்கள் போன்றவை தொடர்ந்து கிடைக்க அலுவலகப் பணியாளர்களைக் கொண்ட பணிக்குழுக்கள் அமைக்கப்பட்டுள்ளன . அனைத்து காய்கறி மற்றும் மளிகை கடைகளிடம் பதுக்கலில் ஈடுபடக் கூடாதென்றும் , மக்கள் கூட்டத்தைத் தவிர்க்குமாறும் , பொது முடக்க விதிகளைப் பின்பற்றுமாறும் தெரிவிக்கப்பட்டுள்ளது . தொடர்ச்சியான , தங்குதடையில்லாத தண்ணீர் விநியோகம் மற்றும் தெரு விளக்கு சேவைகளை கன்டோன்மென்ட் போர்டுகள் உறுதி செய்து வருகின்றன . மக்களுக்கான தொலைபேசி உதவி எண்கள் பெரும்பாலான கன்டோன்மென்ட்களில் செயல்பாட்டில் உள்ளன .


    கன்டோன்மென்ட் பகுதிகளில் உள்ளாட்சி நிர்வாகம் , ஜனநாயக அமைப்புகளான கன்டோன்மென்ட் போர்டுகளின் கீழ் உள்ளது . கன்டோன்மென்ட் போர்டுகளில் உள்ள இந்த பிரத்யேக அமைப்பு , கன்டோன்மெட் பகுதிகளில் ராணுவத்தினர் மற்றும் அவர்களைச் சார்ந்தோருக்கு இடமளிக்க முன்னுரிமை கொடுத்து வெற்றிகரமாக செயல்படுகிறது . அதே சமயம் , கன்டோன்மெட் போர்டுகள் , ராணுவ இருப்பிடங்களில் இருந்து மாறுபடுகின்றன . நிர்வாக உத்தரவின் மூலம் ஏற்படுத்தப்பட்ட ராணுவ இருப்பிடங்கள் முழுக்க முழுக்க ராணுவத்தினர் தங்குவதற்காக மட்டுமே . ஆனால் , கன்டோன்மென்ட் போர்டுகளோ , ராணுவத்தினர் மற்றும் பொதுமக்கள் ஆகிய இரு சாரரையும் உள்ளடக்கியதாக இருக்கிறது .


    *********

    
    
    (Release ID: 1608849) Visitor Counter : 19
    
    
      Read this release in: English , Kannada , Urdu , Marathi , Hindi , Assamese , Gujarati , Telugu