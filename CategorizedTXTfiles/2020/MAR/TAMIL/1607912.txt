      தேர்தல் ஆணையம்

      கோவிட் - 19 காரணமாக மாநிலங்களவைத் தேர்தல்களைத் தள்ளி வைத்தது இந்தியத் தேர்தல் ஆணையம்
      புதிய தேர்தல் தேதிகள் பின்னர் அறிவிக்கப்படும்

      Posted On: 24 MAR 2020 11:55AM by PIB Chennai

    நாடு முழுக்க 17 மாநிலங்களில் இருந்து ஏப்ரல் 2020 உடன் ஓய்வுபெறும் 55 மாநிலங்களவை உறுப்பினர்களின் பதவி இடங்களை நிரப்புவதற்கான தேர்தல் தேதிகளை இந்தியத் தேர்தல் ஆணையம் 25.02.2020 ல் அறிவித்தது . 06.03.2020 தேதியிட்ட அறிவிப்பாணை எண் 318/CS-Multi/2020(1) - ன்படி அந்த அறிவிப்பு வெளியானது . வேட்புமனுக்கள் வாபஸ் பெறுவதற்கான கடைசி தேதி 18.03.2020 ல் நிறைவடைந்த நிலையில் , 10 மாநிலங்களில் இருந்து 37 இடங்களுக்கான பிரதிநிதிகள் போட்டியின்றி தேர்வு செய்யப்பட்டிருப்பதாக அந்தந்த மாநிலத் தேர்தல் அதிகாரிகள் அறிவித்துள்ளனர் . இப்போது , தேர்தல் அதிகாரிகளிடம் இருந்து பெறப்பட்ட அறிக்கைகளின் அடிப்படையில் , ஆந்திரப் பிரதேசம் , குஜராத் , ஜார்க்கண்ட் , மத்தியப் பிரதேசம் , மணிப்பூர் , மேகாலயா மற்றும் ராஜஸ்தான் மாநிலங்களில் இருந்து 18 உறுப்பினர்களைத் தேர்வு செய்வதற்கான தேர்தல் 26.03.2020 ( வியாழக்கிழமை ) அன்று நடத்தப்பட வேண்டும் . 30.03.2020 ( திங்கள்கிழமை ) தேதிக்குள் தேர்தல் பணிகள் முடிக்கப்பட வேண்டும் .


    இதற்கிடையில் , 11.03.2020 தேதியன்று , கோவிட் 19- ஐ உலக அளவிலான தீவிர நோய்த் தொற்று என உலக சுகாதார அமைப்பு அறிவிக்கை செய்துள்ளது . அதைத் தொடர்ந்து இந்திய அரசின் சுகாதாரம் மற்றும் குடும்ப நல அமைச்சகம் , பணியாளர் மற்றும் பயிற்சித் துறை ஆகியவை , கோவிட் 19 கட்டுப்படுத்துவதற்கும் கண்காணிப்பதற்கும் பல்வேறு வழிகாட்டுதல்கள் மற்றும் அறிவுறுத்தல்களை வழங்கியுள்ளன . 22.03.2020 தேதியிட்ட பத்திரிகை வெளியீட்டின் மூலம் , கோவிட் - 19 சங்கிலித் தொடரில் பிணைப்புகளை உடைக்கத் தேவையான அனைத்து நடவடிக்கைகளையும் எடுக்குமாறு மாநில அரசுகளை மத்திய அரசு கேட்டுக்கொண்டுள்ளது . புறநகர் ரயில் சேவைகள் உள்பட அனைத்து ரயில் சேவைகளையும் 31.03.2020 வரையில் ரத்து செய்வது , மருத்துவமனைகள் , தொலைத்தொடர்பு , மருந்துக் கடைகள் , மளிகை பொருள் கடைகள் போன்ற அத்தியாவசிய சேவைகள் தவிர மற்ற அனைத்து செயல்பாடுகளையும் முடக்கி வைப்பது உள்ளிட்ட நடவடிக்கைகளும் இதில் அடங்கும் . அதன் தொடர்ச்சியாக , 24.03.2020 அன்று 23.59 ஐ . எஸ் . டி . நேரத்தில் இருந்து உள்நாட்டு விமான சேவைகள் இயங்காது என்று 23.03.2020 அன்று தெரிவிக்கப்பட்டுள்ளது . அதன் தொடர்ச்சியாக , கோவிட் - 19 கையாளுதல் மற்றும் கட்டுப்படுத்துதலுக்கு வசதியாக உள்ளூர் போக்குவரத்து வசதிகளை முடக்குவது குறித்து மாநில அரசுகள் அறிவிப்புகளை வெளியிட்டுள்ளன . ஆந்திரப் பிரதேசம் , குஜராத் , ஜார்க்கண்ட் , மத்தியப் பிரதேசம் , மணிப்பூர் , மேகாலயா , ராஜஸ்தான் மாநிலங்களில் , கோவிட் - 19 பரவுதலைக் கட்டுப்படுத்த அனைத்து செயல்பாடுகளையும் முடக்கி வைக்கும் அறிவிப்புகள் வெளியாகியுள்ளன .


    இந்த விஷயங்களை தேர்தல் ஆணையம் விரிவாக ஆய்வு செய்தது . எதிர்பாராத , இப்போதைய பொது சுகாதார அவசர சூழ்நிலைகள் , எந்த வகையிலும் மக்கள் ஒன்று கூடுவதைத் தவிர்க்க வேண்டிய அவசியம் இருப்பதை உணர்த்துகின்றன . அவ்வாறு செய்வது , அதில் ஈடுபடும் அனைவருக்கும் ஆரோக்கியத்தில் ஆபத்தை ஏற்படுத்தும் வாய்ப்புகள் உள்ளதாகவும் தெரிய வந்துள்ளது . மேற்குறிப்பிட்ட தேர்தல்களுக்கான தேர்தல் நடைமுறைகளில் , தேர்தல் அதிகாரிகள் , அரசியல் கட்சிகளின் ஏஜென்ட்கள் , ஆதரவு நிலை அதிகாரிகள் , அந்தந்த சட்டப்பேரவைகளின் உறுப்பினர்கள் ஆகியோர் வாக்குப் பதிவு நாளன்று ஓர் இடத்தில் கூட வேண்டிய அவசியம் ஏற்படும் . இப்போது நிலவும் , முன் எப்போதும் இல்லாத சூழ்நிலையில் , அரசின் அறிவுறுத்தல்களின்படி , இது உகந்ததாக இருக்காது என்று கருதப்படுகிறது .


    மக்கள் பிரதிநிதித்துவ சட்டம் 1951 ன் பிரிவு 153 ன்படி , உரிய காரணங்கள் இருப்பதாகத் தேர்தல் ஆணையம் கருதினால் , ஆணையம் வெளியிட்ட தேர்தல் அறிவிக்கையில் , பிரிவு 39 ன் துணைப் பிரிவு (1) அல்லது பிரிவு 30 ன் கீழ் தேவையான திருத்தங்கள் செய்வதன் மூலம் , எந்தத் தேர்தலையும் நிறைவு செய்வதற்கான காலத்தை நீட்டிக்கலாம் என வகை செய்யப்பட்டுள்ளது ; அதன்படி மேலே குறிப்பிடப்பட்ட சட்டத்தின் பிரிவு 153 ன்படி , இந்தத் தேர்தலை ஆணையம் தள்ளி வைத்து , அதை நிறைவு செய்வதற்கான அவகாசத்தை நீட்டித்துள்ளது . தேர்தல் அதிகாரிகள் வெளியிட்டுள்ள வேட்பாளர்களின் இறுதிப் பட்டியலின்படி , மேற்படி அறிவிக்கையில் வரையறுக்கப்பட்டுள்ளவாறு , இந்தத் தேர்தலின் மீதி பணிகள் நிறைவு செய்யப்படும் . வாக்குப் பதிவு மற்றும் வாக்கு எண்ணிக்கைக்கான புதிய தேதிகள் , சூழ்நிலைகளை ஆய்வு செய்து பின்னர் உரிய காலத்தில் அறிவிக்கப்படும் .


    ****

    
    
    (Release ID: 1607912) Visitor Counter : 22
    
    
      Read this release in: English , Hindi , Marathi , Bengali , Odia