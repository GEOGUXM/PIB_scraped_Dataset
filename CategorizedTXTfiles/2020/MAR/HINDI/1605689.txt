      स्‍वास्‍थ्‍य एवं परिवार कल्‍याण मंत्रालय

      कोविड-19 पर नई जानकारी-नए मामले सामने आए
      Posted On: 07 MAR 2020 7:16PM by PIB Delhi


    कोविड-19 की जांच में तीन और लोग पॉजीटिव पाए गए हैं। इनमें से दो लोग लद्दाख के हैं जिन्‍होंने ईरान की यात्रा की थी और एक तमिलनाडु से है जो ओमान गया था। इन तीन नए मामलों के साथ देश में कोरोना से संक्रमित मामलों की संख्या 34 हो गई है। 31 संक्रमित लोगों का अस्पतालों में इलाज चल रहा है और उनकी हालत स्थिर है। जबकि केरल में पहले के तीन संदिग्‍ध लोगों को अस्‍पताल से छुट्टी दे दी गई है।


    भूटान में अमेरिकी नागरिक के पॉजीटिव पाए जाने के साथ ही वहां 150 से अधिक संदिग्‍ध लोगों को आईडीएसपी निगरानी के तहत रखा गया है।


    इसके अलावा, आज सुबह ईरान से 108 नमूने प्राप्त हुए हैं। इन नमूनों का परीक्षण एम्‍स की प्रयोगशाला में किया जा रहा है। भारतीय चिकित्सा अनुसंधान परिषद (आईसीएमआर) के छह वैज्ञानिक ईरान में तैनात किए गए हैं। लगभग 10 करोड़ रुपये के उपकरण और अभिक्रमक ईरान भेजे गए हैं ताकि ये वैज्ञानिक वहां प्रयोगशाला स्‍थापित कर सकें।


    हवाई अड्डों पर आज 7,108 उड़ानों से आए कुल 7,26,122 लोगों की जांच की गई। कल सुबह और आज के बीच 573 उड़ानों से आए 73,766 यात्रियों की हवाई अड्डों पर जांच की गई।


    देशभर में कोविड​​-19 वायरस के परीक्षण के लिए अभी 52 प्रयोगशालाएं कार्यरत हैं। इसके अलावा नमूना संग्रहण के लिए वायरल ट्रांसपोर्ट मीडिया और पट्टी के साथ 57 अतिरिक्‍त प्रयोगशालाएं कार्यरत हैं।


    लोगों के बीच जागरूकता फैलाने के उद्देश्‍य से सभी दूरसंचार ऑपरेटरों द्वारा विशेष कोविड-19 मोबाइल फोन कॉलरट्यून लॉन्च किया गया है जिसमें कॉलर द्वारा डायल करने पर संक्रमण की रोकथाम संबंधी बुनियादी सूचनाएं दी जाती हैं। बीएसएनएल, एमटीएनएल, रिलायंस जियो, एयरटेल और वोडाफोन आइडिया के 117.2 करोड़ से अधिक ग्राहकों तक एसएमएस और कॉल बैक के जरिये संदेश पहुंचाए जा रहे हैं।


    ***


    एएम/एके/एमबी-6168

    
    
    (Release ID: 1605689) Visitor Counter : 154
    
    
      Read this release in: English , Urdu