      वाणिज्‍य एवं उद्योग मंत्रालय

      वैश्विक आपूर्ति श्रृंखला में हालिया उथल-पुथल पर चर्चा करने के लिए वाणिज्य विभाग में ईपीसी, उद्योग प्रतिनिधियों और हितधारकों के साथ बैठक, उद्योग प्रतिनिधियों को सरकार की ओर से पूरी सहायता का आश्वासन मिला
      Posted On: 13 MAR 2020 7:03PM by PIB Delhi


    वैश्विक आपूर्ति श्रृंखला में हालिया उथल-पुथल पर चर्चा करने के लिए राज्य मंत्री (स्‍वतंत्र प्रभार) श्री सोम प्रकाश की अध्यक्षता में 12 मार्च, 2020 को निर्यात संवर्धन परिषद/ उद्योग प्रतिनिधियों/ हितधारकों के साथ एक बैठक आयोजित की गई। इस बैठक में कंपनियों/ हितधारकों ने मुंबई, बेंगलूरु, हैदराबाद एवं कोलकाता के अतिरिक्‍त डीजीएफटी कार्यालयों और कोच्चि के एमपीईडीए कार्यालय से डीवीसी के माध्यम से भाग लिया।


    यह बैठक इसी विषय पर 14.2.2020 को आयोजित बैठक का अनुवर्ती था। इस दौरान उद्योग जगत से उनकी आपूर्ति श्रृंखलाओं की वर्तमान स्थिति, भविष्य के लिए अनुमान, आपूर्ति श्रृंखला में उथल-पुथल मचाने वाले किसी संकट की आशंका, मांग-आपूर्ति में अंतर को पाटने संबंधी अवसरों और इस प्रक्रिया में हमारे विदेशी मिशन के जरिए विभाग द्वारा संभावित मदद जैसे मुद्दों पर चर्चा की गई। उद्योग प्रतिनिधियों से कहा गया कि वे आयात और निर्यात के मोर्चे पर दिख रही विशिष्ट समस्याओं का विवरण विभाग को भेजें। उन्‍हें आश्‍वस्‍त किया गया कि उनकी समस्‍याओं और बाधाओं के समाधान के लिए विभाग हर संभव कोशिश करेगा।


    उद्योग प्रतिनिधियों को उनसे संबंधित देशों में संभावित आपूर्तिकर्ताओं और खरीदारों से संपर्क के लिए विभिन्‍न भारतीय विदेशी मिशनों द्वारा साझा की गई जानकारी का उपयोग करने के लिए कहा गया। साथ ही उन्‍हें यह भी कहा गया कि वे संबंधित देशों में संभावित आपूर्तिकर्ताओं और खरीदारों के साथ बी2बी संपर्क की व्यवस्था करने के लिए इन मिशनों से लगातार संपर्क में रहें। उन्‍हें यह भी सलाह दी गई कि वर्तमान परिस्थितियों में डिजिटल वीडियो कॉन्फ्रेंसिंग (डीवीसी) के जरिए बी2बी बातचीत की योजना बनाई जा सकती है।


    उद्योग के प्रतिनिधियों ने एपीआई आदि उत्पादों के भारत में उत्पादन को पुनर्जीवित करने पर कुछ आवश्‍यक सुझाव दिए।


    श्री सोम प्रकाश ने उद्योग प्रतिनिधियों को आश्‍वस्‍त किया कि उनकी मौजूदा आपूर्ति श्रृंखला में खाई को पाटने के लिए सोर्सिंग में सरकार हर संभव मदद करेगी। साथ ही उन्‍होंने यह भी कहा कि सरकार मौजूदा बाजारों में आपूर्ति बढ़ाने और नए बाजारों में आपूर्ति के लिए उद्योग को समर्थ बनाने की पूरी कोशिश करेगी। उन्होंने उद्योग प्रतिनिधियों को सलाह दी कि वे मौजूदा स्थिति से घबराएं नहीं और इस समस्‍या से निपटने के लिए साथ मिलकर काम करें।


    ****


    एएम/एसकेसी/एसएस-6276

    
    
    (Release ID: 1606420) Visitor Counter : 47
    
    
      Read this release in: English