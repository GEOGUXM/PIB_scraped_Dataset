      कृषि एवं किसान कल्‍याण मंत्रालय

      श्री कैलाश चौधरी ने पूसा कृषि विज्ञान मेले के समापन समारोह को संबोधित किया
      
      पांच वर्षों में, कृषि बजट में पांच गुना वृद्धि हुई: श्री कैलाश चौधरी

      Posted On: 03 MAR 2020 7:29PM by PIB Delhi

    केंद्रीय कृषि एवं किसान कल्याण राज्य मंत्री श्री कैलाश चौधरी ने आज नई दिल्‍ली में पूसा कृषि विज्ञान मेला-2020 के समापन समारोह को संबोधित करते हुए कहा कि 2022 तक किसानों की आय को दोगुना करना सरकार की प्राथमिकता है। उन्होंने कहा कि इस लक्ष्य को पूरा करने की दिशा में प्रधानमंत्री श्री नरेन्द्र मोदी द्वारा कई योजनाएं शुरू की गई हैं।


    केंद्रीय कृषि एवं किसान कल्‍याण राज्‍य मंत्री ने कहा 2013-14 के लिए राष्ट्रीय नमूना सर्वेक्षण कार्यालय (एनएसएसओ) की रिपोर्ट के अनुसार , किसानों की औसत मासिक आय 6 , 426 रूपये थी , जबकि वर्तमान में , 2016-17 के लिए उपलब्ध अंतिम सर्वेक्षण के अनुसार , यह 8 , 167 रूपये है। श्री चौधरी ने कहा , "मुझे विश्वास है कि प्रधानमंत्री द्वारा निर्धारित लक्ष्य निश्चित रूप से हासिल किया जाएगा । "


    श्री चौधरी ने कहा कि 2014 से पहले , कृषि का बजट 25,000-30,000 करोड़ रुपये के बीच था , लेकिन अगले वित्त वर्ष में कृषि के लिए बजट 1,50,000 करोड़ रुपये को पार कर गया है। उन्‍होंने कहा , "जो पहले किसानों को पांच साल में दिया जा रहा था , हमारी सरकार ने एक साल के बजट में उससे कहीं ज्यादा किया है।"


    किसान मेले के आयोजन के लिए भारतीय कृषि अनुसंधान परिषद (आईसीएआर) की सराहना करते हुए , नीति आयोग के सदस्य प्रो. रमेश चंद ने संतोष व्यक्त किया कि तीन-दिवसीय मेले के दौरान बीजों की बिक्री 45 लाख रुपये से अधिक हुई। उन्होंने कहा कि भारत अपनी उपज का 6-7 प्रतिशत निर्यात कर रहा है।


    कृषि अनुसंधान और शिक्षा विभाग (डीएआरई) के सचिव एवं भारतीय कृषि अनुसंधान परिषद के महानिदेशक डॉ. त्रिलोचन महापात्र ने अपने संबोधन में कहा कि इस साल कृषि विज्ञान मेले में 80,000 से अधिक किसानों ने हिस्सा लिया। उन्होंने कहा कि "मेरा गांव , मेरा गौरव" योजना के तहत 13,500 गांवों को कवर किया जा रहा है। कृषि वैज्ञानिक हर महीने इन गाँवों में जाते हैं , किसानों से बात करते हैं और देखते हैं कि वे किन समस्याओं का सामना कर रहे हैं। इतना ही नहीं , वे अपने अनुभव से सीखते हैं और आईसीएआर को अपनी प्रतिक्रिया तथा सुझाव देते हैं। कृषि विज्ञान मेला किसानों को एक-दूसरे से सीखने का अवसर भी है।


    इस अवसर पर श्री चौधरी और अन्य गणमान्य लोगों ने आईसीएआर प्रकाशनों का विमोचन किया।


    एएम/एसकेएस/एसके-6085


    

    
    (Release ID: 1605097) Visitor Counter : 76
    
    
      Read this release in: English , Urdu