      वाणिज्‍य एवं उद्योग मंत्रालय

      कोविड-19 से उत्पन्न स्थिति में कारोबार सुरक्षित रखने में मदद के लिए इन्वेस्ट इंडिया बिजनेस इम्युनिटी प्लेटफार्म की शुरुआत
      Posted On: 24 MAR 2020 3:17PM by PIB Delhi


    वाणिज्य और उद्योग मंत्रालय के तहत कार्यरत भारत की राष्ट्रीय निवेश संवर्धन और सुविधा एजेंसी ने इन्वेस्ट इंडिया बिज़नेस इम्युनिटी प्लेटफ़ॉर्म लॉन्च किया है।


    इस प्लेटफार्म को इन्वेस्ट इंडिया की वेबसाइट पर डाला गया है। इसका उद्देश्य व्यवसायों और निवेशकों को कोविड -19 ( कोरोना वायरस) से निपटने के लिए भारत की ओर से की गई वास्तविक तैयारियों की ताजा जानकारी उपलब्ध कराने में मदद करना है। यह प्लेटफ़ॉर्म कोरोना वायरस से निपटने की तैयारियों , इस दिशा में केंद्र और राज्य सरकारो की विभिन्न पहलों पर नवीनतम जानकारी प्रदान करता है और ई-मेल के माध्यम से और व्हाट्सएप पर प्रश्नों का उत्तर उपलब्ध कराता है। चौबीसों घंटे काम करने वाला यह प्लेटफार्म कारोबार से संबंधित शिकायतों को निपटाने में भी मदद करता है। इसे विभिन्न कारोबारी क्षेत्रों की विशेषज्ञों की एक टीम ने तैयार किया है जो सभी तरह के प्रश्नों का तत्काल समाधान उपलब्ध कराती है। इन्वेस्ट इंडिया ने सूक्ष्म , लघु और मझौले उद्योगों की जरुरतों और आवश्यकताओं से जुडे सवालों के समाधान के लिए लघु उद्योग विकास बैंक के साथ साझेदारी की भी घोषणा की है।


    ऐसे समय में जबकि कोविड -19 सामान्य जीवन को बाधित कर रहा है , देश भर के व्यवसायों पर इस संकट के प्रभाव का लगातार आकलन किया जा रहा है। सरकार ने अपनी ओर से , व्यवसायों के लिए समय पर दिशा-निर्देश जारी किए हैं। कारोबारी यह समझने की कोशिश कर रहे हैं कि इन दिशा-निर्देशों का उनके व्यवसायों के लिए क्या मतलब है। व्यवसायों द्वारा संकट की अनिश्चितता को महसूस किए जाने के बीच यह प्लेटफ़ॉर्म 21 मार्च , 2020 को लॉन्च किया गया था।


    प्लेटफॉर्म में कोविड-19 की जांच की सुविधा वाले स्थानों , इसके लिए विशेष अनुमति तथा स्थानों से जुड़ी विशिष्ट जानकारी पर अक्सर पूछे जाने वाले प्रश्न शामिल हैं। यह पोर्टल प्रमुख भारतीय कंपनियों द्वारा कोरोना वायरस से ​निपटने के लिए अपने यहां की गई तैयारियों जैसे की कर्मचारियों को लाने ले जाने वाले वाहनों को नियमित रूप से संक्रमण मुक्त करना , अपने उत्पादों की बिक्री के लिए वैकल्पिक बाजारों में ऑर्डर देना , बायोमैट्रिक उपस्थिति प्रणाली को स्थगित करना , चिकित्सा कार्य बल ​गठित करना , प्रशिक्षुओं से घर जाने का अनुरोध करना , कारोबार जारी रखने की योजना तैयार करना , आगंतुकों के प्रवेश पर रोक , हवाई यात्रा को स्थगित करना , वीडियो-कॉन्फ्रेंसिंग और टेली-कॉन्फ्रेंसिंग का उपयोग तथा ऑनलाइन समाधान और अन्य अनूठी पहल विकसित करना शामिल है।


    यह बिजनेस इम्युनिटी प्लेटफ़ॉर्म लोगों को उन सभी सूचनाओं तक पहुंच प्राप्त करने में मदद करेगा, जो उन्हें अपने घरों में आराम से रहते हुए चाहिए। इस प्लेटफार्म के जरिए , इन्वेस्ट इंडिया का लक्ष्य सुविधाओं को आपके द्वार तक लाना है।


    इन्वेस्ट इंडिया के मुख्य कार्यकारी अधिकारी और प्रबंध निदेशक , श्री दीपक बागला ने कहा , “ यह हम सभी के लिए कोविड-19 की ओर से आई बड़ी चुनौती का सामना करने के लिए एक मंच है। इसकी टीम तेजी से विकसित परिदृश्य में विशेष रूप से व्यापारिक समुदाय के लिए ताजा जानकारी जुटाने और समाधान खोजने की दिशा में काम कर रही है। यह आपूर्ति की आवश्यकताओं के अनुरूप आ​पूर्तिकताओं को खोजने तथा नवोन्मेषकों , स्टार्टअप्स और एमएसएमई को समाधान तलाशने की अपनी क्षमता प्रदर्शित करने का अवसर प्रदान करता है। पिछले 48 घंटों के दौरान हमारे इस प्लेटफार्म से 40 देशों के 30 , 000 से अधिक आगंतुक जुड़े हैं और इसे 50 हजार से अधिक हिट मिल चुके हैं। इसे औसतन पांच मिनट देखा जा रहा है। कल से टीम व्यापार निरंतरता और प्रतिरक्षा के लिए 200 से अधिक व्यापार अनुरोधों पर सक्रिय रूप से काम कर रही है। यह मौजूदा स्थितियों में अपनाई जाने वाली व्यावसायिक रणनीतियों पर विशेषज्ञों की राय प्राप्त करने का भी मंच है।


    एएम / एमएस / एसके-

    
    
    (Release ID: 1607953) Visitor Counter : 218
    
    
      Read this release in: English , Tamil