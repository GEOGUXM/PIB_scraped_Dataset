      सूचना और प्रसारण मंत्रालय

      केंद्र सरकार कोरोना वायरस के खतरे से निपटने के लिए हरसंभव प्रयास कर रही है : श्री प्रकाश जावड़ेकर
      Posted On: 04 MAR 2020 7:36PM by PIB Delhi


    केंद्रीय पर्यावरण,वन और जलवायु परिवर्तन तथा सूचना एवं प्रसारण और भारी उद्योग एवं लोक उद्यम मंत्री श्री प्रकाश जावड़ेकर ने आज पत्रकारों को केंद्र सरकार द्वारा कोरोना वायरस को फैलने से रोकने के लिए उठाए जा रहे प्रयासों की जानकारी दी।उन्होंने कहा कि भारत ने कोरोना वायरस के खतरे को बेहद गंभीरता से लिया है। प्रधानमंत्री श्री नरेन्द्र मोदी स्वयं इस संबंध में उठाए जा रहे प्रयासों की अगुवाई कर रहे हैं और प्रतिदिन स्थिति की निगरानी कर रहे हैं। प्रधानमंत्री के प्रधान सचिव और कैबिनेट सचिव प्रतिदिन वीडियो कॉन्फ्रेसिंग के द्वारा सभी संबधित राज्यों और संघ शासित प्रदेशों के मुख्य सचिवों और संबधित अधिकारियों के साथ बैठक कर रहे हैं। स्वास्थ्य मंत्रालय डॉ. हर्षवर्धन के नेतृत्व में स्थिति पर नजर बनाए हुए है। इसमें देश भर में स्क्रीनिंग वार्ड की स्थापना और विदेशों से आने वाले लोगों की स्क्रीनिंग विशेष रूप से शामिल है। मानेसर स्थित आईटीबीपी परिसर में एक आइसोलेशन शिविर स्थापित किया गया है। जो सातों दिन चौबीसों घंटे काम कर रहा है।


    श्री प्रकाश जावड़ेकर ने कहा केंद्र सरकार कोरोना वायरस के केंद्र चीन के वुहान में फंसे भारतीयों को लेकर आ चुकी है और इन लोगों का उपचार किया गया है। जापान के एक जहाज में कोरोना वायरस के संदिग्ध 124 भारतीयों और 5 विदेशी मरीजों को सुरक्षित बचाया गया है। इन मरीजों का परीक्षण किया गया है और ये बीमारी से ग्रसित नहीं हैं। देश के सभी 21 अंतर्राष्ट्रीय हवाई अड्डों पर यात्रियों की चौबीसों घंटे दिन रात स्क्रीनिंग की जा रही है। अब तक 6 लाख यात्रियों की स्क्रीनिंग की जा चुकी है। नेपाल,भूटान और म्यामांर से जुड़े सीमावर्ती क्षेत्रो में लगभग दस लाख लोगों की स्क्रीनिंग की गई है। सीमावर्ती क्षेत्रों के गांवों की भी निगरानी की जा रही है।


    श्री जावड़ेकर ने कहा कि देश में पहले केवल पुणे में विषाणु विज्ञान (विरोलॉजी) प्रयोगशाला थी, अब सरकार ने 15 नई विषाणु विज्ञान प्रयोगशालाओं की स्थापना की है और एक सप्ताह के भीतर 19 ओर प्रयोगशालाओं की स्थापना की जाएगी। देश भर में एक बड़े जागरुकता अभियान की शुरुआत की गई है। इसमें विशेष तौर पर स्कूल,कॉलेज और अन्य स्थानों पर लोगों को कोरोना वायरस के संभावित प्रसार को रोकने के लिए “ क्या करें और क्या न करें ” संबधी जानकारी दी जाएगी।


    ***


    एएम/एजे-6109

    
    
    (Release ID: 1605338) Visitor Counter : 64
    
    
      Read this release in: English , Urdu , Telugu