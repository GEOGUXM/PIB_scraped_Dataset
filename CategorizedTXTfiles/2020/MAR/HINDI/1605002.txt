      सामाजिक न्‍याय एवं अधिकारिता मंत्रालय

      दिव्यांग कारीगरों और उद्यमियों के शिल्प कौशल और उत्पादों को बढ़ावा देने के लिए एक सप्ताह तक चलने वाला "एकम फेस्‍ट" आज से शुरू हुआ
      
      17 राज्यों/केंद्र शासित प्रदेशों के 82 दिव्यांग कारीगर और उद्यमी ‘एकम फेस्‍ट’ में अपने उत्पाद और कौशल प्रदर्शित कर रहे हैं
      
      Posted On: 02 MAR 2020 8:57PM by PIB Delhi


    सामाजिक न्याय और अधिकारिता मंत्रालय के तहत राष्‍ट्रीय दिव्‍यांग वित्‍त विकास निगम (एनएचएफडीसी ) द्वारा स्‍टेट एम्पोरिया कॉम्प्लेक्स , बाबा खड़क सिंह मार्ग , कनॉट प्लेस , नई दिल्ली-1 में एक सप्‍ताह तक चलने वाला प्रदर्शनी-सह-मेला - “ एकम फेस्ट ” आज शुरू हुआ। केंद्रीय सामाजिक न्याय और अधिकारिता मंत्री श्री थावरचंद गहलोत , केंद्रीय सड़क परिवहन एवं राजमार्ग मंत्री श्री नितिन जयराम गडकरी और केंद्रीय महिला एवं बाल विकास तथा कपड़ा मंत्री श्रीमती स्मृति जुबिन ईरानी इस अवसर पर उपस्थित थे। सामाजिक न्‍याय एवं आधिकारिता राज्‍य मंत्री श्री कृष्णपाल गुर्जर और श्री रतन लाल कटारिया भी उपस्थित थे।


    एक सप्‍ताह तक चलने वाला ‘ एकम फेस्ट ’ 2 मार्च से 9 मार्च , 2020 तक 11 बजे सुबह से 9 बजे रात तक लोगों के लिए खुला है। इसमें 17 राज्यों/केंद्रशासित प्रदेशों के लगभग 82 दिव्यांग कारीगर और उद्यमी अपने उत्पादों को प्रदर्शित कर रहे हैं। इनमें 44 पुरुष और 38 महिला दिव्यांग कारीगर और उद्यमी शामिल हैं। इसमें दिव्यांग कलाकारों और प्रसिद्ध पेशेवरों द्वारा प्रदर्शन सहित कई महत्‍वपूर्ण सांस्कृतिक गतिविधियां भी आयोजित की जा रही हैं। दिव्यांग पेशेवरों द्वारा ज्योतिषीय परामर्श और पैर की मालिश इस आयोजन के अन्‍य आकर्षण हैं।


    श्री थावरचंद गहलोत ने अपने संबोधन में कहा कि ‘ एकम फेस्ट ’ दिव्यांगजन समुदाय में उद्यमशीलता और ज्ञान को बढ़ावा देने और विकलांगजनों की क्षमताओं के बारे में समाज को जागरूक करने तथा विकलांगजन उद्यमियों को प्रमुख विपणन अवसर प्रदान करने का प्रयास है। इन दृढ़ उद्यमियों के उत्पादों के विपणन के लिए प्लेटफार्म तथा ब्रांड के विकास के सम्बंध में एनएचएफडीसी प्रयास कर रहा है। इसके अनुरूप ब्रांड के नाम एकम पर (उद्यमशीलता, ज्ञान, जागरूकता, विपणन – ऑन्टरप्रन्योरशिप, नॉलेज, अवेयरनेस, मार्केटिंग) सहमति बनी। एकम शब्द समावेशी, एकता और एकात्मकता का भाव भी व्यक्त करता है, जो दिव्यांगजनों में उद्यमशीलता, ज्ञान को साझा करने, जागरूकता सृजन और विपणन पहलों के प्रोत्साहन के जरिये विपणन मंच तथा उत्पादों के विकास के लिए एनएचएफडीसी के प्रयासों को उजागर करता है। यह सबके लिए ऐसा अवसर प्रदान करता है कि वे दिव्यांग दस्तकारों और उद्यमियों द्वारा असाधारण आत्मविश्वास के जरिये उत्पादित वस्तुओं को प्रोत्साहन दें।


    श्री नितिन जयराम गडकरी ने अपने संबोधन में कहा कि एकम फेस्ट में उच्च गुणवत्ता वाले उत्पाद यह साबित करते हैं कि दिव्यांगजन शिल्पकारों और उद्यमियों में अपार क्षमता तथा कौशल मौजूद है तथा हमारे देश के विकास में वे महत्वपूर्ण भूमिका निभा सकते हैं। एमएसएमई सेक्टर में रोजगार की और दिव्यांगजन के स्वरोजगार की अपार क्षमता मौजूद है तथा खासतौर से महिला दिव्यांगजन शिल्पकार सूक्ष्म, लघु और मध्यम उद्यम मंत्रालय की विभिन्न उपयोगी योजनाओं से लाभ उठा सकती हैं। उन्होंने इस संबंध में दिव्यांगजनों को अपने मंत्रालय के पूर्ण सहयोग का आश्वासन दिया।


    श्रीमती स्मृति जुबिन इरानी ने अपने संबोधन में कहा कि दिव्यांगजन शिल्पकार और उद्यमी दस्तकारी, हथकरघा और कशीदाकारी वाले उत्पादों के जरिये अपने कौशल का प्रदर्शन कर रहे हैं। भारतीय पारंपरिक वस्त्रों का एक अत्यंत समृद्ध इतिहास है तथा देश और विदेश में उनकी बड़ी मांग है। इस क्षेत्र में रोजगार की अपार क्षमताएं मौजूद हैं।


    कढ़ाई कार्य में महिलाओं ने काफी योगदान किया है , इसलिए एनएचएफडीसी को इस क्षेत्र में उद्यमिता के लिए दिव्‍यांगजन विशेषकर महिला दिव्‍यांगजन को प्रोत्‍साहित करना चाहिए ताकि दिव्‍यांगजन रोजगार और स्‍व-रोजगार प्राप्‍त कर सकें। दिव्‍यांगजन कल्‍याण के लिए सभी मंत्रालयों और विभागों के बीच तालमेल होनी चाहिए।


    फेस्‍ट में प्रारंभ किए गए नए कार्यक्रम निम्‍नलिखित है:-

     1. एनएचएफडीसी स्‍वावलंबन केन्‍द्र (एनएसके) : एनएचएफडीसी ने दिव्यांगजनों के कौशल प्रशिक्षण के लिए पूरे देश में दिव्‍यांगजन स्‍वामित्‍व वाले सूक्ष्‍म कौशल प्रशिक्षण केन्‍द्रों की स्‍थापना का काम प्रारंभ किया है। इन एनएसके में प्रति वर्ष लगभग 120 दिव्‍यांगजनों को गुणवत्ता संपन्‍न कौशल प्रशिक्षण प्रदान करने की क्षमता होगी। एनएसके से दिव्‍यांगजन स्‍वामी को प्रति माह 20 , 000 रुपये की आय होने की आशा है।
     2. दिल्‍ली तथा इंदौर में सुरक्षित कैब :- एनएचएफडीसी ने सखा कैब के साथ प्रबंध किया है जिसके अंतर्गत दिव्‍यांगजन के स्‍वामित्‍व वाले वाणिज्यिक वाहन महिला चालकों द्वारा चलाए जाएंगे ताकि महिलाओं , बच्‍चों और वरिष्‍ठ नागरिक यात्रियों को सुरक्षित टैक्‍सी का विकल्‍प दिया जा सके। इस तरह के सुरक्षित कैब नई दिल्‍ली और इंदौर हवाई अड्डों पर चल रहे हैं। वाहनों का वित्त पोषण अपनी योजना के अंतर्गत एनएचएफडीसी द्वारा किया जाएगा।
      * III. सुरक्षित पेयजल ई-कार्ट :- एनएचएफडीसी ने हाल में आरओ वाटर मशीन से लैस ई-कार्ट के वित्त पोषण पर सहमति व्‍यक्‍त की है। ई-कार्टों के जरिए स्‍वच्‍छता को बनाए रखते हुए कागज के ग्‍लास में पानी बेचा जाएगा। कार्ट को संचालन में भारत जल द्वारा सहयोग किया जाएगा। दिव्‍यांगजन स्‍वामी इन कार्टों के संचालन से प्रति माह 10 , 000 रुपये से 15 , 000 रुपये कमा सकते हैं।

    पहले एकम फेस्‍ट में पूरे देश से दिव्‍यांग उद्यमी और शिल्‍पकार आमंत्रित किए गए हैं। ये लोग जम्‍मू–कश्‍मीर से लेकर पुदुचेरी तथा नगालैंड से लेकर गुजरात के हैं। फेस्‍ट में जम्‍मू और कश्‍मीर तथा पूर्वोत्तर क्षेत्र के उत्‍पाद प्रस्‍तुत किए गए हैं। इन उत्‍पादों में दस्‍तकारी , हैंडलूम , कढ़ाई कार्य तथा सूखे मेवे शामिल हैं। फेस्‍ट में 17 राज्‍यों/ केन्‍द्र शासित प्रदेशों के लगभग 82 दिव्‍यांगजन उद्यमी/ शिल्‍पकार तथा संगठन अपने उत्‍पादों , सेवाओं और कौशल प्रदर्शन के माध्‍यम से अपना कौशल दिखा रहे हैं।


    एनएचएफडीसी ने ऑनलाइन बिक्री बढ़ाने के लिए ऑनलाइन मार्केटिंग प्लेटफॉर्म शुरू करने और बड़े कॉर्पोरेट घरानों में पहुंच स्‍थापित करने की योजना बनाई है। एकम फेस्ट के स्टॉलों पर निम्नलिखित व्यापक उत्पाद श्रेणियों का प्रदर्शन किया गया हैं :-


    1. गृह सज्‍जा और जीवनशैली


    2. कपड़े


    3. स्टेशनरी और पर्यावरण के अनुकूल उत्पाद


    4. पैक किये गये खाद्य और जैविक उत्पाद


    5. खिलौने और उपहार


    6. पर्सनल एक्सेसरी – ज्‍वैलरी , क्लच बैग आदि।


    एनएचएफडीसी सामाजिक न्याय और अधिकारिता मंत्रालय के विकलांगजन सशक्तिकरण विभाग (दिव्यांगजन) के तत्वावधान में एक शीर्ष निगम है और यह 1997 से काम कर रहा है। यह एक गैर-लाभ कंपनी के रूप में पंजीकृत है , जो दिव्यांगजन/विकलांगता से ग्रस्‍त व्‍यक्तियों (दिव्यांगजन/पीडब्ल्यूडी) के आर्थिक पुनर्वास में वित्‍तीय सहायता उपलब्‍ध कराता है। इस‍के साथ ही उन्‍हें अपने उद्यम विकसित करने और प्रगति करने के बारे में सशक्‍त बनाने के लिए अनेक कौशल विकास कार्यक्रम उपलब्‍ध कराता है। दिव्‍यांगजनों और समाज के हाशिए वाले समूहों को सशक्‍त बनाने के लिए एनएचएफडीसी ने एक और कदम आगे बढ़ाया है। इसने इस वर्ष एनएचएफडीसी फाउंडेशन की स्थापना की है। बाजार से जुड़ाव की कमी असंगठित सूक्ष्‍म दिव्यांगजन उद्यमों की बिक्री के मामले में अवरोध पैदा करती है। इस बात को स्‍वीकार करते हुए एनएचएफडीसी फाउंडेशन इन निर्धारित उद्यमियों के उत्पादों के विपणन के लिए एक ब्रांड और मंच विकसित करने का प्रयास कर रहा है।


    *****


    एएम/एसकेएस/एजी/एकेपी/आईपीएस/जीआरएस/एसके/वीके/सीएस-6075
    
    

    
    (Release ID: 1605002) Visitor Counter : 108
    
    
      Read this release in: English , Urdu
    
    
    

*