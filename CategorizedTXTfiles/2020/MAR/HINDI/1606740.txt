      स्‍वास्‍थ्‍य एवं परिवार कल्‍याण मंत्रालय

      मंत्रियों की उच्‍चस्‍तरीय समिति ने कोविड-19 की वर्तमान स्थिति तथा इसके रोकथाम और प्रबंधन की समीक्षा की
      
      स्‍वास्‍थ्‍य मंत्रालय ने सामाजिक स्‍तर पर दूरी बनाए रखने के लिए विस्‍तृत परामर्श जारी किए

      Posted On: 16 MAR 2020 7:44PM by PIB Delhi

    केंद्रीय स्‍वास्‍थ्‍य एवं परिवार कल्‍याण मंत्री डॉ. हर्षवर्धन की अध्‍यक्षता में आज निर्माण भवन में मंत्रियों की उच्चस्‍तरीय समिति ने कोविड-19 पर समीक्षा बैठक की।


    इस बैठक में नागरिक उड्डयन मंत्री श्री हरदीप एस पुरी , विदेशी मामलों के मंत्री डॉ एस जयशंकर, गृह राज्य मंत्री श्री नित्यानंद राय और स्वास्थ्य और परिवार कल्याण राज्य मंत्री अश्विनी कुमार चौबे उपस्थित थे। बैठक में चीफ ऑफ डिफेंस स्टाफ श्री बिपिन रावत, स्वास्थ्य और परिवार कल्याण मंत्रालय की सचिव (एचएफडब्ल्यू) सुश्री प्रीति सूदन, नागरिक उड्डयन सचिव श्री प्रदीप सिंह खारोला, फार्मास्यूटिकल्स सचिव श्री पी.डी. वाघेला, डॉ. राजीव गर्ग (डीजीएचएस), डीएचआर के सचिव और आईसीएमआर के महानिदेशक डॉ बलराम भार्गव, वस्‍त्र मंत्रालय के सचिव श्री रवि कपूर, विशेष सचिव (स्वास्थ्य) श्री संजीव कुमार, पोत परिवहन के अपर सचिव श्री संजय बंदोपाध्याय, विदेश मंत्रालय के अपर सचिव श्री दम्मू रवि, गृह मंत्रालय के अपर सचिव श्री अनिल मलिक, आईटीबीपी के महानिरीक्षक श्री आनंद स्वरूप, स्‍वास्‍थ्‍य एवं परिवार कल्‍याण मंत्रालय के अपर सचिव श्री लव अग्रवाल के साथ सेना, आईटीबीपी औषधि और वस्‍त्र मंत्रालय के


    अन्य अधिकारी भी उपस्थित थे।


    मंत्रियों के समूह में आज अपनी 7वीं बैठक में कोविड-19 की रोकथाम एवं प्रबंधन पर विस्‍तार से विचार-विमर्श किया। विचार-विमर्श के बाद सामाजिक रूप से दूरी बनाए रखने के उपाय को एक रोकथाम संबंधी रणनीति के रूप में लागू करने का प्रस्‍ताव दिया गया। देश में कोविड-19 की रोकथाम के लिए ये उपाय किए गए हैं और 31 मार्च , 2020 तक ये अस्‍थायी उपाय लागू रहेंगे। महत्‍वपूर्ण उपायों में शामिल हैं:-


    1. शैक्षणिक संस्‍थानों (स्‍कूल, कॉलेज आदि), जिम, म्‍यूजियम, सांस्‍कृतिक एवं सामाजिक केंद्र, स्‍वीमिंग पूल और सिनेमा घर बंद रहेंगे। छात्रों को घर पर रहने की सलाह दी जानी चाहिए। ऑनलाइन शिक्षा को बढ़ावा दिया जाना चाहिए।


    2. गैर-जरूरी यात्राओं को रोक देना चाहिए। बसों , रेलगाडि़यों और हवाई जहाजों में सामाजिक स्‍तर पर दूरी बनाई जानी चाहिए। इसके अतिरिक्‍त सतहों को संक्रमण रहित बनाने के लिए नियमित और उचित इंतजाम किए जाने चाहिए।


    3. निजी क्षेत्र के संगठनों/नियोक्‍ताओं को प्रोत्‍साहित किया जाना चाहिए कि वे , जहां तक संभव हो अपने कर्मचारियों को घर से काम करने की अनुमति प्रदान करें।


    4. जहां तक संभव हो बैठकों को वीडिया कॉन्फ्रेंसिंग के जरिए आयोजित किया जाना चाहिए। ऐसी बैठकें , जिसमें बड़ी संख्‍या में लोगों के भाग लेने की संभावना हो, को फिर से निर्धारित कि‍या जाना चाहिए या इसे छोटा बनाया जाना चाहिए।


    5. रेस्‍तंराओं को हाथ धोने की सुविधा सुनिश्चित करनी चाहिए। जिन सतहों को बार-बार स्‍पर्श किया जाता है उसकी उचित सफाई का प्रबंध किया जाना चाहिए। टेबलों के बीच कम से कम एक मीटर की दूरी रहनी चाहिए। जहां व्‍यावहारिक हो वहां पर्याप्‍त दूरी के साथ खुले में बैठने की व्‍यवस्‍था की जानी चाहिए।


    6. जिन खेल प्रतियोगिताओं में बड़े स्‍तर पर लोगों के इकट्ठे होने की संभावना हो उनके व्‍यवस्‍थापकों के साथ स्‍थानीय प्रशासन को बातचीत करनी चाहिए ताकि ऐसे आयोजनों को आगे बढ़ा दिया जाना चाहिए।


    7. स्‍थानीय प्रशासन को विचारकों और धार्मिक नेताओं से बातचीत करनी चाहिए ताकि एक जगह पर भारी भीड़ इकट्ठा न हो और लोगों के बीच कम से कम एक मीटर की दूरी हो।


    8. सब्‍जी मंडी , अनाज मंडी, बस डिपो, रेलवे स्‍टेशन, पोस्‍ट ऑफिस जैसे सार्वजनिक और जरूरी सेवाएं देने वाले स्‍थानों से संबंधित व्‍यापार संघों व अन्‍य हितधारकों के साथ स्‍थानीय प्राधिकरणों को बातचीत करनी चाहिए ताकि काम के घंटे निर्धारित किए जा सकें और इन स्‍थानों पर ‘क्‍या करें, क्‍या न करें’ का बोर्ड प्रदर्शित किया जा सके।


    9. समुदायों को नियमित और लगातार सूचनाएं दी जानी चाहिए।


    यात्रा के लिए अतिरिक्‍त परामर्श : अत्‍याधिक जोखिम वाले क्षेत्रों से कोविड-19 के फैलाव को रोकने के लिए यात्रा प्रतिबंधों को और भी सख्‍त बनाया गया है।


    · यूएई , कतर, ओमान और कुवैत से आने वाले/ट्रांजिट यात्रियों को कम से कम 14 दिनों तक अनिवार्य रूप से क्‍वॉरन्‍टीन में रखा जाएगा। यह व्‍यवस्‍था 18 मार्च, 2020 को 1200 जीएमटी पर पहले प्रस्‍थान के हवाई अड्डे से लागू होगी।


    · यूरोपीय संघ के सदस्‍य देशों , यूरोपीय मुक्‍त व्‍यापार संघ, तुर्की और ब्रिटेन से भारत आने वाले लोगों की यात्रा पर 18 मार्च, 2020 से प्रतिबंध लगाया गया है। कोई भी हवाई कंपनी इन देशों से भारत आने वाले यात्रियों को यात्रा की अनुमति नहीं देगी। यह प्रतिबंध भी 18 मार्च, 2020 को 1200 जीएमटी से लागू होगा। हवाई कंपनी इसे प्रारंभिक प्रस्‍थान के हवाई अड्डे से लागू करेगी।


    · उपरोक्‍त दोनों निर्देश अस्‍थायी उपाय है और ये 31 मार्च , 2020 तक लागू रहेंगे। इसके बाद इनकी समीक्षा की जाएगी।


    ईरान से 53 यात्रियों के चौथे दल को आज लाया गया है और इन्‍हें जैसलमेर स्थित सेना सुविधा केंद्र में क्‍वॉरन्‍टीन किया गया है। सभी यात्रियों में बीमारी के लक्षण दिखाई नहीं पड़े हैं लेकिन प्रोटोकॉल के तहत इन्‍हें क्‍वॉरन्‍टीन में रखा गया है।


    चार नए मामले – ओडिशा , जम्‍मू-कश्‍मीर, लद्दाख और केरल के एक-एक मामलों की पुष्टि की गई है। भारत में कुल 114 पुष्‍ट मामले हैं। इनमें से 13 स्‍वस्‍थ हो चुके हैं जबकि 2 लोगों की मौत हो चुकी हैं। इन पॉजिटीव मामलों के संपर्कों का पता लगाने के बाद कुल 5200 लोगों को निगरानी में रखा गया हैं।


    एएम/जेके/एसके- 6303

    
    
    (Release ID: 1606740) Visitor Counter : 79
    
    
      Read this release in: English , Urdu , Bengali , Punjabi , Gujarati , Odia , Malayalam