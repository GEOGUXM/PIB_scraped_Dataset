      नागरिक उड्डयन मंत्रालय

      उड़ान योजना के तहत इंदौर-किशनगढ़ विमान सेवा शुरू
      Posted On: 16 MAR 2020 3:28PM by PIB Delhi


    उड़ान (यूडीएएन - उड़े देश के आम नागरिक) योजना के तहत नागरिक उड्डयन मंत्रालय ने आज इंदौर (मध्‍य प्रदेश) से किशनगढ़ (अजमेर , राजस्‍थान) के बीच पहली उड़ान सेवा को हरी झंडी दिखाकर रवाना किया जो सप्‍ताह में तीन दिन चलेगी। विमान सेवा से अब तक नहीं जुड़े क्षेत्रों को जोड़ने के अपने निरंतर प्रयास में नागरिक उड्डयन मंत्रालय ने उड़ान 3 के लिए बोली प्रक्रिया के दौरान स्‍टार एयर को इंदौर-किशनगढ़ मार्ग का कार्य सौंपा। इस मार्ग पर विमान सेवा के शुरू होने के साथ उड़ान योजना के तहत 268 हवाई मार्ग पर सेवाएं उपलब्‍ध हो गई हैं।


    आरसीएस-यूडीएएन के तहत स्टार एयर पहले से ही बेलगावी से इंदौर के लिए सीधी उड़ानें संचालित कर रही है और अब "रंगों की भूमि" राजस्‍थान तक उसी मार्ग का विस्तार करेगी। इंदौर और किशनगढ़ के बीच की अनुमानित दूरी लगभग 550 किलोमीटर है और लोग इंदौर से किशनगढ़ सड़क मार्ग से 10 घंटे से अधिक समय में पहुंचते थे। अब इस मार्ग पर विमान सेवा के शुरू होने से लोग एक घंटे में यह यात्रा पूरी कर सकते हैं और प्रसिद्ध नौ ग्रहों के मंदिर , अजमेर शरीफ दरगाह , पुष्कर झील , फूल महल पैलेस , रूपनगढ़ किले इत्‍यादि का दर्शन कर सकते हैं। किशनगढ़ भारत के मार्बल सिटी के रूप में भी जाना जाता है और यह लाल मिर्च का बड़ा बाजार है।


    अब तक बेलगावी और किशनगढ़ के बीच कोई सीधी उड़ान सेवा उपलब्ध नहीं थी और दोनों शहरों के बीच लगभग 1550 किलोमीटर की दूरी तय करने के लिए यात्रियों को बस या ट्रेन से 24 घंटे से अधिक समय लगता था। इस मार्ग के उद्घाटन के साथ लोग अब केवल 3 घंटे में बेलगावी और किशनगढ़ की यात्रा कर सकते हैं।


    बेलगावी - इंदौर - किशनगढ़ के लिए समय - सारणी निम्नानुसार है:

                                                                 
मूल स्‍थान  गंतव्‍य  प्रस्‍थान  आगमन   उड़ान सेवा के दिन         
                                                                 
                                                                 
                                                                 
बेलगावी     इंदौर    13:10      14:40  सोमवार , मंगलवार , गुरुवार
                                                                 
                                                                 
                                                                 
इंदौर       बेलगावी  17:55      19:35  सोमवार , मंगलवार , गुरुवार
                                                                 
                                                                 
                                                                 
इंदौर       किशनगढ़   15:00      16:05  सोमवार , मंगलवार , गुरुवार
                                                                 
                                                                 
                                                                 
किशनगढ़      इंदौर    16:30      17:35  सोमवार , मंगलवार , गुरुवार
                                                                 
                                                                 

    ***


    एएम/एके/वीके-6296


    

    
    (Release ID: 1606630) Visitor Counter : 221
    
    
      Read this release in: English , Urdu , Marathi