      स्‍वास्‍थ्‍य एवं परिवार कल्‍याण मंत्रालय

      कोरोना वायरस (कोविड-19) की ताजा स्थिति: नए मामलों का पता चला
      Posted On: 09 MAR 2020 12:29PM by PIB Delhi


      अब तक देश में कोरोना वायरस से संक्रमण के कुल 43 पुष्‍ट मामलों की जानकारी मिली है। (केरल में संक्रमित तीन लोगों को उपचार के बाद छुट्टी दे दी गई है) बाकी 40 मामले सक्रिय संक्रमण के हैं। कल से अब तक जिन चार नए मामलों की जानकारी मिली है उनमें से एक केरल के एर्नाकुलम से , एक दिल्‍ली से , एक उत्‍तर प्रदेश से और एक जम्‍मू से है।


      केरल में कल जिन पांच नए मामलों का पता चला था उनमें से तीन लोग ऐसे हैं जिन्‍होंने हाल ही में इटली की यात्रा की थी और दो अन्‍य उनके परिजन हैं जो उनके संपर्क में आए थे। इन लोगों ने हाल ही में कुछ पारिवारिक समारोह में हिस्‍सा लिया था और अपने कुछ रिश्‍तेदारों से मिलने गए थे। उनके संपर्क में आए व्‍यक्तियों का पता लगाया जा रहा है।


      कोविड के 3003 नमूनों की जांच में से 43 के कोरोना से संक्रमित होने की पुष्टि हुई है जबकि 2694 नमूने नेगटिव पाए गए हैं।


      अबतक विदेशों से आने वाली 8255 उड़ानों के कुल 874708 यात्रियों की हवाई अड्डों पर स्‍क्रीनिंग की जा चुकी है जिसमें से 1921 के कोरोना से संक्रमित होने का संदेह है। इनमें से 177 को अस्‍पताल में भर्ती किया गया है। कुल 33,599 यात्रियों को निगरानी में रखा गया है और 21,867 यात्रियों की निगरानी की अवधि पूरी हो चुकी है।


      आने वाले यात्रियों से अपील की गई है कि वे हवाई अड्डों पर स्‍वघोषित प्रपत्र भरते समय अपनी यात्रा की पूरी जानकारी स्‍पष्‍ट रूप से दें और यह बताएं कि वह किन-किन स्‍थानों की यात्रा कर चुके हैं।


      स्‍वास्‍थ्‍य और परिवार कल्‍याण मंत्रालय के विशेष सचिव ने बताया है कि पश्चिम बंगाल के मुर्शिदाबाद में एक मरीज के कोरोना संक्रमण की जांच की गई थी जो नेगेटिव पाई गई है। देश में कोरोना संक्रमण से मौत का कोई मामला सामने नहीं आया है।


      केन्‍द्रीय स्‍वास्‍थ्‍य और परिवार कल्‍याण मंत्री डा. हर्षवर्धन लगातार स्थिति पर नजर रखे हुए हैं और संक्रमण से निबटने की तैयारियों और प्रयासों की समीक्षा कर रहे हैं। स्‍वास्‍थ्‍य सचिव भी राज्‍य सरकारों और संघ शासित प्रदेशों के साथ संपर्क कर नियमित रूप से स्थिति की समीक्षा कर रहे हैं।


      स्‍वास्‍थ्‍य मंत्रालय ने लोगों से अपील की है कि वह खांसते और छींकते समय सावधानी बरतें , हाथों की सफाई का पूरा ध्‍यान रखें , भीड़-भाड़ वाले स्‍थानों से बचें और क्‍या करना चाहिए और क्‍या नहीं करना चाहिए इस बारे में जारी सलाह का पालन करें।


      ****


      एएम/एमएस

    
    
    (Release ID: 1605773) Visitor Counter : 348
    
    
      Read this release in: English , Urdu , Marathi