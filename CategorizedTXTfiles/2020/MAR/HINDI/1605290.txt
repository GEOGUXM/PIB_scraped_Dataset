      गृह मंत्रालय

      सरकार का जम्‍मू और कश्‍मीर के लोगों के लिए कश्‍मीर को जन्‍नत बनाने का प्रयास
      
      जम्‍मू और कश्‍मीर से आए 22 स्‍कूली बच्‍चों ने गृह राज्‍य मंत्री नित्‍यानंद राय से भेंट की

      Posted On: 04 MAR 2020 5:25PM by PIB Delhi

    जम्मू और कश्मीर से आए 22 स्कूली बच्चों के एक दल ने आज नई दिल्‍ली में गृह राज्य मंत्री नित्यानंद राय से भेंट की। इस दल में जम्‍मू और कश्‍मीर भारत स्‍काउट गाइड्स के 14 से 17 वर्ष की आयु के छात्र और दो अध्‍यापक शामिल थे। ये छात्र भारत को जानो कार्यक्रम के तहत सीआरपीएफ द्वारा आयोजित भारत दर्शन दौरे पर निकले हैं। ये छात्र चेन्‍नई की यात्रा कर चुके हैं और इस समय नई दिल्‍ली के विभिन्‍न स्‍थानों की यात्रा कर रहे हैं।


    इस अवसर पर गृह राज्‍य मंत्री ने कहा कि प्रधानमंत्री श्री नरेन्‍द्र मोदी के नेतृत्‍व में सरकार जम्‍मू और कश्‍मीर के सुदूरवर्ती इलाकों सहित देश के सभी क्षेत्रों में विकास करने का प्रयास कर रही है। उन्‍होंने कहा कि जम्‍मू और कश्‍मीर में शांति और विकास लाने की दिशा में केन्‍द्रीय गृह मंत्री श्री अमित शाह द्वारा किए गए अभूतपूर्व प्रयासों ने देश के अन्‍य क्षेत्रों में रहने वाले लोगों के साथ नजदीकी बढ़ा दी है। सरकार का उद्देश्‍य कश्‍मीर का विकास करके और क्षेत्र के युवाओं को समान अवसर प्रदान करके कश्‍मीर को जन्‍नत बनाना है।


    छात्रों के साथ बातचीत करते हुए श्री नित्‍यानंद राय ने कहा कि उन्‍हें जम्‍मू और कश्‍मीर के बच्‍चों से मिलकर प्रसन्‍नता हुई है और इस यात्रा से उन्‍हें भारत की विविधता और सौंदर्य को समझने में मदद मिलेगी। यात्रा के दौरान छात्रों को हुए अनुभवों को सुनने के बाद गृह राज्‍य मंत्री ने कहा कि किसी को भी अफवाहों पर यकीन नहीं करना चाहिए और स्‍वयं सच्‍चाई का पता लगाना चाहिए। उन्‍होंने कहा कि ऐसी यात्राएं कश्‍मीरी लोगों को देश के अन्‍य भागों में रह रहे लोगों के नजदीक लाएंगी। उन्‍होंने कहा कि यह एक अच्‍छा संकेत है और लोगों ने यह मानना शुरू कर दिया है कि कश्‍मीर भारत का भविष्‍य है।


    श्री राय ने कहा कि इस अध्‍ययन दौरे से ऐतिहासिक स्‍थलों , सामाजिक मूल्‍यों, संस्‍कृति और परंपराओं के बारे में उनका ज्ञान और सामान्‍य जागरूकता बढ़ेगी। उन्‍होंने भारत की समृद्ध सांस्‍कृतिक विरासत को देखने के लिए बच्‍चों को एक अवसर प्रदान करते हुए भारत दर्शन यात्रा का प्रबंध करने के लिए सीआरपीएफ की सराहना की। यह दौरा उन्‍हें देश की ऐतिहासिक सांस्‍कृतिक और सामाजिक जनता से रूबरू कराने और औद्योगिक , तकनीकी और वैज्ञानिक क्षेत्र में हुए विकास और साथ ही देश के लिए गौरव की भावना लाने के उद्देश्‍य से आयोजित किया गया है।


    ***


    एएम/केपी/एनएम-6103

    

    
    (Release ID: 1605290) Visitor Counter : 103
    
    
      Read this release in: English , Urdu