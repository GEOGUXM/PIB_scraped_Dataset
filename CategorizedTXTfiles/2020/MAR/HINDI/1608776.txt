      शिक्षा मंत्रालय

      मानव संसाधन विकास मंत्रालय इनोवेशन सेल, एआईसीटीई, एमईआईटीवाई स्टार्टअप हब, इनोवेशो-क्यूरिस और वैश्विक व राष्ट्रीय महत्व के अन्य संस्थानों ने 'फाइट कोरोना आइडियाथॉन' का आयोजन किया
      2 दिन का ये ऑनलाइन विचार मंथन कोरोना की महामारी से उत्पन्न होने वाली अनिश्चितताओं को कम करने के लिए आयोजित किया गया
      
      Posted On: 27 MAR 2020 6:20PM by PIB Delhi


    ' फाइट कोरोना आइडियाथॉन ' दो दिन चलने वाला एक ऑनलाइन विचार मंथन है। इस पहल को मानव संसाधन विकास मंत्रालय के इनोवेशन सेल , अखिल भारतीय तकनीकी शिक्षा परिषद् (एआईसीटीई) , एमईआईटीवाई स्टार्टअप हब , इनोवेशो-क्यूरिस और वैश्विक व राष्ट्रीय महत्व के ऐसे अन्य संस्थानों द्वारा मिलकर आयोजित किया गया जो प्रौद्योगिकी , ज्ञान , आउटरीच के लिहाज से समर्थन मुहैया करवाते हैं। इसमें फोर्ज एक्सेलेरेटर भी उनका भागीदार है। यह एक ऐसा प्रयास है जिसके माध्यम से ऐसे सुलभ और सस्ते तकनीकी समाधान ढूंढे जा सकें जो इस संक्रमण के तेज प्रसार को रोक सकें,बढ़ते दबाव को कम कर सकें और सामान्य स्थिति में त्वरित वापसी को सुनिश्चित कर सकें।


    ज़मीनी स्तर पर काम करने वाले स्वास्थ्य पेशेवरों , सरकारी अधिकारियों और अन्य हितधारकों से चुनौतियों और समस्याओं से जुड़ी बातें मांगी गई हैं और इन्हें 8 अलग-अलग श्रेणियों के तहत बांटा गया है , जैसे - व्यक्तिगत स्वच्छता और सुरक्षा , जागरूकता , तैयारी और जिम्मेदार व्यवहार , चिकित्सा प्रणालियां: नैदानिक ​​और चिकित्सीय , स्क्रीनिंग , परीक्षण और निगरानी - उपकरण और आईटी / डिजिटल / डाटा उपाय , सबसे कमजोर समूहों की रक्षा , सामुदायिक कार्य बल / कार्य समूह , दूरस्थ कार्य और दूरस्थ शिक्षा , प्रभावित व्यवसायों को स्थिर करना और एक खुली श्रेणी जहां किसी के पास अपनी खुद की चुनौतियां खुद चुनने और हल करने का लचीलापन हो।


    ऐसी बड़े आकार की चुनौतियां जिनके लिए अभिनव प्रौद्योगिकीय उपायों की ज़रूरत है उन्हें छात्र इनोवेटर्स , शिक्षकों , शोधकर्ताओं , पेशेवरों और स्टार्टअप आदि के लिए सामने रखा गया है ताकि उन पर मंथन किया जा सके और उनके व्यवहार्य उत्पादों को नवीनता से लाया जा सके। ये चुनौतियां हैं - दोबारा उपयोग / धोने योग्य मास्क के डिजाइन , एक प्रणाली जो मुद्रा नोटों / सिक्कों को कीटाणुरहित कर सकती है , ऐसी मोबाइल एप्लीकेशन जो संक्रमण और घबराहट के प्रसार को रोकने के लिए सही , विश्वसनीय और प्रामाणिक जानकारी प्रदान करने की क्षमता रखती हो , एक नॉन-इनवेज़िव डाइग्नोस्टिक किट , ऐसे रोगियों के लिए वेंटिलेटर्स के वैकल्पिक समाधान जिनको सांस लेने की समस्या हो , ऐसे भंडारण किट जिनसे घरों से जांच के नमूने एकत्र किए जा सकें और प्रयोगशालाओं तक ले जाया जा सके।


    26 मार्च 2020 को शाम 6 बजे इस आइडियाथॉन के लिए पंजीकरण बंद कर दिया गया था। वर्तमान में ये आइडियाथॉन चालू है और 28 मार्च 2020 को समाप्त होगा। इसके लिए 5000 से अधिक प्रविष्टियां प्राप्त हुई हैं और बाद में आयोजन के दौरान प्रगति के आधार पर उन्हें आगे चुना जाएगा।


    इस दो दिवसीय आइडियाथॉन के दौरान , चुनी गई समस्याओं के तकनीकी रूप से संभव और आर्थिक रूप से व्यवहार्य उपायों की तलाश हेतु मंथन करने और उन्हें नवीनता से खोजने के लिए एक वर्चुअल मंच के माध्यम से स्टार्टअप्स और इनोवेटर्स का मार्गदर्शन पूरे देश के क्षेत्र विशेषज्ञों , स्वास्थ्य सेवा प्रदाताओं और पेशेवरों , इनोवेशन विशेषज्ञों आदि के द्वारा किया जाएगा। उनके प्रोटोटाइप के टेक्नीकल डिजाइन , नवाचार में तेजी और तेजी से विकसित करने संबंधी मार्गदर्शन पर ध्यान केंद्रित करते हुए इनोवेटर्स को मदद देने के लिए ऑनलाइन वेब सेमिनार , मास्टरक्लास और लाइव मेंटरिंग सत्रों का आयोजन इसमें किया जाता है।


    एआईसीटीई के चेयरमैन प्रो. अनिल सहस्रबुद्धे ने कहा , “ कोविड- 19 दुनिया भर के कई देशों में 4 लाख से अधिक लोगों को प्रभावित करते हुए अभूतपूर्व पैमाने पर फैल रहा है और आधुनिक समय में दुनिया की सबसे बड़ी महामारी के रूप में उभर कर सामने आया है। इसके तेजी से फैलने और उसके बाद के हालात ने एक खतरनाक संकट पैदा कर दिया है और संदिग्धों का निदान करने , संक्रमित लोगों को सबसे अलग करने , उनका इलाज करने और लोगों के बीच एक क्रियाशील जागरूकता पैदा करने और इस महामारी के प्रसार को नियंत्रित करने के लिए सामाजिक रूप से जिम्मेदार व्यवहार करने के महत्व को बताने के लिहाज से इस महामारी ने हर देश के संसाधनों और क्षमताओं की सीमाओं की परीक्षा ली है। मुझे यकीन है कि ये आइडियाथॉन इन सभी के लिए मार्ग प्रशस्त करेगा। ”


    ऐसे विचार या उपाय जो संभावना का प्रमाण प्रदर्शित करते हैं उन्हें 7 लाख रुपये तक के नकद पुरस्कार से सम्मानित किया जाएगा (एआईसीटीई और एडब्ल्यूएस द्वारा प्रायोजित) और 40 लाख रुपये तक के नवाचार अनुदान की पेशकश की जाएगी ताकि उन्हें अपने विचारों और प्रोटोटाइप के और अधिक विकास में तेजी लाने में सक्षम बनाया जा सके। चयनित स्टार्टअप्स और इनोवेटर्स को उद्योग भागीदारों , इंडस्ट्रियल-ग्रेड प्रोटोटाइप लैब और पायलट उत्पादन सुविधाओं , को-वर्किंग सुविधाओं , कारोबार समर्थन सेवाओं और प्रौद्योगिकी , रणनीति , वेंचर विकास , कॉरपोरेट अनुदान आदि तक पहुंच के साथ इनक्यूबेशन समर्थन की पेशकश की जाएगी।


    वर्ल्डस्टार्टअप डॉट को. , संयुक्त राष्ट्र प्रौद्योगिकी एवं नवाचार लैब और क्राउडेरा जैसी कुछ अंतरराष्ट्रीय एजेंसियां ​भी इन प्रतिभागियों का समर्थन करने के लिए आगे आई हैं।


    अधिक चुनौतियों के बारे में जानने के लिए यहां जाएं: http://forgeforward.in/fightcorona/


    ---


    एएम/जीबी

    
    
    (Release ID: 1608776) Visitor Counter : 81
    
    
      Read this release in: English , Urdu , Telugu