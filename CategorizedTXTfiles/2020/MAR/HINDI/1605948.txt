      स्‍वास्‍थ्‍य एवं परिवार कल्‍याण मंत्रालय

      डॉ हर्षवर्धन ने कोरोनो वायरस से ग्रस्त राज्यों के स्वास्थ्य मंत्रियों से आईसोलेशन वार्ड और क्वारंटिन केंद्रों में मरीजों की स्वास्थ्य स्थिति का पता लगाने को कहा
      
      केंद्रीय मंत्री ने मेदांता और सफदरजंग अस्पताल में इलाज करा रहे कुछ मरीजों से बात की जिन्होंने इलाज और देखभाल पर संतुष्टि जाहिर की
      
      सभी रोगी ठीक होने के संकेत दे रहे हैं और उनकी हालत स्थिर है- डॉ हर्ष वर्धन

      Posted On: 10 MAR 2020 8:16PM by PIB Delhi

    केंद्रीय स्वास्थ्य एवं परिवार कल्याण मंत्री डॉ हर्षवर्धन ने आज दिल्ली , हरियाणा , केरल , तेलंगाना , कर्नाटक , राजस्थान , महाराष्ट्र , पंजाब , तमिलनाडु और उत्तर प्रदेश के स्वास्थ्य मंत्रियों के साथ-साथ लद्दाख और जम्मू-कश्मीर के उपराज्यपालों को फोन कर अस्पतालों में आइसोलेशन केंद्रों में रखे गए कोविड-19 के रोगियों की स्वास्थ्य स्थिति का पता लगाने को कहा।


    स्वास्थ्य मंत्रालय में अपने कार्यालय से कोविड​​-19 की स्थिति पर नजर रखते हुए डॉ. हर्षवर्धन ने वीडियो कॉल के माध्यम से अस्पताल में भर्ती कुछ रोगियों से बातचीत की और उनके स्वास्थ्य तथा आइसोलेशन वार्डों में दिए जा रहे उपचार से संतुष्टि के बारे में पूछताछ की। मरीजों से बात करते हुए उन्होंने बताया कि वे व्यक्तिगत रूप से उनसे मिलना चाहते थे लेकिन अस्पताल के अधिकारियों ने इस यात्रा के लिए मना कर दिया क्योंकि उन्हें लगा कि इससे मरीजों के लिए नियमित उपचार की व्यवस्था में बाधा आ सकती है। रोगियों ने अस्पताल में उपचार पर संतुष्टि और जल्द ठीक होने को लेकर अपनी उत्तेजना व्यक्त की। उन्होंने समय पर मिल रही सहायता और दिन में तीन बार अपनी स्थिति की नियमित समीक्षा के लिए सरकार की भूमिका की सराहना की। डॉ हर्षवर्धन ने प्रधानमंत्री श्री नरेन्द्र मोदी और खुद की ओर से उन्हें होली की शुभकामनाएं भी दीं।


    डॉ. हर्षवर्धन ने खुद दिल्ली के स्वास्थ्य मंत्री श्री सत्येन्द्र जैन , हरियाणा के स्वास्थ्य मंत्री श्री अनिल विज , केरल की स्वास्थ्य मंत्री सुश्री के के शैलजा , तेलंगाना के स्वास्थ्य मंत्री श्री एटेला राजेन्द्र , कर्नाटक के स्वास्थ्य मंत्री श्री बी. श्रीरामुलु , राजस्थान के स्वास्थ्य मंत्री श्री रघु शर्मा , महाराष्ट्र के स्वास्थ्य मंत्री श्री राजेश टोपे , पंजाब के स्वास्थ्य मंत्री श्री बी.एस. सिधू, उत्तर प्रदेश के स्वास्थ्य मंत्री श्री जय प्रताप सिंह, लद्दाख के उपराज्यपाल श्री आर के माथुर, जम्मू-कश्मीर के उपराज्यपाल श्री जी सी मुर्मु को रोगियों की स्थिति एवं राज्यों / केंद्रशासित प्रदेशों द्वारा व्यक्तिगत सुरक्षा उपकरण (पीपीई) , मास्क इत्यादि की आवश्यक आपूर्ति में किसी तरह की बाधा का सामना करने और स्वास्थ्य कार्यकर्ताओं के क्षमता निर्माण को लेकर फीडबैक लेने के लिए फोन किया। स्वास्थ्य मंत्रियों और उपराज्यपालों ने उपचार की स्थिति का विवरण देते हुए कहा कि रोगी ठीक हो रहे हैं और उनकी हालत स्थिर है। अस्पतालों में इलाज या क्वारंटिन केंद्रों में रहने के दौरान रोगियों को कोई परेशानी नहीं होती है।


    केंद्रीय मंत्री डॉ हर्षवर्धन ने राज्यों द्वारा किए जा रहे प्रयासों की सराहना की और कहा कि केंद्र सरकार और राज्यों / केंद्रशासित प्रदेशों के निरंतर और समन्वित प्रयासों से न केवल भारतीयों बल्कि भारत आने वाले विदेशी नागरिकों के मूल्यवान जीवन का भी बेहतर ख्याल रखा गया है। डॉ हर्षवर्धन ने राज्यों के स्वास्थ्य मंत्रियों और उपराज्यपालों को रोगियों की स्थिति के साथ-साथ उभरते हालात पर नजर रखने के लिए प्रेरित किया। उन्होंने आम जनता के बीच कोविड - 19 के बारे में जागरूकता फैलाने और उन्हें भीड़भाड़ से बचने के साथ-साथ व्यक्तिगत स्वच्छता और रोकथाम के बुनियादी सिद्धांतों का पालन करने के लिए कहा जैसा कि विभिन्न माध्यमों से सरकार द्वारा व्यापक रूप से प्रचारित किया गया है। केंद्रीय मंत्री ने राज्य के स्वास्थ्य मंत्रियों और उपराज्ययपाल को इस बीमारी के प्रसार को रोकने के लिए राज्यों / केंद्रशासित प्रदेशों की किसी भी तत्काल आवश्यकता को पूरा करने का आश्वासन दिया।


    *****


    एएम/एके -6218


    

    
    (Release ID: 1605948) Visitor Counter : 99
    
    
      Read this release in: English , Urdu , Marathi , Punjabi , Telugu