      उप राष्ट्रपति सचिवालय

      भारत प्रगति की राह पर अग्रसर है और प्रत्‍येक सहभागी को राष्‍ट्र की प्रगति में योगदान करना चाहिए : उपराष्‍ट्रपति
      
      ऑनलाइन ही आगे की राह है : उपराष्‍ट्रपति
      
      उपराष्‍ट्रपति ने कहा, ‘कारोबार को संरक्षित एवं प्रोत्‍साहित करना चाहिए ’
      
      श्री नायडू ने स्‍कूलों में खेल-कूद और योग को अनिवार्य बनाने का आह्वान किया
      
      खाद्य सुरक्षा हासिल कर ली गई है, अब प्रोटीन सुरक्षा पर फोकस करें : उपराष्‍ट्रपति
      
      उपराष्‍ट्रपति ने ‘द हिंदू बिजनेसलाइन चेंज मेकर अवार्ड’ प्रदान किए
      
      उपराष्‍ट्रपति ने कहा, ‘हमारे कई चेंज मेकर अब भी गुमनाम नायक हैं’

      Posted On: 06 MAR 2020 8:48PM by PIB Delhi

    उपराष्‍ट्रपति श्री एम.वेंकैया नायडू ने आज कहा कि भारत प्रगति की राह पर अग्रसर है और प्रत्‍येक सहभागी को राष्‍ट्र की प्रगति में योगदान करना चाहिए।


    आज नई दिल्‍ली में आयोजित ‘ द हिंदू बिजनेसलाइन चेंज मेकर अवार्ड्स 2020 ’ समारोह में अपने संबोधन में उपराष्‍ट्रपति ने कहा कि भारत विश्‍व की तीसरी सबसे बड़ी अर्थव्‍यवस्‍था बनने की राह पर है। हालांकि , इसके साथ ही उपराष्‍ट्रपति ने आगाह करते हुए कहा कि इस काम को केवल सरकार के भरोसे ही नहीं छोड़ा जाना चाहिए।


    उपराष्‍ट्रपति ने कहा , ‘हममें से प्रत्‍येक व्‍यक्ति को इसमें अहम योगदान करना चाहिए।’


    श्री नायडू ने यह भी कहा कि वैसे तो बदलाव हर जगह नजर आ रहा है , लेकिन यह सुनिश्चित किया जाना चाहिए कि इस बदलाव का लाभ अंतिम व्‍यक्ति तक अवश्‍य ही पहुंचे और इसकी बदौलत गरीबों एवं सुविधाओं से वंचित लोगों का जीवन स्‍तर बेहतर हो।


    इतिहास के पन्‍नों में शामिल महान चेंज मेकरों (व्‍यापक बदलाव लाने वाली हस्तियां) जैसे कि चाणक्य , बुद्ध , आदि शंकराचार्य , नारायण गुरु , स्वामी विवेकानंद , गुरु नानक , महात्मा गांधी और सरदार वल्लभभाई पटेल को उद्धृत करते हुए उपराष्‍ट्रपति ने कहा कि हमें इन महान हस्तियों के जीवन से प्रेरणा लेनी चाहिए।


    उन्‍होंने कहा कि सरकार भी सर्वाधिक प्रभावकारी बदलाव लाने वालों (चेंज मेकर) में शामिल है। उन्‍होंने कहा कि सरकार में बड़े पैमाने पर बदलाव लाने की क्षमता है। इस बारे में विस्‍तार से बताते हुए श्री नायडू ने सरकार की विभिन्‍न पहलों को उद्धृत किया। उन्‍होंने कहा कि इन पहलों में उज्‍ज्‍वला योजना के तहत एलपीजी कनेक्‍शनों का वितरण और स्‍वच्‍छ भारत मिशन के तहत शौचालयों का निर्माण करना भी शामिल हैं जिनसे महिलाओं के जीवन में उल्‍लेखनीय सकारात्‍मक बदलाव देखने को मिले हैं।


    श्री अरुणाचलम मुरुगनंदम को प्रतिष्ठित चेंज मेकर पुरस्‍कार प्रदान किए जाने पर प्रसन्‍नता व्‍यक्‍त करते हुए उपराष्‍ट्रपति ने कहा कि उनकी मशीन ने महिलाओं में स्‍वच्‍छता के प्रति सामाजिक नजरिये में व्‍यापक बदलाव लाया है। उपराष्‍ट्रपति ने कई तरह की कठिनाइयों के बावजूद महिलाओं के उपयोग वाले सस्‍ते सैनिटरी पैड बनाने हेतु एक अत्‍यंत सरल मशीन विकसित करने के लिए श्री अरुणाचलम की भूरि-भूरि प्रशंसा की।


    उन्‍होंने कहा , ‘ श्री अरुणाचलम द्वारा विकसित मशीन ने अनगिनत महिलाओं को मासिक धर्म से जुड़ी अपर्याप्‍त स्वच्छता के कारण होने वाली प्रजनन संबंधी बीमारियों से बचाया है। ’


    ‘ द यंग चेंज मेकर अवार्ड ’ के एक विजेता श्री प्रदीप मेवाडा की सराहना करते हुए उपराष्‍ट्रपति ने कहा कि श्री मेवाडा के साथ-साथ उनसे जुड़े युवाओं के बैंड ने गांवों में खुले में शौच की प्रवृत्ति की रोकथाम के लिए अभिनव तरीकों का उपयोग किया है।


    श्री नायडू ने युवा चेंज मेकरों रशीद , निखिल , अरुण और विमल की भी सराहना की। दरअसल जेनरोबोटिक्‍स के ये युवा चेंज मेकरों ने एक ऐसे सस्‍ते रोबोट का आविष्‍कार किया है जिससे सिर पर मैला ढोने के काम से निजात मिल सकेगी। उन्‍होंने कहा कि युवा प्रोफेशनलों के रूप में इन युवा चेंज मेकरों ने सामाजिक भलाई या कल्‍याण हेतु प्रौद्योगिकी का इस्‍तेमाल करने के लिए जो प्रतिबद्धता दर्शाई है वह दूसरों के लिए अनुकरणीय है।


    डिजिटल प्रौद्योगिकियों में लोगों के जीवन स्‍तर को बेहतर बनाने की अद्भुत क्षमता होने का उल्‍लेख करते हुए श्री नायडू ने ‘ डिजिटल बदलाव श्रेणी ’ में गवर्नमेंट ई-मार्केटप्‍लेस (जेम) को पुरस्‍कृत किए जाने पर प्रसन्‍नता व्‍यक्‍त की। उन्‍होंने कहा कि ‘ जेम ’ से कारोबार करना और भी अधिक आसान हो गया है तथा इसके साथ ही इसने भ्रष्‍टाचार का उन्‍मूलन कर सरकारी खरीद में पारदर्शिता लाई है।


    उपराष्‍ट्रपति ने व्‍यापक बदलाव लाने वाले आइडिया जैसे कि यूपीआई भीम एप और आधार के लिए विशिष्‍ट बुनियाद सृजित करने के लिए ‘ वित्‍तीय बदलाव ’ श्रेणी में पुरस्‍कार जीतने पर इंडिया स्‍टैक की भी सराहना की।


    सार्वजनिक कल्‍याण के लिए डिजिटल प्रौद्यो‍गिकियों की क्षमता के बारे में विस्‍तार से बताते हुए उपराष्‍ट्रपति ने सेवाओं को ऑनलाइन उपलब्‍ध कराने का आह्वान किया।


    श्री नायडू ने कंपनियों की नौकरियों में हजारों दिव्‍यांगजनों की भर्ती कराने के लिए इनैबल इंडिया की श्रीमती शांति राघवन की भी सराहना की जिन्‍हें ‘ सामाजिक बदलाव ’ श्रेणी में विजेता घोषित किया गया है।


    ‘ चेंज मेकर ऑफ द ईयर ’ अवार्ड पाने वाली प्रख्‍यात महिला एथलीट सुश्री दुती चंद को बधाई देते हुए उपराष्‍ट्रपति ने सभी खिलाडि़यों से ‘ फिट इंडिया ’ अभियान को आगे ले जाने और स्‍वस्‍थ जीवनशैली अपनाने के लिए लोगों को प्रेरित करने की अपील की।


    भारत में गैर-संचारी रोगों की बढ़ती संख्‍या पर चिंता व्‍यक्‍त करते हुए उपराष्‍ट्रपति ने स्‍कूलों में खेल-कूद और योग को अनिवार्य बनाने की जरूरत पर विशेष बल दिया। उन्‍होंने स्‍वस्‍थ एवं प्रोटीनयुक्‍त भोजन खाने के महत्‍व को भी रेखांकित किया।


    उपराष्‍ट्रपति‍ ने कहा , ‘ हमने खाद्य सुरक्षा हासिल कर ली है , अब प्रोटीन सुरक्षा पर फोकस करना चाहिए। ’


    दूसरे ‘ चेंज मेकर ऑफ द ईयर ’ इसरो की सराहना करते हुए उपराष्‍ट्रपति ने 2019 को भारतीय अंतरिक्ष अनुसंधान संगठन (इसरो) के लिए सर्वोत्‍तम माने जाने वाले वर्षों में से एक बताया है। उन्‍होंने मानवता के सामूहिक लाभ के लिए अंतरिक्ष का उपयोग करने की आवश्‍यकता पर विशेष बल दिया।


    श्री नायडू ने कहा , ‘ हमारे कई चेंज मेकर अब भी गुमनाम नायक हैं। ’ उन्‍होंने इस बात पर खुशी जताई कि इस तरह के अनेक गुमनाम नायकों को हाल के वर्षों में पद्म पुरस्‍कारों से सम्‍मानित किया गया है।


    उन्‍होंने अनेक गुमनाम नायकों के कार्यकलापों की सराहना करने के साथ-साथ उन्‍हें पुरस्‍कृत करने के लिए ‘ द हिंदू बिजनेसलाइन ’ के पुरस्‍कारों की ज्‍यूरी की सराहना करते हुए कहा कि अपने विजन, पहल एवं अभियान के जरिये ये हस्तियां न केवल लोगों के जीवन स्‍तर में अभूतपूर्व बदलाव ला रही हैं, बल्कि इसके साथ ही इस दुनिया को भी बेहतर बना रही हैं।


    ‘ द हिंदू बिजनेसलाइन ’ की सराहना करते हुए श्री नायडू ने कहा कि यह आर्थिक एवं बिजनेस पत्रकारिता के क्षेत्र में एक मजबूत एवं विश्‍वसनीय अभिव्यक्ति या आवाज के रूप में उभर कर सामने आया है।


    इस अवसर पर उपराष्‍ट्रपति ने आज ‘ द हिंदू बिजनेसलाइन ’ के एक विशेष अंक का विमोचन किया जिसमें आज पुरस्‍कृत किए गए सभी चेंज मेकरों की गाथाएं हैं। उन्‍होंने ‘ द हिंदू बिजनेसलाइन ’ के पुरस्‍कार समारोह में एक पुस्‍तक का भी विमोचन किया जिसमें पिछले तीन वर्षों के दौरान पुरस्‍कृत किए गए सभी चेंज मेकरों की गाथाओं का संकलन है।


    ‘ बिजनेसलाइन ’ के संपादक श्री राघवन श्रीनिवासन और ‘ द हिंदू ’ के पूर्व प्रधान संपादक श्री एन.रवि भी इस अवसर पर उपस्थित थे।


    ***


    एएम/आरआरएस/एनआर- 6202

    
    
    (Release ID: 1605820) Visitor Counter : 21
    
    
      Read this release in: English