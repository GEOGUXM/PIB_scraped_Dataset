      पूर्वोत्‍तर क्षेत्र विकास मंत्रालय

      कोविड-19 के प्रकोप से प्रभावी ढंग से निपटने के लिए अंतर वित्त पोषण के तहत पूर्वोत्तर क्षेत्र विकास मंत्रालय पूर्वोत्तर राज्यों को 25 करोड़ रुपये प्रदान करेगा: डॉ. जितेंद्र सिंह
      Posted On: 27 MAR 2020 6:28PM by PIB Delhi


    केंद्रीय पूर्वोत्तर क्षेत्र विकास राज्य मंत्री , डॉ . जितेंद्र सिंह ने कोविड-19 के प्रकोप को ध्यान में रखते हुए आज अपने मंत्रालय और पूर्वोत्तर परिषद के अधिकारियों के साथ वीडियो कॉन्फ्रेंस के माध्यम से विस्तृत समीक्षा बैठक की जिसमें विशेष रूप से पूर्वोत्तर में कोरोना वायरस से निपटने के उपायों पर चर्चा की गई। बैठक में सामुदायिक स्तर पर दूरी बनाए रखने के दिशा-निर्देशों का पूरी तरह पालन किया गया।


    बैठक में मंत्रालय के सचिव , अवर सचिव और पूर्वोत्तर परिषद के सचिव सहित कई वरिष्ठ अधिकारियों ने हिस्सा लिया। डॉ . जितेंद्र सिंह को बताया गया कि मंत्रालय का शत-प्रतिशत काम ई - ऑफिस पर हो रहा है जिससे सरकार का घर से काम करने के निर्देशों का पालन आसान हो गया है।


    केन्द्रीय मंत्री ने कहा कि पूर्वोत्तर क्षेत्रों तक आवश्यक वस्तुओं को ले जाने के लिए मालवाहक विमानों को भेजने की योजना बनाई गई है। पूर्वोत्तर परिषद के सचिव , पूर्वोत्तर राज्यों में आवश्यक वस्तुओं की आपूर्ति के संबंध में फीडबैक प्राप्त कर सकते हैं और इसे मंत्रालय के ध्यान में ला सकते है , ताकि इस मामले को उचित केंद्रीय मंत्रालयों के संज्ञान में लाया जा सके।


    बैठक में यह निर्णय लिया गया कि मंत्रालय / परिषद पूर्वोत्तर राज्यों को कोविड- 19 के प्रकोप से प्रभावी ढंग से लड़ने के लिए अंतर वित्त पोषण के तहत 25 करोड़ रुपये प्रदान करेगा जिसका उपयोग कोविड -19 महामारी से संबंधित किसी भी गतिविधि के लिए किया जा सकेगा । यह धन मौजूदा योजनाओं के तहत पूर्वोत्तर राज्यों को पूर्वोत्तर क्षेत्र​ विकास मंत्रालय/पूर्वोत्तर परिषद द्वारा अन्यथा आवंटित धन के अतिरिक्त होगा और मौजूदा केंद्रीय पैकेजों के तहत कवर नहीं होगा।


    ******


    एएम/एमएस

    
    
    (Release ID: 1608660) Visitor Counter : 58
    
    
      Read this release in: English , Assamese , Bengali , Telugu