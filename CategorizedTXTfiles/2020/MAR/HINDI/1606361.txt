      गृह मंत्रालय

      आईटीबीपी छावला शिविर मेंकोरोना वायरस जांच में निगेटिव पाए जाने पर चीन के वुहान से लाए गए लोगों कोवापस भेजने का काम प्रारंभ
      Posted On: 13 MAR 2020 4:45PM by PIB Delhi


    कोरोना वायरस के केन्द्र चीन के वुहान से 1 और 2 फरवरी 2020 को पहली खेप में निकाले गए 406 लोगों के वायरस जांच में निगेटिव पाये जाने पर उन्हें भेजे जाने के बाद आईटीबीपी क्वारनटाइन सुविधा छावला शिविर, नई दिल्ली में 17 फरवरी से दूसरी खेप के 112 लोगों को रखा गया है। ये लोग चीन के वुहान से नई दिल्ली पहुंचे हैं।


    केन्द्रीय गृह राज्य मंत्री श्री नित्यानंद राय और आईटीबीपी के महानिदेशक श्री एस. एस. देसवाल ने आईटीबीपी केन्द्र में क्वारनटाइन अवधि के बाद वापस भेजे जा रहे लोगों से मुलाकात की। श्री राय ने आईटीबीपी की सराहना की और कहा कि आईटीबीपी ने आदर्श क्वारनटाइन केन्द्र का बेहतर प्रबंधन किया है।


    श्री राय ने कहा कि प्रधानमंत्री श्री नरेन्द्र मोदी के निर्देशन और गृह मंत्री श्री अमित शाह की योजना के अंतर्गत देश कोरोना महामारी से कारगर ढंग से निपटने के लिए तैयार है। उन्होंने कहा सभी केन्द्रीय सशस्त्र पुलिस बल इस कठिन समय में देश की सेवा के लिए तैयार हैं। उन्होंने कहा कि कोविड-19 का मुकाबला करने के लिए हम सभी प्रधानमंत्री श्री नरेन्द्र मोदी के संदेश को प्रत्येक नागरिक तक ले जाने के लिए संकल्पबद्ध हैं।


    112 लोगों के समूह में 76 भारतीय और 36 विदेशी नागरिक हैं। इनमें 8 परिवार और 5 बच्चे हैं। विदेशी नागरिकों में बंग्लादेश के 23, चीन के 6, म्यामांर और मालदीव के 2-2 तथा मेडागास्कर, दक्षिण अफ्रीका और अमेरिका के 1-1 नागरिक हैं।


    लोगों की दो बार जांच की गई। पहली जांच उनके पहुंचने के दिन और दूसरी जांच क्वारनटाइन अवधि के 14वें दिन की गई और सभी के नमूने निगेटिव पाए गए। सभी लोगों को आवश्यक बुनियादी सुविधाएं प्रदान की गई। उनकी दैनिक निगरानी और जांच समय-समय पर आईटीबीपी के चिकित्सा दल द्वारा की गई।


    छावला क्वारनटाइन शिविर 1 फरवरी, 2020 को वुहान से पहली खेप में लाए जाने से 48 घंटे पहले आईटीबीपी द्वारा स्थापित किया गया। अभी तक शिविर में 518 लोगों को सफलतापूर्वक क्वारनटाइन किया गया है।


    ***


    एएम/एकेजी/डीसी-62 66

    
    
    (Release ID: 1606361) Visitor Counter : 103
    
    
      Read this release in: English , Urdu , Marathi , Bengali