      कार्मिक, लोक शिकायत एवं पेंशन मंत्रालय

      डॉ. जितेंद्र सिंह ने आज नई दिल्ली में केन्‍द्रीय प्रशासनिक न्‍यायाधिकरण के प्रशासनिक ब्लॉक, प्रधान पीठ का उद्घाटन किया
      Posted On: 03 MAR 2020 6:37PM by PIB Delhi


    केन्द्रीय पूर्वोत्तर क्षेत्र विकास (स्‍वतंत्र प्रभार ), प्रधानमंत्री कार्यालय , कार्मिक , लोक शिकायत और पेंशन , परमाणु ऊर्जा और अंतरिक्ष राज्य मंत्री डॉ. जितेंद्र सिंह ने आज नई दिल्ली में कैट के अध्‍यक्ष माननीय न्यायमूर्ति श्री एल. नरसिम्हा रेड्डी की उपस्थिति में केन्द्रीय प्रशासनिक न्यायाधिकरण (कैट) के प्रशासनिक ब्लॉक , प्रधान पीठ का उद्घाटन किया।


    प्रशासनिक ब्लॉक का उद्घाटन करने के बाद न्‍यायाधिकरण के परिसर में एक बैठक आयोजित की गई। माननीय अध्यक्ष ने व्यस्त कार्यक्रम के बावजूद भवन के उद्घाटन हेतु समय निकालने के लिए केन्‍द्रीय मंत्री को धन्यवाद दिया और नए ब्लॉक को पूरा करने के लिए सीपीडब्ल्यूडी को उनकी कड़ी मेहनत के लिए बधाई दी।


    इसके बाद , केन्‍द्रीय मंत्री ने केन्द्रीय प्रशासनिक न्यायाधिकरण की उत्पत्ति और कार्यप्रणाली का उल्लेख करते हुए मामलों के निपटान में देरी और उन्‍हीं मामलों को उच्च न्यायालयों में भेजे जाने पर चिंता व्यक्त की।


    डॉ. जितेंद्र सिंह ने कहा कि न्‍यायाधिकरण में जल्‍द ही नए सदस्यों को नियुक्त किया जाएगा। उन्‍होंने यह भी उल्लेख किया कि नए केंद्रशासित प्रदेशों जम्मू-कश्मीर और लद्दाख के लिए सर्किट बेंच भी खोले जा रहे हैं और इन प्रदेशों को केन्द्रीय प्रशासनिक न्यायाधिकरण की चंडीगढ़ बेंच से जोड़ा जाएगा। उन्होंने यह भी कहा कि पहली बार सीपीडब्ल्यूडी की प्रशंसा की जा रही है और इसका पूरा श्रेय सीपीडब्ल्यूडी के महानिदेशक श्री पुनीत कुमार वत्स को जाता है।


    *****


    एएम/आईपीएस/जीआरएस-6076

    
    
    (Release ID: 1605037) Visitor Counter : 89
    
    
      Read this release in: English