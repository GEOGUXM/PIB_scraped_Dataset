      पोत परिवहन मंत्रालय

      श्री मनसुख मांडविया जेएनपीटी मुंबई के अंतर्गत कल 5 परियोजनाओं का उद्घाटन करेंगे
      
      श्री मांडविया महाराष्‍ट्र के मुख्‍यमंत्री के साथ मांडवा में रो-पैक्‍स टर्मिनल और रो-पैक्‍स जहाज का भी उद्घाटन करेंगे

      Posted On: 13 MAR 2020 1:21PM by PIB Delhi

      नौवहन और रसायन तथा उर्वरक राज्‍य मंत्री (स्‍वतंत्र प्रभार) श्री मनसुख मांडविया जेएनपीटी मुंबई में जेएनपीटी के तहत पूरी हो चुकी 5 परियोजनाओं का कल उद्घाटन करेंगे।


      अपने कार्यक्रम की शुरुआत करते हुए श्री मांडविया जेएनपीटी का दौरा करेंगे और निम्‍नलिखित परियोजनाओं का उद्घाटन करेंगे :


      · जेएनपीटी में पीयूबी के नजदीक वाई जंक्‍शन पर फ्लाईओवर का निर्माण


      · केन्‍द्रीकृत पार्किंग प्‍लाजा


      · स्‍कैनिंग एक्‍सरे


      · 220/33 केवी मास्‍टर यूनिट सब-स्‍टेशन का संवर्धन और


      · शिव समर्थ स्‍मारक संग्रहालय


      15 मार्च को सुबह 11.30 बजे श्री मांडविया महाराष्‍ट्र के मुख्‍यमंत्री श्री उद्धव बाल ठाकरे की उपस्थिति में मांडवा में रो-पैक्‍स जहाज और उसके टर्मिनल का उद्घाटन करेंगे।


      मांडवा बंदरगाह (ताल.अलीबाग.जिला रायगढ़) महाराष्‍ट्र के तट पर महत्‍वपूर्ण यात्री बंदरगाहों में से एक है। हर वर्ष करीब 15 लाख यात्री कैटामारैन (लकड़ी के लट्ठों को बांधकर बनाया गया बेड़ा) से आवाजाही करते हैं। यह गेटवे ऑफ इंडिया से मांडवा और उसके बाद अलीबाग तथा रायगढ़ जिले के अन्‍य स्‍थानों पर जाती है।


      अलीबाग पहुंचने के लिए गेटवे ऑफ इंडिया-मांडवा जलमार्ग का इस्‍तेमाल करने से 45 मिनट से एक घंटा लगता है , जबकि सड़क के रास्‍ते यात्रा करने से करीब साढ़े तीन से चार घंटे लगते हैं। इससे कई घंटों की यात्रा की समस्‍या हल होती है। परिणामस्‍वरूप जल परिवहन की सुविधा का लाभ उठाने वाले यात्रियों की संख्‍या हर वर्ष बढ़ रही है। इस जलमार्ग के महत्‍व पर गौर करते हुए , सरकार ने गोदी से रो-पैक्‍स फेरी सेवा मुंबई से मांडवा के लिए शुरू करने का फैसला किया है , ताकि लोग रो-पैक्‍स जहाज में अपने वाहनों के साथ यात्रा कर सकें , जिससे उनके समय और ईंधन की पर्याप्‍त बचत होगी।


      गोदी और मांडवा में रो-पैक्‍स जेटी और टर्मिनल की सुविधाएं विकसित की गई हैं। यह मुंबई पोर्ट ट्रस्‍ट और महाराष्‍ट्र मेरीटाइम बोर्ड का संयुक्‍त उद्यम है।


      मुंबई पोर्ट ट्रस्‍ट ने 31 करोड़ रुपये की लागत से गोदी में रो-पैक्‍स सेवा के लिए विशेष बुनियादी ढांचा विकसित किया है , जबकि महाराष्‍ट्र मेरीटाइम बोर्ड ने रो-पैक्‍स परियोजना के अंतर्गत मांडवा में बुनियादी ढांचा सुविधाएं विकसित की हैं। यह कार्य 30.05.2018 को पूरा हो गया था और इस पर 135.29 करोड़ रुपये का कुल खर्च आया।


      मांडवा में रो-पैक्‍स फेरी सेवा और टर्मिनल के संचालन के लिए एमएमबी ने मैसर्स एस्‍क्‍वायर शिपिंग एंड ट्रेडिंग प्राइवेट लिमिटेड के साथ 03.12.2019 को एक समझौते पर हस्‍ताक्षर किए। इसी महीने में 19.12.2019 को एमबीपीटी ने इसी कंपनी के साथ एक समझौते पर हस्‍ताक्षर किए और उसे साझा उपयोग के आधार पर गोदी में रो-पैक्‍स टर्मिनल से संचालन की अनुमति दी।


      रो-पैक्‍स जहाज एम2एम-1 का निर्माण सितंबर , 2019 में ग्रीस में किया गया। यह जहाज तेजी से काम कर सकता है और इसकी गति 14केनोट है। यह गोदी से मांडवा की दूरी 45 मिनट से एक घंटे में पूरी कर सकता है। यह जहाज एक समय में 200 कारों और 1000 यात्रियों को ले जा सकता है। यह जहाज अलीबाग/गोवा की तरफ जाने वाली सड़क पर यातायात को काफी हद तक कम करेगा , क्‍योंकि यात्री निश्चित रूप से शांतिपूर्ण यात्रा को प्राथमिकता देंगे। पर्यावरण की दृष्टि से यातायात का यह साधन ईंधन के खर्च , वाहन से होने वाले उत्‍सर्जन को प्रभावी तरीके से कम करेगा। इस तरह के कार्य से निश्चित रूप से कार्बन फुटप्रिंट को कम करने में मदद मिलेगी।


      ***


      एएम/केपी/वाईबी-6255

    
    
    (Release ID: 1606268) Visitor Counter : 97
    
    
      Read this release in: English , Urdu , Marathi