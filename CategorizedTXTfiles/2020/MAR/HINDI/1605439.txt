      प्रधानमंत्री कार्यालय

      प्रधानमंत्री जन औषधि दिवस पर 7 मार्च, 2020 को जन औषधि परियोजना केंद्रों से संवाद करेंगे
      Posted On: 05 MAR 2020 5:56PM by PIB Delhi


    प्रधानमंत्री श्री नरेन्द्र मोदी 7 मार्च, 2020 को नई दिल्ली से वीडियो कांफ्रेंसिंग के माध्यम से जन औषधि दिवस समारोह में भाग लेंगे। श्री मोदी 7 प्रधानमंत्री भारतीय जन औषधि परियोजना केंद्रों के साथ संवाद करेंगे। इस योजना की उपलब्धि को मनाने के लिए पूरे भारत में 7 मार्च को जन औषधि दिवस मनाया जाता है। प्रधानमंत्री चुनिंदा स्टोर पर स्टोर के मालिकों तथा लाभार्थियों से बातचीत करेंगे। प्रत्येक औषधि केंद्र दूरदर्शन के माध्यम से प्रधानमंत्री के संदेश को प्रसारित करेंगे। चुने गए स्टोर पर जन औषधि केंद्रों की दवाओं के बारे में डॉक्टरों, मीडिया कर्मियों, फार्मासिस्ट तथा लाभार्थियों के साथ पैनल चर्चा आयोजित की जाएगी।


    केंद्रीय रसायन और उर्वरक मंत्री श्री डी वी सदानंद गौड़ा उत्तर प्रदेश के वाराणसी में प्रधानमंत्री भारतीय जन औषधि परियोजना केंद्र में भाग लेंगे। केंद्रीय जहाजरानी और रसायन तथा उर्वरक मंत्री श्री मनसुख लक्ष्मणभाई मंडाविया जम्मू और कश्मीर के पुलवामा में प्रधानमंत्री भारतीय जन औषधि परियोजना केंद्र में भाग लेंगे।


    जन औषधि केंद्र को विश्व की सबसे बड़ी खुदरा दवा श्रृंखला माना जाता है। देश के 700 जिलों में 6200 जन औषधि केंद्र खोले गए हैं। इन केंद्रों में वित्त वर्ष 2019-20 में 390 करोड़ रुपये से अधिक की कुल बिक्री हुई और इससे सामान्य नागरिकों के लिए कुल 2200 करोड़ रुपये की बचत हुई। यह योजना सतत और नियमित आय के साथ स्वरोजगार का अच्छा साधन प्रदान करती है।


    ***


    एएम/एजी/सीएस-6133

    
    
    (Release ID: 1605439) Visitor Counter : 208
    
    
      Read this release in: Assamese , English , Urdu , Bengali , Punjabi , Gujarati , Tamil , Telugu , Kannada