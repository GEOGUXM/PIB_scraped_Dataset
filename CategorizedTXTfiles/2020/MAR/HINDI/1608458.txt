      प्रधानमंत्री कार्यालय

      प्रधानमंत्री और कतर के अमीर के बीच टेलीफोन पर बातचीत
      Posted On: 26 MAR 2020 10:27PM by PIB Delhi


      प्रधानमंत्री श्री नरेन्‍द्र मोदी ने आज कतर राज्य के अमीर महामहिम शेख तमीम बिन हमद अल थानी से टेलीफोन पर बातचीत की।


      दोनों नेताओं ने कोविड - 19 वैश्विक महामारी और इसके सामाजिक एवं आर्थिक प्रभाव से संबंधित मौजूदा घटनाक्रमों पर चर्चा की। उन्होंने इस वायरस के प्रसार को रोकने के लिए अपने-अपने देशों में किए गए उपायों के बारे में जानकारी साझा की। प्रधानमंत्री ने महामहिम अमीर को हाल में सार्क देशों के बीच हुई क्षेत्रीय पहल की जानकारी दी। साथ ही उन्‍होंने जी-20 देशों के नेताओं के वर्चुअल समिट यानी वीडियो कॉन्‍फ्रेंस के जरिये शिखर सम्‍मेलन के बारे में भी बताया।


      दोनों नेताओं ने उम्मीद जताई कि इस महामारी के प्रसार को रोकने के लिए सभी प्रभावित देशों द्वारा किए जा रहे प्रयासों एवं उपायों के जल्‍द सकारात्मक परिणाम दिखेंगे। उन्होंने इस वैश्विक महामारी के खिलाफ जंग में अंतर्राष्ट्रीय एकजुटता और सूचनाओं को साझा करने के महत्व पर जोर दिया।


      प्रधानमंत्री ने महामहिम शेख तमीम बिन हमद अल थानी को कतर में रहने और वहां काम करने वाले भारतीय नागरिकों के कल्याण पर विशेष रूप से वर्तमान परिस्थिति में व्‍यक्तिगत तौर पर ध्‍यान देने के लिए धन्यवाद दिया। महामहिम अमीर ने प्रधानमंत्री को कतर में रहने वाले सभी भारतीय प्रवासियों की सुरक्षा और कल्याण के बारे में आश्‍वस्‍त किया।


      प्रधानमंत्री और महामहिम अमीर ने उभरती परिस्थितियों पर लगातार संपर्क और विचार-विमर्श को बनाए रखने के लिए सहमति जताई।


      ***


      एएम/एसकेसी


    

    
    (Release ID: 1608458) Visitor Counter : 71
    
    
      Read this release in: Telugu , English , Marathi , Bengali , Assamese , Punjabi , Gujarati , Odia , Kannada , Malayalam