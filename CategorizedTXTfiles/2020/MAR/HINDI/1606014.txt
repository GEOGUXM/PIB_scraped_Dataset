      आयुष

      प्रधानमंत्री के नेतृत्व में अंतर्राष्ट्रीय योग दिवस 2020 का मुख्य समारोह लेह में आयोजित किया जाएगाः श्रीपद येसो नाईक
      
      आयुष क्षेत्र में सूचना प्रौद्योगिकी में उत्कृष्टता के लिए पुरस्कारों की घोषणा
      
      Posted On: 11 MAR 2020 5:25PM by PIB Delhi


    छठे अंतर्राष्ट्रीय योग दिवस पर मुख्य समारोह 21 जून, 2020 को लद्दाख की राजधानी लेह में होगा और इसका नेतृत्व प्रधानमंत्री श्री नरेन्द्र मोदी करेंगे। यह जानकारी आज संवाददाताओं से बातचीत में आयुष राज्य मंत्री (स्वतंत्र प्रभार) श्री श्रीपद येसो नाईक ने की। इस अवसर पर आयुष मंत्री ने आयुष आईटी पुरस्कार, 2019 की घोषणा की।


    प्रधानमंत्री अंतर्राष्ट्रीय योग दिवस के मुख्य समारोह का प्रत्येक वर्ष लोगों के साथ योग अभ्यास करके नेतृत्व करते है। अंतर्राष्ट्रीय योग दिवस, 2020 विशिष्ट होगा, क्योंकि पहली बार लेह जैसे ऊंचे स्थान पर लोग योगाभ्यास करेंगे।


    अंतर्राष्ट्रीय योग दिवस के अवसर पर सामान्य योग प्रोटोकॉल आधारित 45 मिनट का योगाभ्यास किया जाएगा। प्रधानमंत्री लेह में 15 से 20 हजार लोगों के साथ योगासन करेंगे। अंतर्राष्ट्रीय योग दिवस, 2020 के लिए सीआईआई तथा फिक्की जैसी औद्योगिक संस्था, सीबीएसई, यूजीसी तथा एनसीईआरटी जैसी शैक्षणिक संस्थान और अन्य हितधारकों ने कार्यक्रम तैयार किए हैं। अंतर्राष्ट्रीय योग दिवस की तैयारी सामान्य रूप से 3-4 महीने पहले शुरू हो जाती है। तैयारी के दौरान पूरे देश में सामान्य योग प्रोटोकॉल आधारित हजारों प्रशिक्षण कार्यक्रम चलाए जाते हैं। प्रत्येक वर्ष अंतर्राष्ट्रीय योग दिवस मनाने के लिए लाखों लोग सामूहिक रूप से योगाभ्यास में शामिल होते हैं। अंतर्राष्ट्रीय योग दिवस एक वैश्विक गतिविधि है और पिछले वर्षों की तरह इसमें लगभग 200 देश अंतर्राष्ट्रीय योग दिवस मनाते हैं।


    आयुष क्षेत्र में सूचना प्रौद्योगिकी में उत्कृष्टता पुरस्कार के लिए 47 प्रविष्टियां प्राप्त हुई। जांच समिति ने 8 प्रविष्टियों का चयन किया। 8 चयनित प्रविष्टियों के संस्थानों ने निर्णायक मंडल के समक्ष प्रेजेंटेशन दिए। निर्णायक मंडल ने अपनी सिफारिश भेजने से पहले इन प्रेजेंटेशनों और अन्य प्रासंगिक पहलुओं पर विचार किया। इन पुरस्कारों का उद्देश्य सक्षमता, प्रक्रिया की प्रभावशीलता, लागत, गुणवत्ता, सर्विस डिलीवरी बढ़ाने में आईटी का अभिनव उपयोग करते हुए उत्पादों और परियोजनाओं को मान्यता देना है।


    पुरस्कार का उद्देश्य समस्या समाधान, जोखिम समाप्ति और आयुष क्षेत्र में सूचना प्रौद्योगिकी विकास के लिए नियोजन को प्रोत्साहित करना और अनुभवों का आदान-प्रदान करना है।


    पुरस्कार विजेताओं की सूचीः


    ******


    एएम/एजी/डीके - 6226

    
    
    (Release ID: 1606014) Visitor Counter : 268
    
    
      Read this release in: English , Urdu , Bengali