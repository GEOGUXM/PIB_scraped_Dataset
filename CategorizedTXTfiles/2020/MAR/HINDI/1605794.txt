      स्‍वास्‍थ्‍य एवं परिवार कल्‍याण मंत्रालय

      डॉ. हर्षवर्धन ने कोरोना वायरस पर उठाए गए कदमों के बारे में राज्‍यों, केन्‍द्र शासित प्रदेशों तथा मंत्रालयों के साथ वीडियो कॉन्‍फ्रेंस की अध्‍यक्षता की
      
      कोरोना वायरस के प्रबंधन को लेकर आपके सतत प्रयासों के लिए मैं आपकी सराहना करता हूं : डॉ. हर्षवर्धन
      Posted On: 06 MAR 2020 6:09PM by PIB Delhi


      सभी राज्‍यों तथा केन्‍द्र शासित प्रदेशों के मुख्‍यमंत्रियों , मुख्‍य सचिवों , केन्‍द्रीय मंत्रियों तथा संबंधित संगठनों के प्रतिनिधियों के साथ आज नई दिल्‍ली में वीडियो कॉन्‍फ्रेंस के माध्‍यम से कोरोना वायरस की स्थिति की समीक्षा तथा तैयारी के बारे में एक बैठक में केन्‍द्रीय स्‍वास्‍थ्‍य एवं परिवार कल्‍याण मंत्री डॉ. हर्षवर्धन ने कहा , ‘ संबंधित राज्‍यों एवं केन्‍द्र शासित प्रदेशों में इस वायरस के प्रबंधन को लेकर आप सभी के सतत प्रयासों के लिए मैं आपकी सराहना करता हूं। ’ इस वीडियो कॉन्‍फ्रेंस में विदेश मंत्रालय , नौवहन मंत्रालय , अप्रवास ब्‍यूरो तथा पर्यटन मंत्रालय ने भागीदारी की।


      राज्‍यों एवं केन्‍द्र शासित प्रदेशों के साथ संशोधित यात्रा परामर्श तथा भीड़-भाड़ के बारे में परामर्श साझा किए गए। हवाई अड्डों पर सभी यात्रियों के व्‍यापक परीक्षण को ध्‍यान में रखते हुए , राज्‍यों को संबंधित हवाई अड्डा जन-स्‍वास्‍थ्‍य अधिकारियों (एपीएचओ) तथा हवाई अड्डा प्रबंधकों के साथ समन्‍वयपूर्वक हवाई अड्डों के प्रबंधन की निगरानी के लिए निर्देश दिया गया , ताकि कारगर परीक्षण सुनिश्चित हो सके।


      डॉ. हर्षवर्धन ने राज्‍यों एवं केन्‍द्र शासित प्रदेशों में बिस्‍तरों , पृथक वार्डों की उपलब्‍धता , विशेष जांच के लिए प्रयोगशालाओं की तैयारियों आदि की स्थिति की समीक्षा की। उन्‍होंने दोहराते हुए कहा कि यह सुनिश्चित करना आवश्‍यक है कि अपने कर्तव्‍य के निष्‍पादन के दौरान स्‍वास्‍थ्‍य कर्मियों के स्‍वास्‍थ्‍य की देखभाल सुनिश्चित हो तथा वे संक्रमण से विधिवत सुरक्षित हों। डॉ. हर्षवर्धन ने कहा कि स्‍वास्‍थ्‍य कर्मियों के लिए सावधानी के उपायों एवं आत्‍म-सुरक्षा संबंधी उपायों के लिए आज इसके बारे में एक कार्यशाला-सह-प्रशिक्षण सत्र का आयोजन किया गया। राज्‍यों एवं केन्‍द्र शासित प्रदेशों को प्रशिक्षण कार्यशालाएं आयोजित करने की सलाह दी गई। राज्‍यों एवं केन्‍द्र शासित प्रदेशों को भूमि सीमा चैक पांइट तथा बंदरगाह , दोनों जगहों पर सीमा के बाहर से आने वाले लोगों के कारगर परीक्षण की सलाह दी। डॉ. हर्षवर्धन द्वारा राज्‍यों एवं केन्‍द्र शासित प्रदेशों के निर्वाचित प्रतिनिधियों , विधायकों , कॉर्पोरेटरों , मेयरों , जिला अधिकारियों तथा सांसदों को शामिल करते हुए , कोरोना वायरस तथा आधारभूत जन-स्‍वास्‍थ्‍य संबंधी उपायों पर उन्‍हें संवेदनशील बनाने की मांग के साथ बैठक समाप्‍त हुई।


      इस वीडियो कॉन्‍फ्रेंस में स्‍वास्‍थ्‍य एवं परिवार कल्‍याण मंत्रालय तथा स्‍वास्‍थ्‍य सेवा महानिदेशालय के अन्‍य वरिष्‍ठ अधिकारी उपस्थित थे।


      ***


      एएम/एसकेएस/एनएम-6192

    
    
    (Release ID: 1605794) Visitor Counter : 14
    
    
      Read this release in: English , Telugu