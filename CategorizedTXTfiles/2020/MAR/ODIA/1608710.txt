      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦେଶରେ 21 ଦିନ ପାଇଁ ସଂପୂର୍ଣ୍ଣ ଲକଡାଉନ ଘୋଷଣା କଲେ ପ୍ରଧାନମନ୍ତ୍ରୀ
      କୋଭିଡ-19 ଉପରେ ରାଷ୍ଟ୍ରକୁ ସମ୍ବୋଧିତ କଲେ ପ୍ରଧାନମନ୍ତ୍ରୀ

      Posted On: 24 MAR 2020 9:08AM by PIB Bhubaneshwar

    କୋଭିଡ-19 ମହାମାରୀର ସଂକ୍ରମଣର ପ୍ରସାର ଉପରେ ନିୟନ୍ତ୍ରଣ ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି(ମଙ୍ଗଳବାର ଦିନ) ମଧ୍ୟ ରାତ୍ରରୁ ଆଗାମୀ 21 ଦିନ ପାଇଁ ସୂଂପର୍ଣ୍ଣ ତାଲା ବନ୍ଦ (ଲକ ଡାଉନ) ଘୋଷଣା କରିଥିଲେ ।


    ରାଷ୍ଟ୍ର ଉଦ୍ଦେଶ୍ୟରେ ଏକ ସ୍ୱତନ୍ତ୍ର ଟି.ଭି. କାର୍ଯ୍ୟକ୍ରମରେ ନିଜ ବାର୍ତ୍ତାରେ ପ୍ରଧାନମନ୍ତ୍ରୀ କହିଥିଲେ ଯେ ଯେଉଁ ଦେଶଗୁଡିକ ପାଖରେ ଉତ୍ତମ ମେଡିକାଲ ସୁବିଧା ରହିଛି , ସେମାନେ ମଧ୍ୟ ଏହି ଭୂତାଣୁକୁ ରୋକି ପାରିନାହାଁନ୍ତି ଏବଂ ଏହାକୁ ନିୟନ୍ତ୍ରଣ କରିବା ପାଇଁ ହେଲେ ସାମାଜିକ ଦୂରତା କେବଳ ଏକମାତ୍ର ଉପାୟ । ଆପଣମାନେ ଦେଖୁଛନ୍ତି ଯେ କେଉଁଭଳି ଭାବେ ବିଶ୍ୱର ସବୁଠାରୁ ସମର୍ଥ ଦେଶଗୁଡିକୁ ଏହି ମହାମାରୀ ଅସହାୟ କରି ପକାଇଛି । ଏହା ନୁହେଁ ଯେ ସେହିସବୁ ରାଷ୍ଟ୍ରମାନେ ଏହାକୁ ପ୍ରତିହତ କରିବା ନିମନ୍ତେ କରୁଥିବା ପ୍ରଚେଷ୍ଟାରେ କିଛି ଉଣା କରିଛନ୍ତି ଅବା ସେମାନଙ୍କ ନିକଟରେ ଏଥିପାଇଁ ସାଧନ ନାହିଁ । କରୋନା ଭୂତାଣୁ ଏତେ ଶୀଘ୍ର ଏହାର କାୟା ବିସ୍ତାର କରୁଛି ଯେ ସମସ୍ତ ପ୍ରସ୍ତୁତି ଏବଂ ପ୍ରଚେଷ୍ଟା ସତ୍ତ୍ୱେ ମଧ୍ୟ ଏହିସବୁ ଦେଶଗୁଡିକରେ ସଙ୍କଟର ମୁକାବିଲା କରିବା କଷ୍ଟସାଧ୍ୟ ହୋଇପଡିଛି । ଏହିସବୁ ଦେଶଗୁଡିକରେ ଦୁଇ ମାସର ତର୍ଜମାରୁ ଏବଂ ବିଶେଷଜ୍ଞମାନଙ୍କ ମତ ଅନୁସାରେ ଏହା ପ୍ରମାଣିତ ହୋଇଛି ଯେ କରୋନା ଭୂତାଣୁର ପ୍ରଭାବୀ ମୁକାବିଲା ପାଇଁ ଏକମାତ୍ର ଉପାୟ ହେଉଛି ସାମାଜିକ ଦୂରତା ବୋଲି ସେ କହିଥିଲେ ।


    ଖାମଖିଆଲି ମନୋଭାବ ପ୍ରଦର୍ଶନ କରୁଥିବା ଲୋକମାନଙ୍କୁ ସତର୍କ କରାଇ ପ୍ରଧାନମନ୍ତ୍ରୀ କହିଥିଲେ ଯେ କିଛି ଲୋକମାନଙ୍କର ଖାମଖିଆଲି ମନୋଭାବ , କିଛି ଲୋକମାନଙ୍କର ଭ୍ରମ ଧାରଣା ଆପଣଙ୍କୁ , ଆପଣଙ୍କ ପିଲାମାନଙ୍କୁ , ଆପଣଙ୍କ ମାତା-ପିତାଙ୍କୁ , ଆପଣଙ୍କ ପରିବାରକୁ , ଆପଣଙ୍କ ବନ୍ଧୁମାନଙ୍କୁ ଏବଂ ଆଗାମୀ ଦିନରେ ସଂପୂର୍ଣ୍ଣ ଦେଶକୁ ବହୁତ ବଡ ସଙ୍କଟାପୂର୍ଣ୍ଣ ସ୍ଥିତିରେ ପକାଇଦେବ । ଯଦି ଏଭଳି ଖାମଖିଆଲି ମନୋଭାବ ଜାରୀ ରହେ ତେବେ ଭାରତକୁ ଏଥିପାଇଁ କେତେ ବଡ କ୍ଷତି ସହିବାକୁ ପଡିବ ତାହାର ଆକଳନ କରିବା ଅସମ୍ଭବ ।


    ଦେଶର ଅନେକ ଅଂଚଳରେ ବିଗତ କିଛି ଦିନରେ କରାଯାଇଥିବା ଲକଡାଉନକୁ ଗମ୍ଭୀରତାର ସହ ଗ୍ରହଣ କରିବା ପାଇଁ ସେ ଜନସାଧାରଣଙ୍କୁ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ ଘୋଷଣା କରିଥିଲେ ଯେ ଆଜି (ମଙ୍ଗଳବାର ଦିନ) ମଧ୍ୟରାତ୍ରରୁ ଦେଶ ସମ୍ପୁର୍ଣ୍ଣ ଲକଡାଉନ ହୋଇଯିବ , ଲୋକମାନଙ୍କୁ 21 ଦିନ ପର୍ଯ୍ୟନ୍ତ ନିଜ ନିଜ ଘରୁ ବାହାରକୁ ଯିବା ଉପରେ ସଂପୂର୍ଣ୍ଣ ପ୍ରତିବନ୍ଧକ ଲଗାଯିବ ।


    ସେ କହିଥିଲେ ଯେ ସ୍ୱାସ୍ଥ୍ୟ କ୍ଷେତ୍ରର ବିଶେଷଜ୍ଞମାନଙ୍କ ମତ ଏବଂ ଅନ୍ୟ ଦେଶଗୁଡିକର ଅନୁଭୂତିକୁ ଦୃଷ୍ଟିରେ ରଖି ଏହି ନିଷ୍ପତ୍ତି ନିଆଯାଇଛି ଯେ ସଂକ୍ରମଣ ଶୃଙ୍ଖଳାକୁ ଭାଙ୍ଗିବା ପାଇଁ 21 ଦିନର ଆବଶ୍ୟକତା ରହିଛି ।


    ସେ କହିଥିଲେ ଯେ ଏହା ଜନତା କର୍ଫ୍ୟୁଠାରୁ କଠୋର ଏବଂ କିଛି ଅଧିକ ହେବ । ସେ କହିଥିଲେ ଯେ କରୋନା ମହାମାରୀ ଦ୍ୱାରା ଦେଶ ଏବଂ ପ୍ରତ୍ୟେକ ନାଗରିକଙ୍କ ସୁରକ୍ଷା ପାଇଁ ଏହି ନିଷ୍ପତ୍ତି ଗୁରୁତ୍ୱପୂର୍ଣ୍ଣ ।


    ମହାମାରୀର ଅର୍ଥନୈତିକ ପ୍ରଭାବ ଉପରେ ପ୍ରଧାନମନ୍ତ୍ରୀ କହିଥିଲେ ଯେ ନିଶ୍ଚିତ ରୂପେ ଦେଶକୁ ଏହି ଲକଡାଉନ କାରଣରୁ ଆର୍ଥିକ ମୂଲ୍ୟ ଦେବାକୁ ହେବ କିନ୍ତୁ ପ୍ରତ୍ୟେକ ଭାରତୀୟଙ୍କ ଜୀବନକୁ ବଂଚାଇବା ଆମର ସର୍ବୋତ୍ତମ ପ୍ରାଥମିକତା ରହିଛି । ସେଥିପାଇଁ ମୋର ଆପଣମାନଙ୍କ ପାଖରେ ଅନୁରୋଧ ଯେ ଆପଣମାନେ ଏହି ସମୟରେ ଦେଶର ଯେଉଁଠି ମଧ୍ୟ ଅଛନ୍ତି , ସେହିଠାରେ ହିଁ ରୁହନ୍ତୁ ।


    ପ୍ରଧାନମନ୍ତ୍ରୀ କହିଥିଲେ ଯେ ଯଦି ତିନି ସପ୍ତାହ ମଧ୍ୟରେ ସ୍ଥିତି ଉପରେ ଆମେ ନିୟନ୍ତ୍ରଣ ନ ଆଣିପାରିଲୁ ତେବେ ଦେଶ 21 ବର୍ଷ ପୂର୍ବକୁ ଚାଲିଯିବ ଏବଂ ଅନେକ ପରିବାର ସବୁଦିନ ପାଇଁ ନଷ୍ଟ ହୋଇଯିବ । ଏଭଳି ସ୍ଥିତିରେ ଲୋକମାନଙ୍କଠାରୁ ଆଗାମୀ 21 ଦିନ ମଧ୍ୟରେ କେବଳ ଗୋଟିଏ କାମ କରିବାକୁ ଅନୁରୋଧ କରୁଛି-ସେମାନେ ନିଜ ନିଜ ଘରେ ରୁହନ୍ତୁ ।


    ପ୍ରଧାନମନ୍ତ୍ରୀ କହିଥିଲେ ଯେ କରୋନା ମୁକାବିଲା କରିବା ପାଇଁ ଆଶାର କିରଣ ସେହି ଦେଶମାନଙ୍କ ଅନୁଭୂତି ମଧ୍ୟରୁ ମିଳିଛି ଯେଉଁମାନେ କିଛି ମାତ୍ରାରେ କରୋନାକୁ ନିୟନ୍ତ୍ରଣ କରିପାରିଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ , ଭାରତ ବର୍ତ୍ତମାନ ଏଭଳି ସ୍ଥିତିରେ ରହିଛି ଯେଉଁଠି ଆମର ବର୍ତ୍ତମାନ ଗୋଟିଏ ପଦକ୍ଷେପ ନିଶ୍ଚିତ କରିବ ଯେ ଆମେ ଏହି ବିପତ୍ତିକୁ କେତେ ମାତ୍ରାରେ କମାଇ ପାରୁଛୁ । ଏହି ସମୟ ଲଗାତାର ଆମ ସଂକଳ୍ପକୁ ମଜବୁତ କରିବାର ସମୟ । ଏହି ସମୟରେ ପ୍ରତ୍ୟେକ ପଦକ୍ଷେପ ସାବଧାନତାର ସହ ନେବାର ସମୟ । ଆପଣଙ୍କୁ ଏହା ସ୍ମରଣ ରଖିବାକୁ ହେବ ଯେ ଜୀବନ ଥିଲେ ସବୁକିଛି । ଏହି ସମୟ ଧୈର୍ଯ୍ୟ ଏବଂ ଅନୁଶାସନର । ଯେତେବେଳେ ଲକଡାଉନ ସ୍ଥିତି ଥିବ ସେତେବେଳେ ଆମେ ସଂକଳ୍ପବଦ୍ଧ ହୋଇ ନିଜର ପ୍ରତିଶୃତି ରକ୍ଷା କରିବାର ଆବଶ୍ୟକତା ରହିଛି ।


    ପ୍ରଧାନମନ୍ତ୍ରୀ କହିଥିଲେ ଯେ କେନ୍ଦ୍ର ଏବଂ ରାଜ୍ୟ ସରକାରମାନେ ଦେଶସାରା ଏହା ସୁନିଶ୍ଚିତ କରୁଛନ୍ତି ଯେ ଜନସାଧାଣମାନଙ୍କୁ ସେମାନଙ୍କ ଦୈନନ୍ଦିନ ଜୀବନରେ ଯେପରି ଅତ୍ୟଧିକ ଅସୁବିଧା ନ ହେଉ । ସେ କହିଥିଲେ ଯେ ସମସ୍ତ ଅତ୍ୟାବଶ୍ୟକ ସାମଗ୍ରୀର ନିରନ୍ତର ଯୋଗାଣ ପାଇଁ ବ୍ୟବସ୍ଥା କରାଯାଉଛି । ସେ ଆହୁରୀ ମଧ୍ୟ କହିଥିଲେ ଯେ କେନ୍ଦ୍ର ଏବଂ ରାଜ୍ୟ ସରକାରମାନଙ୍କ ବ୍ୟତୀତ ସିଭିଲ ସୋସାଇଟିର ଜନସାଧାରଣ ଏବଂ ପ୍ରତିଷ୍ଠାନଗୁଡିକ ମଧ୍ୟ ଏହି ସଙ୍କଟ ସମୟରେ ଗରିବଙ୍କ ସମସ୍ୟାକୁ କମ କରିବା କ୍ଷେତ୍ରରେ ଲଗାତାର ପ୍ରଚେଷ୍ଟା କରୁଛନ୍ତି ।


    ଶ୍ରୀ ମୋଦୀ ଘୋଷଣା କରିଥିଲେ ଯେ କରୋନା ପିଡୀତ ରୋଗୀମାନଙ୍କର ଚିକିତ୍ସା ଏବଂ ଏହାର ଭିତ୍ତିଭୂମିକୁ ସୁଦୃଢ କରିବା ପାଇଁ ସରକାର 15 ହଜାର କୋଟି ଟଙ୍କା (15 , 000 , 00 , 00 , 000 ) ର ବ୍ୟବସ୍ଥା କରିଛନ୍ତି ।


    ସେ ଜନସାଧାରଣଙ୍କୁ ଏଭଳି ସ୍ଥିତିରେ କୌଣସି ପ୍ରକାର ଅପପ୍ରଚାର ଏବଂ ଅନ୍ଧବିଶ୍ୱାସରୁ ସତର୍କ ରହିବା ପାଇଁ ଆହ୍ୱାନ କରିଥିଲେ । ସେ ଜନସାଧାରଣଙ୍କୁ ଅନୁରୋଧ କରିଥିଲେ ଯେ ଯଦି ସଂକ୍ରମଣର ଲକ୍ଷଣ ପରିଲକ୍ଷିତ ହୁଏ ତେବେ ଡାକ୍ତରଙ୍କ ବିନା ପରାମର୍ଶରେ କୌଣସି ଔଷଧ ଖାଆନ୍ତୁ ନାହିଁ । ସେ କହିଥିଲେ ଯେ ଏହିଭଳି ଘଡିସନ୍ଧି ମୁହୂର୍ତ୍ତରେ ମୋର ବିଶ୍ୱାସ ଯେ ପ୍ରତ୍ୟେକ ଭାରତୀୟ , ସରକାର ଏବଂ ସ୍ଥାନୀୟ ଅଧିକାରୀଙ୍କ ନିର୍ଦ୍ଦେଶକୁ ଅନୁପାଳନ କରିବେ ।


    ପ୍ରଧାନମନ୍ତ୍ରୀ ପ୍ରତ୍ୟେକ ଭାରତୀୟଙ୍କର ପ୍ରଶଂସା କରିଥିଲେ , ଯେଉଁମାନେ ସଙ୍କଟ ସମୟରେ ସାଙ୍ଗରେ ଥିଲେ ଏବଂ ଜନତା କର୍ଫ୍ୟୁକୁ ସଫଳ କରିବା ପାଇଁ ସଂପୂର୍ଣ୍ଣ ଦାୟିତ୍ୱର ସହ ଏବଂ ସମ୍ବେଦନଶୀଳତାର ସହ ଯୋଗଦାନ କରିଥିଲେ । ସେ ଆହୁରି ମଧ୍ୟ କହିଥିଲେ ଯେ କର୍ଫ୍ୟୁ ଜରିଆରେ ଭାରତ ଦେଖାଇଥିଲା ଯେ ଯେତେବେଳେ ଦେଶ ଉପରେ ସଙ୍କଟ ଆସିଥାଏ , ଯେତେବେଳେ ମାନବତା ଉପରେ ସଙ୍କଟ ଆସିଥାଏ ସେତେବେଳେ କେଉଁଭଳି ଭାବେ ପ୍ରତ୍ୟେକ ଭାରତୀୟ ମିଳିମିଶି ତାହାର ମୁକାବିଲା କରିଥାନ୍ତି ।


    ପ୍ରଧାନମନ୍ତ୍ରୀ ଶେଷରେ କହିଥିଲେ ଯେ 21 ଦିନ ଏକ ଲମ୍ବା ସମୟ କିନ୍ତୁ ଆପଣଙ୍କ ଏବଂ ଆପଣଙ୍କ ପରିବାରର ସୁରକ୍ଷା ପାଇଁ ଏହା ଅତ୍ୟନ୍ତ ଆବଶ୍ୟକ । ସେ ଭରସା ଦେଇଥିଲେ ଯେ ପ୍ରତ୍ୟେକ ଭାରତୀୟ କେବଳ ଏହି ସଙ୍କଟ ସମୟରେ ଯୁଦ୍ଧ କରିବା ସହିତ ଏଥିରେ ବିଜୟ ଲାଭ ମଧ୍ୟ କରିବେ ।


    **********


    

    
    (Release ID: 1608710) Visitor Counter : 2
    
    
      Read this release in: English