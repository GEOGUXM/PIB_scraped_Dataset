      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରେଡିଓ ଜକିମାନଙ୍କ ସହ ପ୍ରଧାନମନ୍ତ୍ରୀଙ୍କ ମତ ବିନିମୟ
      • ଭାରତୀୟ ପରିବାରରେ ଆରଜେ ମାନେ ସଦସ୍ୟ ପରି; ସେମାନେ ସଚେତନତାମୂଳକ ବାର୍ତ୍ତା ପ୍ରସାର କରିବା ଜରୁରୀ : ପ୍ରଧାନମନ୍ତ୍ରୀ
      • କୋଭିଡ19 ବିରୋଧୀ ଲଢେଇରେ ଦେଶର ସ୍ଵର ପାଲଟିବା ପାଇଁ ଆରଜେ ମାନଙ୍କ ଶପଥ
      Posted On: 27 MAR 2020 11:33AM by PIB Bhubaneshwar


    ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ରେଡିଓ ଜକି (ଆରଜେ) ମାନଙ୍କ ସହ ଭିଡିଓ କନଫରେନ୍ସ ମାଧ୍ୟମରେ ମତ ବିନିମୟ କରିଛନ୍ତି ।


    କୋଭିଡ-19 ସମ୍ପର୍କରେ ସଚେତନତା ସୃଷ୍ଟି କରିବାରେ ଆରଜେ ମାନଙ୍କ ଭୂମିକାକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ସେ କହିଥିଲେ ଏହା ପ୍ରଶଂସାଯୋଗ୍ୟ ଯେ ଲକଡାଉନ ସମୟରେ ମଧ୍ୟ ଆରଜେମାନେ ସେମାନଙ୍କ ଦାୟିତ୍ଵ ନିର୍ବାହ କରୁଛନ୍ତି ଏବଂ ଘରୁ କାର୍ଯ୍ୟକ୍ରମ ରେକର୍ଡ କରୁଛନ୍ତି ।


    ପ୍ରଧାନମନ୍ତ୍ରୀ କହିଥିଲେ , ସେମାନଙ୍କ କାର୍ଯ୍ୟକ୍ରମର ଲୋକପ୍ରିୟତା ପାଇଁ ସେମାନେ ଘରେଘରେ ଜଣେ ପରିବାର ସଦସ୍ୟ ଭଳି ପରିଚିତ । ଅନ୍ଧବିଶ୍ଵାସ ଦୂରକରିବାରେ ଏବଂ ଲୋକମାନଙ୍କୁ ପ୍ରେରିତ କରିବାରେ ଆରଜେ ମାନଙ୍କ ଭୂମିକା ଅତି ଗୁରୁତ୍ଵପୂର୍ଣ ।


    ବିଶେଷଜ୍ଞ ମାନଙ୍କ ମତ ଏବଂ ସରକାରଙ୍କ ଦ୍ଵାରା ନିଆଯାଉଥିବା ପଦକ୍ଷେପର ପ୍ରସାର ଛଡା ଲୋକମାନେ ସମ୍ମୁଖୀନ ହେଉଥିବା ବିଭିନ୍ନ ସମସ୍ୟା ଓ ଆହ୍ଵାନ ସମ୍ପର୍କରେ ମଧ୍ୟ ମତାମତ ଦେବାପାଇଁ ଆରଜେ ମାନଙ୍କୁ ପ୍ରଧାନମନ୍ତ୍ରୀ ଅନୁରୋଧ କରିଥିଲେ ଯାହାଫଳରେ ସରକାର ସେଗୁଡିକର ସମାଧାନ କରିପାରିବେ ।


    କରୋନା ସଂକ୍ରମଣରୁ ସମ୍ପୂର୍ଣ ମୁକ୍ତି ଲାଭ କରିଥିବା ରୋଗୀଙ୍କ ବିଷୟରେ ସକାରାତ୍ମକ ଖବର ପରିବେଷଣ କରିବା ପାଇଁ ପ୍ରଧାନମନ୍ତ୍ରୀ ଆରଜେ ମାନଙ୍କୁ ପରାମର୍ଶ ଦେଇଥିଲେ । ସ୍ଥାନୀୟ ହିରୋ ଯେପରିକି ପୁଲିସ ଅଧିକାରୀ , ଡାକ୍ତର , ନର୍ସ , ୱାର୍ଡ ବଏ ଆଦିଙ୍କ ଯୋଗଦାନକୁ ବିଶେଷଭାବେ ଉଲ୍ଲେଖ କରିବା ପାଇଁ ମଧ୍ୟ ସେ କହିଥିଲେ ।


    କରୁଣା ଭାବର ଗୁରୁତ୍ଵ ସମ୍ପର୍କରେ ପ୍ରଧାନମନ୍ତ୍ରୀ କହିଲେ ଯେ , ଡାକ୍ତର , ସ୍ୱାସ୍ଥ୍ୟକର୍ମୀ ଓ ଏୟାରଲାଇନ ଷ୍ଟାଫଙ୍କ ପ୍ରତି ହେଉଥିବା ଖରାପ ବ୍ୟବହାର ବିଷୟରେ ଖବର ପରିବେଷଣ ଅତି ଜରୁରୀ ଯାହାଫଳରେ ଲୋକଙ୍କ ମନରୁ ଭୟ ଦୂର ହେବ ଓ ଏହି ଆହ୍ଵାନର ସଫଳ ମୁକାବିଲା କରାଯାଇପାରିବ । ଉତ୍ସର୍ଗୀକୃତ ଭାବେ କାର୍ଯ୍ୟ କରୁଥିବା ପୁଲିସ ଅଧିକାରୀଙ୍କ ବିଷୟରେ ମଧ୍ୟ ଚର୍ଚ୍ଚା ହେବ ଆବଶ୍ୟକ । ଲୋକମାନେ ସମସ୍ତ ନିୟମର ଅନୁପାଳନ କରିବା ଓ ପୁଲିସକୁ ସାହାଯ୍ୟ କରିବା ଏକାନ୍ତ ଜରୁରୀ । ଏହି ମହାମାରୀ ମୁକାବିଲାରେ ସମସ୍ତ 130 କୋଟି ଭାରତୀୟ ଏକାଠି ପ୍ରୟାସ କରିବା ପାଇଁ ସେ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ , ସରକାର ଗରିବ ଲୋକଙ୍କ ସୁବିଧା ପାଇଁ ଅନେକ ଯୋଜନାର ଘୋଷଣା କରିଛନ୍ତି । ଏହି ଯୋଜନାଗୁଡିକ ବିଷୟରେ ସମସ୍ତ ସୂଚନା ସଠିକ ହିତାଧିକାରୀଙ୍କ ପାଖରେ ପହଞ୍ଚିବା ଆବଶ୍ୟକ । ଗଣ ଯୋଗାଯୋଗ କର୍ମୀ ଭାବେ ଆରଜେ ମାନେ ସରକାରଙ୍କ ଦ୍ଵାରା ଘୋଷଣା କରାଯାଇଥିବା ପଦକ୍ଷେପ ଓ ସାମାଜିକ ଦୂରତା, ସଙ୍ଗରୋଧ ଆଦି ସମ୍ପର୍କରେ ସଚେତନତା ସୃଷ୍ଟି କରିବା ଉଚିତ ।


    ପ୍ରତ୍ୟୁତରରେ ଆରଜେ ମାନେ ପ୍ରଧାନମନ୍ତ୍ରୀଙ୍କୁ ସେମାନଙ୍କ କ୍ଷେତ୍ରର ଅଂଶବିଶେଷ ବୋଲି କହିଥିଲେ ଯେହେତୁ ସେ 2014 ମସିହାରୁ ସଫଳତାପୂର୍ବକ ମନ କି ବାତ ରେଡିଓ କାର୍ଯ୍ୟକ୍ରମ କରିଆସୁଛନ୍ତି । ସେମାନେ ଜନତା କର୍ଫ୍ୟୁର ଅଭୂତପୂର୍ବ ସଫଳତା ତଥା କୋଭିଡ19 ଯୋଦ୍ଧାମାନଙ୍କୁ ସମ୍ମାନ ପ୍ରଦର୍ଶନ କରିବା ଦିଗରେ ପ୍ରଧାନମନ୍ତ୍ରୀଙ୍କ ଅଭିନବ ଚିନ୍ତା ଓ ନେତୃତ୍ଵର ପ୍ରଶଂସା କରିଥିଲେ । ଏହି ମହାମାରୀ ବିରୋଧୀ ଲଢେଇରେ ସାମିଲ ହେବା ସେମାନଙ୍କ ପାଇଁ ଅତି ଖୁସିର ବିଷୟ ବୋଲି ଆରଜେ ମାନେ ପ୍ରକାଶ କରିଥିଲେ ।


    ମିଥ୍ୟା ଓ ଗୁଜବ ପ୍ରସାରଣକୁ ରୋକିବାରେ ଆକାଶବାଣୀ ଅତି ଗୁରୁତ୍ଵପୂର୍ଣ ଭୂମିକା ତୁଲାଉଛି ବୋଲି ପ୍ରଧାନମନ୍ତ୍ରୀ କହିଥିଲେ । ସେ ସମସ୍ତ ଆରଜେ ମାନଙ୍କୁ ମଧ୍ୟ ଏ ଦିଗରେ କାର୍ଯ୍ୟ କରିବାକୁ କହିଥିଲେ ।


    ପ୍ରଧାନମନ୍ତ୍ରୀ ଆରଜେ ମାନଙ୍କୁ ସକାରାତ୍ମକ ଓ ଗଠନମୂଳକ ମନୋଭାବ ନେଇ କାର୍ଯ୍ୟ କରିବା ପାଇଁ ପରାମର୍ଶ ଦେଇଥିଲେ । ଆମେ ସମସ୍ତେ ସକାରାତ୍ମକ ଓ ଏକତାର ଭାବନା ସହ କୋଭିଡ19 ଚାଲେଞ୍ଜର ସମ୍ମୁଖୀନ ହେବା ଆବଶ୍ୟକ ବୋଲି ପ୍ରଧାନମନ୍ତ୍ରୀ କହିଥିଲେ ।


    ଏହି ଅବସରରେ ସୂଚନା ଓ ପ୍ରସାରଣ ମନ୍ତ୍ରୀ ପ୍ରକାଶ ଜାଭଡେକର ଓ ସଚିବ ଉପସ୍ଥିତ ଥିଲେ ।


    *****


    

    
    (Release ID: 1608739) Visitor Counter : 13
    
    
      Read this release in: English