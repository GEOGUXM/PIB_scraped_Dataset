      ଅର୍ଥ ମନ୍ତ୍ରଣାଳୟ

      କୋଭିଡ-19 ସ୍ଥିତିକୁ ଦୃଷ୍ଟିରେ ରଖି ବ୍ୟାପକ ରିହାତି ଘୋଷଣା କଲେ ଅର୍ଥମନ୍ତ୍ରୀ
      • ବିଭିନ୍ନ କ୍ଷେତ୍ରରେ ବୈଧାନିକ ଓ ନିୟାମକ ଅନୁପାଳନ କ୍ଷେତ୍ରରେ ମିଳିବ ରିହାତି
      • ଆଧାର-ପ୍ୟାନ ସଂଯୋଗ ତାରିଖ 30 ଜୁନ, 2020 ପର୍ଯ୍ୟନ୍ତ ଘୁଞ୍ଚିଲା
      • ଆୟକର ରିଟର୍ଣ୍ଣ ଦାଖଲ କରିବାର ଶେଷ ତାରିଖ ଘୁଞ୍ଚିଲା
      • ଟିକସ ପଇଠ ବିଳମ୍ବ କ୍ଷେତ୍ରରେ ଲାଗୁ ହେବନି ଜୋରିମାନା କିମ୍ବା ଶୁଳ୍କ
      • ଜିଏସଟିଆର-3ବି ଦାଖଲ ପାଇଁ ଧାର୍ଯ୍ୟ ସୀମା ବଢ଼ିଲା
      • 30 ଜୁନ, 2020 ଶେଷ ପର୍ଯ୍ୟନ୍ତ 24 ଘଣ୍ଟିଆ ସୀମାଶୁଳ୍କ କ୍ଲିୟରାନ୍ସ
      • ଯେକୌଣସି ଏଟିଏମରୁ ନିଃଶୁଳ୍କ ଟଙ୍କା ଉଠାଣ ଅନୁମତି
      • ବ୍ୟାଙ୍କ ଖାତାରେ ସର୍ବନିମ୍ନ ଜମା ନିୟମ ଉଚ୍ଛେଦ
      Posted On: 24 MAR 2020 12:46PM by PIB Bhubaneshwar


    ଦେଶରେ କୋଭିଡ - 19 ସ୍ଥିତିକୁ ଆଖି ଆଗରେ ରଖି ଅର୍ଥମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ ଭାରତ ସରକାରଙ୍କ ପକ୍ଷରୁ ବିଭିନ୍ନ ରିହାତି ପଦକ୍ଷେପର ଘୋଷଣା କରିଛନ୍ତି । ବିଶେଷ କରି ବିଭିନ୍ନ କ୍ଷେତ୍ର ପାଇଁ ଉଦ୍ଦିଷ୍ଟ ବୈଧାନିକ ଓ ନିୟାମକ ଅନୁପାଳନ ପ୍ରସଙ୍ଗରେ ଏହି ରିହାତି ଘୋଷଣା କରାଯାଇଛି । ଏଠାରେ ଭିଡିଓ କନଫରେନ୍ସ ଜରିଆରେ ଆୟୋଜିତ ସାମ୍ବାଦିକ ସମ୍ମିଳନୀରେ ଉଦବୋଧନ ଦେଇ ଶ୍ରୀମତୀ ସୀତାରମଣ ଆୟକର , ଜିଏସଟି , ସୀମା ଶୁଳ୍କ ଓ କେନ୍ଦ୍ରୀୟ ଉତ୍ପାଦ ଶୁଳ୍କ , କର୍ପୋରେଟ ବ୍ୟାପାର , ଦେବାଳିଆ ଓ ଦେବାଳିଆପଣ ସଂହିତା ( ଆଇବିସି ), ମତ୍ସ୍ୟପାଳନ , ବ୍ୟାଙ୍କିଙ୍ଗ କ୍ଷେତ୍ର ଓ ବାଣିଜ୍ୟ କ୍ଷେତ୍ର ପାଇଁ ଅତ୍ୟାବଶ୍ୟକ ରିହାତି ପଦକ୍ଷେପମାନ ଘୋଷଣା କରିଥିଲେ ।


    ଏହି ଅବସରରେ କେନ୍ଦ୍ର ଅର୍ଥ ଓ କର୍ପୋରେଟ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଅନୁରାଗ ଠାକୁର , ଅର୍ଥ ସଚିବ ଶ୍ରୀ ଏ . ବି ପାଣ୍ଡେ , ଅର୍ଥନୈତିକ ବ୍ୟାପାର ସଚିବ ଅତନୁ ଚକ୍ରବର୍ତୀ ପ୍ରମୁଖ ଉପସ୍ଥିତ ଥିଲେ ।


    ବିଭିନ୍ନ କ୍ଷେତ୍ର ପାଇଁ ବୈଧାନିକ ଓ ନିୟାମକ ଅନୁପାଳନ ପ୍ରସଙ୍ଗରେ ନିମ୍ନୋକ୍ତ ଘୋଷଣାମାନ କରାଯାଇଛି ।


    ଆୟକର


    1 . 2018 - 19 ଆର୍ଥିକ ବର୍ଷ ପାଇଁ ଆୟକର ରିଟର୍ଣ୍ଣ ଦାଖଲ କରିବାର ଶେଷ ତାରିଖକୁ 31 ମାର୍ଚ୍ଚ , 2020ରୁ 30 ଜୁନ , 2020କୁ ଘୁଞ୍ଚାଇ ଦିଆଯାଇଛି ।


    2 . ଆଧାର - ପ୍ୟାନ ସଂଯୋଗ ତାରିଖକୁ 31 ମାର୍ଚ୍ଚ , 2020ରୁ 30 ଜୁନ , 2020କୁ ଘୁଞ୍ଚାଇ ଦିଆଯାଇଛି ।


    3 . ଜୁନ 30 , 2020 ସୁଦ୍ଧା ଅର୍ଥ ପଇଠ କରାଯାଇଥିଲେ ବିବାଦରୁ ବିଶ୍ୱାସ ଯୋଜନାରେ କୌଣସି ଅତିରିକ୍ତ 10 % ଦେୟ ପଇଠ କରିବାକୁ ପଡ଼ିବ ନାହିଁ ।


    4 . ନୋଟିସ , ସୂଚନା , ବିଜ୍ଞପ୍ତି , ଅନୁମୋଦନ ଆଦେଶ , ଆବେଦନ ଦାଖଲ , ରିଟର୍ଣ୍ଣ ଦାଖଲ , ଜବାବ , ଆବେଦନ , ରିପୋର୍ଟ , ଅନ୍ୟ ଯେକୌଣସି କାଗଜପତ୍ର ଦାଖଲ କରିବାର ଧାର୍ଯ୍ୟ ତାରିଖ ଏବଂ ଆୟକର ଆଇନ , ସମ୍ପତି କର ଆଇନ , ବେନାମୀ ସମ୍ପତ୍ତି କାରବାର ଆଇନ , କଳାଧନ ଆଇନ , ଏସଟିଟି ଆଇନ , ସିଟିଟି ଆଇନ , ସମୀକରଣ ଲେଭି ଆଇନ , ବିବାଦରୁ ବିଶ୍ୱାସ ଆଇନ ଅନ୍ତର୍ଗତ ଟିକସଦାତାଙ୍କ ଦ୍ୱାରା ଜମା ଉପାଦାନରେ ନିବେଶ କିମ୍ବା ପୁଞ୍ଜି ଲାଭ ନିବେଶ ସମେତ ଯେକୌଣସି ଅନୁପାଳନ ତଥା କର୍ତ୍ତୃପକ୍ଷଙ୍କ ଦ୍ୱାରା କାର୍ଯ୍ୟାନୁଷ୍ଠାନ ସମ୍ପୂର୍ଣ୍ଣ କରିବାର ଅବଧି ଯାହା ପୂର୍ବରୁ 20 ମାର୍ଚ୍ଚ 2020ରୁ 29 ଜୁନ , 2020ରେ ଶେଷ ହେଉଥିଲା ତାହାକୁ ଏବେ 30 ଜୁନ 2020 ପର୍ଯ୍ୟନ୍ତ ବୃଦ୍ଧି କରି ଦିଆଯାଇଛି ।


    5 . 20 ମାର୍ଚ୍ଚ 2020 ଏବଂ 30 ଜୁନ 2020 ମଧ୍ୟରେ ଦାଖଲ କରାଯାଉଥିବା ଅଗ୍ରୀମ ଟିକସ , ସ୍ୱ - ଆକଳନ ଟିକସ , ନିୟମିତ ଟିକସ , ଟିଡିଏସ , ଟିସିଏସ , ସମୀକରଣ ଲେଭି , ଏସଟିଟି , ସିଟିଟିର ବିଳମ୍ବିତ ପଇଠ ଲାଗି ବାର୍ଷିକ ସୁଧ ହାରକୁ 12 % କିମ୍ବା 18 % ରୁ ହ୍ରାସ କରାଯାଇ 9 % କରି ଦିଆଯାଇଛି ( ମାସିକ 1ରୁ 1 . 5 % ବଦଳରେ 0 . 75 %) । ଏହି ଅବଧି ମଧ୍ୟରେ ବିଳମ୍ବିତ ପଇଠ ଲାଗି କୌଣସି ଜୋରିମାନା କିମ୍ବା ଶୁଳ୍କ ଦେବାକୁ ପଡ଼ିବ ନାହିଁ ।


    6 . ଉପରୋକ୍ତ ରିହାତି ଲାଗୁ କରିବା ପାଇଁ ଆବଶ୍ୟକ ଆଇନଗତ ବିଜ୍ଞପ୍ତି ଏବଂ ବୈଧାନିକ ସଂଶୋଧନ ସମୟକ୍ରମେ କରାଯିବ ।


    ଜିଏସଟି / ପରୋକ୍ଷ ଟିକସ


    7 . ପାଞ୍ଚ କୋଟି ଟଙ୍କାରୁ କମ କାରବାର କରୁଥିବା ବ୍ୟବସାୟୀ ମାର୍ଚ୍ଚ , ଏପ୍ରିଲ ଓ ମେ 2020 ମାସ ପାଇଁ ଜିଏସଟିଆର - 3ବି ଜୁନ , 2020 ଶେଷ ସପ୍ତାହ ସୁଦ୍ଧା ଦାଖଲ କରିପାରିବେ । କୌଣସି ସୁଧ , ବିଳମ୍ବିତ ଶୁଳ୍କ କିମ୍ବା ଜୋରିମାନା ଲାଗୁ ହେବ ନାହିଁ ।


    8 . ଅନ୍ୟମାନେ ମାର୍ଚ୍ଚ , ଏପ୍ରିଲ ଓ ମେ 2020 ପାଇଁ ଜୁନ 2020 ଶେଷ ସପ୍ତାହ ସୁଦ୍ଧା ଜିଏସଟିଆର - 3ବି ଦାଖଲ କରିପାରିବେ । ତେବେ ଧାର୍ଯ୍ୟ ତାରିଖର 15 ଦିନ ପରେ ଦାଖଲ ପାଇଁ ସେମାନଙ୍କୁ 9 % ( ବର୍ତ୍ତମାନର ସୁଧ ହାର 18 % ବଦଳରେ ) ହାରରେ ସୁଧ ଦେବାକୁ ପଡ଼ିବ । 30 ଜୁନ 2020 ପୂର୍ବରୁ ଏଥିପାଇଁ କୌଣସି ବିଳମ୍ବିତ ଶୁଳ୍କ କିମ୍ବା ଜୋରିମାନା ଆଦାୟ କରାଯିବ ନାହିଁ ।


    9 . କମ୍ପୋଜିସନ ସ୍କିମର ଲାଭ ଉଠାଇବା ତାରିଖକୁ ଜୁନ , 2020 ଶେଷ ସପ୍ତାହ ପର୍ଯ୍ୟନ୍ତ ଘୁଞ୍ଚାଇ ଦିଆଯାଇଛି । ଆହୁରି , କମ୍ପୋଜିସନ ଡିଲରଙ୍କ ଦ୍ୱାରା 31 ମାର୍ଚ୍ଚ , 2020ରେ ଶେଷ ହେଉଥିବା ତ୍ରୈମାସ ପାଇଁ ଅର୍ଥ ପଇଠ କରିବାର ଶେଷ ତାରିଖ ଏବଂ 2019 - 20 ଆର୍ଥିକ ବର୍ଷ ପାଇଁ ରିଟର୍ଣ୍ଣ ଦାଖଲ କରିବାର ଶେଷ ତାରିଖକୁ ଜୁନ , 2020 ଶେଷ ତାରିଖ ପର୍ଯ୍ୟନ୍ତ ଘୁଞ୍ଚାଇ ଦିଆଯାଇଛି ।


    10 . 2018 - 19 ଆର୍ଥିକ ବର୍ଷ ପାଇଁ ବାର୍ଷିକ ଜିଏସଟି ରିଟର୍ଣ୍ଣ ଦାଖଲ କରିବାର ଶେଷ ତାରିଖ 31 ମାର୍ଚ୍ଚ , 2020 ପରିବର୍ତ୍ତେ ଜୁନ 2020କୁ ଘୁଂଚାଇ ଦିଆଯାଇଛି ।


    11 . ନୋଟିସ , ବିଜ୍ଞପ୍ତି , ଅନୁମୋଦନ ଆଦେଶ , ମଞ୍ଜୁରି ଆଦେଶ , ଆବେଦନ ଦାଖଲ , ରିଟର୍ଣ୍ଣ ଦାଖଲ , ଜବାବ , ଆବେଦନ , ରିପୋର୍ଟ , ଯେକୌଣସି କାଗଜପତ୍ର ଦାଖଲର ଶେଷ ତାରିଖ ଏବଂ ଜିଏସଟି ଆଇନ ଅଧୀନରେ କୌଣସି ଅନୁପାଳନର ସମୟ ଅବଧି ଯାହା 20 ମାର୍ଚ୍ଚ 2020ରୁ 29 ଜୁନ 2020 ମଧ୍ୟରେ ଶେଷ ହେଉଥିଲା ତାହା 30 ଜୁନ 2020 ପର୍ଯ୍ୟନ୍ତ ବୃଦ୍ଧି କରାଯାଇଛି ।


    12 . ଜିଏସଟି ପରିଷଦର ଅନୁମୋଦନ କ୍ରମେ ଉପରୋକ୍ତ ଜିଏସଟି ରିହାତିକୁ ଲାଗୁ କରିବା ଲାଗି ଆବଶ୍ୟକ ଆଇନଗତ ବିଜ୍ଞପ୍ତି ଓ ବୈଧାନିକ ସଂଶୋଧନ ଅଣାଯିବ ।


    13 . ସବକା ବିଶ୍ୱାସ ଯୋଜନାରେ ଅର୍ଥ ପଇଠ ତାରିଖକୁ 30 ଜୁନ , 2020 ପର୍ଯ୍ୟନ୍ତ ବୃଦ୍ଧି କରିଦିଆଯିବ । 30 ଜୁନ , 2020 ସୁଦ୍ଧା ପଇଠ କରାଗଲେ ଏଥିପାଇଁ କୌଣସି ସୁଧ ଦେବାକୁ ପଡ଼ିବ ନାହିଁ ।


    ସୀମା ଶୁଳ୍କ


    14 . 30 ଜୁନ , 2020 ଶେଷ ପର୍ଯ୍ୟନ୍ତ 24 ଘଂଟିଆ ସୀମାଶୁଳ୍କ କ୍ଲିୟରାନ୍ସ


    15 . ନୋଟିସ , ବିଜ୍ଞପ୍ତି , ଅନୁମୋଦନ ଆଦେଶ , ମଞ୍ଜୁରି ଆଦେଶ , ଆବେଦନ ଦାଖଲ , ରିଟର୍ଣ୍ଣ ଦାଖଲ , ଜବାବ , ଆବେଦନ , ରିପୋର୍ଟ , ଯେକୌଣସି କାଗଜପତ୍ର ଦାଖଲର ଶେଷ ତାରିଖ ଏବଂ ସୀମା ଶୁଳ୍କ ଓ କିମ୍ବା ଅନ୍ୟ ଆନୁସଙ୍ଗିକ ଆଇନ ଅଧୀନରେ କୌଣସି ଅନୁପାଳନର ସମୟ ଅବଧି ଯାହା 20 ମାର୍ଚ୍ଚ 2020ରୁ 29 ଜୁନ 2020 ମଧ୍ୟରେ ଶେଷ ହେଉଥିଲା ତାହା 30 ଜୁନ 2020 ପର୍ଯ୍ୟନ୍ତ ବୃଦ୍ଧି କରାଯାଇଛି ।


    ଆର୍ଥିକ ସେବା


    16 . ତିନି ମାସ ପର୍ଯ୍ୟନ୍ତ ରିହାତି


    17 . ତିନି ମାସ ପାଇଁ ଡେବିଟ କାର୍ଡଧାରୀମାନେ ଯେକୌଣସି ଏଟିଏମରୁ ନିଃଶୁଳ୍କ ଟଙ୍କା ଉଠାଇପାରିବେ ।


    18 . ସର୍ବନିମ୍ନ ଜମା ଶୁଳ୍କ ଉଚ୍ଛେଦ


    19 . ସମସ୍ତ ବାଣିଜ୍ୟ ଅର୍ଥ ଉପଭୋକ୍ତାଙ୍କ ପାଇଁ ଡିଜିଟାଲ କାରବାର ଉପରେ ବ୍ୟାଙ୍କ ଶୁଳ୍କ ହ୍ରାସ


    କର୍ପୋରେଟ ବ୍ୟାପାର


    20 . 1 ଏପ୍ରିଲରୁ 30 ସେପ୍ଟେମ୍ବର 2020ର ଅଧିସ୍ଥଗନ ଅବଧି ମଧ୍ୟରେ ଦାଖଲ କରାଯିବାକୁ ଥିବା ଯୈକୌଣସି ଧାର୍ଯ୍ୟ ତାରିଖ ପାଇଁ ଏମସିଏ - 21 ରେଜିଷ୍ଟ୍ରୀ ପାଇଁ ଆବଶ୍ୟକ ପଡ଼ୁଥିବା ଯେକୌଣସି କାଗଜପତ୍ର , ରିଟର୍ଣ୍ଣ , ଜବାବ ଆଦିର ବିଳମ୍ବିତ ଦାଖଲ ପାଇଁ କୌଣସି ଅତିରିକ୍ତ ଶୁଳ୍କ ଦେବାକୁ ପଡ଼ିବ ନାହିଁ । ଯାହା କେବଳ କମ୍ପାନୀ / ଏଲଏଲପିଗୁଡ଼ିକର ଅନୁପାଳନ ଓ ଆର୍ଥିକ ବୋଝକୁ ହ୍ରାସ କରିବ ନାହିଁ ବରଂ ନୂଆ ଆରମ୍ଭ ପାଇଁ ଦୀର୍ଘକାଳୀନ ଅଣଅନୁପାଳନ କମ୍ପାନୀଗୁଡ଼ିକୁ ସମର୍ଥ କରିବ ।


    21 . କମ୍ପାନୀ ଆଇନ , 2013ର ବ୍ୟବସ୍ଥା ଅନୁଯାୟୀ କମ୍ପାନୀଗୁଡ଼ିକର ନିର୍ଦ୍ଦେଶନା ମଣ୍ଡଳୀ ବୈଠକ ଆୟୋଜନ ନିମନ୍ତେ ଅନୁମୋଦିତ ଅନ୍ତରୀଣ ଅବଧି ( 120 ଦିନ ) ର ବାଧ୍ୟତାମୂଳକ ଆବଶ୍ୟକତାକୁ ପରବର୍ତ୍ତୀ ଦୁଇଟି ତ୍ରୈମାସ ପାଇଁ ଅତିରିକ୍ତ 60 ଦିନ ଅର୍ଥାତ 30 ସେପ୍ଟେମ୍ବର ପର୍ଯ୍ୟନ୍ତ ପାଇଁ ବୃଦ୍ଧି କରି ଦିଆଯାଇଛି ।


    22 . କମ୍ପାନୀ ଆଦେଶ ( ଅଡିଟରଙ୍କ ରିପୋର୍ଟ ), 2020ର ଉପଯୋଗିତା 2020 - 2021 ଆର୍ଥିକ ବର୍ଷଠାରୁ ଲାଗୁ କରିଦିଆଯାଇଛି । ପୂର୍ବ ବିଜ୍ଞପ୍ତି ଅନୁଯାୟୀ ଏହା 2019 - 2020 ଠାରୁ ଲାଗୁ ହେବାର ଥିଲା । ଏହା 2019 - 20 ବର୍ଷ ପାଇଁ କମ୍ପାନୀ ଓ ସେମାନଙ୍କ ଅଡିଟରମାନଙ୍କ ବୋଝ ଗୁରୁତ୍ୱପୂର୍ଣ୍ଣ ଭାବେ ହ୍ରାସ କରିବ ।


    23 . କମ୍ପାନୀ ଆଇନ 2013ର ଅନୁଚ୍ଛେଦ 4 ଅନୁଯାୟୀ ଅଣ - ସ୍ୱାଧୀନ ନିର୍ଦ୍ଦେଶକ ଏବଂ ପରିଚାଳନା ସଦସ୍ୟଙ୍କ ଅନୁପସ୍ଥିତିରେ ସ୍ୱାଧୀନ ନିର୍ଦ୍ଦେଶକମାନେ ଅତିକମରେ ଗୋଟିଏ ଗୋଟିଏ ବୈଠକ ଆୟୋଜନ କରିପାରିବେ । 2019 - 20 ଆର୍ଥିକ ବର୍ଷରେ ସ୍ୱାଧୀନ ନିର୍ଦ୍ଦେଶକମାନେ ଯଦି ଗୋଟିଏ ହେଲେ ବୈଠକ ଆୟୋଜନ କରିନପାରନ୍ତି , ତା ’ ହେଲେ ଏହାକୁ ନିୟମ ଉଲ୍ଲଙ୍ଘନ ବୋଲି ଧରାଯିବ ନାହିଁ ।


    24 . 2020 - 21 ଆର୍ଥିକ ବର୍ଷରେ 30 ଏପ୍ରିଲ 2020 ପୂର୍ବରୁ ପୂରଣ ହେଉଥିବା ଜମାର 20 % ଏକ ଜମା ରିଜର୍ଭ ସୃଷ୍ଟି କରିବାର ଆବଶ୍ୟକତାକୁ 30 ଜୁନ 2020 ପର୍ଯ୍ୟନ୍ତ ଅନୁପାଳନ ପାଇଁ ଅନୁମତି ଦିଆଯିବ ।


    25 . 30 ଏପ୍ରିଲ 2020 ସୁଦ୍ଧା କୌଣସି ନିର୍ଦ୍ଦିଷ୍ଟ ଉପାଦାନରେ ଏକ ନିର୍ଦ୍ଦିଷ୍ଟ ବର୍ଷରେ ପୂରଣ ହେଉଥିବା ଡିବେଂଚରର 15 % ନିବେଶ କରିବାର ଆବଶ୍ୟକତାକୁ 30 ଜୁନ 2020 ପୂର୍ବରୁ କରାଯାଇପାରିବ ।


    26 . ନୂଆ କମ୍ପାନୀଗୁଡ଼ିକ ପାଇଁ ଗଠନ ହେବାର 6 ମାସ ମଧ୍ୟରେ କାରବାର ଆରମ୍ଭ କରିବା ସମ୍ପର୍କରେ ଘୋଷଣାପତ୍ର ଦାଖଲ କରିବାର ଆବଶ୍ୟକତା ରହିଥିବା ବେଳେ ଏହାକୁ ଅତିରିକ୍ତ 6 ମାସ ପାଇଁ ବୃଦ୍ଧି କରିଦିଆଯାଇଛି ।


    27 . କମ୍ପାନୀ ଆଇନର ଧାରା 149 ଅନ୍ତର୍ଗତ ପ୍ରତ୍ୟେକ କମ୍ପାନୀର ଅତିକମରେ ଜଣେ ନିର୍ଦ୍ଦେଶକ ଭାରତରେ ସର୍ବନିମ୍ନ 182 ଦିନ ରହିବା ନିୟମ ଅନୁପାଳନ କରାଯାଇନପାରିଲେ ଏହାକୁ ଆଇନର ଉଲ୍ଲଙ୍ଘନ ବୋଲି ଧରାଯିବ ନାହିଁ ।


    28 . କୋଭିଡ - 19 କାରଣରୁ ସୃଷ୍ଟି ହୋଇଥିବା ବ୍ୟାପକ ଆର୍ଥିକ ସଂକଟ ଦ୍ୱାରା ଅଧିକାଂଶ କମ୍ପାନୀ କ୍ଷତି ସହିଛନ୍ତି । ଏହାକୁ ଦୃଷ୍ଟିରେ ରଖି ଆଇବିସି , 2016ର ଧାରା 4 ଅଧୀନରେ ଡିଫଲ୍ଟର ସୀମାକୁ ବର୍ତ୍ତମାନର 1 ଲକ୍ଷ ଟଙ୍କାରୁ 1 କୋଟି ଟଙ୍କାକୁ ବୃଦ୍ଧି କରାଯିବା ଲାଗି ନିଷ୍ପତ୍ତି ନିଆଯାଇଛି । ଏହା ଏମଏସଏମଇଗୁଡ଼ିକ ବିରୋଧରେ ଦେବାଳିଆ କାର୍ଯ୍ୟାନୁଷ୍ଠାନ ଗ୍ରହଣକୁ ରୋକିପାରିବ । 30 ଏପ୍ରିଲ 2020 ପରେ ଯଦି ବର୍ତ୍ତମାନର ପରିସ୍ଥିତି ଜାରି ରୁହେ ତା ’ ହେଲେ 6 ମାସର ଅତିରିକ୍ତ ଅବଧି ପାଇଁ ଆଇବିସି 2016ର ଧାରା 7 , 9 ଏବଂ 10କୁ ରଦ୍ଦ କରାଯିବ । ଏହା ଫଳରେ ଡିଫଲ୍ଟର ବଡ଼ କାରଣ କ୍ଷେତ୍ରରେ କମ୍ପାନୀଗୁଡ଼ିକ ବିରୋଧରେ ଦେବାଳିଆ କାର୍ଯ୍ୟାନୁଷ୍ଠାନ ଗ୍ରହଣ କରାଯିବ ନାହିଁ ।


    29 . କର୍ପୋରେଟ ବ୍ୟାପାର ମନ୍ତ୍ରଣାଳୟ ପକ୍ଷରୁ ପୃଥକ ଭାବେ ଏଦିଗରେ ବିସ୍ତୃତ ବିଜ୍ଞପ୍ତି / ନିର୍ଦ୍ଦେଶନାମା ଜାରି କରାଯିବ ।


    ମତ୍ସ୍ୟପାଳନ ବିଭାଗ

      * ଏସପିଏଫ ଚିଙ୍ଗୁଡ଼ି ବ୍ରୁଡଷ୍ଟକ କିମ୍ବା ଅନ୍ୟାନ୍ୟ କୃଷିଜାତ ଦ୍ରବ୍ୟ ରପ୍ତାନି ପାଇଁ ଆବଶ୍ୟକ ସମସ୍ତ ସାନିଟାରୀ ମଞ୍ଜୁରି ଯାହାର ଅବଧି 1 . 3 . 2020ରୁ 15 . 04 . 2020 ମଧ୍ୟରେ ଶେଷ ହେଉଥିଲା ସେଗୁଡ଼ିକର ଅବଧିକୁ 3 ମାସ ପାଇଁ ବୃଦ୍ଧି କରି ଦିଆଯାଇଛି ।
      * ମାଲ ପହଞ୍ଚିବାରେ 1 ମାସ ବିଳମ୍ବ ପାଇଁ ରିହାତି ଦିଆଯିବ ।
      * ଚେନ୍ନାଇର କ୍ୱାରେଣ୍ଟାଇନ କେନ୍ଦ୍ର ( ଏକ୍ୟୁଏଫ ) ରେ ବାତିଲ ହୋଇଥିବା କନସାଇନମେଣ୍ଟ ପାଇଁ କ୍ୱାରେଣ୍ଟାଇନ କ୍ୟୁବିକଲ୍ସର ପୁନଃବୁକିଂ ନିମନ୍ତେ କୌଣସି ଅତିରିକ୍ତ ବୁକିଂ ଚାର୍ଜ ଦେବାକୁ ପଡ଼ିବ ନାହିଁ ।
      * କ୍ୱାରେଣ୍ଟାଇନ ପାଇଁ କାଗଜପତ୍ର ଯାଞ୍ଚ ଓ ଏନଓସି ଜାରି କରିବାର ସମୟକୁ 7ରୁ 3ଦିନକୁ ହ୍ରାସ କରି ଦିଆଯାଇଛି ।

    ବାଣିଜ୍ୟ ବିଭାଗ


    ବିଭିନ୍ନ ଅନୁପାଳନ ଏବଂ ପକ୍ରିୟା ପାଇଁ ଧାର୍ଯ୍ୟ ତାରିଖକୁ ଘୁଂଚାଇ ଦିଆଯିବ । ବାଣିଜ୍ୟ ମନ୍ତ୍ରଣାଳୟ ପକ୍ଷରୁ ଏ ସମ୍ପର୍କରେ ବିସ୍ତୃତ ବିଜ୍ଞପ୍ତି ପ୍ରକାଶ ପାଇବ ।


    *************

    
    
    (Release ID: 1608051) Visitor Counter : 16
    
    
      Read this release in: English
    
    
    

*