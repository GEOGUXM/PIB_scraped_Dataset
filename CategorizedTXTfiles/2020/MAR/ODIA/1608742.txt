      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ବିଭିନ୍ନ ରାଜ୍ୟ ସରକାରଙ୍କ ସହ କୋଭିଡ-19 ସ୍ଥିତି ଏବଂ ମୁକାବିଲା ଲାଗି ନିଆଯାଇଥିବା ପଦକ୍ଷେପ ସମୀକ୍ଷା କଲେ କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀ
      • ଲକଡାଉନ କଡ଼ାକଡ଼ି ସହ ଜରୁରି ସେବା ଓ ସାମଗ୍ରୀ ଉପଲବ୍ଧ କରାଇବା ଲାଗି ରାଜ୍ୟଗୁଡ଼ିକୁ ପରାମର୍ଶ
      • ଅବସରପ୍ରାପ୍ତ ଡାକ୍ତରମାନଙ୍କୁ ସ୍ୱେଚ୍ଛାକୃତ ଭାବେ କାର୍ଯ୍ୟରେ ନିୟୋଜିତ କରିବା ଲାଗି ଅନୁରୋଧ
      • ଡାକ୍ତର ଓ ସ୍ୱାସ୍ଥ୍ୟକର୍ମୀଙ୍କୁ ରଖାଇ ଦେଉନଥିବା ଘର ମାଲିକଙ୍କ ବିରୋଧରେ କଠୋର କାର୍ଯ୍ୟାନୁଷ୍ଠାନ ନିର୍ଦ୍ଦେଶ
      • ସଙ୍ଗରୋଧରେ ଥିବା ଲୋକଙ୍କୁ ମାନସିକ ପରାମର୍ଶ ଓ ଟେଲି ମେଡିସନ ସୁବିଧା ଉପଯୋଗ ଲାଗି ପରାମର୍ଶ
      Posted On: 26 MAR 2020 11:49AM by PIB Bhubaneshwar


    କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡ. ହର୍ଷ ବର୍ଦ୍ଧନ ବିଭିନ୍ନ ରାଜ୍ୟ ଏବଂ କେନ୍ଦ୍ରଶାସିତ ପ୍ରଦେଶ ସରକାରଙ୍କ ସହିତ ଦେଶରେ କୋଭିଡ-19 ସଂକ୍ରମଣର ବର୍ତମାନର ସ୍ଥିତି ତଥା ମୁକାବିଲା ଦିଗରେ ନିଆଯାଇଥିବା ପଦକ୍ଷେପର ସମୀକ୍ଷା କରିଛନ୍ତି । ଭିଡିଓ କନଫରେନ୍ସ ଜରିଆରେ ଅନୁଷ୍ଠିତ ଏହି ବୈଠକରେ ରାଜ୍ୟଗୁଡ଼ିକର ସ୍ୱାସ୍ଥ୍ୟମନ୍ତ୍ରୀ , ମୁଖ୍ୟ ଶାସନ ସଚିବ ତଥା ସ୍ୱାସ୍ଥ୍ୟ ବିଭାଗ ସଚିବମାନେ ଯୋଗ ଦେଇଥିଲେ ।


    ଏହି ଭିଡିଓ କନଫରେନ୍ସରେ ମହାରାଷ୍ଟ୍ର , ରାଜସ୍ଥାନ , ତେଲଙ୍ଗାନା , ଗୁଜରାଟ , ଝାଡ଼ଖଣ୍ଡ , ବିହାର , ଉତ୍ତର ପ୍ରଦେଶ , ପଞ୍ଜାବ , ତାମିଲନାଡ଼ୁ , ଦିଲ୍ଲୀ , ମଧ୍ୟପ୍ରଦେଶ , ଆନ୍ଧ୍ର ପ୍ରଦେଶ , ଜମ୍ମୁ ଓ କଶ୍ମୀର , ଉତ୍ତରାଖଣ୍ଡ , ଓଡ଼ିଶା , ହରିୟାଣା , ଅରୁଣାଚଳ ପ୍ରଦେଶ , ନାଗାଲାଣ୍ଡ , ମେଘାଳୟ , ଦାଦ୍ରା ଓ ନଗର ହାବେଳୀ , ଲଦାଖ , ମିଜୋରାମ , ଆଣ୍ଡାମାନ ଓ ନିକୋବର , ହିମାଚଳ ପ୍ରଦେଶ , ଚଣ୍ଡିଗଡ଼ , ଗୋଆ , ଛତିଶଗଡ଼ ଆଦି ରାଜ୍ୟ ତଥା କେନ୍ଦ୍ର ଶାସିତ ପ୍ରଦେଶର ପ୍ରତିନିଧିମାନେ ଅଂଶଗ୍ରହଣ କରିଥିଲେ । ମନ୍ତ୍ରଣାଳୟର ବରିଷ୍ଠ ଅଧିକାରୀ , ଏନସିଡିସି ଏବଂ ଆଇସିଏମଆର ବରିଷ୍ଠ ଅଧିକାରୀମାନେ ମଧ୍ୟ ଏହି ଭିଡିଓ କନଫରେନ୍ସରେ ଅଂଶଗ୍ରହଣ କରିଥିଲେ । ତେବେ ଭିଡିଓ କନଫରେନ୍ସରେ ଯୋଗ ଦେଇପାରିନଥିବା କେରଳ ସ୍ୱାସ୍ଥ୍ୟମନ୍ତ୍ରୀ ଶ୍ରୀମତୀ କେ କେ ଶୈଳଜାଙ୍କ ସହିତ ରାଜ୍ୟରେ କୋଭିଡ-19 ସ୍ଥିତି ସମ୍ପର୍କରେ ଫୋନ ଯୋଗେ କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀ ଆଲୋଚନା କରିଥିଲେ ।


    ଏହି ଅବସରରେ ଅଂଶୀଦାରମାନଙ୍କୁ ଉଦବୋଧନ ଦେଇ କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀ ଡ. ହର୍ଷ ବର୍ଦ୍ଧନ ରୋଗ ସଂକ୍ରମଣକୁ ପ୍ରତିହତ କରିବା ଲାଗି ସାମାଜିକ ଦୂରତ୍ୱ ଉପରେ ଗୁରୁତ୍ୱାରୋପ କରିଥିଲେ । ଭାରତରେ ରୋଗ ସଂକ୍ରମଣର ଶୃଙ୍ଖଳକୁ ଭାଙ୍ଗିବା ନିମନ୍ତେ ଅଧିକ ସତର୍କତା ଏବଂ ଯଥାସମ୍ଭବ ନିବାରଣ ରଣନୀତି କାର୍ଯ୍ୟକାରୀ କରିବା ଲାଗି ସେ ରାଜ୍ୟଗୁଡ଼ିକୁ କହିଥିଲେ । ଲକ୍ ଡାଉନକୁ କଡ଼ାକଡ଼ି ଭାବେ ପାଳନ କରିବା ଏବଂ ଜରୁରି ସେବା ଓ ସାମଗ୍ରୀ ଉପଲବ୍ଧ କରାଇବା ଲାଗି ସେ ରାଜ୍ୟଗୁଡ଼ିକୁ ନିବେଦନ କରିଥିଲେ । ରାଜ୍ୟରେ କୋଭିଡ-19 ଚିକିତ୍ସା ଲାଗି ସ୍ୱତନ୍ତ୍ର ଡାକ୍ତରଖାନା ପ୍ରତିଷ୍ଠା କରିବା ଉପରେ ସେ ଗୁରୁତ୍ୱାରୋପ କରିଥିଲେ । କୋଭିଡ-19 ପଜିଟିଭ ରୋଗୀଙ୍କୁ ଧାର୍ଯ୍ୟ ନିୟମ ଅନୁଯାୟୀ , ଚିକିତ୍ସା କରିବା ଏବଂ ସେମାନଙ୍କ ସଂସ୍ପର୍ଶରେ ଆସିଥିବା ଲୋକମାନଙ୍କୁ ଠାବ କରିବା ସହ ସମସ୍ତ ମାମଲାରେ ପଦକ୍ଷେପ ଜାରି ରଖିବା ନିମନ୍ତେ ସେ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶଗୁଡ଼ିକୁ ଅନୁରୋଧ କରିଥିଲେ । ଗତ ଏକ ମାସ ମଧ୍ୟରେ ବିଦେଶରୁ ଭାରତ ଆସିଥିବା ଲୋକଙ୍କ ଉପରେ ସ୍ୱତନ୍ତ୍ର ନଜର ରଖିବା ସହିତ ପ୍ରଭାବୀ ସାମୁଦାୟିକ ନିରୀକ୍ଷଣ ବ୍ୟବସ୍ଥା ଲାଗୁ ନିମନ୍ତେ ସେ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ସରକାରଙ୍କୁ ପରାମର୍ଶ ଦେଇଥିଲେ । ଏହାବ୍ୟତୀତ ଗୃହ ସଙ୍ଗରୋଧରେ ଥିବା ଲୋକମାନଙ୍କୁ ନିୟମିତ ନିରୀକ୍ଷଣ କରିବା ଏବଂ ଉଲ୍ଲଙ୍ଘନକାରୀଙ୍କ ବିରୋଧରେ କଠୋର କାର୍ଯ୍ୟାନୁଷ୍ଠାନ ନିମନ୍ତେ ମଧ୍ୟ ସେ ପରାମର୍ଶ ଦେଇଥିଲେ ।


    କୋଭିଡ-19 ସଂକ୍ରମଣକୁ ସକ୍ରିୟ ଭାବେ ପ୍ରତିହତ କରିବା ସକାଶେ ଅବସରପ୍ରାପ୍ତ ଡାକ୍ତରମାନଙ୍କୁ ସ୍ୱେଚ୍ଛାକୃତ ଭାବେ କାର୍ଯ୍ୟରେ ନିୟୋଜିତ କରିବା ଲାଗି ଅନୁରୋଧ କରିବା ନିମନ୍ତେ ସେ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶଗୁଡ଼ିକୁ ପରାମର୍ଶ ଦେଇଥିଲେ । ଆମ୍ବୁଲାନ୍ସ ଡ୍ରାଇଭର , କଲ ସେଂଟର କର୍ମଚାରୀ ଏବଂ ଇଏମଆର ଟିମ ସଦସ୍ୟମାନଙ୍କୁ ତାଲିମ ଯୋଗାଇ ଦେବା ସହିତ କୋଭିଡ-19 ପୋର୍ଟାଲରେ ଜିଲ୍ଲାୱାରୀ ଆମ୍ବୁଲାନ୍ସ ବିବରଣୀ ଉପଲବ୍ଧ କରାଇବା ନିମନ୍ତେ କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶଗୁଡ଼ିକୁ ଅନୁରୋଧ କରିଥିଲେ ।


    ସ୍ୱାସ୍ଥ୍ୟ କର୍ମଚାରୀଙ୍କ ପରିବହନ ଉପରେ ପ୍ରାଥମିକତା ଦେବା ଲାଗି ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ସରକାରଙ୍କୁ କେନ୍ଦ୍ର ସ୍ୱାସ୍ଥ୍ୟ ମନ୍ତ୍ରୀ ଅନୁରୋଧ କରିଥିଲେ । ଯାହାଫଳରେ ଚିକିତ୍ସା କେନ୍ଦ୍ରଗୁଡ଼ିକରେ ଡାକ୍ତର , ନର୍ସ ଏବଂ ସ୍ୱାସ୍ଥ୍ୟ କର୍ମଚାରୀଙ୍କ ଅଭାବ ରହିବ ନାହିଁ । ଡାକ୍ତର , ନର୍ସ ଏବଂ ଅନ୍ୟ ସ୍ୱାସ୍ଥ୍ୟ କର୍ମୀଙ୍କ ଯାତ୍ରା ଲାଗି ସାଧାରଣ ପରିବହନ ବ୍ୟବସ୍ଥା କରିବା ନିମନ୍ତେ ସେ ପରାମର୍ଶ ଦେଇଥିଲେ । ଏହା ଅତିରିକ୍ତ , କୋଭିଡ-19 ରୋଗୀଙ୍କ ଚିକିତ୍ସା ପାଇଁ ଏମ୍ସ ପୋର୍ଟାଲ ସହ ପ୍ରଭାବୀ ସମନ୍ୱୟ ସ୍ଥାପନ କରିବା ଏବଂ ଆଇଏମଏ ଭଳି ନର୍ସ ଓ ସ୍ୱାସ୍ଥ୍ୟ କର୍ମୀ ସଂଘ ସହ ସକ୍ରିୟ ସମ୍ପର୍କ ପ୍ରତିଷ୍ଠା ପ୍ରସଙ୍ଗ ସେ ଉଠାଇଥିଲେ ।


    କେତେକ ଘର ଏବଂ ଜମି ମାଲିକ କୋଭିଡ-19 ଚିକିତ୍ସା କରୁଥିବା ଡାକ୍ତର ଓ ସ୍ୱାସ୍ଥ୍ୟକର୍ମୀଙ୍କୁ ସେମାନଙ୍କ ଘରେ ରଖାଇ ଦେଉନଥିବା ଖବର ବିଭିନ୍ନ ସ୍ଥାନରୁ ଆସୁଥିବାରୁ ଏହା ବିରୋଧରେ କଡ଼ା ନିର୍ଦ୍ଦେଶନାମା ଜାରି କରିବା ଲାଗି ସେ ରାଜ୍ୟଗୁଡ଼ିକୁ ପରାମର୍ଶ ଦେଇଥିଲେ ।


    କରୋନା ଭୂତାଣୁ ସଂକ୍ରମିତଙ୍କ ଚିକିତ୍ସା କରୁଥିବା ଡାକ୍ତର ଓ ସ୍ୱାସ୍ଥ୍ୟକର୍ମୀଙ୍କ ଲାଗି ଭାରତ ସରକାର ଆଜି 50 ଲକ୍ଷ ଟଙ୍କା ଲେଖାଏଁ ବୀମା ପ୍ରଦାନ କରିବାକୁ ଘୋଷଣା କରିଛନ୍ତି । କୋଭିଡ-19 ସଂକ୍ରାନ୍ତ ସରଞ୍ଜାମ କ୍ରୟ ନିମନ୍ତେ ଏନଏଚଏମ ଅଧୀନରେ ଯୋଗାଇ ଦିଆଯାଉଥିବା ପାଣ୍ଠି ବିନିଯୋଗ କରିବା ନିମନ୍ତେ ସେ ରାଜ୍ୟଗୁଡ଼ିକୁ ପରାମର୍ଶ ଦେଇଥିଲେ ।


    21 ଦିନିଆ ଲକ ଡାଉନ ସମୟରେ ଜରୁରି ସାମଗ୍ରୀ , ଔଷଧ ଏବଂ ଅନ୍ୟାନ୍ୟ ସରଞ୍ଜାମ ଯୋଗାଣ ବାଧାମୁକ୍ତ ଭାବେ ଜାରି ରଖିବା ଦିଗରେ ସ୍ୱରାଷ୍ଟ୍ର ବ୍ୟାପାର ମନ୍ତ୍ରଣାଳୟ ଏବଂ ଅନ୍ୟ ବିଭାଗଗୁଡ଼ିକ ସକ୍ରିୟ ଭାବେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରୁଛନ୍ତି ବୋଲି ସେ କହିଥିଲେ । ଅତ୍ୟାବଶ୍ୟକ ସେବା ଉପଲବ୍ଧ କରାଇବା ଲାଗି ଉପଯୁକ୍ତ ନିର୍ଦ୍ଦେଶନାମା ଜାରି କରାଯାଇଛି । ଫାର୍ମାସୀଗୁଡ଼ିକ ଯେପରି ଘର ପାଖରେ ଔଷଧ ଯୋଗାଇ ଦେବେ ତାହା ସୁନିଶ୍ଚିତ କରିବା ଲାଗି ସେ ରାଜ୍ୟଗୁଡ଼ିକୁ ପରାମର୍ଶ ଦେଇଥିଲେ । ଏ ସଂକ୍ରାନ୍ତରେ କେନ୍ଦ୍ର ସରକାରଙ୍କ ପକ୍ଷରୁ ଆବଶ୍ୟକ ବିଜ୍ଞପ୍ତି ଜାରି କରାଯାଇଛି ବୋଲି ସେ ପ୍ରକାଶ କରିଥିଲେ । ସଙ୍ଗରୋଧରେ ଥିବା ଲୋକମାନଙ୍କ ମାନସିକ ସ୍ୱାସ୍ଥ୍ୟ ସୁନିଶ୍ଚିତ କରିବା ଉପରେ ଗୁରୁତ୍ୱାରୋପ କରି ସେମାନଙ୍କ ପାଇଁ ମାନସିକ ସ୍ୱାସ୍ଥ୍ୟ ବିଶେଷଜ୍ଞଙ୍କୁ ନେଇ ଏକ ହେଲ୍ପଲାଇନ ନମ୍ବର ଆରମ୍ଭ କରିବାକୁ ଡ. ହର୍ଷ ବର୍ଦ୍ଧନ ରାଜ୍ୟଗୁଡ଼ିକୁ ପରାମର୍ଶ ଦେଇଥିଲେ । ଟେଲି ମେଡ଼ିସିନ ଗାଇଡଲାଇନ ଜାରି କରାଯାଇଛି ଏବଂ ଏକ ଆପର ମଧ୍ୟ ଶୁଭାରମ୍ଭ କରାଯାଇଛି । ଘରେ ଥିବା ଲୋକମାନଙ୍କୁ ଏହି ଆପ ଉପଯୋଗ କରି ଡାକ୍ତରୀ ପରାମର୍ଶ ଦେବା ସକାଶେ ଡାକ୍ତରମାନଙ୍କ ଏକ କେନ୍ଦ୍ର ଚିହ୍ନଟ କରିବା ନିମନ୍ତେ ସେ ରାଜ୍ୟଗୁଡ଼ିକୁ ପରାମର୍ଶ ଦେଇଥିଲେ ।


    **********


    

    
    (Release ID: 1608742) Visitor Counter : 13
    
    
      Read this release in: English