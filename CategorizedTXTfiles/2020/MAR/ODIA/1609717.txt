      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କୋଭିଡ-19 ପଜିଟିଭ ତବ୍ଲିଘ ଜମାତ କାର୍ଯ୍ୟକର୍ତ୍ତାଙ୍କୁ ଚିହ୍ନଟ, ପୃଥକ ଓ ସଙ୍ଗରୋଧ କରିବା ଲାଗି ସରକାର ସଂକଳ୍ପବଦ୍ଧ
      • ଦିଲ୍ଲୀର ନିଜାମୁଦ୍ଦିନ ସମାବେଶ ପରେ କରୋନା ଭୂତାଣୁରେ ହୋଇଥିଲେ ସଂକ୍ରମିତ
      • ତେଲଙ୍ଗାନାରେ କୋଭିଡ-19 ପଜିଟିଭ ମାମଲା ସାମ୍ନାକୁ ଆସିବା ପରେ ସାରା ଦେଶରେ ଥିବା କାର୍ଯ୍ୟକର୍ତ୍ତାଙ୍କ ବିବରଣୀ ମାର୍ଚ୍ଚ 21, 2020ରେ ସବୁ ରାଜ୍ୟକୁ ଯୋଗାଇ ଦିଆଯାଇଛି
      • ନାରେଲା, ସୁଲତାନପୁରୀ ଓ ବକ୍କରୱାଲା ସଙ୍ଗରୋଧ କେନ୍ଦ୍ର ଓ ଡାକ୍ତରଖାନାକୁ ବର୍ତ୍ତମାନସୁଦ୍ଧା 1339 କାର୍ଯ୍ୟକର୍ତ୍ତା ସ୍ଥାନାନ୍ତରିତ
      • ସମସ୍ତ ବିଦେଶୀ ତବ୍ଲିଘ କାର୍ଯ୍ୟକର୍ତ୍ତାଙ୍କ ଭିସା ଯାଞ୍ଚ କରୁଛି ରାଜ୍ୟ ପୋଲିସ, ଭିସା ନିୟମ ଉଲ୍ଲଙ୍ଘନ କରିଥିଲେ ନିଆଯିବ ଦୃଢ଼ କାର୍ଯ୍ୟାନୁଷ୍ଠାନ
      Posted On: 31 MAR 2020 9:14PM by PIB Bhubaneshwar


    ତେଲଙ୍ଗାନାରେ କେତେଜଣ ତବ୍ଲିଘ ଜମାତ କାର୍ଯ୍ୟକର୍ତ୍ତା କୋଭିଡ - 19ରେ ସଂକ୍ରମିତ ହେବା ସମ୍ପର୍କରେ ସୂଚନା ମିଳିବା ପରେ କେନ୍ଦ୍ର ଗୃହ ମନ୍ତ୍ରଣାଳୟ ପକ୍ଷରୁ ଗତ ମାର୍ଚ୍ଚ 21, 2020 ରେ ସାରା ଦେଶରେ ଥିବା ତବ୍ଲିଘ ଜମାତ କାର୍ଯ୍ୟକର୍ତ୍ତାଙ୍କ ବିବରଣୀ ସବୁରାଜ୍ୟକୁ ଯୋଗାଇ ଦିଆଯାଇଛି ।


    ଅନ୍ୟ କରୋନା ସନ୍ଦିଗ୍ଧଙ୍କୁ ଚିହ୍ନଟ କରିବା , ପୃଥକ ରଖିବା ଏବଂ ସଙ୍ଗରୋଧ କରିବା ନିମନ୍ତେ ତୁରନ୍ତ ପଦକ୍ଷେପ ଗ୍ରହଣ କରାଯାଇଛି । ଗୃହ ମନ୍ତ୍ରଣାଳୟ ପକ୍ଷରୁ ସମସ୍ତ ରାଜ୍ୟର ମୁଖ୍ୟ ଶାସନ ସଚିବ ଓ ଡିଜିପିଙ୍କ ସମେତ ଦିଲ୍ଲୀ ପୋଲିସ କମିଶନରଙ୍କୁ ନିର୍ଦ୍ଦେଶନାମା ଜାରି କରାଯାଇଛି । ମାର୍ଚ୍ଚ 28 ଏବଂ 29 ରେ ଡିପାର୍ଟମେଣ୍ଟ ଅଫ ଇଣ୍ଟେଲିଜେନ୍ସ ବ୍ୟୁରୋ ( ଡିଆଇବି ) ପକ୍ଷରୁ ସବୁ ରାଜ୍ୟର ପୋଲିସ ଡିଜିମାନଙ୍କୁ ମାର୍ଗଦର୍ଶିକା ମଧ୍ୟ ଜାରି କରାଯାଇଛି ।


    ଇତିମଧ୍ୟରେ , ନିଜାମୁଦ୍ଦିନ ମର୍କଜରେ ରହୁଥିବା ତବ୍ଲିଘ ଜମାତ କାର୍ଯ୍ୟକର୍ତ୍ତାମାନଙ୍କୁ ରାଜ୍ୟ କର୍ତ୍ତୃପକ୍ଷ ଏବଂ ପୋଲିସ ପକ୍ଷରୁ ମେଡ଼ିକାଲ ଯାଞ୍ଚ ପାଇଁ ନିଆଯାଇଛି । ମାର୍ଚ୍ଚ 29 ସୁଦ୍ଧା 162 ଜଣ ତବ୍ଲିଘ ଜମାତ କାର୍ଯ୍ୟକର୍ତ୍ତାଙ୍କୁ ଡାକ୍ତରୀ ଯାଞ୍ଚ କରାଯାଇ ସଙ୍ଗରୋଧ କେନ୍ଦ୍ରରେ ଭର୍ତ୍ତି କରାଯାଇଛି । ବର୍ତ୍ତମାନ ସୁଦ୍ଧା 1339 ତବ୍ଲିଘ ଜମାତ କାର୍ଯ୍ୟକର୍ତ୍ତାଙ୍କୁ ନାରେଲା , ସୁଲତାନପୁରୀ ଓ ବକ୍କରୱାଲା ସଙ୍ଗରୋଧ କେନ୍ଦ୍ର ସମେତ ଏଲଏନଜେପି , ଆରଜିଏସଏସ , ଜିଟିବି , ଡିଡିୟୁ ହସ୍ପିଟାଲ ଓ ଏମ୍ସ , ଝାଜ୍ଜର ଆଦି ଡାକ୍ତରଖାନାକୁ ସ୍ଥାନାନ୍ତର କରାଯାଇଛି । ଅବଶିଷ୍ଟଙ୍କ ଠାରେ କୋଭିଡ -19 ସଂକ୍ରମଣର ଡାକ୍ତରୀ ଯାଞ୍ଚ କରାଯାଉଛି ।


    ସାଧାରଣତଃ ତବ୍ଲିଘ ଦଳର ଅଂଶବିଶେଷ ଭାବେ ଭାରତକୁ ଆସୁଥିବା ବିଦେଶୀ ନାଗରିକମାନେ ପର୍ଯ୍ୟଟକ ଭିସାର ଉପଯୋଗ କରିଥାନ୍ତି । ତେବେ ପର୍ଯ୍ୟଟକ ଭିସାରେ ଆସି ସେମାନେ ଧର୍ମପ୍ରଚାର କାର୍ଯ୍ୟରେ ନିୟୋଜିତ ରହିପାରିବେ ନାହିଁ ବୋଲି ଗୃହ ମନ୍ତ୍ରଣାଳୟ ପକ୍ଷରୁ ନିର୍ଦ୍ଦେଶନାମା ଜାରି କରାଯାଇଛି । ସମସ୍ତ ବିଦେଶୀ ତବ୍ଲିଘ ଜମାତ କାର୍ଯ୍ୟକର୍ତ୍ତାଙ୍କ ଭିସାକୁ ରାଜ୍ୟ ପୋଲିସ ପକ୍ଷରୁ ଯାଞ୍ଚ କରାଯାଉଛି । ସେମାନେ ଭିସା ନିୟମ ଉଲ୍ଲଙ୍ଘନ କରିଥିବା ଧରାପଡ଼ିଲେ କଠୋର କାର୍ଯ୍ୟାନୁଷ୍ଠାନ ଗ୍ରହଣ କରାଯିବ ।


    ସୂଚନାଯୋଗ୍ୟ ଯେ ଦିଲ୍ଲୀର ନିଜାମୁଦ୍ଦିନ ଠାରେ ତବ୍ଲିଘ ଜମାତର ମୁଖ୍ୟାଳୟ ( ମର୍କଜ ) ରହିଛି । ଧାର୍ମିକ ଉଦ୍ଦେଶ୍ୟ ନେଇ ସାରା ଦେଶରୁ ଏବଂ ଦେଶବାହାରୁ ଧର୍ମନିଷ୍ଠ ମୁସଲିମମାନେ ଏଠାକୁ ଆସିଥାନ୍ତି । ଏମାନଙ୍କ ମଧ୍ୟରୁ କେତେକ ପୃଥକ ଗୋଷ୍ଠୀରେ ବିଭକ୍ତ ହୋଇ ଦେଶର ବିଭିନ୍ନ ପ୍ରାନ୍ତକୁ ତବ୍ଲିଘ କାର୍ଯ୍ୟକଳାପ ପାଇଁ ଯାଇଥାନ୍ତି । ବର୍ଷତମାମ ଏଭଳି ପ୍ରକ୍ରିୟା ଜାରି ରହିଥାଏ ।


    ମାର୍ଚ୍ଚ 21 ରେ ପାଖାପାଖି 824 ଜଣ ବିଦେଶୀ ତବ୍ଲିଘ ଜମାତ କାର୍ଯ୍ୟକର୍ତ୍ତା ଧର୍ମ ପ୍ରଚାର ଉଦ୍ଦେଶ୍ୟରେ ଦେଶର ବିଭିନ୍ନ ପ୍ରାନ୍ତକୁ ଯାଇଥିଲେ। ଏହାଛଡ଼ା ମର୍କଜରେ 216 ଜଣ ବିଦେଶୀ ନାଗରିକ ରହିଥିଲେ । ଏହାବ୍ୟତୀତ 1500 ରୁ ଊର୍ଦ୍ଧ୍ଵ ଭାରତୀୟ ତବ୍ଲିଘ କାର୍ଯ୍ୟକର୍ତ୍ତା ମର୍କଜରେ ରହୁଥିବା ସମୟରେ 2100 ଭାରତୀୟ ତବ୍ଲିଘ କାର୍ଯ୍ୟକର୍ତ୍ତା ଧର୍ମପ୍ରଚାର ଉଦ୍ଦେଶ୍ୟରେ ଦେଶର ବିଭିନ୍ନ ପ୍ରାନ୍ତକୁ ଗସ୍ତ କରିଥିଲେ । ମାର୍ଚ୍ଚ 23ରେ କଡ଼ାକଡ଼ି ଭାବେ ଲକଡାଉନ ଜାରି ହେବା ପରେ ଦିଲ୍ଲୀ ଭିତରେ ଏବଂ ବାହାରେ ରାଜ୍ୟ ସରକାର ଏବଂ ପୋଲିସ ପକ୍ଷରୁ କଟକଣା ଜାରି କରାଯାଇଥିଲା । ଫଳରେ ତବ୍ଲିଘ କାର୍ଯ୍ୟ ବନ୍ଦ ହୋଇଥିଲା ।


    **********


    

    
    (Release ID: 1609717) Visitor Counter : 15
    
    
      Read this release in: English