      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜନ ଔଷଧୀ ଦିବସ ଉପଲକ୍ଷେ ଜନ ଔଷଧୀ ପରିଯୋଜନା କେନ୍ଦ୍ରଗୁଡ଼ିକ ସହ ମତ ବିନିମୟ କରିବେ ପ୍ରଧାନମନ୍ତ୍ରୀ
      Posted On: 05 MAR 2020 8:53PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ନୂଆଦିଲ୍ଲୀରୁ ମାର୍ଚ୍ଚ 7, 2020ରେ ଭିଡିଓ କନଫରେନ୍ସ ମାଧ୍ୟମରେ ଜନ ଔଷଧୀ ଦିବସ ସମାରୋହରେ ଅଂଶଗ୍ରହଣ କରିବେ । ଶ୍ରୀ ମୋଦୀ ସାତୋଟି ପ୍ରଧାନମନ୍ତ୍ରୀ ଭାରତୀୟ ଜନ ଔଷଧୀ ପରିଯୋଜନା କେନ୍ଦ୍ର ସହ ମତ ବିନିମୟ କରିବେ । ଏହି ଯୋଜନାର ସଫଳତା ଏବଂ ଏହାକୁ ଅଧିକ ଗତିଶୀଳ କରିବା ଲାଗି ସାରା ଭାରତରେ ମାର୍ଚ୍ଚ 7 ତାରିଖକୁ ଜନ ଔଷଧୀ ଦିବସ ଭାବେ ପାଳନ କରାଯାଇଥାଏ । ବଛା ବଛା ଷ୍ଟୋର ମାଲିକ ଏବଂ ହିତାଧିକାରୀଙ୍କ ସହ ପ୍ରଧାନମନ୍ତ୍ରୀ ମତ ବିନିମୟ କରିବେ । ପ୍ରତ୍ୟେକ ଜନ ଔଷଧୀ କେନ୍ଦ୍ର ପ୍ରଧାନମନ୍ତ୍ରୀଙ୍କ ବାର୍ତ୍ତାକୁ ଦୂରଦର୍ଶନ ମାଧ୍ୟମରେ ପ୍ରସାରଣ କରିବେ । ଜନ ଔଷଧୀ କେନ୍ଦ୍ରର ବଛା ବଛା ଷ୍ଟୋରରେ ଗଚ୍ଛିତ ଥିବା ଔଷଧ ବିଷୟରେ ଡାକ୍ତର, ଗଣମାଧ୍ୟମ ପ୍ରତିନିଧି, ଫାର୍ମାସିଷ୍ଟ ଏବଂ ହିତାଧିକାରୀମାନଙ୍କ ସହ ପ୍ରଧାନମନ୍ତ୍ରୀ ଆଲୋଚନା କରିବେ ।


    କେନ୍ଦ୍ର ରସାୟନ ଓ ସାର ମନ୍ତ୍ରୀ ଶ୍ରୀ ଡି. ଭି. ସଦାନନ୍ଦ ଗୌଡା ଉତ୍ତରପ୍ରଦେଶର ବାରଣାସୀସ୍ଥିତ ପ୍ରଧାନମନ୍ତ୍ରୀ ଭାରତୀୟ ଜନ ଔଷଧୀ ପରିଯୋଜନା କେନ୍ଦ୍ରରୁ ଏହି କାର୍ଯ୍ୟକ୍ରମରେ ଅଂଶଗ୍ରହଣ କରିବେ । କେନ୍ଦ୍ର ଜାହାଜ ଚଳାଚଳ, ରସାୟନ ଓ ସାର ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ଲକ୍ଷ୍ମଣଭାଇ ମାଣ୍ଡଭିୟ ଜମ୍ମୁ ଓ କଶ୍ମୀରସ୍ଥିତ ପ୍ରଧାନମନ୍ତ୍ରୀ ଭାରତୀୟ ଜନ ଔଷଧୀ ପରିଯୋଜନା କେନ୍ଦ୍ରରୁ ଅଂଶଗ୍ରହଣ କରିବେ ।


    ଦେଶର 700 ଜିଲ୍ଲାରେ ଥିବା ପ୍ରାୟ 6200 ଜନ ଔଷଧୀ କେନ୍ଦ୍ର ବିଶ୍ଵର ସବୁଠାରୁ ବଡ ଖୁଚୁରା ଔଷଧ ବିକ୍ରୟ କେନ୍ଦ୍ର ରୂପେ ପରିଗଣିତ । ଏସବୁ କେନ୍ଦ୍ରରେ 2019-20 ଆର୍ଥିକ ବର୍ଷରେ 390 କୋଟି ଟଙ୍କାରୁ ଊର୍ଦ୍ଧ୍ଵ ଔଷଧ ବିକ୍ରୀ ହୋଇଛି, ଯାହାଦ୍ଵାରା ସାଧାରଣ ନାଗରିକଙ୍କ ପ୍ରାୟ 2200 କୋଟି ଟଙ୍କା ସଞ୍ଚୟ ହୋଇପାରିଛି । ସ୍ଥାୟୀ ଓ ନିୟମିତ ଆୟ ସହିତ ଏହି ଯୋଜନା ଆତ୍ମନିଯୁକ୍ତି ପ୍ରଦାନ କରିବାରେ ସହାୟକ ହୋଇପାରିଛି ।


    **********

    
    
    (Release ID: 1605477) Visitor Counter : 16