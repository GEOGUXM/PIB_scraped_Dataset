      ପ୍ରତିରକ୍ଷା ମନ୍ତ୍ରଣାଳୟ

      କରୋନା ମୁକାବିଲା କାର୍ଯ୍ୟକ୍ରମର ସମୀକ୍ଷା କଲେ ପ୍ରତିରକ୍ଷା ମନ୍ତ୍ରୀ
      Posted On: 26 MAR 2020 12:07PM by PIB Bhubaneshwar


    ପ୍ରତିରକ୍ଷାମନ୍ତ୍ରୀ ଶ୍ରୀ ରାଜନାଥ ସିଂହ ତାଙ୍କ ମନ୍ତ୍ରଣାଳୟର ବରିଷ୍ଠ ଅଧିକାରୀମାନଙ୍କ ସହିତ ଗୁରୁବାର କରୋନା ମୁକାବିଲା ସଂକ୍ରାନ୍ତ କାର୍ଯ୍ୟକ୍ରମର ସମୀକ୍ଷା କରିଛନ୍ତି । ସେ କରୋନା ଆକ୍ରାନ୍ତ ଦେଶରୁ ଭାରତୀୟ ଓ ଅନ୍ୟାନ୍ୟ ରାଷ୍ଟ୍ରର ନାଗରିକମାନଙ୍କୁ ଉଦ୍ଧାର କରିବାରେ ପ୍ରତିରକ୍ଷାବାହିନୀ ଏବଂ ମନ୍ତ୍ରଣାଳୟର ବିଭିନ୍ନ ବିଭାଗର ତତ୍ପରତାପୂର୍ଣ୍ଣ କାର୍ଯ୍ୟ ଏବଂ ସଂପୃକ୍ତ ନାଗରିକମାନଙ୍କ ପାଇଁ କରାଯାଇଥିବା ସେବାଯତ୍ନ ତଥା କ୍ୱାରେଣ୍ଟାଇନ ବ୍ୟବସ୍ଥାରେ ସନ୍ତୋଷ ପ୍ରକଟ କରିଛନ୍ତି । ଏଇ ସଂକଟକ୍ଷଣରେ ବେସାମରିକ ପ୍ରଶାସନକୁ ସବୁ ସ୍ତରରେ ସହାୟତା ଯୋଗାଇ ଦେବାକୁ ସେନା ଓ ପ୍ରତିରକ୍ଷା ମନ୍ତ୍ରଣାଳୟର ସବୁ ବିଭାଗ ପ୍ରସ୍ତୁତ ରହିବାକୁ ଶ୍ରୀ ସିଂହ ଆହ୍ୱାନ ଜଣାଇଛନ୍ତି ।


    ଏହି ବୈଠକରେ ମନ୍ତ୍ରଣାୟ ପକ୍ଷରୁ ଗ୍ରହଣ କରାଯାଇଥିବା ବିଭିନ୍ନ କାର୍ଯ୍ୟକ୍ରମ ଓ ସହାୟତା ସମ୍ପର୍କରେ ମନ୍ତ୍ରୀଙ୍କୁ ବରିଷ୍ଠ ଅଧିକାରୀମାନେ ଅବଗତ କରାଇଥିଲେ । ଭାରତୀୟ ବାୟୁସେନା ପକ୍ଷରୁ କରୋନା ସଂକ୍ରମିତ ଚୀନ , ଜାପାନ ଓ ଇରାନରୁ ଭାରତୀୟମାନଙ୍କୁ ଉଦ୍ଧାର କରାଯାଇଛି । ବାୟୁସେନା ପକ୍ଷରୁ ଉଦ୍ଧାର କରାଯାଇଥି ô ବା 1462 ଜଣ ନାଗରିକଙ୍କୁ ବିଭିନ୍ନ କ୍ୱାରେଣ୍ଟାଇନ କେନ୍ଦ୍ରରେ ଆବଶ୍ୟକ ସେବା ଓ ପରୀକ୍ଷାନିରୀକ୍ଷା ସୁବିଧା ଯୋଗାଇ ଦିଆଯାଉଛି । ସେମାନଙ୍କ ମଧ୍ୟରୁ 389 ଜଣଙ୍କୁ ଛାଡ଼ି ଦିଆଯାଇଥିବାବେଳେ ମାନେଶର ହିଣ୍ଡନ , ଜୟଶଲମାର , ଯୋଧପୁର ଏବଂ ମୁମ୍ବାଇସ୍ଥିତ ବାୟୁସେନାର କ୍ୱାରେଣ୍ଟାଇନ କେନ୍ଦ୍ରରେ ଏବେ 1073 ଜଣଙ୍କୁ ରଖାଯାଇଛି ।


    ସମୀକ୍ଷାରୁ ପ୍ରକାଶ ଯେ ପ୍ରତିରକ୍ଷା ଗବେଷଣା ଓ ଉନ୍ନୟନ ପ୍ରତିଷ୍ଠାନ ଡିଆରଡିଓ ପକ୍ଷରୁ 20 ହଜାର ଲିଟର ସାନିଟାଇଜର ଓ 10 ହଜାର ମାସ୍କ ପ୍ରସ୍ତୁତ କରାଯାଇ ଦିଲ୍ଲୀ ପୁଲିସ ସମେତ ବିଭିନ୍ନ ସଂସ୍ଥା ଓ ସଂଗଠନକୁ ଯୋଗାଇ ଦିଆଯାଉଛି । ଭେଣ୍ଟିଲେଟର ଓ ବଡ଼ିଶୁଟ ତିଆରି କରିବାକୁ ଡିଆରଡିଓ ବିଭିନ୍ନ ଘରୋଇ ସଂସ୍ଥା ସହ ମିଶି କାମ କରୁଛି । ଭାରତୀୟ ଅସ୍ତ୍ରଶସ୍ତ୍ର ଉତ୍ପାଦନ ପରିଷଦ , ଭାରତୀୟ ଇଲେକ୍ଟ୍ରୋନିକ୍ସ ଲିମିଟେଡ ମଧ୍ୟ ଏହି କାର୍ଯ୍ୟରେ ସହଯୋଗ ଯୋଗାଇ ଦେଉଛି । ମାଳଦ୍ୱୀପରେ ଭାରତୀୟ ସେନାର ଚିକିତ୍ସାଦଳ ସେବାଯୋଗାଇ ଫେରିଥିବାବେଳେ ପଡ଼ୋଶୀ ରାଷ୍ଟ୍ରଙ୍କୁ ଜରୁରୀ ସହାୟତା ଯୋଗାଇ ଦେବାକୁ ନୌବାହିନୀର ଦୁଇଟି ଜାହାଜକୁ ପ୍ରସ୍ତୁତ ରଖାଯାଇଛି ।


    ଏହି ବୈଠକରେ ଚିଫ୍ ଅଫ୍ ଡିଫେନ୍ସ ଷ୍ଟାଫ୍ ଜେନେରାଲ ବିପିନ ରାୱତ , ପ୍ରତିରକ୍ଷା ସଚିବ ଡକ୍ଟର ଅଜୟ କୁମାର , ନୌସେନା ମୁଖ୍ୟ ଆଡମିରାଲ କରମବୀର ସିଂହ , ବାୟୁସେନା ମୁଖ୍ୟ ଏୟାର ଚିଫ ମାର୍ଶାଲ ଆରକେଏସ୍ ଭଦୋରିଆ , ସ୍ଥଳସେନା ମୁଖ୍ୟ ଜେନେରାଲ ଏମଏମ ନରୱାଣେଙ୍କ ସମେତ ବିଭିନ୍ନ ବିଭାଗୀୟ ଅଧିକାରୀଗଣ ଯୋଗ ଦେଇଥିଲେ ।


    **********

    
    
    (Release ID: 1608749) Visitor Counter : 5
    
    
      Read this release in: English