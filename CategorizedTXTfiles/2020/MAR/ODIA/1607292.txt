      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବଙ୍ଗବନ୍ଧୁ ଶେଖ ମୁଜିବୁର ରେହମାନଙ୍କ 100ତମ ଜନ୍ମ ବାର୍ଷିକୀ ସମାରୋହ ଅବସରରେ ପ୍ରଧାନମନ୍ତ୍ରୀଙ୍କ ଭିଡିଓ ବାର୍ତ୍ତା
      Posted On: 17 MAR 2020 1:44PM by PIB Bhubaneshwar


    ନମସ୍କାର ,


    ଜାତିର ପିତା , ବଙ୍ଗବନ୍ଧୁ ଶେଖ ମୁଜିବୁର ରେହମାନଙ୍କ 100ତମ ଜନ୍ମ ବାର୍ଷିକୀ ସମାରୋହ ଅବସରରେ ବାଂଲାଦେଶବାସୀଙ୍କୁ 130 କୋଟି ଭାରତୀୟଙ୍କ ତରଫରୁ ଅନେକ ଶୁଭେଚ୍ଛା ଓ ଶୁଭକାମନା ।


    ବନ୍ଧୁଗଣ , ଶେଖ ହାସିନାଜୀ ଏହି ଐତିହାସିକ ସମାରୋହରେ ଭାଗ ନେବା ପାଇଁ ମୋତେ ବ୍ୟକ୍ତିଗତ ଭାବେ ନିମନ୍ତ୍ରଣ ଜଣାଇଥିଲେ । ହେଲେ କରୋନା ଭାଇରସ ଯୋଗୁଁ ଏହା ସମ୍ଭବ ହୋଇପାରିଲା ନାହିଁ । ତେବେ ଶେଖ ହାସିନାଜୀ ମତେ ଏକ ବିକଳ୍ପ ପ୍ରଦାନ କଲେ ଓ ମୁଁ ଭିଡିଓ ଲିଙ୍କ୍ ମାଧ୍ୟମରେ ଆପଣମାନଙ୍କ ଗହଣରେ ଉପସ୍ଥିତ ହୋଇପାରିଲି ।


    ବନ୍ଧୁଗଣ , ବଙ୍ଗବନ୍ଧୁ ଶେଖ ମୁଜିବୁର ରେହମାନ ଗତ ଶତାବ୍ଦୀର ଅନ୍ୟତମ ମହାନ ବ୍ୟକ୍ତିତ୍ୱ ଥିଲେ । ତାଙ୍କର ସମଗ୍ର ଜୀବନ ଆମ ସମସ୍ତଙ୍କ ପାଇଁ ବେଶ ପ୍ରେରଣାଦାୟୀ ହୋଇରହିଛି ।


    ବଙ୍ଗବନ୍ଧୁର ଅର୍ଥ-


    ସାହସୀ ନେତା


    ଦୃଢ଼ ବିଶ୍ୱାସୀ


    ଶାନ୍ତିର ପୂଜାରୀ


    ନ୍ୟାୟ , ସମାନତା ଓ ଆତ୍ମସମ୍ମାନର ପ୍ରତୀକ


    ନିଷ୍ଠୁରତା ବିରୋଧୀ


    ଓ ଜୋରଜବରଦସ୍ତି ବିରୋଧରେ ଢାଲ !!


    ତାଙ୍କର ଏସବୁ ମୂଲ୍ୟବୋଧ ସେ ସମୟର ଲକ୍ଷ ଲକ୍ଷ ଯୁବପିଢ଼ିଙ୍କୁ ବାଂଲାଦେଶକୁ ମୁକ୍ତ କରିବା ପାଇଁ ନୂତନ ଶକ୍ତି ପ୍ରଦାନ କରିଥିଲା । ଆଜି ବାଂଲାଦେଶବାସୀ ନିଜ ପ୍ରିୟ ଦେଶକୁ ଶେଖ ମୁଜିବୁର ରେହମାନଙ୍କ ସ୍ୱପ୍ନ ସୁନାର ବାଂଲା ଭାବେ ଗଢ଼ି ତୋଳିବାକୁ ଲାଗି ପଡ଼ିଥିବା ଦେଖି ବେଶ ଖୁସି ଲାଗୁଛି ।


    ବନ୍ଧୁଗଣ , ବଙ୍ଗବନ୍ଧୁଙ୍କ ଜୀବନ ଏକବିଂଶ ଶତାବ୍ଦୀର ବିଶ୍ୱକୁ ମହତ୍ୱପୂର୍ଣ୍ଣ ସନ୍ଦେଶ ଦେଉଛି । କିପରି ଏକ ଦମନକାରୀ ଓ ଅତ୍ୟାଚାରୀ ଶାସନତନ୍ତ୍ର ସମସ୍ତ ଗଣତାନ୍ତ୍ରିକ ମୂଲ୍ୟବୋଧକୁ ନାକଚ କରି ବାଂଲା ଭୂମିରେ ଅନ୍ୟାୟର ଶାସନ ଓ ବିଧ୍ୱଂସଲୀଳା ଚଳାଇଥିଲା ତାହା ସମସ୍ତଙ୍କ ମନେ ଥିବ ।


    ବାଂଲାଦେଶକୁ ଏହି ବିଧ୍ୱଂସ ଓ ଗଣହତ୍ୟାର ବିପର୍ଯ୍ୟୟରୁ ମୁକୁଳାଇ ସକାରାତ୍ମକ ଓ ପ୍ରଗତିଶୀଳ ସମାଜରେ ପରିଣତ କରିବାକୁ ସେ ନିଜ ଜୀବନର ପ୍ରତିଟି ମୁହୂର୍ତ୍ତକୁ ବିନିଯୋଗ କରିଥିଲେ । କୌଣସି ଦେଶର ବିକାଶର ମୂଳଦୁଆ କେବେ ବି ଘୃଣା ଓ ନକାରାତ୍ମକତା ହୋଇପାରିବ ନାହିଁ ବୋଲି ସେ ବିଶ୍ୱାସ କରୁଥିଲେ ।


    ତେବେ ତାଙ୍କର ଏହି ଚିନ୍ତାଧାରା ଓ ଉଦ୍ୟମକୁ କିଛି ଲୋକ ପସନ୍ଦ କଲେ ନାହିଁ ଓ ତାଙ୍କୁ ଆମ ଗହଣରୁ ଛଡାଇ ନେଲେ । ବାଂଲାଦେଶ ତଥା ଆମେ ସମସ୍ତେ ଭାଗ୍ୟବାନ ଯେ , ପ୍ରଧାନମନ୍ତ୍ରୀ ଶେଖ ହାସିନା ଓ ଶେଖ ରେହାନାଙ୍କ ଉପରେ ଭଗବାନଙ୍କ ଆଶୀର୍ବାଦ ଥିଲା । କାରଣ ହିଂସା ଓ ଘୃଣାର ସମର୍ଥକମାନେ ସେମାନଙ୍କୁ ହତ୍ୟା କରିବା ପାଇଁ ସମସ୍ତ ଉଦ୍ୟମ କରିଥିଲେ ।


    ଆତଙ୍କ ଓ ହିଂସାକୁ ରାଜନୀତି ତଥା କୂଟନୀତିର ଅସ୍ତ୍ର ଭାବେ ସଜାଇ କିପରି ଏକ ସମାଜ ତଥା ଦେଶ ଧ୍ୱଂସ ଆଡ଼କୁ ଯାଉଛି ତାହା ଆମେ ସମସ୍ତେ ଦେଖୁଛୁ । ବାଂଲାଦେଶ ସଫଳତାର ଶିଡି ଚଢୁଥିବା ବେଳେ ଆତଙ୍କ ଓ ହିଂସାର ସମର୍ଥକମାନେ କେଉଁଠି , କିପରି ପରିସ୍ଥିତିରେ ଅଛନ୍ତି ତାହା ସାରା ବିଶ୍ୱ ଦେଖୁଛି ।


    ବନ୍ଧୁଗଣ , ବଙ୍ଗବନ୍ଧୁଙ୍କ ପ୍ରେରଣା ଓ ଶେଖ ହାସିନାଙ୍କ ନେତୃତ୍ୱରେ ବାଂଲାଦେଶ ଯେପରି ସମସ୍ତଙ୍କୁ ସାଥିରେ ନେଇ ତଥା ବିକାଶମୂଳକ ନୀତି ଆପଣେଇ ଆଗେଇ ଚାଲିଛି ତାହା ସତରେ ପ୍ରଶଂସନୀୟ ।


    ଅର୍ଥନୀତି ହେଉ କି ସାମାଜିକ ସୂଚୀ ହେଉ କିମ୍ବା କ୍ରୀଡା , ବାଂଲାଦେଶ ଆଜି ନୂଆ କୀର୍ତ୍ତିମାନ ସ୍ଥାପନ କରିଛି । ଦକ୍ଷତା , ଶିକ୍ଷା , ସ୍ୱାସ୍ଥ୍ୟ , ମହିଳା ସଶକ୍ତିକରଣ ଓ ମାଇକ୍ରୋ ଫାଇନାନ୍ସ ଆଦି କ୍ଷେତ୍ରରେ ବାଂଲାଦେଶ ଅଭୂତପୂର୍ବ ଅଗ୍ରଗତି କରିଛି ।


    ମୁଁ ଖୁସିର ସହ କହିବାକୁ ଚାହେଁ ଯେ , ଗତ 5-6 ବର୍ଷ ମଧ୍ୟରେ ଭାରତ ଓ ବାଂଲାଦେଶ ଦ୍ୱିପାକ୍ଷିକ ସମ୍ପର୍କର ସୁବର୍ଣ୍ଣ ଅଧ୍ୟାୟ ରଚିଛନ୍ତି ଓ ଆମ ଭାଗିଦାରୀକୁ ନୂଆ ଦିଶା ଓ ଦିଗନ୍ତ ପ୍ରଦାନ କରିଛନ୍ତି । ଦୁଇ ଦେଶ ମଧ୍ୟରେ ବଢ଼ିଥିବା ସମ୍ପର୍କ ଯୋଗୁଁ ଦୁଇ ଦେଶ ମଧ୍ୟରେ ଥିବା ସ୍ଥଳ ସୀମା ଓ ସମୁଦ୍ର ସୀମା ଭଳି ଜଟିଳ ପ୍ରସଙ୍ଗ ଆମେ ଶାନ୍ତିର ସହ ସମାଧାନ କରିପାରିଛୁ ।


    ଆଜି ବାଂଲାଦେଶ କେବଳ ଦକ୍ଷିଣ ଏସିଆରେ ଭାରତର ସବୁଠାରୁ ବଡ଼ ବ୍ୟବସାୟିକ ଅଂଶୀଦାର ନୁହେଁ ବରଂ ବିକାଶର ଭାଗିଦାର ମଧ୍ୟ ପାଲଟିଛି । ଭାରତରେ ଉତ୍ପାଦିତ ହେଉଥିବା ବିଦ୍ୟୁତ ଶକ୍ତି ବାଂଲାଦେଶର ଲକ୍ଷ ଲକ୍ଷ ଘର ଓ କାରଖାନାକୁ ଯୋଗାଣ ହେଉଛି । ବନ୍ଧୁତାର ପାଇପ ଲାଇନ ମାଧ୍ୟମରେ ଆମ ସମ୍ପର୍କରେ ଏକ ନୂଆ ଦିଗନ୍ତ ଯୋଡ଼ି ହୋଇଛି ।


    ରାସ୍ତା , ରେଳପଥ , ଆକାଶମାର୍ଗ , ଜଳପଥ କିମ୍ବା ଇଣ୍ଟରନେଟ ଭଳି ଅନେକ କ୍ଷେତ୍ରରେ ଆମ ସହଯୋଗ ଯୋଗୁଁ ଦୁଇ ଦେଶର ଲୋକେ ଆହୁରି ଘନିଷ୍ଠ ହୋଇ ପାରିଛନ୍ତି ।


    ବନ୍ଧୁଗଣ , ଆମର ଐତିହ୍ୟ ଟାଗୋର , କାଜି ନଜରୁଲ ଇସଲାମ , ଉସ୍ତାଦ ଆଲ୍ଲାଉଦ୍ଦିନ ଖାନ , ଲାଲୋନ ଶାହ , ଜୀବନାନନ୍ଦ ଦାସ ଓ ଇଶ୍ୱରଚନ୍ଦ୍ର ବିଦ୍ୟାସାଗରଙ୍କ ଭଳି ବୁଦ୍ଧିଜୀବିଙ୍କ ଠାରୁ ଆସିଛି । ବଙ୍ଗବନ୍ଧୁଙ୍କ ଏହି ଉତ୍ତରଦାୟିତ୍ୱ ଓ ପ୍ରେରଣା ଆମ ଐତିହ୍ୟକୁ ଆହୁରି ବ୍ୟାପକ କରିଛି । ତାଙ୍କ ଚିନ୍ତାଧାରା ଓ ମୂଲ୍ୟବୋଧ ସହିତ ଭାରତ ସବୁବେଳେ ଜଡିତ ରହିଛି । ଭାରତ ଓ ବାଂଲାଦେଶ ମଧ୍ୟରେ ଥିବା ଏହି ଗଭୀର ସମ୍ପର୍କ ଐତିହ୍ୟକୁ ବାଣ୍ଟିବାର ମୂଳଦୁଆ ପକାଇଛି । ଆମମାନଙ୍କ ଐତିହ୍ୟ , ଗଭୀର ବନ୍ଧନ ଓ ବଙ୍ଗବନ୍ଧୁଙ୍କ ଦ୍ୱାରା ପ୍ରଦର୍ଶିତ ପଥ ଏହି ଦଶନ୍ଧିରେ ଦୁଇ ଦେଶଙ୍କ ଭାଗିଦାରୀ , ପ୍ରଗତି ଓ ସମୃଦ୍ଧିର ଦୃଢ ଆଧାର ସାଜିଛି ।


    ଆଗାମୀ ବର୍ଷ ବାଂଲାଦେଶ ମୁକ୍ତିର 50 ବର୍ଷ ହେବ ଓ 2022ରେ ଭାରତର ସ୍ୱାଧୀନତାର 75ତମ ଜୟନ୍ତୀ ହେବ । ମୁଁ ଦୃଢ ବିଶ୍ୱାସୀ ଯେ , ଏହି ଦୁଇ ମାଇଲଷ୍ଟୋନ ଭାରତ ଓ ବାଂଲାଦେଶର ବିକାଶକୁ ନୂତନ ଉଚ୍ଚତାକୁ ନେଇଯିବ , ଦୁଇ ଦେଶ ମଧ୍ୟରେ ବନ୍ଧୁତା ଆହୁରି ମଜବୁତ ହେବ ।


    ପୁଣି ଥରେ ମୁଁ ବଙ୍ଗବନ୍ଧୁଙ୍କ ଶତବାର୍ଷିକୀ ବର୍ଷ ଅବସରରେ ସମଗ୍ର ବାଂଲାଦେଶକୁ ଶୁଭେଚ୍ଛା ଜଣାଉଛି ।


    ଜୟ ବାଂଲା , ଜୟ ହିନ୍ଦ!!


    ***************


    

    
    (Release ID: 1607292) Visitor Counter : 6
    
    
      Read this release in: English