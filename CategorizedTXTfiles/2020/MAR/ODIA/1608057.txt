      ନିର୍ବାଚନ ଆୟୋଗ

      କୋଭିଡ-19 ସ୍ଥିତିକୁ ଦେଖି ନିର୍ବାଚନ ଆୟୋଗଙ୍କ ନିଷ୍ପତ୍ତି ଘୁଞ୍ଚିଲା ରାଜ୍ୟସଭା ନିର୍ବାଚନ ତାରିଖ
      • ପରବର୍ତ୍ତୀ ସମୟରେ ସ୍ଥିର ହେବ ନୂଆ ତାରିଖ
      • 10ଟି ରାଜ୍ୟରେ 37 ଜଣ ପ୍ରାର୍ଥୀ ନିଦ୍ୱର୍ନ୍ଦ୍ୱରେ ନିର୍ବାଚିତ
      • 18ଟି ରାଜ୍ୟସଭା ଆସନ ପାଇଁ ହେବ ଭୋଟଗ୍ରହଣ
      Posted On: 24 MAR 2020 1:27PM by PIB Bhubaneshwar


    ଦେଶରେ କରୋନା ଭୂତାଣୁ (କୋଭିଡ-19) ସଂକ୍ରମଣ ସ୍ଥିତିକୁ ଆଖି ଆଗରେ ରଖି ବିଭିନ୍ନ ରାଜ୍ୟରେ ହେବାକୁ ଥିବା ରାଜ୍ୟସଭା ନିର୍ବାଚନକୁ ଭାରତର ନିର୍ବାଚନ ଆୟୋଗ (ଇସିଆଇ) ସ୍ଥଗିତ ରଖିଛନ୍ତି । ଭବିଷ୍ୟତର ସ୍ଥିତିକୁ ଦେଖି ପରବର୍ତ୍ତୀ ସମୟରେ ନିର୍ବାଚନ ତାରିଖ ସ୍ଥିର କରାଯିବ ବୋଲି ନିର୍ବାଚନ ଆୟୋଗଙ୍କ ପକ୍ଷରୁ କୁହାଯାଇଛି ।


    ସୂଚନାଯୋଗ୍ୟ ଗତ 25.2.2020 17ଟି ରାଜ୍ୟର 55ଟି ରାଜ୍ୟସଭା ଆସନ ପାଇଁ ନିର୍ବାଚନ ପାଇଁ ଇସିଆଇ ଘୋଷଣା କରିଥିଲେ । ଏପ୍ରିଲ 2020ରେ ଏସବୁ ଆସନର କାର୍ଯ୍ୟକାଳ ଶେଷ ହେଉଛି । ପ୍ରାର୍ଥୀପତ୍ର ପ୍ରତ୍ୟାହାରର ଶେଷ ତାରିଖ ଅର୍ଥାତ 18.03.2020 ସୁଦ୍ଧା 10ଟି ରାଜ୍ୟରେ 37 ଜଣ ପ୍ରାର୍ଥୀ ନିଦ୍ୱର୍ନ୍ଦ୍ୱରେ ନିର୍ବାଚିତ ହୋଇଛନ୍ତି । ତେଣୁ ଆସନ୍ତା 26.3.2020 (ଗୁରୁବାର) ଦିନ ଆନ୍ଧ୍ରପ୍ରଦେଶ , ଗୁଜରାଟ , ଝାଡ଼ଖଣ୍ଡ , ମଧ୍ୟପ୍ରଦେଶ , ମଣିପୁର , ମେଘାଳୟ ଓ ରାଜସ୍ଥାନର 18ଟି ରାଜ୍ୟସଭା ଆସନ ପାଇଁ ହେବାକୁ ଥିବା ନିର୍ବାଚନ ତାରିଖକୁ ଘୁଞ୍ଚାଇ ଦିଆଯାଇଛି । ଏସବୁ ରାଜ୍ୟର ରିଟର୍ଣ୍ଣିଂ ଅଫିସରମାନଙ୍କ ଠାରୁ ବର୍ତ୍ତମାନର ସ୍ଥିତି ସଂକ୍ରାନ୍ତରେ ମିଳିଥିବା ରିପୋର୍ଟ ଆଧାରରେ ଏହି ନିଷ୍ପତ୍ତି ନିଆଯାଇଛି । ତେଣୁ 30.3.2020 ସୁଦ୍ଧା ନିର୍ବାଚନ ପ୍ରକ୍ରିୟା ଶେଷ କରିବା ନିମନ୍ତେ ହୋଇଥିବା ଘୋଷଣା ଏବେ ବିଳମ୍ବିତ ହେବ ।


    କୋଭିଡ 19 ସଂକ୍ରମଣକୁ ପ୍ରତିହତ କରିବା ଉଦ୍ଦେଶ୍ୟରେ ଭାରତ ସରକାରଙ୍କ ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ ପକ୍ଷରୁ ବିଭିନ୍ନ ଦିଶାନିର୍ଦ୍ଦେଶ ଏବଂ କଟକଣା ଜାରି କରାଯାଇଛି । ସାମାଜିକ ଦୂରତା ରକ୍ଷା କରିବା ଉଦ୍ଦେଶ୍ୟରେ ବିଭିନ୍ନ ରାଜ୍ୟ ଇତିମଧ୍ୟରେ ଜନ ସମାଗମ ଏଡ଼ାଇବାକୁ ଲକଡାଉନ ଘୋଷଣା କରିଛନ୍ତି । ଦେଶରେ ଟ୍ରେନ ଓ ବିମାନ ସେବାକୁ ବାତିଲ କରି ଦିଆଯାଇଛି । ଡାକ୍ତରଖାନା , ଟେଲିଯୋଗାଯୋଗ ସେବା , ଔଷଧ ଦୋକାନ , ତେଜରାତି ଦୋକାନ ଆଦିକୁ ବାଦ ଦେଲେ ଅନ୍ୟ ସମସ୍ତ କାରବାର ବନ୍ଦ ରଖିବାକୁ ନିର୍ଦ୍ଦେଶ ଜାରି ହୋଇଛି ।


    ସମସ୍ତ ପ୍ରସଙ୍ଗକୁ ଧ୍ୟାନରେ ରଖି ଜରୁରିକାଳୀନ ଜନସ୍ୱାସ୍ଥ୍ୟ ପରସ୍ଥିତି କାରଣରୁ ନିର୍ବାଚନ ପ୍ରକ୍ରିୟାକୁ ଘୁଞ୍ଚାଇବା ନିମନ୍ତେ ନିର୍ବାଚନ ଆୟୋଗ ନିଷ୍ପତ୍ତି ନେଇଛନ୍ତି । ଇସିଆଇଙ୍କ ପକ୍ଷରୁ କୁହାଯାଇଛି ଯେ ନିର୍ବାଚନ ଅନୁଷ୍ଠିତ ହେଲେ ଅଯଥାରେ ନିର୍ବାଚନ ଅଧିକାରୀ , ରାଜନୈତିକ ଦଳର ପ୍ରତିନିଧି , ସହଯୋଗୀ କର୍ମଚାରୀ ଏବଂ ବିଧାନସଭାଗୁଡ଼ିକର ସଦସ୍ୟମାନଙ୍କ ସମାଗମ ହେବ । ଏହା ସଂକ୍ରମଣ ଆଶଙ୍କା ବଢ଼ାଇବ । ଯାହା ଦେଶରେ ବର୍ତ୍ତମାନ ଦେଖାଦେଇଥିବା ପରିସ୍ଥିତି ଦୃଷ୍ଟିରୁ ଅନୁକୂଳ ନୁହେଁ । ଏହାକୁ ଆଖି ଆଗରେ ରଖି ଜନପ୍ରତିନିଧି ଆଇନ , 1951ର ଧାରା 153 ଅନ୍ତର୍ଗତ ପ୍ରାପ୍ତ କ୍ଷମତା ଅନ୍ତର୍ଗତ , ଧାରା 30 ଏବଂ ଧାରା 39ର ଉପଧାରା (1) ଅନୁଯାୟୀ ରାଜ୍ୟସଭା ନିର୍ବାଚନର ଅବଶିଷ୍ଟ ପ୍ରକ୍ରିୟାକୁ ଘୁଞ୍ଚାଇ ଦେବା ଲାଗି ନିର୍ବାଚନ ଆୟୋଗଙ୍କ ପକ୍ଷରୁ ଘୋଷଣା କରାଯାଇଛି । ତେବେ ରିଟର୍ଣ୍ଣିଂ ଅଫିସରଙ୍କ ଦ୍ୱାରା ଘୋଷିତ ପ୍ରାର୍ଥୀଙ୍କ ତାଲିକା ପୂର୍ବପରି ବଳବତର ରହିବ ଏବଂ ପରବର୍ତ୍ତୀ ସମୟରେ ଅବଶିଷ୍ଟ ନିର୍ବାଚନ ପ୍ରକ୍ରିୟା ଶେଷ କରାଯିବ । ପରିସ୍ଥିତିକୁ ଧ୍ୟାନରେ ରଖି ଭୋଟ ଗ୍ରହଣ ଏବଂ ଗଣତି ତାରିଖ ପରବର୍ତ୍ତୀ ସମୟରେ ଘୋଷଣା କରାଯିବ ।


    **********


    

    
    (Release ID: 1608057) Visitor Counter : 14
    
    
      Read this release in: English