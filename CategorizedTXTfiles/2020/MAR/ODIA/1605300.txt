      କ୍ୟାବିନେଟ

      ବେସାମରିକ ବିମାନ ଚଳାଚଳ କ୍ଷେତ୍ରରେ ପ୍ରତ୍ୟକ୍ଷ ବିଦେଶୀ ପୁଞ୍ଜିନିବେଶ (ଏଫଡିଆଇ) ନୀତିକୁ କ୍ୟାବିନେଟ ମଞ୍ଜୁରି
      Posted On: 04 MAR 2020 8:19PM by PIB Bhubaneshwar


    ମେସର୍ସ ଏୟାର ଇଣ୍ଡିଆ ଲିମିଟେଡ କ୍ଷେତ୍ରରେ ବର୍ତ୍ତମାନର ଏଫଡିଆଇ ନୀତିରେ ସଂଶୋଧନ ଆଣିବା ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ ଅନୁମୋଦନ କରିଛନ୍ତି । ଏହାଫଳରେ ଭାରତୀୟ ନାଗରିକ ହୋଇଥିବା ପ୍ରବାସୀ ଭାରତୀୟ (ଏନଆରଆଇ)ମାନଙ୍କୁ ସ୍ୱୟଂଚାଳିତ ମାର୍ଗରେ ଶତପ୍ରତିଶତ ପର୍ଯ୍ୟନ୍ତ ବିଦେଶୀ ପୁଞ୍ଜିନିବେଶ ଲାଗି ଅନୁମତି ମିଳିପାରିବ ।


    ବର୍ତ୍ତମାନର ଏଫଡିଆଇ ନୀତି ଅନୁଯାୟୀ , ଅନୁସୂଚିତ ବିମାନ ପରିବହନ ସେବା/ଘରୋଇ ଅନୁସୂଚିତ ବିମାନ ପରିବହନ ସେବାରେ ସ୍ୱୟଂଚାଳିତ ମାର୍ଗରେ ଶତପ୍ରତିଶତ ଏଫଡିଆଇ ସୁବିଧା ରହିଛି । ମାତ୍ର ଏହି ନିୟମ ଅନୁଯାୟୀ , 49 ପ୍ରତିଶତ ପର୍ଯ୍ୟନ୍ତ ସ୍ୱୟଂଚାଳିତ ଏବଂ ବାକି 49 ପ୍ରତିଶତରୁ ଅଧିକ ସରକାରଙ୍କ ଜରିଆରେ ପୁଞ୍ଜିନିବେଶ କରାଯାଇପାରିବ । ତେବେ ବର୍ତ୍ତମାନର ନିୟମରେ କେବଳ ଏନଆରଆଇମାନେ ଅନୁସୂଚିତ ବିମାନ ପରିବହନ ସେବା/ଘରୋଇ ଅନୁସୂଚିତ ବିମାନ ପରିବହନ ସେବାରେ ସ୍ୱୟଂଚାଳିତ ମାର୍ଗରେ ଶତପ୍ରତିଶତ ପୁଞ୍ଜିନିବେଶ କରିପାରିବେ । କିନ୍ତୁ ବିମାନ ନିୟମ 1937 ଅନୁଯାୟୀ ପର୍ଯ୍ୟାପ୍ତ ମାଲିକାନା ଏବଂ ପ୍ରଭାବୀ ନିୟନ୍ତ୍ରଣ (ଏସଓଇସି) ଭାରତୀୟ ନାଗରିକଙ୍କ ପାଖରେ ରହିବ ।


    ଅନ୍ୟପକ୍ଷରେ ମେସର୍ସ ଏୟାର ଇଣ୍ଡିଆ ଲିମିଟେଡ କ୍ଷେତ୍ରରେ ବର୍ତ୍ତମାନର ନୀତି ଅନୁଯାୟୀ , ଏଥିରେ ପ୍ରତ୍ୟକ୍ଷ କିମ୍ବା ପରୋକ୍ଷ ଭାବେ 49 ପ୍ରତିଶତରୁ ଅଧିକ ପୁଞ୍ଜିନିବେଶ ପାଇଁ ବିଦେଶୀ ବିମାନ ଚଳାଚଳ ସଂସ୍ଥା କିମ୍ବା କାହାରିକୁ ଅନୁମତି ମିଳିପାରିବ ନାହିଁ । ସର୍ତ୍ତ ଅନୁଯାୟୀ , ମେସର୍ସ ଏୟାର ଇଣ୍ଡିଆ ଲିମିଟେଡରେ ପର୍ଯ୍ୟାପ୍ତ ମାଲିକାନା ଏବଂ ପ୍ରଭାବୀ ନିୟନ୍ତ୍ରଣ ଭାରତୀୟ ନାଗରିକଙ୍କ ନିକଟରେ ରହିବ । ଏହି କାରଣରୁ ଅନୁସୂଚିତ ବିମାନ ପରିବହନ ସେବା/ଘରୋଇ ଅନୁସୂଚିତ ବିମାନ ପରିବହନ ସେବାରେ ଏନଆରଇଙ୍କ ପାଇଁ ସ୍ୱୟଂଚାଳିତ ମାର୍ଗରେ ଶତପ୍ରତିଶତ ଏଫଡିଆଇ ଲାଗି ଅନୁମତି ଥିଲେ ହେଁ ମେସର୍ସ ଏୟାର ଇଣ୍ଡିଆ ଲିମିଟେଡ କ୍ଷେତ୍ରରେ ଏହା ମାତ୍ର 49 ପ୍ରତିଶତ ମଧ୍ୟରେ ସୀମିତ ରହିଛି ।


    ଲାଭ :


    ଭାରତ ସରକାରଙ୍କ ଦ୍ୱାରା ମେସର୍ସ ଏୟାର ଇଣ୍ଡିଆ ଲିଃର 100 ପ୍ରତିଶତ ପ୍ରସ୍ତାବିତ ରଣନୈତିକ ପୁଞ୍ଜି ପ୍ରତ୍ୟାହାର ସନ୍ଦର୍ଭରେ ମେସର୍ସ ଏୟାର ଇଣ୍ଡିଆ ଲିମିଟେଡରେ ସରକାରଙ୍କ କୌଣସି ଅବଶିଷ୍ଟ ଭାଗିଦାରୀ ରହିବ ନାହିଁ । ଏହା ସମ୍ପୂର୍ଣ୍ଣ ଭାବେ ଘରୋଇ ମାଲିକାନାରେ ରହିବ । ସେଥିପାଇଁ ଏହି ନିଷ୍ପତ୍ତି ନିଆଯାଇଛି ଯେ ମେସର୍ସ ଏୟାର ଇଣ୍ଡିଆ ଲିମିଟେଡରେ ବିଦେଶୀ ପୁଞ୍ଜିନିବେଶ ଜରିଆରେ ଏହାକୁ ଅନ୍ୟ ଅନୁସୂଚିତ ବିମାନ ଚଳାଚଳ କମ୍ପାନୀ ଶ୍ରେଣୀରେ ସାମିଲ କରାଯିବ ।


    ଏଫଡିଆଇ ନୀତିରେ ଏହି ସଂଶୋଧନ ଫଳରେ ଅନ୍ୟ ଅନୁସୂଚିତ ବିମାନ ଚଳାଚଳ କମ୍ପାନୀ ଭଳି ମେସର୍ସ ଏୟାର ଇଣ୍ଡିଆ ଲିମିଟେଡରେ ବିଦେଶୀ ପୁଞ୍ଜିନିବେଶ ଲାଗି ଅନୁମତି ମିଳିପାରିବ । ଯାହାଫଳରେ ଭାରତୀୟ ନାଗରିକ ହୋଇଥିବା ଏନଆରଆଇମାନେ ଏଥିରେ ଶତପ୍ରତିଶତ ବିଦେଶୀ ପୁଞ୍ଜିନିବେଶ କରିପାରିବେ । ଏଫଡିଆଇ ନୀତିରେ ପ୍ରସ୍ତାବିତ ସଂଶୋଧନ ଏନଆରଆଇମାନଙ୍କୁ ସ୍ୱୟଂଚାଳିତ ମାର୍ଗରେ ମେସର୍ସ ଏୟାର ଇଣ୍ଡିଆ ଲିମିଟେଡରେ 100 ପ୍ରତିଶତ ପର୍ଯ୍ୟନ୍ତ ବିଦେଶୀ ପୁଞ୍ଜିନିବେଶ ଲାଗି ସକ୍ଷମ କରିବ । ବ୍ୟବସାୟିକ ସୁଗମତା ଉପଲବ୍ଧ କରାଇବା ଲାଗି ଏଫଡିଆଇ ନୀତିକୁ ଉଦାର ଓ ସରଳ କରିବା ଉଦ୍ଦେଶ୍ୟରେ ଏହି ନୀତିଗତ ସଂଶୋଧନ କରାଯାଇଛି । ଏହା ଜରିଆରେ ସବୁଠୁ ଅଧିକ ଏଫଡିଆଇ ମାର୍ଗ ପ୍ରଶସ୍ତ ହେବ , ଫଳରେ ନିବେଶ , ଆୟ ଏବଂ ନିଯୁକ୍ତି ବୃଦ୍ଧିରେ ସହାୟତା ମିଳିପାରିବ ।


    **********

    
    
    (Release ID: 1605300) Visitor Counter : 10