      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଉଚ୍ଚସ୍ତରୀୟ ବୈଠକରେ ନୋଭେଲ କୋରୋନା ଭୂତାଣୁ ମୁକାବିଲା ସ୍ଥିତି ସମୀକ୍ଷା କଲେ କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀ
      • ଜରୁରିକାଳୀନ ଭିତ୍ତିରେ ସମନ୍ୱିତ ଓ ସମ୍ମିଳିତ ପ୍ରୟାସର ଆବଶ୍ୟକତା ରହିଛି : ଡ. ହର୍ଷ ବର୍ଦ୍ଧନ

      Posted On: 04 MAR 2020 7:23PM by PIB Bhubaneshwar

    ଦେଶରେ ନୋଭେଲ କୋରୋନା ଭୂତାଣୁ ସଂକ୍ରମଣର ସ୍ଥିତି ଏବଂ ଏହାର ମୁକାବିଲା ପାଇଁ ନିଆଯାଉଥିବା ପଦକ୍ଷେପ ସମୀକ୍ଷା କରିଛନ୍ତି କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀ ଡ. ହର୍ଷ ବର୍ଦ୍ଧନ । ଆଜି ନୂଆଦିଲ୍ଲୀଠାରେ କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀଙ୍କ ଅଧ୍ୟକ୍ଷତାରେ ଏକ ଉଚ୍ଚସ୍ତରୀୟ ବୈଠକ ଅନୁଷ୍ଠିତ ହୋଇଥିଲା । ଏଥିରେ କେନ୍ଦ୍ର ସରକାର ଏବଂ ଦିଲ୍ଲୀ ସରକାରଙ୍କ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ । ବୈଠକରେ ଦିଲ୍ଳୀର ସମସ୍ତ ସରକାରୀ ଡାକ୍ତରଖାନାର ନିର୍ଦ୍ଦେଶକ ଓ ଅଧିକ୍ଷକମାନେ ଯୋଗ ଦେଇଥିଲେ । ଦିଲ୍ଲୀ ସରକାରଙ୍କ ସ୍ୱାସ୍ଥ୍ୟମନ୍ତ୍ରୀ ଡ. ସତ୍ୟେନ୍ଦ୍ର ଜୈନ ମଧ୍ୟ ଏହି ବୈଠକରେ ଉପସ୍ଥିତ ଥିଲେ ।


    ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ସଚିବ ସୁଶ୍ରୀ ପ୍ରୀତି ସୁଦାନ କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀଙ୍କୁ ସମଗ୍ର ବିଶ୍ୱ ଏବଂ ଭାରତରେ କୋରୋନା ଭୂତାଣୁ ସଂକ୍ରମଣର ସ୍ଥିତି ସମ୍ପର୍କରେ ଅବଗତ କରାଇଥିଲେ । ସେ ସୂଚନା ଦେଇଥିଲେ ଯେ ବର୍ତ୍ତମାନ ସୁଦ୍ଧା 78ଟି ଦେଶ କୋରୋନା ଭୂତାଣୁ ସଂକ୍ରମଣ ଦ୍ୱାରା ପ୍ରଭାବିତ ହୋଇଛନ୍ତି । ଏହାର ମୁକାବିଲା ଓ ପରିଚାଳନା ପାଇଁ ରାଜ୍ୟ ଓ କେନ୍ଦ୍ର ସରକାରଙ୍କ ଦ୍ୱାରା ଉଚ୍ଚସ୍ତରୀୟ ସତର୍କତା ଅବଲମ୍ବନ କରାଯାଉଛି । ଚୀନ , ଇରାନ , କୋରିଆ , ଇଟାଲୀ ଓ ଜାପାନ ଆଦି ପ୍ରଭାବିତ ରାଷ୍ଟ୍ରକୁ ଗସ୍ତ ନକରିବା ଲାଗି ନୂଆ ଯାତ୍ରା ମାର୍ଗଦର୍ଶିକା 3 ମାର୍ଚ୍ଚ , 2020ରେ ଜାରି କରାଯାଇଥିବା ସେ କହିଥିଲେ । ଅତ୍ୟଧିକ ଜରୁରି ନହେଲେ ଏସବୁ ଦେଶ ଗସ୍ତ ଉପରେ କଟକଣା ଜାରି କରାଯାଇଛି । ଏଥିପାଇଁ ଆତ୍ମଘୋଷଣାନାମା ଦାଖଲ କରିବାକୁ କୁହାଯାଇଛି ।


    କୋରୋନା ଭୂତାଣୁ ସଂକ୍ରମଣର ମୁକାବିଲା ଲାଗି କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ ଏବଂ ବିଭାଗ ମଧ୍ୟରେ ବିଶେଷ ସମନ୍ୱୟ ଦେଖିବାକୁ ମିଳିଛି । ଏହାଛଡ଼ା ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶଗୁଡ଼ିକ ଏ ଦିଗରେ ବିଶେଷ ତତ୍ପରତା ପ୍ରକାଶ କରିବା ଉତ୍ସାହଜନକ ବୋଲି କେନ୍ଦ୍ର ସ୍ୱାସ୍ଥ୍ୟମନ୍ତ୍ରୀ ମତବ୍ୟକ୍ତ କରିଥିଲେ । ଏ ଦିଗରେ ଆହୁରି କ୍ଲଷ୍ଟର ନିରାକରଣ ରଣନୀତି ଆପଣାଇବାର ଆବଶ୍ୟକତା ରହିଛି ବୋଲି ସେ ମତବ୍ୟକ୍ତ କରିଥିଲେ । ଏଥିପାଇଁ ଜିଲ୍ଲାପାଳଙ୍କୁ ଉତ୍ତରଦାୟୀ କରିବା , ନିରୀକ୍ଷଣ ବ୍ୟବସ୍ଥା , ସମ୍ପର୍କ ଚିହ୍ନଟ ଏବଂ ସାମୁଦାୟିକ ସଂକ୍ରମଣର ନିରାକରଣ ଲାଗି ରାଜ୍ୟ ଓ ଜିଲ୍ଲାସ୍ତରୀୟ ନିରୀକ୍ଷଣ ଦଳକୁ ଆହୁରି ସୁଦୃଢ଼ କରିବା ଏବଂ ସଂକ୍ରମଣ ଶୃଙ୍ଖଳା ବିଚ୍ଛିନ୍ନ କରିବା ଉପରେ ସେ ଗୁରୁତ୍ୱାରୋପ କରିଥିଲେ ।


    ନିରୀକ୍ଷଣ ବ୍ୟବସ୍ଥା , ରୋଗ ନିରୂପଣ ପରୀକ୍ଷାଗାର , ଡାକ୍ତରଖାନା ପ୍ରସ୍ତୁତି , ଲଜିଷ୍ଟିକ ପରିଚାଳନା , ସାମର୍ଥ୍ୟ ବିକାଶ ଏବଂ ଜଟିଳ ଯୋଗାଯୋଗ ଆଦି ମୌଳିକ ରୋଗ ମୁକାବିଲା ଓ କାର୍ଯ୍ୟାନୁଷ୍ଠାନ ବ୍ୟବସ୍ଥାକୁ ସୁଦୃଢ଼ କରିବା ଲାଗି ଡ. ହର୍ଷ ବର୍ଦ୍ଧନ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ସରକାରଙ୍କୁ ନିବେଦନ କରିଥିଲେ ।


    କୋରୋନା ଭୂତାଣୁ ସଂକ୍ରମିତ ଓ ସନ୍ଦିଗ୍ଧ ରୋଗୀଙ୍କୁ ଚିହ୍ନଟ କରି ସ୍ୱତନ୍ତ୍ର ସ୍ଥାନରେ ରଖିବା ବ୍ୟବସ୍ଥା କରିବା ଲାଗି ରାଜ୍ୟଗୁଡ଼ିକୁ ଡ. ହର୍ଷ ବର୍ଦ୍ଧନ ପରାମର୍ଶ ଦେଇଥିଲେ । ପ୍ରତ୍ୟେକ ଜିଲ୍ଲାରେ ଏପରି ସୁବିଧା କରିବା ଲାଗି ଲଜିଷ୍ଟିକ ଆବଶ୍ୟକତା ପୂରଣ କରିବା ତଥା ସ୍ଥାନୀୟ ଟିଭି ଚ୍ୟାନେଲ , ଏଫଏମ ରେଡିଓ ସମେତ ବୈଦ୍ୟୁତିକ , ଛାପା ଓ ସାମାଜିକ ଗଣମାଧ୍ୟମ ଜରିଆରେ ଗୋଷ୍ଠୀସ୍ତରୀୟ ସଚେତନତା ସୃଷ୍ଟି କରିବା ଉପରେ ସେ ଗୁରୁତ୍ୱାରୋପ କରିଥିଲେ ।


    ଆଇସିଏମଆର ସଚିବ ଡ. ବଳରାମ ଭାର୍ଗବ , ସ୍ୱାସ୍ଥ୍ୟ ମନ୍ତ୍ରଣାଳୟ ସ୍ୱତନ୍ତ୍ର ସଚିବ ସଞ୍ଜୀବା କୁମାର , ଡିଜିଏଚଏସ ଡ. ରାଜୀବ ଗର୍ଗ , ଦିଲ୍ଲୀ ଏମ୍ସର ନିର୍ଦ୍ଦେଶକ ଡ. ରଣଦୀପ ଗୁଲେରିଆ , ଏସଡିଏମସି , ଇଡିଏମସି , ଏନଡିଏମସି , କେନ୍ଦ୍ରୀୟ ବିଦ୍ୟାଳୟର କମିଶନର ଏବଂ ଦିଲ୍ଲୀ ସରକାରଙ୍କ ବରିଷ୍ଠ ଅଧିକାରୀମାନେ ଏହି ବୈଠକରେ ଉପସ୍ଥିତ ଥିଲେ ।


    **********

    
    
    (Release ID: 1605287) Visitor Counter : 11