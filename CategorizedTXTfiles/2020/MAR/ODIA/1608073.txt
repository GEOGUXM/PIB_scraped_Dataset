      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କୋଭିଡ଼–19 ବିପତ୍ତି ପରିପ୍ରେକ୍ଷୀରେ ଦେଶବାସୀଙ୍କୁ କେତେକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଉପରେ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 24 MAR 2020 2:58PM by PIB Bhubaneshwar


    ନମସ୍କାର ,


    ମୋର ପ୍ରିୟ ଦେଶବାସୀଗଣ ,


    ଆଜି , ପୁଣି ଥରେ , ମୁଁ ବୈଶ୍ୱିକ କରୋନା ମହାମାରୀ ସଂପର୍କରେ କିଛି ଆଲୋଚନା କରିବା ସକାଶେ ଆପଣମାନଙ୍କ ନିକଟରେ ଉପସ୍ଥିତ ହୋଇଛି ।


    ମାର୍ଚ୍ଚ 22 ତାରିଖ ଦିନ , ଆମେ ଜନତା କର୍ଫ୍ୟୁ ସକାଶେ ଏକ ସଂକଳ୍ପ ଗ୍ରହଣ କରିଥିଲେ । ଏକ ରାଷ୍ଟ୍ର ଭାବେ , ଭାରତର ପ୍ରତ୍ୟେକ ନାଗରିକଙ୍କର ସେହି ଦାୟିତ୍ୱକୁ ସାକାର କରିବା ଏବଂ ଏହାର ସଫଳତାକୁ ସୁନିଶ୍ଚିତ କରିବା ସକାଶେ ସଭିଏଁ ସେମାନଙ୍କର ଭାବାବେଗ ପ୍ରକଟ କରିଥିଲେ ।


    ଶିଶୁମାନଙ୍କ ଠାରୁ ନେଇ ବୟୋବୃଦ୍ଧଙ୍କ ପର୍ଯ୍ୟନ୍ତ , ବଡ଼ଙ୍କ ଠାରୁ ଆରମ୍ଭ କରି ଛୋଟ ଛୋଟ ପିଲାଙ୍କ ପର୍ଯ୍ୟନ୍ତ , ଗରିବଙ୍କ ଠାରୁ ନେଇ ମଧ୍ୟମ ବର୍ଗ ଓ ଉଚ୍ଚ ବର୍ଗ , ପ୍ରତ୍ୟେକ ଭାରତବାସୀ ଏଭଳି ସଂକଟର ଘଡ଼ିରେ ଏକଜୁଟ ହୋଇ ଏହାକୁ ସାକାର କରିବା ନିମନ୍ତେ ଆଗେଇ ଆସିଥିଲେ ।


    ପ୍ରତ୍ୟେକ ଭାରତୀୟ ଜନତା କର୍ଫ୍ୟୁକୁ ସଫଳତାରେ ପରିଣତ କରିଥିଲେ ।


    ଏହି ଦିନିକିଆ ଜନତା କର୍ଫ୍ୟୁ ସମୟରେ , ଭାରତ ସାରା ବିଶ୍ୱକୁ ଦେଖାଇଦେଲାରେ ଆମ ଦେଶ ଉପରେ ଯେଉଁ ସଂକଟର କଳାବାଦଲ ଆସି ଦେଖା ଦେଇଛି , ମାନବ ସମାଜ ଉପରେ ଯେଉଁ ବିପଦ ଘୋଟି ଆସିଛି , ଏହାର ସାମ୍ନା କରିବା ସକାଶେ କିଭଳି ଭାବେ ପ୍ରତ୍ୟେକ ଭାରତୀୟ ହାତକୁ ହାତ ମିଳାଇ ଏହାର ମୁକାବିଲା କରିବା ନିମନ୍ତେ ଏକଜୁଟ ହୋଇ ଠିଆ ହୋଇଛନ୍ତି ।


    ଜନତା କର୍ଫ୍ୟୁକୁ ସଂପୂର୍ଣ୍ଣ ରୂପେ ସଫଳ କରିଥିବା ହେତୁ ଆପଣମାନେ ସମସ୍ତେ ଧନ୍ୟବାଦର ପାତ୍ର ।


    ବନ୍ଧୁଗଣ ,


    ସାରା ବିଶ୍ୱରେ ଏବେ ଆତଙ୍କ ଖେଳାଇଥିବା ବୈଶ୍ୱିକ କରୋନା ମହାମାରୀ ସଂପର୍କରେ ଆପଣମାନେ ସମସ୍ତେ ସବୁଦିନ ସମ୍ବାଦପତ୍ରମାନଙ୍କରେ ଖବରମାନ ପଢ଼ୁଛନ୍ତି ଏବଂ ଟେଲିଭିଜନ ପର୍ଦ୍ଦାରେ ଏହାକୁ ନେଇ କିଭଳି ସର୍ବତ୍ର କିଭଳି ପରିସ୍ଥିତି ସୃଷ୍ଟି ହୋଇଛି ତାହା ଦେଖି ଆସୁଛନ୍ତି ।


    ଆପଣମାନେ ସମସ୍ତେ ଏହା ଉତ୍ତମ ରୂପେ ଦେଖିପାରୁଛନ୍ତି ଯେ ବିଶ୍ୱର ଅଧିକାଂଶ ଉନ୍ନତ ରାଷ୍ଟ୍ର ଏହି ମହାମାରୀର ପ୍ରଭାବରେ ଆସି କିଭଳି ଭାବେ ସଂପୂର୍ଣ୍ଣ ଅସହାୟ ଭାବେ ଦୁର୍ଦ୍ଦଶା ଭୋଗ କରୁଛନ୍ତି ।


    ଏକଥା ନୁହେଁ ଯେ ସେହିସବୁ ରାଷ୍ଟ୍ରମାନେ ଏହାକୁ ପ୍ରତିହତ କରିବା ନିମନ୍ତେ କରୁଥିବା ପ୍ରୟାସରେ କିଛି ଊଣା ରହିଛି ଅବା ସେମାନଙ୍କ ନିକଟରେ ଏଥିପାଇଁ ସାଧନ ନାହିଁ ।


    ସକଳ ପ୍ରକାର ପ୍ରସ୍ତୁତି ଓ ପ୍ରୟାସ ସତ୍ତ୍ୱେ କରୋନା ଭୂତାଣୁ ଏବେ ସେହିସବୁ ରାଷ୍ଟ୍ରଗୁଡ଼ିକରେ ଅତି ଦ୍ରୁତ ବେଗରେ ସର୍ବତ୍ର ବ୍ୟାପିବାରେ ଲାଗିଛି । ତେଣୁ , ଏଭଳି ବିପତ୍ତିର ମୁକାବିଲା କରିବା ସେହିସବୁ ରାଷ୍ଟ୍ରମାନଙ୍କ ସକାଶେ ଅତି କଷ୍ଟକର ହୋଇପଡ଼ିଛି ।


    ଏହିସବୁ ରାଷ୍ଟ୍ରମାନଙ୍କରେ ଗତ ଦୁଇମାସ ଧରି ଯେଉଁଭଳି ଘଟଣାମାନ ଘଟିଚାଲିଛି ତାହାକୁ ବିଶ୍ଳେଷଣ କରାଯାଉଛି ଏବଂ ସେ ସଂପର୍କରେ ବିଶେଷଜ୍ଞମାନଙ୍କ ମତ ହେଲା ଏହାଯେ କରୋନା ଭୂତାଣୁକୁ ସଫଳତାର ସହ ମୁକାବିଲା କରିବାର ଏକମାତ୍ର ଉପାୟ ହେଲା – ‘ ସୋସିଆଲ୍‍ ଡିଷ୍ଟାନ୍ସିଂ ’ ଅର୍ଥାତ୍‍ , ସାମାଜିକ ଦୂରତା ରକ୍ଷା ।


    ଏହା ମୁଖ୍ୟତଃ ଶାରୀରୀକ ଭାବେ ପରସ୍ପର ଠାରୁ ଦୂରତା ରକ୍ଷା ଏବଂ ନିଜ ଘରେ ନିଜକୁ ସୀମିତ କରି ରଖିବା ।


    କରୋନା ଭୂତାଣୁ ଠାରୁ ରକ୍ଷା ପାଇବାର ଅନ୍ୟ କୌଣସି ଉପାୟ ଅବା ମାର୍ଗ ନାହିଁ ।


    ଯଦି ଆମେ କରୋନା ଭୂତାଣୁର ପ୍ରସାରକୁ ରୋକିବାକୁ ଚାହୁଁ , ତେବେ ଏହାର ସଂକ୍ରମଣର ଚେନକୁ ଆମକୁ ତୁଟାଇବାକୁ ପଡ଼ିବ ।


    କିଛି ଲୋକଙ୍କ ମନରେ ଏଭଳି ଭ୍ରାନ୍ତ ଧାରଣା ରହିଛି ଯେ ସାମାଜିକ ଦୂରତା ରକ୍ଷା କେବଳ ଅସୁସ୍ଥ ଲୋକଙ୍କ ପାଇଁ ଜରୁରି ।


    ଏଭଳି ଧାରଣା ମନରେ ରଖିବା ସଂପୂର୍ଣ୍ଣ ଭୁଲ ।


    ସାମାଜିକ ଦୂରତା ରକ୍ଷା ଦେଶର ପ୍ରତ୍ୟେକ ନାଗରିକ , ପ୍ରତ୍ୟେକ ପରିବାର ଏବଂ ପରିବାରର ପ୍ରତ୍ୟେକ ସଦସ୍ୟଙ୍କ ପାଇଁ ଏକାନ୍ତ ଜରୁରି ।


    ମାତ୍ର କେତେକ ଲୋକଙ୍କ ଏଭଳି ଅସାବଧାନତା ଯୋଗୁ ଏବଂ କିଛି ଲୋକଙ୍କ ମନରେ ଥିବା ଏଭଳି ଭୁଲ୍‍ ଚିନ୍ତାଧାରା ସକାଶେ , ଆପଣମାନଙ୍କ ସନ୍ତାନସନ୍ତତି , ଆପଣମାନଙ୍କ ମାତାପିତା , ଆପଣମାନଙ୍କ ପରିବାର , ଆପଣମାନଙ୍କ ପରିଜନ ଏବଂ ସମଗ୍ର ଦେଶ ଗଭୀର ଦୁର୍ଦ୍ଦଶା ଭିତରକୁ ଠେଲି ହୋଇ ଯାଇପାରେ ।


    ଯଦି ଏଭଳି ଅସାବଧନତା ଜାରି ରହେ , ତେବେ ଭାରତକୁ କିଭଳି ମୂଲ୍ୟ ଦେବାକୁ ପଡ଼ିବ ତାହା ଆକଳନ କରିବା ମଧ୍ୟ ଅସମ୍ଭବ ।


    ବନ୍ଧୁଗଣ ,


    ଗତ ଦୁଇ ଦିନ ଭିତରେ , ଦେଶର ଅନେକ ଭାଗକୁ ଲକ୍‍ ଡାଉନରେ ରଖାଯାଇଛି ।


    ରାଜ୍ୟ ସରକାରଙ୍କ ଏଭଳି ପ୍ରୟାସକୁ ଆମେ ସର୍ବାଧିକ ନିଷ୍ଠାର ସହ ଗ୍ରହଣ କରିବା ଉଚିତ ।


    ସ୍ୱାସ୍ଥ୍ୟ ବିଭାଗର ବିଶେଷଜ୍ଞମାନଙ୍କ ମତ ତଥା ଅନ୍ୟାନ୍ୟ ରାଷ୍ଟ୍ରଙ୍କ ଅନୁଭୂତି ଅନୁସାରେ , ଆଜି ରାଷ୍ଟ୍ର ଏକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ଗ୍ରହଣ କରିବାକୁ ଯାଉଛି ।


    ଆଜି ମଧ୍ୟ ରାତ୍ର ଠାରୁ , ସମଗ୍ର ଦେଶ , ଦୟାକରି ମୋ କଥାକୁ ଧ୍ୟାନଦେଇ ଶୁଣନ୍ତୁ , ସମଗ୍ର ଦେଶକୁ ଲକ୍‍ ଡାଉନରେ ରଖାଯିବ ।


    ଦେଶକୁ ରକ୍ଷା କରିବା ସକାଶେ , ଦେଶର ପ୍ରତ୍ୟେକ ନାଗରିକଙ୍କ ସୁରକ୍ଷା ନିମନ୍ତେ , ଆଜି ମଧ୍ୟ ରାତ୍ରରୁ , ଦେଶର ନାଗରିକଙ୍କ ଉପରେ ସେମାନଙ୍କ ଘରୁ ପଦାକୁ ବାହାରିବା ଉପରେ ନିଷେଧାଜ୍ଞା ଜାରି କରାଯାଉଛି ।


    ଦେଶର ସମସ୍ତ ରାଜ୍ୟ , ସମସ୍ତ କେନ୍ଦ୍ରଶାସିତ କ୍ଷେତ୍ର , ପ୍ରତ୍ୟେକ ଜିଲ୍ଲା , ପ୍ରତ୍ୟେକ ପୌରପାଳିକା , ପ୍ରତ୍ୟେକ ଗ୍ରାମ , ପ୍ରତ୍ୟେକ ସ୍ଥାନରେ ଏହି ଲକ୍‍ ଡାଉନ୍‍ କାର୍ଯ୍ୟକାରୀ ହେବ ।


    ଏହା ଏକ ପ୍ରକାର କର୍ଫ୍ୟୁ ବୋଲି କୁହାଯାଇପାରେ ।


    ଜନତା କର୍ଫ୍ୟୁ ଠାରୁ ଏହା କେତେକ ସ୍ତରରେ ଅଧିକ ଏବଂ କଠୋର ମଧ୍ୟ ।


    ବୈଶ୍ୱିକ କରୋନା ସଂକ୍ରମଣ ବିରୋଧରେ ନିର୍ଣ୍ଣାୟକ ସଂଘର୍ଷ ନିମନ୍ତେ ଏହା ଏକ ଅତ୍ୟାବଶ୍ୟକ ପଦକ୍ଷେପ ।


    ଏଭଳି ଲକ୍‍ ଡାଉନ ଯୋଗୁ ଦେଶକୁ ଏହାର ଏକ ଆର୍ଥିକ ମୂଲ୍ୟ ମଧ୍ୟ ନିଶ୍ଚିତ ରୂପେ ଦେବାକୁ ପଡ଼ିବ ।


    କିନ୍ତୁ , ମୋର ପ୍ରିୟ ଭାରତବର୍ଷର ପ୍ରତ୍ୟେକ ନାଗରିକଙ୍କ ସୁରକ୍ଷା ନିମନ୍ତେ , ଭାରତ ସରକାର , ପ୍ରତ୍ୟେକ ରାଜ୍ୟ ସରକାର , ତଥା ପ୍ରତ୍ୟେକ ସ୍ଥାୟୀୟ ୟୁନିଟ୍‍ ଏହା ଉପରେ ସର୍ବାଧିକ ଗୁରୁତ୍ୱ ଆରୋପ କରିବେ ।


    ତେଣୁ , ଆପଣମାନଙ୍କୁ ମୋର ବିନମ୍ର ନିବେଦନ ଯେ ଆପଣମାନେ ନିଜ ନିଜ ଘରେ ଏହି ଅବଧିରେ ଅବସ୍ଥାନ କରନ୍ତୁ , ଆପଣମାନେ ଏବେ ଦେଶର ଯେଉଁ ସ୍ଥାନରେ ଥାଆନ୍ତୁନା କାହିଁକି , ସେହିଠାରେ ହିଁ ନିଜକୁ ନିରାପଦ ଭାବେ ସୁରକ୍ଷିତ ରଖନ୍ତୁ । ପଦାକୁ ବାହାରନ୍ତୁ ନାହିଁ ।


    ବର୍ତ୍ତମାନର ପରିସ୍ଥିତିକୁ ବିଚାର କରି , ଏହି ଲକ୍‍ ଡାଉନ୍‍ ଆସନ୍ତା 21 ଦିନ ପର୍ଯ୍ୟନ୍ତ ବଳବତ୍ତର ରହିବ ।


    ଆଗାମୀ 21 ଦିନ ଆମମାନଙ୍କ ପାଇଁ ଅତ୍ୟନ୍ତ ଗୁରୁତ୍ୱପୂର୍ଣ୍ଣ ।


    ସ୍ୱାସ୍ଥ୍ୟ ବିଶେଷଜ୍ଞମାନଙ୍କ ମତ ଅନୁସାରେ , କରୋନା ଭୂତାଣୁର ଚେନକୁ ତୁଟାଇବା ସକାଶେ 21 ଦିନର ଅବଧି ଏକାନ୍ତ ସଂକଟର ଘଡ଼ି ।


    ଯଦି ଏହି 21 ଦିନ ଭିତରେ ପରିସ୍ଥିତିକୁ ଉଚିତ ଭାବେ ମୁକାବିଲା କରାଯାଇ ନପାରେ , ତେବେ ଦେଶ ଏବଂ ଆପଣମାନଙ୍କ ପରିବାରକୁ 21 ବର୍ଷ ତଳକୁ ଫେରିଯିବାକୁ ପଡ଼ିପାରେ ।


    ଯଦି ଏହି 21 ଦିନ ଭିତରେ ପରିସ୍ଥିତିକୁ ନିୟନ୍ତ୍ରଣାଧୀନ କରାଯାଇ ନପାରିଲା , ତେବେ ଅନେକ ପରିବାର ସବୁଦିନ ପାଇଁ ବରବାଦ ହୋଇଯିବେ ।


    ତେଣୁ , ଆଗାମୀ 21 ଦିନ ପଦାକୁ ବାହାରିବାର ଅର୍ଥ କ ’ ଣ ତାହା ଆପଣମାନେ କଦାପି ଭୁଲିଯିବା ଉଚିତ ନୁହେଁ ।


    ମୋର ଆପଣମାନଙ୍କୁ ବିନମ୍ର ଅନୁରୋଧ , ଆପଣମାନେ ନିଜ ଘର ଭିତରେ ରହନ୍ତୁ , ଘର ଭିତରେ ରହନ୍ତୁ , ଏବଂ କେବଳ ଗୋଟିଏ କଥା କରନ୍ତୁ- ନିଜ ଘରେ ରହନ୍ତୁ ।


    ବନ୍ଧୁଗଣ ,


    ଆଜି ନିଆଯାଇଥିବା ଦେଶବ୍ୟାପୀ ଲକ୍‍ ଡାଉନ୍‍ ନିଷ୍ପତ୍ତି ଆପଣମାନଙ୍କ ଦୁଆର ମୁହଁରେ ଏକ ‘ ଲକ୍ଷ୍ମଣ ରେଖା ’ କାଟି ଦେଇଛି ।


    ଆପଣମାନଙ୍କୁ ସମସ୍ତଙ୍କୁ ଏକଥା ସ୍ମରଣ ରଖିବାକୁ ପଡ଼ିବ ଯେ , ବାହାରକୁ ଆପଣ ବଢ଼ାଉଥିବା ଗୋଟିଏ ପାହୁଣ୍ଡ ଆପଣଙ୍କ ଘରକୁ ବୈଶ୍ୱିକ ମହାମାରୀ କରୋନା ପ୍ରବେଶ କରାଇବାର କାରଣ ହୋଇପାରେ ।


    ଆପଣମାନେ ମନେ ରଖିବା ଉଚିତ ଯେ ବେଳେବେଳେ , ଜଣେ କରୋନା ସଂକ୍ରମିତ ବ୍ୟକ୍ତି ହୁଏତ ପ୍ରଥମରୁ ସଂପୂର୍ଣ୍ଣ ସୁସ୍ଥ ସବଳ ଦେଖାଯାଉଥାଇ ପାରନ୍ତି , କାରଣ ସେତେବେଳେ ପର୍ଯ୍ୟନ୍ତ ସେ ସଂକ୍ରମିତ ହୋଇଛନ୍ତି ବୋଲି ଜଣା ପଡ଼ିନଥାଏ ।


    ତେଣୁ , ଆପଣମାନେ ସମସ୍ତେ ଆବଶ୍ୟକ ସତର୍କତା ଅବଲମ୍ବନ କରନ୍ତୁ ଏବଂ ନିଜକୁ ଘରେ ଆବଦ୍ଧ କରି ରଖନ୍ତୁ ।


    ହଁ , ଆଉ ଗୋଟିଏ କଥା ,


    ଯେଉଁ ଲୋକମାନେ ଘରେ ଆବଦ୍ଧ ରହୁଛନ୍ତି , ସେମାନେ ସାମାଜିକ ଗଣମାଧ୍ୟମରେ ଅଭିନବ ଉପାୟରେ ନାନା ପ୍ରକାର ସୂଚନା ଓ ନୂଆ ନୂଆ ପଦ୍ଧତିମାନେ ବାଣ୍ଟୁଛନ୍ତି ।


    ଏହିଭଳି ଗୋଟିଏ ବ୍ୟାନର ମୁଁ ସାମାଜିକ ଗଣମାଧ୍ୟମରେ ଦେଖିଲି ଯାହା ମୋତେ ଖୁବ୍‍ ପସନ୍ଦ ଲାଗିଲା , ଏବଂ ତାହାକୁ ମୁଁ ଆପଣମାନଙ୍କୁ ସମସ୍ତଙ୍କୁ ଦେଖାଇବାକୁ ମଧ୍ୟ ଚାହେଁ ।


    କୋରେନା: ଅର୍ଥାତ୍‍ , କୋଇ ରୋଡ଼ପେ ନା ନିକଲେ । (ସଡ଼କ ଉପରକୁ କେହି ଯାହାନ୍ତୁନାହିଁ) ।


    ବନ୍ଧୁଗଣ ,


    ବିଶେଷଜ୍ଞମାନେ ଏକଥା ମଧ୍ୟ କହିଛନ୍ତି ଯେ ଯେତେବେଳେ କରୋନା ଜଣେ ବ୍ୟକ୍ତିଙ୍କୁ ସଂକ୍ରମିତ କରେ , ରୋଗୀର ଶରୀରରେ ତାହାର ଲକ୍ଷଣ ପ୍ରକାଶ ପାଇବାକୁ ଅନେକ ଦିନ ଲାଗିଯାଇପାରେ ।


    ଏହି ସମୟ ଭିତରେ , ସେହି ବ୍ୟକ୍ତି ନିଜ ଅଜାଣତରେ ଅନ୍ୟ ଅନେକ ଲୋକଙ୍କୁ ସଂକ୍ରମିତ କରିସାରିଥାଏ ଯେଉଁମାନେ କି ତାଙ୍କର ପ୍ରତ୍ୟକ୍ଷ ସଂସ୍ପର୍ଶରେ ଆସିଥାନ୍ତି ।


    ବିଶ୍ୱ ସ୍ୱାସ୍ଥ୍ୟ ସଂଗଠନର ମତାନୁସାରେ , ଏହି ଭୂତାଣୁ ଦ୍ୱାରା ସଂକ୍ରମିତ ହୋଇଥିବା ଜଣେ ବ୍ୟକ୍ତି ମାତ୍ର 7ରୁ 10 ଦିନ ଭିତରେ ଶହ ଶହ ଲୋକଙ୍କୁ ସଂକ୍ରମିତ କରିପାରିବ ।


    ଅର୍ଥାତ୍‍ , ଏହା ବନାଗ୍ନି ଭଳି ଆଖି ପିଛୁଳାକେ ସଂପ୍ରସାରିତ ହୋଇଥାଏ ।


    ବିଶ୍ୱ ସ୍ୱାସ୍ଥ୍ୟ ସଂଗଠନର ଆଉ ଏକ ଆକଳନ ତା ’ ଠାରୁ ଅଧିକ ଗୁରୁତ୍ୱପୂର୍ଣ୍ଣ ।


    ବନ୍ଧୁଗଣ ,


    ସାରା ବିଶ୍ୱରେ ଏକ ଲକ୍ଷ ଲୋକ କରୋନା ଦ୍ୱାରା ସଂକ୍ରମିତ ହେବାକୁ ପ୍ରଥମେ 67 ଦିନ ସମୟ ଲାଗିଥିଲା ।


    ଏହା ପରେ , ମାତ୍ର 11 ଦିନ ଭିତରେ ଏହା ପ୍ରଭାବରେ ଆଉ ଏକ ଲକ୍ଷ ଲୋକ ସଂକ୍ରମିତ ହୋଇଥିବାର ଜଣା ପଡ଼ିଥିଲା ।


    ଆପଣମାନେ ଚିନ୍ତା କରନ୍ତୁ , ଲକ୍ଷେ ଲୋକ ସଂକ୍ରମିତ ହେବାକୁ 67 ଦିନ ସମୟ ଲାଗିଥିବା ବେଳେ ଦୁଇ ଲକ୍ଷ ଲୋକ ସଂକ୍ରମିତ ହେବାକୁ ମାତ୍ର 11 ଦିନ ସମୟ ଲାଗିଥିଲା ।


    ଏହା ପୁଣି ଆହୁରି ଆତଙ୍କିତ କଥା ଯେ ମାତ୍ର 4 ଦିନ ଭିତରେ ଏହି ମହାମାରୀ ଦୁଇ ଲକ୍ଷରୁ ତିନି ଲକ୍ଷ ଲୋକଙ୍କୁ ସଂକ୍ରମିତ କରିଥିଲା ।


    ଆପଣମାନେ ଏଥିରୁ ସହଜରେ ଅନୁମାନ କରିପାରୁଥିବେ ଯେ କରୋନା ଭୂତାଣୁ କେଡ଼େ ବ୍ୟଗ୍ରତାର ସହ ସଂପ୍ରସାରିତ ହୋଇଚାଲିଛି ।


    ଥରେ ଏହା ସଂକ୍ରମିତ ହେବା ଆରମ୍ଭ କଲାମାତ୍ରେ , ଏହାକୁ ନିୟନ୍ତ୍ରଣକୁ ଆଣିବା ଢେର୍‍ କଷ୍ଟସାଧ୍ୟ ।


    ବନ୍ଧୁଗଣ ,


    ଏହା ହିଁ କାରଣ ଯେ ପରିସ୍ଥିତି ଏବେ ଅନିୟନ୍ତ୍ରିତ ଯେତେବେଳେ କି କରୋନା ଭୂତାଣୁ ଚୀନ , ଆମେରିକା , ଫ୍ରାନ୍ସ , ଜର୍ମାନୀ , ସ୍ପେନ , ଇଟାଲୀ ଓ ଇରାନ ଭଳି ଦେଶରେ ଦ୍ରୁତ ବେଗରେ ସଂପ୍ରସାରିତ ହେବା ଆରମ୍ଭ କଲା ।


    ଏକଥା ମଧ୍ୟ ଆପଣମାନେ ସ୍ମରଣ ରଖିବା ଉଚିତ ଯେ ତାହା ଇଟାଲୀ ହୋଇଥାଉ କିମ୍ବା ଆମେରିକା , ସେସବୁ ଦେଶରେ ସ୍ୱାସ୍ଥ୍ୟସେବା ବିଶ୍ୱର ସର୍ବଶ୍ରେଷ୍ଠ ବୋଲି ବିବେଚନା କରାଯାଇଥାଏ । ଏହା ସତ୍ତ୍ୱେ , ସେହିସବୁ ରାଷ୍ଟ୍ରମାନଙ୍କରେ କରୋନାକୁ ନିୟନ୍ତ୍ରଣ କରାଯାଇପାରୁନାହିଁ ।


    ତେଣୁ ଆମ ଆଗରେ ଏବେ ଥିବା ମୂଳ ପ୍ରଶ୍ନଟି ହେଲା , ଏଭଳି ପରିସ୍ଥିତିରେ ଆମ ନିକଟରେ ଥିବା ଆଶର କ୍ଷୀଣ ଆଲୋକବର୍ତ୍ତିକାଟି କ ’ ଣ ? ଏହାର ସମାଧାନ ପନ୍ଥା କ ’ ଣ ? କ ’ ଣ ସବୁ ସମାଧାନ ସୂତ୍ର ଆମ ନିକଟରେ ଉପଲବ୍ଧ ଅଛି ?


    ବନ୍ଧୁଗଣ ,


    କରୋନା ଭୂତାଣୁକୁ ପ୍ରତିହତ କରିବାର ଆଶାର ସେହି କ୍ଷୀଣ ଆଲୋକରେଖାଟି ହେଲା , ଯେଉଁସବୁ ରାଷ୍ଟ୍ର ଏଥିରେ ଆକ୍ରାନ୍ତ ହୋଇଛନ୍ତି , ସେମାନେ କିଭଳି ଭାବେ ଏହାକୁ କିଛି ମାତ୍ରାରେ ନିୟନ୍ତ୍ରଣ କରିପାରିଛନ୍ତି ତାହାକୁ ଅନୁସରଣ କରିବା ।


    ସେହିସବୁ ରାଷ୍ଟ୍ରର ନାଗରିକମାନେ ସପ୍ତାହ ସପ୍ତାହ ଧରି ନିଜ ନିଜ ଘରୁ ପଦାକୁ ଗୋଡ଼ କାଢ଼ି ନଥିଲେ । ସେହିସବୁ ଦେଶର ନାଗରିକମାନେ ସରକାର ଜାରି କରିଥିବା ନିୟମାବଳୀକୁ ନିଷ୍ଠାର ସହ ପାଳନ କରିଥିଲେ ଏବଂ ସେହି କାରଣରୁ , ସେହିସବୁ ରାଷ୍ଟ୍ର ବର୍ତ୍ତମାନ ଏଭଳି ବୈଶ୍ୱିକ ମହାମାରୀ କବଳରୁ ଉଦ୍ଧାର ପାଇବା ଆରମ୍ଭ କରିଛନ୍ତି ।


    ଆମକୁ ଏକଥା ସ୍ୱୀକାର କରିବାକୁ ପଡ଼ିବ ଯେ ଆମମାନଙ୍କ ନିକଟରେ ଥିବା ଏକମାତ୍ର ଉପାୟଟି ହେଲା ଏଇଆ । ଆମେମାନେ ନିଜ ନିଜ ଘରୁ ପଦାକୁ ଗୋଡ଼ କାଢ଼ିବାନାହିଁ । ଯାହାକିଛି ଘଟିଯାଉ ପଛେ , ଆମକୁ ଘର ଭିତରେ ଆବଦ୍ଧ ହୋଇ ରହିବାକୁ ପଡ଼ିବ । ଆମେ ନିଜକୁ କରୋନା ଭୂତାଣୁ ସଂକ୍ରମଣରୁ ରକ୍ଷା କରିପାରିବା ଯଦି ଆମେ ଘର ଆଗର ସେହି ଲକ୍ଷ୍ମଣ ରେଖା ଡେଇଁବାନାହିଁ । ଆମକୁ ଏହି ବୈଶ୍ୱିକ ମହାମାରୀର ବ୍ୟାପ୍ତିକୁ ରୋକିବାକୁ ପଡ଼ିବ ଏବଂ ସଂକ୍ରମଣର ଚେନକୁ ତୁଟାଇବାକୁ ହେବ ।


    ବନ୍ଧୁଗଣ ,


    ବର୍ତ୍ତମାନ ଭାରତ ଏହି ପର୍ଯ୍ୟାୟରେ ରହିଛି ଯେତେବେଳେ ଆମର ସାମ୍ପ୍ରତିକ କାର୍ଯ୍ୟାନୁଷ୍ଠାନ ନିର୍ଦ୍ଧାଣ କରିବ ଆମେ ଏହି ବିପର୍ଯ୍ୟୟକୁ କେତେ ମାତ୍ରାରେ ସଂକୁଚିତ କରିପାରିବା ।


    ତେଣୁ ଆମର ପ୍ରତିବଦ୍ଧତାକୁ ନିରବଚ୍ଛିନ୍ନ ଭାବେ ଆମକୁ ଆହୁରି ସୁଦୃଢ଼ କରିବାକୁ ହେବ । ଆମକୁ ପ୍ରତ୍ୟେକ ପଦକ୍ଷେପରେ ସତର୍କତା ଅବଲମ୍ବନ କରିବାକୁ ପଡ଼ିବ । ଆପଣମାନଙ୍କୁ ସ୍ମରଣ ରଖିବାକୁ ହେବ ଯେ ଜୀବନ ଅଛି ତ ସୁଖ ଅଛି ।


    ବନ୍ଧୁଗଣ ,


    ତେଣୁ ଏବେ ଧୈର୍ଯ୍ୟ ଏବଂ ଶୃଙ୍ଖଳା ରକ୍ଷାର ଘଡ଼ି । ଲକ୍‍ ଡାଉନ ସ୍ଥିତି କାଏମ ରହିଥିବା ଯାଏ , ଆମକୁ ସଂକଳ୍ପ ନେବାକୁ ହେବ ଯେ ଆମେ ଆମର ପ୍ରତିଶ୍ରୁତି ନିଷ୍ଠାର ସହ ପାଳନ କରିବା ।


    ଆପଣମାନଙ୍କ ସମସ୍ତଙ୍କୁ ମୋର ବିନମ୍ର ନିବେଦନ ଯେ ଆପଣମାନେ ଯେତେବେଳେ ଘରେ ରହୁଛନ୍ତି , ସେତେବେଳେ ଯେଉଁ ଲୋକମାନେ ନିଜ ଜୀବନକୁ ବିପନ୍ନ କରି ଜନସାଧାରଣଙ୍କ କଲ୍ୟାଣ ସକାଶେ ସେମାନଙ୍କର କର୍ତ୍ତବ୍ୟ ସଂପାଦନ କରୁଛନ୍ତି , ଯେଉଁମାନେ ବିରାଟ ରିସ୍କ ମଧ୍ୟକୁ ନିଜକୁ ଠେଲି ଦେଉଛନ୍ତି , ଆପଣମାନେ ସେମାନଙ୍କ କଥା ମଧ୍ୟ ଚିନ୍ତା କରନ୍ତୁ ଏବଂ ସେମାନେ କିଭଳି ସୁସ୍ଥ ରହିବେ ସେକଥା ପ୍ରାର୍ଥନା କରନ୍ତୁ ।


    ଥରେ ସେହିସବୁ ଡାକ୍ତର , ନର୍ସ , ପାରାମେଡ଼ିକାଲ ଷ୍ଟାଫ୍‍ , ପାଥୋଲୋଜିଷ୍ଟମାନଙ୍କ କଥା ଚିନ୍ତା କରନ୍ତୁ ଯେଉଁମାନେ ଦିନ ରାତି ହସପିଟାଲମାନଙ୍କରେ ପ୍ରତ୍ୟେକ ଲୋକଙ୍କ ଜୀବନ ବଞ୍ଚାଇବା ସକାଶେ କାର୍ଯ୍ୟ କରୁଛନ୍ତି । ଚିନ୍ତା କରନ୍ତୁ ସେହିସବୁ ହସପିଟାଲଗୁଡ଼ିକର ପ୍ରଶାସନିକ କର୍ମଚାରୀ , ଆମ୍ବୁଲାନ୍ସ ଡ୍ରାଇଭର , ୱାର୍ଡ଼ ବୟ , ସାନିଟେସନ୍‍ କର୍ମଚାରୀ ଯେଉଁମାନେ ଏଭଳି ଜଟିଳ ପରିସ୍ଥିତିରେ ଅନ୍ୟମାନଙ୍କର ସେବା କରୁଛନ୍ତି । ସେହିସବୁ ଲୋକମାନଙ୍କ କଥା ଥରେ ଚିନ୍ତା କରନ୍ତୁ ଯେଉଁମାନେ ଆପଣମାନଙ୍କ ସମାଜକୁ , ଅଞ୍ଚଳକୁ , ଆପଣମାନଙ୍କ ରାସ୍ତାକୁ , ଜନସାଧାରଣ ସ୍ଥାନଗୁଡ଼ିକୁ ସଂପୂର୍ଣ୍ଣ ସ୍ୱଚ୍ଛ ଓ ଜୀବାଣୁ ପ୍ରଦୂଷଣମୁକ୍ତ କରିବା ସକାଶେ କାର୍ଯ୍ୟ କରୁଛନ୍ତି ।


    ଚିନ୍ତା କରନ୍ତୁ ସେହିସବୁ ଗଣମାଧ୍ୟମର ପ୍ରତିନିଧିମାନଙ୍କ କଥା ଏବଂ ଯେଉଁମାନେ ସେମାନଙ୍କର ଜୀବନକୁ ବାଜି ଲଗାଇ ସଂକ୍ରମଣକୁ ଖାତିର ନକରି ବିଭିନ୍ନ ଖବରମାନ ପ୍ରତି ଗଳିକନ୍ଦି , ସଡ଼କ ତଥା ହସପିଟାଲରୁ ଆଣି ଆପଣମାନଙ୍କ ନିକଟରେ ପହଞ୍ଚାଉଛନ୍ତି ।


    ଚିନ୍ତା କରନ୍ତୁ ସେହିସବୁ ପୁଲିସ ବାହିନୀଙ୍କ କଥା ଯେଉଁମାନେ ଅହୋରାତ୍ର ଆପଣମାନଙ୍କ ଚତୁଃପାଶ୍ୱର୍ରେ ଅଛନ୍ତି , ଯେଉଁମାନେ ନିରନ୍ତର ଭାବେ ନିଜ କଥା କିମ୍ବା ନିଜ ପରିବାରର କଲ୍ୟଣ କଥା ଚିନ୍ତା ନକରି କର୍ତ୍ତବ୍ୟ କରିଚାଲିଛନ୍ତି । ସେମାନେ ଅହୋରାତ୍ର ଆପଣମାନଙ୍କ ଜୀବନ ରକ୍ଷା କରୁଛନ୍ତି ଏବଂ ଅନେକ କ୍ଷେତ୍ରରେ ଜନସାଧାରଣଙ୍କ କ୍ରୋଧର ଶିକାର ମଧ୍ୟ ହେଉଛନ୍ତି ।


    ବନ୍ଧୁଗଣ ,


    ଏଭଳି ପରିସ୍ଥିତିରେ ଯେତେବେଳେ କରୋନା ଭୂତାଣୁ ସଂକ୍ରମଣ ବୈଶ୍ୱିକ ମହାମାରୀରେ ପରିଣତ ହୋଇଛି , ସେତେବେଳେ କେନ୍ଦ୍ର ଓ ଦେଶବ୍ୟାପୀ ରାଜ୍ୟ ସରକାରମାନେ କ୍ଷିପ୍ରତାର ସହ କାର୍ଯ୍ୟ କରୁଛନ୍ତି । ଆମେ ନିରବଚ୍ଛିନ୍ନ ଭାବେ ଏକଥା ସୁନିଶ୍ଚିତ କରୁଛୁ ଯେ ସେମାନଙ୍କର ଦୈନନ୍ଦିନ ଜୀବନରେ ଜନସାଧରଣ ଯେଭଳି କୌଣସି ପ୍ରକାର ଅସୁବିଧାର ସମ୍ମୁଖୀନ ନହୁଅନ୍ତି । ତେଣୁ ଅତ୍ୟାବଶ୍ୟକ ସାମଗ୍ରୀ ଯୋଗାଣ ଯେଭଳି ସ୍ୱାଭାବିକ ରହେ ଏବଂ ସହଜରେ ସମସ୍ତଙ୍କୁ ଉପଲବ୍ଧ ହୁଏ ତାହା ସୁନିଶ୍ଚିତ କରିବା ସକାଶେ ଆମେ ସବୁ ପ୍ରକାର ବ୍ୟବସ୍ଥା ଗ୍ରହଣ କରିଛୁ ।


    ଏଭଳି ପରିସ୍ଥିତି ଗରିବ ଲୋକମାନଙ୍କ ପାଇଁ ଆହୁରି ସଂକଟର ପରିସ୍ଥିତି ସୃଷ୍ଟି କରିଛି ।


    କେନ୍ଦ୍ର ଏବଂ ରାଜ୍ୟ ସରକାରମାନେ ସିଭିଲ ସୋସାଇଟିର ନାଗରିକ ଓ ବିଭିନ୍ନ ଅନୁଷ୍ଠାନମାନଙ୍କ ସହ ମିଶି ଗରିବ ଲୋକମାନଙ୍କ ସମସ୍ୟା ହ୍ରାସ କରିବା ଦିଗରେ ନିରବଚ୍ଛିନ୍ନ ଭାବେ କାର୍ଯ୍ୟରତ ଅଛନ୍ତି । ଗରିବ ଲୋକମାନଙ୍କୁ ସାହାଯ୍ୟ କରିବା ଲାଗି ଅନେକ ଲୋକ ସେମାନଙ୍କ ସହ ସହଯୋଗର ହାତ ବଢ଼ାଇଛନ୍ତି ।


    ବନ୍ଧୁଗଣ ,


    ଏଭଳି ମୌଳିକ ଆବଶ୍ୟକତା ବ୍ୟତୀତ , ଜୀବନ ରକ୍ଷାକାରୀ ଆବଶ୍ୟକତା ଉପରେ ମଧ୍ୟ ସର୍ବାଧିକ ଗୁରୁତ୍ୱ ଆରୋପ କରାଯାଉଛି ।


    ନଭେଲ କରୋନା ଭୂତାଣୁକୁ ନିୟନ୍ତ୍ରଣ କରିବା ସକାଶେ , କେନ୍ଦ୍ର ସରକାର ନିରବଚ୍ଛନ୍ନ ଭାବେ ଦେଶର ସ୍ୱାସ୍ଥ୍ୟସେବା ବ୍ୟବସ୍ଥାକୁ ଅଧିକ ଉତ୍ତମ ସଂସାଧନଯୁକ୍ତ କରିବା ଦିଗରେ ପ୍ରୟାସ ଜାରି ରଖିଛନ୍ତି ।


    ସରକାର ବିଶ୍ୱ ସ୍ୱାସ୍ଥ୍ୟ ସଂଗଠ. ଦେଶର ପ୍ରମୁଖ ସ୍ୱାସ୍ଥ୍ୟ ଅନୁଷ୍ଠାନ ଏବଂ ଦେଶର ପ୍ରମୁଖ ମେଡ଼ିକାଲ ଓ ଗବେଷଣା ସଂସ୍ଥା ତଥା ବିଶିଷ୍ଟ ସ୍ୱାସ୍ଥ୍ୟ ବିଜ୍ଞାନୀମାନଙ୍କ ପରାମର୍ଶ କ୍ରମେ ଏଭଳି ନିଷ୍ପତ୍ତିମାନ ଗ୍ରହଣ କରିଚାଲିଛି ।


    କେନ୍ଦ୍ର ସରକାର କରୋନା ଭୂତାଣୁ ସଂକ୍ରମିତ ରୋଗୀଙ୍କ ଚିକିତ୍ସା ତଥା ମେଡ଼ିକାଲ ସଂସାଧନର ସୁଦୃଢ଼ୀକରଣ ସକାଶେ 15 ହଜାର କୋଟି ଟଙ୍କାର ବ୍ୟବସ୍ଥା କରିଛନ୍ତି ।


    ଏହା କରୋନା ଭୂତାଣୁ ସଂକ୍ରମଣଙ୍କ ପରୀକ୍ଷା ବ୍ୟବସ୍ଥା , ପର୍ସନାଲ ପ୍ରୋଟେକ୍ଟିଭ୍‍ ଉପକରଣ (ପିପିଇ) , ଆଇସୋଲେସନ ୱାର୍ଡ଼ , ଆଇସିୟୁ ବେଡ଼୍‍ , ଭେଣ୍ଟିଲେଟର ଓ ଅନ୍ୟାନ ଅତ୍ୟାବଶ୍ୟକ ଉପକରଣ ବ୍ୟବସ୍ଥାକୁ ସୁଦୃଢ଼ କରିବ । ଏଥିସହିତ , ମେଡ଼ିକାଲ ଓ ପାରାମେଡ଼ିକାଲ କର୍ମଚାରୀଙ୍କୁ ମଧ୍ୟ ଉପଯୁକ୍ତ ତାଲିମ ପ୍ରଦାନ କରାଯିବ ।


    ମୁଁ ଏହି ଦିଗରେ ରାଜ୍ୟ ସରକାରମାନଙ୍କୁ ଅନୁରୋଧ କରିଛି ଯେ ସେମାନେ ବର୍ତ୍ତମାନ ପରିପ୍ରେକ୍ଷୀରେ ସ୍ୱାସ୍ଥ୍ୟସେବାକୁ ସର୍ବାଧିକ ଗୁରୁତ୍ୱ ପ୍ରଦାନ କରନ୍ତୁ ।


    ମୁଁ ଖୁସି ଯେ ଘରୋଇ ସେକ୍ଟର ମଧ୍ୟ ଏଭଳି ଜଟିଳ ପରିସ୍ଥିତିରେ ଦେଶର ନାଗରିକଙ୍କ ସହ ସେମାନଙ୍କର ସଂପୂର୍ଣ୍ଣ ସାମର୍ଥ୍ୟ ସହ କାନ୍ଧକୁ କାନ୍ଧ ମିଳାଇ ଠିଆ ହୋଇଛନ୍ତି ।


    ଘରୋଇ ପରୀକ୍ଷାଗାର ଓ ହସପିଟାଲ ଆଗ୍ରହର ସହ ସରକାରଙ୍କ ସହ ଏଭଳି ଆହ୍ଵାନଯୁକ୍ତ ପରିସ୍ଥିତିରେ କାର୍ଯ୍ୟ କରିବାକୁ ଆଗେଇ ଆସୁଛନ୍ତି ।


    କିନ୍ତୁ , ବନ୍ଧୁଗଣ , ଏଭଳି ସମୟରେ ଆପଣମାନଙ୍କୁ ସମସ୍ତଙ୍କୁ ସତର୍କତା ଅବଲମ୍ବନ କରିବାକୁ ପଡ଼ିବ । ଜାଣତରେ ହେଉ ଅବା ଅଜାଣତରେ , ଅନେକ ଗୁଜବ ପ୍ରସାରିତ ହୋଇଚାଲିଛି । ମୁଁ ଆପଣମାନଙ୍କୁ ନିବେଦନ କରୁଛି ଯେ ଯେକୌଣସି ପ୍ରକାର ଗୁଜବ ଓ ଅନ୍ଧବିଶ୍ୱାସ ପ୍ରତି ସତର୍କ ରହନ୍ତୁ ।


    ଏହା ଆପଣମାନଙ୍କ ପାଇଁ ଅତ୍ୟନ୍ତ ଜରୁରି ଯେ କେନ୍ଦ୍ର ସରକାର ଓ ରାଜ୍ୟ ସରକାର ତଥା ଅନ୍ୟ ମେଡ଼ିକାଲ ସଂସ୍ଥା ଦ୍ୱାରା ଦିଆଯାଉଥିବା ନିର୍ଦ୍ଦେଶାବଳୀକୁ ହିଁ ନିଷ୍ଠାର ସହ ପାଳନ କରନ୍ତୁ ।


    ମୁଁ ଆପଣମାନଙ୍କୁ ଅନୁରୋଧ କରୁଛି ଯେ ଯଦି ଆପଣମାନଙ୍କ ଠାରେ କୌଣସି ପ୍ରକାର ସଂକ୍ରମଣର ସଂକେତ ଦେଖାଦେଇଛି ତେବେ ଡାକ୍ତରଙ୍କ ପରାମର୍ଶ ବିନା କୌଣସି ପ୍ରକାର ଔଷଧ ସେବନ କରନ୍ତୁନାହିଁ । କୌଣସି ପ୍ରକାର ମେଡ଼ିକାଲ ପରୀକ୍ଷାନିରୀକ୍ଷା ଆପଣମାନଙ୍କ ଜୀବନକୁ ମହା ସଂକଟରେ ପକାଇ ଦେଇପାରେ ।


    ବନ୍ଧୁଗଣ , ମୁଁ ଦୃଢ଼ନିଶ୍ଚିତ ଯେ ପ୍ରତ୍ୟେକ ଭାରତୀୟ ନାଗରିକ ସରକାର ଓ ସ୍ଥାନୀୟ କର୍ତ୍ତୃପକ୍ଷଙ୍କ ଏହି ନିର୍ଦ୍ଦେଶାବଳୀକୁ ଏଭଳି ଜଟିଳ ସମୟରେ ନିଷ୍ଠାର ସହ ପାଳନ କରିବେ ।


    21 ଦିନର ଲକ୍‍ ଡାଉନ୍‍ ଏକ ଦୀର୍ଘ ସମୟ । କିନ୍ତୁ ଏହା ଆପଣମାନଙ୍କ ନିରାପତ୍ତା ଓ ଆପଣମାନଙ୍କ ପରିବାର ନିମନ୍ତେ ଏକାନ୍ତ ଜରୁରି ।


    ମୋର ଦୃଢ଼ ବିଶ୍ୱାସ ଯେ ଭାରତର ପ୍ରତ୍ୟେକ ନାଗରିକ ସଫଳତାର ସହ ଏଭଳି କଠିନ ପରିସ୍ଥିତି ସହ ଲଢ଼େଇ କରିବେ ଏବଂ ନିଶ୍ଚିତ ସଫଳ ହେବେ ।


    ଆପଣମାନେ ନିଜର ଏବଂ ନିଜର ପ୍ରିୟଜନମାନଙ୍କର ଯତ୍ନ ନିଅନ୍ତୁ ।


    ଜୟ ହିନ୍ଦ୍‍!


    **********

    
    
    (Release ID: 1608073) Visitor Counter : 15
    
    
      Read this release in: English