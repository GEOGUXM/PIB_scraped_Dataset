      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ ପକ୍ଷରୁ କୋରୋନା ଭୂତାଣୁ ମୁକାବିଲା ଓ ପ୍ରସ୍ତୁତି ସମୀକ୍ଷା
      • କେନ୍ଦ୍ର, ରାଜ୍ୟ ଓ ସ୍ଥାନୀୟ ପ୍ରଶାସନ ମଧ୍ୟରେ ସମନ୍ୱୟ
      • ସକ୍ରିୟ ଆନ୍ତଃସରକାରୀ ଆଭିମୁଖ୍ୟ
      • ଘରୋଇ ଏବଂ ସମୁଦାୟିକ ଭାଗିଦାରୀ ଉପରେ ଗୁରୁତ୍ୱ
      • ପରୀକ୍ଷାଗାର ସୁବିଧା ବୃଦ୍ଧି, ସଂକ୍ରମିତ କ୍ଷେତ୍ର ଚିହ୍ନଟ ପାଇଁ ଜିଆଇଏସ ଡାଟାବେସ ବିକାଶ
      • ସ୍ୱାସ୍ଥ୍ୟସୁବିଧାର ଉପଲବ୍ଧତା ଦିଗରେ ନିଆଯାଇଛି ପଦକ୍ଷେପ
      Posted On: 04 MAR 2020 7:25PM by PIB Bhubaneshwar


    କୋରୋନା ଭୂତାଣୁ ମୁକାବିଲା ପ୍ରସ୍ତୁତି ଏବଂ ପଦକ୍ଷେପର ସମୀକ୍ଷା ଲାଗି ଆଜି ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବ ଶ୍ରୀ ପି.କେ ମିଶ୍ରଙ୍କ ଅଧ୍ୟକ୍ଷତାରେ ଏକ ଆନ୍ତଃମନ୍ତ୍ରୀସ୍ତରୀୟ ବୈଠକ ଅନୁଷ୍ଠିତ ହୋଇଯାଇଛି । କୋରୋନା ଭୂତାଣୁ ସ୍ଥିତି ସମୀକ୍ଷା ଲାଗି 25 ଜାନୁଆରୀରେ ପ୍ରଥମ ବୈଠକ ଅନୁଷ୍ଠିତ ହୋଇଥିବା ବେଳେ ସେହି ଶୃଙ୍ଖଳାରେ ଏହା ହେଉଛି ସଦ୍ୟତମ ବୈଠକ । ଆଜିର ବୈଠକରେ କ୍ୟାବିନେଟ ସଚିବ , ବୈଦେଶିକ ସଚିବ , ସ୍ୱାସ୍ଥ୍ୟ , ବେସାମରିକ ବିମାନ ଚଳାଚଳ , ସୂଚନା ଓ ପ୍ରସାରଣ , ଜାହାଜ ଚଳାଚଳ , ପର୍ଯ୍ୟଟନ ମନ୍ତ୍ରଣାଳୟର ସଚିବଙ୍କ ସମେତ ଭାରତୀୟ ବିମାନ ବନ୍ଦର ପ୍ରାଧିକରଣର ଅଧ୍ୟକ୍ଷ , ଗୃହ ମନ୍ତ୍ରଣାଳୟ ଅଧୀନ ସୀମା ପରିଚାଳନା ବିଭାଗ ସଚିବ ଏବଂ ପ୍ରତିରକ୍ଷା ବାହିନୀ , ଏନଡିଏମଏ , ନୀତି ଆୟୋଗ ଓ ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ଅଧିକ ଜନସଂଖ୍ୟା ଏବଂ ରୋଗର ଉତ୍ପତିସ୍ଥଳ ଠାରୁ କମ ଦୂରତାରେ ଥିଲେ ହେଁ ଭାରତରେ ରୋଗ ସଂକ୍ରମଣ ନିରାକରଣ ପାଇଁ ବର୍ତ୍ତମାନ ସୁଦ୍ଧା ନିଆଯାଇଥିବା ସକ୍ରିୟ ପଦକ୍ଷେପକୁ ସମସ୍ତେ ପ୍ରଶଂସା କରିଥିଲେ । ତେବେ ରାଜ୍ୟ ସରକାରଙ୍କ ସହ ଭାଗିଦାରୀ ଜରିଆରେ କେନ୍ଦ୍ର-ରାଜ୍ୟ ସମନ୍ୱୟ ଜରିଆରେ ଆହୁରି ପ୍ରଭାବୀ ପଦକ୍ଷେପ ଗ୍ରହଣ କରିବା ଲାଗି ଏହି ବୈଠକରେ ନିଷ୍ପତ୍ତି ନିଆଯାଇଥିଲା ।


    ଏହି ବୈଠକରେ ବ୍ୟାପକ ପ୍ରସଙ୍ଗରେ ଆଲୋଚନା କରାଯାଇଥିଲା । ତେବେ ଗତକାଲି ଠାରୁ ମୁକାବିଲାର ସ୍ତରକୁ ସମ୍ପ୍ରସାରିତ କରିବା ଦିଗରେ ଯେଉଁ ଦୁଇଟି ଗୁରୁତ୍ୱପୂର୍ଣ୍ଣ ନିଷ୍ପତ୍ତି ହୋଇଥିଲା ତାହା ହେଉଛି - ସମସ୍ତ ବିମାନ ବନ୍ଦର ଓ ସାମୁଦ୍ରିକ ବନ୍ଦରରେ ସାମଗ୍ରିକ ଯାଞ୍ଚ ବ୍ୟବସ୍ଥାକୁ ଆହୁରି ପ୍ରଭାବୀ ଢଙ୍ଗରେ କାର୍ଯ୍ୟକାରୀ କରିବା ଓ ବିଦେଶରୁ ବିଭିନ୍ନ ପର୍ଯ୍ୟଟନସ୍ଥଳୀକୁ ଆସୁଥିବା ପର୍ଯ୍ୟଟକଙ୍କ ଠାରୁ ସତ୍ୟପାଠ ଗ୍ରହଣ କରାଯିବା । ରାଜ୍ୟ ସରକାର , ଜିଲ୍ଲାସ୍ତରୀୟ ଅଧିକାରୀଙ୍କ ସହିତ ଯୋଗାଯୋଗ ରଖି ଅନ୍ତର୍ଜାତୀୟ ସୀମାରେ ଥିବା ସମନ୍ୱିତ ଚେକ ପୋଷ୍ଟରେ ଯାଞ୍ଚ ବ୍ୟବସ୍ଥାକୁ ସୁଦୃଢ଼ କରିବା ଲାଗି ଗୃହମନ୍ତ୍ରଣାଳୟକୁ ଦାୟିତ୍ୱ ଦିଆଯାଇଥିଲା । ଏ ଦିଗରେ ଏନଆଇସି ପକ୍ଷରୁ ଇମିଗ୍ରେସନ ବ୍ୟୁରୋ ଏବଂ ଗୃହ ମନ୍ତ୍ରଣାଳୟକୁ ଆବଶ୍ୟକ ସହଯୋଗ ଯୋଗାଇ ଦିଆଯିବ ।


    ରାଜ୍ୟ ସରକାରଙ୍କ ସହ ଭାଗିଦାରୀ ଜରିଆରେ ଯଥାଶୀଘ୍ର ଜିଲ୍ଲାସ୍ତର ସମେତ ଦେଶର ବିଭିନ୍ନ ଭାଗରେ ସଂକ୍ରମିତଙ୍କ ଚିକିତ୍ସା ଲାଗି ଆବଶ୍ୟକ ପରୀକ୍ଷଣ ସୁବିଧା , ପୃଥକୀକରଣ ଏବଂ କ୍ୱାରେଂଟିନ ସୁବିଧା କରିବା ଲାଗି ନିଷ୍ପତ୍ତି ନିଆଯାଇଥିଲା । ଗୃହ ମନ୍ତ୍ରଣାଳୟ , ପ୍ରତିରକ୍ଷା ମନ୍ତ୍ରଣାଳୟ , ରେଳବାଇ ଏବଂ ଶ୍ରମ ମନ୍ତ୍ରଣାଳୟ ମଧ୍ୟ ସେମାନଙ୍କ ଚିକିତ୍ସା ସୁବିଧା ଏବଂ ଡାକ୍ତରଖାନା ଜରିଆରେ ସ୍ୱାସ୍ଥ୍ୟମନ୍ତ୍ରଣାଳୟକୁ ସହାୟତା କରିବେ ।


    ଠିକ ସମୟରେ ସଧାରଣ ଲୋକଙ୍କ ନିକଟରେ ସୂଚନା ଓ ମାର୍ଗଦର୍ଶିକା ପହଁଚାଇବା ତଥା କ ’ ଣ କରିବା ଏବଂ ନକରିବା ଆବଶ୍ୟକ ସେ ସମ୍ପର୍କରେ ସଚେତନ କରିବା ଲାଗି ସ୍ୱାସ୍ଥ୍ୟ , ମାନବ ସମ୍ବଳ ବିକାଶ ଏବଂ ଏନଡିଏମଏ ସହିତ ସମନ୍ୱୟ ସ୍ଥାପନ କରି କାର୍ଯ୍ୟ କରିବା ଲାଗି ସୂଚନା ଏବଂ ପ୍ରସାରଣ ମନ୍ତ୍ରଣାଳୟକୁ ଦାୟିତ୍ୱ ଦିଆଯାଇଥିଲା । ଏଥିପାଇଁ ସ୍ୱାସ୍ଥ୍ୟମନ୍ତ୍ରଣାଳୟର ମୁଖପାତ୍ର ଦୈନିକ ତଥ୍ୟ ଯୋଗାଇ ଦେବେ ଯାହାଫଳରେ ଲୋକମାନଙ୍କ ନିକଟରେ ଠିକ ସମୟରେ ସୂଚନା ପହଁଚିପାରିବ । ଏନଡିଏମଏ ଏବଂ ସମ୍ପୃକ୍ତ ଏଜେନ୍ସି ଏବଂ ସରକାରୀ ବିଭାଗ ସହ ମିଶି ସ୍ୱାସ୍ଥ୍ୟ ମନ୍ତ୍ରଣାଳୟ ‘ ସଂକ୍ରମିତ ସ୍ଥାନ ’ ଚିହ୍ନଟ କରିବା ଓ ଡାକ୍ତରୀ ସୁବିଧା ଉପଲବ୍ଧତା ସମ୍ପର୍କରେ ସୂଚନା ପାଇଁ ଜିଆଇଏସ ମ୍ୟାପିଂ ବ୍ୟବସ୍ଥାକୁ ସକ୍ରିୟ କରିବ । ସ୍ୱାସ୍ଥ୍ୟମନ୍ତ୍ରଣାଳୟ ପକ୍ଷରୁ 23 ଜାନୁଆରୀ , 2020 ଠାରୁ ଆରମ୍ଭ କରାଯାଇଥିବା 24 ଘଣ୍ଟିଆ ହେଲ୍ପ ଲାଇନ ସୁବିଧା ବେଶ ସଫଳ ହୋଇଥିବା ବୈଠକରେ ସୂଚନା ଦିଆଯାଇଥିଲା । ବର୍ତ୍ତମାନ ସୁଦ୍ଧା ଏହି ନମ୍ବରକୁ 6 ହଜାର ଫୋନ କଲ ଆସିସାରିଛି ।


    କୋରୋନା ଭୂତାଣୁ ଦ୍ୱାରା ଦେଖାଦେଇଥିବା ସାର୍ବଜନୀନ ସ୍ୱାସ୍ଥ୍ୟ ଆହ୍ୱାନର ମୁକାବିଲା ଲାଗି ଗୋଷ୍ଠୀ ଏବଂ ସ୍ଥାନୀୟ ସଂସ୍ଥାଗୁଡ଼ିକର ସହଭାଗିତା ଜରୁରି ବୋଲି ବୈଠକରେ ମତପ୍ରକାଶ ପାଇଥିଲା । ଘରୋଇ କ୍ଷେତ୍ରକୁ ଅଧିକ ମାତ୍ରାରେ ସମ୍ପୃକ୍ତ କରିବା ଲାଗି ନିଷ୍ପତ୍ତି ନିଆଯାଇଥିଲା ।


    ଜନ ସମାବେଶ ଏଡ଼ାଇବା ଲାଗି ସ୍ୱାସ୍ଥ୍ୟ ବିଶେଷଜ୍ଞମାନେ ପରାମର୍ଶ ଦେଇଥିବାରୁ ବର୍ତ୍ତମାନ କୌଣସି ଅନ୍ତର୍ଜାତୀୟ ବୈଠକ କିମ୍ବା ସମ୍ମିଳନୀ ଆୟୋଜନ କରିବା ପୂର୍ବରୁ ସରକାରୀ ବିଭାଗ ଓ ମନ୍ତ୍ରଣାଳୟମାନେ ସ୍ୱାସ୍ଥ୍ୟ ମନ୍ତ୍ରଣାଳୟ ଠାରୁ ପରାମର୍ଶ ଗ୍ରହଣ କରିବେ ।


    ଏଥିପୂର୍ବରୁ ଆଜି ମାନନୀୟ ପ୍ରଧାନମନ୍ତ୍ରୀ ଟ୍ୱିଟ କହି ସୂଚନା ଦେଇଥିଲେ ଯେ ନୋଭେଲ କୋରୋନା ଭୂତାଣୁ ସଂକ୍ରମଣ ରୋକିବା ଲାଗି ଜନସମାବେଶ ଆୟୋଜନ ନକରିବା ଲାଗି ବିଶେଷଜ୍ଞମାନେ ପରାମର୍ଶ ଦେଇଛନ୍ତି । ତେଣୁ ମୁଁ ଏଥର ହୋଲି ମିଳନ କାର୍ଯ୍ୟକ୍ରମରେ ଯୋଗ ନଦେବା ଲାଗି ନିଷ୍ପତ୍ତି ନେଇଛି ।


    **********

    
    
    (Release ID: 1605288) Visitor Counter : 19