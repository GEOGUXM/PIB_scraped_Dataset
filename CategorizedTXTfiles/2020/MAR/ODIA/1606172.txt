      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଦେଶରେ 73 କରୋନା ଭୂତାଣୁ ସଂକ୍ରମିତ ଚିହ୍ନଟ ମୁକାବିଲା ଲାଗି କେନ୍ଦ୍ର ସରକାରଙ୍କ ତ୍ୱରାନ୍ୱିତ ପଦକ୍ଷେପ
      Posted On: 12 MAR 2020 7:50PM by PIB Bhubaneshwar


    ବର୍ତ୍ତମାନସୁଦ୍ଧା କରୋନା ଭୂତାଣୁ ଦ୍ୱାରା 73 ଜଣ ଭାରତୀୟ ସଂକ୍ରମିତ ହୋଇଛନ୍ତି । ଏମାନଙ୍କ ମଧ୍ୟରେ କେରଳର ତିନୋଟି ମାମଲାରେ ସଂକ୍ରମିତ ଚିକିତ୍ସିତ ହେବା ପରେ ସୁସ୍ଥ ହୋଇ ଘରକୁ ଫେରିଛନ୍ତି ।


    ନୋଭେଲ କରୋନା ଭୂତାଣୁ (କୋଭିଡ-19)କୁ ଏବେ ଆନୁଷ୍ଠାନିକ ଭାବେ ବିଶ୍ୱ ମହାମାରୀ ଭାବେ ଘୋଷଣା କରାଯାଇଛି । 114ଟି ଦେଶରେ 118 , 000 ଲୋକ କରୋନା ଭୂତାଣୁ ଦ୍ୱାରା ସଂକ୍ରମିତ ହେବା ପରେ ବିଶ୍ୱ ସ୍ୱାସ୍ଥ୍ୟ ସଂଗଠନ ପକ୍ଷରୁ ଏହାକୁ ଗତକାଲି ମହାମାରୀ ଭାବେ ଘୋଷଣା କରାଯାଇଥିଲା ।


    ଚୀନର ଉହାନରେ 31 ଡିସେମ୍ବର 2019ରେ ପ୍ରଥମ କରୋନା ମାମଲା ସାମ୍ନାକୁ ଆସିଥିଲା । ସେବେଠାରୁ ଭାରତ ଏହାର ମୁକାବିଲା ଲାଗି ସତର୍କତାମୂଳକ ପଦକ୍ଷେପ ଗ୍ରହଣ କରିଆସିଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ନିୟମିତ ଭାବେ କରୋନା ମୁକାବିଲା କ୍ଷେତ୍ରରେ ନିଆଯାଇଥିବା ପଦକ୍ଷେପ ସଂକ୍ରାନ୍ତରେ ବିଭିନ୍ନ ମନ୍ତ୍ରଣାଳୟ , ବିଭାଗ , ରାଜ୍ୟ ଓ କେନ୍ଦ୍ରଶାସିତ ପ୍ରଦେଶର ବରିଷ୍ଠ ଅଧିକାରୀଙ୍କ ସହିତ ଆଲୋଚନା କରି ସ୍ଥିତି ଅନୁଧ୍ୟାନ କରୁଛନ୍ତି ।


    30 ଜାନୁଆରୀ , 2020 କୋଭିଡ-19କୁ ବିଶ୍ୱ ସ୍ୱାସ୍ଥ୍ୟ ସଂଗଠନ ପକ୍ଷରୁ ଜନସ୍ୱାସ୍ଥ୍ୟ ଜରୁରିକାଳୀନ ସ୍ଥିତି ଭାବେ ଘୋଷଣା କରାଗଲା । ଏହାର ଯଥେଷ୍ଟ ପୂର୍ବରୁ 8 ଜାନୁଆରୀ , 2020 ପରଠାରୁ ଭାରତ କରୋନା ମୁକାବିଲା ଲାଗି ତତ୍ପରତା ପ୍ରକାଶ କରିସାରିଥିଲା । 17 ଜାନୁଆରୀ 2020ରେ ରାଜ୍ୟଗୁଡ଼ିକୁ ଚିକିତ୍ସା କ୍ଷେତ୍ରରେ ପ୍ରସ୍ତୁତ ରହିବା ଲାଗି ନିର୍ଦ୍ଦେଶ ଦିଆଯାଇଥିଲା । ସେହିଦିନ ଠାରୁ ପ୍ରବେଶ ପଥରେ ଯାଞ୍ଚ ବ୍ୟବସ୍ଥା ଆରମ୍ଭ କରାଯାଇଥିଲା ।


    କୋଭିଡ-19ର ମୁକାବିଲା ଲାଗି ସାମୁଦାୟିକ ଯାଞ୍ଚ ବ୍ୟବସ୍ଥା , ରୋଗୀଙ୍କୁ ଅଲଗା ରଖି ଚିକିତ୍ସା କରିବା , ସ୍ୱତନ୍ତ୍ର ଚିକିତ୍ସା ୱାର୍ଡ , ଯଥେଷ୍ଟ ସଂଖ୍ୟକ ବ୍ୟକ୍ତିଗତ ସୁରକ୍ଷା ସରଞ୍ଜାମ , ପ୍ରଶିକ୍ଷିତ ସ୍ୱାସ୍ଥ୍ୟକର୍ମୀ , ତ୍ୱରିତ କାର୍ଯ୍ୟାନୁଷ୍ଠାନ ଦଳକୁ ସୁଦୃଢ଼ କରିବା ଦିଗରେ ବିଭିନ୍ନ କେନ୍ଦ୍ର ମନ୍ତ୍ରଣାଳୟ , ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶର ସରକାରଙ୍କ ପକ୍ଷରୁ ବ୍ୟାପକ ପଦକ୍ଷେପ ଗ୍ରହଣ କରାଯାଇଥିଲା । 17 ଜାନୁଆରୀରେ ମୁମ୍ବାଇ , ଦିଲ୍ଲୀ ଓ କୋଲକାତା ବିମାନ ବନ୍ଦରରେ ଯାଞ୍ଚ ବ୍ୟବସ୍ଥା ଆରମ୍ଭ କରାଯାଇଥିଲା । 21 ଜାନୁଆରୀ , 2020ରେ ଏହାକୁ ଆହୁରି 4ଟି ବିମାନବନ୍ଦର ଚେନ୍ନାଇ , କୋଚି , ବେଙ୍ଗାଲୁରୁ , ହାଇଦ୍ରାବାଦକୁ ସମ୍ପ୍ରସାରିତ କରାଯାଇଥିଲା । ଧୀରେ ଧୀରେ 30ଟି ବିମାନ ବନ୍ଦରରେ ଯାତ୍ରୀଙ୍କ ସାମୁହିକ ଯାଞ୍ଚ ବ୍ୟବସ୍ଥାକୁ କାର୍ଯ୍ୟକାରୀ କରାଯାଇଥିଲା । ସେହିପରି 12ଟି ବୃହତ ଏବଂ 65ଟି କ୍ଷୁଦ୍ର ବନ୍ଦରରେ ପହଁଚୁଥିବା ଜାହାଜଗୁଡ଼ିକରେ ଥିବା ଯାତ୍ରୀଙ୍କୁ ଯାଞ୍ଚ କରାଯାଇଥିଲା ।


    ଭାରତ ସବୁବେଳେ ନିଜ ନାଗରିକମାନଙ୍କ ନିରାପତା ଓ କଲ୍ୟାଣ ପ୍ରତି ଦୃଷ୍ଟି ଦେଇ ଆସିଛି । ତେଣୁ 1 ଫେବୃଆରୀ , 2020 ଠାରୁ କୋଭିଡ-19 ପ୍ରଭାବିତ ଦେଶରେ ଅଟକି ରହିଥିବା ଭାରତୀୟଙ୍କୁ ଉଦ୍ଧାର କାର୍ଯ୍ୟ ଆରମ୍ଭ କରାଯାଇଥିଲା । ବର୍ତ୍ତମାନସୁଦ୍ଧା ଭାରତ ସରକାର 900 ଭାରତୀୟ ନାଗରିକ ଏବଂ ମାଳଦୀପ , ମିଆଁମାର , ବାଂଲାଦେଶ , ଚୀନ , ଆମେରିକା , ମାଡାଗାସ୍କର , ଶ୍ରୀଲଙ୍କା , ନେପାଳ , ଦକ୍ଷିଣ ଆଫ୍ରିକା ଏବଂ ପେରୁ ଆଦି ଦେଶର 48 ଜଣ ନାଗରିକଙ୍କୁ ଉଦ୍ଧାର କରିସାରିଛନ୍ତି ।


    ଏହା ଅତିରିକ୍ତ ଇଟାଲୀରୁ ଉଦ୍ଧାର ହୋଇଥିବା 83 ଜଣ ଗତକାଲି ଭାରତରେ ପହଁଚିଛନ୍ତି ଏବଂ ସେମାନଙ୍କୁ ମାନେସାର ସୁବିଧା କେନ୍ଦ୍ରରେ ପୃଥକ ଭାବେ ରଖାଯାଇଛି । ଡାକ୍ତରଖାନାରେ ଚିକିତ୍ସିତ ହେଉଥିବା ସମସ୍ତ ନାଗରିକଙ୍କ ସ୍ୱାସ୍ଥ୍ୟାବସ୍ଥା ସ୍ଥିର ରହିଛି ।


    ପ୍ରଧାନମନ୍ତ୍ରୀଙ୍କ ନିର୍ଦ୍ଦେଶକ୍ରମେ ଏକ ଉଚ୍ଚସ୍ତରୀୟ ମନ୍ତ୍ରୀ ଗୋଷ୍ଠୀ ଗଠନ କରାଯାଇଛି । ଏହି ଗୋଷ୍ଠୀ ଦେଶରେ କୋଭିଡ-19 ମୁକାବିଲାର ସ୍ଥିତି ଅନୁଧ୍ୟାନ କରିବା ସହିତ ଏହାର ମୁକାବିଲା ଦିଗରେ ପଦକ୍ଷେପକୁ ତ୍ୱରାନ୍ୱିତ କରୁଛି । ବର୍ତ୍ତମାନସୁଦ୍ଧାର ସ୍ଥିତି ଅନୁଧ୍ୟାନ , ସମୀକ୍ଷା ଓ ମାର୍ଗଦର୍ଶନ ଲାଗି ମନ୍ତ୍ରୀଗୋଷ୍ଠୀର 6ଟି ବୈଠକୁ ଅନୁଷ୍ଠିତ ହୋଇସାରିଲାଣି ।


    ସ୍ଥିତିରେ ଦ୍ରୁତ ପରିବର୍ତ୍ତନ ହେଉଥିବାର ଲକ୍ଷ୍ୟ ରଖି ଗତକାଲି ମନ୍ତ୍ରୀଗୋଷ୍ଠୀର ଦୁଇଟି ବୈଠକ ଅନୁଷ୍ଠିତ ହୋଇଥିଲା । ଭାରତୀୟ ନାଗରିକଙ୍କ ହିତ ଲାଗି ବିଭିନ୍ନ ସତର୍କତାମୂଳକ ପଦକ୍ଷେପ ଗ୍ରହଣ କରିବା ଉପରେ ମନ୍ତ୍ରୀଗୋଷ୍ଠୀ ପକ୍ଷରୁ ଗୁରୁତ୍ୱାରୋପ କରାଯାଇଥିଲା । କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ସଚିବମାନଙ୍କୁ ନେଇ ଗଠିତ ସମିତିର ସୁପାରିସକ୍ରମେ ମନ୍ତ୍ରୀଗୋଷ୍ଠୀ ଗତ ସନ୍ଧ୍ୟାରେ ନିମ୍ନୋକ୍ତ ଗୁରୁତ୍ୱପୂର୍ଣ୍ଣ ନିର୍ଣ୍ଣୟ ଗ୍ରହଣ କରିଛି:


    • ସମସ୍ତ ଭିସା (କୂଟନୈତିକ , ସରକାରୀ , ମିଳିତ ଜାତିସଂଘ/ଅନ୍ତର୍ଜାତୀୟ ସଂଗଠନ , ନିଯୁକ୍ତି , ପ୍ରକଳ୍ପ ଭିସାକୁ ଛାଡ଼ି) 15 ଏପ୍ରିଲ , 2020 ପର୍ଯ୍ୟନ୍ତ ରଦ୍ଦ କରାଯାଇଛି । ଏହା 13 ମାର୍ଚ୍ଚ , 2020 ଗୁରୁବାର ଅପରାହ୍ଣ 5ଟା 30ମିନିଟ ଠାରୁ ସମସ୍ତ ପ୍ରସ୍ଥାନ ସ୍ଥଳୀ (ବିମାନ ବନ୍ଦର , ସାମୁଦ୍ରିକ ବନ୍ଦର ଓ ଅନ୍ତର୍ଜାତୀୟ ସ୍ଥଳ ସୀମା)ରେ ଲାଗୁ ହେବ ।


    • ଓସିଆଇ କାର୍ଡଧାରୀମାନଙ୍କୁ ମିଳୁଥିବା ଭିସାମୁକ୍ତ ଯାତ୍ରା ସୁବିଧାକୁ 15 ଏପ୍ରିଲ , 2020 ପର୍ଯ୍ୟନ୍ତ ସ୍ଥଗିତ ରଖାଯାଇଛି । ଏହା ମଧ୍ୟ ପ୍ରସ୍ଥାନ ସ୍ଥଳୀରେ 13 ମାର୍ଚ୍ଚ , 2020 ଅପରାହ୍ଣ ସାଢ଼େ 5ଟାରୁ ଲାଗୁ ହେବ ।


    • ଭାରତରେ ପୂର୍ବରୁ ଥିବା ଓସିଆଇ କାର୍ଡଧାରୀ ନିଜ ଇଚ୍ଛାମୁତାବକ ଦେଶର ଯେକୌଣସି ସ୍ଥାନରେ ରହିପାରିବେ ।


    • ଭାରତରେ ପୂର୍ବରୁ ଥିବା ସମସ୍ତ ବିଦେଶୀ ନାଗରିକଙ୍କ ଭିସା ସମ୍ପୂର୍ଣ୍ଣ ରୂପେ ବୈଧ ରହିବ । ଏହାର ଅବଧି ବୃଦ୍ଧି , ପରିବର୍ତ୍ତନ ଆଦି ନିମନ୍ତେ ସେମାନେ ଚାହିଁଲେ ଇ-ଏଫଆରଆରଓ ମଡ୍ୟୁଲ ଜରିଆରେ ନିକଟତମ ଏଫଆରଆର/ଏଫଆରଓ ସହିତ ଯୋଗାଯୋଗ କରିପାରିବେ ।


    • ଜରୁରି କାରଣରୁ ଭାରତ ଆସିବା ଲାଗି ଚାହୁଁଥିବା ବିଦେଶୀ ନାଗରିକ , ନିକଟତମ ଭାରତୀୟ ମିଶନ ସହିତ ଯୋଗାଯୋଗ କରିପାରିବେ ।


    • ଭିସା କଟକଣା ବ୍ୟତୀତ ଇଟାଲୀ ଓ କୋରିଆ ଗସ୍ତ କରିଥିବା ଯାତ୍ରୀ ଭାରତରେ ପ୍ରବେଶ କରିବା ଲାଗି ଚାହୁଁଥିଲେ ସେହି ଦେଶର ସ୍ୱାସ୍ଥ୍ୟ ଅଧିକାରୀଙ୍କ ଦ୍ୱାରା କ୍ଷମତାପ୍ରାପ୍ତ ପରୀକ୍ଷାଗାରରେ ପରୀକ୍ଷଣ ପରେ କରୋନା ଭୂତାଣରୁ ମୁକ୍ତ ବୋଲି ପ୍ରମାଣପତ୍ର ଆଣିବାକୁ ହେବ । ଏହା 10 ମାର୍ଚ୍ଚ , 2020 ରାତି 12ଟାଠାରୁ ଲାଗୁ ହୋଇଛି ଏବଂ କରୋନା ଭୂତାଣୁ ନିୟନ୍ତ୍ରଣ ଲାଗି ଏହା ଏକ ଅସ୍ଥାୟୀ ଉପାୟ ।


    • 15 ଫେବୃଆରୀ , 2020 ପରେ ଚୀନ , ଇଟାଲୀ , ଇରାନ , କୋରିଆ ଗଣରାଜ୍ୟ , ଫ୍ରାନ୍ସ , ସ୍ପେନ ଓ ଜର୍ମାନୀଗସ୍ତ କରି ଫେରିଥିବା ଭାରତୀୟ ନାଗରିକଙ୍କ ସମେତ ସମସ୍ତ ଯାତ୍ରୀମାନଙ୍କୁ 14 ଦିନ ପର୍ଯ୍ୟନ୍ତ କ୍ୱାରେଂଟିନ (ପୃଥକ ଶିବିର)ରେ ରଖାଯିବ । ଏହା ମଧ୍ୟ ପ୍ରସ୍ଥାନ ପଥଠାରେ 13 ମାର୍ଚ୍ଚ , 2020 ଅପରାହ୍ଣ ସାଢ଼େ 5ଟାଠାରୁ ଲାଗୁ ହୋଇଛି ।


    • ଭାରତୀୟ ନାଗରିକଙ୍କ ସମେତ ଏଠାକୁ ଆସୁଥିବା ସମସ୍ତ ଯାତ୍ରୀଙ୍କୁ ଅନାବଶ୍ୟକ ଯାତ୍ରା ଏଡ଼ାଇବା ଲାଗି ପରାମର୍ଶ ଦିଆଯାଉଛି ଏବଂ ସୂଚିତ କରାଯାଉଛି ଯେ ଭାରତକୁ ଆସିଲେ ସେମାନଙ୍କୁ ଅତିକମରେ 14 ଦିନ ପର୍ଯ୍ୟନ୍ତ କ୍ୱାରେଂଟିନରେ ରଖାଯିବ ।


    • ଚୀନ , ଇଟାଲୀ , ଇରାନ , କୋରିଆ ଗଣରାଜ୍ୟ , ଫ୍ରାନ୍ସ , ସ୍ପେନ ଓ ଜର୍ମାନୀ ନଯିବା ଲାଗି ଭାରତୀୟ ନାଗରିକମାନଙ୍କୁ ସ୍ପଷ୍ଟ ଭାବେ ପରାମର୍ଶ ଦିଆଯାଉଛି ।


    • ଭାରତ ଫେରୁଥିବା ସମସ୍ତ ଅନ୍ତର୍ଜାତୀୟ ଯାତ୍ରୀମାନଙ୍କୁ ନିଜ ସ୍ୱାସ୍ଥ୍ୟ ପ୍ରତି ଯତ୍ନ ନେବା ଏବଂ ଭାରତ ସରକାରଙ୍କ ଦ୍ୱାରା ବିସ୍ତୃତ ଭାବେ ଦିଆଯାଇଥିବା ନିର୍ଦ୍ଦେଶକୁ ପାଳନ କରିବାର ଆବଶ୍ୟକତା ରହିଛି ।


    • ସ୍ଥଳ ସୀମା ମାଧ୍ୟମରେ ଅନ୍ତର୍ଜାତୀୟ ଯାତାୟାତକୁ ପ୍ରଭାବୀ ନିରୀକ୍ଷଣ ସୁବିଧା ଥିବା ନିର୍ଦ୍ଧାରିତ ଚେକ ପୋଷ୍ଟରେ ହିଁ ସୀମିତ ରଖାଯିବ । ଏଗୁଡ଼ିକୁ ଗୃହ ମନ୍ତ୍ରଣାଳୟ ଦ୍ୱାରା ପୃଥକ ଭାବେ ସୂଚିତ କରାଯିବ ।


    • ଭାରତରେ ପ୍ରବେଶ କରୁଥିବା ସମସ୍ତ ଅନ୍ତର୍ଜାତୀୟ ଯାତ୍ରୀ ପାଇଁ ସ୍ୱାସ୍ଥ୍ୟ ଅଧିକାରୀ ଓ ଇମିଗ୍ରେସନ ଅଧିକାରୀଙ୍କ ନିକଟରେ ସତ୍ୟପାଠ (ବ୍ୟକ୍ତିଗତ ବିବରଣୀ ସହିତ ଫୋନ ନମ୍ବର ଏବଂ ଭାରତରେ ଠିକଣା ସମେତ) ଦାଖଲକରିବା ଏବଂ ସମସ୍ତ ଦିଗରେ ନିର୍ଦ୍ଧାରିତ ସ୍ୱାସ୍ଥ୍ୟ କାଉଂଟରରେ ବ୍ୟାପକ ସ୍ୱାସ୍ଥ୍ୟ ପରୀକ୍ଷଣର ସମ୍ମୁଖୀନ ହେବାର ଆବଶ୍ୟକତା ରହିଛି ।


    **********


    

    
    (Release ID: 1606172) Visitor Counter : 20
    
    
      Read this release in: English