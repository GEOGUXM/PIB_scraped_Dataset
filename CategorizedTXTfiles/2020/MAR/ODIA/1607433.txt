      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କୋଭିଡ-19 ମୁକାବିଲା ଲାଗି ଦେଶବାସୀଙ୍କୁ ପ୍ରଧାନମନ୍ତ୍ରୀଙ୍କ ବାର୍ତ୍ତା
      Posted On: 19 MAR 2020 7:22PM by PIB Bhubaneshwar


    ନମସ୍ତେ ,


    ମୋର ପ୍ରିୟ ଦେଶବାସୀ , ସାରା ବିଶ୍ୱ ବର୍ତ୍ତମାନ ସଂକଟର ବହୁତ ବଡ଼ ଗମ୍ଭୀର ସମୟ ଦେଇ ଗତି କରୁଛି । ସାଧାରଣତଃ , ଯେତେବେଳେ କୌଣସି ପ୍ରାକୃତିକ ସଂକଟକ ଆସିଥାଏ , ତାହା କୌଣସି ରାଜ୍ୟ କିମ୍ବା ଦେଶ ପର୍ଯ୍ୟନ୍ତ ସୀମିତ ରହିଥାଏ । କିନ୍ତୁ ଏଥର ଏପରି ଏକ ସଂକଟ ଆସିଛି , ଯାହା ସାରା ବିଶ୍ୱର ସମ୍ପୂର୍ଣ୍ଣ ମାନବ ଜାତିକୁ ସଂକଟରେ ପକାଇ ଦେଇଛି । ଯେତେବେଳେ ପ୍ରଥମ ବିଶ୍ୱ ଯୁଦ୍ଧ ହୋଇଥିଲା , ଦ୍ୱିତୀୟ ବିଶ୍ୱଯୁଦ୍ଧ ହୋଇଥିଲା , ସେତେବେଳେ ମଧ୍ୟ ଏତେ ଯୁଦ୍ଧ ଦ୍ୱାରା ପ୍ରଭାବିତ ହୋଇନଥିଲେ ଯେତିକି ଦେଶ ଆଜି କରୋନାର ଏହି ରୋଗ ଦ୍ୱାରା ପ୍ରଭାବିତ ହୋଇଛନ୍ତି ।


    ଗତ ଦୁଇ ମାସ ଧରି ଆମେ ନିରନ୍ତର ବିଶ୍ୱରୁ ଆସୁଥିବା କରୋନା ଭୂତାଣୁ ସହ ଜଡ଼ିତ ଚିନ୍ତାଜନକ ଖବର ଦେଖୁଛୁ , ଶୁଣୁଛୁ । ଏହି ଦୁଇ ମାସ ମଧ୍ୟରେ ଭାରତର 130 କୋଟି ନାଗରିକ କରୋନା ଭଳି ବୈଶ୍ୱିକ ମହାମାରୀକୁ ସାହସର ସହିତ ମୁକାବିଲା କରିଛନ୍ତି । ସମସ୍ତ ଦେଶବାସୀ ଆବଶ୍ୟକ ସାବଧାନତା ଅବଲମ୍ବନ କରିବା ଲାଗି ଭରପୂର ପ୍ରୟାସ ମଧ୍ୟ କରିଛନ୍ତି । କିନ୍ତୁ ଗତ କିଛିଦିନ ଧରି ଏପରି ଏକ ପରିବେଶ ସୃଷ୍ଟି ହୋଇଛି , ପରିସ୍ଥିତି ଦେଖାଦେଇଛି ଯେ ଲାଗୁଛି ଯେପରି ଆମେ ସଂକଟରୁ ସୁରକ୍ଷିତ ହୋଇ ରହିଛୁ । ଲାଗୁଛି ସବୁ ଠିକ୍ ଅଛି । ବୈଶ୍ୱିକ ମହାମାରୀ କରୋନା ପ୍ରତି ଏପରି ନିଶ୍ଚିତ ହୋଇ ରହିଯିବା ଠିକ ନୁହେଁ । ତେଣୁ ପ୍ରତ୍ୟେକ ଦେଶବାସୀ ସଜାଗ ରହିବା , ସତର୍କ ରହିବା , ବହୁତ ଆବଶ୍ୟକ ।


    ସାଥୀଗଣ ,


    ମୁଁ ଆପଣମାନଙ୍କୁ ଯେତେବେଳେ , ଯାହା କିଛି ମାଗିଛି ମୋତେ କେବେ ବି ଦେଶବାସୀ ନିରାଶ କରିନାହାନ୍ତି । ଏହା ଆପଣମାନଙ୍କ ଆଶୀର୍ବାଦର ଶକ୍ତି ଯେ ଆମେ ସମସ୍ତେ ମିଶି ଆମର ନିର୍ଦ୍ଧାରିତ ଲକ୍ଷ୍ୟ ଦିଗରେ ଆଗକୁ ବଢ଼ୁଛୁ । ପ୍ରୟାସ ସଫଳ ମଧ୍ୟ ହେଉଛି । ଆଜି ମୁଁ ସମସ୍ତ ଦେଶବାସୀଙ୍କ ଠାରୁ 130 କୋଟି ଦେଶବାସୀଙ୍କ ଠାରୁ , ଆପଣ ସମସ୍ତଙ୍କୁ ଠାରୁ କିଛି ମାଗିବାକୁ ଆସିଛି , ମୋର ଆପଣମାନଙ୍କ ଠାରୁ ଆପଣଙ୍କ ଆଗାମୀ କିଛି ସପ୍ତାହ ଦରକାର , ଆଗାମୀ କିଛି ସମୟ ଦରକାର ।


    ମୋର ପ୍ରିୟ ଦେଶବାସୀ ,


    ବର୍ତ୍ତମାନ ସୁଦ୍ଧା ବିଜ୍ଞାନ କରୋନା ମହାମାରୀ କବଳରୁ ରକ୍ଷା ପାଇବା ଲାଗି କୌଣସି ନିଶ୍ଚିତ ସମାଧାନ ବାହାର କରିପାରିନାହିଁ । ଏହାର କୌଣସି ଟିକା ମଧ୍ୟ ବାହାରିପାରିନାହିଁ । ଏଭଳି ସ୍ଥିତିରେ ସମସ୍ତଙ୍କ ଚିନ୍ତା ବଢ଼ିବା ସ୍ୱାଭାବିକ । ବିଶ୍ୱର ବିଭିନ୍ନ ଦେଶରେ କରୋନା ଭୂତାଣୁ ଏବଂ ଏହାର ପ୍ରଭାବ ଅଧିକ ଦେଖିବାକୁ ମିଳୁଛି । ସେଠାରେ ଅଧ୍ୟୟନରେ ଆଉ ଏକ କଥା ସାମ୍ନାକୁ ଆସିଛି । ଏସବୁ ଦେଶରେ ପ୍ରାରମ୍ଭିକ କିଛି ଦିନ ପରେ ଅଚାନକ ରୋଗର ଏକପ୍ରକାର ବିସ୍ଫୋରଣ ହୋଇଛି । ଏସବୁ ଦେଶରେ କରୋନା ସଂକ୍ରମିତଙ୍କ ସଂଖ୍ୟା ଖୁବ ଦ୍ରୁତ ଗତିରେ ବୃଦ୍ଧି ପାଇଛି ।


    ଭାରତ ସରକାର ଏହି ସ୍ଥିତିରେ , ଏହି ବୈଶ୍ୱିକ ମହାମାରୀ ସଂକ୍ରମଣର ଟ୍ରାକ ରେକର୍ଡ ଉପରେ ସମ୍ପୂର୍ଣ୍ଣ ନଜର ରଖିଛନ୍ତି । ତେବେ କିଛି ଦେଶ ଏପରି ଅଛନ୍ତି , ଯେଉଁମାନେ ଆବଶ୍ୟକ ନିଷ୍ପତ୍ତି ନେଇଛନ୍ତି ଏବଂ ନିଜ ଦେଶର ଲୋକମାନଙ୍କୁ ଅଧିକରୁ ଅଧିକ ପୃଥକ ରଖି ସ୍ଥିତିକୁ ନିୟନ୍ତ୍ରଣରେ ରଖିଛନ୍ତି । ଏଥିରେ ନାଗରିକମାନଙ୍କ ଭୂମିକା ଗୁରୁତ୍ୱପୂର୍ଣ୍ଣ । ଭାରତ ଭଳି 130 କୋଟି ଜନସଂଖ୍ୟା ଥିବା ଦେଶ ସମ୍ମୁଖରେ ଏହି ଆହ୍ୱାନ , ଆମେ ପୁଣି ଏପରି ଏକ ଦେଶ ଯାହା ବିକାଶ ଲାଗି ସବୁବେଳେ ପ୍ରଯତ୍ନଶୀଳ , ଆମ ଭଳି ଦେଶ ଉପରେ କରୋନାର ଏହି ସଂକଟ ସାଧାରଣ କଥା ନୁହେଁ । ଆଜି ଯେତେବେଳେ ବଡ଼ ଏବଂ ବିକଶିତ ଦେଶରେ ଆମେ ଏହି ମହାମାରୀର ବ୍ୟାପକ ପ୍ରଭାବ ଦେଖୁଛୁ , ଭାରତ ଉପରେ ଏହାର କୌଣସି ପ୍ରଭାବ ପଡ଼ିବ ନାହିଁ ତାହା ମାନିନେବା ଭୁଲ । ସେଥିପାଇଁ ଏହି ବୈଶ୍ୱିକ ମହାମାରୀର ମୁକାବିଲା କରିବା ପାଇଁ ଦୁଇଟି ପ୍ରମୁଖ କଥାର ଆବଶ୍ୟକତା ରହିଛି । ପ୍ରଥମଟି ହେଲା ସଂକଳ୍ପ , ଦ୍ୱିତୀୟଟି ହେଲା ସଂଯମତା , ସଂକଳ୍ପ ଓ ସଂଯମତା । ଆଜି 130 କୋଟି ଦେଶବାସୀ ନିଜ ସଂକଳ୍ପକୁ ଆହୁରି ଦୃଢ଼ କରିବା ଜରୁରି ଯେ ଆମେ ଏହି ବୈଶ୍ୱିକ ମହାମାରୀକୁ ରୋକିବା ଲାଗି ଜଣେ ନାଗରିକ ଭାବେ ନିଜ କର୍ତ୍ତବ୍ୟର ପାଳନ କରିବୁ । କେନ୍ଦ୍ର ସରକାର , ରାଜ୍ୟ ସରକାରଙ୍କ ଦିଶା ନିର୍ଦ୍ଦେଶକୁ ସମ୍ପୂର୍ଣ୍ଣ ଭାବେ ପାଳନ କରିବୁ । ଆଜି ଆମମାନଙ୍କୁ ଏହି ସଂକଳ୍ପ ନେବାକୁ ପଡ଼ିବ ଯେ ଆମେ ନିଜେ ସଂକ୍ରମିତ ହେବାରୁ ରକ୍ଷା ପାଇବା ଏବଂ ଅନ୍ୟମାନଙ୍କୁ ମଧ୍ୟ ସଂକ୍ରମିତ ହେବାରୁ ରକ୍ଷା କରିବା ।


    ସାଥୀଗଣ , ଏଭଳି ବୈଶ୍ୱିକ ମହାମାରୀରେ ଗୋଟିଏ ମନ୍ତ୍ର କାମ କରିଥାଏ ଯେ ଆମେ ସୁସ୍ଥ ତ ’ ଜଗତ ସୁସ୍ଥ । ଆମେ ସୁସ୍ଥ ତ ’ ଜଗତ ସୁସ୍ଥ । ଏଭଳି ସ୍ଥିତିରେ ଯେତେବେଳେ ଏହି ରୋଗର କୌଣସି ଔଷଧ ନାହିଁ । ଆମେ ନିଜେ ସୁସ୍ଥ ରହିବା ସବୁଠୁ ବଡ଼ ଆବଶ୍ୟକତା । ଏହି ରୋଗରୁ ବର୍ତିବା ଏବଂ ନିଜେ ସୁସ୍ଥ ରହିବା ଲାଗି ଆଉ ଏକ ବାଧ୍ୟତା ହେଉଛି ସଂଯମ । ସଂଯମର ଉପାୟ ହେଉଛି ଭିଡ଼ରୁ ବର୍ତ୍ତିବା , ଘରୁ ବାହାରକୁ ନବାହାରିବା , ଆଜିକାଲି ଯାହାକୁ ସୋସିଆଲ ଡିଷ୍ଟାନ୍ସିଂ କୁହାଯାଉଛି । କରୋନା ବୈଶ୍ୱିକ ମହାମାରୀର ଏହି ସମୟରେ ଏହି ସୋସିଆଲ ଡିଷ୍ଟାନ୍ସିଂ ଅତି ଜରୁରି ଏବଂ ପ୍ରଭାବୀ ମଧ୍ୟ । ଆମର ସଂକଳ୍ପ ଓ ସଂଯମ ଏହି ବୈଶ୍ୱିକ ମହାମାରୀକୁ କମ କରିବାରେ ବହୁତ ବଡ଼ ଭୂମିକା ତୁଲାଇବ ।


    ସେଥିପାଇଁ ଯଦି ଆପଣଙ୍କୁ ଲାଗୁଛି ଯେ ଆପଣମାନେ ଠିକ ଅଛନ୍ତି , ଆପଣମାନଙ୍କୁ କିଛି ହେବ ନାହିଁ , ଆପଣମାନେ ଏମିତି ବଜାରରେ ବୁଲୁଥିବେ , ରାସ୍ତାରେ ବୁଲୁଥିବେ , ଏବଂ କରୋନାରୁ ରକ୍ଷା ପାଇଯିବେ । ମୁଁ ଭାବୁଛି ଏଭଳି ଭାବନା ଠିକ ନୁହେଁ । ଏପରି କରି ଆପଣ ନିଜ ସହିତ ଏବଂ ନିଜ ପ୍ରିୟଜନ , ପରିବାର ସହିତ ଅନ୍ୟାୟ କରିବେ ।


    ସେଥିପାଇଁ ମୋର ସମସ୍ତ ଦେଶବାସୀଙ୍କୁ ଅନୁରୋଧ ଯେ ଆଗାମୀ କିଛି ସପ୍ତାହ ପର୍ଯ୍ୟନ୍ତ , ଅତି ଜରୁରି ଥିଲେ ଘରୁ ବାହାରକୁ ବାହାରନ୍ତୁ । ଯେତେ ସମ୍ଭବ , ଆପଣ ନିଜ କାମ , ବ୍ୟବସାୟ ସହ ସମ୍ପର୍କିତ ହୋଇଥାଉ , ଅଫିସ ସହିତ ଜଡ଼ିତ ହୋଇଥାଉ । ଘରେ ଥାଇ ହିଁ କରନ୍ତୁ ।


    ଯେଉଁମାନେ ସରକାରୀ ସେବାରେ ଅଛନ୍ତି , ଡାକ୍ତରଖାନାରେ ନିୟୋଜିତ ଅଛନ୍ତି , ଜନପ୍ରତିନିଧି , ମିଡିଆ କର୍ମୀ , ସେମାନଙ୍କ ସକ୍ରିୟତା ଆବଶ୍ୟକ ଅଟେ । କିନ୍ତୁ ସମାଜର ବାକି ସବୁ ଲୋକମାନଙ୍କୁ ନିଜକୁ ବାକି ସମାଜ ଠାରୁ ଦୂରେଇ ନେବାର ଆବଶ୍ୟକତା ରହିଛି ।


    ମୋର ଆଉ ଏକ ଆଗ୍ରହ ହେଉଛି ଆମ ପରିବାରରେ ଯେଉଁମାନେ ବରିଷ୍ଠ ନାଗରିକ , ଯେଉଁମାନଙ୍କର ବୟସ 65 ବର୍ଷରୁ ଊର୍ଦ୍ଧ୍ଵ , ସେମାନେ ଆଗାମୀ କିଛି ସପ୍ତାହ ପର୍ଯ୍ୟନ୍ତ ବାହାରକୁ ଯାଆନ୍ତୁ ନାହିଁ ।


    ଆଜିର ପିଢ଼ି ଏଥିପ୍ରତି ଅଧିକ ପରିଚିତ ନଥିବ , କିନ୍ତୁ ଆଗ କାଳରେ ଯେତେବେଳେ କୌଣସି ଯୁଦ୍ଧ ପରିସ୍ଥିତି ଦେଖାଦେଉଥିଲା , ଗାଁ ଗାଁରେ ବ୍ଲାକ ଆଉଟ ପରିସ୍ଥିତି ଦେଖାଦେଉଥିଲା । ଘର କାଚରେ କାଗଜ ଲଗାଇ ଦିଆଯାଉଥିଲା , ଲାଇଟ ବନ୍ଦ କରି ଦିଆଯାଉଥିଲା , ଲୋକମାନେ ଦଳ ଦଳ ପରି ପହରା ଦେଉଥିଲେ ।


    ଏହା ବେଳେ ବେଳେ ବହୁତ ଦିନ ପର୍ଯ୍ୟନ୍ତ ଚାଲୁଥିଲା । ଯୁଦ୍ଧ ହେଉନଥିଲେ ମଧ୍ୟ ଅଧିକ ସଚେତନ ନଗରପାଳିକାଗୁଡ଼ିକ ବ୍ଲାକ ଆଉଟ ଡ୍ରିଲ ମଧ୍ୟ କରାଉଥିଲେ ।


    ସାଥୀଗଣ ,


    ମୁଁ ଆଜି ପ୍ରତ୍ୟେକ ଦେଶବାସୀଙ୍କ ଠାରୁ ଆଉ ଏକ ସମର୍ଥନ ଚାହୁଁଛି ।


    ଏହା ଜନତାଙ୍କ କର୍ଫୁ ।


    ଜନତା କର୍ଫୁ ଅର୍ଥାତ ଜନତାଙ୍କ ପାଇଁ , ଜନତାଙ୍କ ଦ୍ୱାରା , ନିଜ ଉପରେ ଲାଗୁ ହୋଇଥିବା କର୍ଫୁ ।


    ଏହି ରବିବାର ଅର୍ଥାତ , 22 ମାର୍ଚ୍ଚରେ ସକାଳ 7ଟାଠାରୁ ରାତି 9ଟା ପର୍ଯ୍ୟନ୍ତ ସମସ୍ତ ଦେଶବାସୀଙ୍କୁ ଜନତା କର୍ଫୁ ପାଳନ କରିବାକୁ ହେବ ।


    ଏହି ସମୟରେ ସେମାନେ ଘରୁ ବାହାରକୁ ବାହାରିବେ ନାହିଁ , ରାସ୍ତାକୁ ଯିବେ ନାହିଁ , ଗଳିକନ୍ଦିକୁ ଯିବେ ନାହିଁ । କେବଳ ଆବଶ୍ୟକ ସେବା ସହିତ ଜଡ଼ିତ ଲୋକମାନେ ହିଁ 22 ମାର୍ଚ୍ଚରେ ନିଜ ଘରୁ ବାହାରିବେ ।


    ସାଥୀଗଣ , 22 ମାର୍ଚ୍ଚରେ ଆମର ଏହି ପ୍ରୟାସ , ଆମର ଆତ୍ମ ସଂଯମ , ଦେଶ ହିତରେ କର୍ତ୍ତବ୍ୟ ପାଳନ କରିବାର ସଂକଳ୍ପର ଏକ ପ୍ରତୀକ ହେବ ।


    22 ମାର୍ଚ୍ଚରେ ଜନତା-କର୍ଫୁର ସଫଳତା , ଏହାର ଅନୁଭବ , ଆମକୁ ଆଗାମୀ ଆହ୍ୱାନ ଲାଗି ମଧ୍ୟ ପ୍ରସ୍ତୁତ କରିବ ।


    ମୁଁ ଦେଶର ସମସ୍ତ ରାଜ୍ୟ ସରକାରଙ୍କୁ ମଧ୍ୟ ଅନୁରୋଧ କରିବି ଯେ ସେମାନେ ଜନତା କର୍ଫୁ ପାଳନ କରିବାର ନେତୃତ୍ୱ ନିଅନ୍ତୁ ।


    ଏନସିସି , ଏନଏସଏସ ସହ ଜଡ଼ିତ ଯୁବକ , ଦେଶର ପ୍ରତ୍ୟେକ ଯୁବକ , ନାଗରିକ ସମାଜ , ପ୍ରତ୍ୟେକ ପ୍ରକାରର ସଂଗଠନ ଏ ସମସ୍ତଙ୍କୁ ମଧ୍ୟ ଅନୁରୋଧ କରିବି ଯେ ଏବେ ଠାରୁ ଆସନ୍ତା 2 ଦିନ ପର୍ଯ୍ୟନ୍ତ ଜନତା କର୍ଫୁ ବିଷୟରେ ଜନସାଧାରଣଙ୍କୁ ସଚେତନ କରାନ୍ତୁ । ସମ୍ଭବ ହେଲେ ପ୍ରତ୍ୟେକ ବ୍ୟକ୍ତି ପ୍ରତିଦିନ ଅତି କମରେ 10ଜଣ ଲୋକଙ୍କୁ ଫୋନ କରି କରୋନା ଭୂତାଣୁ ଠାରୁ ରକ୍ଷା ପାଇବା ଲାଗି ଜନତା-କର୍ଫୁ ବିଷୟରେ କୁହନ୍ତୁ ।


    ସାଥୀଗଣ ,


    ଏହି ଜନତା କର୍ଫୁ ଏକ ପ୍ରକାରରେ ଆମ ପାଇଁ , ଭାରତବାସୀଙ୍କ ପାଇଁ ଏକ ପରୀକ୍ଷା ଭଳି ହେବ ।


    ଏହା କରୋନା ଭଳି ବୈଶ୍ୱିକ ମହାମାରୀ ବିରୋଧରେ ଲଢ଼େଇ ପାଇଁ ଭାରତ କେତେ ମାତ୍ରାରେ ପ୍ରସ୍ତୁତ , ତାହା ଦେଖିବା ଏବଂ ପରୀକ୍ଷା କରିବାର ମଧ୍ୟ ସମୟ ।


    ଆପଣମାନଙ୍କର ଏହି ପ୍ରୟାସ ମଧ୍ୟରେ , ଜନତା – କର୍ଫୁ ଦିନ , 22 ମାର୍ଚ୍ଚକୁ ମୁଁ ଆପଣମାନଙ୍କ ଠାରୁ ଆଉ ଏକ ସହଯୋଗ ଚାହୁଁଛି । ଏହି କରୋନା ଭଳି ବୈଶ୍ୱିକ ମହାମାରୀ ବିରୋଧୀ ଲଢ଼େଇ ଲାଗି ଭାରତ କେତେ ପ୍ରସ୍ତୁତ , ଏହା ଦେଖିବା ଏବଂ ପରୀକ୍ଷା କରିବାର ମଧ୍ୟ ସମୟ ଆସିଯାଇଛି ।


    ସାଥୀଗଣ ,


    ଗତ 2 ମାସ ଧରି ଲକ୍ଷାଧିକ ଲୋକ ଡାକ୍ତରଖାନାରେ , ବିମାନ ବନ୍ଦରରେ , ଦିନ ରାତିରେ କାମରେ ଲାଗିଛନ୍ତି । ଡାକ୍ତର ହୁଅନ୍ତୁ , ନର୍ସ ହୁଅନ୍ତୁ , ହସ୍ପିଟାଲ କର୍ମଚାରୀ ହୁଅନ୍ତୁ , ସଫେଇ କାର୍ଯ୍ୟରେ ନିୟୋଜିତ ଆମର ଭାଇ-ଭଉଣୀ ହୁଅନ୍ତୁ , ବିମାନ କର୍ମଚାରୀ ହୁଅନ୍ତୁ , ସରକାରୀ କର୍ମଚାରୀ , ପୋଲିସ କର୍ମଚାରୀ , ଗଣମାଧ୍ୟମ କର୍ମୀ , ରେଳ , ବସ , ଅଟୋ ରିକ୍ସା ସୁବିଧା ସହିତ ଜଡ଼ିତ ଲୋକ , ହୋମ ଡେଲିଭରୀ ଦେଉଥିବା ଲୋକମାନେ ହୁଅନ୍ତୁ , ଏମାନେ ନିଜ ବିଷୟରେ ଚିନ୍ତା ନକରି , ଅନ୍ୟମାନଙ୍କା ସେବାରେ ନିୟୋଜିତ ଅଛନ୍ତି । ଆଜିର ପରିସ୍ଥିତିକୁ ଦେଖିଲେ , ତ ’ ଏହି ସେବାକୁ ସାଧାରଣ ବୋଲି କୁହାଯିବ ନାହିଁ ।


    ଆଜି ସେମାନେ ନିଜେ ସଂକ୍ରମିତ ହେବାର ସମ୍ପୂର୍ଣ୍ଣ ଆଶଙ୍କା ରହିଛି । ଏହାସତ୍ୱେ ସେମାନେ ନିଜ କର୍ତ୍ତବ୍ୟ ପାଳନ କରକୁଛନ୍ତି । ଅନ୍ୟମାନଙ୍କ ସେବା କରୁଛନ୍ତି । ଏମାନେ ରାଷ୍ଟ୍ର-ରକ୍ଷକଙ୍କ ଭଳି କରୋନା ମହାମାରୀ ଓ ଆମ ମଧ୍ୟରେ ପ୍ରାଚୀର ହୋଇ ଛିଡ଼ା ହୋଇଛନ୍ତି । ଦେଶ ଏମାନଙ୍କ ପ୍ରତି କୃତଜ୍ଞ । ମୁଁ ଚାହୁଁଛି ଯେ 22 ମାର୍ଚ୍ଚ , ରବିବାର ଦିନ ଏପରି ସବୁ ଲୋକମାନଙ୍କୁ ଧନ୍ୟବାଦ ଅର୍ପଣ କରିବା । ରବିବାର ଅପରାହ୍ଣ ଠିକ 5ଟା ସମୟରେ ଆମେ ଆମ ଘର ଦୁଆରେ ଛିଡ଼ା ହୋଇ , ବାଲକୋନିରେ , ଝରକା ପାଖରେ ଛିଡ଼ା ହୋଇ 5 ମିନିଟ ପର୍ଯ୍ୟନ୍ତ ଏପରି ଲୋକଙ୍କ ପ୍ରତି କୃତଜ୍ଞତା ବ୍ୟକ୍ତ କରିବା । ତାଳି ବଜାଇ , ଥାଳି ବଜାଇ କିମ୍ବା ଘଂଟି ବଜାଇ , ଆମେ ଏମାନଙ୍କ ସାହସ ବଢ଼ାଇବା , ସେମାନଙ୍କୁ ଅଭିବାଦନ ଜଣାଇବା ।


    ସାରା ଦେଶର ସ୍ଥାନୀୟ ପ୍ରଶାସନକୁ ମଧ୍ୟ ମୁଁ ଅନୁରୋଧ କରୁଛି ଯେ 22 ମାର୍ଚ୍ଚ ଅପରାହ୍ଣ 5ଟାରେ ସାଇରନ ବଜାଇ ଏହାର ସୂଚନା ଲୋକ ମାନଙ୍କ ନିକଟରେ ପହଁଚାନ୍ତୁ । ସେବା ପରମ ଧର୍ମ , ଆମର ଏହି ସଂସ୍କାରକୁ ମାନୁଥିବା ଏପରି ଦେଶବାସୀଙ୍କ ଲାଗି ଆମକୁ ସମ୍ପୂର୍ଣ୍ଣ ଶ୍ରଦ୍ଧାର ସହିତ ନିଜର ଭାବନା ବ୍ୟକ୍ତ କରିବାକୁ ହେବ ।


    ସାଥୀଗଣ ,


    ସଂକଟର ଏହି ସମୟରେ , ଆପଣମାନଙ୍କୁ ମଧ୍ୟ ଧ୍ୟାନରେ ରଖିବାକୁ ହେବ ଯେ ଆମର ଆବଶ୍ୟକ ସେବା ଉପରେ , ଆମର ହସ୍ପିଟାଲ ଉପରେ ଚାପ ନିରନ୍ତର ବଢ଼ିଚାଲିଛି । ସେଥିପାଇଁ ମୋର ଆପଣମାନଙ୍କୁ ଆଗ୍ରହ ଯେ ରୁଟିନ ଚେକ-ଅପ ପାଇଁ ଡାକ୍ତରଖାନାକୁ ଯିବା ଏଡ଼ାଇ ଯାଆନ୍ତୁ । ଆପଣମାନଙ୍କ ପାଇଁ ଅତି ଜରୁରି ହୋଇଥିଲେ ଆପଣ ପରିଚିତ ଡାକ୍ତର , ଆପଣଙ୍କ ଫ୍ୟାମିଲି ଡାକ୍ତର , କିମ୍ବା ନିଜର ସମ୍ପର୍କୀୟ ଡାକ୍ତର ହୁଅନ୍ତୁ , ତାଙ୍କ ଠାରୁ ଆବଶ୍ୟକ ପରାମର୍ଶ ନିଅନ୍ତୁ ।


    ଯଦି ଆପଣ ଇଲେକ୍ଟିଭ ସର୍ଜରୀ , ଯାହା ଏତେ ଜରୁରି ନୁହେଁ , ଏପରି ସର୍ଜରୀ , ଯଦି ଆପଣ କୌଣସି ତାରିଖ ଧାର୍ଯ୍ୟ କରିଛନ୍ତି , ତା ’ ହେଲେ ମୋର ଅନୁରୋଧ ଯେ ତାହାକୁ ମଧ୍ୟ ଘୁଂଚାଇ ଦିଅନ୍ତୁ , ଗୋଟିଏ ମାସ ପରେ କୌଣସି ତାରିଖ ବାଛି ନିଅନ୍ତୁ ।


    ସାଥୀଗଣ ,


    ଏହି ବୈଶ୍ୱିକ ମହାମାରୀର ବୈଶ୍ୱିକ ଅର୍ଥବ୍ୟବସ୍ଥା ଉପରେ ମଧ୍ୟ ବ୍ୟାପକ ପ୍ରଭାବ ପଡ଼ୁଛି । କରୋନା ମହାମାରୀରୁ ଉତ୍ପନ୍ନ ହେଉଥିବା ଆର୍ଥିକ ଆହ୍ୱାନକୁ ଦୃଷ୍ଟିରେ ରଖି , ଅର୍ଥମନ୍ତ୍ରୀଙ୍କ ନେତୃତ୍ୱରେ ସରକାର ଏକ କୋଭିଡ-19 ଆର୍ଥିକ କାର୍ଯ୍ୟାନୁଷ୍ଠାନ ଟାସ୍କଫୋର୍ସ ଗଠନ କରିବାକୁ ନିଷ୍ପତ୍ତି ନେଇଛି । ଏହି ଟାସ୍କଫୋର୍ସ ସମସ୍ତ ଅଂଶୀଦାରମାନଙ୍କ ସହିତ ନିୟମିତ ଯୋଗାଯୋଗ ରକ୍ଷା କରି ଫିଡବ୍ୟାକ ଗ୍ରହଣ କରି ପ୍ରତ୍ୟେକ ସ୍ଥିତିର ଆକଳନ କରି ନିକଟ ଭବିଷ୍ୟତରେ ନିଷ୍ପତ୍ତି ନେବ ।


    ଏହାମଧ୍ୟ ସୁନିଶ୍ଚିତ କରିବ ଯେ ଆର୍ଥିକ ସଂକଟକୁ କମ କରିବା ଲାଗି ଯେତେ ଅଧିକ ପଦକ୍ଷେପ ନିଆଯିବ , ସେଗୁଡ଼ିକ ଯେପରି ପ୍ରଭାବୀ ଢଙ୍ଗରେ କାର୍ଯ୍ୟକାରୀ ହେବ । ନିଶ୍ଚିତ ଭାବେ ଏହି ମହାମାରୀ ଦେଶର ମଧ୍ୟମ ବର୍ଗ , ନିମ୍ନ ମଧ୍ୟବିତ ବର୍ଗ ଏବଂ ଗରିବ ଲୋକଙ୍କ ଆର୍ଥିକ ହିତକୁ ଗଭୀର କ୍ଷତି ପହଁଚାଇଛି ।


    ସଂକଟର ଏହି ସମୟରେ ମୋ ଦେଶର ବ୍ୟବସାୟ ଜଗତ , ଉଚ୍ଚ ଆୟ ବର୍ଗଙ୍କୁ ମଧ୍ୟ ମୋର ଅନୁରୋଧ ଯେ ଯଦି ସମ୍ଭବ ହେଉଛି ତ ’ ଆପଣମାନେ ଯେଉଁ ଲୋକମାନଙ୍କ ଠାରୁ ସେବା ନେଉଛନ୍ତି , ସେମାନଙ୍କ ଆର୍ଥିକ ହିତ ପ୍ରତି ଧ୍ୟାନ ଦିଅନ୍ତୁ । ହୋଇପାରେ ଯେ ଆଗାମୀ କିଛି ଦିନ ପର୍ଯ୍ୟନ୍ତ ଏହି ଲୋକମାନେ ଅଫିସକୁ ଆସିନପାରନ୍ତି , ଆପଣମାନଙ୍କୁ ଘରକୁ ଆସିନପାରନ୍ତି । ଏପରି ସ୍ଥିତିରେ ଆପଣ ସେମାନଙ୍କ ବେତନ କାଟନ୍ତୁ ନାହିଁ , ସମ୍ପୂର୍ଣ୍ଣ ମାନବିକତାର ସହିତ , ସମ୍ବେଦନଶୀଳତାର ସହିତ ନିଷ୍ପତ୍ତି ନିଅନ୍ତୁ ।


    ସବୁବେଳେ ମନେ ରଖନ୍ତୁ ଯେ , ଏମାନଙ୍କୁ ମଧ୍ୟ ପରିବାର ଚଳାଇବାକୁ ଅଛି , ନିଜ ପରିବାରକୁ ରୋଗରୁ ସୁରକ୍ଷିତ ରଖିବାର ଅଛି । ମୁଁ ଦେଶବାସୀଙ୍କୁ ଏଥିପାଇଁ ମଧ୍ୟ ଆଶ୍ୱସ୍ତ କରୁଛି ଯେ ଦେଶରେ କ୍ଷୀର , ଖାଇବା ସାମଗ୍ରୀ , ଔଷଧ , ଜୀବନ ପାଇଁ ଏପରି ଜରୁରି ସାମଗ୍ରୀ ଯେମିତି ଅଭାବ ରହିବ ନାହିଁ ସେଥିନିମନ୍ତେ ବ୍ୟାପକ ପଦକ୍ଷେପ ନିଆଯାଉଛି ।


    ସେଥିପାଇଁ ମୋର ସମସ୍ତ ଦେଶବାସୀଙ୍କୁ ଅନୁରୋଧ ଯେ ଅତ୍ୟାବଶ୍ୟକ ସାମଗ୍ରୀ ସଂଗ୍ରହ କରିବା ଲାଗି ଭିଡ଼ ଜମାନ୍ତୁ ନାହିଁ । ଆପଣମାନେ ସାଧାରଣ ଭାବେ କିଣାକିଣି କରନ୍ତୁ । ଭୟଭୀତ ହୋଇ କିଣାକିଣି କରନ୍ତୁ ନାହିଁ ।


    ସାଥୀଗଣ ,


    ଦୁଇ ମାସରେ 130 କୋଟି ଭାରତୀୟ , ଦେଶର ପ୍ରତ୍ୟେକ ନାଗରିକ , ଦେଶ ଆଗରେ ଦେଖାଦେଇଥିବା ସଂକଟକୁ ନିଜର ସଂକଟ ଭାବେ ଗ୍ରହଣ କରିଛନ୍ତି । ଭାରତ ପାଇଁ , ସମାଜ ପାଇଁ , ସେମାନଙ୍କ ଦ୍ୱାରା ଯାହା ସମ୍ଭବ ସେମାନେ କରିଛନ୍ତି । ମୋର ଭରସା ଅଛି ଯେ ଆଗାମୀ ଦିନରେ ମଧ୍ୟ ଆପଣମାନେ ନିଜ କର୍ତ୍ତବ୍ୟ , ନିଜ ଦାୟିତ୍ୱକୁ ଏପରି ନିର୍ବାହ କରିବେ । ହଁ , ମୁଁ ଏହା ମାନୁଛି ଯେ କିଛି କଷ୍ଟ ଆସିବ , ଆଶଙ୍କା ଓ ଗୁଜବର ବାତାବରଣ ମଧ୍ୟ ସୃଷ୍ଟି ହେବ । ଅନେକ ଥର ଜଣେ ନାଗରିକ ଭାବେ ଆମର ଆଶା ପୂରଣ ହୋଇପାରିନଥାଏ । ତଥାପି , ଏ ସଂକଟ ଏତେ ବଡ଼ ଯେ ସବୁ ଦେଶବାସୀଙ୍କୁ ଏହି ସମସ୍ୟା ଭିତରେ , ଦୃଢ଼ସଂକଳ୍ପ ସହିତ ଏସବୁ କଷ୍ଟର ମୁକାବିଲା କରିବାକୁ ହେବ ।


    ସାଥୀଗଣ ,


    ଏବେ ଆମକୁ ନିଜର ସବୁ ସାମର୍ଥ୍ୟ କୋରୋନା ଠାରୁ ରକ୍ଷା ପାଇବାରେ ଲଗାଇବାକୁ ହେବ । ଆଜି ଦେଶରେ କେନ୍ଦ୍ରରେ ସରକାର ହୁଅନ୍ତୁ , ରାଜ୍ୟ ସରକାର ହୁଅନ୍ତୁ , ସ୍ଥାନୀୟ ପ୍ରଶାସନ ହେଉ , ପଞ୍ଚାୟତ ହେଉ , ଜନପ୍ରତିନିଧି କିମ୍ବା ନାଗରିକ ସମାଜ , ସମସ୍ତେ ନିଜ ଆଡ଼ୁ ଏହି ବୈଶ୍ୱିକ ମହାମାରୀ ଠାରୁ ରକ୍ଷା ପାଇବାରେ ନିଜର ଯୋଗଦାନ ଦେଉଛନ୍ତି ।


    ଆପଣମାନଙ୍କୁ ମଧ୍ୟ ନିଜର ସମ୍ପୂର୍ଣ୍ଣ ଯୋଗଦାନ ଦେବାକୁ ହେବ । ଏହା ଆବଶ୍ୟକ ଯେ ବୈଶ୍ୱିକ ମହାମାରୀର ଏହି ବାତାବରଣରେ ମାନବ ଜାତି ବିଜୟୀ ହେଉ , ଭାରତ ବିଜୟୀ ହେଉ । କିଛିଦିନ ପରେ ନବରାତ୍ରି ପର୍ବ ପଡ଼ିବ । ଏହା ଶକ୍ତି ଉପାସନାର ପର୍ବ । ଭାରତ ସମ୍ପୂର୍ଣ୍ଣ ଶକ୍ତିର ସହିତ ଆଗକୁ ବଢ଼ୁ , ଏହା ହିଁ ଶୁଭକାମନା ।


    ବହୁତ ବହୁତ ଧନ୍ୟବାଦ!!!


    **********


    

    
    (Release ID: 1607433) Visitor Counter : 14
    
    
      Read this release in: English