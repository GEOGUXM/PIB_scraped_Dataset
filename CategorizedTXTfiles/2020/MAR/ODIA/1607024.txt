      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ‘ଜାତିର ପିତା’ ବଙ୍ଗବନ୍ଧୁ, ଶେଖ ମୁଜିବୁର ରହମାନଙ୍କ ଜନ୍ମଶତବାର୍ଷିକୀ ସମାରୋହରେ ପ୍ରଧାନମନ୍ତ୍ରୀଙ୍କ ଅଂଶଗ୍ରହଣ
      • ସହଭାଗୀ ଐତିହ୍ୟ ଓ ପରମ୍ପରା ତଥା ବଙ୍ଗବନ୍ଧୁଙ୍କ ପ୍ରେରଣାରେ ଉପରେ ଭାରତ ଓ ବାଂଲାଦେଶ ମଧ୍ୟରେ ଗଭୀର ସମ୍ପର୍କ ଆଧାରିତ : ପ୍ରଧାନମନ୍ତ୍ରୀ

      Posted On: 17 MAR 2020 8:44PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଭିଡିଓ ବାର୍ତ୍ତା ଜରିଆରେ ‘ ଜାତିର ପିତା ’ ବଙ୍ଗବନ୍ଧୁ , ଶେଖ ମୁଜିବୁର ରହମାନଙ୍କ ଜନ୍ମଶତବାର୍ଷିକୀ ସମାରୋହରେ ଅଂଶଗ୍ରହଣ କରିଥିଲେ ।


    ଶ୍ରୀ ମୋଦୀ ତାଙ୍କର ଅଭିଭାଷଣରେ ଶେଖ ମୁଜିବୁର ରହମାନଙ୍କୁ ବିଗତ ଶତାବ୍ଦୀର ମହାନତମ ନେତା ଭାବେ ବର୍ଣ୍ଣନା କରି କହିଥିଲେ , “ ତାଙ୍କର ସମଗ୍ର ଜୀବନ ଆମ ସମସ୍ତଙ୍କ ପାଇଁ ପ୍ରେରଣା ” ।


    ବଙ୍ଗବନ୍ଧୁଙ୍କୁ ଜଣେ ସାହସୀ , ଦୃଢ଼ବିଶ୍ୱାସୀ ବ୍ୟକ୍ତି ତଥା ଶାନ୍ତିର ବାର୍ତ୍ତାବହ ଭାବେ ବର୍ଣ୍ଣନା କରି ଶ୍ରୀ ମୋଦୀ କହିଥିଲେ ଯେ ବାଂଲାଦେଶର ‘ ଜାତିର ପିତା ’ ତତକାଳୀନ ସମୟର ଯୁବକମାନଙ୍କୁ ଦେଶର ସ୍ୱାଧୀନତା ପାଇଁ ଲଢ଼ିବାକୁ ଅନୁପ୍ରାଣିତ କରିପାରିଥିଲେ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ଏହା ମଧ୍ୟ ଉଲ୍ଲେଖ କରିଥିଲେ ଯେ କିପରି ଭାବେ ଏକ ଦମନକାରୀ ଓ କ୍ରୂର ଶାସନ ବ୍ୟବସ୍ଥା ସମସ୍ତ ଗଣତାନ୍ତ୍ରିକ ମୂଲ୍ୟବୋଧକୁ ଅଣଦେଖା କରି ‘ ବଙ୍ଗ ଭୂମି ’ ରେ ଅନ୍ୟାୟର ଶାସନ ପ୍ରସାରିତ କରିଥିଲା ଏବଂ ଏହାର ବାସୀନ୍ଦାଙ୍କ ଜୀବନକୁ ନଷ୍ଟ କରି ଦେଇଥିଲା । ପ୍ରଧାନମନ୍ତ୍ରୀ ଶ୍ରୀ ମୋଦୀ ସ୍ମୃତିଚାରଣ କରି କହିଥିଲେ ଯେ ବଙ୍ଗବନ୍ଧୁ ବାଂଲାଦେଶକୁ ଧ୍ୱଂସ ଓ ନରସଂହାରର ଅତ୍ୟନ୍ତ କଷ୍ଟଦାୟକ ସମୟରୁ ବାହାର କରିବା ସହିତ ଏହାକୁ ଏକ ସକାରାତ୍ମକ ଏବଂ ପ୍ରଗତିଶୀଳ ସମାଜରେ ପରିଣତ କରିବା ଲାଗି ନିଜ ଜୀବନର ପ୍ରତ୍ୟେକ କ୍ଷଣକୁ ସମର୍ପି ଦେଇଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଘୃଣା ଓ ନକାରାତ୍ମକ ବିଚାର କେବେହେଲେ କୌଣସି ଦେଶର ବିକାଶ ପାଇଁ ମୂଳଦୁଆ ପ୍ରତିଷ୍ଠା କରିପାରିବ ନାହିଁ ବୋଲି ବଙ୍ଗବନ୍ଧୁ ସ୍ପଷ୍ଟ ଭାବେ ଜାଣିଥିଲେ । କିନ୍ତୁ ବଙ୍ଗବନ୍ଧୁଙ୍କୁ ଆମଠାରୁ ଛଡ଼ାଇ ନେବାକୁ ଚାହୁଁଥିବା ଲୋକଙ୍କ ମଧ୍ୟରୁ କେତେକଙ୍କୁ ତାଙ୍କର ବିଚାର ଓ ପ୍ରୟାସ ପସନ୍ଦ ନଥିଲା ।


    ଶ୍ରୀ ମୋଦୀ କହିଥିଲେ , ଆମେ ଦେଖୁଛୁ ରାଜନୀତି ଓ କୂଟନୀତିର ହିଂସାତ୍ମକ ଅସ୍ତ୍ର ଓ ଆତଙ୍କବାଦ କିଭଳି ଭାବେ ସମାଜ ଓ ରାଷ୍ଟ୍ରକୁ ନଷ୍ଟ କରୁଛି । ବିଶ୍ୱ ମଧ୍ୟ ଏହା ଦେଖୁଛି ଯେ ଆତଙ୍କବାଦ ଓ ହିଂସାର ସମର୍ଥନକାରୀମାନେ ଏବେ କେଉଁଠି ଓ କିଭଳି ସ୍ଥିତିରେ ଅଛନ୍ତି । ଅନ୍ୟପଟେ ବାଂଲାଦେଶ ଲଗାତାର ପ୍ରଗତି ହାସଲ କରିଚାଲିଛି ।


    ଶେଖ ମୁଜୀବୁର ରହମାନଙ୍କ ସ୍ୱପ୍ନ ଅନୁରୂପ ବାଂଲାଦେଶର ଜନସାଧାରଣ ଅତ୍ୟନ୍ତ ପ୍ରତିବଦ୍ଧତାର ସହିତ ନିଜ ଦେଶକୁ ସୋନାର ବାଂଲାରେ ପରିଣତ କରିବା ଲାଗି ଦିନ-ରାତି ପରିଶ୍ରମ କରୁଥିବାରୁ ପ୍ରଧାନମନ୍ତ୍ରୀ ସନ୍ତୋଷ ବ୍ୟକ୍ତ କରିଥିଲେ ।


    ବଂଗବନ୍ଧୁଙ୍କ ଦ୍ୱାରା ଅନୁପ୍ରାଣିତ ସୁଶ୍ରୀ ଶେଖ ହସୀନାଙ୍କ ନେତୃତ୍ୱରେ ବାଂଲାଦେଶ ସମନ୍ୱିତ ଏବଂ ବିକାଶୋନ୍ମୁଖୀ ନୀତି ସହିତ ବାଂଲାଦେଶର ବିକାଶକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ସେ କହିଥିଲେ ଯେ ଅର୍ଥବ୍ୟବସ୍ଥା , ଅନ୍ୟ ସାମାଜିକ ସୂଚକାଙ୍କ ଏବଂ କ୍ରୀଡ଼ା କ୍ଷେତ୍ରରେ ବାଂଲାଦେଶ ନୂଆ କୀର୍ତିମାନ ପ୍ରତିଷ୍ଠା କରିଚାଲିଛି । ଦକ୍ଷତା , ଶିକ୍ଷା , ସ୍ୱାସ୍ଥ୍ୟ , ମହିଳା ସଶକ୍ତିକରଣ ଏବଂ ଲଘୁ ଋଣ ଭଳି କ୍ଷେତ୍ରରେ ବାଂଲାଦେଶର ଅଭୂତପୂର୍ବ ପ୍ରଗତିକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ , “ ଗତ କିଛି ବର୍ଷ ମଧ୍ୟରେ ଭାରତ ଓ ବାଂଲାଦେଶ ଦ୍ୱିପାକ୍ଷିକ ସମ୍ପର୍କର ସ୍ୱର୍ଣ୍ଣିମ ଅଧ୍ୟାୟ ରଚନା କରିଛନ୍ତି ତଥା ଆମର ସହଭାଗିତାକୁ ଏକ ନୂଆ ସୋପାନ ଓ ଏକ ନୂଆ ମାର୍ଗ ଦେଇଛନ୍ତି । ଉଭୟ ଦେଶ ମଧ୍ୟରେ ବୃଦ୍ଧି ପାଉଥିବା ବିଶ୍ୱାସ କାରଣରୁ ସୀମା କ୍ଷେତ୍ର ସହ ସମ୍ବନ୍ଧୀୟ ଜଟିଳ ମାମଲାରେ ଆପୋସ ବନ୍ଧୁତା ଆଧାରରେ ସମାଧାନ କରାଯାଇଛି ।


    ସେ କହିଥିଲେ ଯେ ବାଂଲାଦେଶ ଦକ୍ଷିଣ ଏସିଆରେ ଭାରତର ବ୍ୟବସାୟିକ ଏବଂ ବିକାଶ ସହଯୋଗୀ । ସେ ଦୁଇ ଦେଶ ମଧ୍ୟରେ ବିଦ୍ୟୁତ ବିତରଣ , ବନ୍ଧୁତା ପାଇପଲାଇନ , ସଡ଼କ , ରେଳ , ଇଂଟରନେଟ , ବିମାନ ଓ ଜଳମାର୍ଗ ଭଳି ସହଯୋଗ କ୍ଷେତ୍ର ଉପରେ ଆଲୋକପାତ କରିଥିଲେ । ଏସବୁ କ୍ଷେତ୍ର ଯୋଗାଯୋଗ ବଢ଼ାଇଛି ଏବଂ ଦୁଇ ଦେଶର ଅଧିକ ଲୋକ ପରସ୍ପର ସହ ଯୋଡ଼ି ହୋଇପାରିଛନ୍ତି ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ ଟାଗୋର , କାଜୀ ନଜରୁଲ ଇସଲାମ , ଉସ୍ତାଦ ଅଲଉଦ୍ଦୀନ ଖାନ , ଲଲୋନ ସିଂହ , ଜୀବାନନ୍ଦ ଦାସ ଓ ଈଶ୍ୱରଚନ୍ଦ୍ର ବିଦ୍ୟାସାଗରଙ୍କ ଭଳି ବୁଦ୍ଧିଜୀବୀଙ୍କ ଦ୍ୱାରା ଦୁଇ ଦେଶର ଜୀବନପରମ୍ପରା ନିର୍ମିତ ହୋଇଛି ।


    ସେ କହିଥିଲେ ଯେ ବଙ୍ଗବନ୍ଧୁଙ୍କ ଜୀବନପରମ୍ପରା ଓ ପ୍ରେରଣା ଉଭୟ ଦେଶକୁ ଅଧିକ ବିସ୍ତୃତ ଓ ସୁଦୃଢ଼ କରାଯାଇଛି । ବଙ୍ଗବନ୍ଧୁଙ୍କ ଦ୍ୱାରା ପ୍ରଦର୍ଶିତ ମାର୍ଗରେ ବିଗତ ଦଶନ୍ଧିରେ ଉଭୟ ଦେଶ ମଧ୍ୟରେ ଭାଗୀଦାରି ବିକାଶ ଓ ସମୃଦ୍ଧିର ଦୃଢ଼ ମୂଳଦୁଆ ପ୍ରତିଷ୍ଠା କରିଛି ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ଦୁଇ ଦେଶ ପାଇଁ ଆଗାମୀ ଦିନରେ ଆସୁଥିବା ଐତିହାସିକ ସମୟ ବିଷୟରେ ଉଲ୍ଲେଖ କରିଥିଲେ । ସେ କହିଥିଲେ ଯେ ଆସନ୍ତାବର୍ଷ ବାଂଲାଦେଶ ମୁକ୍ତସଂଗ୍ରାମର 50 ବର୍ଷ ପୂର୍ତ୍ତି ପାଳନ ହେବାକୁ ଯାଉଥିବା ବେଳେ 2022ରେ ଭାରତ ସ୍ୱାଧୀନତାର 75 ବର୍ଷ ପୂରଣ ହେବ । ପ୍ରଧାନମନ୍ତ୍ରୀ କହିଥିଲେ ଯେ ତାଙ୍କର ବିଶ୍ୱାସ ଅଛି ଯେ ଏହି ଦୁଇଟି ଐତିହାସିକ କାର୍ଯ୍ୟକ୍ରମ ଭାରତ ଓ ବାଂଲାଦେଶର ବିକାଶକୁ ନୂଆ ଉଚ୍ଚତାକୁ ନେଇଯିବ ତଥା ଦୁଇ ଦେଶ ମଧ୍ୟରେ ବନ୍ଧୁତା ଆହୁରି ନିବିଡ଼ ହେବ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ବ୍ୟତୀତ ନେପାଳ ରାଷ୍ଟ୍ରପତି ସୁଶ୍ରୀ ବିଦ୍ୟା ଭଣ୍ଡାରୀ , ଭୂଟାନ ପ୍ରଧାନମନ୍ତ୍ରୀ ଡ. ଲୋଟେ ଶେରିଙ୍ଗ , ମିଳିତ ଜାତିସଂଘ ମହାସଚିବ ମହାସଚିବ ଆଂଟୋନିୟୋ ଗୁଟେରେସ ଏବଂ ଇସଲାମୀୟ ସହଯୋଗ ସଂଗଠନର ମହାସଚିବ ଶ୍ରୀ ୟୁସୁଫ ବିନ ଅହମ୍ମଦ ଅଲ ଓଥାଇମୀନ ମଧ୍ୟ ଏହି ଅବସରରେ ବାର୍ତ୍ତା ଦେଇଥିଲେ ।


    **********


    

    
    (Release ID: 1607024) Visitor Counter : 17
    
    
      Read this release in: English