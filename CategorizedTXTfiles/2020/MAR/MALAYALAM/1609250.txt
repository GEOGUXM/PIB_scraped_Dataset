      PIB Headquarters

      നോവല്‍ കൊറോണ വൈറസ് രോഗം ( കൊവിഡ്- 19)
      പൊതുജനങ്ങള്‍ മാസ്‌ക് ഉപയോഗിക്കുന്നതിനുള്ള മാര്‍ഗ്ഗനിര്‍ദേശങ്ങള്‍:

      Posted On: 01 MAR 2020 2:58PM by PIB Thiruvananthpuram

    
    
    1. മുഖവുര
    
    നോവല്‍ കൊറോണ വൈറസ് രോഗം ( കൊവിഡ് -19) എന്ന പേരില്‍ ഒരു പുതിയ രോഗം 2019 ഡിസംബര്‍ ആദ്യം ചൈനയില്‍ ഉത്ഭവിക്കുകയും പിന്നീട് അത് 90ല്‍ അധികം രാജ്യങ്ങളില്‍ പടരുകയും ചെയ്തു. 2020 മാര്‍ച്ച് 9 വരെ ഇന്ത്യയില്‍ 42 കേസുകള്‍ റിപ്പോര്‍ട്ടു ചെയ്തു; അവരില്‍ ഭൂരിഭാഗവും രോഗബാധിത രാജ്യങ്ങളില്‍ യാത്ര ചെയ്തു വന്നവരായിരുന്നു. പനി, ചുമ തുടങ്ങിയ നിസ്സാര രോഗ ലക്ഷണങ്ങളാണ് ഇവരില്‍ കൂടുതലാളികളിലും കണ്ടത്. കുറച്ചു പേര്‍ക്ക് രോഗം ഗുരുതരമാകാന്‍ ഇടയുള്ള വിധം ശ്വാസംമുട്ടലും ഉണ്ടായി.
    
    രോഗബാധിതരുടെ ചുമയുടെയോ തുമ്മലിന്റെയോ സ്രവങ്ങളില്‍ ഒരു മീറ്ററില്‍ കുറഞ്ഞ ദൂരത്തില്‍ നില്‍ക്കുന്നവരില്‍ തെറിച്ചു വീണിട്ടാണ് രോഗം പകര്‍ന്നത്.
    
    ചുമയുമായി ബന്ധപ്പെട്ട പുതിയ രോഗമായതുകൊണ്ട് ഇതു തടയാന്‍ പൊതുജനങ്ങള്‍ മാസ്‌ക് ധരിക്കണം എന്ന നിര്‍ദേശം വിവിധ തലങ്ങളില്‍ നിന്ന്, പൊതുവേ സമൂഹമാധ്യമങ്ങളില്‍ നിന്ന് ഉയര്‍ന്നു.
    
    2. ഈ കുറിപ്പിന്റെ ഉദ്ദേശ്യം
    
    മാസ്‌കിന്റെ ഉപയോഗത്തേക്കുറിച്ച് തെളിവുകളുടെ അടിസ്ഥാനത്തില്‍ പൊതുജനങ്ങള്‍ക്ക് വിവരം നല്‍കുക എന്നതാണ് ഈ കുറിപ്പുകൊണ്ട് ലക്ഷ്യമാക്കുന്നത്.
    
    3. മെഡിക്കല്‍ മാസ്‌കുകള്‍
    
    വിവിധ അളവിലും രൂപത്തിലുമുള്ള മെഡിക്കല്‍ മാസ്‌കുകള്‍ വിപണിയില്‍ ലഭ്യമാണ്. പൊതുവായി കാണപ്പെടുന്ന ഒന്ന്, പരന്ന ഞൊറികളുള്ള വിധത്തില്‍ തയ്ച്ചതും മൂക്കും വായും മൂടിക്കൊണ്ട് തലയ്ക്കു പിന്നിലേക്ക് കെട്ടിവയ്ക്കുന്നതുമാണ്. കോണ്‍ ആകൃതിയുള്ളതും വാല്‍വുകളോടെ പക്ഷിയുടെ കൊക്കിന്റെ രൂപത്തിലുള്ളതും മുഖം മൂടിയിട്ടു പിന്നിലേക്ക് ഒട്ടിച്ചു വയ്ക്കുന്നതുമായ മാസ്‌കുകളുമുണ്ട്. അവയ്ക്ക് വില കൂടുതലുമാണ്.
    
    4. പൊതുജനത്തിന്റെ മാസ്‌ക് ഉപയോഗം.
    
    4.1 രോഗലക്ഷണങ്ങള്‍ ഇല്ലാത്തവര്‍ മാസ്‌ക് ധരിക്കേണ്ടതില്ല.
    
    രോഗലക്ഷണങ്ങള്‍ ഇല്ലാത്ത, ആരോഗ്യമുള്ള ആളുകള്‍ മെഡിക്കല്‍ മാസ്‌കുകള്‍ ധരിക്കേണ്ടതില്ല. കൈകഴുകുന്നതു പോലുള്ള അനിവാര്യമായ സുരക്ഷാ മുന്‍കരുതലുകള്‍ അവഗണിക്കാനും തെറ്റായ സുരക്ഷാ ധാരണ ആളുകളില്‍ സൃഷ്ടിക്കാനും ഇത് ഇടയാക്കും.
    
    രോഗമില്ലാത്തവര്‍ മാസ്‌ക് ധരിക്കുന്നതുകൊണ്ട് ആരോഗ്യപരമായ എന്തെങ്കിലും മെച്ചമുള്ളതായി ശാസ്ത്രീയ തെളിവുകളില്ല. യഥാര്‍ത്ഥത്തില്‍, ഉപയോഗത്തിനു ശേഷം ഉപേക്ഷിക്കാവുന്ന മാസ്‌ക് ആവശ്യമില്ലാതെ ആറു മണിക്കൂറില്‍ കൂടുതല്‍ തുടര്‍ച്ചയായി ഉപയോഗിക്കുന്നത് അണുബാധ ഉണ്ടാകാനാണ് ഇടയാക്കുക. ആവശ്യമില്ലാത്ത പണച്ചെലവും അത് വരുത്തും.
    
    ഇപ്പോഴത്തെ സാഹചര്യത്തില്‍ കൂടുതല്‍ ഫലപ്രദമായ നടപടികള്‍:
    
    എ. സോപ്പും വെള്ളവും ഉപയോഗിച്ച് കൈകള്‍ ഇടയ്ക്കിടെ 40 സെക്കന്റ് കഴുകുക. 70% ആല്‍ക്കഹോള്‍ ഉള്ള ആല്‍ക്കഹോള്‍ അധിഷ്ഠിത സാനിറ്റൈസര്‍ ഇടയ്ക്കിടെ 20 സെക്കന്റ് വീതം ഉപയോഗിക്കുക. കൈകള്‍ വൃത്തിയില്ലാതെയോ മണ്ണ് പുരണ്ടിരിക്കുകയോ ചെയ്യുമ്പോള്‍ ആല്‍ക്കഹോള്‍ അധിഷ്ഠിത സാനിറ്റൈസര്‍ ഉപയോഗിക്കരുത്; പകരം സോപ്പും വെള്ളവും ഉപയോഗിച്ചു കൈകള്‍ കഴുകുന്നതാണ് നല്ലത്.
    
    ബി. തുമ്മുമ്പോള്‍ കര്‍ച്ചീഫോ ടിഷ്യൂ പേപ്പറോ ഉപയോഗിച്ച് മൂക്കും വായും മറയ്ക്കുക. കര്‍ച്ചീഫോ പേപ്പറോ ലഭ്യമല്ലെങ്കില്‍ കൈകൊണ്ട് മറയ്ക്കുക. ട്ിഷ്യൂ പേപ്പര്‍ ഉടന്‍തന്നെ വേസ്റ്റ് ബിന്നില്‍ ഉപേക്ഷിക്കുകയും കൈകള്‍ കഴുകുകയും ചെയ്യുക.
    
    സി. മുഖം വായ്, മൂക്ക്, കണ്ണുകള്‍ എന്നിവ എപ്പോഴും തൊടുന്നത് ഒഴിവാക്കുക.
    
    ഡി. തുമ്മുകയോ ചുമയ്ക്കുകയോ ചെയ്യുന്നവരില്‍ ന്ിന്ന് ഒരു മീറ്ററെങ്കിലും അകലം പാലിക്കുക.
    
    ഇ. നിങ്ങളുടെ ശരീരോഷ്മാവ് നിരീക്ഷിക്കുക.
    
    4.2 ആര്, എപ്പോള്‍ നിര്‍ബന്ധമായും മെഡിക്കല്‍ മാസ്‌കുകള്‍ ഉപയോഗിക്കണം ( ആരോഗ്യ പ്രവര്‍ത്തകര്‍ അല്ലാത്തവര്‍)
    
    4.2.1: ചുമയും പനിയും വരുമ്പോള്‍.
    
    രോഗബാധിതരാകുമ്പോള്‍,മറ്റുള്ളവര്‍ക്ക് അത് പകരാതിരിക്കുന്നതിന് മൂന്നു മടക്കുകളുള്ള മെഡിക്കല്‍ മാസ്‌ക് ധരിക്കുക. മറ്റുള്ളവര്‍ക്ക് നിങ്ങളില്‍ നിന്നു രോഗം പകരാതിരിക്കുന്നതിന് നിങ്ങളുടെ കൈകള്‍ ഇടയ്ക്കിടെ കഴുകുക.
    
    4.2.2: ഒരു ആശുപത്രിയില്‍ പോവുമ്പോള്‍.
    
    4.2.3: രോഗിയെ പരിചരിക്കുമ്പോള്‍.
    
    4.2.4: രോഗം സംശയിക്കുകയോ സ്ഥിരീകരിക്കുകയോ ചെയ്ത് ചികില്‍സയിലും ഭവന നിരീക്ഷണത്തിലും കഴിയുന്നവരുമായി അടുത്തു സമ്പര്‍ക്കം പുലര്‍ത്തുന്നവരും മൂന്നു മടക്കുകളുള്ള മെഡിക്കല്‍ മാസ്‌ക് ധരിക്കണം.
    
    4.3: മെഡിക്കല്‍ മാസ്‌കിന്റെ ഉപയോഗംകൊണ്ട് ഫലമുണ്ടാകുന്ന സമയപരിധി:
    
    ശരിയായി ധരിച്ച ഒരു മെഡിക്കല്‍ മാസ്‌ക് എട്ടു മണിക്കൂര്‍ ഫലപ്രദമായിരിക്കും. ഇതിനിടയില്‍ മാസ്‌കില്‍ നനവ് പറ്റിയാല്‍ ഉടനേ തന്നെ മാറ്റണം.
    
    4.4: മൂന്നു മടക്കുകളുള്ളമ മാസ്‌ക് ശരിയായി ധരിക്കുന്ന വിധം'
    
    മെഡിക്കല്‍ മാസ്‌ക് ധരിക്കുമ്പോള്‍ താഴെപ്പറയുന്ന നടപടിക്രമങ്ങള്‍ പാലിക്കണം. അത് പാലിച്ചില്ലെങ്കില്‍ മാസ്‌കില്‍ നിന്നുതന്നെ നിങ്ങള്‍ക്ക് അണുബാധ ഉണ്ടായേക്കാന്‍ ഇടയുണ്ട്.
    
    മാസ്‌ക് ധരിക്കേണ്ട രീതി:
    - മടക്കുകള്‍ നിവര്‍ത്തുക; അവ താഴേക്കാണിരിക്കുന്നത് എന്ന് ഉറപ്പു വരുത്തുക.
    - മൂക്കും വായും താടിയും മൂടുന്ന വിധം വയ്ക്കുക.
    - മൂക്ക് സുഗമമായി ഉപയോഗിക്കാന്‍ കഴിയുന്നവിധമാണ് മാസ്‌ക് വയ്‌ക്കേണ്ടത്.
    - മുകളിലെ ചരട് ചെവികള്‍ക്കു മുകളിലായി തലയ്ക്കു പിന്നിലും താഴത്തെ ചരട് കഴുത്തിനു പിന്നിലുമായി കെട്ടുക.
    - മാസ്‌കിന്റെ ഇരുവശങ്ങളിലും വിടവില്ല എന്ന് ഉറപ്പാക്കുന്ന വിധം ഉറപ്പിച്ചു കെട്ടുക.
    - ഉപയോഗിക്കുന്ന സമയത്ത് മാസ്‌കില്‍ തൊടാതിരിക്കുക.
    - മാസ്‌ക് കഴുത്തില്‍ നിന്നു തൂങ്ങിക്കിടക്കാന്‍ അനുവദിക്കരുത്.
    - ആറു മണിക്കൂറിനു ശേഷമോ അതിനിടയില്‍ നനഞ്ഞാലോ മാസ്‌ക് മാറ്റുക.
    - ഉപയോഗിച്ച ശേഷം ഉപേക്ഷിക്കാവുന്ന മാസ്‌കുകള്‍ പിന്നീട് ഉപയോഗിക്കരുത്, നിര്‍ബന്ധമായും അത് ഉപേക്ഷിക്കണം.
    - മാസ്‌ക് നീക്കം ചെയ്യുമ്പോള്‍ വളരെ സൂക്ഷിക്കുക; മാസ്‌കില്‍ അണുബാധ ഉണ്ടായിരിക്കാന്‍ ഇടയുള്ള പുറം ഭാഗത്ത് സ്പര്‍ശിക്കരുത്.
    - മാസ്‌ക് നീക്കം ചെയ്യുമ്പോള്‍ ആദ്യം താഴത്തെ ചരടും പിന്നീട് മുകളിലത്തെ ചരടും അഴിക്കുക;എന്നിട്ട് മുകളിലത്തെ ചരടില്‍ തൂക്കിപ്പിടിക്കുക.
    
    
    4.5: ഉപയോഗിച്ച മാസ്‌ക് ഉപേക്ഷിക്കുന്ന വിധം:
    
    ഉപയോഗിച്ച് മാസ്‌കില്‍ അണുബാധ ഉള്ളതായി കണക്കാക്കുക. രോഗികള്‍, പരിപാലകര്‍, ഭവന ഐസൊലേഷനില്‍ കഴിയുമ്പോള്‍ അടുത്തു സമ്പര്‍ക്കം പുലര്‍ത്തുന്നവര്‍ എന്നിവര്‍ ഉപയോഗിച്ച മാസ്‌ക് 5% ബ്ലീച്ച് ലായനിയിലോ 1% ഹൈപ്പോക്ലോറൈറ്റ് ലായനിയിലോ മുക്കി അണുവിമുക്തമാക്കുകയും അതിനു ശേഷം കത്തിക്കുകയോ ആഴത്തില്‍ കുഴിച്ചിടുകയോ ചെയ്യുക.

    ****

    
    
    (Release ID: 1609250) Visitor Counter : 86