      PIB Headquarters

      സാമ്പത്തിക മുന്നേറ്റവും, സാമൂഹികമായ തുല്യതയും ഉറപ്പാക്കുന്നതാകണം വികസനം - കേന്ദ്ര സഹമന്ത്രി ശ്രീ. വി. മുരളീധരന്‍
      Posted On: 08 MAR 2020 11:41AM by PIB Thiruvananthpuram


    ഒരേസമയം തന്നെ സാമ്പത്തിക മുന്നേറ്റവും, സാമൂഹികമായ തുല്യതയും ഉറപ്പാക്കുന്നതാകണം വികസനമെന്ന് കേന്ദ്ര വിദേശകാര്യ, പാര്‍ലമെന്ററികാര്യ സഹമന്ത്രി ശ്രീ. വി. മുരളീധരന്‍ പറഞ്ഞു. 2020-2021 വര്‍ഷത്തിലെ പദ്ധതി രൂപീകരണത്തിനായി കല്ലിയൂര്‍ പഞ്ചായത്ത് സംഘടിപ്പിച്ച വികസന സെമിനാര്‍ തിരുവനന്തപുരത്തെ വെള്ളായണിയില്‍ ഉദ്ഘാടനം ചെയ്യുകയായിരുന്നു അദ്ദേഹം. വികസന രൂപരേഖ തയ്യാറാക്കുമ്പോള്‍ പ്രാദേശികമായ പങ്കാളിത്തം ഉണ്ടാകല്‍ പരമപ്രധാനമാണെന്ന് കേന്ദ്ര സഹമന്ത്രി പറഞ്ഞു.


    കേന്ദ്ര, സംസ്ഥാന ഗവണ്‍മെന്റുകളുടെ സുപ്രധാന പദ്ധതികളുമായി സംയോജിപ്പിച്ച് ഗ്രാമപഞ്ചായത്തിന്റെ വികസന പദ്ധതികള്‍ ആവിഷ്‌കരിക്കണമെന്ന് ശ്രീ. വി. മുരളീധരന്‍ നിര്‍ദ്ദേശിച്ചു. വിനോദ സഞ്ചാര, കരകൗശല മേഖലയില്‍ കല്ലിയൂരിന്റെ സവിശേഷതകള്‍ തിരിച്ചറിഞ്ഞ് തൊഴിലവസരങ്ങള്‍ സൃഷ്ടിക്കണം. അന്ത്യോദയ പദ്ധതി നടപ്പിലാക്കുന്നതില്‍ ദേശീയ തലത്തില്‍ മികച്ച നേട്ടം കൈവരിച്ച കല്ലിയൂര്‍ പഞ്ചായത്തിനെ കേന്ദ്ര സഹമന്ത്രി അഭിനന്ദിച്ചു. വാഴയില്‍ നിന്ന് മൂല്യവര്‍ദ്ധിത ഉല്‍പ്പന്നങ്ങള്‍ നിര്‍മ്മിക്കാനുള്ള ഒരു പദ്ധതി കേന്ദ്രത്തിന്റെ പരിഗണനയിലുണ്ടെന്ന് അദ്ദേഹം അറിയിച്ചു. അംഗീകാരം ലഭിച്ചാല്‍ കല്ലിയൂര്‍ മേഖലയ്ക്ക് ഇത് ഏറെ പ്രയോജനപ്പെടും. ദേശീയ വാഴ മഹോത്സവത്തെ തുടര്‍ന്നാണ് ഇതിനായുള്ള ആവശ്യം കേന്ദ്രഗവണ്‍മെന്റിന്റെ മുന്നിലെത്തിയതെന്നും ശ്രീ. വി. മുരളീധരന്‍ പറഞ്ഞു


    കല്ലിയൂര്‍ ഗ്രാമപഞ്ചായത്ത് പ്രസിഡന്റ് ശ്രീമതി. ആര്‍ ജയലക്ഷ്മി അധ്യക്ഷത വഹിച്ചു. എം . വിന്‍സെന്റ് എം.എല്‍.എ മുഖ്യാതിഥി ആയിരുന്നു. നേമംബ്ലോക്ക് പഞ്ചായത്ത് പ്രസിഡന്റ് ശ്രീമതി. എല്‍. ശകുന്ത ള കുമാരി, ജില്ലാ പഞ്ചായത്ത് അംഗം, ശ്രീമതി. വി. ലത കുമാരി, കല്ലിയൂര്‍ ഗ്രാമ പഞ്ചായത്ത് വികസന കാര്യ സ്റ്റാന്‍ഡിംഗ് കമ്മിറ്റി ചെയര്‍ പേഴ്‌സണ്‍ ശ്രീമതി. ഷൈലജ സുരേഷ് ബാബു. നേമം ബ്ലോക്ക്ആരോഗ്യ വിദ്യാഭ്യാസ സ്റ്റാന്‍ഡിംഗ് കമ്മിറ്റി ചെയര്‍പേഴ്‌സണ്‍ ശ്രീ. ജെ. ഗിരിജ, കല്ലിയൂര്‍ ഗ്രാമ പഞ്ചായത്ത്, ക്ഷേമ കാര്യ സ്റ്റാന്‍ഡിംഗ് കമ്മിറ്റി ചെയര്‍മാന്‍ പി. പത്മകുമാര്‍, ആരോഗ്യ വിദ്യാഭ്യാസ സ്റ്റാന്‍ഡിംഗ് കമ്മിറ്റി ചെയര്‍പേഴ്‌സണ്‍ ശ്രീമതി. എസ്. ജയന്തി, ബ്ലോക്ക്, പഞ്ചായത്ത് അംഗങ്ങള്‍, ഉദ്യോഗസ്ഥര്‍ തുടങ്ങിയവര്‍ ചടങ്ങില്‍ പങ്കെടുത്തു.


    ചിത്രങ്ങള്‍ കൂടെച്ചേര്‍ക്കുന്നു.


    അടിക്കുറിപ്പ്


    2020-2021 വര്‍ഷത്തിലെ പദ്ധതി രൂപീകരണത്തിനായി കല്ലിയൂര്‍ പഞ്ചായത്ത് സംഘടിപ്പിച്ച വികസന സെമിനാര്‍ കേന്ദ്ര വിദേശകാര്യ, പാര്‍ലമെന്ററികാര്യ സഹമന്ത്രി ശ്രീ. വി. മുരളീധരന്‍ തിരുവനന്തപുരത്തെ വെള്ളായണിയില്‍ ഉദ്ഘാടനം ചെയ്യുന്നു.

    
    
    (Release ID: 1605702) Visitor Counter : 3