      PIB Headquarters

      ഗുലാബിയെ നമുക്ക് രക്ഷിക്കാമായിരുന്നില്ലേ
      * ഡോ. ബസബ് മുഖര്‍ജി
      എംഡി(ഒബ്‌സ്ട്ര്ക്ട്‌സ് ആന്‍ഡ് ഗൈനക്കോളജി), എഫ്ആര്‍സിഒജി, എഫ്‌ഐസിഒജി
      
      കണ്‍സള്‍ട്ടന്റ് ഒബ്‌സ്ട്ര്ക്ടീഷ്യന്‍ ആന്‍ഡ് ഗൈനക്കോളജിസ്റ്റ്, കല്‍ക്കട്ട മെഡിക്കല്‍ റിസെര്‍ച്ച് ഇന്‍സ്റ്റിറ്റ്യൂട്ട്, കൊല്‍ക്കത്ത ആന്‍ഡ് കൊളമ്പിയ ഏഷ്യ ഹോസ്പിറ്റല്‍, സാള്‍ട്ട് ലെയ്ക്ക് കൊല്‍ക്കത്ത. എഫ്‌ഐജിഒ റീജണല്‍ കോര്‍ഡിനേറ്റര്‍, (സൗത്ത് ഏഷ്യ) സെയ്ഫ് അബോര്‍ഷന്‍ കമ്മിറ്റി, എഫ്ഒജിഎസ്‌ഐ വൈസ് പ്രസിഡന്റ് ഇലക്ട്് 2021.
      Posted On: 14 MAR 2020 2:18PM by PIB Thiruvananthpuram


    
    
    
    
    താന്‍ വിവിഹിതയാകാന്‍ പോകുന്നു എന്ന് എന്നോട് ആദ്യം പറയുമ്പോള്‍ ഗുലാബിയുടെ ആഹ്ലാദവും മുഖത്തു വിടര്‍ന്ന ചിരിയും എനിക്കൊരിക്കലും മറക്കാനാവില്ല. നിറയെ ആശകളും അഭിലാഷങ്ങളുമുള്ള കഠിനാധ്വാനിയായി ഒരു വീട്ടുജോലിക്കാരിയായിരുന്നു ഗുലാബി. എല്ലാ കഷ്ടപ്പാടുകള്‍ക്കിടയിലും സൗഭാഗ്യപൂര്‍ണമായ ഒരു കുടുംബജീവിതത്തെ കുറിച്ച് മനസില്‍ നിറമുള്ള ഒത്തിരി സ്വപ്‌നങ്ങള്‍ അവള്‍ നെയ്തിരുന്നു. എന്നാല്‍ അവളുടെ ഗര്‍ഭസ്ഥ ശിശു ഗുരുതരമായ കിഡ്‌നി തകരാറോടു കൂടിയാണ് ജനിക്കാന്‍ പോകുന്നത് എന്ന് അറിഞ്ഞതോടെ അവളുടെ ജീവിതം മറ്റൊരു ദിശയിലേക്ക് തിരിഞ്ഞു. അത് അറിഞ്ഞപ്പോള്‍ തന്നെ സമയംവൈകിയിരുന്നു. അതിനാല്‍ നിലവിലുള്ള നിയമമനുസരിച്ച് അവള്‍ക്ക് ഗര്‍ഭഛിദ്രം സാധ്യമായിരുന്നില്ല.
    
    ഡോക്ടര്‍മാര്‍ മുന്‍കൂട്ടി പറഞ്ഞതുപോലെ ഊഹിക്കാന്‍ പറ്റാത്ത ആത്ര ക്ലേശങ്ങളുമായിട്ടായിരുന്നു ആ കുഞ്ഞിന്റെ ജനനം. തുടര്‍ച്ചയായ ആശുപത്രി വാസങ്ങള്‍, ചെലവുകൂടിയതും വേദന നിറഞ്ഞതുമായ ചികിത്സകള്‍... ഗുലാബി അവള്‍ക്ക് ആകാവുന്ന ചികിത്സകള്‍ എല്ലാം ചെയ്തു. കഠിനമായ യാതനകളുമായി നാലുവര്‍ഷത്തോളും ജീവിച്ചശേഷം ആ കുഞ്ഞ് മരണത്തിനു കീഴടങ്ങി. അതോടെ ഭര്‍തൃഗൃഹത്തില്‍ നിന്നു മടങ്ങുവാന്‍ ഗുലാബി നിര്‍ബന്ധിതയായി. അവള്‍ക്ക് നഷ്ടമായത് കുഞ്ഞിനെ മാത്രമല്ല, അവളുടെ ഭര്‍തൃകുടുംബത്തെയും അവളുടെ ചെറിയ സമ്പാദ്യങ്ങളും അവളെ തന്നെയുമായിരുന്നു. ശൂന്യമായ കണ്ണുകളുമായി തന്റെ ദുരിതങ്ങള്‍ക്ക് ഉത്തരം തേടുന്ന ഒരു തകര്‍ന്ന, ദുഖാദ്രയായ സ്ത്രീയായി അവള്‍ മാറി. വിധിയുടെയും രാജ്യത്ത് നിലവിലുള്ള ഗര്‍ഭഛിദ്ര നിയമത്തിന്റെയും ബലിയാടാണ് ഗുലാബി.
    
    സ്ത്രീകള്‍ക്ക് സുരക്ഷിതമായ ഗര്‍ഭഛിദ്രത്തിനുള്ള മാനദണ്ഡങ്ങളുമായി രാജ്യത്തെ നിലവിലുള്ള ഗര്‍ഭഛിദ്ര നിയമം 1971 ലാണ് പ്രാബല്യത്തില്‍ വന്നത്. ആര്, എന്ത്, എവിടെ, എങ്ങിനെ തുടങ്ങിയ വിശദമായ അന്വേഷണങ്ങള്‍ക്കു ശേഷം ചില പ്രത്യേക സാഹചര്യങ്ങളില്‍ വൈദ്യശാസ്ത്രപരമായ ഭ്രൂണഹത്യ അനുവദിക്കാം എന്നതായിരുന്നു ആ നിയമം. ആ പ്രസവം ഗര്‍ഭിണിയുടെ ശാരീരികവും മാനസികവുമായ ആരോഗ്യത്തിന് മുറിവേല്‍പ്പിക്കുമെങ്കിലോ , അല്ലെങ്കില്‍ മരണത്തിനു തന്നെയോ കാരണമാകുമെങ്കിലോ ഭ്രൂണഹത്യ ആകാം. സ്ത്രീ ബലാത്സംഗം മൂലം ഗര്‍ഭിണിയായതോ, ഗര്‍ഭസ്ഥശിശു ഗുരുതരമായ അംഗവൈകല്യമുള്ളതോ വിവാഹതിരായ സ്ത്രീകളില്‍ ഗര്‍ഭനിരോധന മാര്‍ഗ്ഗങ്ങളുടെ പരാജയം മൂലമോ ആണെങ്കിലും ഭ്രൂണഹത്യ അനുവദിക്കുന്നുണ്ട്.
    
    ഇന്ത്യയില്‍ ഭ്രൂണഹത്യാ നിയമവും ചട്ടങ്ങളും നിലവില്‍ വന്നിട്ട് 50 വര്‍ഷം കഴിഞ്ഞെങ്കിലും നിയമത്തെ കുറിച്ച് വേണ്ടത്ര പരിജ്ഞാനമില്ലായ്മയും ഭ്രൂണഹത്യയുമായി ബന്ധപ്പെട്ട അപമാനവും വിദഗ്ധ സേവന സംവിധാനങ്ങളുടെ അപര്യാപ്തതയും നിലവിലുണ്ട്. കൂടാതെ ഗര്‍ഭഛിദ്രം ആവശ്യപ്പെടുന്ന സ്ത്രീയ്ക്കും അത് ലഭ്യമാക്കുന്ന ആരോഗ്യ പ്രവര്‍ത്തകര്‍ക്കും ഗര്‍ഭഛിദ്ര നിയമത്തിന്റെയും ചട്ടങ്ങളുടെയും കടുത്ത നിയന്ത്രണങ്ങളും ഉണ്ട്. ഇതിന്റെ പരിണിത ഫലമായി സ്ത്രീകള്‍ക്ക് ഈ സേവനം നിക്ഷേധിക്കുന്ന സ്ഥിതിയും നിയമകുരുക്കുകളും സംക്ഷുബ്ധമായ വൈദ്യശാസ്ത്ര സമൂഹവും ഗുലാബിയെ പോലെ ഗര്‍ഭഛിദ്രം തേടുന്നവരുടെ വര്‍ദ്ധിച്ച മോഹഭംഗങ്ങളും ഉണ്ടാകുന്നു.
    
    ഒരു സ്ത്രീയെ പോലും പിന്നില്‍ ഉപേക്ഷിക്കില്ല എന്ന കേന്ദ്ര ആരോഗ്യ കുടുംബക്ഷേമ മന്ത്രാലയത്തിന്റെ ലക്ഷ്യത്തിന് അനുഗുണമാണ് നിര്‍ദ്ദിഷ്ട
    വൈദ്യശാസ്ത്രാധിഷ്ഠിത ഭ്രൂണഹത്യ നിയമ ഭേദഗതികള്‍. ഗര്‍ഭഛിദ്രമല്ലാതെ മറ്റു മാര്‍ഗ്ഗങ്ങളില്ലാത്ത സ്ത്രീകള്‍ക്ക് ഈ ഭേദഗതികള്‍ സഹായമാകുന്നു. ഭ്രൂണഹത്യ ആവശ്യമുള്ളവര്‍ക്കു മാത്രമല്ല അത് നടത്തി കൊടുക്കുന്നവര്‍ക്കും ഈ നിയമ ഭേദഗതി വലിയ സഹായമാകുന്നു. ഭ്രൂണത്തിന്റെ 20 ആഴ്ച്ച വരെയുള്ള വളര്‍ച്ചയാണ് ഗുലാബിയെ പോലുള്ള സ്ത്രീകള്‍ക്ക് ഈ സേവനം ലഭ്യമാക്കുന്നതിനു നിയമപരമായിട്ടുള്ള പ്രതിബന്ധം. ബലാത്സംഗം മൂലമോ അഗമ്യഗമനത്തിലൂടെയോ
    ഗര്‍ഭിണിയായവര്‍, ഭിന്നശേഷിയുള്ള ഗര്‍ഭിണികള്‍ തുടങ്ങിയവര്‍ വളരെ വൈകിയാണ് ഈ ആവശ്യവുമായി ആശുപത്രികളെ സമീപിക്കുക. ഇക്കൂട്ടര്‍ അനുഭവിക്കുന്ന മാനസികമായ ആഘാതങ്ങള്‍ കൂടി കണക്കിലെടുത്ത് ഭ്രൂണത്തിന്റെ വളര്‍ച്ചാ പരിധി 24 ആഴ്ച്ചയായി ഉയര്‍ത്തണമെന്നാണ് പുതിയ നിര്‍ദ്ദേശം.
    
    ഗര്‍ഭകാല ശുശ്രൂഷയുടെ ഭാഗമായുള്ള സോണോഗ്രഫി വഴി 18-20 ആഴ്ച്ചവരെയുള്ള ഭ്രൂണത്തിന്റെ അസ്വാഭാവികതകള്‍ കണ്ടുപിടിക്കാനാവും. എന്നാല്‍ ഗര്‍ഭസ്ഥ ശിശുവിന്റെ ഹൃദയ സംബന്ധമായ അസ്വാഭാവികതകള്‍ കണ്ടെത്താന്‍ 20 ആഴ്ച്ചകള്‍ കഴിഞ്ഞേ സാധിക്കൂ. ഇത്തരം പ്രശ്‌നങ്ങള്‍ കുഞ്ഞിന്റെ ജീവനു ഭീഷണിയും, ജനിച്ചാല്‍ തന്നെ ദുര്‍ബലനാക്കുകയും ചെയ്യും. പുതിയ ഭേദഗതികള്‍ അനുസരിച്ച് ഇത്തരം സാരമായ അസ്വാഭാവികതകളുള്ള കേസുകളില്‍ ഉയര്‍ന്ന വളര്‍ച്ചാ പരിധി നിയന്ത്രണം നീക്കം ചെയ്തിട്ടുണ്ട്; അതൊരു മെഡിക്കല്‍ ബോര്‍ഡിന്റെ തീരുമാന പ്രകാരം ആകണമെന്ന് മാത്രം. ഗുലാബിയെ പോലുള്ള സ്ത്രീകള്‍ക്ക് മാനസിക ക്ലേശങ്ങളും നിയമ നിയന്ത്രണങ്ങളും മറികടക്കാന്‍ ഇത് വലിയ അനുഗ്രഹമാകും.
    
    ഗര്‍ഭധാരണത്തിനു ശേഷം 12- 20 ആഴ്ച്ചകള്‍ക്കുള്ളില്‍ നടത്തുന്ന ഗര്‍ഭഛിദ്രത്തിന് രണ്ടു ഡോക്ടര്‍മാരുടെയെങ്കിലും അനുമതി ആവശ്യമാണ് എന്നതാണ് നിലവിലുള്ള മറ്റൊരു തടസം. വളരെ പരിമിതമായ സൗകര്യങ്ങളുള്ള ഗ്രാമീണ മേഖലകളില്‍ രണ്ടു വിദഗ്ധ ഡോക്ടര്‍മാരുടെ ലഭ്യത വലിയ വെല്ലുവിളിയാണ്. നിര്‍ദിഷ്ട ഭേദഗതി പ്രകാരം 20 ആഴ്ച്ചകള്‍ വരെയുള്ള ഭ്രൂണഹത്യയ്ക്ക് ഒരു വിദഗ്ധ ഡോക്ടറുടെ അനുമതി മാത്രം മതി. എന്നാല്‍ 20-24 ആഴ്ച്ച വരെയുള്ള ഭ്രൂണഹത്യയ്ക്ക് രണ്ട് രജിസ്‌റ്റേര്‍ഡ് ഡോക്ടര്‍മാരുടെ അനുമതി വേണം. ഗര്‍ഭഛിദ്രം ചെയ്ത വ്യക്തിയുടെ വിവരങ്ങള്‍ രഹസ്യമായി സൂക്ഷിക്കുക എന്നതാണ് പുതിയ ഭേദഗതി ഗൗരവത്തോടെ കാണുന്ന മറ്റൊരു വിഷയം. നിയമം അധികാരപ്പെടുത്തുന്ന ഒരു വ്യക്തിക്ക് മാത്രമല്ലാതെ മറ്റാര്‍ക്കും ഗര്‍ഭഛിദ്രവിധേയയായ സ്ത്രീയുടെ പേരുവിവരങ്ങള്‍ നല്‍കാന്‍ പാടുള്ളതല്ല. ഇതുവരെ വിവാഹിതരായ സ്ത്രീകള്‍ക്ക് മാത്രമായി പരിമിതപ്പെടുത്തിയിരുന്ന 'ഗര്‍ഭനിരോധന മാര്‍ഗ്ഗങ്ങളുടെ പരാജയം' എന്ന നിബന്ധന ഇപ്പോള്‍ അവിവാഹികള്‍ക്കും ബാധകമാക്കിയിട്ടുണ്ട്.
    
    നിര്‍ദ്ദിഷ്ട ഭേദഗതികള്‍ പാര്‍ലമെന്റ് അംഗീകരിച്ചാല്‍ സുരക്ഷിതമായ ഗര്‍ഭഛിദ്രത്തിനുള്ള നിരവധി പ്രതിബന്ധങ്ങള്‍ ഇല്ലാതാവുകയും അത് നമ്മുടെ സ്ത്രീകളെ ശാക്തീകരിക്കുകയും ചെയ്യും. വൈദ്യശാസ്ത്ര സമൂഹം ഈ നിര്‍ദ്ദേശങ്ങളെ സ്വാഗതം ചെയ്തിട്ടുണ്ട്. ഗര്‍ഭഛിദ്രവുമായി ബന്ധപ്പെട്ട് രാജ്യത്ത് നടക്കുന്ന മരണങ്ങളുടെ നിരക്ക് കുറയ്ക്കാന്‍ പുതിയ ഭേദഗതികള്‍ക്ക്‌ സാധിക്കുമെന്ന് അവര്‍ വിശ്വസിക്കുന്നു. ഗുലാബിയെ പോലെ ഗര്‍ഭഛിദ്രം അത്യാവശ്യമുള്ള അനേകര്‍ക്ക് പുതിയ ഭേദഗതികള്‍ സഹായകമാകും.
    
    ****


    

    
    (Release ID: 1606523) Visitor Counter : 7