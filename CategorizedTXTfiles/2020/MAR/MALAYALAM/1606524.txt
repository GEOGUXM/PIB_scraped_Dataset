      PIB Headquarters

      2020 ലെ ഗര്‍ഭഛിദ്ര ബില്ലിലെ ഭേദഗതി: ശരിയായ ദിശയിലുള്ള പ്രവര്‍ത്തനം
      ഡോ. കെ അപര്‍ണ ശര്‍മ*

      Posted On: 14 MAR 2020 2:21PM by PIB Thiruvananthpuram

    സുരക്ഷിത ഗര്‍ഭഛിദ്രം സാധ്യമാക്കുന്നതില്‍ ഇന്ത്യയിലെ നിയമങ്ങളും നയങ്ങളും ഉദാരമാണ്. 1971ന്റെ തുടക്കത്തില്‍ നടപ്പിലാക്കിയ ഗര്‍ഭഛിദ്ര നിയമം (എംടിപി) ഇന്ത്യയെ ഗര്‍ഭഛിദ്രം നിയമവിധേയമായ ആദ്യ രാജ്യങ്ങളിലൊന്നാക്കി മാറ്റി. അക്കാലത്ത് അന്തര്‍ദേശീയ തലത്തില്‍ പതിനഞ്ച് രാജ്യങ്ങളില്‍ മാത്രമാണ് ഗര്‍ഭഛിദ്രം നിയമവിധേയമാക്കിയിരുന്നത്. ഇപ്പോള്‍പ്പോലും അമ്മയുടെ ജീവന്‍ അപകടത്തിലാകുന്ന അവസരത്തില്‍പ്പോലും ലോകത്തെ 26 രാജ്യങ്ങള്‍ ഗര്‍ഭഛിദ്രം അനുവദിക്കുന്നില്ല. പല രാജ്യങ്ങളും അമ്മയുടെ ജീവന്‍ രക്ഷിക്കാന്‍ മാത്രമാണ് ഗര്‍ഭഛിദ്രം അനുവദിക്കുന്നത്; മറ്റു ചിലത് ആരോഗ്യപരമായ കാരണങ്ങളാലും. 1971 ലെ എംടിപി ആക്റ്റ് ഗര്‍ഭഛിദ്രം നിയമവിധേയമാക്കിയത് ചികില്‍സാപരവും മാനുഷികവുമായതുള്‍പ്പെടെയുള്ള പരിഗണനകളിലാണ്. ലോക്‌സഭയില്‍ അവതരിപ്പിച്ച എംടിപി (ഭേദഗതി) ബില്‍ 2020 പ്രത്യുല്‍പ്പാദന ആരോഗ്യ കാര്യത്തിലും സ്ത്രീകളുടെ അവകാശങ്ങളിലും രാജ്യത്തിനുള്ള പ്രതിബദ്ധത ഒരിക്കല്‍ക്കൂടി തെളിയിച്ചിരിക്കുന്നു.


    നിലവില്‍ ഗര്‍ഭഛിദ്രം 20 ആഴ്ച വരെ നിയമപരമായി അനുവദനീയമാണ്. മാറുന്ന കാലത്തെ സാങ്കേതികവിദ്യയുടെ വികാസവും മെച്ചപ്പെട്ട ചികില്‍സാ സൗകര്യങ്ങളും, ഭ്രൂണത്തിന്റെ അസ്വാഭാവികതകള്‍ കൂടുതല്‍ മെച്ചപ്പെട്ട രീതിയില്‍ മനസ്സിലാക്കാനുള്ള അവസരവും സാമൂഹിക സാംസ്‌കാരിക പരിസരങ്ങളിലെ മാറ്റങ്ങളുമെല്ലാം കണക്കിലെടുക്കുമ്പോള്‍ 20 ആഴ്ച എന്ന പരിധി നിരവധി ഹതാശരായ സ്ത്രീകള്‍ക്ക് നീതി നിഷേധിക്കുന്നതാണ്.


    അത്തരം കേസുകളില്‍ പുറത്തു നിന്നുള്ള വിദഗ്ധരുടെ സഹായം ആവശ്യമെങ്കില്‍ കോടതി കേള്‍ക്കണം എന്ന് അഭ്യര്‍ത്ഥിച്ചുകൊണ്ടാണ് ഒരു ഒബ്സ്റ്റട്രീഷ്യന്‍ എന്ന നിലയിലും ആശുപത്രി മെഡിക്കല്‍ ബോര്‍ഡ് അംഗം എന്ന നിലയിലും, സാധ്യമാകുന്ന വിധത്തില്‍ ഇതിനു മാറ്റമുണ്ടാകണം എന്ന് വാദിക്കുന്നവരുടെ കൂടെ ഞാനും ചേരുന്നത്.


    ഗര്‍ഭാവസ്ഥയിലുള്ള കുട്ടിക്ക് വൃക്ക രോഗം കണ്ടെത്തിയതിന്റെ പരിശോധനാ റിപ്പോര്‍ട്ടുമായി (ഇരു വൃക്കകളും ശരിയായി രൂപം കൊണ്ടിരുന്നില്ല) ഒരിക്കലൊരു സ്ത്രീ എന്നെ കാണാന്‍ വന്നു. അവര്‍ 22 ആഴ്ച ഗര്‍ഭിണിയായിരുന്നു. ആ ശിശു ഗര്‍ഭാശയത്തില്‍ വച്ചുതന്നെ മരിക്കണമെന്നില്ല, പക്ഷേ, ജനിച്ച ശേഷം ജീവിച്ചിരിക്കില്ല. ഗര്‍ഭഛിദ്രം ചെയ്യാനുള്ള ആവശ്യം എനിക്ക് നിരസിക്കേണ്ടി വന്നു. കാരണം, നിയമപരമായി അതിന്റെ സമയം കഴിഞ്ഞിരുന്നു. ആ ദമ്പതികള്‍ അപ്പോഴത്തെ അവസ്ഥയില്‍ ഗര്‍ഭം ചുമക്കുന്നതിനെക്കുറിച്ച് ആശങ്കാകുലരായിരുന്നു. നവജാത ശിശുവിന്റെ വരവിനെക്കുറിച്ചുള്ള ആഹ്ലാദകരമായ സ്വപ്‌നം അവര്‍ക്കൊരു ദുസ്വപ്‌നമായി മാറിയിരുന്നു.
    മറ്റൊരു സ്ത്രീ എത്തിയത് വേറൊരു രോഗാവസ്ഥയുമായാണ്- എക്‌സ് ലിങ്ക്ഡ് ഹൈഡ്രോസിഫാലസ്. അവര്‍ക്ക് നേരത്തേ രണ്ട് ആണ്‍കുട്ടികളുണ്ട്, രണ്ടുപേര്‍ക്കും ഇതേ പ്രശ്‌നമുണ്ടായിരുന്നു, ന്യൂറോളജിക്കല്‍ വൈകല്യമുണ്ട്. പ്രസവപൂര്‍വ രോഗനിര്‍ണയം അത്തരം കേസുകളില്‍ സാധ്യമാണെങ്കിലും അവര്‍ എത്തിയപ്പോള്‍ വൈകിപ്പോയിരുന്നു. കൗണ്‍സലിംഗും, അടുത്ത ഗര്‍ഭാവസ്ഥയില്‍ പ്രസവപൂര്‍വ രോഗനിര്‍ണയം നടത്തുകയും ഗര്‍ഭഛിദ്രം ചെയ്യുകയുമായിരുന്നു അപ്പോള്‍ ചെയ്യേണ്ട ശരിയായ കാര്യം. എന്നാല്‍ ന്യൂറോളജിക്കല്‍ വൈകല്യത്തോടെ മൂന്നാമത്തെ കുഞ്ഞിനെയും വയറ്റില്‍ പേറുകയാണ് അവര്‍. ആരോഗ്യ പരിരക്ഷ നല്‍കുന്ന ഒരാള്‍ എന്ന നിലയില്‍ എനിക്കു തോന്നിയത്, നിയമങ്ങള്‍ നിര്‍മിക്കുന്നവര്‍ സാങ്കേതികവിദ്യയുടെ വളര്‍ച്ച കൂടി കണക്കിലെടുക്കണം എന്നാണ്. ജനനത്തിനു മുമ്പ് അള്‍ട്രാസൗണ്ട് സ്‌കാനിലൂടെ ഹൈഡ്രോസിഫാലസ് രോഗനിര്‍ണയം നടത്താന്‍ നമുക്ക് സാധിക്കുന്നുണ്ടെങ്കില്‍, അടുത്ത കുഞ്ഞിന് അതില്ല എന്ന് ഉറപ്പു വരുത്താനുള്ള ജനിതക പരിശോധന നമുക്കു സാധ്യമാണെങ്കില്‍, ആ പുരോഗതിയുടെ ഗുണം ലഭ്യമാക്കുന്ന തരത്തില്‍ നിയമഭേദഗതി ഉണ്ടാകണം. ഭേഗഗതിയിലൂടെ അതാണിപ്പോള്‍ സാധ്യമായിരിക്കുന്നത്.


    കോടതി എയിംസിന്റെ തീരുമാനത്തിനു വിടുന്ന വൈകിയുള്ള ഗര്‍ഭഛിദ്രം സംബന്ധിച്ച നിരവധി കേസുകളില്‍ തീരുമാനമെടുക്കേണ്ടുന്ന മെഡിക്കല്‍ ബോര്‍ഡുകളില്‍ ഞാന്‍ അംഗമായിരുന്നു. ഗര്‍ഭഛിദ്രം ചെയ്യുന്നത് വൈകിപ്പോയ പല കേസുകളിലും നിസ്സഹായായി അത് നിരസിക്കേണ്ടി വന്നിട്ടുണ്ട് എന്ന് എനിക്ക് കുറ്റസമ്മതം നടത്തേണ്ടിവരും. കോടതിയില്‍ കേസ് ഫയല്‍ ചെയ്യുന്ന പ്രക്രിയ, കോടതിയെ സമീപിക്കണോ വേണ്ടയോ എന്ന തീരുമാനമെടുക്കുന്നതിലെ കാലതാമസം, മറ്റു കാരണങ്ങള്‍ എന്നിവ മൂലം പല ആഴ്ചകള്‍ കടന്നുപോവുകയും കാര്യങ്ങള്‍ കുഴപ്പത്തിലാവുകയും ചെയ്യാറുണ്ട്. 24 ആഴ്ചയ്ക്കു മുമ്പ് ഗര്‍ഭഛിദ്രം ചെയ്യല്‍ സുരക്ഷിതവും എളുപ്പവുമാണ്. എന്നാല്‍ 28 ആഴ്ചയ്ക്കു ശേഷം അത്രത്തോളം സുരക്ഷിതമല്ലാത്തതുകൊണ്ടുള്ള മുന്‍കരുതല്‍ നടപടികള്‍ ആവശ്യമാണ്. അര്‍ഹയായ ഗര്‍ഭിണിക്ക് ഗര്‍ഭഛിദ്രത്തിന് ഇപ്പോഴത്തെ ഭേദഗതിയിലൂടെ അവസരം ലഭിക്കുകയാണ് എന്ന് എനിക്കു തോന്നുന്നു.


    വൈകിയുള്ള ഗര്‍ഭഛിദ്രം സംബന്ധിച്ച വെല്ലുവിളികളേക്കുറിച്ചും സാധ്യതയേക്കുറിച്ചും അഭിപ്രായം ചോദിക്കാന്‍ ഒരു വിദഗ്ധ എന്ന നിലയില്‍ നിരവധി തവണ കോടതികളില്‍ എന്നെ വിളിപ്പിച്ചിട്ടുണ്ട്. നിയമപരമായ കാര്യങ്ങള്‍ കോടതിക്കും വൈദ്യശാസ്ത്രപരമായ കാര്യങ്ങള്‍ ഡോക്ടര്‍ക്കും വിടണം എന്നാണ് എന്റെ ശക്തമായ അഭിപ്രായം. ''അമ്മയുടെ കാര്യത്തില്‍ റിസ്‌കുണ്ടോ'' എന്ന ഒരു ലളിതമായ ചോദ്യത്തിന്റെ മറുപടി ചിലപ്പോള്‍ നിരവധി പേജുകളിലേക്ക് നീണ്ടേക്കാം. യെസ് എന്നോ നോ എന്നോ ലളിതമായി പറയാന്‍ കഴിയുകയില്ല. വൈദ്യശാസ്ത്ര സമൂഹത്തിന്റെയും നിയമ മേഖലയിലെ നമ്മുടെ സഹപ്രവര്‍ത്തകരുടെയും രോഗികളുടെയും നന്മയ്ക്ക് നല്ലത് വൈദ്യശാസ്ത്രപരമായ തീരുമാനങ്ങള്‍ ഡോക്ടര്‍മാര്‍ക്ക് വിടുന്നതു തന്നെയാണ്.


    നമ്മുടെ നിയമ നിര്‍മാതാക്കളുടെ പുരോഗമനപരമായ ചിന്തയാണ് യഥാസമയത്ത് ബില്ലില്‍ വരുത്തിയ മാറ്റങ്ങളില്‍ പ്രതിഫലിക്കുന്നത്. ഇത് ഗര്‍ഭഛിദ്രം സുരക്ഷിതമാക്കാനും, ആവശ്യമുള്ളവര്‍ക്ക് സാധ്യമാക്കാനും കൂടുതല്‍ മനുഷ്യത്വപരമാക്കാനുമുള്ള ശ്രമമാണ്. ആവശ്യമില്ലാത്ത ഗര്‍ഭം അലസിപ്പിക്കാനുള്ള സ്ത്രീയുടെ ആവശ്യത്തിന് ഇത് പിന്തുണ വര്‍ധിപ്പിക്കും. മാതൃത്വം ഒരു തെരഞ്ഞെടുപ്പാകണം, അല്ലാതെ അടിച്ചേല്‍പ്പിക്കപ്പെടുന്നതാകരുത്.
    ( ലേഖിക ന്യൂഡല്‍ഹിയിലെ ആള്‍ ഇന്ത്യ മെഡിക്കല്‍ സയന്‍സസില്‍ ഗൈനക്കോളജി വിഭാഗം അഡീഷണല്‍ പ്രൊഫസറാണ്).


    ***
    

    
    (Release ID: 1606524) Visitor Counter : 2