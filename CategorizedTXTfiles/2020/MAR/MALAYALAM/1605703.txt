      PIB Headquarters

      ജന്‍ ഔഷധി കേന്ദ്രങ്ങള്‍ വഴി സാധാരണക്കാരന്റെ മരുന്നിനായുള്ള ചെലവില്‍ 2,200 കോടി രൂപ ലാഭിക്കാനായി - കേന്ദ്ര സഹമന്ത്രി ശ്രീ. വി. മുരളീധരന്‍
      Posted On: 08 MAR 2020 11:46AM by PIB Thiruvananthpuram


    കേരളത്തില്‍ പുതുതായി ഒമ്പത് ജന്‍ ഔഷധി സ്റ്റോറുകള്‍ കൂടി ആരംഭിക്കും


    തിരുവനന്തപുരം, 07 മാര്‍ച്ച് 2020


    സാധാരണക്കാരന്റെ ജീവിതം എളുപ്പമാക്കുന്നതിനുള്ള ശ്രമങ്ങളാണ് കേന്ദ്ര ഗവണ്‍മെന്റിന്റേതെന്ന് കേന്ദ്ര വിദേശകാര്യ, പാര്‍ലമെന്ററികാര്യ സഹമന്ത്രി ശ്രീ. വി. മുരളീധരന്‍ പറഞ്ഞു. തിരുവനന്തപുരം, മണക്കാട്, ജന്‍ ഔഷധി ദിനാഘോഷത്തിന്റെ സംസ്ഥാനതല ഉദ്ഘാടനം നിര്‍വ്വഹിക്കുകയായിരുന്നു അദ്ദേഹം. ജന്‍ ഔഷധി വഴി സാധാരണ ക്കാരന് 2,200 കോടി രൂപയുടെ മരുന്ന് ചെലവു കുറയ്ക്കാനായിട്ടുണ്ടെന്ന് അദ്ദേഹം പറഞ്ഞു.


    സാധാരണക്കാരന്റെ ചികിത്സാ ചെലവില്‍ 80 ശതമാനവും മരുന്നിന് വേണ്ടിയാണ് നീക്കി വയ്ക്കുന്നതെന്ന് ശ്രീ. മുരളീധരന്‍ ചൂണ്ടിക്കാട്ടി. ഈ ചെലവ് കുറയ്ക്കാനും, മരുന്ന് ലഭിക്കാതെ ഒരു ജീവനും നഷ്ടമാകരുതെന്ന ഉദ്ദേശത്തോട് കൂടിയാണ് കേന്ദ്ര ഗവണ്‍മെന്റ് ജന്‍ ഔഷധി പദ്ധതി നടപ്പിലാക്കിയത്. പൊതുവിപണിയേക്കാള്‍ 50 മുതല്‍ 90 ശതമാനം വരെ വിലക്കുറവിലാണ് ജന്‍ ഔഷധി കേന്ദ്രങ്ങള്‍ വഴി മരുന്ന് വില്‍ക്കുന്നത്. കേരളത്തില്‍ നിലവിലുള്ള 533 സ്റ്റോറുകള്‍ക്ക് പുറമേ പുതുതായി ഒമ്പത് ജന്‍ ഔഷധി സ്റ്റോറുകള്‍ കൂടി ആരംഭിക്കുമെന്ന് കേന്ദ്ര സഹമന്ത്രി അറിയിച്ചു.


    2024 ഓടെ എല്ലാ വീടുകളിലും പൈപ്പ്‌ലൈന്‍ വഴി ശുദ്ധജലം എത്തിക്കുന്ന പദ്ധതിയുമായി കേന്ദ്രം മുന്നോട്ട് പോവുകയാണ്. പ്രധാനമന്ത്രി ജന്‍ ആരോഗ്യ യോജന, പ്രധാനമന്ത്രി ആവാസ് യോജന തുടങ്ങിയവ സാധാരണക്കാരന്റെ ജീവിതം ആയാസരഹിതമാക്കിയെന്ന് ശ്രീ. വി. മുരളീധരന്‍ ചൂണ്ടിക്കാട്ടി.


    ഏഴ് ദിവസമായി നടന്നു വരുന്ന ജന്‍ ഔഷധി വാരാചരണത്തിന്റെ സമാപന ദിനത്തില്‍ പ്രധാനമന്ത്രി ദൂരദര്‍ശന്‍ വഴി ജന്‍ ഔഷധി ഗുണഭോക്താക്കളുമായി നടത്തിയ ആശയവിനിമയം കേന്ദ്ര സഹമന്ത്രി വീക്ഷിച്ചു.മണക്കാട് ജന്‍ ഔഷധി കേന്ദ്രത്തിന്റെ ഉദ്ഘാടനവും അദ്ദേഹം നിര്‍വ്വഹിച്ചു.


    തിരുവനന്തപുരം നഗരാ സഭാ സ്റ്റാന്‍ഡിംഗ് കമ്മിറ്റി ചെയര്‍ പേഴ്‌സണ്‍ സിമി ജ്യോതിഷ്, ബിജെപി ജില്ലാ പ്രസിഡന്റ് വി.വി. രാജേഷ്, ജന്‍ ഔഷധി മണക്കാട് ഫ്രാഞ്ചൈസി വിനയന്‍, ജന്‍ ഔഷധിക്കായി മരുന്ന് വിതരണം ചെയ്യുന്ന ബി.പി.പി.ഐ മാര്‍ക്കറ്റിംഗ് മാനേജര്‍ സന്ദീപ് സിങ് തുടങ്ങിയവര്‍ ചടങ്ങില്‍ പങ്കെടുത്തു.


    അടിക്കുറിപ്പ്


    ജന്‍ ഔഷധി ദിനാഘോഷത്തിന്റെ സംസ്ഥാനതല ഉദ്ഘാടനം കേന്ദ്ര വിദേശകാര്യ, പാര്‍ലമെന്ററികാര്യ സഹമന്ത്രി ശ്രീ. വി. മുരളീധരന്‍ തിരുവനന്തപുരത്ത് നിര്‍വ്വഹിക്കുന്നു.

    
    
    (Release ID: 1605703) Visitor Counter : 5