      PIB Headquarters

      കോവിഡ് 19: കേരളത്തില്‍ പരിശോധന കേന്ദ്രങ്ങള്‍ 4; ഇന്ത്യയില്‍ 62
      Posted On: 17 MAR 2020 5:01PM by PIB Thiruvananthpuram


    ലോകാരോഗ്യ സംഘടന മഹാമാരിയായി പ്രഖ്യാപിച്ച കോവിഡ്19 ചൈനയിലും യൂറോപ്യന്‍ രാജ്യങ്ങളിലും മരണം വിതച്ച് മുന്നേറുകയാണ്. ഇന്ത്യയില്‍ ഇതേ വരെ 125 പേര്‍ക്ക് രോഗം സ്ഥിരീകരിക്കുകയും രണ്ട് പേര്‍ മരിക്കുകയും 13 പേര്‍ രോഗവിമുക്തി നേടുകയും ചെയ്തു(മാര്‍ച്ച് 17 രാവിലെ 9.15 വരെയുള്ള കണക്കുകള്‍ പ്രകാരം). കൊറോണ വൈറസിനെതിരെയുള്ള പ്രതിരോധ പ്രവര്‍ത്തനത്തില്‍ ഏറ്റവും നിര്‍ണ്ണായകമായത് വൈറസ് പിടിപെട്ടവരെ കണ്ടെത്തി മാറ്റിപാര്‍പ്പിച്ചു ചികിത്സിക്കുക എന്നതാണ്.


    ഇന്ത്യന്‍ കൗണ്‍സില്‍ ഓഫ് മെഡിക്കല്‍ റിസര്‍ച്ചിന്റെ കണക്കനുസരിച്ച് കൊറോണ വൈറസ് രോഗം പരിശോധിക്കുന്നതിന് 62 ലാബുകളാണ് ഇന്ത്യയിലുള്ളത്. ഒന്‍പത് ലാബുകള്‍ കൂടി ഉടന്‍ സജ്ജമാകും. കേരളത്തില്‍ ആലപ്പുഴയിലെ നാഷണല്‍ ഇന്‍സ്റ്റിറ്റ്യൂട്ട് ഓഫ് വൈറോളജി ഫീല്‍ഡ് യൂണിറ്റ് കൂടാതെ തിരുവനന്തപുരം, കോഴിക്കോട്, തൃശൂര്‍ മെഡിക്കല്‍ കോളജുകളിലാണ് പരിശോധന സൗകര്യമുള്ളത്.


    62 ലാബുകള്‍ക്ക് പുറമേ 56 വൈറസ് റിസര്‍ച്ച് ആന്‍ഡ് ഡയഗണസ്റ്റിക് ലബോറട്ടറികളെയും ലേഹ് യിലെ ഒരു ആശുപത്രിയെയും ആരോഗ്യ അധികൃതരിലൂടെയുള്ള സാംപിള്‍ ശേഖരണത്തിന് ചുമതലപ്പെടുത്തിയിട്ടുണ്ട്. കോവിഡ് 19 പരിശോധനയ്ക്കുള്ള ലാബുകളുടെ ശൃംഖലയെ സംബന്ധിച്ച ഏറ്റവും പുതിയ വിവരങ്ങള്‍ ഇന്ത്യന്‍ കൗണ്‍സില്‍ ഓഫ് മെഡിക്കല്‍ റിസര്‍ച്ചിന്റെ വെബ്‌സൈറ്റില്‍ ലഭ്യമാണ്. https://www.icmr.nic.in/


    RRTN/IE/BSN

    
    
    (Release ID: 1606766) Visitor Counter : 42