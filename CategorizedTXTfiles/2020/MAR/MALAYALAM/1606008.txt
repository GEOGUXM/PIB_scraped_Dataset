      PIB Headquarters

      ശ്രീചിത്രയില്‍ പുതിയ മൃഗപരീക്ഷണ സംവിധാനം
      Posted On: 11 MAR 2020 5:40PM by PIB Thiruvananthpuram


    പൂജപ്പുരയിലെ സേറ്റല്‍മൗണ്ട് കൊട്ടാരത്തില്‍ ബയോമെഡിക്കല്‍ ടെക്‌നോളജി വിഭാഗം (ബി.എം.ടി വിങ്) 1978-ല്‍ പ്രവര്‍ത്തനം ആരംഭിച്ചത് മുതല്‍ തദ്ദേശീയമായി വികസിപ്പിച്ചെടുത്ത സാങ്കേതികവിദ്യകള്‍ ഉപയോഗിച്ച് വൈദ്യശാസ്ത്ര ഉപകരണങ്ങള്‍ നിര്‍മ്മിക്കുന്നതില്‍ ദേശീയതലത്തില്‍ മുന്‍പന്തിയില്‍ നില്‍ക്കുന്ന സ്ഥാപനമാണ് കേന്ദ്ര ശാസ്ത്ര- സാങ്കേതിക വകുപ്പിന് കീഴില്‍ പ്രവര്‍ത്തിക്കുന്ന ശ്രീചിത്ര തിരുനാള്‍ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ് ആന്റ് ടെക്‌നോളജി. രോഗികളില്‍ പരീക്ഷിക്കുന്നതിന് മുമ്പ് വൈദ്യശാസ്ത്ര ഉപകരണങ്ങളുടെ കാര്യക്ഷമതയും സുരക്ഷിതത്വവും ഉറപ്പാക്കുന്നതിന് മൃഗങ്ങളില്‍ പരീക്ഷിക്കേണ്ടത് (In vivo Evaluation) അത്യാവശ്യമാണ്. വൈദ്യശാസ്ത്ര ഉപകരണങ്ങളുടെ നിര്‍മ്മാണത്തിലെ പ്രധാന ഘട്ടമാണിത്. ശ്രീചിത്രയില്‍ സുപ്രധാനമായ ഈ പ്രവൃത്തി നിര്‍വ്വഹിക്കുന്നത് ബി.എം.ടി വിങിലെ ഇന്‍ വിവോ മോഡല്‍സ് ആന്റ് ടെസ്റ്റിംഗ് വിഭാഗമാണ്. രോഗികളില്‍ ഉപയോഗിക്കുന്നതിന് മുമ്പ് ഹൃദയവാല്‍വ്, ഓക്‌സിജനേറ്റര്‍, വാസ്‌കുലാര്‍ ഗ്രാഫ്റ്റ്, ഹൈഡ്രോസെഫാലസ് ഷണ്ട്, പല്ലുകള്‍ക്കും എല്ലുകള്‍ക്കും പകരം ഉപയോഗിക്കുന്ന വൈദ്യശാസ്ത്ര പദാര്‍ത്ഥങ്ങള്‍ മുതലായവയുടെ സുരക്ഷിതത്വവും കാര്യക്ഷമതയും ഉറപ്പാക്കുന്നതിനായി മൃഗങ്ങളില്‍ സങ്കീര്‍ണ്ണമായ പരീക്ഷണങ്ങള്‍ നടത്തിയ പരിചയസമ്പത്തും ഈ വിഭാഗത്തിനുണ്ട്.


    കേന്ദ്ര ശാസ്ത്ര- സാങ്കേതികവകുപ്പിന്റെ സാമ്പത്തിക സഹായത്തോടെ ടെക്‌നിക്കല്‍ റിസര്‍ച്ച് സെന്റര്‍ എന്ന പദ്ധതി നടപ്പിലാക്കിയതോടെ ശ്രീചിത്രയില്‍ വൈദ്യശാസ്ത്ര ഉപകരണങ്ങളുടെ നിര്‍മ്മാണവുമായി ബന്ധപ്പെട്ട പ്രവര്‍ത്തനങ്ങള്‍ക്ക് കഴിഞ്ഞ നാലുവര്‍ഷമായി പുതുജീവന്‍ വച്ചിരിക്കുകയാണ്. ടെക്‌നിക്കല്‍ റിസര്‍ച്ച് സെന്ററിലൂടെ തദ്ദേശീയമായി വൈദ്യശാസ്ത്ര ഉപകരണങ്ങള്‍ വികസിപ്പിക്കുന്ന പ്രവര്‍ത്തനങ്ങള്‍ വേഗത്തിലാക്കാനാണ് കേന്ദ്ര ശാസ്ത്ര- സാങ്കേതിക വകുപ്പ് ഈ പദ്ധതി ശ്രീചിത്രയ്ക്ക് നല്‍കിയത്. ഇതിന്റെ ഭാഗമായി ശ്രീചിത്ര വൈദ്യശാസ്ത്ര ഉപകരണങ്ങളും പദാര്‍ത്ഥങ്ങളും വികസിപ്പിച്ചെടുക്കുന്നതിന് 40 ഗവേഷണ പ്രോജക്ടുകള്‍ ആരംഭിച്ചു. ഇവ എത്രയും വേഗം വികസിപ്പിച്ച് കമ്പനികള്‍ക്ക് കൈമാറുന്നതിനുള്ള സജീവ പ്രവര്‍ത്തനങ്ങളിലാണ് ശ്രീചിത്രയിലെ ഗവേഷണ സംഘങ്ങള്‍. സുരക്ഷിതത്വവും കാര്യക്ഷമതയും ഉറപ്പാക്കുന്നതിനായി ഈ ഉപകരണങ്ങള്‍ മൃഗങ്ങളില്‍ പരീക്ഷിക്കേണ്ടത് ആവശ്യമാണ്.


    2000 മുതല്‍ മറ്റ് സ്ഥാപനങ്ങളും കമ്പനികളും വികസിപ്പിച്ചെടുക്കുന്ന വൈദ്യശാസ്ത്ര ഉപകരണങ്ങള്‍ മൃഗങ്ങളില്‍ പരീക്ഷിച്ച് അവയുടെ കാര്യക്ഷമത ഉറപ്പാക്കി ശ്രീചിത്ര ആഭ്യന്തര വൈദ്യശാസ്ത്ര ഉപകരണ നിര്‍മ്മാതാക്കള്‍ക്ക് പിന്തുണ നല്‍കുന്നുണ്ട്. വിവിധ കമ്പനികള്‍ക്ക് വേണ്ടി ഇത്തരത്തിലുള്ള 15 പഠനങ്ങള്‍ ഇതുവരെ ഇവിടെ നടന്നു. വൈദ്യശാസ്ത്ര ഉപകരണങ്ങള്‍ മൃഗങ്ങളില്‍ പരീക്ഷിക്കുന്ന രാജ്യത്തെ പ്രധാന കേന്ദ്രമായതിനാല്‍, ഇത്തരം പരീക്ഷണങ്ങള്‍ക്കായി ശ്രീചിത്രയെ സമീപിക്കുന്ന കമ്പനികളുടെ എണ്ണം കൂടിവരുകയാണ്.


    പുതുതായി ആരംഭിക്കുന്ന മൃഗപരീക്ഷണ സംവിധാനം (In vivo Evaluation Facility) വൈദ്യശാസ്ത്ര ഉപകരണങ്ങള്‍ വകസിപ്പിക്കുന്നതിനുള്ള ശ്രീചിത്രയുടെ ശ്രമങ്ങളെയും ഇന്ത്യന്‍ കമ്പനികളുടെയും ഗവേഷകരുടെയും പ്രവര്‍ത്തനങ്ങളെയും ഒരുപോലെ സഹായിക്കും. മൃഗപരീക്ഷണ സംവിധാനം 12.03.2020-ന് ഇന്‍സ്റ്റിറ്റ്യൂട്ട് പ്രസിഡന്റ് ഡോ. വി. കെ. സാരസ്വത് ഉദ്ഘാടനം ചെയ്യും.


    പുതിയ സംവിധാനം പ്രവര്‍ത്തനം ആരംഭിക്കുന്നതോടെ ശ്രീചിത്രയ്ക്ക് ജിഎല്‍പി (Good Laboratory Practice) സര്‍ട്ടിഫിക്കറ്റിനായി കേന്ദ്രസര്‍ക്കാരിനെ സമീപിക്കാന്‍ കഴിയും. ഇതോടെ ഇവിടെ നിന്നുള്ള മൃഗപരീക്ഷണ ഡാറ്റയ്ക്ക് ആഗോളതലത്തില്‍ സ്വീകാര്യത ലഭിക്കും.


    പുതുതായി ആരംഭിക്കുന്ന മൃഗപരീക്ഷണ സംവിധാനത്തെ കുറിച്ച്:


    ഇന്‍ വിവോ മോഡല്‍സ് & ടെസ്റ്റിംഗ് വിഭാഗത്തിന് കീഴിലുള്ള നൂതന മൃഗപരീക്ഷണ സംവിധാനത്തിന് വലിയ മൃഗങ്ങളെ ഉള്‍ക്കൊള്ളാന്‍ കഴിയും. സര്‍ക്കാര്‍ നിയന്ത്രണങ്ങള്‍ക്ക് വിധേയമായി, 40 പന്നികളെയും 70 ആടുകളെയും ഉള്‍ക്കൊള്ളാനുള്ള ശേഷി പുതിയ സംവിധാനത്തിനുണ്ട്. പരീക്ഷണങ്ങള്‍ക്ക് ഉപയോഗിക്കുന്ന മൃഗങ്ങളില്‍ ചെറുതും വലുതമായ ശസ്ത്രക്രിയകള്‍ ചെയ്യുന്നതിനും പരീക്ഷണങ്ങള്‍ക്ക് മുമ്പും ശേഷവും പരിചരണം നല്‍കുന്നതിനും ആവശ്യമായ പ്രത്യേക സൗകര്യവും ഇതോടൊപ്പം ഒരിക്കിയിരിക്കുന്നു.


    മൃഗങ്ങളെ പാര്‍പ്പിച്ചിരിക്കുന്ന സ്ഥലങ്ങളില്‍ അവയ്ക്ക് വെള്ളം കുടിക്കുന്നതിന് സ്വയംപ്രവര്‍ത്തിക്കുന്ന (Automaric) സ്‌റ്റെയിന്‍ലെസ് സ്റ്റീല്‍ ഡ്രിങ്കറുകള്‍ സ്ഥാപിച്ചിട്ടുണ്ട്. ആടുകളെ പാര്‍പ്പിച്ചിരിക്കുന്നിടത്ത് ദീര്‍ഘകാലം ഈടുനില്‍ക്കുന്ന പോളിപ്രൊപ്പലീന്‍ കൊണ്ടാണ് തറ നിര്‍മ്മിച്ചിരിക്കുന്നത്. മൃഗങ്ങളുടെ സുരക്ഷ, അവയെ കൈകാര്യം ചെയ്യാനും കൊണ്ടുപോകാനുമുള്ള സൗകര്യം, ആടുകളിലെ വിവിധ ഇനങ്ങളെ വേര്‍തിരിക്കാനും അവയ്ക്ക് തീറ്റ കൊടുക്കാനുമുള്ള സൗകര്യം എന്നിവ മുന്നില്‍ക്കണ്ടുള്ളതാണ് കെട്ടിടത്തിന്റെ രൂപകല്‍പ്പന.


    കീടങ്ങളേയും എലികളേയും അകറ്റിനിര്‍ത്താന്‍ കഴിയുന്ന സംവിധാനത്തില്‍ മാലിന്യ സംസ്‌കരണത്തിനുള്ള സൗകര്യം ഒരുക്കിയിട്ടുണ്ട്. അതുകൊണ്ട് തന്നെ പ്രകൃതിക്ക് ഒരുവിധ ദോഷവും വരാത്ത വിധത്തിലായിരിക്കും പുതിയ മൃഗപരീക്ഷണ സംവിധാനത്തിന്റെ പ്രവര്‍ത്തനം.
    
    AM/MRL

    
    
    (Release ID: 1606008) Visitor Counter : 4