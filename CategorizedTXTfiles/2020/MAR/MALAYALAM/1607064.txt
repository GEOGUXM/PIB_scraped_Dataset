      PIB Headquarters

      ശക്തമായ പൊതുജനാരോഗ്യ സംവിധാനത്തിന് എപ്രകാരം അടുത്ത മഹാമാരിയില്‍ നിന്ന് നമ്മെ രക്ഷപ്പെടുത്താനാകും
      * ഡോ. രാജീവ് കുമാര്‍, ഉര്‍വശി പ്രസാദ്

      Posted On: 18 MAR 2020 6:42PM by PIB Thiruvananthpuram

    ലോക രാജ്യങ്ങളില്‍ പടരുന്ന കൊറോണ വൈറസ് രോഗത്തെ (കോവിഡ് 19) മഹാമാരിയായി ലോകാരോഗ്യ സംഘടന ഔദ്യോഗികമായി പ്രഖ്യാപിച്ചിരിക്കുന്നു. ഇന്ത്യയില്‍ നിലവില്‍ 110ഓളം പേരില്‍ ഈ രോഗം സ്ഥിരീകരിച്ചു കഴിഞ്ഞു. ഇവരില്‍ 17 പേര്‍ വിദേശ പൗരന്മാരാണ്. കൊറോണ വൈറസ് വ്യാപനത്തിനെതിരെ കേന്ദ്ര ഗവണ്‍മെന്റ് ബഹുമുഖങ്ങളായ പ്രതിരോധ നടപടികളാണ് സ്വീകരിച്ചു വരുന്നത്. യാത്രാ നിയന്ത്രണങ്ങള്‍, താത്ക്കാലികമായുള്ള വിസ റദ്ദാക്കല്‍, വ്യാപകമായ പരിശോധനകള്‍, രോഗികളുമായി സമ്പര്‍ക്കം പുലര്‍ത്തിയവരെ കണ്ടെത്തല്‍ മുതല്‍ പൊതുജനങ്ങള്‍ക്കാവശ്യമായ വിവരങ്ങള്‍ കൃത്യമായി ലഭ്യമാക്കുക എന്നിവ ഉള്‍പ്പെടെയുള്ള പ്രവര്‍ത്തനങ്ങള്‍ ഏകോപിപ്പിക്കുന്നതിന് എല്ലാ മന്ത്രാലയങ്ങള്‍ക്കും വ്യക്തമായ മാര്‍ഗ്ഗനിര്‍ദ്ദേശങ്ങള്‍ നല്കിയിട്ടുണ്ട്. ഇന്ത്യയെ പോലെ ഇത്ര വിസ്തൃതവും വൈവിധ്യപൂര്‍ണ്ണവുമായ രാജ്യത്ത് ബന്ധപ്പെട്ട എല്ലാവരെയും ഒരുമിച്ച് ചേര്‍ത്ത് കൊണ്ട് സത്വരമായ പ്രതികരണം അഭിനന്ദനീയമാണെന്ന കാര്യത്തില്‍ സംശയമൊന്നുമില്ല.
    
    യഥാസമയം തന്നെ പ്രതിരോധ നടപടികള്‍ സ്വീകരിച്ചിരിക്കുന്നതിനാല്‍ ഇന്ത്യയില്‍ ഈ രോഗം പടരുന്നതിനെ വിജയകരമായി നിയന്ത്രിക്കാന്‍ സാധിക്കുമെന്ന് നമുക്ക് പ്രത്യാശിക്കാം. ഇതുപോലുള്ള മഹാമാരിയെ നിയന്ത്രിക്കുന്നതിന് പ്രാദേശികവും ആഗോളതലത്തിലുമുള്ള സഹകരണം കൂടിയെ തീരൂ എന്ന വസ്തുത തിരിച്ചറിഞ്ഞ് കോവിഡ് 19 നെ നിയന്ത്രിക്കാന്‍ ശക്തമായ പൊതു നയം തേടാന്‍ പ്രധാന മന്ത്രിയുടെ നേതൃത്വത്തില്‍ സാര്‍ക് രാജ്യങ്ങളെ ഒരുമിപ്പിച്ചതും പ്രത്യേകം പ്രശംസ അര്‍ഹിക്കുന്നു.
    
    കോവിഡ് - 19 നാം കാണുന്ന ആദ്യ മഹാമാരിയല്ല, അവസാനത്തെതും ആകാന്‍ വഴിയില്ല. യഥാര്‍ത്ഥത്തില്‍ വളരെ വേഗം ആഗോളവത്ക്കരിക്കപ്പെടുകയും അതിശീഘ്രം നഗരവത്ക്കരിക്കപ്പെടുകയും ചെയ്യുന്ന ലോകത്തില്‍ അതിവേഗം വ്യാപിക്കുന്ന ഇത്തരം പകര്‍ച്ചവ്യാധികള്‍ ഇനിയും വര്‍ധിക്കുകയേയുള്ളു. രോഗത്തെ പ്രതിരോധിക്കാനും നല്ല ആരോഗ്യം പ്രോത്സാഹിപ്പിക്കാനും രോഗവ്യാപനത്തെ അഭിമുഖീകരിച്ച് ജീവഹാനി പരമാവധി കുറയ്ക്കുന്നതിന് അതിവേഗം പ്രതികരിക്കാനും ശക്തമായ പൊതുജനാരോഗ്യ സംവിധാനം വികസിപ്പിക്കുക എന്നതാണ് ഇപ്പോഴത്തെ ആവശ്യം.കഴിഞ്ഞ ഏതാനും വര്‍ഷമായി ഇന്ദ്രധനുഷ് ദൗത്യം, ദേശീയ ആയൂഷ് ദൗത്യം തുടങ്ങിയ പരിപാടികള്‍ വഴി പൊതുജനാരോഗ്യ സംവിധാനം ശക്തിപ്പെടുത്താനുള്ള നിരവധി നടപടികള്‍ ഇന്ത്യാ ഗവണ്‍മെന്റു സ്വീകരിച്ചു വരുന്നു. രോഗപ്രതിരോധനത്തിനും, പ്രതിരോധശേഷി വര്‍ധിപ്പിക്കുന്നതിനും സഹായകമാകയാല്‍ പോഷണ്‍ അഭിയാന്‍, സ്വഛ് ഭാരത് മിഷന്‍ പോലുള്ള പ്രധാന ക്ഷേമ പദ്ധതികള്‍ക്ക് ആരോഗ്യ സംരക്ഷണത്തില്‍ വലിയ സ്വാധീനമുണ്ട്.ഇനി രാജ്യത്തുടനീളം ശക്തവും യുക്തവുമായ പൊതുജനാരോഗ്യ സമ്പ്രദായം വികസിപ്പിക്കുന്നതിന് ആവശ്യമായിരിക്കുന്നത് എന്താണ്?
    
    ആദ്യമായി, പൊതുജനാരോഗ്യ മേഖലയിലെ നമ്മുടെ നിക്ഷേപം ഉയര്‍ത്തണം. ദേശീയ ആരോഗ്യ നയം 2017 ല്‍ പ്രഖ്യാപിച്ചതു പോലെ മൊത്ത ആഭ്യന്തര ഉത്പാദനത്തിന്റെ 2.5 ശതമാനമെങ്കിലും ആരോഗ്യ മേഖലയ്ക്കായി മാറ്റിവയ്ക്കുവാന്‍ കേന്ദ്ര ഗവണ്‍മെന്റ് പ്രതിജ്ഞാബദ്ധമാണ്. സംസ്ഥാനങ്ങള്‍ക്ക് ഇതില്‍ നിര്‍ണായക പങ്കു വഹിക്കാനുണ്ട്. അവര്‍ 2020 ലെ ബജറ്റില്‍ എട്ടു ശതമാനത്തിലധികം തുക ദേശീയ ആരോഗ്യ പദ്ധതികള്‍ പൂര്‍ത്തിയാക്കുന്നതിനായി മാറ്റി വയ്ക്കണം. എല്ലാത്തിനുമുപരി ദേശീയ ആരോഗ്യ സ്ഥിതിവിവര കണക്കുകള്‍ 2015 -16 എടുത്തു പറഞ്ഞിരിക്കുന്നതു പോലെ ഇന്ത്യയില്‍ ആരോഗ്യ മേഖലയില്‍ ഗവണ്‍മെന്റിന്റെ ചെലവുകളില്‍ കേന്ദ്ര ഗവണ്‍മെന്റ് വഹിക്കേണ്ടത് 35.6 ശതമാനമാണ്. അതെ സമയം സംസ്ഥാനങ്ങള്‍ വഹിക്കേണ്ടത് 64.4 ശതമാനവും. ആരോഗ്യ മേഖലയ്ക്കായി കൂടുതല്‍ തുക നീക്കി വയ്ക്കുമ്പോഴും, ഇതില്‍ കൂടുതലും ചെലവഴിക്കുന്നത് രോഗ പ്രതിരോധ നടപടികള്‍ക്കാണ് എന്നു നാം ഉറപ്പാക്കേണ്ടിയിരിക്കുന്നു.
    
    രണ്ടാമതായി നിതി ആയോഗിന്റെ പുതിയ ഇന്ത്യ @ 75 എന്ന നയത്തില്‍ വ്യക്തമാക്കിയിരിക്കുന്നതു പോലെ പൊതു ജനാരോഗ്യം എന്ന വിഷയത്തിൽ സംസ്ഥാനങ്ങളും മുഖ്യ പങ്കുവഹിച്ചു കൊണ്ട് കേന്ദ്രത്തിൽ ഒരു പ്രധാന ഏജൻസി അല്ലെങ്കിൽ സംവിധാനം ഉണ്ടാവുക എന്നതാണ്. അത്തരം ഒരു സംവിധാനം രോഗ ജാഗ്രത, രോഗത്തിനെതിരെയുള്ള പ്രതികരണം, ആരോഗ്യാവസ്ഥയുടെ നീരീക്ഷണം, പൊതുജന ബോധവത്ക്കരണം, ഉദ്‌ബോധനം തുടങ്ങിയ ഉത്തരവാദിത്ത
    ങ്ങള്‍ നിര്‍വഹിക്കുകയും പൊതു ജനാരോഗ്യ മേഖലയിൽ നടപടികള്‍ക്കാവശ്യമായ വസ്തുതകള്‍ അറിയിക്കുകയും ചെയ്യണം.
    
    ഈ സംവിധാനം ഫലപ്രദമാകണമെങ്കില്‍ അതിനെ നിയമപരമായി ശാക്തീകരിക്കുകയും വേണം . അല്ലാതെ പൗരന്മാരിലും മറ്റ് പൊതു അധികാരകേന്ദ്രങ്ങളിലും സമ്മര്‍ദ്ദം ചെലുത്താന്‍ അവയ്‌ക്കു സാധിക്കില്ല. ഇതു വളരെ നിര്‍ണായകമാണ്. കാരണം പൊതുജനാരോഗ്യത്തില്‍ വ്യക്തമായ സ്വാധീനം ഉണ്ടാകണമെങ്കില്‍ വിവിധ ഘടകങ്ങളിൽ മേഖലാ തല നടപടികൾ ആവശ്യമാണ്. സാധ്യമെങ്കില്‍ പൊതുജനാരോഗ്യ നിയമം എന്ന രീതിയില്‍ നിയമനിർമാണം തന്നെ നടത്തിയാൽ പൊതു ജനാരോഗ്യം മെച്ചപ്പെടുത്താനള്ള നടപടികള്‍ സ്വീകരിക്കാൻ പ്രത്യേക അധികാരം ഈ സംവിധാനത്തിന് കൈവരും, പ്രത്യേകിച്ച് പൊതു ആരോഗ്യ പ്രശ്‌നങ്ങള്‍ ഉണ്ടാകുന്ന സാഹചര്യങ്ങളിൽ .ഉദാഹരണത്തിന് ഹാനികരമായ ആശുപത്രി മാലിന്യങ്ങള്‍ അലക്ഷ്യമായി നിര്‍മ്മാര്‍ജ്ജനം ചെയ്യുന്നവര്‍ക്കെതിരെ നടപടി ഉണ്ടാകേണ്ടതുണ്ട്. ചില റസിഡന്‍ഷ്യല്‍ കോളനികള്‍ മലിനജലം കെട്ടിക്കിടക്കാന്‍ അനുവദിക്കുന്നതു മൂലം അവ കൊതുകു വളര്‍ത്തൽ കേന്ദ്രങ്ങളാക്കുന്നതും ശിക്ഷാര്ഹമാക്കണം . ഇത്തരം പ്രവൃത്തികളുടെ ഫലങ്ങള്‍ ഒന്നോ രണ്ടോ വ്യക്തികളുടെ മാത്രമല്ല അനേകം വ്യക്തികളുടെ ജീവിതത്തെയും ആരോഗ്യത്തെയും തന്നെ അപകടത്തിലാക്കുന്നു എന്നതാണ് സത്യം.
    
    
    മൂന്നാമതായി, സാംക്രമിക രോഗവിഭാഗം, ജൈവ സ്ഥിതിവിവരക്കണക്ക്, ജനസംഖ്യ ശാസ്ത്രം, സാമൂഹിക പെരുമാറ്റ ശാസ്ത്രം തുടങ്ങി വിവിധ വിഭാഗങ്ങളില്‍ പരിശീലനം നേടിയ ഉദ്യേഗസ്ഥരെ ഉൾപ്പെടുത്തി സംസ്ഥാനങ്ങളിൽ പൊതു ജനാരോഗ്യ കാഡറിന് രൂപം നല്കണം. നിലവില്‍ ഈ വകുപ്പുകളില്‍
    ജോലി ചെയ്യുന്നവർക്ക് മേല്പറഞ്ഞ മേഖലകളിൽ വിദഗ്ധ പരിശീലനം നല്കിയും അത്തരമൊരു കാഡർ സംവിധാനം രൂപീകരിക്കാൻ കഴിയും . അതാകുമ്പോൾ കുറഞ്ഞ അധിക സ്റ്റാഫ് മതിയാകും . മികച്ച പ്രവര്‍ത്തനങ്ങള്‍ സ്വാംശീകരിച്ച്‌ പ്രവർത്തിക്കുന്ന ഒരു മാതൃകാ പൊതു ജനാരോഗ്യ കാഡര്‍ വികസിപ്പിക്കുന്നതിന് നിതി ആയോഗ് വിവിധ ശ്രേണിയിലുള്ള ഗുണഭോക്താക്കളുമായി ആലോചിച്ചു വരികയാണ്. സദ് വാർത്ത എന്തെന്നാൽ 2022 ഓടു കൂടി എല്ലാ സംസ്ഥാനങ്ങളിലും പൊതു ജനാരോഗ്യ നിര്‍വഹണ കാഡറുകളെ നിയമിക്കാന്‍ ആരോഗ്യ കുടുംബ ക്ഷേമ കേന്ദ്ര കൗണ്‍സിലിന്റെ പതിമൂന്നാമത് യോഗം തീരുമാനിച്ചു എന്നതാണ്. ആരോഗ്യ സംബന്ധമായ എല്ലാ ശുപാര്‍ശകളും നല്കുന്ന ഉപരി ഉപദേശക സമിതിയാണ് ആരോഗ്യ കുടുംബ ക്ഷേമ കേന്ദ്ര കൗണ്‍സില്‍.
    
    നാലാമതായി, നമുക്ക് ആശാ പ്രവര്‍ത്തകര്‍, ഓക്‌സിലറി നഴ്‌സ് മിഡ്‌വൈഫുമാർ, വിവിധോദ്ദേശ്യ വർക്കർമാർ തുടങ്ങിയ മുന്‍ നിര പ്രവര്‍ത്തകര്‍ക്ക് പരിശീലനം നൽകണം . ജനങ്ങളില്‍ നല്ല ആരോഗ്യ ശീലങ്ങള്‍ പ്രോത്സാഹിപ്പിക്കുന്നതിനും , സമൂഹത്തില്‍ പകര്‍ച്ച വ്യാധികളുടെ ആദ്യ ലക്ഷണങ്ങള്‍ കാണുമ്പോള്‍ തന്നെ തിരിച്ചറിയുന്നതിനും ഇവര്‍ക്ക് കഴിയും. ആരോഗ്യ മേഖലയിൽ നിലവിലുള്ള വിവര അസമത്വവും ധൃതഗതിയിൽ തെറ്റായ വിവരങ്ങൾക്ക് പ്രചാരണം ലഭിക്കുന്ന ഇന്നത്തെ ലോക സാഹചര്യവും കണക്കിലെടുത്ത് , രോഗങ്ങളെ സംബന്ധിച്ചും അവയുടെ ലക്ഷണങ്ങളെ സംബന്ധിച്ചും അവയെ പ്രതിരോധിക്കാനും ചികിത്സിക്കാനുമുള്ള നടപടികളെ സംബന്ധിച്ചും ജനങ്ങളെ അറിയിക്കാന്‍ കൃത്യമായ മാര്‍ഗ്ഗങ്ങള്‍ ഉറപ്പാക്കേണ്ടതുണ്ട്. ദേശീയ മെഡിക്കല്‍ കമ്മിഷന്‍ നിയമം 2019 ല്‍ ഇത്തരത്തിലുള്ള മധ്യതല സേവന ദാതാക്കളുടെ സംഘത്തെ രൂപീകരിക്കാനുള്ള ശുപാര്‍ശകള്‍ ഉള്‍ക്കൊള്ളിച്ചിട്ടുണ്ട്. ഗ്രാമങ്ങളില്‍ സാംക്രമിക രോഗങ്ങളുടെ പ്രാഥമിക ലക്ഷണങ്ങള്‍ കാണുമ്പോള്‍ തന്നെ അവ തിരിച്ചറിയാനുള്ള നിര്‍ണയകമായ പങ്ക് ഇവര്‍ക്കു വഹിക്കാനാവും.
    
    
    അവസാനമായി, രോഗത്തെകുറിച്ചുള്ള ജാഗ്രതയും പ്രതികരണവും ശക്തമാക്കാനുള്ള ശ്രമങ്ങള്‍ ഉണ്ടാവണം. പ്രസിദ്ധപ്പെടുത്തിയ രോഗങ്ങളുടെ പട്ടിക വികസിപ്പിക്കുന്നതിനോടൊപ്പം കൃത്യമായ നിരീക്ഷണ സംവിധാനത്തിന്റെ ഭാഗമായി രോഗങ്ങള്‍ റിപ്പോര്‍ട്ടു ചെയ്യുന്നതുടള്‍പ്പെടെയുള്ള കാര്യങ്ങളിൽ സ്വകാര്യ മേഖലയിലെ ആശുപത്രികളുടെ പ്രവര്‍ത്തനങ്ങള്‍ ഏകോപിപ്പിക്കാനുള്ള നടപടികളും ഉണ്ടാവണം. രക്ത സാമ്പിളുകളും മറ്റും പരിശോധിക്കുന്നതിന് ആധുനിക സജ്ജീകരണങ്ങള്‍ ഉള്ള ലബോറട്ടറികൾ സജ്ജമാക്കുന്നത് ഉള്‍പ്പെടെയുള്ള നിരീക്ഷണ സംവിധാനങ്ങളുടെ അടിസ്ഥാന സൗകര്യങ്ങള്‍ ശക്തമാക്കേണ്ടതുണ്ട്.
    
    
    ഡോ.രാജീവ് കുമാര്‍ നിതി ആയോഗ് വൈസ് ചെയര്‍മാനാണ്.
    ഉര്‍വശി പ്രസാദ് നിതി ആയോഗിലെ പബ്ലിക് പോളിസി സ്‌പെഷലിസ്റ്റാണ്.
    (ലേഖകരുടെ അഭിപ്രായങ്ങള്‍ വ്യക്തിപരം.)


    ****

    
    
    (Release ID: 1607064) Visitor Counter : 236