      امور داخلہ کی وزارت

      بائیں بازو کی انتہا پسندی سے نمٹنے میں ریاستوں کی مدد کے مقصد سے سالانہ مصارف میں معقول حد تک اضافہ
      
      گذشتہ تین برسوں میں سبھی ریاستوں کو 3414.50 کروڑ روپئے جاری / مختص : جی کشن ریڈی

      Posted On: 03 MAR 2020 4:07PM by PIB Delhi

    نئی دہلی، 03 مارچ /امورِ داخلہ کے مرکزی وزیر مملکت جناب جی کشن ریڈی نے آج لوک سبھا میں نکسل ازم کے خاتمے کی مہم پر اخراجات سے متعلق ایک سوال کے تحریری جواب میں بتایا کہ آئینِ ہند کے ساتویں شیڈول کے مطابق پولیس اور عوامی نظم و نسق کے موضوعات ریاستی حکومتوں کے دائرۂ کار میں آتے ہیں ۔ تاہم ، حکومتِ ہند بائیں بازو کی انتہا پسندی کے ازالے کے لئے ریاستوں کی کوششوں میں مدد کرتی رہی ہے ۔


    بائیں بازو کی انتہا پسندی سے نمٹنے کے کام میں ریاستوں کو مدد دینے کے مقصد سے سالانہ مصارف میں معقول حد تک اضافہ کیا گیا ہے ۔ 15-2014 ء سے 17-2016 ء کے دوران ایسی اسکیموں کے تحت بائیں بازی کی انتہا پسندی سے متاثرہ سبھی ریاستوں کے لئے امور داخلہ کی وزارت نے 848 کروڑ روپئے جاری کئے ، جب کہ 18-2017 ء اور 20-2019 ء کے دوران گذشتہ تین برسوں میں 3414.50 کرو ڑروپئے جاری / مختص کئے گئے ۔ وزارتِ داخلہ کے ذریعے خاص طور پر چھتیس گڑھ کے لئے جاری کی گئی رقوم سے متعلق سوال کا جواب دیتے ہوئے وزیر موصوف نے کہا کہ 15-2014 ء 17-2016 ء کے دوران بائیں بازو کی انتہا پسندی سے نمٹنے کے لئے ریاست کو 224.63 کروڑ روپئے ، جب کہ 18-2017 ء اور 20-2019 ء کے دوران تین سالوں میں ایسی اسکیموں کے تحت 706.78 کروڑ روپئے جاری کئے گئے ۔


    وزیر موصوف نے بتایا کہ 14 ویں مالی کمیشن کی سفارشات کے مطابق مرکزی ٹیکسوں میں ریاستوں کی مجموعی حصہ داری کو بڑھا کر 32 فی صد سے 42 فی صد کر دیا گیا تھا ۔ اس اقدام سے ریاستوں کو خاطر خواہ آزادی دی گئی تھی کہ وہ اُن کی مقامی ضرورتوں / توقعات کے لئے مناسب اسکیمیں / پروگرام بنائیں اور انہیں نافذ کریں اور پسماندہ اضلاع میں ترقی کے نکتۂ نظر سے ، جو خلیج ہے ، اُسے پاٹنے کی کوشش کریں ۔ اسی ضمن میں 2017 ء سے کچھ اسکیمیں حصہ داری کی بنیاد پر نافذ کی جارہی ہیں ، جن میں مرکز اور ریاست کا تناسب بالترتیب 60:40 ہے ۔


    وزارتِ داخلہ کی تین اہم اسکیمیں ہیں ، جن کے تحت ریاستوں کو بائیں بازو کی انتہا پسندی سے نمٹنے کے لئے رقوم فراہم کی جاتی ہیں ۔ ان اسکیموں کے نام سکیورٹی ریلیٹیڈ ایکسپنڈیچر ( ایس آر ای ) یعنی سکیورٹی سے متعلق اخراجات اسکیم ، اسپیشل انفرا اسٹرکچر اسکیم ( ایس آئی ایس ) یعنی خصوصی بنیادی ڈھانچہ جاتی اسکیم اور اسپیشل سینٹرل اسسٹنس ( ایس سی اے ) یعنی خصوصی مرکزی مدد اسکیم ہیں ۔ ایس آر ای کے تحت ریاستیں ، مرکزی مسلح پولیس دستوں ( سی اے پی ایف ) پر ، جو رقم خرچ کرتی ہیں ، وہ 100 فی صد اُسے واپس کر دی جاتی ہے ، جب کہ دیگر مدوں کے لئے واپس کی جانے والی رقم کی بنیاد حصہ داری ہوتی ہے ، جن میں مرکز کی حصہ داری 60 فی صد اور ریاستوں کی حصہ داری 40 فی صد ہوتی ہے۔ ایس آئی ایس کا نفاذ بھی حصہ داری کی بنیاد پر کیا جاتا ہے ، جس کا تناسب 60 ( مرکز ) : 40 ( ریاست ) ہے ۔ ایس سی اے کے تحت ریاستوں کو رقوم دستیاب کرائی جاتی ہیں تاکہ وہ بائیں بازو کی انتہا پسندی سے سب سے زیادہ متاثرہ 30 اضلاع میں پبلک انفرا اسٹرکچر اور سروسز کے درمیان کی تشویشناک خلیج کو دور کیا جا سکتا ہے ۔ یہ 100 فی صد مرکز کے ذریعے چلائی جانے والی اسکیم ہے ۔


    وزارتِ داخلہ کی بائیں بازو کی انتہا پسندی سے متعلق اسکیموں میں ، جن ریاستوں کا احاطہ کیا گیا ہے ، ان میں آندھرا پردیش ، بہار ، چھتیس گڑھ ، جھار کھنڈ ، مدھیہ پردیش ، مہاراشٹر ، اڈیشہ ، تلنگانہ ، اتر پردیش ، مغربی بنگال اور کیرالہ کے نام شامل ہیں ۔


    ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ م م ۔ ع ا )


    U. No. 1014

    
    
    (Release ID: 1605024) Visitor Counter : 6
    
    
      Read this release in: English