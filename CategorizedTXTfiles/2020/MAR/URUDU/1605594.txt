      خواتین اور بچوں کی ترقیات کی وزارت

      خواتین کے لئے سرمایہ کاری کرنا ، سماجی سرمایہ کاری ہے: اسمرتی زوبین ایرانی
      
      خواتین اور بچوں کی ترقی کی وزیر نے مستقبل کے کام : ہندوستان کی افرادی قوت میں خواتین کے موضوع پر منعقدہ سیمینار کا افتتاح کیا
      خواتین کاروباریوں اور اُن کی ہنر مندی کے لئے کئے گئے حکومتی اقدامات پر تبادلۂ خیال
      Posted On: 06 MAR 2020 3:49PM by PIB Delhi


    نئی دہلی، 06 مارچ / خواتین اور بچوں کی ترقی کی وزارت اور عالمی بینک نے آج مشترکہ طور پر نئی دلّی میں ‘‘ مستقبل کے کام : ہندوستان کی افرادی قوت میں خواتین ’’ کے موضوع پر ایک مباحثہ پروگرام کا انعقاد کیا ۔ خواتین اور بچوں کی ترقی کی مرکزی وزیر محترمہ اسمرتی زوبین ایرانی نے عالمی بینک کے کنٹری ڈائریکٹر ( انڈیا ) ڈاکٹر جنید کمال احمد کے ہمراہ اِس پروگرام کا افتتاح کیا ۔ اس موقع پر خوراک کی ڈبہ بندی کی صنعت کے محکمے کی سکریٹری محترمہ پشپا سبرامنیم ، ہنر مندی کے فروغ اور صنعتوں کے محکمے کے سکریٹری جناب پروین کمار ، مالیاتی خدمات کے ایڈیشنل سکریٹری سنجیو کوشک اور خواتین اوربچوں کی ترقی کی وزارت کے اسپیشل سکریٹری جناب اجے ٹرکی ، خواتین کاروباریوں اور دیگر متعلقہ فریقوں کے ہمراہ موجود تھے ۔


    یہ مباحثہ پروگرام خواتین کے عالمی دن ، 2020 کے موقع پر تجارت میں خواتین کی حصولیابیوں کا جشن منانے نیز خواتین کو با اختیار بنانے اور سرکاری ، نجی اور سول سوسائٹی اداروں میں خواتین کی حصولیابیوں کا جشن منانے کے لئے منعقد کئے جانے والے مختلف پروگراموں کا ایک حصہ ہے ۔


    محترمہ اسمرتی زوبین ایرانی نے اپنے اختتامی کلمات کے دوران کہا کہ خواتین کے کاموں کے لئے سرمایہ کاری کرنا ، بالخصوص اُن کی پرورش و پرداخت کے دوران اور اُن کے تغذیہ کے لئے سرمایہ کاری کرنا ایک سماجی سرمایہ کاری ہے کیونکہ اس سے ملک میں ایک با صلاحیت افرادی قوت تیار کرنے میں تعاون فراہم ہوتا ہے ۔ انہوں نے مزید کہا کہ صنفی اعتبار سے تفریق کرنا ایک عالمی چیلنج ہے ۔ ہندوستان نے صنفی مساوات کے سلسلے میں آگے بڑھ کر قائدانہ رول ادا کیا ہے ۔ انہوں نے مزید کہا کہ اب وقت آ گیا ہے کہ مایوسی اور نا امیدی کی اِس روایت کو کلی طور پر ختم کر دیا جائے ۔ انہوں نے مزید کہا کہ اب سے حکومت کی کوئی پالیسی یا ایجنڈا مایوسی اور خوف پر مبنی نہیں ہو گا ۔


    خواتین اور بچوں کی ترقی کی وزیر نے مزید بتایا کہ پہلی مرتبہ انڈین کونسل فار میڈیکل ریسرچ ( آئی سی ایم آر ) کے ذریعہ خواتین اور بچوں کو دودھ پلانے والی ماؤں کے لئے ایک غذائی چارٹ تیار کیا گیا ہے ۔ اس غذائی چارٹ کو ملک بھر میں واقع تمام آنگن واڑی مراکز کے ساتھ ساجھا کیا گیا ہے ۔ انہوں نے مزید مطلع کیا کہ ملک میں ہر سال گھریلو تشدد کے ایک لاکھ معاملات درج کرائے جاتے ہیں ۔ صنفی تفریق سے پاک ایک معاشرہ تشکیل دینے کے لئے نہایت ضروری ہے کہ نہ صرف با اختیار لڑکیوں کو آگے بڑھنے کے لئے حوصلہ افزائی کی جائے بلکہ اُن لڑکوں کی بھی آگے بڑھنے کے لئے افزائی کی جائے ، جو صنفی مساوات اور خواتین کے معاملات کے تئیں بے حد حساس ہیں ۔ اس مقصد کے لئے خواتین اور بچوں کی ترقی کی وزارت این آئی ایم ایچ اے این ایس ( نِمہنس ) کے ساتھ مل کر کام کر رہی ہے تاکہ ملک بھر کے تمام اضلاع میں واقع اسکولوں میں کاؤنسلنگ کو یقینی بنایا جا سکے اور کاؤنسلنگ فراہم کرنے والے افراد کے معیار کو بہتر بنایا جا سکے ۔


    اس مباحثہ پروگرام کے دوران ہندوستان کی ترقی کی کہانی میں خواتین کا مرکزی رول ، خواتین کے کاموں کے لئے سرمایہ کاری کرنا اور خواتین کاروباریوں کی کہانیوں پر مشتمل تین موضوعات پر مذاکرے کا اہتمام کیا گیا ۔ خواتین کاروباریوں اور اُن کو ہنر مند بنانے اور تربیت فراہم کرنے کے لئے متعدد حکومتی اقدامات اور جو خواتین اپنی خود کی تجارت قائم کرنا چاہتی ہیں ، اُن کی راہ میں در پیش رکاوٹیں ، بینک سے قرضوں کی سہولیات اور ملک کی افرادی قوت میں خواتین کی شراکت داری جیسے موضوعات پر تبادلۂ خیال کیا گیا ۔ ہندوستان میں صرف 23 فی صد افرادی قوت خواتین پر مشتمل ہے ۔ ہر پانچ میں سے ایک لڑکی کی شادی 20 سال سے پہلے کر دی جاتی ہے ۔ لڑکیوں کے اسکول چھوڑنے کی شرح کافی زیادہ ہے۔ بچوں کی نگہداشت کے مسائل ، گھریلو کام اور افرادی قوت میں خواتین کے موافق ماحول کی کمی کے سبب ہندوستان کی افرادی قوت میں خواتین کی تعداد کافی کم ہے ۔ اگر چہ اس مسئلے پر قابو پانے کے لئے کسی طرح کے فوری طور پر کوئی معینہ اقدامات نہیں کئے گئے ہیں ، تاہم ، حکومتِ ہند مختلف پالیسیوں اور اسکیموں مثلاً قومی دیہی روز گار مشن ، مُدرا ، ہنر مندی کے فروغ ، اسٹینڈ اَپ انڈیا اور پوشن کے ذریعے افرادی قوت میں خواتین کی حصہ داری کو بڑھانے اور خواتین کو با اختیار بنانے کے لئے ہر ممکن کو کشش کر رہی ہے ۔


    ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔۔ ۔ ۔ ۔ ۔ ۔


    ( م ن ۔ م ع ۔ ع ا )


    U. No. 1087

    
    
    (Release ID: 1605594) Visitor Counter : 7
    
    
      Read this release in: English , Hindi , Bengali