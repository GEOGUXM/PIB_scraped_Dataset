      نائب صدر جمہوریہ ہند کا سکریٹریٹ

      خواتین کو بااختیار بنانے کے لئے انہیں تعلیمی اور معاشی اعتبار سے بااختیار بنانا اہم : نائب صدر جمہوریہ
      
      بھارتی ثقافت اور روایات میں خواتین کا احترام کیا جاتا ہے، ہمیں اپنی جڑوں کی طرف واپس جانے کی ضرورت ہے: نائب صدرجمہوریہ
      
      خواتین کی حفاظت اور ان کے چہروں پر مسکراہٹ ، قومی کی ترقی کا عندیہ ہیں
      
      یہ خواتین کی دنیا ہے:نائب صدر جمہوریہ
      
      انہوں نے تمام ماؤں سے کہا کہ وہ مادری زبان کو فروغ دیں
      
      انہوں نے آئی وِن ( بین الاقوامی خواتین نیٹ ورک ) کا افتتاح کیا،جس کا تصور فاؤنڈیشن آف فیوچرسٹک سٹیز نے پیش کیا ہے
      
      انہوں نے خواتین کے دن کی تقریبات میں شرکت کی جس کا اہتمام درگابائی دیش مکھ مہیلاسبھا (آندھر مہیلا سبھا) –پی اوبُل ریڈی پبلک اسکول حیدرآباد نے کیا تھا
      
      Posted On: 08 MAR 2020 7:39PM by PIB Delhi


    نئی دہلی 09 مارچ 2020 ۔نائب صدر جمہوریہ ہند جناب ایم وینکیا نائیڈو نے آج زور دے کر کہا ہے کہ خواتین کو بااختیار بنانے کے لئے انہیں تعلیمی اور معاشی اعتبار سے بااختیار بنائے جانے کی اہمیت ہے ۔ حیدرآباد میں آج خواتین کے دن کے موقع پر آئی ون ( بین الاقوامی خواتین نیٹ ورک )کی افتتاحی تقریب سے خطاب کرتے ہوئے نائب صدرجمہوریہ نے کہا کہ اگر خواتین کو مساویانہ موقعے نہ دئے گئے اور انہیں پیچھے رکھا گیا تو کوئی ملک ترقی نہیں کرسکتا ۔


    تعلیم کو خواتین کے لئے معاشی ،سیاسی یا سماجی طورپر بااختیار بنانے کی کنجی قرار دیتے ہوئے جناب نائیڈو نے کہا کہ یہ ہم میں سے ہرایک کا فرض ہے کہ وہ یہ دیکھے کہ کوئی لڑکی اسکول جانے سے رہ تو نہیں گئی ہے۔ انہوں نے کہا کہ تعلیم یافتہ خاتون میں ہنر مندی ،خود اعتمادی ہوتی ہے اور وہ ایک بہتر ماں بن سکتی ہے۔ انہوں نے یہ بھی کہا:’’ وہ بہتر تغذیہ بھی فراہم کرتی ہے ، لہٰذا وہ اس بات کو یقینی بناتی ہے کہ اس کے بچے صحت مند ہیں ۔‘‘


    اس سلسلے میں نائب صدرجمہوریہ نے سبھی سطحوں پر لڑکیوں کے اندراج کے مجموعی تناسب میں اضافے میں ’’ بیٹی بچاؤ بیٹی پڑھاؤ ‘‘ کی وجہ سے پڑنے والے زبردست اثر پر خوشی کا اظہار کیا۔


    سوچ میں تبدیلی پر زور دیتے ہوئے نائب صدر جمہوریہ نے کہا کہ اس بات کی فوری ضرورت ہے کہ لڑکے کم عمر سے ہی لڑکیوں کی عزت کریں ۔ انہوں نے کہا کہ خواتین کو بھارتی ثقافت اور روایات میں ہمیشہ قابل احترام جگہ دی جاتی ہے اور ہمیں اپنی جڑوں پر واپس جانا ہوگا۔


    یہ کہتے ہوئے کہ زندگی میں ہمیشہ خواتین کی ضرورت ہے ،جناب نائیڈو نے اپنے مخصوص انداز میں اظہار خیال کیا :’’ سب سے پہلے ودیا (تعلیم )، پھر لکشمی ( دولت ) اس کے بعد شکتی اور شانتی ( امن ) ہے ۔‘‘


    انہوں نے مزید کہا کہ فطرت میں سب سے زیادہ شریف النفس اور زندگی بخش عناصر کو خواتین کی شکل میں شناخت کیا گیا ہے۔


    انہوں نے یہ بھی کہا:’’ ہمارے ملک میں ندیوں کے نام خواتین پر ہیں: اوشا (صبح ) سے ساندھیا (شام ) تک ہم کام پر ان پورنا ( کھانا ) تلاش کرتے ہیں ۔


    روحانی علامت کی وضاحت کرتے ہوئے نائب صدر جمہوریہ نے کہا کہ خواہ ہم گایتری منتر کا جاپ کریں یا گیتا کا قصہ بیان کریں ،چاہے ہم وندنا، پوجا کریں یا خدا کے تئیں عقیدت کے ساتھ آرتی کریں ، ہم ہمیشہ خواتین کے ساتھ ہوتے ہیں۔


    یہ اظہار خیال کرتے ہوئے کہ اعلیٰ ترین انسانی اقدار کا تعلق صنف نازک سے ہے جناب نائیڈو نے کہا :’ ’ جب ہم بوڑھے ہوجاتے ہیں ہم کرونا ( ہمدردی ) یا ممتا ( محبت ) چاہتے ہیں۔ جو لوگ ہم سے ناراض ہوتے ہیں ، ہم ان سے کشما ( معافی ) مانگتے ہیں ۔‘‘


    انہوں نے کہا’’ یہ خواتین کی دنیا ہے ۔‘‘


    اس بات کا اظہار کرتے ہوئے کہ 7دہائیوں کے بعد بھی خواتین کے خلاف صنفی تفریق ،ظلم وزیادتی اورتشدد کی اطلاعات ملتی ہیں،نائب صدر جمہوریہ نے زور دے کر کہا کہ اس طرح کی سماجی برائیوں کے تئیں ذرہ برابر بھی برداشت سے کام نہیں لیا جائے گا۔


    انہوں نے ایسے لوگوں کو جلد سزا دینے کے لئے کہا جو خواتین کے خلاف جرائم کا ارتکاب کرتے ہیں اور کہا کہ محض نئے بل پیش کرنے کے بجائے خواتین کے خلاف جرائم کو روکنے کی ضرورت ہے ۔


    دیہی خواتین کی تعلیم اور انہیں بااختیار بنانے پر خصوصی توجہ دئے جانے کی ضرورت پر زور دیتے ہوئے نائب صدرنے کہا کہ دیہی خواتین میں خواندگی کو فروغ دینے اور ان کے درمیان ان کے خود کے کاروبار کے جذبے کی حوصلہ افزائی کرنے سے ان کو معاشی طور پر بااختیار بنانے کی راہ ہموار ہوگی۔


    نائب صدر جمہوریہ نے وراثتی جائیداد میں خواتین کو مساویانہ حقوق دینے پر زور دیتے ہوئے ،جس میں زرعی زمین بھی شامل ہے ،کہا کہ اس سلسلے میں پورے ملک میں قوانین میں یکسانیت لانے کی فوری ضرورت ہے ۔


    زرعی زمین کے حقوق سے دیہی خواتین معاشی اعتبار سے بااختیار ہوتی ہیں اور اس سے ان کی عزت نفس میں بھی اضافہ ہوتا ہے۔ انہوں نے یہ بھی کہ ہمیں خواتین کو زرعی زمین سمیت خاندانی وراثت میں برابر کی نمائندگی کو یقینی بنانا چاہئے ۔انہوں نے ترقی کے لئے امن کو شرط قرار دیتے ہوئے ان سبھی عناصر کو الگ تھلگ ڈال دینے اور شکست دینے کے لئے کہا ، جو تشدد کا سبب بنتے ہیں۔


    انہوں نے فاؤنڈیشن آف فیوچرسٹک سٹیز کی صدر محترمہ کرونا گوپال کی تعریف کی کہ انہوں نے ہمارے سماج کو درپیش عصر حاضر کے مسائل کو حل کرنے کے لئے وابستہ ہونے ،اشتراک کرنے اور مل کر تخلیق کرنے کی خاطر اختراع کاروں کے لئے آئی ون پورٹل کا تصور پیش کیا ۔


    اس موقع پر تلنگانہ کے گورنر ڈاکٹر تملیسائی سندراجن ، فاؤنڈیشن آف فیوچرسٹک سٹیز کی صدر محترمہ کرونا گوپال ، انفوسس کی سینٹر ہیڈ محترمہ منیشا سابو ودیگر شخصیات بھی موجود تھیں۔


    اس سے پہلے دن میں نائب صدرجمہوریہ نے خواتین کے دن کی تقریبا ت میں شرکت کی جس کا اہتمام حیدرآباد میں درگا بائی دیش مکھ مہیلاسبھا (آندھر امہیلاسبھا ) – پی اوبل ریڈی پبلک اسکول نے کیا تھا۔


    اس موقع پر اجتماع سے خطاب کرتے ہوئے انہوں نے نوجوانوں سے کہا کہ وہ محترمہ درگا بائی دیش مکھ جیسے دوراندیش رہنماؤں کی زندگی سے جذبہ حاصل کریں ، جنہوں نے بارہ سال کی چھوٹی عمر سے ہی قوم کی خدمت میں اپنی زندگی وقف کردی ۔


    خواتین کی تعلیم کی خاطر آندھر مہیلا سبھا قائم کرنے پر محترمہ درگا بائی دیش مکھ کی تعریف کرتے ہوئے جناب نائیڈو نے کہا کہ انہوں نے ملک کی آزادی کے لئے لڑائی کی اور پسماندہ طبقے کی بہبود کے لئے ان تھک کام کیا۔


    انہوں نے ماؤں پر زور دیا کہ وہ گھر میں مادری زبان میں بات کرکے مادری زبان کو فروغ دیں ۔


    خواتین کے دن کی تقریبات میں درگابائی دیش مکھ مہیلا سبھا ( آندھر مہیلا سبھا ) - پی اوبل ریڈی پبلک اسکول کے چیئر مین جناب ایس وی راؤ اور درگابائی دیش مکھ مہیلا سبھا (آندھر ا مہیلا سبھا ) کی چیئر پرسن اوشا ریڈی بھی موجود تھیں۔


    ۰۰۰۰۰۰۰۰۰۰۰۰۰۰۰۰۰۰۰۰۰


    U- 1114

    
    
    (Release ID: 1605760) Visitor Counter : 7
    
    
      Read this release in: English , Hindi