      आरोग्य आणि कुटुंब कल्याण मंत्रालय

      केंद्र सरकारकडून कोविड-19च्या चाचण्यांमधील अडथळे दूर
      
      चाचण्यांचा वेग वाढवण्याची राज्यांना विनंती

      Posted On: 01 JUL 2020 8:32PM by PIB Mumbai

    नवी दिल्ली , 1 जुलै 2020


    चाचण्यांमधील सर्व अडथळे दूर करण्याच्या हेतूने , केंद्रीय आरोग्य सचिव प्रीती सुदान आणि ' आयसीएमआर ' चे महासंचालक डॉ बलराम भार्गव , यांनी सर्व राज्ये आणि केंद्रशासित प्रदेशांना , चाचण्यांची व्यवस्था व वेग वाढवण्यासाठी त्वरित पावले उचलण्याची विनंती केली आहे. कोविड-19च्या रुग्णांचा त्वरित शोध व प्रतिबंधन यासाठी , ' चाचण्या-माग-उपचार ' ही त्रिसूत्री सर्वात प्रभावी आहे , असा पुनरुच्चार त्यांनी केला.


    काही राज्ये/केंद्रशासित प्रदेशांमध्ये , चाचणी प्रयोगशाळांच्या , विशेषतः खाजगी क्षेत्रातील प्रयोगशाळांच्या वापराची क्षमता , अत्यंत कमी आहे , याची नोंद घेत , अशी राज्ये/केंद्रशासित प्रदेशांनी कोविड-19 च्या प्रयोगशाळांचा पूर्ण क्षमतेने वापर करावा , असा सल्ला केंद्रीय आरोग्य मंत्रालयाने दिला आहे.


    राज्ये/केंद्रशासित प्रदेशातील सर्व वैद्यकीय व्यावसायिकांना (ज्यात खाजगी डॉक्टर्स देखील समाविष्ट आहेत) ' आयसीएमआर ' च्या मार्गदर्शक सूचनांच्या आधीन राहून कोणत्याही व्यक्तीला कोविड-19ची चाचणी करण्याची चिठ्ठी लिहून देता येईल , अशी चाचण्यांची व्यवस्था लवकरात लवकर करावी , असे देखील सांगण्यात आले आहे.


    ' आयसीएमआर ' च्या मार्गदर्शक सूचनांच्या अंतर्गत , सर्व प्रयोगशाळांना कोणत्याही व्यक्तीची चाचणी करण्याचे स्वातंत्र्य असायला हवे ; तसेच , राज्य सरकारच्या प्रशासनाने , कोणत्याही व्यक्तीला चाचणी करण्यापासून रोखू नये , कारण लवकर चाचण्या झाल्या तरच , आपल्याला विषाणूचे संक्रमण रोखणे आणि लोकांचा जीव वाचवणे शक्य होईल , असेही आरोग्य मंत्रालयाने म्हटले आहे.


    कोविड-19 च्या निदानासाठी- RT-PCR ही ' गोल्ड स्टॅण्डर्ड ' चाचणी आहे , मात्र ' आयसीएमआर ' ने अलीकडेच , कोविड-19च्या लवकर निदानासाठी , ' पॉईन्ट ऑफ केअर रॅपिड अँटीजेन टेस्ट ' ला मंजुरी दिली आहे. ही चाचणी जलद , सोपी व सुरक्षित आहे. ती प्रतिबंधित क्षेत्रे व रुग्णालयात ' आयसीएमआर ' च्या निकषांचे पालन करत , ' पॉईन्ट ऑफ केअर ' म्हणून वापरली जाऊ शकते. अशा आणखी किट्सना ' आयसीएमआर ' कडून मान्यता दिली जाणार आहे. जनतेला चाचण्यांसाठी इतर पर्यायही उपलब्ध करुन देण्याचा प्रयत्न आहे. ' आयसीएमआर ' ने आतापर्यंत कोविड-19च्या चाचण्यांसाठी 1,056 प्रयोगशाळांना मंजुरी दिली आहे. यापैकी , 764 प्रयोगशाळा सरकारी , तर 292 प्रयोगशाळा खाजगी आहेत.


    चाचण्यांची व्यवस्था वाढवण्यासाठी , राज्ये/केंद्रशासित प्रदेशांनी ' मोहिमेच्या’ स्वरुपात काम करावे , तसेच ज्या ठिकाणी अनेक रुग्ण आढळले आहेत , अशा भागात शिबिरे आयोजित करुन (मोबाईल गाड्यांचा वापर करत) ' रॅपिड अँटीजेन टेस्ट ' कराव्यात , असा सल्लाही आरोग्य मंत्रालयाने दिला आहे. पॉझिटिव्ह व्यक्तींना उपचाराच्या प्रोटोकॉलनुसार , उपचार दिले जावेत. तसेच , निगेटिव्ह व्यक्तींची RT-PCR चाचणी करावी. खाजगी प्रयोगशाळांमध्ये RT-PCR चाचण्यांसाठीचे दर निश्चित करण्याचे निर्देशही राज्ये/केंद्रशासित प्रदेशाना देण्यात आले आहेत. चाचण्यांविषयीची सर्व आकडेवारी , सर्व प्रयोगशाळांनी ' आयसीएमआर ' च्या माहिती पत्रकावर टाकणे अनिवार्य केले जावे , अशी सूचना करण्यात आली आहे. राज्ये/जिल्हा/शहर प्रधिकरण यांनीही सर्वेक्षण व रुग्णांच्या शोध घेणाऱ्या मोहिमेची आकडेवारी पाठवावी , असेही आरोग्य मंत्रालयाने सांगितले आहे.


    चाचण्यांची व्यवस्था व चाचण्यांना वेग देण्याव्यतिरिक्त , राज्ये/केंद्रशासित प्रदेशांनी ‘कॉन्टॅक्ट ट्रेसिंग’ कडे लक्ष द्यावे , कारण त्यातूनच विषाणूचा माग काढता येईल. कोविड-19च्या प्रभावी व्यवस्थापनावर पूर्ण देखरेख ठेवावी , व सर्वतोपरी प्रयत्न करावेत , असेही आरोग्य मंत्रालयाने सांगितले आहे.


    S.Pophale /R.Aghor/P.Malandkar


    सोशल मिडियावर आम्हाला फॉलो करा @PIBMumbai / PIBMumbai /pibmumbai pibmumbai@gmail.com

    
    
    (Release ID: 1635845) Visitor Counter : 42
    
    
      Read this release in: English , Hindi , Bengali , Manipuri , Punjabi , Tamil , Telugu