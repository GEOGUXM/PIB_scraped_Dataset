      വാര്‍ത്താവിതരണ പ്രക്ഷേപണ മന്ത്രാലയം

      കോവിഡ് കാലത്ത് ഭിന്നശേഷിക്കാരായ കുട്ടികളുടെ സംരക്ഷണം - ഫേസ്ബുക് ലൈവ് സംഘടിപ്പിച്ചു
      Posted On: 25 JUL 2020 5:29PM by PIB Thiruvananthpuram


    കേന്ദ്ര വാര്‍ത്താവിതരണ പ്രക്ഷേപണ മന്ത്രാലയത്തിന് കീഴിലുള്ള റീജിയണല്‍ ഔട്ട്‌റീച്ച് ബ്യൂറോയുടെ ആഭിമുഖ്യത്തില്‍ 'ഭിന്ന ശേഷിക്കാരായ കുട്ടികളുടെ സംരക്ഷണവും പ്രത്യേക പരിഗണനയും കോവിഡ് കാലത്ത് ' എന്ന വിഷയത്തില്‍ ഫേസ്ബുക് ലൈവ് സംഘടിപ്പിച്ചു . അതിജീവനത്തിന്റെ ഏറ്റവും വലിയ വേദി വീട് തന്നെയാണെന്ന് പരിപാടി നയിച്ച പ്രമുഖ മോട്ടിവേഷണല്‍ സ്പീക്കറും എബിലിറ്റി ട്രെയിനറുമായ ശ്രീ. ബ്രഹ്മനായകം പറഞ്ഞു.


    ദൈനംദിന ജീവിതത്തിലെ എല്ലാ പ്രവൃത്തികളിലും പ്രത്യേക പരിഗണന അര്‍ഹിക്കുന്ന കുട്ടികളെയും ഇണക്കി ചേര്‍ക്കുക എന്നതാണ് ഇപ്പോഴത്തെ അവസ്ഥയില്‍ രക്ഷിതാക്കള്‍ക്ക് ചെയ്യാന്‍ കഴിയുന്ന ഏറ്റവും പ്രധാനപ്പെട്ട കാര്യം. ഇതിലൂടെ കുട്ടികളുടെ മാനസികവും ശാരീരികവുമായ വികാസം ഉറപ്പു വരുത്താന്‍ കഴിയും. വീട് ഒരു വിദ്യാലയമായി മാറുന്ന കോവിഡ് കാലത്ത് , മാതാപിതാക്കള്‍ തന്നെയാണ് ആദ്യത്തെ അധ്യാപകര്‍. ഒരു ദിവസത്തെ മുഴുവന്‍ പ്രവൃത്തികളും സമയ ബന്ധിതമായ രീതിയില്‍ കുട്ടികളെ കൊണ്ട് ശീലിപ്പിക്കേണ്ടതുണ്ട്.


    ഭിന്നശേഷികരായ കുട്ടികളില്‍ കാര്യമായ മാറ്റം കൊണ്ടുവരാന്‍ കൃത്യമായ ഒരു ദിനചര്യ കൊണ്ട് സാധിക്കും. അത് അവരുടെ ചലനപരമായ കാര്യത്തിലായാലും, സാമൂഹിക ഇടപെടലുകളിലായാലും അല്ലെങ്കില്‍ ഭാഷയുടെ ഉപയോഗത്തിന്റെ കാര്യത്തിലായാലും ഗുണകരമായ മാറ്റം കൊണ്ട് വരും. വീടിനുള്ളില്‍ തന്നെ മുളപ്പിച്ചെടുക്കാന്‍ കഴിയുന്ന മൈക്രോ ഗ്രീന്‍ കൃഷി രീതികളില്‍ അവരെയും പങ്കാളികളാക്കിയാല്‍ വളരെ നല്ലതായിരിക്കും. പെട്ടന്ന് ആക്രമണ സ്വഭാവം പ്രകടിപ്പിക്കുന്ന കുട്ടികളെ പ്രകോപിതരാകാ തിരിക്കാന്‍ ശ്രദ്ധിക്കുന്നതോടൊപ്പം അതിനിടയാക്കുന്ന കാരണങ്ങള്‍ നിരീക്ഷിച്ചു കൊണ്ടിരിക്കണമെന്നും അദ്ദേഹം പറഞ്ഞു. വീട്ടിനുള്ളില്‍ നിന്നുള്ള പീഡനങ്ങള്‍ക്കു കുട്ടികള്‍, പ്രത്യേകിച്ച്, സവിശേഷ പരിഗണന അര്‍ഹിക്കുന്ന കുട്ടികള്‍, ഒരിയ്ക്കലും ഇരയാവാതിരിക്കാന്‍ അതീവ ജാഗ്രത പുലര്‍ത്തണം. കുട്ടികളെ ഒരിയ്ക്കലും ഒരു ഭാരമായോ ബാധ്യതയോ കരുതരുതെന്നും ശ്രീ. ബ്രഹ്മനായകം അഭ്യര്‍ത്ഥിച്ചു. റീജിയണല്‍ ഔട്ട്‌റീച്ച് ബ്യൂറോ ഡെപ്യൂട്ടി ഡയറക്ടര്‍ ശ്രീമതി കെ.എ. ബീന മോഡറേറ്ററായിരുന്നു.
    *****
    

    
    (Release ID: 1641205) Visitor Counter : 3