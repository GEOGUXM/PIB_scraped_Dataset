      ഉപഭോക്തൃകാര്യ, ഭക്ഷ്യ, പൊതുവിതരണ മന്ത്രാലയം

      പി.എം.ജി.കെ.എ.വൈ രണ്ടാംഘട്ടം : കേരളം ഭക്ഷ്യധാന്യങ്ങള്‍ ഏറ്റെടുത്തുതുടങ്ങി
      Posted On: 30 JUL 2020 1:29PM by PIB Thiruvananthpuram


    
    പ്രധാനമന്ത്രി ഗരീബ് കല്യാണ്‍ അന്നയോജനയുടെ (പി.എം.ജി.കെ.എ.വൈ) കാലാവധി ദീര്‍ഘിപ്പിച്ചതിനെത്തുടര്‍ന്ന് 2020 ജൂലൈ മാസത്തേയ്ക്ക് അനുവദിച്ച സൗജന്യ ഭക്ഷ്യധാന്യങ്ങള്‍ കേരളം ഏറ്റെടുത്തുതുടങ്ങിയതായി ഫുഡ് കോര്‍പ്പറേഷന്‍ ഓഫ് ഇന്ത്യ (എഫ്.സി.ഐ) ജനറല്‍ മാനേജര്‍ (കേരള) ശ്രീ വൈ.കെ. യാദവ് പത്രക്കുറിപ്പില്‍ അറിയിച്ചു. പദ്ധതിയുടെ ആദ്യഘട്ടമായ 2020 ഏപ്രില്‍ മുതല്‍ ജൂണ്‍ വരെ 2.3 ലക്ഷം മെട്രിക് ടണ്‍ അരി സംസ്ഥാന ഗവണ്‍മെന്റിന് സൗജന്യമായി നല്‍കിക്കഴിഞ്ഞുവെന്നും അദ്ദേഹം വ്യക്തമാക്കി.
    2020 ജൂലൈയില്‍ ആരംഭിച്ച രണ്ടാംഘട്ടത്തില്‍ 0.632 ലക്ഷം മെട്രിക് ടണ്‍ അരിയും 0.142 ലക്ഷം മെട്രിക് ടണ്‍ ഗോതമ്പുമാണ് കേരളത്തിനായി പ്രതിമാസം അനുവദിച്ചിരിക്കുന്നത്. ഈ കണക്കുപ്രകാരം അടുത്ത അഞ്ചുമാസത്തേയ്ക്ക് മൊത്തം 3.87 ലക്ഷം മെട്രിക് ടണ്‍ (3.16 ലക്ഷം മെട്രിക് ടണ്‍ അരിയും 0.71 ലക്ഷം മെട്രിക് ടണ്‍ ഗേതാതമ്പും) ഭക്ഷ്യധാന്യമായിരിക്കും ലഭിക്കുക. കേരളത്തില്‍ മൊത്തം 154 ലക്ഷം പേര്‍ക്ക് ഈ പദ്ധതിയുടെ ഗുണം ലഭിക്കുമെന്നാണ് കരുതുന്നത്. പി.എം.ജി.കെ.എ.വൈയുടെ കാലാവധി നീട്ടിയതുമൂലം ഉണ്ടാകുന്ന എല്ലാ ചെലവുകളും കേന്ദ്ര ഗവണ്‍മെന്റായിരിക്കും വഹിക്കുക.
    അടുത്ത നാലുമാസത്തേയ്ക്ക് ഭക്ഷ്യ സുരക്ഷാ നിയമത്തിന്റെയും പി.എം.ജി.കെ.എ.വൈയുടെ അടിസ്ഥാനത്തില്‍ വിതരണം ചെയ്യാന്‍ ആവശ്യമായ ഭക്ഷ്യധാന്യങ്ങള്‍ കേരളത്തില്‍ അങ്ങോളിങ്ങോളമുള്ള എഫ്.സി.ഐ ഗോഡൗണുകളില്‍ സ്റ്റോക്കുണ്ടെന്നും ശ്രീ. വി.കെ യാദവ് അറിയിച്ചു. നിലവില്‍ കേരളത്തില്‍ ഉപയോഗിക്കുന്നതിനായി 5.41 ലക്ഷം മെട്രിക് ടണ്‍ ഭക്ഷ്യധാന്യങ്ങള്‍ സ്റ്റോക്കുണ്ട്. ഇതില്‍ 4.80 ലക്ഷം മെട്രിക് ടണ്‍ ഭക്ഷ്യധാന്യങ്ങള്‍ എഫ്.സി.ഐയുടെ പക്കലും 0.61 ലക്ഷം മെട്രിക് ടണ്‍ കുത്തരി സംസ്ഥാന ഗവണ്‍മെന്റിന്റെ പക്കലുമാണുള്ളത്. വരുന്ന മാസങ്ങളിലേക്കും ആവശ്യമായ ഭക്ഷ്യധാന്യം ഉറപ്പുവരുത്തുന്നതിനായി കേരളത്തിലെ എഫ്.സി.ഐ ഡിപ്പോകളില്‍ കുടുതല്‍ ഭക്ഷ്യധാന്യങ്ങള്‍ സംഭരിക്കും. എഫ്.സി.ഐ ചെയര്‍മാനും മാനേജിംഗ് ഡയറക്ടറുമായ ശ്രീ. ഡി.വി. പ്രസാദ് ഐ.എ.എസ് ഈ പ്രവര്‍ത്തനങ്ങള്‍ വളരെ സൂക്ഷ്മമായി നിരീക്ഷിക്കുന്നുണ്ട്.
    കേന്ദ്ര ഗവണ്‍മെന്റ് പ്രധാനമന്ത്രി ഗരീബ് അന്നയോജന പദ്ധതി 2020 നവംബര്‍ വരെ നീട്ടിയിരുന്നു. ഇതിന്റെ നേട്ടം പൊതുവിതരണ ശൃംഖലയില്‍പ്പെട്ട 81 കോടി ഗുണഭോക്താക്കള്‍ക്ക് ലഭിക്കും. കോവിഡ് 19 ഉണ്ടാക്കിയ സാമ്പത്തിക പ്രതിസന്ധിയും മറ്റും ബാധിച്ച ദുര്‍ബല വിഭാഗങ്ങള്‍ക്ക് ഇത് അനുഗ്രഹമാകും. കോവിഡ്-19 പ്രതിസന്ധിയുടെ ഭാഗമായി ആരും പട്ടിണികിടക്കാന്‍ പാടില്ലെന്ന ലക്ഷ്യത്തോടെ ഏപ്രിലില്‍ മുതല്‍ ജൂണ്‍ മാസം വരെയാണ് പദ്ധതി നടപ്പാക്കാന്‍ തീരുമാനിച്ചത്. പിന്നീട് അത് നവംബര്‍ വരെ അഞ്ചുമാസം കൂടി ദീര്‍ഘിപ്പിക്കുക യായിരുന്നു. പദ്ധതിയുടെ കീഴില്‍ രാജ്യത്തിലാകെയുള്ള എ.എ.വൈ, പി.എച്ച്.എച്ച് ഗുണഭോക്താക്കള്‍ക്ക് സൗജന്യമായി 5 കിലോ ഗോതമ്പ് അല്ലെങ്കില്‍ അരി വിതരണം ചെയ്യും. ദേശീയ ഭക്ഷ്യ സുരക്ഷാ നിയമത്തിന് കീഴില്‍ സബ്‌സിഡിയോടെ വിതരണം ചെയ്യുന്ന ഭക്ഷ്യധാന്യത്തിന് പുറമെയായിരിക്കും ഇത്.


    
    ****


    
    

    
    (Release ID: 1642283) Visitor Counter : 7