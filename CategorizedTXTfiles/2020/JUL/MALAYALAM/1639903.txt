      വാര്‍ത്താവിതരണ പ്രക്ഷേപണ മന്ത്രാലയം

      കുട്ടികള്‍ കടുത്ത പ്രവൃത്തികളിലേയ്ക്ക് തിരിയുന്നത് തടയാന്‍ നടപടികള്‍ ആവശ്യം
      Posted On: 20 JUL 2020 3:14PM by PIB Thiruvananthpuram


    തിരുവനന്തപുരം, 20 ജൂലൈ 2020


    'കോവിഡ് കാലത്തെ കുട്ടികളുടെ മാനസികാരോഗ്യം' എന്ന വിഷയത്തില്‍ കേന്ദ്ര വാര്‍ത്താവിതരണ പ്രക്ഷേപണ മന്ത്രാലയത്തിന് കീഴിലുള്ള തിരുവനന്തപുരത്തെ റീജിയണല്‍ ഔട്ട്‌റീച് ബ്യൂറോ ഫേസ്ബുക് ലൈവ് സംഘടിപ്പിച്ചു.
    ഗ്രേഡിന്റെയും, മാര്‍ക്കിന്റെയും മറ്റും കടുത്ത സമ്മര്‍ദ്ദങ്ങള്‍ക്കിടയില്‍ കുട്ടികള്‍ ആത്മഹത്യ പോലുള്ള കടുത്ത പ്രവൃത്തികളിലേയ്ക്ക് നീങ്ങുന്നത് തടയാനും, അവര്‍ക്ക് തുണയേകുന്നതിനുമായി പൊതു സ്വകാര്യ പങ്കാളിത്തത്തോടെയുള്ള 'ബഡ്ഡി സംവിധാനങ്ങള്‍' സ്‌കൂളുകളില്‍ പ്രോത്സാഹിപ്പിക്കപ്പെടണമെന്ന് പരിപാടിയില്‍ പങ്കെടുത്ത പ്രമുഖ വിദ്യാഭ്യാസ വിചക്ഷണയും ബാംഗ്ലൂരിലെ 'സോഷ്യോ' ഡയറക്ടറുമായ ശ്രീമതി അപര്‍ണ വിശ്വനാഥ് നിര്‍ദ്ദേശിച്ചു. കോവിടിന്റെ ഈ അനിശ്ചിത കാലത്തു് കുട്ടികളുമായുള്ള ഇടപെടലുകളില്‍ മാതാപിതാക്കള്‍ അതീവ ശ്രദ്ധ ചെലുത്തണമെന്നും അവര്‍ അഭിപ്രായപ്പെട്ടു. കുട്ടികളെ ശാരീരികമായും, മാനസികമായും, വൈകാരികമായും ചേര്‍ത്ത് നിര്‍ത്തേണ്ട കടമ കുടുംബത്തിലെ മുതിര്‍ന്ന അംഗങ്ങള്‍ക്കുണ്ട് . ഇത്തരം അടുപ്പം ഇന്ന് തീരെ കാണാനില്ലെന്ന് അവര്‍ ചൂണ്ടിക്കാട്ടി.
    ഓണ്‍ലൈന്‍ ക്ലാസ്സുകളും മറ്റും മൂലം മൊബൈല്‍, ടി.വി, എന്നിവയുടെ സ്‌ക്രീനില്‍ ഏറെ സമയം ചെലവിടല്‍ ഇന്നത്തെ കാലത്ത് അനിവാര്യമായി തീര്‍ന്നിരിക്കുകയാണ്. എന്നാല്‍ അവ കാണുന്നതിന് നിശ്ചിത സമയം പാലിക്കുന്നതുള്‍പ്പെടെ കുട്ടികളുടെ മാനസികാരോഗ്യം മെച്ചപ്പെടുത്തുന്നതില്‍ മാതാപിതാക്കള്‍ ശ്രദ്ധിക്കണം. കുട്ടികളും മാതാപിതാക്കളും തമ്മില്‍ ആത്മാര്‍ത്ഥവും സുതാര്യവുമായ ആശയ വിനിമയം പ്രോത്സാഹിപ്പിക്കണം. കുട്ടികളുടെ അഭിപ്രായങ്ങള്‍ക്കും മതിയായ പ്രാധാന്യം നല്‍കണം.
    കോവിഡ് കാലത്തു വീടുകളില്‍ കുടുംബാംഗങ്ങളുടെ മാനസികാ രോഗ്യം മെച്ചപ്പെടുത്തുന്നതിനുള്ള നിര്‍ദേശങ്ങള്‍ സംബന്ധിച്ച പ്രേക്ഷകരുടെ ചോദ്യങ്ങള്‍ക്കു മറുപടിയായി, 'കുട്ടികളെ ചേര്‍ത്ത് പിടിക്കുക, വീടിനുളില്‍ തന്നെ അവരോടുള്ള സ്‌നേഹം പ്രകടിപ്പിക്കുക , എല്ലാ ദിവസവും എല്ലാപേരും കൂടി ഒരുമിച്ചു് ചെലവിടാന്‍ സമയം കണ്ടെത്തുക, വീട്ടുജോലികളില്‍ കുട്ടികളെ പങ്കാളികളാക്കുക, അവരെ സാമൂഹ്യപ്രതിബദ്ധതയുള്ളവരാക്കുക, കുട്ടികളുടെ പ്രശ്‌നങ്ങള്‍ക്ക് മാതാ പിതാക്കള്‍ ക്ഷമയോടെ കാതുകൊടുക്കുക' തുടങ്ങിയവ ശീലിക്കാവുന്ന താണെന്ന് ശ്രീമതി അപര്‍ണ വിശ്വനാഥ് പറഞ്ഞു.
    റീജിയണല്‍ ഔട്ട്‌റീച് ബ്യൂറോ ഡെപ്യൂട്ടി ഡയറക്ടര്‍ ശ്രീമതി കെ.എ. ബീന ഫേസ് ബുക്ക് ലൈവ് നിയ്രന്തിച്ചു.
    കോവിഡ് പ്രതിരോധവുമായി ബന്ധപ്പെട്ട് ആര്‍.ഒ.ബി സംഘടിപ്പിച്ച മൂന്നാമത്തെ ഫേസ് ബുക്ക് ലൈവ് പരിപാടിയായിരുന്നു ഇത്.
    

    
    (Release ID: 1639903) Visitor Counter : 2