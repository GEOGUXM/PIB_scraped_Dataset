      വാര്‍ത്താവിതരണ പ്രക്ഷേപണ മന്ത്രാലയം

      മാനസിക സമ്മർദ്ദം അതിജീവിക്കാൻ കുട്ടികളെ പരിശീലിപ്പിക്കണം
      Posted On: 15 JUL 2020 6:45PM by PIB Thiruvananthpuram


    
    കോവിഡ് 19 നെ തുടർന്ന് വീടുകളിൽ കഴിയുന്ന കുട്ടികൾ അനുഭവിക്കുന്ന പിരിമുറുക്കവും മാനസിക സമ്മർദ്ദവും അതിജീവിക്കാൻ അവരെ പരിശീലിപ്പിക്കണമെന്ന് കണ്ണൂർ ജില്ലാ മാനസിക ആരോഗ്യ പദ്ധതി നോഡൽ ഓഫീസർ ഡോ. വനതി സുബ്രഹ്മണ്യം.
    
    മാനസിക സമ്മർദ്ദം അതിജീവിക്കുന്നതിന് മുതിർന്നവർ സമയം സ്വയം കണ്ടെത്തണമെന്നും അവർ നിർദ്ദേശിച്ചു.
    കേന്ദ്ര വാർത്താവിതരണ പ്രക്ഷേപണ മന്ത്രാലയത്തിനു കീഴിൽ കണ്ണൂരിലെ ഫീൽഡ് ഔട്ട് റീച്ച് ബ്യൂറോ സംസ്ഥാന ശിശു വികസന വകുപ്പുമായി ചേർന്ന് സംഘടിപ്പിച്ച വെബിനാറിൽ മുഖ്യ പ്രഭാഷണം നടത്തുകയായിരുന്നു അവർ.
    
    പ്രൈമറി തലം വരെയുള്ള കുട്ടികൾക്ക് ഓൺലൈൻ ക്ലാസുകൾ നല്കുന്നതിനെ കുറിച്ച് കൂടുതൽ പഠനങ്ങൾ നടത്തേണ്ടതുണ്ട്.
    
    വിവിധ ഇടങ്ങളിൽ കോവിഡ് 19 നിരീക്ഷണത്തിൽ കഴിയുന്നവർ വലിയ തോതിൽ ഉത്കണ്ഠയും ഉറക്കക്കുറവും അനുഭവിക്കുന്നുണ്ട്. ഇത്തരം പ്രശ്നങ്ങൾ പ്രാധാന്യത്തോടെ കൈകാര്യം ചെയ്യേണ്ടതുണ്ടെന്നും ഡോ. വനതി പറഞ്ഞു.
    
    പേരാവൂർ ബ്ലോക്ക് പഞ്ചായത്ത് പ്രസിഡന്റ് ടി.പ്രസന്ന വെബിനാർ ഉദ്ഘാടനം ചെയ്തു. ഗ്രാമീണ മേഖലകളിൽ സ്ത്രീകളും കുട്ടികളും വലിയ തോതിൽ മാനസിക സമ്മർദ്ദം നേരിടുന്ന സാഹചര്യത്തിൽ ഇത്തരം വെബിനാറുകൾ കൂടുതൽ പ്രസക്തമാണെന്ന് അവർ പറഞ്ഞു.
    
    കണ്ണൂർ ജില്ലാ ഫീൽഡ് പബ്ലിസിറ്റി ഓഫീസർ ബിജു മാത്യു, ശിശു വികസന പ്രോജക്ട് ഓഫീസർ ബിജി തങ്കപ്പൻ, കെ.എസ് ബാബു രാജൻ എന്നിവർ പ്രസംഗിച്ചു.
    
    പേരാവൂർ ബ്ലോക്കിലെ ഐസി ഡി എസ് സൂപ്പർവൈസർമാർ, അങ്കൻവാടി പ്രവർത്തകർ തുടങ്ങിയവർ വെബിനാറിൽ സംബന്ധിച്ചു.


    ****

    
    
    (Release ID: 1638833) Visitor Counter : 5