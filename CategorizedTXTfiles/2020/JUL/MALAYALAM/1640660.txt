      വാര്‍ത്താവിതരണ പ്രക്ഷേപണ മന്ത്രാലയം

      കോവിഡ് കാലത്ത് വൈകാരിക അകലമുണ്ടാകാതെ ശ്രദ്ധിക്കണം
      Posted On: 23 JUL 2020 3:42PM by PIB Thiruvananthpuram


    കോവിഡ് കാലത്ത് സാമൂഹിക അകലം പാലിക്കുമ്പോഴും വൈകാരിക അകലം ഉണ്ടാകാതെ ശ്രദ്ധിക്കണമെന്ന് കേന്ദ്ര സര്‍ക്കാരിന്റെ ഫീല്‍ഡ് ഔട്ട്‌റീച്ച് ബ്യൂറോ സംഘടിപ്പിച്ച വെബിനാര്‍. ഇതിനായി നിലവില്‍ ലഭ്യമായ സാങ്കേതികവിദ്യകള്‍ പരമാവധി പ്രയോജനപ്പെടുത്തണമെന്ന് കോവിഡ് കാലത്ത് വിദ്യാര്‍ത്ഥികള്‍ക്കിടയിലെ മാനസിക സമ്മര്‍ദ്ദത്തെക്കുറിച്ചുള്ള വെബിനാറില്‍ പങ്കെടുത്തവര്‍ ആവശ്യപ്പെട്ടു. കൃത്യവും ആധീകാരികവുമായ വിവരങ്ങള്‍ മാത്രം സ്വീകരിക്കുകയും പങ്കു വെക്കുകയും ചെയ്യുന്ന രീതി വിദ്യാര്‍ത്ഥികള്‍ വികസിപ്പിച്ചെടുക്കണമെന്ന് മുഖ്യ പ്രഭാഷണം നടത്തിയ ദേശീയ ആയുഷ് മിഷന്റെ കൊല്ലം ജില്ലാ ആയുര്‍വേദ സൈക്യാട്രി മെഡിക്കല്‍ ഓഫിസര്‍ ഡോ. റിന്‍ജിന്‍ ജി കൃഷ്ണ പറഞ്ഞു. പലപ്പോഴും ആധികാരികമല്ലാത്ത നെഗറ്റീവ് വാര്‍ത്തകള്‍ പങ്കു വെക്കുന്നത് വിദ്യാര്‍ത്ഥികളിലെ മാനസിക സമ്മര്‍ദ്ദം വര്‍ധിക്കാന്‍ കാരണമാകുന്നുവെന്നും അദ്ദേഹം പറഞ്ഞു. പുറമാനൂര്‍ മജ്‌ലിസ് പോളിടെക്‌നിക് കോളേജ് പ്രിന്‍സിപ്പാള്‍ എം. ശങ്കരന്‍ വെബിനാര്‍ ഉദ്ഘാടനം ചെയ്തു. പാലക്കാട് ഫീല്‍ഡ് പബ്ലിസിറ്റി ഓഫിസര്‍ എം സ്മിതി അധ്യക്ഷത വഹിച്ചു. വയനാട് ഫീല്‍ഡ് പബ്ലിസിറ്റി ഓഫിസര്‍ പ്രജിത്ത്കുമാര്‍, ഫീല്‍ഡ് പബ്ലിസിറ്റി അസിസ്റ്റന്റ് സി സായ്‌നാഥ്, പോളിടെക്‌നിക് അധ്യാപകന്‍ ടി എം റിജിന്‍ തുടങ്ങിയവര്‍ സംസാരിച്ചു.

    
    
    (Release ID: 1640660) Visitor Counter : 3