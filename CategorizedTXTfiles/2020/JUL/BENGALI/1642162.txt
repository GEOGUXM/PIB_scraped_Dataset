      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 29 JUL 2020 6:26PM by PIB Kolkata


    নয়াদিল্লি, ২৯ জুলাই, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য; করোনায় ভারতে মৃত্যু হার পয়লা এপ্রিলের পর সবচেয়ে কমে ২.২৩ শতাংশ; সুস্থতার সংখ্যা দ্রুত হারে বেড়ে প্রায় ১০ লক্ষ; গত ২৪ ঘন্টায় সুস্থ হয়েছেন ৩৫ হাজারেরও বেশি

    কেন্দ্রীয় সরকারের পাশাপাশি, রাজ্য/কেন্দ্রশাসিত অঞ্চলগুলির ‘টেস্ট, ট্র্যাক ও ট্রিট’ কৌশল অবলম্বন করে সমন্বয়ের মাধ্যমে কার্যকর করার ফলশ্রুতি-স্বরূপ ভারতে করোনায় মৃত্যু হার বিশ্ব পরিস্থিতির তুলনায় অনেক কম। দেশে মৃত্যু হার সমবেত প্রয়াসের ফলে ক্রমাগত কমছে। চলতি বছরের পয়লা এপ্রিলের পর আজ করোনায় মৃত্যু হার সবচেয়ে কমে হয়েছে ২.২৩ শতাংশ। দেশে করোনায় মৃত্যু হারই কেবল কমেনি, সেই সঙ্গে সংক্রমণ মোকাবিলা, প্রতিরোধ ও আক্রান্তদের উপযুক্ত চিকিৎসা-পদ্ধতির কৌশল অবলম্বন করে মৃত্যু হার কমানো সম্ভব হয়েছে। এই পদ্ধতি গ্রহণের ফলে আজ নিয়ে পর পর ৬ দিন দৈনিক-ভিত্তিতে সুস্থতার সংখ্যা ৩০ হাজারেরও বেশি বেড়েছে। দেশে সুস্থতার সংখ্যা দ্রুত অগ্রগতি ঘটে প্রায় ১০ লক্ষে পৌঁছেছে। গত ২৪ ঘন্টায় ৩৫ হাজার ২৮৬ জন রোগী সুস্থ হয়েছেন। এর ফলে, সুস্থতার সংখ্যা বেড়ে হয়েছে ৯ লক্ষ ৮৮ হাজার ২৯। কোভিড-১৯ এ আক্রান্তদের মধ্যে সুস্থতার হার সর্বাধিক বেড়ে ৬৪.৫১ শতাংশ হয়েছে। সুস্থতার হার ক্রমাগত বাড়তে থাকায় আক্রান্ত ও সুস্থতার মধ্যে ফারাক আরও কমে হয়েছে ৪ লক্ষ ৭৮ হাজার ৫৮২। বর্তমানে নিশ্চিতভাবে করোনায় আক্রান্ত ৫ লক্ষ ৯ হাজার ৪৪৭ জন চিকিৎসাধীন রয়েছেন।
    বিস্তারিত বিবরণের জন্য https://pib.gov.in/PressReleasePage.aspx?PRID=1642015 – এই লিঙ্কে ক্লিক করুন।
    
    ভারতে করোনা-নমুনা পরীক্ষার সংখ্যা ১ কোটি ৭৭ লক্ষ ছাড়িয়েছে; প্রতি ১০ লক্ষে নমুনা পরীক্ষার হার বেড়ে ১২ হাজার ৮৫৮
    কেন্দ্রীয় সরকারের নীতি-নির্দেশিকা অনুযায়ী, রাজ্য/কেন্দ্রশাসিত অঞ্চলগুলিতে কোভিড-১৯ আক্রান্ত রোগীদের চিহ্নিতকরণ ও তাঁদের আইসোলেশনের জন্য নমুনা পরীক্ষার হার ক্রমাগত বাড়ছে। দেশে গত ২৪ ঘন্টায় ৪ লক্ষ ৮ হাজার ৮৫৫টি নমুনা পরীক্ষা হয়েছে। এর ফলে, প্রতি ১০ লক্ষে নমুনা পরীক্ষার হার বেড়ে দাঁড়িয়েছে ১২ হাজার ৮৫৮ এবং মোট নমুনা পরীক্ষার সংখ্যা ১ কোটি ৭৭ লক্ষ ছাড়িয়েছে। দেশে নমুনা পরীক্ষাগারের সংখ্যা ক্রমাগত বেড়ে চলেছে। বর্তমানে ১ হাজার ৩১৬টি নমুনা পরীক্ষাগারের মধ্যে সরকারি পরীক্ষাগারের সংখ্যা ৯০৬ এবং বেসরকারি নমুনা পরীক্ষাগারের সংখ্যা ৪১০ হয়েছে। এদিকে স্বাস্থ্য ও পরিবার কল্যাণ মন্ত্রকের পক্ষ থেকে ‘ভারতে কোভিড-১৯ মহামারী এবং তামাক ব্যবহার’ শীর্ষক একটি নথি প্রকাশ করা হয়েছে। ওয়েবসাইটটিতে এই নথি দেখা যেতে পারে -


    https://www.mohfw.gov.in/pdf/COVID19PandemicandTobaccoUseinIndia.pdf .
    বিস্তারিত বিবরণের জন্য https://pib.gov.in/PressReleasePage.aspx?PRID=1642034 – এই লিঙ্কে ক্লিক করুন।
    
    ডঃ হর্ষ বর্ধন স্ট্যান্ডার্ড ট্রিটমেন্ট গাইডলাইনস্ ফর ম্যানেজমেন্ট অফ সাবস্ট্যান্টস ইয়ুস ডিজঅর্ডার্স অ্যান্ড বিহেভিরাল অ্যাডিকশনস্ সংক্রান্ত বই প্রকাশ করলেন
    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন স্ট্যান্ডার্ড ট্রিটমেন্ট গাইডলাইনস্ ফর ম্যানেজমেন্ট অফ সাবস্ট্যান্টস ইয়ুস ডিজঅর্ডার্স অ্যান্ড বিহেভিরাল অ্যাডিকশনস্ সংক্রান্ত ই-পুস্তক প্রকাশ করেছেন। এই উপলক্ষে ডঃ হর্ষ বর্ধন বলেন, কোভিড-১৯ এর সময় আসক্তি, বিশেষ করে মাদক বা উত্তেজক পানীয়ের মতো উপদানগুলি সেবনের ক্ষেত্রে উদ্ভূত চ্যালেঞ্জগুলি দূর করাও সমান গুরুত্বপূর্ণ। ২০২০-র বিশ্ব মাদক প্রতিবেদনে সতর্ক করে বলা হয়েছে, কোভিড-১৯ এর ফলে আগের মতো অর্থনৈতিক সঙ্কট ও তার প্রভাবের দরুণ আর্থিক অসচ্ছলতা বৃদ্ধির সম্ভাবনার প্রেক্ষিতে সেবনকারীরা স্বাভাবিকভাবেই স্বল্প মূল্যে পাওয়া যায় এমন মাদক বা পানীয়ের ব্যবহার করতে চাইবেন। আর্থিক মন্দা দরিদ্র ও পিছিয়ে পড়া মানুষের কাছে মাদকাসক্তির কারণ হয়ে উঠতে পারে এবং এর ফল হয় খুবই বিপজ্জনক। ধূমপান কোভিড-১৯ এর ঝুঁকি বাড়ায় বলে প্রামাণ্য তথ্যের প্রসঙ্গ উল্লেখ করে ডঃ হর্ষ বর্ধন করোনা ভাইরাসের শিকার ব্যক্তিদের ভয়াবহ পরিস্থিতির কথা স্মরণ করিয়ে দেন।
    বিস্তারিত বিবরণের জন্য https://pib.gov.in/PressReleasePage.aspx?PRID=1642039 – এই লিঙ্কে ক্লিক করুন।
    
    
    এশীয় পরিকাঠামো বিনিয়োগ ব্যাঙ্কের পরিচালন পর্ষদের পঞ্চম বার্ষিক বৈঠকে কেন্দ্রীয় অর্থমন্ত্রী নির্মলা সীতারমনের অংশগ্রহণ
    কেন্দ্রীয় অর্থ, কর্পোরেট বিষয়ক মন্ত্রী শ্রীমতি নির্মলা সীতারমন আজ ভিডিও কনফারেন্সের মাধ্যমে এশীয় পরিকাঠামো বিনিয়োগ ব্যাঙ্কের (এআইআইবি) পরিচালন পর্ষদের পঞ্চম বার্ষিক বৈঠকে যোগ দেন। প্রতি বছর এই বার্ষিক সভায় পরিচালন পর্ষদের সদস্যরা ভবিষ্যতে ব্যাঙ্ক পরিচালন সম্পর্কে সিদ্ধান্ত গ্রহণ করে থাকেন। এবারের এই সভায় "এআইআইবি ২০৩০-পরবর্তী দশকে এশিয়ার উন্নয়নে সহায়তাদান" শীর্ষক বিষয়ের ওপর আলোচনার আয়োজন করা হয়েছিল। পাশাপাশি প্রতি বছরের মতো এই সভায় এআইআইবি সভাপতি নির্বাচনের বিষয় নিয়েও আলোচনা হয়।
    শ্রীমতী সীতারমন এই আলোচনায় প্রধান বক্তা হিসেবে উপস্থিত ছিলেন। কোভিড-১৯ মহামারী মোকাবিলায় ভারত সহ এই ব্যাঙ্কের সদস্য দেশগুলিকে প্রায় ১০ বিলিয়ন ডলার আর্থিক সাহায্যের জন্য এআইআইবি-র উচ্ছ্বসিত প্রশংসা করেন তিনি। শ্রীমতি সীতারমন বলেন, প্রধানমন্ত্রী নরেন্দ্র মোদী সার্ক গোষ্ঠীভুক্ত দেশগুলির জন্য কোভিড-১৯ মোকাবিলায় জরুরি তহবিল গঠনের উদ্যোগ নিয়েছেন। এই পরিস্থিতির মোকাবিলায় ভারত বিভিন্ন দেশে জরুরি চিকিৎসা সামগ্রী ও ওষুধ যেভাবে সরবরাহ করেছে সেই প্রসঙ্গও বৈঠকে তুলে ধরেন তিনি। এর পাশাপাশি কোভিড-১৯ প্রতিষেধক পরীক্ষায় বিশ্বব্যাপি প্রয়াসে ভারত নিরন্তর সহায়তা ও সমর্থন চালিয়ে যাচ্ছে বলেও উল্লেখ করেন কেন্দ্রীয় অর্থমন্ত্রী।
    বিস্তারিত বিবরণের জন্য https://pib.gov.in/PressReleasePage.aspx?PRID=1641841 – এই লিঙ্কে ক্লিক করুন।


    
    এআইআইএ-তে কোভিড কেন্দ্রের ব্যবস্থাপনা পর্যালোচনা করেছেন আয়ুষ মন্ত্রী
    আয়ুষ দপ্তরের স্বাধীন দায়িত্বপ্রাপ্ত প্রতিমন্ত্রী শ্রী শ্রীপাদ যশো নায়েক আজ নতুন দিল্লির সরিতা বিহারে অল ইন্ডিয়া ইনস্টিটিউট অফ আয়ুর্বেদ (এআইআইএ)-এ কোভিড-১৯ স্বাস্থ্যকেন্দ্রটি ঘুরে দেখেছেন। মন্ত্রী এই কেন্দ্রের কোভিড সংক্রমিতদের চিকিৎসা ব্যবস্থার পর্যালোচনা করেছেন। তিনি চিকিৎসকদের সঙ্গে মতবিনিময় করে রোগীদের বিষয়ে বিস্তারিত তথ্য সংগ্রহ করেছেন। আয়ুর্বেদ চিকিৎসার মাধ্যমে এখানকার কোভিড স্বাস্থ্যকেন্দ্রের বিষয়ে তিনি তাঁদের মতামত জানতে চেয়েছেন।
    বিস্তারিত বিবরণের জন্য https://pib.gov.in/PressReleasePage.aspx?PRID=1641854 – এই লিঙ্কে ক্লিক করুন।


    
    কেন্দ্রীয় মানব সম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ ভারতীয় প্রতিবেদন-ডিজিটাল শিক্ষা জুন ২০২০ এর সূচনা করেছেন
    কেন্দ্রীয় মানব সম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ আজ 'ভারতীয় প্রতিবেদন-ডিজিটাল শিক্ষা জুন ২০২০'এর সূচনা করেছেন। শ্রী পোখরিয়াল বলেছেন মানব সম্পদ উন্নয়ন মন্ত্রক, রাজ্যগুলির শিক্ষা দপ্তর এবং কেন্দ্রশাসিত অঞ্চলের সংশ্লিষ্ট কর্তৃপক্ষের সম্মিলিত প্রয়াস ও তাদের গৃহিত উদ্ভাবনী পদ্ধতির বিষয়ে বিস্তারিত বর্ণনা করা হয়েছে এই প্রতিবেদনে । বাড়ি থেকে বাচ্চাদের পড়াশোনা এবং শিক্ষাদানে সমস্যা দূর করতে বিশেষভাবে সাহায্য করবে এই প্রতিবেদন। তিনি শিক্ষার্থী,অভিভাবক ও শিক্ষক-শিক্ষিকাদের এই প্রতিবেদনটি পড়ার জন্য আহ্বান জানান। প্রত্যন্ত অঞ্চলে শিক্ষাদানের ব্যবস্থা ও বিদ্যালয়গুলির শিক্ষার সুবিধার্থে নেওয়া বিভিন্ন উদ্যোগগুলি সম্পর্কে তথ্য এই প্রতিবেদনের তুলে ধরা হয়েছে।
    প্রাক প্রাথমিক থেকে উচ্চমাধ্যমিক স্তর পর্যন্ত বিদ্যালয়গুলিতে ডিজিটাল শিক্ষা সার্বজনীন করার জন্য একাধিক পরিকল্পনা গ্রহণ করা হয়েছে। বিশ্বায়নের যুগে গুণমান সম্পন্ন ডিজিটাল শিক্ষা এক নতুন গুরুত্ব লাভ করেছে। তাই মানব সম্পদ উন্নয়ন মন্ত্রক শিক্ষক-শিক্ষিকা এবং অভিজ্ঞ ব্যক্তি ও গবেষকদের নিয়ে একাধিক উদ্যোগ গ্রহণ করেছে। দীক্ষা প্ল্যাটফর্ম,স্বয়ংপ্রভা টিভি চ্যানেল, অনলাইন মক কোর্স, রেডিওর মাধ্যমে 'শিক্ষাবানী'র মতো একাধিক কর্মসূচি গ্রহণ করা হয়েছে। এমনকি অন্যভাবে সক্ষম দিব্যাঙ্গ ছাত্রছাত্রীদের জন্য বিশেষ ব্যবস্থা গ্রহণ করা হয়েছে। টিভি চ্যানেলের মাধ্যমে বিভিন্ন শিক্ষামূলক সম্প্রচার, ই-শিক্ষাদান পোর্টাল, ওয়েবিনার, চ্যাট গ্রুপ তৈরি করা হয়েছে। এমনকি বিভিন্ন রাজ্য ও কেন্দ্রশাসিত অঞ্চলের সরকারগুলির সঙ্গে যৌথভাবে ডিজিটাল শিক্ষাদানের একাধিক উদ্যোগ নেওয়া হয়েছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1641850 – এই লিঙ্কে ক্লিক করুন।


    
    প্রধানমন্ত্রী গরিব কল্যাণ অন্ন যোজনার দ্বিতীয় পর্যায়ে খাদ্যশস্য বন্টন শুরু হয়েছে; রাজ্য/কেন্দ্রশাসিত অঞ্চলগুলি এখনও পর্যন্ত ৩৩.৪০ লক্ষ মেট্রিক টন খাদ্যশস্য সংগ্রহ করেছে
    এপ্রিল থেকে জুন মাস পর্যন্ত প্রধানমন্ত্রী গরিব কল্যাণ অন্ন যোজনার সফল রূপায়ণের পর কেন্দ্রীয় সরকার এই কর্মসূচির মেয়াদ জুলাই থেকে আরও ৫ মাস বাড়িয়ে নভেম্বর মাস পর্যন্ত করেছে। জাতীয় খাদ্য সুরক্ষা আইন এবং অন্ত্যোদয় অন্ন যোজনার অধীন প্রায় ৮১ কোটি সুফলভোগী এই কর্মসূচির আওতায় প্রতি মাসে বিনামূল্যে ৫ কেজি করে চাল বা গম পাচ্ছেন। এই কর্মসূচির দ্বিতীয় পর্যায়ে জুলাই থেকে নভেম্বর মাস পর্যন্ত ২ কোটি ১৯ লক্ষ মেট্রিক টন খাদ্যশস্য বন্টন করা হবে। গত ৮ই জুলাই দ্বিতীয় পর্যায়ে এই কর্মসূচির সূচনার পর থেকে ২৭শে জুলাই পর্যন্ত ৩৩.৪০ লক্ষ মেট্রিক টন খাদ্যশস্য রাজ্য/কেন্দ্রশাসিত অঞ্চলগুলিকে সুফলভোগীদের মধ্যে বন্টনের জন্য ইতিমধ্যেই বরাদ্দ করা হয়েছে। কর্মসূচির দ্বিতীয় পর্যায়ে জুলাই থেকে নভেম্বর পর্যন্ত ৫ মাসে সুফলভোগীদের মধ্যে বন্টনের জন্য ৪ কোটি ৫৫ লক্ষ মেট্রিক টন খাদ্যশস্যের প্রয়োজন হবে।
    বিস্তারিত বিবরণের জন্য https://pib.gov.in/PressReleasePage.aspx?PRID=1641867 – এই লিঙ্কে ক্লিক করুন।


    
    পিএম কেয়ার্স তহবিলে আর্থিক অনুদানের জন্য ভারতীয় যোগ সংস্থান নতুন দিল্লিতে কেন্দ্রীয় মন্ত্রী ডঃ জিতেন্দ্র সিং-এর হাতে একটি ডিমান্ড ড্রাফট ও চেক তুলে দিয়েছে
    কোভিড-১৯ পরিস্থিতিতে বিশ্ব জুড়ে যোগের প্রতি আগ্রহ ক্রমশই মানুষের মধ্যে বাড়ছে। এই বিষয়ের ওপর জোর দিয়ে কেন্দ্রীয় মন্ত্রী ডঃ জিতেন্দ্র সিং জানান, প্রধানমন্ত্রী শ্রী নরেন্দ্র মোদীর আবেদনে সাড়া দিয়ে রাষ্ট্রসংঘ ২১শে জুন আন্তর্জাতিক যোগ দিবস ঘোষণা করেছিল। ইতিমধ্যেই বিশ্ব জুড়ে এই যোগচর্চা জনপ্রিয়তা লাভ করেছে। কোভিড-১৯ মহামারীর এবং পরবর্তী সময়ে লকডাউন চলাকালীন যোগাভ্যাসের প্রতি মানুষের আগ্রহ ক্রমশই বেড়েছে বলে তিনি জানান। নতুন দিল্লিতে মঙ্গলবার ভারতীয় যোগ সংস্থান কেন্দ্রীয় মন্ত্রী ডঃ জিতেন্দ্র সিং – এর হাতে পিএম কেয়ার্স তহবিলে আর্থিক অনুদানের জন্য একটি ডিমান্ড ড্রাফট ও চেক তুলে দেয়। শ্রী সিং প্রধানমন্ত্রী শ্রী নরেন্দ্র মোদীর কথা স্মরণ করে জানান যে, করোনা পরিস্থিতিতে স্বাস্থ্য সঙ্কটের সময় হলিউড থেক হরিদ্বার সর্বত্রই যোগের গুরুত্ব দেওয়া হয়েছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1641863 – এই লিঙ্কে ক্লিক করুন।

    

    
    পিআইবি’র আঞ্চলিক কার্যালয় থেকে প্রাপ্ত তথ্য
    
    • চন্ডীগড় : কেন্দ্রশাসিত এই অঞ্চলের প্রশাসক এলইডি স্ক্রিন সহ একটি কোভিড সচেতনতামূলক ভ্রাম্যমাণ গাড়ি উদ্বোধন করেছেন। কোভিড-১৯ সম্পর্কিত জনস্বাস্থ্য ক্ষেত্রে সচেতনতা বৃদ্ধির জন্য এই যানটিকে ব্যবহার করা হবে।
    
    • পাঞ্জাব : রাজ্যে কোভিড আক্রান্তের সংখ্যা ক্রমাগত বৃদ্ধি পাওয়ার মধ্যেই রাজ্য সরকার অমৃতসর ও পাটিয়ালায় সরকারি মেডিকেল কলেজের পাশাপাশি, বেসরকারি হাসপাতালগুলির সঙ্গে সমন্বয় বজায় রাখার জন্য নোডাল আধিকারিক হিসাবে তরুণ আইএএস আধিকারিকদের নিয়োগ করেছেন। এদিকে রাজ্যের মুখ্যসচিবও সমস্ত জেলাশাসককে করোনা চিকিৎসার ক্ষেত্রে সমন্বয় বজায় রাখার জন্য তরুণ ও কর্মদ্যোগী আধিকারিকদের চিহ্নিত করার নির্দেশ দিইয়েছেন।
    
    • কেরল : রাজ্যে আজ কোভিড-১৯ এ আরও ৩ জনের মৃত্যু হয়েছে। এর ফলে, রাজ্যে এ পর্যন্ত মারণ ভাইরাসের শিকার হয়েছেন ৭০ জন। রাজ্যে কোভিড-১৯ বিধিভঙ্গকারীদের হাতেনাতে ধরে জরিমানা আদায় করা হবে। বর্তমানে কোভিড-১৯ এ আক্রান্ত ১০ হাজার ৯৩ জন রোগীর বিভিন্ন হাসপাতালে চিকিৎসা চলছে।
    
    • তামিলনাডু : কেন্দ্রশাসিত পন্ডিচেরীতে করোনায় আক্রান্তের সংখ্যা বেড়ে ১৬৬ হয়েছে। এদিকে তামিলনাডুর রাজ্যপাল রাজভবনে আরও ৩ জন ব্যক্তি করোনায় সংক্রমিত হওয়ায় নিজে আইসোলেশনে গেছেন। রাজ্যে গতকাল আরও ৮৮ জনের মৃত্যুর খবর মেলায় করোনায় মৃতের সংখ্যা বেড়ে ৩ হাজার ৬৫৯ হয়েছে। আক্রান্তের সংখ্যা ২ লক্ষ ২৭ হাজার ছাড়িয়েছে। নিশ্চিতভাবে করোনায় আক্রান্ত হয়েছেন ৫৭ হাজার ৭৩ জন।
    
    • কর্ণাটক : রাজ্যের উপ-মুখ্যমন্ত্রী ছাত্রছাত্রীদের অযথা ভীত না হওয়ার পরামর্শ দিয়ে বলেছেন, কোভিড-১৯ সঙ্কটের মধ্যেই সরকার সিইটি বা অভিন্ন প্রবেশিকা পরীক্ষার ব্যাপারে সবরকম উদ্যোগ নিচ্ছে। এদিকে রাজ্যে গতকাল আরও ১০২ জনের মৃত্যুর খবর মেলায় করোনায় মৃতের সংখ্যা বেড়ে ২ হাজার ৫৫ হয়েছে। আক্রান্তের সংখ্যা ১ লক্ষ ৬০ হাজার। নিশ্চিতভাবে করোনায় আক্রান্ত হয়েছেন ৬৪ হাজারেরও বেশি।
    
    • অন্ধ্রপ্রদেশ : রাজ্যের চিকিৎসা ও স্বাস্থ্য মন্ত্রী জানিয়েছেন, করোনায় আক্রান্ত সমস্ত ব্যক্তিকেই তাঁদের আর্থিক স্বচ্ছলতা-নির্বিশেষে চিকিৎসা সহায়তা প্রদান করা হচ্ছে। এজন্য মহামারী রুখতে আরও তহবিলের সংস্থান করা হচ্ছে। রাজ্য ওয়াকফ পর্ষদ জানিয়েছে, ওয়াকফ প্রতিষ্ঠানগুলি কোনোভাবেই করোনায় মৃত মুসলিম ব্যক্তিদের মুসলিম সমাধি-স্থলে সমাহিত করার ব্যাপারে বাধা দিতে বা প্রতিবাদ জানাতে পারবে না। এদিকে রাজ্যে করোনায় আক্রান্তের সংখ্যা ১ লক্ষ ১০ হাজার ছাড়িয়েছে। নিশ্চিতভাবে করোনায় আক্রান্ত হয়েছেন ৫৬ হাজার ৫২৭ জন। মৃত্যু হয়েছে ১ হাজার ১৪৮ জনের।
    
    • তেলেঙ্গানা : রাজ্যে বুধবার আরও ১ হাজার ৭৬৪ জনের সংক্রমণের খবর পাওয়া গেছে। গত ২৪ ঘন্টায় মৃত্যু হয়েছে ১২ জনের। রাজ্যে করোনায় আক্রান্তের সংখ্যা ৫৮ হাজার ৯০০ ছাড়িয়েছে। নিশ্চিতভাবে করোনায় আক্রান্ত হয়েছেন ১৪ হাজার ৬৬৩ জন এবং মৃত্যু হয়েছে ৪৯২ জনের।
    
    • অরুণাচল প্রদেশ : রাজধানী শহর ইটানগর সহ রাজ্যের বিভিন্ন এলাকায় র্যা পিড রেসপন্স অ্যান্টিজেন টেস্ট পরিচালিত হচ্ছে। ইটানগরে গত ২৪ ঘন্টায় এ ধরনের ১ হাজার ৬৬৪টি নমুনা পরীক্ষা করা হয়েছে।
    
    • মণিপুর : রাজ্যে কোভিড-১৯ এ প্রথম মৃত্যুর খবর মিলেছে। থৌবাল জেলার ৫৬ বছর বয়সী করোনা আক্রান্ত ব্যক্তি ইম্ফলের আরআইএমএস হাসপাতালে ভর্তি ছিলেন। তাঁর ডায়ালিসিস চলছিল।
    
    • নাগাল্যান্ড : রাজ্যে আরও ৫৩ জনের করোনায় আক্রান্তের খবর মিলেছে। এর মধ্যে ২৯ জনই ডিমাপুর এবং ১৯ জন কোহিমা থেকে।
    
    • মহারাষ্ট্র : মুম্বাইয়ে মঙ্গলবার আক্রান্তের সংখ্যা উল্লেখযোগ্য হারে কমে ৭১৭ হয়েছে। ৮ হাজারেরও বেশি নমুনা পরীক্ষার পর এই ৭১৭ জনের সংক্রমণ ধরা পড়ে। মুম্বাই শহরেও আক্রান্তের সংখ্যা ক্রমশ কমছে। প্রতি ৫-৬ হাজার নমুনা পরীক্ষায় দেড় হাজারের মতো ব্যক্তির আক্রান্ত হওয়ার প্রমাণ মিলছে। গতকাল রাজ্যে ৭ হাজার ৭১৭ জনের সংক্রমণের খবর মিলেছে। নিশ্চিতভাবে করোনায় আক্রান্তের সংখ্যা ১ লক্ষ ৪৪ হাজার ৬৯৬।
    
    • গুজরাট : রাজ্য সরকার বেসরকারি হাসপাতালগুলিতে কোভিড-১৯ চিকিৎসার খরচ বেঁধে দিয়েছে। কোভিড আক্রান্ত রোগীদের কাছ থেকে অতিরিক্ত মাশুল আদায় করার ব্যাপারে একাধিক অভিযোগ আসার পর রাজ্য সরকার এই সিদ্ধান্ত নিয়েছে। রাজ্যে গত ২৪ ঘন্টায় আরও ২৪ জনের মৃত্যুর খবর মেলায় করোনায় মৃতের সংখ্যা বেড়ে হয়েছে ২ হাজার ৩৭২। আক্রান্তের সংখ্যা ৫৭ হাজার ৯৮২। নিশ্চিতভাবে করোনায় আক্রান্ত হয়েছেন ১৩ হাজার ১৯৮ জন এবং সুস্থ হয়েছেন ৪২ হাজার ৪১২ জন।
    
    • রাজস্থান : রাজ্যে আজ সকালে আরও ৩২৮ জনের সংক্রমণের খবর মেলায় করোনায় আক্রান্তের সংখ্যা বেড়ে ৩৮ হাজার ৯৬৪ হয়েছে। সুস্থ হয়েছেন ২৭ হাজার ৫৬৯ জন।
    
    • মধ্যপ্রদেশ : রাজ্যে মঙ্গলবার আরও ৬২৮ জনের সংক্রমণের খবর মেলায় করোনায় আক্রান্তের সংখ্যা বেড়ে ২৯ হাজার ছাড়িয়েছে। নিশ্চিতভাবে করোনায় আক্রান্তের সংখ্যা ৮ হাজার ৪৪। এখনও পর্যন্ত সুস্থ হয়েছেন ২০ হাজার ৩৪৩ জন। মৃত্যু হয়েছে ৮৩০ জনের।


    CG/BD/SB

    
    
    (Release ID: 1642162) Visitor Counter : 10
    
    
      Read this release in: English , Hindi , Marathi , Assamese , Manipuri , Punjabi , Gujarati , Telugu , Malayalam