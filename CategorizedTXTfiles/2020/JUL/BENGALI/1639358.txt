      পঞ্চায়েতিরাজমন্ত্রক

      অর্থ মন্ত্রক ১৫ই জুলাই ২৮টি রাজ্যের ২লক্ষ ৬৩ হাজার গ্রাম পঞ্চায়েতকে ১৫ হাজার ১৮৭ কোটি ৫০ লক্ষ টাকা অনুদান দিয়েছে
      Posted On: 16 JUL 2020 8:17PM by PIB Kolkata


    নয়াদিল্লি, ১৬ জুলাই, ২০২০


    

    কেন্দ্রীয় পঞ্চায়েতি রাজ মন্ত্রক, পানীয় জল ও স্বাস্থ্যবিধি দপ্তর এবং জল শক্তি মন্ত্রকের সুপারিশের ভিত্তিতে দেশের ২৮টি রাজ্যের ২ লক্ষ ৬৩ হাজার গ্রাম পঞ্চায়েতকে অনুদান হিসাবে অর্থ মন্ত্রকের পক্ষ থেকে ১৫ হাজার ১৮৭ কোটি ৫০ লক্ষ টাকা দেওয়া হয়েছে। গত ১৫ তারিখ এই অর্থ বরাদ্দ করা হয়। ২০২০-২১ অর্থবর্ষে পঞ্চদশ অর্থ কমিশনের সুপারিশ অনুযায়ী, এই অর্থ অনুদান হিসাবে বরাদ্দ করা হয়েছে। গ্রাম পঞ্চায়েতগুলি এই অর্থে একাধিক উন্নয়নমূলক কর্মসূচি, যেমন – পানীয় জল সরবরাহ, বৃষ্টির জল সংরক্ষণ, জলের পুনর্ব্যবহার, স্বাস্থ্যবিধি এবং প্রকাশ্য-স্থানে শৌচকর্ম মুক্ত পরিবেশ বজায় রাখার মতো কাজে খরচ করতে পারবে।


    
    গ্রাম পঞ্চায়েতগুলিকে আর্থিক অনুদান সম্পর্কিত এই খবর জানিয়ে কেন্দ্রীয় গ্রামোন্নয়ন ও পঞ্চায়েতি রাজ মন্ত্রী শ্রী নরেন্দ্র সিং তোমর বলেছেন, গ্রাম পঞ্চায়েতগুলির কাছে অনুদান হিসাবে পাওয়া এই অর্থের অত্যন্ত তাৎপর্য রয়েছে, বিশেষ করে কোভিড-১৯ মহামারীজনিত পরিস্থিতি মোকাবিলার কাজে এই অর্থ অত্যন্ত উপকারে আসবে। তিনি আরও বলেন, গ্রামের মানুষের কাছে মৌলিক সুযোগ-সুবিধা পৌঁছে দেওয়া এবং লাভজনক কর্মসংস্থানের মাধ্যমে প্রবাসী শ্রমিকদের ক্ষমতায়নে এই তহবিল সুদূরপ্রসারী ভূমিকা নেবে।


    
    অর্থ মন্ত্রকের পক্ষ থেকে অনুদান হিসাবে বরাদ্দ এই তহবিল সম্পর্কে শ্রী তোমর জানান, ২০২০-২১ এ সম্মিলিত অনুদানের অংশ হিসাবে পঞ্চদশ অর্থ কমিশন গ্রাম পঞ্চায়েতগুলিকে ১৫ হাজার ১৮৭ কোটি ৫০ লক্ষ টাকা এককালীন অনুদান হিসাবে দেওয়ার প্রস্তাব দেন। কমিশনের এই প্রস্তাবের প্রেক্ষিতে অর্থ মন্ত্রক ঐ অর্থ বরাদ্দ করেছে।


    

    CG/BD/SB

    
    
    (Release ID: 1639358) Visitor Counter : 6
    
    
      Read this release in: Hindi , Punjabi , Tamil , English , Urdu , Marathi , Manipuri , Telugu