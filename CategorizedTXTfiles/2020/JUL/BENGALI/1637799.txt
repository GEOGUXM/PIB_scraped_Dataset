      রেলমন্ত্রক

      দ্য ন্যাশনাল রেল অ্যান্ড ট্রান্সপোর্টেশন ইন্সটিটিউটের পক্ষ থেকে ২০২০-২১ শিক্ষাবর্ষে ছাত্র ভর্তির কথা ঘোষণা
      Posted On: 10 JUL 2020 3:55PM by PIB Kolkata


    নয়াদিল্লি, ১০ জুলাই, ২০২০


    

    রেল মন্ত্রকের ডিমড্ বিশ্ববিদ্যালয় দ্য ন্যাশনাল রেল অ্যান্ড ট্রান্সপোর্টেশন ইন্সটিটিউট (এনআরটিআই) ২০২০-২১ শিক্ষাবর্ষে ছাত্র ভর্তি প্রক্রিয়ার কথা ঘোষণা করেছে। এই নিয়ে পরপর তিন বার প্রতিষ্ঠানের পক্ষ থেকে ছাত্র ভর্তির কথা ঘোষণা করা হ’ল। ভারতীয় পরিবহণ ব্যবস্থায় অগ্রগতি ও রূপান্তরের লক্ষ্যে এই প্রতিষ্ঠানটি গত তিন বছরে লক্ষ্যণীয় অগ্রগতি করেছে। দেশের অগ্রণী বিশ্ববিদ্যালয়গুলির মধ্যে স্থান করে নিতে প্রতিষ্ঠানটির পক্ষ থেকে একাধিক পাঠ্যক্রমে নতুন নতুন অধ্যায়ন কর্মসূচি চালু করার পরিকল্পনা করা হয়েছে।


    
    এনআরটিআই এবার পরিবহণ প্রযুক্তি এবং সুষ্ঠু উপায়ে পরিবহণ ক্ষেত্রের পরিচালনা সংক্রান্ত পঠন-পাঠনের বিষয়ে বিএসসি এবং বিবিএ কর্মসূচিতে ছাত্রছাত্রী ভর্তি করবে। একই সঙ্গে, এবার বিটেক অধ্যয়ন কর্মসূচিতে নতুন দুটি পঠন-পাঠন বিভাগ, এমবিএ অধ্য্যয়ন কর্মসূচিতে দুটি নতুন পঠন-পাঠন বিভাগ এবং এমএসসি অধ্যয়ন কর্মসূচিতে চারটি নতুন বিভাগ চালু হতে চলেছে। নতুন রূপে চালু হতে চলা অধ্য্যয়ন কর্মসূচিগুলিতে রেলওয়ে সিস্টেমস্ ইঞ্জিনিয়ারিং অ্যান্ড ইন্টিগ্রেশন ক্ষেত্রে ইন্টারন্যাশনাল মাস্টার্স কোর্স চালু হতে চলেছে। ব্রিটেনের বার্মিংহাম বিশ্ববিদ্যালয়ের সঙ্গে সহযোগিতায় নতুন এই অধ্যয়ন কোর্সটি চালু করা হচ্ছে। এই কোর্সের ছাত্রছাত্রীরা বার্মিংহাম বিশ্ববিদ্যালয়ে এক বছর অধ্যয়নের সুযোগ পাবেন।


    
    ২০২০-২১ শিক্ষাবর্ষে বিবিএ, বিএসসি এবং স্নাতকোত্তর পর্যায়ে অধ্যয়নের জন্য আবেদন জানানোর শেষ তারিখ আগামী ৩১শে জুলাই। এই বিষয়গুলিতে ছাত্রছাত্রীদের ভর্তির জন্য প্রবেশিকা পরীক্ষা হবে আগামী ২৩শে আগস্ট। সারা দেশে একাধিক কেন্দ্রে এই পরীক্ষার আয়োজন করা হচ্ছে।


    
    জেইই মেইন পরীক্ষায় প্রাপ্ত নম্বরের ভিত্তিতে বিটেক কোর্সে ভর্তি নেওয়া হবে। এর জন্য আবেদন জানানোর শেষ তারিখ আগামী ১৪ই সেপ্টেম্বর। কেবল অনলাইনে আবেদনপত্র গ্রহণ করা হবে। বিস্তারিত বিবরণের জন্য প্রতিষ্ঠানের ওয়েবসাইট ( www.nrti.edu.in ) দেখা যেতে পারে।


    
    উল্লেখ করা যেতে পারে, কোভিড-১৯ এর প্রেক্ষিতে এনআরটিআই অনলাইন কোর্স এবং গ্রীষ্মকালীন ইন্টার্নশিপ কর্মসূচি আয়োজন করে পঠন-পাঠন প্রক্রিয়া অব্যাহত রেখেছে। অনলাইনে এই পঠন-পাঠন কর্মসূচির জন্য ছাত্রছাত্রীদের নিখরচায় বিশ্বের অগ্রণী বিশ্ববিদ্যালয়গুলির ৪ হাজার অনলাইন কোর্সে গ্রন্থাগারের সুবিধা প্রদান করা হয়েছে। এছাড়াও, প্রতিষ্ঠানের দ্বিতীয় বর্ষের ছাত্রছাত্রীদের জন্য অগ্রণী বেসরকারি ও রাষ্ট্রায়ত্ত সংস্থাগুলির সহযোগিতায় অনলাইন ইন্ডাস্ট্রি ইন্টার্নশিপ কোর্স আয়োজন করা হয়েছে।


    
    প্রতিষ্ঠানের শিক্ষাঙ্গনে অধ্যায়নের সুযোগ-সুবিধা বাড়াতে নতুন পরিকাঠামো গড়ে তোলা হচ্ছে। এজন্য ৫০ একর জুড়ে প্রতিষ্ঠানের ক্যাম্পাস নির্মাণের চূড়ান্ত পরিকল্পনা প্রস্তুত হয়েছে এবং খুব শীঘ্রই নির্মাণ কাজ শুরু হবে। নতুন এই ক্যাম্পাসে ২ হাজার ছাত্রছাত্রীর থাকার ব্যবস্থা থাকছে এবং মোট ৫ হাজার ছাত্রছাত্রী পড়াশুনা করতে পারবে। নতুন অ্যাকাডেমিক ব্লকের পাশাপাশি, ৪০০ আসনবিশিষ্ট অডিটোরিয়াম গড়ে তোলা হচ্ছে। এছাড়াও, নির্মীয়মান স্পোর্টস্ ব্লকটিতে ব্যাডমিন্টন কোর্ট, স্কোয়াশ কোর্ট, বিলিয়াড ও ইন্ডোর স্পোর্টস রুম সহ টেনিস কোর্ট থাকছে। প্রতিষ্ঠানটির পক্ষ থেকে মোট ১০টি অধ্যয়ন কর্মসূচি চালু করা হয়েছে। এর মধ্যে ৮টি কর্মসূচি নতুন। ছাত্রছাত্রীরা অনলাইনে প্রতিষ্ঠানের ওয়েবসাইটে গিয়ে এই কোর্সগুলিতে ভর্তির জন্য আবেদন জানাতে পারবেন। আবেদনের মাশুল ধার্য হয়েছে সাধারণ, অন্যান্য অনগ্রসর শ্রেণী ও আর্থিক দিক থেকে পিছিয়ে পড়া শ্রেণীর ছাত্রছাত্রীদের জন্য ৫০০ টাকা এবং তপশিলি জাতি/উপজাতি/ভিন্নভাবে সক্ষম ছাত্রছাত্রীদের জন্য ২৫০ টাকা। কেন্দ্রীয় সরকারের সংরক্ষণ সংক্রান্ত নিয়ম-নীতি মেনে তপশিলি জাতি/উপজাতি/অন্যান্য অনগ্রসর শ্রেণী এবং আর্থিক দিক থেকে পিছিয়ে পড়া শ্রেণীর ছাত্রছাত্রীদের জন্য আসন সংরক্ষণ থাকছে। এছাড়াও, বিশেষভাবে সক্ষম ছাত্রছাত্রী, কাশ্মীরী উদ্বাস্তু সহ প্রাক্তন সেনাকর্মীদের ছেলেমেয়েদের জন্য আসন সংরক্ষণ করা হচ্ছে। কোর্সগুলিতে পড়াশুনোর খরচ, আর্থিক সাহায্য প্রভৃতি সম্পর্কে বিস্তারিত বিবরণ আনআরটিআই – এর ওয়েবসাইটে দেওয়া রয়েছে।


    

    CG/BD/SB

    
    
    (Release ID: 1637799) Visitor Counter : 4
    
    
      Read this release in: Punjabi , Telugu , English , Urdu , Hindi , Marathi , Manipuri , Tamil