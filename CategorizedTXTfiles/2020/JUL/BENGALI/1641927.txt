      আয়ুষ

      এআইআইএ-তে কোভিড কেন্দ্রের ব্যবস্থাপনা পর্যালোচনা করেছেন আয়ুষ মন্ত্রী
      Posted On: 28 JUL 2020 6:43PM by PIB Kolkata


    নয়াদিল্লি, ২৮ জুলাই, ২০২০


    

    
    আয়ুষ দপ্তরের স্বাধীন দায়িত্বপ্রাপ্ত প্রতিমন্ত্রী শ্রী শ্রীপাদ যশো নায়েক আজ নতুন দিল্লির সরিতা বিহারে অল ইন্ডিয়া ইনস্টিটিউট অফ আয়ুর্বেদ (এআইআইএ)-এ কোভিড-১৯ স্বাস্থ্যকেন্দ্রটি ঘুরে দেখেছেন। মন্ত্রী এই কেন্দ্রের কোভিড সংক্রমিতদের চিকিৎসা ব্যবস্থার পর্যালোচনা করেছেন। তিনি চিকিৎসকদের সঙ্গে মতবিনিময় করে রোগীদের বিষয়ে বিস্তারিত তথ্য সংগ্রহ করেছেন। আয়ুর্বেদ চিকিৎসার মাধ্যমে এখানকার কোভিড স্বাস্থ্যকেন্দ্রের বিষয়ে তিনি তাঁদের মতামত জানতে চেয়েছেন।
    
    কোভিড-১৯ মহামারীর প্রেক্ষিতে এআইআইএ যে পরিষেবা দিচ্ছে মন্ত্রী তাতে সন্তোষ প্রকাশ করেছেন। আয়ুর্বেদের মাধ্যমে এখানকার চিকিৎসকদল যে উৎসাহ ও সাহসের সঙ্গে কোভিড সংক্রমিতদের চিকিৎসা করছেন তা যথেষ্ট মূল্যবান বলে তিনি মন্তব্য করেছেন। আয়ুর্বেদিক ওষুধ, খাদ্যাভ্যাস, যোগ এবং দেশ জুড়ে কোভিড সংক্রমিতদের মানসিক চাপমুক্ত রাখার পদ্ধতি নিয়ে একটি সর্বাঙ্গীণ ব্যবস্থাপনা এআইআইএ গড়ে তুলেছে যা ভবিষ্যতের জন্য উদাহরণ হিসেবে ব্যবহার করা যাবে।
    
    মন্ত্রী জানিয়েছেন, এখানে চিকিৎসারত সংক্রমিতদের থেকে যে তথ্য তিনি পেয়েছেন তা অত্যন্ত আশাব্যাঞ্জক। এখানকার রোগীরা জীবনের বিষয়ে ইতিবাচক ধারণা পেয়েছেন – যা এই রোগ থেকে তাঁদের মুক্ত হতে সাহায্য করছে। সংক্রমিতদের জন্য সর্বাত্মক আয়ুর্বেদ ব্যবস্থায় চিকিৎসার কারণে মন্ত্রী এআইআইএ-এর সকলকে অভিনন্দন জানিয়েছেন। মহামারীর এই সময়ে ভারতীয় চিরায়ত চিকিৎসা পদ্ধতি - আয়ুর্বেদের মাধ্যমে রোগ নিরাময় এবং সংক্রমণ প্রতিহত করার যথেষ্ট সম্ভাবনা রয়েছে। এখানে চিকিৎসার পর কোন রোগীর শরীরে বিরূপ প্রতিক্রিয়া দেখা যায়নি। এ পর্যন্ত এই কেন্দ্রে মৃত্যুর কোন ঘটনাও ঘটেনি। প্রত্যেকের রিপোর্ট নেগেটিভ আসার পরই তাঁদের ছাড়া হয়েছে। এখান থেকে যে অভিজ্ঞতা পাওয়া যাচ্ছে তা এই মহামারীর মোকাবিলায় সাহায্য করবে বলে মন্ত্রী আশা করেছেন।
    
    তিনি এআইআইএ-এর বিনামূল্যে কোভিড নমুনা পরীক্ষাকেন্দ্রটি ঘুরে দেখেছেন। দিল্লি সরকার এখানে আরটি-পিসিআর এবং র্যাোপিড অ্যান্টিজেন টেস্টিং-এর মাধ্যমে কোভিড-১৯-এর নমুনা পরীক্ষার ব্যবস্থা করেছে।


    

    CG/CB/DM

    
    
    (Release ID: 1641927) Visitor Counter : 10
    
    
      Read this release in: English , Urdu , Marathi , Hindi , Manipuri , Tamil , Telugu