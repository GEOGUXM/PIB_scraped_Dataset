      প্রধানমন্ত্রীরদপ্তর

      ধর্ম চক্র দিবস উপলক্ষে প্রধানমন্ত্রীর ভাষণ
      Posted On: 04 JUL 2020 10:17AM by PIB Kolkata


    নয়াদিল্লি, ০৪ জুলাই, ২০২০


    

    প্রধানমন্ত্রী শ্রী নরেন্দ্র মোদী আজ ধর্ম চক্র দিবস উদযাপন উপলক্ষে ভিডিও কনফারেন্সের মাধ্যমে ভাষণ দেন ।কেন্দ্রীয় সংস্কৃতি মন্ত্রকের অধীন আন্তর্জাতিক বৌদ্ধ মহাসংঘ ৪ঠা জুলাই আষাঢ় পূর্ণিমার দিনটি ধর্ম চক্র দিবস হিসাবে উদযাপন করে থাকে। মনে করা হয়, আজকের এই দিনটিতে বারাণসীর কাছে সারনাথে গৌতম বুদ্ধ তাঁর প্রথম নীতিসম্বলিত বক্তৃতা দিয়েছিলেন। সারা বিশ্বের বৌদ্ধ ধর্মাবলম্বীরা আজকের দিনটিকে ধর্ম চক্র প্রবর্তন অর্থাৎ ধর্মের চাকা গতিশীল করার দিন হিসেবে উদযাপন করে থাকেন।


    
    আষাঢ় পূর্ণিমা যা গুরু পূর্ণিমা হিসাবেও পরিচিত – এই দিনটি উদযাপন উপলক্ষে প্রধানমন্ত্রী তাঁর শুভেচ্ছা জ্ঞাপন করেন। ভগবান বুদ্ধকে বিনম্র শ্রদ্ধা জানিয়ে প্রধানমন্ত্রী সন্তোষ প্রকাশ করেন যে, আজকের দিনে মঙ্গোলিয়া সরকারকে মঙ্গোলীয় কঞ্জুর - এর কপি উপহার হিসাবে দেওয়া হচ্ছে।


    
    ভগবান বুদ্ধের শিক্ষা ও তাঁর অষ্টমার্গ সম্পর্কে প্রধানমন্ত্রী বলেন, এগুলি সবই বিভিন্ন সমাজ ও দেশের কল্যাণে পথ দেখায়। তিনি আরও বলেন, বৌদ্ধ ধর্ম সাধারণ মানুষ, মহিলা ও দরিদ্রদের সম্মান করতে শেখায় এবং শান্তি ও অহিংসার বার্তা বহন করে। ভগবান বুদ্ধের শিক্ষা সুস্থায়ী ও উজ্জ্বল এক বিশ্বের মূল মন্ত্র হয়ে উঠতে পারে। প্রধানমন্ত্রী আরও বলেন, ভগবান বুদ্ধ প্রত্যাশা ও অভিপ্রায়ের মধ্যে গভীর সম্পর্ক খুঁজে পেয়েছিলেন। একবিংশ শতাব্দী সম্পর্কে তিনি অত্যন্ত আশাবাদী বলে উল্লেখ করে শ্রী মোদী বলেন, যুবসম্প্রদায়ের কাছ থেকেই তিনি প্রত্যাশার প্রেরণা পান। শ্রী মোদী ভারতকে অন্যতম বৃহৎ স্টার্ট আপ ব্যবস্থার উপযোগী দেশ হিসাবে উল্লেখ করে বলেন, এই দেশের তরুণ প্রজন্মের যুবক-যুবতীরা বিশ্ব সমস্যাগুলির সমাধান সূত্র বের করার প্রচেষ্টায় ব্রতী রয়েছেন।


    
    প্রধানমন্ত্রী আরও বলেন, আজ সমগ্র বিশ্ব অপ্রত্যাশিত চ্যালেঞ্জের সম্মুখীন। এই চ্যালেঞ্জগুলির সমাধান সূত্র ভগবান বুদ্ধের বাণী থেকে পাওয়া যেতে পারে। ভগবান বুদ্ধের স্মৃতি বিজড়িত স্থানগুলির সঙ্গে সাধারণ মানুষের যোগসূত্র আরও বাড়ানোর ওপর জোর দিয়ে প্রধানমন্ত্রী উত্তর প্রদেশের কুশীনগর বিমানবন্দরকে আন্তর্জাতিক বিমান বন্দর হিসাবে গড়ে তোলার একটি প্রস্তাব সম্প্রতি কেন্দ্রীয় মন্ত্রিসভা অনুমোদন করেছে বলেও জানান। এ প্রসঙ্গে প্রধানমন্ত্রী বলেন, এই বিমানবন্দর পুরোদমে চালু হলে আরও বেশি সংখ্যায় পুণ্যার্থী ও পর্যটকরা আসা-যাওয়া করতে পারবেন। সেই সঙ্গে, এই অঞ্চলের আর্থিক বিকাশও ত্বরান্বিত হবে।


    

    
    CG/BD/SB

    
    
    (Release ID: 1636469) Visitor Counter : 44
    
    
      Read this release in: Punjabi , English , Urdu , Marathi , Hindi , Manipuri , Assamese , Gujarati , Odia , Tamil , Telugu , Kannada , Malayalam