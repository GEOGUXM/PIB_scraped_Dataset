      রেলমন্ত্রক

      ভারেতীয় রেল আরও নিরাপদ সফর সুনিশ্চিত করতে পোস্ট কোভিড কোচ তৈরি করলো
      Posted On: 14 JUL 2020 2:26PM by PIB Kolkata


    নয়াদিল্লি, ১৪ জুলাই, ২০২০


    

    কোভিড-১৯ ভাইরাস সংক্রমণ প্রতিরোধে ভারতীয় রেল একাধিক কার্যকর পদক্ষেপ নিয়েছে। কোভিড-১৯ এর বিরুদ্ধে অদম্য লড়াই চালিয়ে যেতে ভারতীয় রেলের কাপুরথালা রেল কোচ ফ্যাক্টরি কোভিড-১৯ এর মোকাবিলায় পোস্ট কোভিড কোচ তৈরি করেছে। বিশেষ ধরনের এই কোচগুলি এমনভাবে তৈরি করা হয়েছে, যেখানে হ্যান্ডসফ্রি ব্যবস্থা ও সুবিধা, তামার প্রলেপযুক্ত হ্যান্ডরেল ও ছিটকিনি, প্লাজমা এয়ার পিউরিফিকেশন এবং টাইটানিয়াম ডাই-অক্সাইড আবরণ ব্যবহার করা হয়েছে।


    
    হান্ডসফ্রি ব্যবস্থা ও সুযোগ-সুবিধা : পোস্ট কোভিড কোচগুলিতে পা দিয়ে চালানোর উপযোগী জলের কল ও সোপ ডিসপেন্সার, পা দিয়ে সহজেই খোলার উপযোগী শৌচাগারের দরজার ছিটকিনি, জলের কল ও শৌচাগারের ফ্লাস ভালব প্রভৃতি রয়েছে।


    
    তামার আবরণযুক্ত হ্যান্ডরেল ও ছিটকিনি : পোস্ট কোভিড কোচগুলিতে যাত্রীদের ব্যবহারের জন্য যে সমস্ত হ্যান্ডরেল বা ছিটকিনি রয়েছে, সেগুলি তামার প্রলেপ দিয়ে মোড়া হয়েছে। উল্লেখ করা যেতে পারে, তামার আবরণের ওপর ভাইরাস বেশিক্ষণ স্থায়ী থাকতে পারে না। কারণ, তামার মধ্যে অ্যান্টি মাইক্রোবায়াল উপাদান থাকে। তাই, ভাইরাস যখন তামার আবরণের ওপর পড়ে, তখন অ্যান্টি মাইক্রোবায়াল উপাদানের দরুণ ভাইরাসের ডিএনএ এবং আরএনএ নষ্ট হয়ে যায়।


    
    প্ল্যাজমা এয়ার পিউরিফিকেশন : শীতাতপ নিয়ন্ত্রিত কোচগুলিতে বায়ু পরিশোধনের জন্য প্লাজমা এয়ার সরঞ্জাম ব্যবহার করা হয়েছে। এ ধরনের সরঞ্জাম ব্যবহারের ফলে শীতাতপ নিয়ন্ত্রিত কামরাগুলিতে থাকা বায়ু ভাইরাস বিনষ্ট করতে পারবে এবং আয়োনাইজড্ এয়ার কামরার ভেতর বাতাসে ভাসমান ভাইরাসগুলি নিষ্ক্রিয় করতে সক্ষম।


    
    টাইটানিয়াম ডাই-অক্সাইড প্রলেপ : পোস্ট কোভিড কোচগুলিতে টাইটানিয়াম ডাই-অক্সাইডের প্রলেপ ব্যবহার করা হয়েছে। টাইটানিয়াম ডাই-অক্সাইড প্রলেপ ফটো অ্যাক্টিভ মেটেরিয়াল হিসাবে কাজ করে। জলকণা-ভিত্তিক বিশেষ ধরনের এই প্রলেপ ভাইরাস, ব্যাকটেরিয়া মোল্ড ও পরজীবী ধ্বংস করতে পারে এবং কামরার ভেতর বায়ুর গুণমান বাড়াতে উপযোগী হয়। টাইটানিয়াম ডাই-অক্সাইড প্রলেপ ইতিমধ্যেই মার্কিন যুক্তরাষ্ট্রের ফুড অ্যান্ড ড্রাগ অ্যাডমিনিস্ট্রেশনের পক্ষ থেকে নন-টক্সিক উপাদান হিসাবে স্বীকৃতি পেয়েছে। তাই, এ ধরনের প্রলেপ মানুষের ক্ষেত্রে কোনও রকম ক্ষতি করে না। টাইটানিয়াম ডাই-অক্সাইড প্রলেপ কামরার ভেতরে থাকা হাত ধোওয়ার বেসিন, শৌচাগার, সিট ও বার্থ, কাঁচের জানালা, কামরার মেঝে প্রভৃতিতে ব্যবহার করা হয়েছে। এই প্রলেপের স্থায়ীত্ব এক বছর।


    

    CG/BD/SB

    
    
    (Release ID: 1638570) Visitor Counter : 20
    
    
      Read this release in: Punjabi , English , Urdu , Marathi , Hindi , Manipuri , Odia , Tamil , Telugu , Malayalam