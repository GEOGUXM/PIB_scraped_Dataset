      প্রধানমন্ত্রীরদপ্তর

      গুগল-এর মুখ্য কার্যনির্বাহী আধিকারিক সুন্দর পিচাইয়ের সঙ্গে প্রধানমন্ত্রীর আলোচনা
      
      মহামারীর যুদ্ধে প্রধানমন্ত্রীর নেতৃত্বে ভারতের লড়াই-এর প্রশংসা করলেন গুগল-এর সিইও
      
      গুগল-এর ভারতে বিপুল বিনিয়োগের পরিকল্পনার কথা প্রধানমন্ত্রীকে জানালেন সুন্দর পিচাই

      Posted On: 13 JUL 2020 2:31PM by PIB Kolkata

    নয়াদিল্লি, ১৩ জুলাই, ২০২০


    

    
    প্রধানমন্ত্রী শ্রী নরেন্দ্র মোদী আজ ভিডিও কনফারেন্সের মাধ্যমে গুগল-এর মুখ্য কার্যনির্বাহী আধিকারিক শ্রী সুন্দর পিচাইয়ের সঙ্গে বৈঠক করেছেন।
    
    কোভিড-১৯ মহামারীর বিষয়ে সচেতনতার প্রসারে এবং যুক্তিগ্রাহ্য তথ্য সরবরাহের জন্য গুগল-এর বিভিন্ন উদ্যোগের কথা প্রধানমন্ত্রীকে শ্রী পিচাই বিস্তারিতভাবে জানান। এই মহামারীর বিরুদ্ধে লড়াইয়ে প্রধানমন্ত্রীর নেতৃত্বে ভারত যেসব গুরুত্বপূর্ণ পদক্ষেপ নিয়েছে, সেগুলির প্রশংসা করেন শ্রী পিচাই। ভুল তথ্যের প্রচার আটকাতে এবং এর বিরুদ্ধে যথাযথ সাবধানতা অবলম্বনের জন্য গুগল-এর ভূমিকার প্রশংসা করেছেন প্রধানমন্ত্রী। তিনি স্বাস্থ্য পরিষেবায় প্রযুক্তির ব্যবহার নিয়েও আলোচনা করেছেন।
    
    প্রধানমন্ত্রী জানিয়েছেন, ভারতীয়রা দ্রুত প্রযুক্তির সঙ্গে তাল মিলিয়ে চলছে এবং নতুন নতুন প্রযুক্তিকে গ্রহণ করছে। কৃষিক্ষেত্রে কৃত্রিম মেধার ব্যাপক প্রয়োগের সম্ভাব্য দিক নিয়ে তিনি আলোচনা করেন౼ যার ফলে, কৃষকরা প্রযুক্তি থেকে উপকৃত হতে পারবেন। শ্রী মোদী অনলাইনের মাধ্যমে গবেষণাগার গড়ে তোলার পরিকল্পনা নিয়ে ভাবনাচিন্তার প্রস্তাব দেন যেগুলি ছাত্রছাত্রী এবং কৃষক – উভয়েই ব্যবহার করতে পারবেন। ভারতের জন্য গুগল-এর নতুন নতুন পরিষেবা এবং উদ্যোগের বিষয়ে শ্রী পিচাই প্রধানমন্ত্রীকে জানিয়েছেন। বেঙ্গালুরুতে কৃত্রিম মেধা গবেষণা পরীক্ষাগারের সূচনার প্রসঙ্গ উল্লেখ করে তিনি জানান, এর ফলে গুগল বন্যার পূর্বাভাসের বিষয়ে বিস্তারিত তথ্য সরবরাহ করেছে যাতে অনেকেই উপকৃত হয়েছেন।
    
    গুগল-এর ভারতে বিপুল বিনিয়োগ এবং কৌশলগত অংশীদারিত্বের বিষয়েও প্রধানমন্ত্রীকে বিস্তারিত জানানো হয়। শ্রী মোদী জানান, বিশ্বে মুক্ত অর্থনীতির দেশগুলির মধ্যে ভারত অন্যতম। কৃষিক্ষেত্রে সংস্কার এবং নতুন কর্মসংস্থান সৃষ্টির জন্য সরকারি নানা পদক্ষেপের বিষয়েও তিনি জানান – এর জন্য দক্ষতার বিন্যাসের প্রয়োজনীয়তার কথা তিনি উল্লেখ করেন।
    
    তথ্য সুরক্ষা এবং ব্যক্তিগত তথ্যের বিষয়ে নানা উদ্বেগ নিয়েও প্রধানমন্ত্রী আলোচনা করেছেন। প্রযুক্তি সংস্থাগুলি আস্থা অর্জনের জন্য আরও উদ্যোগী হতে হবে বলে তিনি জানিয়েছেন। এই প্রসঙ্গে সাইবার অপরাধ এবং সাইবার হানার কথাও তাঁদের আলোচনায় স্থান পায়। অন্য যেসব বিষয়গুলি নিয়ে তাঁরা আলোচনা করেছেন তার মধ্যে রয়েছে - অনলাইন শিক্ষা ব্যবস্থায় প্রযুক্তির ব্যবহার, আঞ্চলিক ভাষায় প্রযুক্তিকে ব্যবহার করার সুযোগ, ক্রীড়াক্ষেত্রে মাঠে বসে দর্শকরা যেরকম খেলার স্বাদ পান ঘরে বসেও যেন স্টেডিয়ামের সেই স্বাদ তাঁরা পেতে পারেন সেই সংক্রান্ত প্রযুক্তি এবং ডিজিটাল প্রক্রিয়ায় আর্থিক লেনদেনের বিষয়।


    

    CG/CB/DM

    
    
    (Release ID: 1638321) Visitor Counter : 19
    
    
      Read this release in: English , Urdu , Marathi , Hindi , Assamese , Manipuri , Punjabi , Gujarati , Odia , Tamil , Telugu , Kannada , Malayalam