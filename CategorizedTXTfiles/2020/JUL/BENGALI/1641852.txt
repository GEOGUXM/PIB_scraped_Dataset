      রেলমন্ত্রক

      'মৈত্রী' এবং 'বন্ধন'-এর পর বন্ধুত্বের আরও একধাপ – বাংলাদেশকে ভারতীয় রেলের ১০টি ডিজেল লোকোমোটিভ প্রদান
      Posted On: 27 JUL 2020 6:26PM by PIB Kolkata


    কলকাতা, ২৮ জুলাই, ২০২০


    পূর্ব রেলের অন্তর্গত গেদে রেল স্টেশনে সোমবার (২৭ জুলাই) আনুষ্ঠানিকভাবে বাংলাদেশকে ১০টি ব্রডগেজ ডিজেল লোকোমোটিভ হস্তান্তর করা হয়। বিদেশ মন্ত্রী ডঃ এস জয়শঙ্কর এবং রেল ও শিল্প এবং বাণিজ্য মন্ত্রী শ্রী পীযূষ গোয়েল ভিডিও লিঙ্কের মাধ্যমে এই ইঞ্জিনগুলিকে বাংলাদেশের উদ্দেশে যাত্রা করান। রেল প্রতিমন্ত্রী শ্রী সুরেশ সি আঙ্গডি-ও এই অনুষ্ঠানে উপস্থিত ছিলেন। বাংলাদেশের রেলমন্ত্রী শ্রী মহম্মদ নুরুল ইসলাম সুজন এবং বিদেশ মন্ত্রী ডঃ আবুল কালাম আব্দুল মোমেন বাংলাদেশ সরকারের পক্ষে ইঞ্জিনগুলিকে গ্রহণ করেন।


    ২০১৯ সালের অক্টোবরে বাংলাদেশের প্রধানমন্ত্রী শেখ হাসিনার ভারত সফরের সময় কেন্দ্র বাংলাদেশ সরকারকে সহায়তার অঙ্গ হিসেবে এই ইঞ্জিনগুলি দেওয়ার কথা ঘোষণা করে। বাংলাদেশের রেলের চাহিদা অনুযায়ী ভারত এই ইঞ্জিনগুলিতে প্রয়োজনীয় পরিবর্তন এনেছে। এর ফলে, বাংলাদেশে যাত্রী ও পণ্য পরিষেবায় গতি আসবে।


    বিদেশ মন্ত্রী ডঃ এস জয়শঙ্কর এই উপলক্ষে বলেন, দুটি দেশের মধ্যে পার্সেল এবং কন্টেনার ট্রেন চলাচল শুরু হয়ে গিয়েছে। এর ফলে, ব্যবসা-বাণিজ্যের নতুন নতুন সুযোগ তৈরি হবে। কোভিড-১৯ মহামারীর সময় বিশেষত, পবিত্র রমজান মাসে রেলের মাধ্যমে প্রয়োজনীয় সামগ্রী পাঠানোর উদ্যোগ নেওয়াতেও তিনি সন্তোষ প্রকাশ করেন। আর্থিক উন্নয়নে রেলের মাধ্যমে পণ্য পরিবহণে উভয় দেশের বাণিজ্যমহল উপকৃত হচ্ছে।


    রেলমন্ত্রী শ্রী পীযূষ গোয়েল জানান, ভারত ও বাংলাদেশের মধ্যে দ্বিপাক্ষিক সম্পর্ক আস্থা ও বিশ্বাসের ওপর দাঁড়িয়ে আছে। উভয় দেশের কৌশলগত ও আর্থিক সম্পর্কের বিষয়টিও তিনি ভাষণ প্রসঙ্গে উল্লেখ করেন। তিনি জানান, দু’দেশের সম্পর্কে রেল সংক্রান্ত সহযোগিতা গুরুত্বপূর্ণ ভূমিকা নিয়ে থাকে। এই প্রেক্ষিতে বাংলাদেশের রেল পরিষেবায় ভারতের সহযোগিতার অঙ্গীকারের কথা তিনি দৃঢ়ভাবে উল্লেখ করেন। প্রধানমন্ত্রী শ্রী নরেন্দ্র মোদীর ‘সবকা সাথ, সবকা বিকাশ, সবকা বিশ্বাস’ নীতি অনুযায়ী ভারত প্রতিবেশীদের সঙ্গে সুসম্পর্ক বজায় রেখে চলেছে। রেলমন্ত্রী এই প্রসঙ্গে জানান, দু’দেশের নেতৃবৃন্দ ১৯৬৫ সালের আগে দুটি দেশের মধ্যে যে রেল যোগাযোগ ছিল সেগুলিকে পুনরায় চালু করার বিষয়ে প্রতিশ্রুতিবদ্ধ। সেই সময়ের সাতটি রেল যোগাযোগের মধ্যে চারটি ইতিমধ্যেই চালু হয়েছে। ভারতের আগরতলা থেকে বাংলাদেশের আখাউরা পর্যন্ত ভারতীয় সহযোগিতায় রেল যোগাযোগ ব্যবস্থা গড়ে তোলা হয়েছে। নিত্য প্রয়োজনীয় পণ্য, ওষুধ এবং চিকিৎসা সরঞ্জাম-সহ বিভিন্ন শিল্পের জন্য প্রয়োজনীয় কাঁচামাল কোভিড-১৯ মহামারীর সময়ে লকডাউনের মধ্যেও চলাচল করায় তিনি সন্তোষ প্রকাশ করেন।


    বাংলাদেশের রেলমন্ত্রী শ্রী মহম্মদ নুরুল ইসলাম সুজন, ভারতের এই উদ্যোগকে ধন্যবাদ জানান। তিনি বলেন, এর ফলে বাংলাদেশের রেল ব্যবস্থায় গতি আসবে। বাংলাদেশের রেল পরিষেবায় ভারতের নিরবচ্ছিন্ন সহযোগিতার বিষয়টি উল্লেখ করে সেদেশের রেলমন্ত্রী বলেন, দুটি দেশের মধ্যে যাত্রী ও পণ্য পরিবহণ বৃদ্ধি পাচ্ছে।


    বাংলাদেশের বিদেশ মন্ত্রী ডঃ এ কে আব্দুল মোমেন বলেন, রাজনীতি, সংস্কৃতি, ব্যবসা-বাণিজ্য, জ্বালানি, বিদ্যুৎ-সহ বিভিন্ন ক্ষেত্রে ভারত ও বাংলাদেশের মধ্যে সম্পর্ক আরও নিবিড় হয়েছে। আর্থ-সামাজিক উন্নয়নে এর ফলে যথার্থ ভাবে প্রাণের সঞ্চার হয়েছে।


    এই প্রসঙ্গে উল্লেখযোগ্য, উভয় দেশের দীর্ঘদিনের সম্পর্কের অঙ্গ হিসেবে ভারতীয় রেল বাংলাদেশকে এই ১০টি ব্রডগেজ লাইনে চলাচলযোগ্য ডিজেল ইঞ্জিন দিয়েছে। এই ইঞ্জিনগুলি ঘন্টায় ১২০ কিলোমিটার বেগে যাত্রী ও পণ্য পরিবহণ করতে পারবে। এগুলি নির্মাণে খরচ হয়েছে প্রায় ৬০ কোটি টাকা - এর খরচ পুরোটাই ভারত সরকার বহন করছে।


    মৈত্রী এক্সপ্রেস এবং বন্ধন এক্সপ্রেসের মতো দুটি যাত্রীবাহী ট্রেন চালানোর পাশাপাশি, আমদানি-রপ্তানি বাণিজ্যের জন্য উভয় দেশের মধ্যে রেলের মাধ্যমে পণ্য পরিবহণ করা হয়। গেদে-দর্শনা, পেট্রাপোল-বেনাপোল, সিংঘাবাদ-রোহনপুর এবং রাধিকাপুর-বিরোল-এর মধ্য দিয়ে পাথর, ফ্লাইঅ্যাশ, খাদ্যশস্য, পেঁয়াজ-সহ বিভিন্ন সামগ্রী উভয় দেশের মধ্যে পরিবহণ করা হয়। রেলের মাধ্যমে পণ্য পরিবহণের চাহিদা ক্রমশ বৃদ্ধি পাচ্ছে। বর্তমানে ভারতীয় রেল এবং বাংলাদেশ রেল প্রতি মাসে ১০০টি পণ্যবাহী ট্রেন চালায়। বাংলাদেশকে এই ১০টি ডিজেল ইঞ্জিন দেওয়ার ফলে এই পরিষেবা আরও বৃদ্ধি পাবে।


    দু’দেশের রেল কর্তৃপক্ষ আমদানি-রপ্তানি বাণিজ্যের জন্য পণ্যবাহী ট্রেন চলাচল ব্যবস্থাকে আরও উন্নত করার লক্ষ্যে নিরন্তর কাজ করে চলেছে। এর জন্য রেললাইন পাতা, পণ্য ওঠানো-নামামোর কাজ এবং বাংলাদেশ রেলের রক্ষণাবেক্ষণের কাজে যথেষ্ট গুরুত্ব দেওয়া হচ্ছে।


    SSS/CB/DM

    
    
    (Release ID: 1641852) Visitor Counter : 4
    
    
      Read this release in: English