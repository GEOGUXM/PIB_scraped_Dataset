      বিদ্যুৎমন্ত্রক

      নতুন এবং পুনর্নবীকরণ শক্তি মন্ত্রক প্রধানমন্ত্রী-কুসুম প্রকল্পের আওতায় নাম নথিভুক্ত করার জন্য প্রতারণামূলক ওয়েবসাইটগুলির বিরুদ্ধে নির্দেশিকা জারি করেছে
      Posted On: 10 JUL 2020 2:35PM by PIB Kolkata


    নয়াদিল্লী, ১০ জুলাই, ২০২০


    

    নতুন এবং পুনর্নবীকরণ শক্তি মন্ত্রক আজ "প্রধানমন্ত্রী কিষাণ উর্যা ইভাম উত্থান মহাভিযান" (পিএম-কুসুম) প্রকল্পের আওতায় নাম নথিভুক্ত করার জন্য প্রতারণামূলক ওয়েবসাইটগুলির বিরুদ্ধে একটি নতুন নির্দেশিকা জারি করেছে। সম্প্রতি লক্ষ্য করা গেছে দুটি নতুন ওয়েবসাইট প্রধানমন্ত্রী কুসুম প্রকল্পের জন্য অবৈধভাবে নাম নথিভুক্তকরণ পোর্টাল খুলেছে এবং সেখানে এই প্রকল্পের নাম নথিভুক্ত করা যাবে বলে দাবি করেছে। এই ভুয়ো ওয়েবসাইট দুটি হল- https://kusum-yojana.co.in/ এবং https://www.onlinekusumyojana.co.in/ । এই ওয়েবসাইটগুলির সঙ্গে যুক্ত দুষ্কৃতীরা সাধারণ মানুষকে প্রতারণা করছে এবং এই নকল পোর্টালগুলির মাধ্যমে তাদের তথ্যগুলির অপব্যবহার করছে। মন্ত্রক এই ওয়েবসাইটগুলির সঙ্গে জড়িত দুষ্কৃতীদের বিরুদ্ধে ব্যবস্থা নিয়েছে। মন্ত্রকের পক্ষ থেকে সমস্ত সম্ভাব্য সুবিধাভোগী এবং সাধারণ মানুষকে অবহিত করার জন্য এই ওয়েবসাইটগুলিতে অর্থ বা তথ্য জমা না দেওয়ার পরামর্শ দেওয়া হয়েছে।


    
    এর পাশাপাশি নিউজ পোর্টালগুলিকে ডিজিটাল বা মুদ্রণ প্ল্যাটফর্মগুলিতে এ ধরণের ওয়েবসাইট প্রকাশের আগে সরকারি প্রকল্পগুলির জন্য নিবন্ধিত পোর্টাল হিসেবে দাবি করা ওয়েবসাইটগুলির সত্যতা পরীক্ষা করার পরামর্শ দেওয়া হয়েছে।


    
    এও বলা হয়েছে প্রধানমন্ত্রী কুসুম প্রকল্পের জন্য মন্ত্রক ২০১৯এর ৮ই মার্চ প্রশাসনিক অনুমোদন জারি করেছিল। এমনকি ২০১৯এর ২২ জুলাই এই প্রকল্পটি বাস্তবায়নের জন্য নির্দেশিকা জারি করা হয়েছিল। প্রধানমন্ত্রী কুসুম প্রকল্পে সৌর পাম্প স্থাপন, বিদ্যমান গ্রিড সংযুক্ত কৃষি পাম্পগুলির সৌরকরণ এবং গ্রিড সংযুক্ত পুনর্নবীকরণযোগ্য বিদ্যুৎ কেন্দ্র স্থাপনের ব্যবস্থা করা হয়েছে। প্রকল্পটি চালু করার পরে লক্ষ্য করা গেছে প্রধানমন্ত্রী কুসুম প্রকল্পে নথিভুক্তকরণ পোর্টাল হিসেবে দাবি করে কয়েকটি ওয়েবসাইট তৈরি করা হয়েছে। সাধারণ মানুষের যাতে কোন ক্ষতি না হয় সেইজন্য মন্ত্রক এর আগেও দু-বার এ ধরণের নির্দেশিকা জারি করেছিল। সাধারণ মানুষ যাতে কোন নথিভুক্তকরণ অর্থ জমা না দেয় এবং এই জাতীয় ভুয়ো ওয়েবসাইটে তাদের তথ্য চুরি না করতে পারে তারজন্য এই পরামর্শ দেওয়া হয়েছে।


    
    সমস্ত পক্ষকেই মন্ত্রকের মাধ্যমে অবহিত করা হয়েছে যে প্রধানমন্ত্রী কুসুম প্রকল্পটি সংশ্লিষ্ট রাজ্যের সুনির্দিষ্ট সংস্থাগুলির মাধ্যমে বাস্তবায়িত করা হচ্ছে। নতুন এবং পুনর্নবীকরণ শক্তি মন্ত্রকের ওয়েবসাইট- www.mnre.gov.in এই জাতীয় সংস্থাগুলির বিবরণ দেওয়া আছে। মন্ত্রক কোনো ওয়েবসাইটের মাধ্যমে এই প্রকল্পের অধীন সুবিধাভোগীদের নাম নথিভুক্ত করেনা। সুতরাং এই প্রকল্পের জন্য মন্ত্রকের নথিভুক্তকরণ পোর্টাল বলে দাবি করা সব পোর্টালই বিভ্রান্তিমূলক এবং প্রতারণামূলক। যেকোন সন্দেহজনক জালিয়াতিগ্রস্ত ওয়েবসাইট যদি কারোর নজরে আসে তবে মন্ত্রককে তা জানানো যেতে পারে।


    
    এই প্রকল্পে অংশগ্রহণের জন্য যোগ্যতা এবং বাস্তবায়ন পদ্ধতি সম্পর্কিত তথ্য মন্ত্রকের ওয়েবসাইট www.mnre.gov.in এ উপলব্ধ রয়েছে। সাধারণ মানুষ প্রয়োজনে মন্ত্রকের ওয়েবসাইট অথবা টোল-ফ্রি 1800-180-3333 নম্বরে ফোন করতে পারেন।


    

    
    CG/SS/NS

    
    
    (Release ID: 1637803) Visitor Counter : 10
    
    
      Read this release in: Punjabi , Marathi , English , Urdu , Hindi , Manipuri , Odia , Tamil , Telugu , Malayalam