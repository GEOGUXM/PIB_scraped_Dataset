      বৈদ্যুতিন ও তথ্যপ্রযুক্তি মন্ত্রক

      নাগরিক-কেন্দ্রিক এই ডিজিটাল মঞ্চের অংশগ্রহণমূলক প্রশাসনের ছয় বছর উদযাপন
      
      এই ডিজিটাল প্ল্যাটফর্মটি সোশ্যাল মিডিয়ায় সর্বাধিক অ্যাক্টিভ প্রোফাইলের মধ্যে একটি

      Posted On: 26 JUL 2020 8:07PM by PIB Kolkata

    নয়াদিল্লি, ২৬ জুলাই, ২০২০


    

    কেন্দ্রীয় ইলেক্ট্রনিক্স ও তথ্যপ্রযুক্তি মন্ত্রী শ্রী রবিশঙ্কর প্রসাদ বলেছেন, “MyGov আন্দোলনকে আমাদের অবশ্যই এগিয়ে নিয়ে যেতে হবে। তিনি MyGov ডিজিটাল প্ল্যাটফর্মের ষষ্ঠ বর্ষ পূর্তি উপলক্ষে আয়োজিত এক অনুষ্ঠানে ভাষণ দিচ্ছিলেন।”
    
    MyGov ‘সাথি’ - MyGov-এর ১ কোটি ২০ লক্ষ ব্যবহারকারী ও অনুসরণকারীদের প্রতিনিধিত্বমূলক এই মঞ্চটি নাগরিক-কেন্দ্রিক অংশগ্রহণের মাধ্যমে তথা অংশগ্রহণমূলক প্রশাসনিক ব্যবস্থার অঙ্গ হিসেবে ষষ্ঠ বর্ষ পূর্তি উদযাপন করছে।
    
    শ্রী প্রসাদ MyGov প্ল্যাটফর্মের ভূমিকার প্রশংসা করে এই মঞ্চ থেকে পরিচালিত উদ্যোগগুলিকে নাগরিকদের সক্রিয় অংশগ্রহণের মাধ্যমে আরও এগিয়ে নিয়ে যাওয়ার আহ্বান জানান। তিনি বলেন, MyGov প্ল্যাটফর্মে প্রতিটি পৌরসংস্থা থেকে প্রতিটি জেলা এমনকি প্রতিটি পঞ্চায়েতকেও সামিল করতে হবে। একইসঙ্গে, মেধাবী ব্যক্তিদের সৃজনশীল ধ্যান-ধারণাগুলিকে উপযুক্ত প্রচারের মাধ্যম হিসেবেও এই মঞ্চটিকে কাজ করতে হবে। তিনি আরও বলেন, MyGov প্ল্যাটফর্মকে ডেটা অ্যানালিটিক্স অর্থাৎ, তথ্য বিশ্লেষণী ভূমিকা পালনের পাশাপাশি, নাগরিকদের প্রেরিত প্রস্তাবগুলি খতিয়ে দেখে সেগুলিকে কার্যকর রূপ দেওয়ার জন্য সংশ্লিষ্ট দপ্তরগুলির সঙ্গে সমন্বয়কারীর ভূমিকা পালন করতে হবে।
    
    অনুষ্ঠানে মানবসম্পদ উন্নয়ন প্রতিমন্ত্রী শ্রী সঞ্জয় ধোতরে, ইলেক্ট্রনিক্স ও তথ্যপ্রযুক্তি সচিব শ্রী অজয় সহানি এবং MyGov প্ল্যাটফর্মের সিইও শ্রী অভিষেক সিং উপস্থিত ছিলেন। ভিডিও কনফারেন্সের মাধ্যমে MyGov প্ল্যাটফর্মের ষষ্ঠ বর্ষ পূর্তি অনুষ্ঠানে অসম, উত্তরাখণ্ড, হিমাচল প্রদেশ ও ত্রিপুরার মুখ্যমন্ত্রীরাও অংশ নেন।
    
    MyGov প্ল্যাটফর্ম ব্যবহারকারী তথা অনুসরণকারীরা - নাগাল্যান্ড থেকে কেরল, মুম্বাই থেকে কাশ্মীর পর্যন্ত সকল প্রতিনিধিই ষষ্ঠ বর্ষ পূর্তি উপলক্ষে বিশেষ সঙ্গীত, কবিতা ও সাংস্কৃতিক অনুষ্ঠান মঞ্চস্থ করেন।
    
    এই উপলক্ষে মানবসম্পদ উন্নয়ন প্রতিমন্ত্রী শ্রী ধোতরে MyGov প্ল্যাটফর্মের প্রতি আবেদন জানিয়ে বলেন, ডিজিটাল এই মাধ্যমটিকে আরও বেশি সংখ্যক মানুষের কাছে পৌঁছে দিতে হবে যাতে করে অংশগ্রহণমূলক ও প্রশাসনিক ব্যবস্থাকে আরও সুদৃঢ় করা যায়।
    
    ইলেক্ট্রনিক্স ও তথ্যপ্রযুক্তি সচিব শ্রী সহানি MyGov প্ল্যাটফর্মকে আঞ্চলিক ভাষাতেও মানুষের কাছে পৌঁছে দেওয়ার আহ্বান জানান।
    
    উল্লেখ করা যাতে পারে, নাগরিক-কেন্দ্রিক এই প্ল্যাটফর্ম MyGov-এর সূচনা হয়েছিল ২০১৪-র ২৬ জুলাই। সূচনা অনুষ্ঠানে প্রধানমন্ত্রী বলেছিলেন, “আসুন, সুরাজ্যের লক্ষ্যে আমরা এই গণ-আন্দোলনে সামিল হই, সাধারণ মানুষের আশা-আকাঙ্ক্ষা পূরণ করি এবং ভারতকে এক নতুন উচ্চতার শিখরে নিয়ে যাই।”
    
    ভারতীয় নাগরিকদের জন্য এক অভিন্ন ডিজিটাল মঞ্চ হিসেবে MyGov প্ল্যাটফর্মের সূচনা হয়। উদ্দেশ্য ছিল, নাগরিকদের কাছ থেকে প্রশাসনিক ব্যবস্থা সম্পর্কিত মতামত ও ধারণা সংগ্রহ করা। MyGov প্ল্যাটফর্ম এই উদ্দেশ্য পূরণে গরীবদেরকে সক্রিয়ভাবে সামিল করে তাঁদের কাছ থেকে প্রশাসনিক ব্যবস্থা সম্পর্কিত গুরুত্বপূর্ণ মতামত পেতে সফল হয়েছে। বিভিন্ন সরকারি দপ্তরের সঙ্গে যুক্ত এই মতামতগুলি নীতিপ্রণেতা ও রূপায়ণকারীদের পরিকল্পনা প্রণয়নে সুদূরপ্রসারী ভূমিকা নিয়ে থাকে।
    
    উল্লেখ করা যেতে পারে, MyGov প্ল্যাটফর্মে ১ কোটি ২২ লক্ষের বেশি ইউজার ও ৭ লক্ষ ৭৮ হাজারের বেশি প্রেরিত মতামত ও প্রস্তাব পেশ করা হয়েছে। এছাড়াও, ৪৫ লক্ষের বেশি কমেন্ট বা মতামত পাওয়া গেছে। এই প্ল্যাটফর্মের মাধ্যমে ৫৩ লক্ষের বেশি মানুষ ১২৬টি ক্যুইজ প্রতিযোগিতায় অংশ নিয়েছেন।
    
    প্রায় সবক’টি সরকারি দপ্তর MyGov প্ল্যাটফর্মে নাগরিকদের সঙ্গে সক্রিয়ভাবে সামিল হতে পেরেছে এবং তাঁদের কাছ থেকে নীতি প্রণয়নের বিষয়ে একাধিক প্রস্তাব মিলেছে। এই প্রস্তাবগুলি সরকারি কর্মসূচি ও প্রকল্পগুলির ক্ষেত্রে বড় ভূমিকা নিয়েছে।
    
    MyGov প্ল্যাটফর্ম সোশ্যাল মিডিয়ায় অন্যতম একটি সক্রিয় প্রোফাইল। প্রায় সব ধরনের সোশ্যাল মিডিয়া - ট্যুইটার, ফেসবুক, ইন্সটাগ্রাম, ইউটিউব এবং লিঙ্কেডিন মাধ্যমে MyGov অ্যাকাউন্ট রয়েছে। ট্যুইটার অ্যাকাউন্টে MyGov-এর ফলোয়ার ২১ লক্ষ, ফেসবুকে ১১ লক্ষ এবং ইন্সটাগ্রামে ১০ লক্ষের বেশি। ইতিমধ্যেই ১২টি রাজ্য-ভিত্তিক MyGov প্ল্যাটফর্ম চালু হয়েছে। বাকি রাজ্যগুলিতেও এই ধরনের প্ল্যাটফর্ম চালুর উদ্যোগ নেওয়া হয়েছে।
    
    আজ MyGov প্ল্যাটফর্মটি যে কোন ধরনের জটিল পরিস্থিতি এবং করোনার মতো সঙ্কটপূর্ণ সময়ে নাগরিকদের কাছে বিশ্বাসযোগ্য তথ্য পৌঁছে দিতে এক আস্থার মঞ্চ হয়ে উঠেছে। MyGov প্ল্যাটফর্মের সঙ্গে যুক্ত টিম নাগরিকদের কাছে সময়মতো নির্ভুল তথ্য পৌঁছে দিতে নিরন্তর কাজ করে চলেছে।


    

    CG/BD/DM

    
    
    (Release ID: 1641597) Visitor Counter : 6
    
    
      Read this release in: Punjabi , Tamil , English , Urdu , Hindi , Marathi , Manipuri , Telugu