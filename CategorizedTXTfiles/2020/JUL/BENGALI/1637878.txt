      দক্ষতাউন্নয়নওশিল্পোদ্যোগমন্ত্রক

      দক্ষতা উন্নয়ন ও শিল্পোদ্যোগ মন্ত্রক দক্ষ কর্মশক্তির চাহিদা ও সরবরাহের মধ্যে ব্যবধান ঘোচাতে কৃত্রিম মেধাসম্পন্ন অসীম ডিজিটাল প্ল্যাটফর্মের সূচনা করল
      Posted On: 10 JUL 2020 4:36PM by PIB Kolkata


    নয়াদিল্লি, ১০ জুলাই, ২০২০


    

    দক্ষ কর্মশক্তির চাহিদা এবং সরবরাহের মধ্যে মেলবন্ধন ঘটাতে দক্ষতা উন্নয়ন ও শিল্পোদ্যোগ মন্ত্রক আজ ‘আত্মনির্ভর স্কিলড এমপ্লয়ি-এমপ্লয়ার ম্যাপিং (অসীম)’ পোর্টালটির সূচনা করল। দক্ষ কর্মীরা এই পোর্টালের মাধ্যমে স্থিতিশীল জীবিকার সন্ধান পাবেন। এছাড়াও, দক্ষ কর্মীদের সন্ধান লাভ করে বিভিন্ন বাণিজ্যিক প্রতিষ্ঠান প্রতিযোগিতায় টিকে থাকতে পারবে এবং তার ফলে তাদের আর্থিক বিকাশ ঘটবে। এই লক্ষ্যে কৃত্রিম মেধা-ভিত্তিক এই প্ল্যাটফর্মটি তৈরি করা হয়েছে যার সাহায্যে , কোভিড-পরবর্তী সময়ে কর্মসংস্থানের বিষয়ে যাবতীয় তথ্য পাওয়া যাবে।
    
    
    মহামারী-পরবর্তী সময়ে কাজের ধারার পরিবর্তন এবং কর্মশক্তি পুনর্গঠন একটি গুরুত্বপূর্ণ বিষয় হয়ে দাঁড়াবে। বিভিন্ন ক্ষেত্রে দক্ষ কর্মীদের খুঁজে পাওয়া এবং তাঁদের কাজে লাগিয়ে আন্তর্জাতিক মানের শ্রেষ্ঠ সামগ্রী উৎপাদনের ক্ষেত্রে ‘অসীম’ পোর্টালটি সহায়ক ভূমিকা পালন করবে। এখান থেকে বিভিন্ন সংস্থার মালিকপক্ষ, তাঁদের কর্মী সংক্রান্ত চাহিদার বিষয়ে বিস্তারিতভাবে জানাবে। একইভাবে, দক্ষ কর্মীগোষ্ঠীও এখান থেকে তাঁদের প্রয়োজনীয় কাজের সন্ধান পাবেন।
    
    
    ‘অসীম’ পোর্টালের সূচনা করে দক্ষতা বিকাশ ও শিল্পোদ্যোগ মন্ত্রী ডঃ মহেন্দ্র নাথ পাণ্ডে জানান, প্রধানমন্ত্রী শ্রী নরেন্দ্র মোদীর আত্মনির্ভর ভারতের স্বপ্ন পূরণে ‘ইন্ডিয়া গ্লোবাল উইক, ২০২০’ সম্মেলনে এই পোর্টালটি উল্লেখযোগ্য ভূমিকা পালন করবে। এই উদ্যোগের ফলে দক্ষ কর্মীদের বিষয়ে একটি তথ্যভাণ্ডার গড়ে উঠবে যার মাধ্যমে কোভিড-পরবর্তী সময়ে জীবিকার সন্ধান পেতে দক্ষ কর্মীদের সুবিধা হবে। প্রযুক্তি এবং বৈদ্যুতিন প্রক্রিয়ায় ব্যবস্থাপনার ব্যবহার দ্রুত বৃদ্ধি পাওয়ায় এই প্ল্যাটফর্ম বিভিন্ন দক্ষ মানুষের সঙ্গে সংশ্লিষ্ট সংস্থাগুলির মেলবন্ধন ঘটাতে সাহায্য করবে।
    
    
    ন্যশনাল স্কিল ডেভেলপমেন্ট কর্পোরেশনের (এনএসডিসি) চেয়ারম্যান এবং লার্সেন অ্যান্ড টুব্রো লিমিটেডের গ্রুপ চেয়ারম্যান শ্রী এ এম নায়েক জানান কিভাবে এই পোর্টালের মাধ্যমে দক্ষ কর্মীর চাহিদা এবং সরবরাহের মধ্যে সেতুবন্ধ করা সম্ভব হবে। https://smis.nsdcindia.org/ - এই লিঙ্ক ছাড়াও এনএসডিসি, বেঙ্গালুরু-ভিত্তিক বেটারপ্লেস সংস্থার সঙ্গে যৌথভাবে একটি অ্যাপ তৈরি করেছে। এই অ্যাপের মাধ্যমেও দক্ষ কর্মী এবং কাজের সন্ধান౼ দুই-এর সন্ধানই পাওয়া যাবে।
    
    
    এই পোর্টালের তিনটি স্তর রয়েছে। বিভিন্ন সংগঠন তাদের চাহিদা অনুযায়ী বিজ্ঞাপন দিতে পারবে। এখানে একটি ড্যাশবোর্ডের ব্যবস্থাও থাকছে যে ড্যাশবোর্ডে চাহিদা এবং সরবরাহের মধ্যে তফাতের বিষয়ে উল্লেখ থাকবে। আর, তৃতীয় পর্যায়টি হল দক্ষ কর্মীরা তাঁদের প্রোফাইল তৈরি করবেন। সেই প্রোফাইল বিশ্লেষণ করে কর্মীদের কাজের বিষয়ে পরামর্শ দেওয়া হবে।
    
    
    এইভাবে ‘অসীম’ পোর্টালটির মাধ্যমে বিভিন্ন সংস্থা, এজেন্সি এবং চাকুরি প্রার্থীরা তাদের প্রয়োজনীয় তথ্য হাতের মুঠোয় পেয়ে যাবেন। এছাড়াও, নীতি নির্ধারকরাও বিভিন্ন বিষয় সম্পর্কে এখান থেকে স্পষ্ট ধারণা পাবেন।


    

    CG/CB/DM

    
    
    (Release ID: 1637878) Visitor Counter : 4
    
    
      Read this release in: English , Urdu , Hindi , Marathi , Manipuri , Punjabi , Odia , Tamil