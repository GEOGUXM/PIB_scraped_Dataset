      অর্থমন্ত্রক

      কয়েকটি দেশ থেকে সরকারি কাজে পণ্য সংগ্রহের ওপর নিষেধাজ্ঞা
      Posted On: 23 JUL 2020 10:14PM by PIB Kolkata


    নয়াদিল্লী, ২৪ জুলাই, ২০২০


    

    কেন্দ্র বৃহস্পতিবার দরপত্র ডাকার ক্ষেত্রে বিধিনিষেধ কার্যকর করার জন্য ২০১৭ সালের সাধারণ আর্থিক নিয়মের সংশোধন করেছে। প্রত্যক্ষ বা পরোক্ষভাবে সরকারি প্রকল্পের দরপত্র ডাকার ক্ষেত্রে ভারতের সঙ্গে যেসব দেশের স্থল সীমান্ত রয়েছে সেসব দেশের সংস্থাগুলির জন্য এই নিষেধাজ্ঞা কার্যকর হবে। এরসঙ্গে দেশের জাতীয় নিরাপত্তার বিষয়টিও জড়িত। ব্যয় সংক্রান্ত দপ্তর এই নিয়ম অনুযায়ী একটি বিস্তারিত নির্দেশাবলী প্রকাশ করেছে। দেশের জাতীয় নিরাপত্তা এবং প্রতিরক্ষার বিষয়গুলি বিবেচনা করে সরকারি দরপত্র আহ্বানের জন্য নতুন নিয়মাবলী মেনে চলতে হবে।


    
    এই নির্দেশাবলী অনুযায়ী ভারতের সঙ্গে যেসব দেশের স্থল সীমান্ত রয়েছে, সেইসব দেশের পণ্য, পরিষেবা অথবা কোন প্রকল্পের থেকে সুবিধা পেতে হলে উপযুক্ত কর্তৃপক্ষের নিবন্ধীকৃত সংস্থাগুলিই শুধুমাত্র সংশ্লিষ্ট দরপত্রের বাছাই করার প্রক্রিয়ায় অংশ নিতে পারবে। উপযুক্ত কর্তৃপক্ষ শিল্প ও অভ্যন্তরীণ বাণিজ্য উন্নয়ন দপ্তরের দ্বারা গঠিত নিবন্ধীকৃত কমিটির মাধ্যমে এই ধরণের সংস্থাকে অনুমতি দেবে। বিদেশ মন্ত্রক এবং স্বরাষ্ট্র মন্ত্রকের নিরাপত্তা জনিত ও অন্যান্য প্রয়োজনীয় ছাড়পত্র এক্ষেত্রে বাধ্যতামূলক।


    
    রাষ্ট্রায়ত্ত্ব ব্যাঙ্ক ও আর্থিক প্রতিষ্ঠান, স্বায়ত্ত্বশাসিত সংস্থা, কেন্দ্রীয় রাষ্ট্রায়ত্ত্ব সংস্থা এবং সরকারি বেসরকারী অংশীদারিত্বে চলা যেসব প্রকল্পগুলি সরাসরি সরকার বা রাষ্ট্রায়ত্ত্ব সংস্থা থেকে আর্থিক সহায়তা পেয়ে থাকে তাদের জন্য এই নিয়ম প্রযোজ্য হবে।


    
    দেশের জাতীয় নিরাপত্তা এবং প্রতিরক্ষা ক্ষেত্রে রাজ্য সরকারগুলিও গুরুত্বপূর্ণ ভূমিকা পালন করে। রাজ্য সরকারগুলি এবং রাজ্যের বিভিন্ন রাষ্ট্রায়ত্ত্ব সংস্থাগুলি এই নিয়ম যাতে মেনে চলে তারজন্য কেন্দ্র সমস্ত রাজ্যের মুখ্যসচিবদের চিঠি পাঠিয়েছে, যেখানে সংবিধানের ২৫৭ (১) ধারার কথা উল্লেখ করা আছে। রাজ্য সরকারগুলি কোন কিছু সংগ্রহ করার ক্ষেত্রে যে উপযুক্ত কর্তৃপক্ষ গঠন করবে সেগুলির থেকে নিরাপত্তা জনিত ও অন্যান্য প্রয়োজনীয় ছাড়পত্র সংগ্রহ করা বাধ্যতামূলক।


    
    কোভিড-১৯ মহামারীর প্রেক্ষিতে আগামী ৩১শে ডিসেম্বর পর্যন্ত কিছু কিছু চিকিৎসা সংক্রান্ত সামগ্রী সহ কয়েকটি ক্ষেত্রে ছাড় দেওয়া হয়েছে। কেন্দ্র বেশ কয়েকটি রাষ্ট্রের সঙ্গে ঋণদান এবং উন্নয়নমূলক সহযোগিতার বিভিন্ন বিষয়ে জড়িত রয়েছে। এইসমস্ত রাষ্ট্রের জন্য বিশেষ ছাড়ের বিষয়ে আর একটি নির্দেশ জারি করা হয়েছে।


    
    এই নিয়মাবলী সমস্ত নতুন টেন্ডার ডাকার ক্ষেত্রে প্রযোজ্য। যেসব টেন্ডার ইতিমধ্যেই ডাকা হয়েছে এবং প্রথম পর্বের মূল্যায়ণের প্রক্রিয়া চলছে তাদের ক্ষেত্রে অংশগ্রহণকারী যদি নতুন নিয়ম অনুযায়ী নিবন্ধীকরণ না করিয়ে থাকেন তাহলে তাদের দরপত্র বাতিল বলে বিবেচিত হবে। যদি এই পর্বটিও অতিক্রান্ত হয় সেক্ষেত্রে যে সব সংস্থা বরাত পেয়েছে, তাদের নিবন্ধীকরণ করা না থাকলে পুরো প্রক্রিয়াটি বাতিল বলে বিবেচিত হবে এবং নতুন করে দরপত্র আহ্বান করা হবে। তবে বেসরকারী ক্ষেত্রে এই নিয়ম কার্যকর হবেনা।


    
    এ বিষয়ে বিস্তারিত জানার জন্য নীচের লিঙ্ক দুটি দেখুন
    http://pibcms.nic.in/WriteReadData/userfiles/Annexure%201(1).pdf
    http://pibcms.nic.in/WriteReadData/userfiles/Annexure%202.pdf

    

    CG/CB/NS

    
    
    (Release ID: 1640842) Visitor Counter : 10
    
    
      Read this release in: Punjabi , English , Urdu , Hindi , Marathi , Manipuri , Odia , Telugu