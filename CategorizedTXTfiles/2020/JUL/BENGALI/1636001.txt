      সারওরসায়নমন্ত্রক

      কোভিড-১৯ সংক্রান্ত পালস্ অক্সিমিটার এবং অক্সিজেন কনসেনট্রেটরের মতো জরুরি চিকিৎসা সরঞ্জামগুলির মূল্য বৃদ্ধির ওপর নজর রাখছে এনপিপিএ
      Posted On: 02 JUL 2020 4:31PM by PIB Kolkata


    নয়াদিল্লি, ০২ জুলাই, ২০২০


    

    দেশে কোভিড-১৯ সংক্রমণ মোকাবিলায় চিকিৎসাগত দিক থেকে জরুরি সরঞ্জামগুলির পর্যাপ্ত যোগান বজায় রাখার লক্ষ্যে কেন্দ্রীয় সরকার সর্বাত্মক প্রয়াস চালাচ্ছে। স্বাস্থ্য ও পরিবার কল্যাণ মন্ত্রক এ ধরনের জরুরি চিকিৎসা সরঞ্জামগুলির একটি তালিকা চিহ্নিত করেছে এবং এই সরঞ্জামগুলির যোগান বজায় রাখার জন্য ন্যাশনাল ফার্মাসিউটিকাল প্রাইসিং অথরিটি (এনপিপিএ)-কে অনুরোধ করেছে।


    
    গ্রাহকদের স্বার্থে সুলভ মূল্যে জীবনদায়ী ওষুধ ও চিকিৎসা সরঞ্জামের পর্যাপ্ত যোগান সুনিশ্চিত করতে সরকার দায়বদ্ধ। যে সমস্ত চিকিৎসা সরঞ্জামকে ড্রাগ হিসাবে বিজ্ঞাপিত করা হয়েছে, সেগুলি সবই নিয়ন্ত্রণমূলক কাঠামো ব্যবস্থার আওতায় এসেছে। জরুরি চিকিৎসা সরঞ্জামগুলির মূল্য বৃদ্ধি নিয়ন্ত্রণে রাখতে এনপিপিএ উৎপাদক বা আমদানিকারকদের কাছ থেকে পালস্ অক্সিমিটার এবং অক্সিজেন কনসেনট্রেটরের মূল্য সংক্রান্ত তথ্য চেয়ে পাঠিয়েছে। উদ্দেশ্য, গত পয়লা এপ্রিল জারি করা মূল্য তালিকার তুলনায় এই দুটি জরুরি চিকিৎসা সরঞ্জামের মূল্য যাতে এক বছরের মধ্যেই ১০ শতাংশের বেশি বৃদ্ধি না পায়। এনপিপিএ-র পক্ষ থেকে গত পয়লা জুলাই চিকিৎসা সরঞ্জাম উৎপাদনকারী শিল্প সংগঠনগুলির সঙ্গে এক আলোচনায় উৎপাদন বা আমদানিকারকদেরকে মূল্য স্থিতিশীল রেখে দেশে জরুরি চিকিৎসা সরঞ্জামগুলির সরবরাহ ও যোগান সুনিশ্চিত করার কথা বলা হয়। এই প্রেক্ষিতে চিকিৎসা সরঞ্জাম উৎপাদক শিল্প সংগঠনগুলিকে জরুরি চিকিৎসা সরঞ্জামের খুচরো মূল্য কমিয়ে আনার আবেদন করা হয়েছে। এই শিল্প সংগঠনগুলির সঙ্গে বৈঠকে জানানো হয়, চিকিৎসা সরঞ্জামের মূল্য নিয়ন্ত্রণের বিষয়টি ড্রাগ অ্যান্ড কসমেটিক্স অ্যাক্ট, ১৯৪০ – এর বিভিন্ন ধারানুযায়ী নিয়ন্ত্রিত হয়ে থাকে। সেই অনুসারে, জরুরি চিকিৎসা সরঞ্জামের মূল্য বৃদ্ধির বিষয়টিকে ঐ আইনের ২০ নম্বর ধারার আওতায় নিয়ন্ত্রণের দায়িত্বে রয়েছে এনপিপিএ। বৈঠকে চিকিৎসা সরঞ্জাম উৎপাদন সংগঠনগুলিকে জরুরি চিকিৎসা সরঞ্জামের খুচরো মুল্য কমিয়ে আনার পাশাপাশি, বর্তমান পরিস্থিতির কথা বিবেচনায় রেখে বৃহত্তর জনস্বার্থে এন-৯৫ মাস্কের দাম কমানোর কথাও বলা হয়েছে।


    

    
    CG/BD/SB

    
    
    (Release ID: 1636001) Visitor Counter : 18
    
    
      Read this release in: English , Urdu , Hindi , Marathi , Manipuri , Assamese , Punjabi , Tamil , Telugu