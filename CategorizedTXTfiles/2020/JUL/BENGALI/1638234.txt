      পেট্রোলিয়ামওপ্রাকৃতিকগ্যাসমন্ত্রক

      শ্রী ধর্মেন্দ্র প্রধান বিশ্বজুড়ে ভারতীয় ছাত্রদের উদ্দেশে দেশে ফিরে উদ্ভাবনের কাজে যোগ দেওয়ার আহ্বান জানিয়েছেন
      Posted On: 12 JUL 2020 11:42AM by PIB Kolkata


    নয়াদিল্লী, ১২ জুলাই, ২০২০


    

    পেট্রোলিয়াম ও প্রাকৃতিক গ্যাস এবং ইস্পাত মন্ত্রী শ্রী ধর্মেন্দ্র প্রধান, বিশ্বের প্রথম সারির বিশ্ববিদ্যালয়গুলিতে পাঠরত ভারতীয় ছাত্রছাত্রীদের দেশে ফিরে এসে উদ্ভাবনের কাজ করার আহ্বান জানিয়েছেন। তিনি শনিবার (১১ই জুলাই) ভারতের জ্বালানি ক্ষেত্রের বিষয়ে বিদেশে পাঠরত তরুণ ভারতীয় বিজ্ঞানী, ছাত্রছাত্রী এবং বন্ধুবান্ধবদের সঙ্গে মতবিনিময় করছিলেন। প্রিন্সটন বিশ্ববিদ্যালয়ের লিড ইন্ডিয়া গ্রুপ, থিঙ্ক ইন্ডিয়া পারডু, মেরিল্যান্ড বিশ্ববিদ্যালয়ের ডেভেলপ, এম্পাওয়ার অ্যান্ড সিনার্জাইজ ইন্ডিয়া গ্রুপ অনলাইনের মাধ্যমে এই অধিবেশনের আয়োজন করেছিল।
    
    ভারতের জ্বালানি ক্ষেত্রের বিষয় উল্লেখ করে শ্রী প্রধান বলেন, প্রধানমন্ত্রী শ্রী নরেন্দ্র মোদী ভারতের জ্বালানি ক্ষেত্রের বিষয়ে একটি স্পষ্ট রোডম্যাপের পরিকল্পনা করেছেন ౼যেখানে পাঁচটি প্রধান বিষয় গুরুত্ব পাবে। সেগুলি হল – জ্বালানির সহজলভ্যতা এবং প্রত্যেকের জন্য জ্বালানির ব্যবস্থা করা, দরিদ্রতর মানুষদের জন্য সস্তায় জ্বালানির বন্দোবস্ত করা, দক্ষভাবে জ্বালানির ব্যবহার, জলবায়ু পরিবর্তনের কথা বিবেচনা করে জ্বালানির স্থিতিশীলতা এবং আন্তর্জাতিক স্তরে অনিশ্চয়তার আবহে জ্বালানির সাশ্রয়।
    
    প্রধানমন্ত্রী উজ্জ্বলা যোজনার বিষয়টি উল্লেখ করে শ্রী প্রধান বলেন, ২০১৬ সালে এই প্রকল্পটি চালু করা হয়। দেশে ৮ কোটি দরিদ্র মানুষকে বিনামূল্যে রান্নার গ্যাস সরবরাহ করাই এর উদ্দেশ্য। মন্ত্রী জানান, নির্ধারিত সময়ের আগেই ৮ কোটি মানুষের কাছে এই প্রকল্পের সুবিধা পৌঁছে দেওয়া সম্ভব হয়েছে। এর ফলে, ২০১৪ সালে যেখানে ভারতে ৫৬ শতাংশ বাড়িতে রান্নার গ্যাসের ব্যবস্থা ছিল, বর্তমানে তা বৃদ্ধি পেয়ে ৯৮ শতাংশ হয়েছে।
    
    তেল এবং গ্যাস ক্ষেত্রের বিষয়ে উল্লেখ করে শ্রী প্রধান বলেন, এক্ষেত্রে আত্মনির্ভরতার জন্য প্রধানমন্ত্রী ২০২২ সালের মধ্যে ১০ শতাংশ জ্বালানি আমদানি হ্রাসের পরিকল্পনা করেছেন। এর জন্য সরকার বিভিন্ন পদক্ষেপ নিয়েছে। দেশের তৈল এবং প্রাকৃতিক গ্যাস উত্তোলনের পরিমাণ বৃদ্ধি করে বিদেশ থেকে এগুলির আমদানির ওপর নির্ভরশীলতা কমানোর উদ্যোগ নেওয়া হয়েছে।
    
    শ্রী প্রধান ভারতের জ্বালানি কূটনীতির বিষয়টিও উল্লেখ করেন। তিনি জানিয়েছেন, ভারত আন্তর্জাতিক স্তরে জ্বালানি মানচিত্রে নিজের উপস্থিতি প্রমাণ করেছে। প্রধানমন্ত্রী শ্রী নরেন্দ্র মোদীর নেতৃত্বে দেশ জ্বালানি ব্যবহারকারী দেশগুলির পক্ষ থেকে জ্বালানির দাম আয়ত্তের মধ্যে রাখার দাবি জানিয়েছে। বর্তমানে ভারত ওপেক, আইইএ, আইইএফ সহ বিশ্বের বিভিন্ন জ্বালানি জোটের সঙ্গে আলোচনা চালাচ্ছে। মার্কিন যুক্তরাষ্ট্র, রাশিয়া, সৌদি আরব, সংযুক্ত আরব আমিরশাহী সহ সমস্ত প্রথম সারির জ্বালানি উৎপাদক দেশগুলির সঙ্গে জ্বালানি সরবরাহ সংক্রান্ত নীতির সংস্কারের দাবি জানিয়েছে।
    
    ভারতের গ্যাস-ভিত্তিক জ্বালানির কথা উল্লেখ করে তিনি বলেন, এশিয়ার মধ্যে সবথেকে বেশি গ্যাসের চাহিদা ভারতে হতে চলেছে। কোভিড-১৯ মহামারীর ফলে উদ্ভূত পরিস্থিতিতে সমস্যা সত্ত্বেও আজ ভারতে মোট ব্যবহৃত জ্বালানির মধ্যে ৬.৩ শতাংশ প্রাকৃতিক গ্যাস ব্যবহৃত হচ্ছে। এই পরিমাণ ২০৩০ সালের মধ্যে ১৫ শতাংশ করার উদ্যোগ নেওয়া হয়েছে।
    
    মন্ত্রী জানান, কোভিড-১৯ মহামারীর মধ্যেও আমাদের জীবনের দৈনন্দিন চাহিদাগুলি পূরণের উদ্যোগ নেওয়া হয়েছে। যদিও দেশের অর্থনীতির মধ্যে শ্লথভাব দেখা যাচ্ছে, এই সুযোগে ভারত বিভিন্ন নীতির পুনর্মূল্যায়ন করে সেগুলির নতুন আঙ্গিক দেওয়ায় উদ্যোগী হয়েছে।
    
    এই মহামারীর সময়ে ঘোষিত আর্থিক প্যাকেজের কথা উল্লেখ করে শ্রী প্রধান জানিয়েছেন, প্রধানমন্ত্রী ২৬,৫০০ কোটি মার্কিন ডলারের যে প্যাকেজ ঘোষণা করেছেন তা দেশের মোট অভ্যন্তরীণ উৎপাদনের ১০ শতাংশ। কোভিড-১৯ মহামারীর ফলে উদ্ভূত চ্যালেঞ্জগুলিকে সুযোগে রূপান্তরিত করার জন্য আত্মনির্ভর ভারত অভিযানের ঘোষণা করা হয়েছে। এর ফলে, একবিংশ শতাব্দীতে জ্বালানি সংক্রান্ত পরিকাঠামো গড়ে তোলা সম্ভব হবে এবং ভারত আন্তর্জাতিক উৎপাদন হাব হয়ে উঠতে পারবে।


    

    
    CG/CB/SS/DM

    
    
    (Release ID: 1638234) Visitor Counter : 4
    
    
      Read this release in: Punjabi , English , Urdu , Marathi , Hindi , Manipuri , Odia , Tamil , Telugu