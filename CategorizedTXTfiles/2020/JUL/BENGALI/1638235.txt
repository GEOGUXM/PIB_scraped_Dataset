      স্বরাষ্ট্র মন্ত্রক

      গুরুগ্রামে সিআরপিএফ প্রাঙ্গণে কেন্দ্রীয় স্বশস্ত্র পুলিশ বাহিনী'র বৃক্ষরোপণ কর্মসূচি অনুষ্ঠানে কেন্দ্রীয় স্বরাষ্ট্র মন্ত্রী শ্রী অমিত শাহ’র যোগদান
      Posted On: 12 JUL 2020 2:08PM by PIB Kolkata


    নয়াদিল্লী, ১২ জুলাই, ২০২০


    

    
    কেন্দ্রীয় স্বরাষ্ট্র মন্ত্রী শ্রী অমিত শাহ আজ কেন্দ্রীয় স্বশস্ত্র পুলিশ বাহিনীর উদ্যোগে আয়োজিত দেশব্যাপি বৃক্ষরোপণ কর্মসূচির অঙ্গ হিসেবে গুরুগ্রামে সিআরপিএফ প্রাঙ্গণে আয়োজিত এক অনুষ্ঠানে যোগ দেন। সেখানে তিনি পিপুল গাছের চারা রোপন করেন। অনুষ্ঠানে শ্রী অমিত শাহ বলেন, ‘আমি আমাদের কেন্দ্রীয় স্বশস্ত্র পুলিশ বাহিনীর (সিএপিএফ) উচ্ছ্বসিত প্রশংসা করছি এবং সাহসী জওয়ানদের প্রতি কৃতজ্ঞতা জানাচ্ছি। তারা কেবল দেশের মানুষকে সুরক্ষাই দিচ্ছেন না পাশাপাশি দেশব্যাপি ১.৩৭ কোটির বেশি চারাগাছ রোপনের জন্য এক বিশাল কর্মসূচি হাতে নিয়েছেন।’ তিনি বলেন, সিএপিএফ কর্মীরা শুধুমাত্র দেশের বিভিন্ন স্থানে যেমন বিমানবন্দর এবং রেল স্টেশনগুলিতে সুরক্ষা প্রদানই করছেন না সন্ত্রাসের বিরুদ্ধেও লড়াই চালাচ্ছেন। তারা কোভিড-১৯ মহামারীর বিরুদ্ধে উল্লেখযোগ্য ভূমিকাও পালন করছে। এই মহামারীতে প্রাণ হারানো ৩১ জনেরও বেশি সিএপিএফ করোনা যোদ্ধার প্রতি শ্রদ্ধাও জানান স্বরাষ্ট্রমন্ত্রী। কোভিড-১৯এর বিরুদ্ধে লড়াইয়ে যে জওয়ানরা আত্মত্যাগ করেছেন তাদের অবদান স্বর্ণাক্ষরে লেখা থাকবে।


    
    শ্রী অমিত শাহ বলেন, এই বৃক্ষরোপণ অভিযান এমন এক সময়ে পরিচালিত হচ্ছে যখন সমগ্র বিশ্ব এই মহামারীর মুখোমুখি হয়েছে। তিনি বলেন, জনগণের অংশগ্রহণের মাধ্যমে প্রধানমন্ত্রী শ্রী নরেন্দ্র মোদীর নেতৃত্বে কোভিড-১৯এর বিরুদ্ধে লড়াই পরিচালিত হচ্ছে। আজ এমন এক সময়ে ভারত সফলভাবে মহামারীর বিরুদ্ধে লড়াইয়ে নেতৃত্ব দিচ্ছে, যখন সর্বাধিক উন্নত দেশগুলির স্বাস্থ্য পরিষেবা হার মেনেছে। এমনকি সমগ্র বিশ্ব চিন্তায় রয়েছে যে কিভাবে ঘন বসতিপূর্ণ দেশে এই মহামারী সংক্রমণ রোখা যায়, তখন ভারত সেই লড়াইয়ে পথ দেখিয়েছে। প্রধানমন্ত্রী শ্রী নরেন্দ্র মোদীর নেতৃত্বেই ভারত মহামারীর বিরুদ্ধে লড়াই চালিয়ে যাচ্ছে। কেন্দ্রীয় স্বরাষ্ট্রমন্ত্রী বলেন, ‘এক মানুষ, এক চিন্তা, এক জাতি’ এই উদ্দেশ্য নিয়েই প্রধানমন্ত্রীর নেতৃত্বে কোভিড-১৯এর বিরুদ্ধে লড়াইয়ে আমরা সকলে দৃঢ় পদক্ষেপ গ্রহণ করেছি।


    
    স্বরাষ্ট্রমন্ত্রী বলেন, বিশ্বজুড়ে কেবল সরকারই এই মহামারীর বিরুদ্ধে লড়াই করছে কিন্তু ভারতে সরকার ছাড়াও ১৩০ কোটি মানুষ ঐক্যবদ্ধ হয়ে এই রোগের বিরুদ্ধে লড়াই চালাচ্ছে। দেশজুড়ে কোথাও কোন আতঙ্কের অবস্থা নেই। বাস্তবে আমরা এই সমস্যা মোকাবিলায় প্রতিশ্রুতিবদ্ধ এবং এই মহামারী কাটিয়ে উঠতে দৃঢ় প্রতিজ্ঞ। এই লড়াইয়ে আমাদের সিএপিএফ গুরুত্বপূর্ণ ভূমিকা পালন করছে বলে তিনি জানান। বাজারই হোক বা রেল স্টেশন, যেকোন জনবহুল জায়গায় স্থানীয় পুলিশ প্রশাসনের সাথে লকডাউন কার্যকর করতে এই সুরক্ষা বাহিনীর সাহায্য চালিয়ে যাচ্ছে। এক্ষেত্রেও এই জওয়ানরা নিজেদের জীবন এবং সুরক্ষার জন্য উদ্বিগ্ন না হয়েই কোভিড-১৯ কর্তব্যে যুক্ত হয়েছিল। সমগ্র জাতি ও বিশ্বের সামনে এ এক দৃষ্টান্ত স্থাপন করেছে বলেও তিনি জানান।


    
    কেন্দ্রীয় স্বরাষ্ট্রমন্ত্রী আরও বলেন, সিএপিএফ দেশব্যাপি ১.৩৭ কোটি বৃক্ষরোপণ কর্মসূচির লক্ষ্যমাত্রা নিয়েছে যা এক দৃষ্টান্ত স্বরুপ। তিনি বলেন, সকলেরই উচিত প্রাকৃতিক সম্পদকে কাজে লাগানো এবং তাকে রক্ষা করা। কৃষকরা বহু আগে থেকেই এই প্রকৃতি রক্ষার কাজে যুক্ত হয়েছেন। কিন্তু আজ সাধারণ মানুষের চাহিদার কারণে প্রকৃতির ভারসাম্য নষ্ট হচ্ছে। যার ফলস্বরুপ বিশ্ব উষ্ণায়ন ও জলবায়ু পরিবর্তনের মতো সমস্যার মুখোমুখি হতে হচ্ছে। পরিবেশে আরও বেশি পরিমাণে কার্বন ডাই অক্সাইড এবং কার্বন মনো অক্সাইড নিঃসরণ আগামীদিনে বিপদ ডেকে আনবে। শ্রী অমিত শাহ দূষণ হ্রাসে গাছের গুরুত্বপূর্ণ ভূমিকার কথা তুলে ধরেন। তিনি বলেন, পরিবেশ রক্ষায় যেমন বিভিন্ন কর্মসূচি চলছে, এর সঙ্গে সঙ্গে বৃক্ষরোপন কর্মসূচিও গ্রহণ করা প্রয়োজন। এতে দূষণ রোধ হবে এবং প্রকৃতি রক্ষা পাবে।


    
    শ্রী অমিত শাহ প্রধানমন্ত্রীর প্যারিস বিশ্ব পরিবেশ সম্মেলনে অংশগ্রহণের কথা স্মরণ করিয়ে দেন। এই সম্মলনে প্রধানমন্ত্রী পরিবেশ রক্ষায় এবং জলবায়ু পরিবর্তন রোধে বিশ্বমঞ্চে যে বার্তা দিয়েছিলেন সেকথাও তুলে ধরেন তিনি। স্বরাষ্ট্রমন্ত্রী বলেন শ্রী নরেন্দ্র মোদী গুজরাটে মুখ্যমন্ত্রী থাকাকালীন দেশের প্রথম রাজ্য হিসেবে সেখানে পরিবেশ সংরক্ষণের জন্য আলাদা বিভাগ তৈরি করেছিলেন। প্রধানমন্ত্রী সবুজ জ্বালানী ব্যবহারের ওপর জোর দিয়েছেন এবং ইথানল মিশ্রিত পেট্রোল ব্যবহারে উৎসাহিত করেছেন বলেও শ্রী শাহ জানান। সরকারের বিভিন্ন কর্মসূচির আওতায় গ্রামীণ পরিবারগুলিতে বিনামূল্যে আট কোটি পরিবেশ বান্ধব গ্যাসের সিলিন্ডার বিতরণের লক্ষ্যমাত্রা নেওয়া হয়েছে বলেও তিনি জানান।


    
    অনুষ্ঠানে শ্রী অমিত শাহ ছাড়াও উপস্থিত ছিলেন কেন্দ্রীয় স্বরাষ্ট্র সচিব শ্রী অজয় কুমার ভাল্লা, ৭টি সিএপিএফ-এর মহানির্দেশক সহ উচ্চপদস্থ আধিকারিকরা। কেন্দ্রীয় স্বরাষ্ট্রমন্ত্রী এবং প্রধানমন্ত্রী নরেন্দ্র মোদীর দ্বারা অনুপ্রাণিত হয়ে সিএপিএফ-এর আওতায় থাকা আসাম রাইফেলস, বিএসএফ, সিআইএসএফ, সিআরপিএফ, আইপিবিপি, এনএসজি এবং এসএসবি- এই ৭টি বাহিনী ফেব্রুয়ারী থেকে এই বৃক্ষরোপণ কর্মসূচির অভিযান শুরু করেছিল। ৩০ জুন পর্যন্ত সিএপিএফ সারা দেশে ২০ লক্ষেরও বেশি চারাগাছ লাগিয়েছে।


    

    
    CG/SS/NS

    
    
    (Release ID: 1638235) Visitor Counter : 10
    
    
      Read this release in: English , Urdu , Hindi , Marathi , Assamese , Manipuri , Punjabi , Tamil , Telugu