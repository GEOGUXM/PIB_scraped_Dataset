      পরিবেশওঅরণ্যমন্ত্রক

      নতুন দিল্লিতে কম্পট্রোলার ও অডিটর জেনারেলের কার্যালয় চত্বরে অভিনব শহরাঞ্চলীয় অরণ্যের উদ্বোধন করলেন শ্রী প্রকাশ জাভড়েকর
      Posted On: 02 JUL 2020 2:26PM by PIB Kolkata


    নয়াদিল্লি, ২ জুলাই, ২০২০


    

    বেশ কয়েক বছর ধরে দিল্লির বায়ুর গুণমান সূচক ক্রমাগত উদ্বেগের কারণ হয়ে উঠছে। এমনকি, বায়ুর গুণমান সূচকের বিভিন্ন ধাপ অতিক্রম করে যাওয়ায় জাতীয় রাজধানী অঞ্চলের দূষণ মাত্রা সীমা ছাড়িয়েছে। এই প্রেক্ষিতে সামাজিক কর্তব্যবোধের বিষয়টিকে বিবেচনায় রেখে নয়াদিল্লির বাহাদুর শাহ জাফর মার্গে অবস্থিত কম্পট্রোলার ও অডিটর জেনারেলের কার্যালয় চত্বরে শহরাঞ্চলীয় অরণ্য গড়ে তোলার উদ্যোগ নেওয়া হয়। কার্যালয় চত্বরের সীমিত এলাকার বিষয়টিকে বিবেচনায় রেখে বনসৃজনের ক্ষেত্রে স্থানীয় বিষয়গুলিকে গুরুত্ব দেওয়া হয়েছে। এই কারণেই সংশ্লিষ্ট এলাকায় বেড়ে ওঠা বিভিন্ন গাছপালাকে বিবেচনায় রেখে ওই একই ধরনের চারাগাছ কার্যালয় চত্বরে বনসৃজনের জন্য রোপণ করা হয়েছে।
    
    কেন্দ্রীয় পরিবেশ মন্ত্রী শ্রী প্রকাশ জাভড়েকর কম্পট্রোলার ও অডিটর জেনারেলের কার্যালয় চত্বরে অভিনব এই অরণ্য বনানীর উদ্বোধন করে বলেন, এক বছর বা তার বেশি কিছু সময়ের মধ্যেই এই বৃক্ষশোভিত এলাকাটি গভীর বনানীতে পরিণত হবে। ইতিমধ্যেই বনসৃজনের কাজে ৫৯টি দেশীয় প্রজাতির ১২ হাজার চারাগাছ রোপণ করা হয়েছে। শহরাঞ্চলীয় অরণ্যের গুরুত্বের কথা উল্লেখ করে শ্রী জাভড়েকর বলেন, এ ধরনের বৃক্ষসম্পৃক্ত এলাকাগুলি শহরের ফুসফুস হিসেবে পরিচিত হয়। এমনকি, শহরের মধ্যে অরণ্যশোভিত বনানী অক্সিজেনের ব্যাঙ্ক হিসেবে এবং কার্বন নিঃসরণের সঞ্চয় কেন্দ্র হিসেবে কাজ করে। উল্লেখ করা যেতে পারে, কম্পট্রোলার ও অডিটর জেনারেলের কার্যালয় চত্বরে গড়ে তোলা এই বনসৃজনের কাজে মিয়াওয়াকি পদ্ধতি প্রয়োগ করা হয়েছে। এ ধরনের পদ্ধতিতে বনসৃজনের ফলে সংশ্লিষ্ট এলাকার তাপমাত্রা ১৪ ডিগ্রি পর্যন্ত হ্রাস পায় এবং আপেক্ষিক আর্দ্রতা ৪০ শতাংশের মতো বৃদ্ধি পায়। কম্পট্রোলার ও অডিটর জেনারেলের কার্যালয় চত্বরে এক একরের একটু বেশি এলাকা জুড়ে নিবিড় এই বনানী গড়ে তোলা হয়েছে। বনসৃজনের কাজে বিভিন্ন ধরনের দেশীয় চারাগাছ রোপণ করা হয়েছে। এগুলি বড় হয়ে উঠলেই ওই এলাকাটি নিবিড় অরণের আকার ধারণ করবে। পক্ষান্তরে, এ ধরনের বনানী শহরে বিভিন্ন পাখি, মৌমাছি, প্রজাপতি সহ গুল্মজাতীয় উদ্ভিদের উপযুক্ত বাসস্থান বা আশ্রয়স্থল হয়ে উঠবে।
    
    উল্লেখ করা প্রয়োজন, এবারের বিশ্ব পরিবেশ দিবসে কেন্দ্রীয় সরকার আগামী পাঁচ বছরে বিভিন্ন দপ্তর, পুর সংস্থা, অসরকারি সংগঠন, কর্পোরেট প্রতিষ্ঠান ও স্থানীয় মানুষকে নিয়ে শহরাঞ্চলে ২০০টি অরণ্য এলাকা গড়ে তোলার জন্য ‘নগর বন’ কর্মসূচির কথা ঘোষণা করে। দিল্লির বাহাদুর শাহ জাফর মার্গে এ ধরনের শহরাঞ্চলীয় বনানী দিল্লির বাস্তুতন্ত্রে ক্ষুদ্র হলেও গুরুত্বপূর্ণ অবদান রাখবে বলে মনে করা হচ্ছে।


    

    CG/BD/DM

    
    
    (Release ID: 1635919) Visitor Counter : 7
    
    
      Read this release in: Punjabi , English , Urdu , Hindi , Marathi , Manipuri , Gujarati , Odia , Tamil , Telugu , Malayalam