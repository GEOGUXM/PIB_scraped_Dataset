      কৃষিমন্ত্রক

      সম্প্রতি কৃষি ক্ষেত্রে সংস্কারের ফলে বাধাহীন বাণিজ্য ও কৃষিপণ্যের লাভজনক দাম পাওয়া এখন কৃষকদের জন্য নিশ্চিত হয়েছে : শ্রী নরেন্দ্র সিং তোমর, কেন্দ্রীয় কৃষি ও কৃষক কল্যাণ মন্ত্রী
      Posted On: 07 JUL 2020 5:03PM by PIB Kolkata


    নতুন দিল্লি, ০৭ই জুলাই, ২০২০


    

    
    কেন্দ্রীয় কৃষি ও কৃষক কল্যাণ, গ্রামোন্নয়ন ও পঞ্চায়েতীরাজ মন্ত্রী শ্রী নরেন্দ্র সিং তোমর বলেছেন, কৃষকরা যাতে তাঁদের ফসলের যথাযথ দাম পান, সরকার তার জন্য সম্ভাব্য সব রকমের পদক্ষেপ নিয়েছে। উত্তরপ্রদেশের বাদাউনের ডাটাগঞ্জে ভিডিও কনফারেন্সের মাধ্যমে তিনি কৃষি বিজ্ঞান কেন্দ্রর ভিত্তি প্রস্তর স্থাপন অনুষ্ঠানে বক্তব্য রাখছিলেন। মন্ত্রী বলেন, দুটি নতুন অধ্যাদেশ এবং কৃষি ক্ষেত্রে অন্যান্য আইনী সংস্কারের মাধ্যমে কৃষকরা এখন থেকে দেশের যে কোনো প্রান্তে লাভজনক দামে তাঁদের ফসল বিক্রি করতে পারবেন। এর জন্য যে সব বিধি নিষেধ ছিল, সেগুলি সব প্রত্যাহার করে নেওয়া হয়েছে। ব্যবসায়ীদের কাছে যখন কৃষিপণ্য বিক্রি করবেন, তখন কৃষকরা যাতে তাঁদের কৃষিকাজে ব্যয় হওয়া অর্থ নিশ্চিতভাবে ফেরৎ পান তার জন্য মূল্য নিশ্চিতকরণ এবং কৃষি পরিষেবা সংক্রান্ত কৃষক (ক্ষমতায়ন এবং সুরক্ষা) চুক্তি অধ্যাদেশ ২০২০ সহায়ক হবে।


    
    কেন্দ্রীয় কৃষি মন্ত্রী আরো বলেন, কৃষি ক্ষেত্রের সঙ্গে অন্যান্য ক্ষেত্রগুলির ব্যবধান ঘোচাতে প্রধানমন্ত্রী শ্রী নরেন্দ্র মোদীর নেতৃত্বে কেন্দ্রীয় সরকার বিভিন্ন পদক্ষেপ গ্রহণ করেছে। দেশ এখন শুধু খাদ্যশস্যের বিষয়ে স্বনির্ভরই হয়ে ওঠেনি, দেশে এখন অতিরিক্ত খাদ্যশস্য উৎপাদিত হচ্ছে। ৮৬ শতাংশ ক্ষুদ্র ও প্রান্তিক চাষী সব ধরণের সরকারী প্রকল্পের আওতায় এসেছেন। কৃষি বিজ্ঞান কেন্দ্র এবং বিজ্ঞানীরা এক্ষেত্রে গুরুত্বপূর্ণ ভূমিকা পালন করছেন। মন্ত্রী, মাটির স্বাস্থ্য পরীক্ষা, অহেতুক অতিরিক্ত কীটনাশকের ব্যবহার আটকানো, সেচের জল বাঁচিয়ে শস্য উৎপাদন বৃদ্ধি করার ক্ষেত্রে কৃষি বিজ্ঞান কেন্দ্রগুলির গুরুত্বপূর্ণ ভূমিকার কথা উল্লেখ করেন। এই প্রসঙ্গে তিনি বলেন, সংঘবদ্ধভাবে কৃষিকাজ এবং আঞ্চলিক পরিবেশ অনুসারে চাষবাস করার ক্ষেত্রে পরামর্শ দেবার বিষয়ে এই কেন্দ্রগুলি অগ্রনী ভূমিকা পালন করছে।


    
    অনুষ্ঠানে কৃষি প্রতিমন্ত্রী শ্রী কৈলাশ চৌধুরী, উত্তরপ্রদেশের মন্ত্রীরা, আইসিএআর-এর মহানির্দেশক ড. ত্রিলোচন মহাপাত্র সহ পদস্থ আধিকারিক, শিক্ষাবিদ এবং বৈজ্ঞানিকরা ভিডিও কনফারেন্সের মাধ্যমে এই অনুষ্ঠানে যোগ দেন। বৈঠকে জানানো হয়, দেশে ৭২০টি কৃষি বিজ্ঞান কেন্দ্র এবং ১৫১টি জলবায়ু বান্ধব গ্রাম, বিভিন্ন পরিবেশে প্রযুক্তিগত সহায়তা করছে। কৃষি বিজ্ঞান কেন্দ্রগুলি প্রতিবছর প্রায় ১৫ লক্ষ কৃষক ও যুবক – যুবতীকে প্রশিক্ষণ দিচ্ছে।


    

    
    CG/CB/SFS

    
    
    (Release ID: 1637108) Visitor Counter : 9
    
    
      Read this release in: English , Urdu , Marathi , Hindi , Assamese , Manipuri , Punjabi , Odia , Tamil , Telugu , Malayalam