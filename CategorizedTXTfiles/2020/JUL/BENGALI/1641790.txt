      রেলমন্ত্রক

      ভারতীয় রেলের আইআরসিটিসি এবং এসবিআই কার্ড রুপে প্ল্যাটফর্মে যৌথভাবে কংটাক্টলেস ক্রেডিট কার্ড চালু করেছে
      Posted On: 28 JUL 2020 12:18PM by PIB Kolkata


    নয়াদিল্লী, ২৮ জুলাই, ২০২০


    

    প্রধানমন্ত্রী শ্রী নরেন্দ্র মোদীর ‘আত্মনির্ভর ভারত’, ‘ডিজিটাল ইন্ডিয়া’ এবং ‘মেক ইন ইন্ডিয়া’র স্বপ্ন বাস্তবায়নের পথে কেন্দ্রীয় রেল ও শিল্প-বাণিজ্য মন্ত্রী শ্রী পীযূষ গোয়েল ভারতীয় রেলে আত্মনির্ভরতার যে পথ দেখিয়েছেন তারই অঙ্গ হিসেবে আইআরসিটিসি এবং এসবিআই কার্ড যৌথভাবে রুপে প্ল্যাটফর্মে কংটাক্টলেস ক্রেডিট কার্ড চালু করেছে। এই নতুন ক্রেডিট কার্ডটি আজ জাতির উদ্দেশে উৎসর্গ করেন রেল এবং শিল্প বাণিজ্য মন্ত্রী শ্রী পীযূষ গোয়েল।


    
    অনুষ্ঠানে কেন্দ্রীয় মন্ত্রী শ্রী গোয়েল জানান, প্রধানমন্ত্রীর স্বপ্ন বাস্তবায়নের অঙ্গ হিসেবে ভারতীয় রেল আত্মনির্ভর হয়ে উঠতে দৃঢ় প্রতিশ্রুতিবদ্ধ। ভারতীয় রেল সব ক্ষেত্রেই ‘মেক ইন ইন্ডিয়া’র উদ্যোগ গ্রহণ করেছে। এরই অঙ্গ হিসেবে রুপে প্ল্যাটফর্মে আইআরসিটিসি এবং এসবিআই যৌথভাবে এই ক্রেডিট কার্ড চালু করেছে বলে তিনি জানান। এতে ভারতীয় রেলের ‘মেক ইন ইন্ডিয়া’ কর্মসূচি আরো এগিয়ে যাবে বলেও তিনি দৃঢ় প্রত্যয় ব্যক্ত করেন।


    
    গ্রাহকদের নিরাপদ লেনদেনের পরিষেবা দেওয়ার লক্ষ্যে এই রুপে ক্রেডিট কার্ডটি তৈরি করা হয়েছে। এখানে নিয়ার ফিল্ড কমিউনিকেশন বা এনএফসি-এর মতো উন্নত প্রযুক্তিও ব্যবহার করা হয়েছে। এই কার্ড ব্যবহারকারীরা পিওএস মেশিনে কেবলমাত্র কার্ড ট্যাপ করে লেনদেন করতে পারবেন। এরজন্য মেশিনে কার্ড সোয়াইপ করার প্রয়োজন হবেনা। নিয়মিত রেল যাত্রীদের এই কার্ড বিশেষ উপকারে আসবে। এই ক্রেডিট কার্ডে যথেষ্ট সুযোগ-সুবিধারও ব্যবস্থা রয়েছে। একইসঙ্গে রেল যাত্রার সময় যাত্রীদের লেনদেনের খুচরো সমস্যার সমাধান হবে এবং ভাড়ার ক্ষেত্রেও ছাড় মিলবে। এই কার্ডধারীরা আইআরসিটিসি ওয়েবসাইটের মাধ্যমে প্রথম, দ্বিতীয়, তৃতীয় শ্রেণী এবং এক্সিকিউটিভ বাতানুকুল চেয়ারকার বুকিং-এর ক্ষেত্রে ১০ শতাংশ পর্যন্ত ছাড় পাবেন। এমনকি কার্ড ব্যবহারকারীরা অনলাইন লেনদেনে ক্ষেত্রেও ট্রেন ভাড়ার ক্ষেত্রে ছাড় পাবেন। এক বছরে রেল স্টেশনে চারটি প্রিমিয়াম লাউঞ্জের সুবিধা বিনামূল্যে গ্রহণ করতে পারবেন। ন্যূনতম খরচ করে এই কার্ড চালু করলে ৩৫০ বোনাস পয়েন্ট পুরস্কার হিসেবে পাবেন। এই বোনাস পয়েন্টগুলি আইআরসিটিসি ওয়েবসাইটের মাধ্যমে টিকিট কাটার সময় ব্যবহার করতে পারবেন। এতে যাত্রীদের রেল ভ্রমণের খরচের যেমন সাশ্রয় হবে তেমনই এই আইআরসিটিসি ও এসবিআই কার্ড ব্যবহার করে অনলাইনে কেনাকাটার পোর্টালগুলিতেও বেশকিছু সুবিধা মিলবে। ই-বাণিজ্য সাইটে কেনাকাটার সময় গ্রাহকরা ছাড় পাবেন। এই নতুন ক্রেডিট কার্ড চালু করার উদ্দেশ্যই হল ডিজিটাল ইন্ডিয়া উদ্যোগের বিষয়ে প্রচার চালানো। ভারতীয় রেল যাত্রীদের নিরাপদ, সুবিধাজনক এবং উন্নতমানের ভ্রমণ পরিষেবা প্রদান নিশ্চিত করার লক্ষ্যে বদ্ধপরিকর।


    

    CG/SS/NS

    
    
    (Release ID: 1641790) Visitor Counter : 14
    
    
      Read this release in: English , Urdu , Hindi , Marathi , Manipuri , Punjabi , Odia , Tamil , Telugu , Malayalam