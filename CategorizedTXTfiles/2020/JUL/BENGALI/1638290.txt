      নীতিআয়োগ

      নীতি আয়োগের পক্ষ থেকে ভারতের দ্বিতীয় স্বেচ্ছামূলক জাতীয় স্তরের পর্যালোচনা প্রতিবেদন রাষ্ট্রসঙ্ঘের উচ্চ স্তরীয় রাজনৈতিক ফোরামে পেশ করা হয়েছে
      Posted On: 13 JUL 2020 11:14AM by PIB Kolkata


    নয়াদিল্লি, ১৩ জুলাই, ২০২০


    

    
    নীতি আয়োগ ২০২০-র সুস্থায়ী উন্নয়ন সম্পর্কিত ভারতের দ্বিতীয় স্বেচ্ছামূলক জাতীয় স্তরের পর্যালোচনা প্রতিবেদন রাষ্ট্রসংঘের উচ্চ স্তরীয় রাজনৈতিক ফোরামে পেশ করেছে। উল্লেখ করা যেতে পারে, রাষ্ট্রসঙ্ঘের এই ফোরাম সুস্থায়ী উন্নয়নের উদ্দেশ্য অর্জন সম্পর্কিত ১৭টি ভিন্ন ভিন্ন বিষয়ে অগ্রগতি পর্যালোচনার ক্ষেত্রে আন্তর্জাতিক স্তরের এক উপযুক্ত মঞ্চ। নীতি আয়োগের সহ-সভাপতি ডঃ রাজীব কুমার ভারতের এই প্রতিবেদন পেশ করেন। প্রতিবেদনের শিরোনাম দেওয়া হয়েছে দশকব্যাপী কর্মপরিকল্পনা : সুস্থায়ী উন্নয়নের উদ্দেশ্যগুলিকে আন্তর্জাতিক স্তর থেকে স্থানীয় স্তরে নিয়ে আসা। এ বছর রাষ্ট্রসঙ্ঘের উচ্চ স্তরীয় রাজনৈতিক ফোরামে ১০ থেকে ১৬ই জুলাই পর্যন্ত ৪৭টি সদস্য দেশ তাদের প্রতিবেদন পেশ করবে। কোভিড-১৯ মহামারীর প্রেক্ষিতে এবারের এই অনুষ্ঠান অনলাইনে আয়োজন করা হচ্ছে।


    
    উল্লেখ করা যেতে পারে, রাষ্ট্রসঙ্ঘের অর্থনৈতিক ও সামাজিক পরিষদের পৃষ্ঠপোষকতায় প্রতি বছর জুলাই মাসে ৮ দিনের উচ্চ স্তরীয় রাজনৈতিক ফোরামের বৈঠক আয়োজন করা হয়ে থাকে। সদস্য দেশগুলির পক্ষ থেকে পেশ করা প্রতিবেদনগুলিতে সুস্থায়ী উন্নয়নের উদ্দেশ্যগুলি অর্জনে পরিচালিত কর্মকান্ডের অগ্রগতি পর্যালোচনা হয়ে থাকে। এমনকি, এই বৈঠকে প্রত্যেকটি সদস্য দেশ কাজকর্ম রূপায়ণের ক্ষেত্রে তাদের অভিজ্ঞতা, কর্মসম্পাদনে শ্রেষ্ঠ পন্থা-পদ্ধতি প্রভৃতি বিষয় নিয়ে পারস্পরিক আলোচনা হয়। নীতি আয়োগের পক্ষ থেকে ২০১৭ সালে ভারতে প্রথম জাতীয় স্তরে এই ধরনের পর্যালোচনা প্রতিবেদন প্রথমবার পেশ করা হয়।


    
    এই উপলক্ষে নীতি আয়োগের সহ-সভাপতি ডঃ রাজীব কুমার মহামারীর দরুণ প্রতিটি দেশ যে ধরনের সমস্যার সম্মুখীন হয়েছে, সে প্রসঙ্গে তাঁর সহমর্মিতা প্রকাশ করে ভারতে সদ্যঘোষিত আত্মনির্ভর ভারত অভিযানের আওতায় মহামারী মোকাবিলায় গৃহীত পদক্ষেপগুলি তুলে ধরেন। তিনি আরও বলেন, বর্তমান অপ্রত্যাশিত পরিস্থিতি মোকাবিলায় সমস্ত ভেদাভেদ ভুলে প্রত্যেকটি সদস্য দেশকে এগিয়ে আসতে হবে এবং সুস্থায়ী উন্নয়নের উদ্দেশ্যগুলি পূরণে রূপায়িত কর্মকান্ডগুলির গতি আরও ত্বরান্বিত করতে হবে। আয়োগের মুখ্য কার্যনির্বাহী আধিকারিক শ্রী অমিতাভ কান্ত বলেন, দীর্ঘমেয়াদী পরিবর্তনের লক্ষ্যে সুস্থায়ী উন্নয়নের উদ্দেশ্যগুলি পূরণের কাজে গতি সঞ্চারিত করতে যাবতীয় প্রয়াস গ্রহণে আমরা অঙ্গীকারবদ্ধ।


    

    
    CG/BD/SB

    
    
    (Release ID: 1638290) Visitor Counter : 16
    
    
      Read this release in: Punjabi , English , Urdu , Hindi , Marathi , Manipuri , Odia , Tamil , Telugu , Malayalam