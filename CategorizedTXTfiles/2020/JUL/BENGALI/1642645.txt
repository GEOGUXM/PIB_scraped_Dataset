      অর্থমন্ত্রক

      শিল্পের প্রয়োজনে ঋণ পুনর্গঠনের জন্য আরবিআই-এর সঙ্গে সরকার নিরন্তর কাজ করে চলেছে : অর্থমন্ত্রী শ্রীমতী নির্মলা সীতারমন
      Posted On: 31 JUL 2020 4:34PM by PIB Kolkata


    নয়াদিল্লি, ৩১ জুলাই, ২০২০


    

    
    কেন্দ্রীয় অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন আজ বলেছেন, কোভিড-১৯-এর দরুণ সমস্ত ক্ষেত্রে যে বিরূপ প্রভাব পড়েছে তার প্রেক্ষিতে শিল্পের প্রয়োজনে ঋণ পুনর্গঠনের বিষয়টিতে সরকার রিজার্ভ ব্যাঙ্ক (আরবিআই)-এর সঙ্গে নিরন্তর যোগাযোগ বজায় রেখে চলেছে। বণিকসভা ফিকির জাতীয় কার্যনির্বাহী কমিটি বৈঠকে ভাষণ দিতে গিয়ে শ্রীমতী সীতারমন বলেন, “ঋণ কর্মসূচী পুনর্গঠনে সর্বাধিক গুরুত্ব দেওয়া হচ্ছে। অর্থ মন্ত্রক এই বিষয়টিতে আরবিআই-এর সঙ্গে সক্রিয় যোগাযোগ বজায় রেখে চলেছে। নৈতিকভাবে শিল্পের প্রয়োজনে ঋণ পুনর্গঠনে আশু ব্যবস্থা গ্রহণ করা হচ্ছে।”
    
    এ প্রসঙ্গে শ্রীমতী সীতারমন আরও বলেন, সরকারের পক্ষ থেকে ঋণ ক্ষেত্রে সংস্কারের ব্যাপারে যে সমস্ত পদক্ষেপের কথা ঘোষণা করা হচ্ছে বা হয়েছে, তা সবই সংশ্লিষ্ট সব পক্ষের সঙ্গে বিস্তারিত আলোচনার মাধ্যমেই নেওয়া হয়েছে। গুরুত্ব দেওয়া হয়েছে যাতে এই পদক্ষেপগুলি কোনভাবেই ব্যর্থতায় পর্যবসিত না হয়। এমনকি, সংস্কারের ক্ষেত্রে ঋণ পরিশোধের বিশেষ কোন পরিবর্তন করা হয়নি। “আমরা বর্তমান পরিস্থিতিতে যে প্রভাব সর্বত্রই প্রতিফলিত হয়েছে তার প্রেক্ষিতেই এই সিদ্ধান্ত নিয়েছি,” বলে শ্রীমতী সীতারমন উল্লেখ করেন।
    
    ক্ষদ্র ও মাঝারি শিল্পক্ষেত্র বর্তমান পরিস্থিতির প্রেক্ষিতে যে সমস্ত সমস্যার সম্মুখীন হচ্ছে, তার প্রেক্ষিতে বণিকসভা ফিকি-র সদস্যরা যে উদ্বেগ প্রকাশ করেছেন সে প্রসঙ্গে শ্রীমতী সীতারমন বলেন, এ ধরনের শিল্প সংস্থাগুলির স্বার্থে সরকার ইতিমধ্যেই আপৎকালীন ঋণ সহায়তা নিশ্চয়তা কর্মসূচি ঘোষণা করেছে। এই কর্মসূচির ফলে ব্যাঙ্ক কোন ক্ষুদ্র বা মাঝারি সংস্থাকেই ঋণ দেওয়ার ব্যাপারে উপেক্ষা করতে পারবে না। যদি কোনও ব্যাঙ্কের পক্ষ থেকে উপেক্ষার ঘটনা ঘটে, তাহলে তা অবিলম্বে মন্ত্রককে জানানোর জন্য তিনি সবপক্ষকে পরামর্শ দেন। “ব্যক্তিগতভাবে আমি বিষয়টির ওপর নজর রাখব” বলেও শ্রীমতী সীতারমন জানান।
    
    শিল্প সংস্থাগুলির ক্রমবর্ধমান ঋণ চাহিদা পূরণে ফিকি-র পক্ষ থেকে একটি ডেভেলপমেন্ট ফিনান্স ইনস্টিটিউশন গঠনের যে প্রস্তাব দেওয়া হয়েছে সে প্রসঙ্গে অর্থমন্ত্রী বলেন, এ ধরনের আর্থিক প্রতিষ্ঠান গড়ে তোলার ব্যাপারে কাজ চলছে। এ ব্যাপারে কি পদক্ষেপ নেওয়া হচ্ছে তা শীঘ্রই ‘আপনাদের’ জানানো হবে।
    
    বাণিজ্যিক লেনদেনের ক্ষেত্রে পারস্পরিক সুযোগ-সুবিধার প্রয়োজনীয়তার ওপর জোর দিয়ে শ্রীমতী সীতারমন বলেন, “আমরা যেহেতু বাজার ব্যবস্থাকে আরও উদার করে দিয়েছি, সেই প্রেক্ষিতে বাণিজ্যিক লেনদেনের ক্ষেত্রে পারস্পরিক সুযোগ-সুবিধায় সুসামঞ্জস্য বজায় রাখা প্রয়োজন, কারণ বাণিজ্যিক সমঝোতার ক্ষেত্রে পারস্পরিক সুযোগ-সুবিধা অত্যন্ত গুরুত্বপূর্ণ বিষয়।”
    
    অর্থমন্ত্রী আরও জানান, স্বাস্থ্য পরিষেবা ও অন্যান্য পরিষেবা সংক্রান্ত ক্ষেত্রে জিএসটি হার কমানোর ব্যাপারে জিএসটি পরিষদ সিদ্ধান্ত নেবে।
    
    আতিথেয়তা ক্ষেত্রের চাহিদা পূরণে অর্থ মন্ত্রক আরবিআই-এর সঙ্গে কাজ করে চলেছে বলে জানিয়ে শ্রীমতী সীতারমন বলেন, আতিথেয়তা ক্ষেত্রের চাহিদার বিষয়গুলিতে মন্ত্রক সম্পূর্ণ অবগত আছে। তাই, এই ক্ষেত্রের মোরাটোরিয়াম ব্যবস্থার মেয়াদ বৃদ্ধির বিষয়টিতে মন্ত্রক চিন্তাভাবনা করছে।
    
    অনুষ্ঠানে বণিকসভা ফিকি-র সভাপতি ডঃ সঙ্গীতা রেড্ডি বর্তমান পরিস্থিতি মোকাবিলায় সরকারের সক্রিয় প্রয়াসগুলির প্রশংসা করে বলেন, অর্থনীতির পুনরুদ্ধারে একদিকে সরকার যখন সমগ্র ব্যবস্থাকে সহজ ও সরল করে তুলছে তখন, ব্যবসা-বাণিজ্যে মাপকাঠির দিক থেকে অগ্রগতির বিষয়গুলিতেও সামঞ্জস্য বজায় রাখা প্রয়োজন। অনুষ্ঠানে বণিকসভা ফিকি-র সিনিয়র ভাইস প্রেসিডেন্ট মিঃ উদয় শঙ্কর উপস্থিত ছিলেন।


    

    CG/BD/DM

    
    
    (Release ID: 1642645) Visitor Counter : 10
    
    
      Read this release in: English , Urdu , Hindi , Marathi , Manipuri , Punjabi , Tamil , Telugu , Malayalam