      সড়কপরিবহণওমহাসড়কমন্ত্রক

      চম্বল এক্সপ্রেসওয়ে প্রকল্পের বিষয়ে মধ্যপ্রদেশের মুখ্যমন্ত্রীর সঙ্গে শ্রী গড়করির পর্যালোচনা বৈঠক
      Posted On: 04 JUL 2020 3:14PM by PIB Kolkata


    নয়াদিল্লী, ৪ জুলাই, ২০২০


    

    কেন্দ্রীয় সড়ক পরিবহন, মহাসড়ক এবং অতিক্ষুদ্র, ক্ষুদ্র ও মাঝারি শিল্পোদ্যোগ মন্ত্রী শ্রী নীতিন গড়করি আজ ভিডিও কনফারেন্সের মাধ্যমে প্রস্তাবিত চম্বল এক্সপ্রেসওয়ে প্রকল্পের বিষয়ে মধ্যপ্রদেশের মুখ্যমন্ত্রী শ্রী শিবরাজ সিং চৌহান, কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর এবং সাংসদ শ্রী জ্যোতিরাদিত্য সিন্ধিয়ার সঙ্গে পর্যালোচনা বৈঠক করেছেন।


    
    বৈঠকে শ্রী গড়করি প্রস্তাবিত এই প্রকল্পটি দ্রুত শেষ করার বিষয়ে আলোকপাত করেন। এই প্রকল্পের সঙ্গে জড়িত পরিবেশ বিষয়ক ছাড়পত্র, জমি অধিগ্রহণের বিষয় এবং স্থানীয় কর ছাড়ের ওপর বিশেষ জোর দেন তিনি। এই এক্সপ্রেসওয়ে গড়ে উঠলে আশপাশ অঞ্চলের মানুষের উপকার হবে। পণ্য পরিবহনেও সুবিধা মিলবে। এই প্রকল্প বাস্তবায়নের ক্ষেত্রে জমি অধিগ্রহণের ফলে ক্ষতিগ্রস্তদের যথাযথভাবে সাহায্য করা হবে বলেও জানান তিনি। এর পাশাপাশি স্মার্ট-সিটি, হুনারহাট নির্মাণের কথাও তুলে ধরেন তিনি। কেন্দ্রীয় মন্ত্রী বলেন, এই প্রকল্পের ফলে স্থানীয় মানুষের কর্মসংস্থানের সুযোগ তৈরি হবে। মধ্যপ্রদেশ, উত্তরপ্রদেশ এবং রাজস্থানের মধ্যে দিয়ে ৮ হাজার ২০০ কোটি টাকা ব্যয়ে এই সড়ক নির্মাণ করা হচ্ছে। এই সড়কটি সোনালী চর্তুভূজের আওতায় দিল্লী-কলকাতা করিডর, উত্তর-দক্ষিণ করিডর, পূর্ব-পশ্চিম করিডর এবং দিল্লী-মুম্বাই এক্সপ্রেসওয়ের সঙ্গে সংযোগ স্থাপন করবে। জমি অধিগ্রহণের পর দু বছরের মধ্যে এই সড়ক নির্মাণের কাজ সম্পূর্ণ করার পরিকল্পনা নেওয়া হয়েছে। ইন্দোর, জব্বলপুর এবং জয়পুরে লজিস্টিক পার্ক গড়ে তোলার বিষয়ে পরিকল্পনা করা হচ্ছে বলেও জানান কেন্দ্রীয় মন্ত্রী। এদিনের বৈঠকে মধ্যপ্রদেশ, রাজস্থান, উত্তরপ্রদেশ সরকারের শীর্ষ আধিকারিক, সড়ক পরিবহন ও মহাসড়ক মন্ত্রক এবং ভারতের জাতীয় সড়ক কর্তৃপক্ষের আধিকারিকরাও উপস্থিত ছিলেন।


    

    
    CG/SS/NS

    
    
    (Release ID: 1636497) Visitor Counter : 6
    
    
      Read this release in: English , Urdu , Hindi , Marathi , Manipuri , Tamil