      গ্রামোন্নয়নমন্ত্রক

      কেন্দ্রীয় গ্রামোন্নয়ন ও পঞ্চায়েতি রাজ মন্ত্রী ভিডিও কনফারেন্সের মাধ্যমে ৬টি রাজ্যের প্রতিনিধিদের সঙ্গে গরিব কল্যাণ রোজগার অভিযানের অগ্রগতি নিয়ে পর্যালোচনা বৈঠক করলেন
      Posted On: 14 JUL 2020 8:25PM by PIB Kolkata


    নয়াদিল্লি, ১৪ জুলাই, ২০২০


    

    কেন্দ্রীয় গ্রামোন্নয়ন ও পঞ্চায়েতি রাজ্য মন্ত্রী শ্রী নরেন্দ্র সিং তোমর আজ ভিডিও কনফারেন্সের মাধ্যমে গরিব কল্যাণ রোজগার অভিযানের অগ্রগতি নিয়ে ৬টি রাজ্যের গ্রামোন্নয়ন মন্ত্রী তথা উচ্চ পদস্থ আধিকারিকদের সঙ্গে পর্যালোচনা বৈঠক করেন। উল্লেখ করা যেতে পারে, প্রধানমন্ত্রী শ্রী নরেন্দ্র মোদী গত ২০শে জুন ৬টি রাজ্যের ১১৬টি জেলায় এই কর্মসূচি রূপায়ণের কথা ঘোষণা করেছিলেন। রাজ্যগুলি হ’ল – বিহার, উত্তর প্রদেশ, ঝাড়খন্ড, মধ্যপ্রদেশ, ওডিশা এবং রাজস্থান। কর্মসূচির আওতায় ১২৫ দিনের কর্মসংস্থানের সম্ভাবনা তৈরি করা হচ্ছে। এমনকি, ১১টি বিভিন্ন মন্ত্রকের অধীন ২৫টি ক্ষেত্রে কর্মসংস্থানের সুযোগ তৈরি হবে।


    
    রাজ্য প্রতিনিধিদের সঙ্গে মতবিনিময় সভায় শ্রী তোমর বলেন, প্রবাসী শ্রমিকদের নিজেদের এলাকাতেই কর্মসংস্থানের সুযোগ করে দিতে সরকারের এই পদক্ষেপ। এই কর্মসূচি কেবল ফেরৎ প্রবাসী শ্রমিকদের কর্মসংস্থানের সুবিধাই প্রদান করবে না, সেই সঙ্গে গ্রামীণ অর্থনীতিকে মজবুত করতেও গুরুত্বপূর্ণ ভূমিকা নেবে। একই সঙ্গে, গ্রামাঞ্চলে স্থায়ী পরিকাঠামো গড়ে উঠবে, যা জীবন-জীবিকার মানোন্নয়ন ঘটাবে। কর্মসূচিটি রূপায়ণের পর থেকে কাজকর্মের অগ্রগতিতে সন্তোষ প্রকাশ করে শ্রী তোমর বলেন, কেন্দ্র ও সংশ্লিষ্ট রাজ্য সরকারগুলির সমন্বয়ের ফলে এই কর্মসূচি গ্রামাঞ্চলে আরও বেশি পরিকাঠামো গড়ে তোলার প্রক্রিয়া ত্বরান্বিত করবে।


    
    এই কর্মসূচির সর্বাধিক সদ্ব্যবহারে সংশ্লিষ্ট রাজ্যগুলির মধ্যে প্রতিযোগিতামূলক মনোভাব গড়ে তোলার ওপর জোর দিয়ে শ্রী তোমর বলেন, প্রধানমন্ত্রী গ্রামীণ সড়ক যোজনার আওতায় গ্রামীণ সড়ক নির্মাণের তৃতীয় পর্যায়ের বরাতদান প্রক্রিয়া ত্বরান্বিত করার ওপর জোর দেন। করোনা মহামারীর সময় সাধারণ মানুষের কল্যাণে সরকারের গৃহীত পদক্ষেপগুলির কথা উল্লেখ করে গ্রামোন্নয়ন মন্ত্রী বলেন, এমজিএনআরইজিএ – এর আওতায় কেন্দ্রীয় সরকার অতিরিক্ত ৪০ হাজার কোটি টাকার সংস্থান করেছে। এছাড়াও, আত্মনির্ভর ভারত অভিযানের আওতায় ২০ লক্ষ কোটি টাকার বিশেষ প্যাকেজ ঘোষণা করা হয়েছে। এর পাশাপাশি, সরকার দরিদ্র মানুষকে প্রায় ৮ মাস বিনামূল্যে রেশন দেওয়ার সিদ্ধান্ত নিয়েছে।


    
    আজকের ভিডিও কনফারেন্সে অংশগ্রহণকারী ৬টি রাজ্যের প্রতিনিধিরা গরিব কল্যাণ রোজগার অভিযান শুরু করার জন্য কেন্দ্রীয় সরকারের প্রতি কৃতজ্ঞতা প্রকাশ করে এই অভিযানের কার্যকর রূপায়ণের ব্যাপারে একাধিক প্রস্তাব দেন। এই প্রস্তাবগুলির প্রেক্ষিতে শ্রী তোমর জানান, রাজ্য প্রতিনিধিদের মতামত ও প্রস্তাবগুলিকে তাঁর মন্ত্রক যথাযথ গুরুত্ব দিয়ে দেখবে।


    

    CG/BD/SB

    
    
    (Release ID: 1638706) Visitor Counter : 4
    
    
      Read this release in: Punjabi , English , Urdu , Marathi , Hindi , Manipuri , Tamil , Telugu