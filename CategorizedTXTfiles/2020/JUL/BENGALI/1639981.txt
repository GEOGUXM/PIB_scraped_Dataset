      খাদ্যপ্রক্রিয়াকরণশিল্পমন্ত্রক

      জোরাম মেগা ফুডপার্কে ৫ হাজার কর্মসংস্থান সৃষ্টি হবে এবং ২৫০০০ কৃষক উপকৃত হবেন : হরসিমরত কৌর বাদল
      
      মিজোরামে প্রথম মেগা ফুড পার্কে ২৫০ কোটি টাকার অতিরিক্ত বিনিয়োগ

      Posted On: 20 JUL 2020 2:37PM by PIB Kolkata

    নয়াদিল্লী, ২০ জুলাই, ২০২০


    

    কেন্দ্রীয় খাদ্য প্রক্রিয়াকরণ শিল্প দপ্তরের মন্ত্রী শ্রীমতি হরসিমরত কৌর বাদল বলেছেন, জোরাম মেগা ফুডপার্ক প্রত্যক্ষ ও পরোক্ষভাবে ৫ হাজার কর্মসংস্থানের সৃষ্টি করবে। এই প্রকল্পে প্রায় ২৫০০০ কৃষক উপকৃত হবেন। মিজোরামে এই ফুড পার্ক অনলাইনের মাধ্যমে উদ্বোধন করবার সময় শ্রীমতি বাদল আরও বলেছেন, এই পার্কে অতিরিক্ত আড়াইশো কোটি টাকা বিনিয়োগ করা হয়েছে। এখানে ৩০টি খাদ্য প্রক্রিয়াকরণ শিল্প সংস্থা কাজ শুরু করেছে। আশা করা যায় এখান থেকে বার্ষিক ৪৫০-৫০০ কোটি টাকার ব্যবসা-বাণিজ্য হবে। অনলাইনের মাধ্যমে এই অনুষ্ঠানে খাদ্য প্রক্রিয়াকরণ শিল্প দপ্তরের প্রতিমন্ত্রী শ্রী রামেশ্বর তেলী, উত্তর পূর্বাঞ্চল দপ্তরের প্রতিমন্ত্রী ডঃ জীতেন্দ্র সিং, মিজোরামের মুখ্যসচিব ডঃ শ্রী লালুনমাওইয়া চুয়াউঙ্গো, মিজোরামের শিল্প ও বাণিজ্য মন্ত্রী ডঃ আর লালথাংগিয়ানা, মিজোরামের বিদ্যুৎ মন্ত্রী শ্রী আর লালজিরলিয়ানা, লোকসভার সাংসদ শ্রী সি লালরোসাংগা উপস্থিত ছিলেন।


    
    কেন্দ্রীয় খাদ্য প্রক্রিয়াকরণ শিল্প মন্ত্রী জানান এই ফুড পার্কে অত্যাধুনিক পরিকাঠামোর ব্যবস্থা করা হয়েছে- যারফলে মিজোরাম এবং সন্নিহিত অঞ্চলের কৃষক, উৎপাদক এবং উপভোক্তারা প্রচুর উপকৃত হবেন। এই পার্ক রাজ্যে খাদ্য প্রক্রিয়াকরণ শিল্পের উন্নতিতে সাহায্য করবে। মিজোরামের প্রথম ফুড পার্ক- মেসার্স জোরাম মেগা ফুড পার্ক, কোলাসিব জেলার খামরাং গ্রামে গড়ে উঠেছে।


    
    শ্রীমতি বাদল জানান, তাঁর মন্ত্রক উত্তর পূর্বাঞ্চলে মোট ৮৮টি প্রকল্পের অনুমোদন দিয়েছে। ইতিমধ্যেই ৪১টি প্রকল্প বাস্তবায়িত হয়েছে। প্রায় ১ হাজার কোটি টাকার এই প্রকল্পগুলিতে ৫২০ কোটি টাকা ভর্তুকির ব্যবস্থা করা হয়েছে। মন্ত্রী জানান উত্তর পূর্বাঞ্চলে যখন সব প্রকল্পগুলি কাজ শুরু করবে তখন এখান থেকে ৮ লক্ষ ৬৬ হাজার মেট্রিক টন কৃষি পণ্য প্রক্রিয়াকরণ হবে যার মোট আর্থিক মূল্য দাঁড়াবে প্রায় ২,১৬৬ কোটি টাকা।


    
    মন্ত্রী আরও জানান বিনিয়োগকারীরা যাতে ভারতে স্বচ্ছ এবং সহজে বিনিয়োগ করতে পারেন কেন্দ্র তার জন্য অঙ্গীকারবদ্ধ। সরকার খাদ্য প্রক্রিয়াকরণে ‘মেক ইন ইন্ডিয়া’ প্রকল্পে বিশেষ গুরুত্ব দিচ্ছে। কৃষকদের আয় দ্বিগুন করার জন্য প্রধানমন্ত্রী শ্রী নরেন্দ্র মোদীর নেতৃত্বে দেশে খাদ্য প্রক্রিয়াকরণ শিল্পকে বিশেষ জোর দেওয়া হয়েছে- এর মাধ্যমে ‘মেক ইন ইন্ডিয়া’ উদ্যোগও বাস্তবায়িত হবে।


    
    উত্তর পূর্বাঞ্চল উন্নয়ন মন্ত্রকের প্রতিমন্ত্রী ডঃ জীতেন্দ্র সিং জানিয়েছেন, এই অঞ্চলের উন্নয়ন ত্বরান্বিত করতে প্রধানমন্ত্রী সমস্ত মন্ত্রককে এখানের জন্য প্রকল্প রূপায়ণের ওপর গুরুত্ব দিয়েছেন।


    
    খাদ্য প্রক্রিয়াকরণ শিল্প মন্ত্রকের প্রতিমন্ত্রী শ্রী রামেশ্বর তেলী জানিয়েছেন, এই মেগা ফুড পার্কটি তৈরিতে মিজোরাম সরকার সাহায্যের হাত বাড়িয়ে দিয়েছে। ৫৫ একর জমি ওপর বিস্তৃত এই ফুট পার্ক তৈরিতে খরচ হয়েছে ৭৫ কোটি ২০ লক্ষ টাকা। জোরাম মেগা ফুড পার্ক সংশ্লিষ্ট অঞ্চলের শস্য নষ্ট হওয়াকেই কমাবে না, একইসঙ্গে নতুন নতুন খাদ্য সামগ্রী উৎপাদনে সাহায্য করবে। এই পার্কের মাধ্যমে কৃষকরা তাদের উৎপাদিত পণ্য সামগ্রীর ন্যায্য দাম পাবেন- এরফলে তাদের আয় বাড়বে।


    
    মেসার্স জোরাম মেগা ফুড পার্ক প্রাইভেট লিমিটেডের ফলে মিজোরামের কোলাসিব, মামিত ও আইজল জেলার পাশাপাশি অসমের কাছার ও হাইলাকান্দি জেলার জনসাধারণও উপকৃত হবেন। মেগা ফুড পার্ক প্রকল্পে কেন্দ্র ৫০ কোটি টাকার আর্থিক সাহায্য দিয়ে থাকে। বর্তমানে বিভিন্ন রাজ্যে ১৮টি এ ধরণের প্রকল্পের কাজ চলছে। ১৯টি প্রকল্পের কাজ শেষ হয়ে গেছে- সেখানে উৎপাদনও শুরু হয়েছে। উত্তর পূর্বাঞ্চলে ৬টি এ ধরণের প্রকল্পের কাজ চলছে, আসাম ও মিজোরামে একটি করে প্রকল্প ইতিমধ্যেই চালু হয়েছে।


    

    CG/CB/NS

    
    
    (Release ID: 1639981) Visitor Counter : 5
    
    
      Read this release in: Assamese , English , Urdu , Hindi , Manipuri , Punjabi , Tamil