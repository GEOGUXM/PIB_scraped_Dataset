      সড়কপরিবহণওমহাসড়কমন্ত্রক

      শ্রী গড়করি হরিয়ানায় ২০ হাজার কোটি টাকার একাধিক নতুন অর্থনৈতিক করিডর প্রকল্পের উদ্বোধন ও শিলান্যাস করলেন
      Posted On: 14 JUL 2020 5:01PM by PIB Kolkata


    নয়াদিল্লি, ১৪ জুলাই, ২০২০


    

    কেন্দ্রীয় সড়ক পরিবহণ ও মহাসড়ক মন্ত্রী শ্রী নীতিন গড়করি আজ ওয়েবকাস্টের মাধ্যমে হরিয়ানায় প্রায় ২০ হাজার কোটি টাকার নতুন অর্থনৈতিক করিডরের অঙ্গ হিসাবে একাধিক প্রকল্পের উদ্বোধন ও শিলান্যাস করেছেন। অনুষ্ঠানে পৌরহিত্য করেন হরিয়ানার মুখ্যমন্ত্রী শ্রী মনোহর লাল।


    
    আজ রাজ্যে যে সমস্ত প্রকল্পের উদ্বোধন হয়েছে, তার মধ্যে রয়েছে – জাতীয় মহাসড়ক ৩৩৪বি – এর রোহনা/হাসানগড় থেকে ঝাঁঝর শাখার ৩৫.৪৫ কিলোমিটার অংশটিকে চারলেন বিশিষ্ট করা; ৭১ নম্বর জাতীয় মহাসড়কের পাঞ্জাব – হরিয়ানা সীমান্ত থেকে ঝিন্দ পর্যন্ত ৭০ কিলোমিটার অংশ চারলেন বিশিষ্ট করা এবং ৭০৯ নম্বর জাতীয় সড়কের ৮৫.৩৬ কিলোমিটার অংশ দু’লেন বিশিষ্ট করা।


    
    এছাড়াও, আজ যে সমস্ত প্রকল্পের শিলান্যাস হয়েছে, তার মধ্যে রয়েছে – ১৫২ডি জাতীয় সড়কে ইসমাইলপুর থেকে নার্নাউল পর্যন্ত ২২৭ কিলোমিটার অংশ ছয় লেন বিশিষ্ট করে সেটিকে গ্রিন ফিল্ড এক্সপ্রেসওয়ে’তে পরিণত করা, ৩৫২ ডব্লিউ জাতীয় মহাসড়কের গুরুগ্রাম – রিওয়াড়ি শাখার ৪৬ কিলোমিটার দীর্ঘ অংশকে চার লেন বিশিষ্ট করা, ১৪.৪ কিলোমিটার দীর্ঘ রিওয়াড়ি বাইপাস-কে চার লেন বিশিষ্ট করা, ১১ নম্বর জাতীয় মহাসড়কের রিওয়াড়ি-আতেলি মান্ডি শাখার ৩০.৪৫ কিলোমিটার অংশকে চার লেন বিশিষ্ট করা প্রভৃতি রয়েছে।


    
    এই উপলক্ষে শ্রী গড়করি বলেন, নতুন এই প্রকল্পগুলি রাজ্যের মানুষের কাছে সুষ্ঠু যাতায়াতে গুরুত্বপূর্ণ ভূমিকা নেবে। সেই সঙ্গে, পার্শ্ববর্তী রাজ্যগুলিতেও দ্রুত পৌঁছনো সম্ভব হবে। জাতীয় মহাসড়কগুলিতে যানজট এড়াতে এই প্রকল্পগুলি গুরুত্বপূর্ণ ভূমিকা পালন করবে। এমনকি, মাত্র ২ ঘন্টাতেই দিল্লি বিমানবন্দরে পৌঁছনো সম্ভব হবে। তিনি আরও বলেন, কেন্দ্রীয় সরকার সমগ্র দেশের অগ্রগতি ও সমৃদ্ধিতে দায়বদ্ধ। বর্তমান কেন্দ্রীয় সরকারের মেয়াদের প্রথম দু’বছরের মধ্যেই ২ লক্ষ কোটি টাকার বিভিন্ন কর্মসূচির কাজ শেষ হয়ে যাবে বলেও শ্রী গড়করি মন্তব্য করেন। তিনি সরল করে বলেন, প্রধানমন্ত্রী ভারতকে ৫ লক্ষ কোটি মার্কিন ডলারের অর্থনীতিতে পরিণত করতে ১০০ লক্ষ কোটি টাকার পরিকাঠামো উন্নয়নমূলক প্রকল্পের পরিকল্পনা করেছেন।


    
    শ্রী গড়করি রাজ্যের মুখ্যমন্ত্রীকে জাতীয় মহাসড়ক প্রকল্পগুলির জন্য জমি অধিগ্রহণ প্রক্রিয়া দ্রুত শেষ করার অনুরোধ জানান। তিনি রাজ্যের মুখ্যমন্ত্রী ক্ষুদ্র ও মাঝারি শিল্প ক্ষেত্রের জন্য ইন্ডাস্ট্রিয়াল ক্লাস্টার গড়ে তোলার প্রয়াসে যুক্ত হওয়ার আহ্বান জানিয়ে বলেন, জাতীয় মহাসড়কগুলি বরাবর স্মার্ট সিটি ও স্মার্ট ভিলেজ গড়ে তোলার পাশাপাশি, খাদি ও গ্রামোদ্যোগ শিল্পের বিকাশ ঘটানো সম্ভব। আগামী ৫ বছরে ক্ষুদ্র ও মাঝারি শিল্প ক্ষেত্রে ৫ কোটি কর্মসংস্থানের লক্ষ্যে তাঁর মন্ত্রক যে পরিকল্পনা গ্রহণ করেছে, সে কথাও শ্রী গড়করি উল্লেখ করেন।


    
    হরিয়ানার মুখ্যমন্ত্রী মনোহর লাল সড়ক প্রকল্পের ক্ষেত্রে রাজ্যের অনুরোধ রাখার জন্য শ্রী গড়করিকে ধন্যবাদ দেন। তিনি বলেন, এই সড়ক প্রকল্পগুলি রাজ্যে শিল্প ও বাণিজ্যিক ক্ষেত্রে ইতিবাচক প্রভাব ফেলবে। আগামী ২-৩ বছরে রাজ্যে ৬০ হাজার কোটি টাকা বিনিয়োগ করে ১ হাজার ৫০০ কিলোমিটারেরও বেশি মহাসড়ক ও এক্সপ্রেসওয়ে গড়ে তোলা হবে। অনুষ্ঠানে অন্যান্যদের মধ্যে কেন্দ্রীয় মন্ত্রী অবসরপ্রাপ্ত জেনারেল ভি কে সিং, শ্রী রাও ইন্দরজিৎ সিং, শ্রী কৃষাণ পাল গুর্জর, শ্রী রতন লাল কাটারিয়া, রাজ্যের উপ-মুখ্যমন্ত্রী শ্রী ডি চৌটালা ওয়েবইনারের মাধ্যমে যোগ দেন।


    

    
    CG/BD/SB

    
    
    (Release ID: 1638605) Visitor Counter : 7
    
    
      Read this release in: English , Urdu , Marathi , Hindi , Manipuri , Punjabi , Tamil , Telugu