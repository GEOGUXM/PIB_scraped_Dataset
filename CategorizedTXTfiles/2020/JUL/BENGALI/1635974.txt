      বিজ্ঞানওপ্রযুক্তিমন্ত্রক

      বিজ্ঞান, প্রযুক্তি ও উদ্ভাবনী নীতি (এসটিআইপি), ২০২০ প্রণয়নে শিল্পসংস্থার শীর্ষ নেতৃত্বের কাছ থেকে পরামর্শ গ্রহণের জন্য প্রথম উচ্চস্তরীয় বৈঠক
      Posted On: 02 JUL 2020 5:30PM by PIB Kolkata


    নয়াদিল্লি, ২ জুলাই, ২০২০


    

    নতুন বিজ্ঞান, প্রযুক্তি ও উদ্ভাবনী নীতি (এসটিআইপি), ২০২০ প্রণয়নে শিল্পসংস্থার শীর্ষ নেতৃত্বের কাছ থেকে পরামর্শ গ্রহণের জন্য প্রথম উচ্চস্তরীয় বৈঠক ২ থেকে ৩ জুলাই অনুষ্ঠিত হবে। বিজ্ঞান নীতি ফোরাম এবং বণিকসভা সিআইআই-এর সহযোগিতায় এসটিআইপি, ২০২০-র সচিবালয়ের উদ্যোগে ভার্চ্যুয়াল প্ল্যাটফর্মের মাধ্যমে এই বৈঠকের আয়োজন করা হয়েছে। এসটিআইপি, ২০২০ নীতি নির্ধারণ প্রক্রিয়ার সমন্বয়সাধনের জন্য দেশের মুখ্য বিজ্ঞান উপদেষ্টা কার্যালয় এবং বিজ্ঞান ও প্রযুক্তি বিভাগ যৌথভাবে এসটিআইপি সচিবালয় তৈরি করেছে।
    
    ভারত সরকারের মুখ্য বিজ্ঞান উপদেষ্টা অধ্যাপক কে বিজয় রাঘবনের সভাপতিত্বে এবং ভারত সরকারের বিজ্ঞান ও প্রযুক্তি বিভাগের সচিব অধ্যাপক আশুতোষ শর্মার পৌরোহিত্যে আসন্ন এসটিআইপি, ২০২০-তে শীর্ষ স্থানীয় শিল্প সংস্থার পরামর্শ প্রদানের আহ্বান জানানো হয়েছে। শিল্পসংস্থার নেতৃত্ব এসটিআইপি সম্পর্কে যে চিন্তাভাবনা ও পরামর্শগুলি প্রদান করবেন, আগামীদিন তা এসটিআইপি নীতি তৈরিতে অন্তর্ভুক্ত করা হবে।
    
    ফোর্বস মার্শাল, ভারত ফোর্জ, ইনফোসিস, টিভিএস, রিনিউ পাওয়ার লিমিটেড, ক্যাডিলা ফার্মাসিউটিক্যালস, থার্ম্যাক্স, টাটা কেমিক্যালস, ইএলআইসিও লিমিটেড, টাটা স্টিল, সিরাম ইনস্টিটিউট অফ ইন্ডিয়া সহ একাধিক শিল্প সংস্থার প্রতিনিধিরা এসটিআইপি, ২০২০-তে অংশ নেবেন এবং তাঁদের মতামত ব্যক্ত করবেন।
    
    বিজ্ঞান, প্রযুক্তি এবং উদ্ভাবনী নীতি গঠনের জন্য বিভিন্ন বিষয় নজরে রাখা হচ্ছে। বৃহত্তর আর্থ-সামাজিক কল্যাণে এবং গবেষণা ও প্রযুক্তি ক্ষেত্রের বিকাশে কিভাবে এসটিআইপি-কে ব্যবহার করা যায় সেদিকেও গুরুত্ব দেওয়া হচ্ছে। বিজ্ঞান, প্রযুক্তি ও উদ্ভাবনী নীতি গ্রহণ কোভিড-১৯ সঙ্কটের প্রেক্ষাপটে বিশেষ তাৎপর্যপূর্ণ। আশা করা যাচ্ছে, এ বছরের শেষে এই নীতি প্রকাশ পাবে।
    
    এসটিআইপি, ২০২০ প্রণয়ন প্রক্রিয়াটি চারটি ভাগে সংগঠিত হয়েছে। এই নীতি-নির্ধারণে পরামর্শদানের জন্য প্রায় ১৫ হাজারেরও বেশি প্রতিনিধি যুক্ত রয়েছেন। এই নীতির খসড়া প্রক্রিয়া গঠনের জন্য বিশেষজ্ঞদের থেকে বিষয়ভিত্তিক পরামর্শ চাওয়া হবে। পরবর্তী পর্যায়ে রাজ্য এবং মন্ত্রকের পরামর্শও যুক্ত করা হবে।শেষে, শীর্ষস্তরীয় বিভিন্ন অংশীদারদের মতামতও গ্রহণ করা হবে।


    

    CG/SS/DM

    
    
    (Release ID: 1635974) Visitor Counter : 9
    
    
      Read this release in: English , Urdu , Hindi , Manipuri , Punjabi , Tamil