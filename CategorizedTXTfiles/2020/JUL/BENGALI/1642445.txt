      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 30 JUL 2020 7:00PM by PIB Kolkata


    নয়াদিল্লি, ৩০ জুলাই, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য; ভারতে কোভিড-১৯ এ সুস্থতার সংখ্যা ১০ লক্ষের মাইল ফলক অতিক্রম করেছে; পর পর ৭ দিন দৈনিক ৩০ হাজারেরও বেশি রোগী আরোগ্য লাভ করেছেন; ১৬টি রাজ্য/কেন্দ্রশাসিত অঞ্চলে সুস্থতার হার জাতীয় গড় হার ৬৪.৪৪ শতাংশের তুলনায় বেশি

    ভারতে কোভিড-১৯ এ সুস্থতার দিক থেকে ১০ লক্ষের মাইল ফলক অতিক্রম করেছে। এ নিয়ে পরপর ৭ দিন দৈনিক সুস্থতার সংখ্যা ৩০ হাজারেরও বেশি। জুলাইয়ের প্রথম সপ্তাহে দৈনিক গড়ে সুস্থতার সংখ্যা প্রায় ১৫ হাজার থেকে বেড়ে আলোচ্য মাসের শেষ সপ্তাহে তা প্রায় ৩৫ হাজারে পৌঁছেছে। গত ২৪ ঘন্টায় সুস্থ হয়েছেন ৩২ হাজার ৫৫৩ জন। এর ফলে, সুস্থতার সংখ্যা বেড়ে হয়েছে ১০ লক্ষ ২০ হাজার ৫৮২। একইভাবে, সুস্থতার হারও আজ বেড়ে হয়েছে ৬৪.৪৪ শতাংশ। কোভিড-১৯ এ সুস্থতার সংখ্যা আক্রান্তের তুলনায় আরও বেড়ে হয়েছে ৪ লক্ষ ৯২ হাজার ৩৪০। এ থেকেই স্পষ্ট হয় যে, নিশ্চিতভাবে আক্রান্তের সংখ্যা ৫ লক্ষ ২৮ হাজার ২৪২ জনের তুলনায় সুস্থতার সংখ্যা ১.৯ গুণ বেশি। ১৬টি রাজ্য/কেন্দ্রশাসিত অঞ্চলে সুস্থতার হার জাতীয় গড় হারের তুলনায় বেশি। বিশ্বব্যাপী গড় মৃত্যু হারের তুলনায় ভারতে মৃত্যু হার ২.২১ শতাংশ। ২৪টি রাজ্য/কেন্দ্রশাসিত অঞ্চলে মৃত্যু হার জাতীয় গড় হারের তুলনায় কম। এমনকি, ৮টি রাজ্য/কেন্দ্রশাসিত অঞ্চলে করোনায় মৃত্যু হার ১ শতাংশের নীচে।
    বিস্তারিত বিবরণের জন্য https://pib.gov.in/PressReleasePage.aspx?PRID=1642388 – এই লিঙ্কে ক্লিক করুন।
    
    ভারতে মোট করোনা-নমুনা পরীক্ষা ১ কোটি ৪২ লক্ষ; প্রতি ১০ লক্ষে নমুনা পরীক্ষার সংখ্যা বেড়ে ১৩ হাজার ১৮১; ২১টি রাজ্য/কেন্দ্রশাসিত অঞ্চলে নমুনা পরীক্ষায় নিশ্চিতভাবে করোনায় আক্রান্তের হার ১০ শতাংশেরও কম
    দেশে গত ২৪ ঘন্টায় ৪ লক্ষ ৪৬ হাজার ৬৪২টি নমুনা পরীক্ষা হয়েছে। সাপ্তাহিক-ভিত্তিতে দৈনিক গড় নমুনা পরীক্ষার হার বেড়ে জুলাইয়ের প্রথম সপ্তাহে ২ লক্ষ ৪০ হাজার থেকে আলোচ্য মাসের শেষ সপ্তাহে ৪ লক্ষ ৬৮ হাজারে পৌঁছেছে। দেশে নমুনা পরীক্ষাগারের সংখ্যা ক্রমশ বেড়ে চলেছে। আজ পর্যন্ত সরকারি ও বেসরকারি মিলিয়ে নমুনা পরীক্ষাগারের সংখ্যা ১ হাজার ৩২১। বর্তমানে ২১টি রাজ্য/কেন্দ্রশাসিত অঞ্চলে নমুনা পরীক্ষায় নিশ্চিতভাবে করোনায় আক্রান্ত হওয়ার হার ১০ শতাংশেরও কম।
    বিস্তারিত বিবরণের জন্য https://pib.gov.in/PressReleasePage.aspx?PRID=1642386 – এই লিঙ্কে ক্লিক করুন।
    
    কেন্দ্রীয় স্বরাষ্ট্র মন্ত্রকের আনলক-৩-এর নির্দেশিকা জারি, কন্টেনমেন্ট জোনের বাইরে আরও কাজের দরজা খুলে যাবে; কন্টেনমেন্ট জোনে ৩১ আগস্ট পর্যন্ত লকডাউন কঠোরভাবে বলবৎ থাকছে
    কেন্দ্রীয় স্বরাষ্ট্র মন্ত্রকের নতুন নির্দেশিকা - কন্টেনমেন্ট জোনের বাইরের এলাকাগুলিতে আরও কাজকর্ম চালু করার জন্য আজ কেন্দ্রীয় স্বরাষ্ট্র মন্ত্রক নতুন নির্দেশিকা জারি করেছে।পয়লা আগস্ট থেকে কার্যকর হবে আনলক-৩। ধীরে ধীরে কাজকর্ম পুনরায় চালু করার প্রক্রিয়া আরও বাড়ানো হয়েছে এই পর্যায়ে। এদিন জারি করা এই নতুন নির্দেশিকা রাজ্য ও কেন্দ্রশাসিত অঞ্চলগুলির কাছ থেকে প্রাপ্ত প্রতিক্রিয়া এবং কেন্দ্রীয় মন্ত্রক ও সংশ্লিষ্ট দপ্তরগুলির সঙ্গে পরামর্শের ভিত্তিতে তৈরি করা হয়েছে।
    নতুন নির্দেশিকার মুখ্য বৈশিষ্ট্যগুলি হল –
    ব্যক্তিদের রাত্রিকালীন চলাচলের নিষেধাজ্ঞাগুলি (নাইট কারফিউ) তুলে দেওয়া হয়েছে।
    ৫ই আগস্ট থেকে যোগ প্রতিষ্ঠান এবং জিমগুলি খোলার অনুমতি দেওয়া হয়েছে। তবে, এক্ষেত্রে কোভিড-১৯ সংক্রমণ মোকাবিলায় সামাজিক দূরত্ববিধি সুনিশ্চিত করতে হবে। এর জন্য স্বাস্থ্য ও পরিবারকল্যাণ মন্ত্রক স্ট্যান্ডার্ড অপারেটিং প্রসিডিওর (এসওপি) জারি করবে।
    সামাজিক দূরত্ববিধি মেনে স্বাধীনতা দিবসের অনুষ্ঠানের অনুমতি দেওয়া হবে। তবে এক্ষেত্রেও মাস্ক পরার মতো স্বাস্থ্যবিধি মেনে চলতে হবে। এর জন্য কেন্দ্রীয় স্বরাষ্ট্র মন্ত্রকের ২১শে জুলাই জারি করা নির্দেশিকা অনুসরণ করতে হবে।
    রাজ্য এবং কেন্দ্রশাসিত অঞ্চলগুলির সঙ্গে পরামর্শের পর সিদ্ধান্ত নেওয়া হয়েছে যে স্কুল, কলেজ এবং কোচিং প্রতিষ্ঠানগুলি ৩১শে আগস্ট পর্যন্ত বন্ধ থাকবে।
    ‘বন্দে ভারত’ মিশনের আওতায় সীমিত পদ্ধতিতে যাত্রীদের আন্তর্জাতিক বিমানে ভ্রমণ করার অনুমতি দেওয়া হয়েছে। পরবর্তীতে ক্রমপর্যায়ে তা আরও বাড়ানো হবে।
    বিস্তারিত বিবরণের জন্য https://pib.gov.in/PressReleasePage.aspx?PRID=1642115 – এই লিঙ্কে ক্লিক করুন।
    
    অল ইন্ডিয়া ইন্সটিটিউট অফ আয়ুর্বেদ প্রতিষ্ঠানে কোভিড-১৯ রোগীদের বিনামূল্যে নমুনা পরীক্ষা ও চিকিৎসা পরিষেবা পাওয়া যাচ্ছে
    নতুন দিল্লির অল ইন্ডিয়া ইন্সটিটিউট অফ আয়ুর্বেদ প্রতিষ্ঠানের পক্ষ থেকে কোভিড-১৯ স্বাস্থ্য কেন্দ্রে রোগীদের বিনামূল্যে নমুনা পরীক্ষা ও চিকিৎসা পরিষেবা দানের কাজ শুরু হয়েছে। কেন্দ্রীয় আয়ুর্বেদ দপ্তরের মন্ত্রী শ্রী শ্রীপাদ নায়েক মঙ্গলবার প্রতিষ্ঠানের কোভিড-১৯ স্বাস্থ্য কেন্দ্রটি পরিদর্শনে গিয়ে সেখানকার চিকিৎসা ব্যবস্থা পর্যালোচনা করেন। স্বাস্থ্য কেন্দ্রটি ঘুরে দেখার সময় মন্ত্রী জানান, সব ধরনের রোগীদের নিখরচায় নমুনা পরীক্ষা এবং চিকিৎসা পরিষেবার সুযোগ দেওয়া হবে। এই উপলক্ষে তিনি কোভিড-১৯ স্বাস্থ্য কেন্দ্রে একটি ইন্টেনসিভ কেয়ার ইউনিটের সূচনা করেন।
    বিস্তারিত বিবরণের জন্য https://pib.gov.in/PressReleasePage.aspx?PRID=1642256 – এই লিঙ্কে ক্লিক করুন।
    
    ব্যাঙ্ক এবং এনবিএফসি-র প্রতিনিধিদের সঙ্গে প্রধানমন্ত্রীর বৈঠক
    প্রধানমন্ত্রী শ্রী নরেন্দ্র মোদী আজ ব্যাঙ্ক এবং নন-ব্যাঙ্কিং আর্থিক প্রতিষ্ঠানগুলির প্রতিনিধিদের সঙ্গে ভবিষ্যৎ কর্মপন্থা নির্ধারণের জন্য একটি বৈঠকে যোগ দিয়েছেন।
    বৈঠকে আর্থিক এবং ব্যাঙ্কিং ব্যবস্থাপনার উন্নয়নের ক্ষেত্রে গুরুত্বপূর্ণ ভূমিকা নিয়ে আলোচনা হয়েছে। এই প্রসঙ্গে উল্লেখযোগ্য যে, মূলধনের চাহিদা মেটাতে ক্ষুদ্র শিল্পোদ্যোগী, স্বনির্ভর গোষ্ঠীর সদস্যরা এবং কৃষকরা যাতে বিভিন্ন প্রতিষ্ঠান থেকে ঋণ গ্রহণ করেন সে বিষয়ে উৎসাহ দেওয়ার প্রয়োজন রয়েছে। স্থিতিশীল মূলধন বৃদ্ধির জন্য প্রত্যেকটি ব্যাঙ্ককে তার নীতি এবং উদ্যোগের পর্যালোচনা করতে হবে। সমস্ত প্রস্তাব একই মানদণ্ডে ব্যাঙ্কগুলিকে বিচার করলে চলবে না, যথোচিত প্রস্তাবগুলিকে শনাক্ত করে প্রয়োজনীয় ব্যবস্থা নিতে হবে যার মাধ্যমে যাঁদের প্রয়োজন তাঁরা অর্থের যোগান পাবেন এবং ব্যাঙ্কগুলিও পূর্বের অনুৎপাদক সম্পদের মতো সমস্যার সম্মুখীন হবে না।
    বিস্তারিত বিবরণের জন্য https://pib.gov.in/PressReleasePage.aspx?PRID=1642178 – এই লিঙ্কে ক্লিক করুন।


    
    শ্রী নরেন্দ্র মোদী এবং শ্রী প্রবীন্দ জুগনাউথ মরিশাস সুপ্রিম কোর্টের নতুন ভবন যৌথভাবে উদ্বোধন করেছেন
    প্রধানমন্ত্রী শ্রী নরেন্দ্র মোদী এবং মরিশাসের প্রধানমন্ত্রী শ্রী প্রবীন্দ জুগনাউথ আজ মরিশাস সুপ্রিম কোর্টের নতুন ভবনের ভিডিও কনফারেন্সের মাধ্যমে যৌথভাবে উদ্বোধন করেছেন। রাজধানী পোর্ট ল্যুই-এ কোভিড মহামারীর পর ভারতের সহযোগিতায় এটি প্রথম পরিকাঠামো উন্নয়ন কর্মসূচির আওতায় উদ্বোধন। ভারত সরকারের অর্থানুকূল্যে ২ কোটি ৮১ লক্ষ ২০ হাজার মার্কিন ডলারের সমতুল অর্থে এই ভবনটি নির্মিত হয়েছে। প্রধানমন্ত্রী শ্রী মোদী এই উপলক্ষে আয়োজিত অনুষ্ঠানে জানিয়েছেন, ভারতের উন্নয়নমূলক সহযোগিতার মূল দর্শন হ’ল, মানব-কেন্দ্রিক উদ্যোগ। ভারত এবং মরিশাসের মধ্যে মানব-কেন্দ্রিক উন্নয়নমূলক প্রকল্পগুলি দুটি দেশের নিবিড় সম্পর্কে আরও মজবুত করেছে। প্রধানমন্ত্রী জানিয়েছেন, মরিশাসের নতুন এই সুপ্রিম কোর্ট ভবনটি আধুনিক নক্শায় নির্মিত। মরিশাসের বিচার-ব্যবস্থার সঙ্গে সাযুজ্য রেখে এখানে সবধরনের অত্যাধুনিক ব্যবস্থার সংস্থান রয়েছে। দুটি দেশের মূল্যবোধের প্রতিফলন হ’ল এই ভবন। এ প্রসঙ্গে তিনি জানিয়েছেন, নির্দিষ্ট সময়ের মধ্যে নির্ধারিত খরচের তুলনায় কম খরচে এই ভবনটি নির্মিত হয়েছে। শ্রী মোদী বলেছেন, সহযোগিতামূলক অংশীদারিত্বের যে উদ্যোগ ভারত নিয়েছে, তার মূলে রয়েছে মরিশাসের সঙ্গে উন্নয়নমূলক সহযোগিতা। তিনি জোর দিয়ে বলেছেন, সহযোগিতামূলক উন্নয়নে ভারত কখনই রাজনৈতিক বা বাণিজ্যিক দিক বিবেচনা করে কোনও শর্ত আরোপ করে না। ভারতের সহযোগিতামূলক উন্নয়নের মূল নীতি হ’ল – আমাদের অংশীদারিত্বকে সম্মান দেওয়া এবং বিভিন্ন উন্নয়নমূলক কাজকর্ম থেকে যে শিক্ষা আমরা পাই, তা সকলের মধ্যে ভাগ করে নিই। এই প্রসঙ্গে তিনি জোর দিয়ে বলেন, ভারতে উন্নয়নমূলক সহযোগিতা ‘সম্মান’, ‘বৈচিত্র্য’, ‘ভবিষ্যতের প্রতি যত্নবান হওয়া’ এবং ‘স্থিতিশীল উন্নয়ন’ – এর উপর দাঁড়িয়ে রয়েছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1642276 – এই লিঙ্কে ক্লিক করুন।
    
    খাদি গ্রামোদ্যোগ কমিশনের কাছ থেকে ভারতীয় রেডক্রস সোস্যাইটি ১ লক্ষ ৮০ হাজার ফেস মাস্ক কিনবে
    উচ্চ গুণমান এবং সুলভ হওয়ার কারণে সারা দেশে খাদি নির্মিত ফেস মাস্কের জনপ্রিয়তা ক্রমশ বাড়ছে। এদিকে খাদি ও গ্রামোদ্যোগ কমিশন সম্প্রতি ভারতীয় রেড ক্রস সোস্যাইটির কাছ থেকে এ ধরনের ১ লক্ষ ৮০ হাজার ফেস মাস্ক সরবরাহের বরাত দিয়েছে। কমিশনের পক্ষ থেকে জানানো হয়েছে, রেড ক্রস সোস্যাইটিকে সরবরাহ করা মাস্কগুলি ১০০ শতাংশই ডবল ট্যুইস্টেড হ্যান্ডিক্র্যাফট কটন ফ্যাবরিক থেকে তৈরি করা হবে। মাস্কগুলিতে বাদামী রঙ সহ রক্তিম বর্ণের ছাপ থাকবে। রেড ক্রস সোস্যাইটির জন্য কমিশন ত্রিস্তর বিশিষ্ট এই মাস্কগুলি বিশেষ নক্শায় বানানোর সিদ্ধান্ত নিয়েছে। প্রতিটি মাস্কের বা-দিকে ভারতীয় রেড ক্রস সোস্যাইটির প্রতীকের ছাপ থাকবে।
    বিস্তারিত বিবরণের জন্য https://pib.gov.in/PressReleasePage.aspx?PRID=1642274 – এই লিঙ্কে ক্লিক করুন।
    
    
    
    
    
    পিআইবি’র আঞ্চলিক কার্যালয় থেকে প্রাপ্ত তথ্য
    
    • চন্ডীগড় : কেন্দ্রশাসিত এই অঞ্চলের প্রশাসক জনবহুল এলাকা ও বাজার চত্বর, যেখানে সামাজিক দূরত্ববিধি লঙ্ঘনের ঘটনা প্রায়শই ঘটছে, সেখানে নজরদারি আরও জোরদার করার জন্য চন্ডীগড় পুর নিগমের কমিশনারকে নির্দেশ দিয়েছেন।
    
    • পাঞ্জাব : রাজ্যের মুখ্যমন্ত্রীর নির্দেশ অনুসারে, যাত্রীবাহী বাসগুলিতে কোভিড-১৯ সংক্রান্ত নীতি-নির্দেশিকা কঠোরভাবে বলবৎ করার জন্য সারা রাজ্য জুড়ে বিশেষ অভিযান চালানো হচ্ছে। পরিবহণ দপ্তরকে সমস্ত বাসস্ট্যান্ডে মাস্ক, স্যানিটাইজার ও দস্তানার পর্যাপ্ত যোগান বজায় রাখার নির্দেশ দেওয়া হয়েছে।
    
    • হরিয়ানা : রাজ্যের মুখ্যমন্ত্রী আগামী ১০ দিনে ৯টি নতুন কোভিড-১৯ পরীক্ষাগার স্থাপনের জন্য আধিকারিকদের নির্দেশ দিয়েছেন এবং বলেছেন, তৃতীয় পর্যায়ের আনলকের সময় মাস্ক ব্যবহারে সাধারণ মানুষকে উৎসাহিত করতে বিশেষ অভিযান চালাতে।
    
    • হিমাচল প্রদেশ : রাজ্যের মুখ্যমন্ত্রী বলেছেন, কোভিড-১৯ মহামারীর সময় তথ্য প্রযুক্তির সদ্ব্যবহারে ভালো পরিণাম মিলেছে। তিনি বলেন, তথ্য প্রযুক্তিকে কাজে লাগিয়ে রাজ্য সরকার নিয়মিতভাবে জেলাস্তরীয় আধিকারিকদের সঙ্গে কোভিড-১৯ পরিস্থিতি নিয়ে আলোচনা করেছেন এবং সামগ্রিক অবস্থা পর্যালোচনা করেছে।
    
    • কেরল : রাজ্যে আজ নতুন করে আরও ৩ জনের করোনায় মৃত্যুর খবর মিলেছে। এর ফলে, রাজ্যে মৃতের সংখ্যা বেড়ে ৭১ হয়েছে। গতকাল আরও ৯০৩ জনের সংক্রমণের খবর মেলায় ১০ হাজার ৩৫০ জন রোগী চিকিৎসাধীন রয়েছেন।
    
    • তামিলনাডু : কেন্দ্রশাসিত পন্ডিচেরীতে আজ আরও ১ জনের মৃত্যু হওয়ায় করোনায় মৃতের সংখ্যা বেড়ে হয়েছে ৪৮। নিশ্চিতভাবে করোনায় আক্রান্তের সংখ্যা ১ হাজার ২৯২। তামিলনাডু সরকার কোভিড-১৯ লকডাউনের মেয়াদ আগামী ৩১শে আগস্ট পর্যন্ত বাড়িয়েছে। এদিকে রাজ্যে গতকাল আরও ৮২ জনের মৃত্যুর খবর মেলায় করোনায় মৃতের সংখ্যা বেড়ে ৩ হাজার ৭৪১ হয়েছে। করোনায় আক্রান্তের সংখ্যা ২ লক্ষ ৩৪ হাজার ছাড়িয়েছে। নিশ্চিতভাবে করোনায় আক্রান্ত হয়েছেন ৫৭ হাজার ৪৯০ জন।
    
    • কর্ণাটক : কোভিড সঙ্কটের মধ্যেই পেশাদার পাঠ্যক্রমগুলিতে ভর্তির জন্য অভিন্ন প্রবেশিকা পরীক্ষা আজ থেকে শুরু হয়েছে। রাজ্যে গতকাল আরও ৯২ জনের মৃত্যুর খবর মেলায় করোনায় মৃতের সংখ্যা বেড়ে ২ হাজার ১৪৭ হয়েছে। আক্রান্তের সংখ্যা ১ লক্ষ ১২ হাজার ছাড়িয়েছে।
    
    • অন্ধ্রপ্রদেশ : অধিক সংখ্যায় নমুনা পরীক্ষার ফলে রাজ্যে করোনায় আক্রান্তের সংখ্যা বাড়ছে বলে রাজ্য সরকার স্বীকার করেছে। রাজভবনের ১৫ জন নিরাপত্তা কর্মীর নমুনা পরীক্ষায় করোনার প্রমাণ মিলেছে। রাজ্যে আক্রান্তের সংখ্যা ১ লক্ষ ২০ হাজার ছাড়িয়েছে। নিশ্চিতভাবে করোনায় আক্রান্ত হয়েছেন ৬৩ হাজার ৭৭১ জন এবং মৃত্যু হয়েছে ১ হাজার ২১৩ জনের।
    
    • তেলেঙ্গানা : রাজ্য সরকার শীঘ্রই ভ্রাম্যমাণ কোভিড-১৯ নমুনা পরীক্ষা কেন্দ্র চালু করতে চলেছে। রাজ্যে হাসপাতালগুলিতে ১৪ হাজারেরও বেশি কোভিড আক্রান্তদের জন্য শয্যা রয়েছে। গতকাল আরও ১৩ জনের মৃত্যুর খবর মেলায় করোনায় মৃতের সংখ্যা বেড়ে হয়েছে ৫০৫। আক্রান্তের সংখ্যা ৬০ হাজার ৭০০ ছাড়িয়েছে। নিশ্চিতভাবে করোনায় আক্রান্ত হয়েছেন ১৫ হাজার ৬৪০ জন।
    
    • মণিপুর : রাজ্যের মুখ্যমন্ত্রী বিজেপি জোট সঙ্গী সরকারের বিধায়কদের সঙ্গে রাজ্যে কোভিড-১৯ মহামারী পরিস্থিতি নিয়ে বৈঠক করেছেন। এদিকে রাজ্যের আরআইএমএস হাসপাতালের ২ জন আবাসিক চিকিৎসকের নমুনা পরীক্ষায় করোনার প্রমাণ মেলায় হাসপাতালের মোট ২২ জন কর্মী করোনায় আক্রান্ত হয়েছেন।
    
    • নাগাল্যান্ড : রাজ্যে আরও ৪৮ জনের করোনায় সংক্রমণের খবর মিলেছে। এই ৪৮ জনের মধ্যে ৩২ জন ডিমাপুরের বাকি ১৬ জন কোহিমার।
    
    • মহারাষ্ট্র : রাজ্যে করোনায় আক্রান্তের সংখ্যা ৪ লক্ষ ছাড়িয়েছে। অবশ্য, নিশ্চিতভাবে করোনায় আক্রান্তের সংখ্যা ১ লক্ষ ৪৬ হাজার ১২৯। এখনও পর্যন্ত সুস্থ হয়েছেন ২ লক্ষ ৩৯ হাজার ৭৫৫ জন। রাজ্যে মৃত্যু হয়েছে ১৪ হাজার ৪৬৩ জনের। এদিকে রাজ্যে লকডাউনের মেয়াদ আগামী ৩১ আগস্ট পর্যন্ত বাড়ানো হয়েছে। আগের মতোই রাত্রিকালীন কার্ফিউ অব্যাহত থাকছে।
    
    • গুজরাট : রাজ্যে গত ২৪ ঘন্টায় আরও ২৪ জনের মৃত্যুর খবর মেলায় করোনায় মৃতের সংখ্যা বেড়ে ২ হাজার ৩৯৬ হয়েছে। আক্রান্তের সংখ্যা ৫৯ হাজার ছাড়িয়েছে। নিশ্চিতভাবে করোনায় আক্রান্তের সংখ্যা ১৩ হাজার ৫৩৫। এদিকে রাজ্যের মুখ্যমন্ত্রী গণেশ চতুর্থী, জন্মাষ্টমী ও মহরমের মতো ধর্মীয় অনুষ্ঠান উদযাপন স্বেচ্ছায় বাতিল করার জন্য বিভিন্ন সংগঠনের প্রতি আহ্বান জানিয়েছেন।
    
    • রাজস্থান : রাজ্যে আজ সকাল পর্যন্ত আরও ৩৬৫ জনের করোনায় সংক্রমণের খবর মিলেছে। এর ফলে, আক্রান্তের সংখ্যা বেড়ে ৪০ হাজার ছাড়িয়েছে। নিশ্চিতভাবে করোনায় আক্রান্ত হয়েছেন ১০ হাজার ৮১৭ জন এবং ৬৫৪ জনের।
    
    • মধ্যপ্রদেশ : রাজ্য সরকার ৩টি প্রধান শহর – ইন্দোর, ভোপাল ও উজ্জয়িনীতে রক্তের নমুনা সংগ্রহ করার সিদ্ধান্ত নিয়েছে। উজ্জয়িনী শহর থেকে এই সংগ্রহের সূচনা হবে। রাজ্যে গতকাল ৯১৭ জনের সংক্রমণের খবর মেলায় আক্রান্তের সংখ্যা বেড়ে ৩০ হাজার ১৩৪ হয়েছে।


    CG/BD/SB

    
    
    (Release ID: 1642445) Visitor Counter : 8
    
    
      Read this release in: English , Hindi , Marathi , Assamese , Manipuri , Punjabi , Gujarati , Telugu , Malayalam