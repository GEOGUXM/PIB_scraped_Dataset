      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 20 JUL 2020 6:32PM by PIB Kolkata


    নয়াদিল্লি, ২০ জুলাই, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য; কোভিড-১৯ থেকে সুস্থ হয়েছেন ৭ লক্ষেরও বেশি; ভারতে মৃত্যু হার ২.৪৬ শতাংশ, যা বিশ্বের অনেক দেশের তুলনায় কম

    দেশে করোনায় সুস্থতার হার ক্রমশই বাড়ছে। একইসঙ্গে মৃত্যুর হারও ক্রমশই কমছে। আজ পর্যন্ত দেশে করোনায় মৃত্যু হয়েছে ২.৪৬ শতাংশ মানুষের। বিশ্বের মধ্যে ভারতে কোভিড-১৯এ মৃত্যুর হার সবচেয়ে কম। কার্যকরভাবে চিকিৎসা পদ্ধতি পরিচালনা করায় কোভিড-১৯ রোগীদের সুস্থতার হার বেড়েছে। কেন্দ্র এবং রাজ্য সরকার যৌথভাবে কোভিড-১৯এর বিরুদ্ধে লড়াই চালিয়ে যাচ্ছে এবং একে অপরের দিকে সাহায্যের হাত বাড়িয়ে দিয়েছে। এরই অঙ্গ হিসেবে নতুন দিল্লীতে এইমস হাসপাতালে ই-আইসিইউ কর্মসূচির উদ্যোগ নেওয়া হয়েছে। দেশে কোভিডে মৃত্যুর হার লাঘব করতেই এই উদ্যোগ নেওয়া হয়েছে। এইমস এই ই-আইসিইউ কর্মসূচির পরিচালনা করবে এবং ১১টি রাজ্যের ৪৩টি বড় হাসপাতালে আইসিইউ রোগীদের চিকিৎসা পরিষেবা ক্ষেত্রে অভিজ্ঞতা ভাগ করে নেবে এবং প্রযুক্তিগতভাবে সহায়তা দান করবে। এই ধরণের ব্যবস্থা গ্রহণের ফলে কঠিন অবস্থায় থাকা রোগীদের চিকিৎসা ক্ষেত্রে সক্ষমতা বৃদ্ধি পাবে।
    বিস্তারিত বিবরণের জন্য https://pib.gov.in/PressReleasePage.aspx?PRID=1639897 – এই লিঙ্কে ক্লিক করুন।
    
    নতুন দিল্লির এইমস-এর “ই-আইসিইউ” ভিডিও কনসালটেশন কর্মসূচি এগিয়ে চলেছে
    কোভিড-১৯ এ মৃত্যুহার কমাতে কেন্দ্রীয় সরকারের বিভিন্ন প্রয়াস আরও জোরদার করতে নতুন দিল্লীর এইমস গত ৮ই জুলাই থেকে দেশের বিভিন্ন হাসপাতালে আইসিইউ চিকিসকদের সঙ্গে ভিডিও কনসালটেশন কর্মসূচি শুরু করেছে। 'ই-আইসিইউ' নামের এই কর্মসূচির উদ্দেশ্য হল, বিভিন্ন হাসপাতাল ও কোভিড কেয়ার সেন্টারে কোভিড-১৯ রোগীদের চিকিৎসার কাজে যুক্ত চিকিৎসকদের মধ্যে চিকিৎসা পরিষেবা সম্পর্কিত বিষয়ে আলাপ-আলোচনা করা। এই কর্মসূচির মাধ্যমে কোভিড-১৯ চিকিৎসার কাজে যুক্ত ফিজিসিয়ানরা এবং আইসিইউ-এর দায়িত্বে থাকা চিকিৎসকরা বিভিন্ন বিষয়ে জানার সুযোগ পাবেন এবং তাঁদের অভিজ্ঞতা ও জ্ঞান এইমস-এর বিশেষজ্ঞ চিকিৎসকদের সঙ্গে বিনিময় করতে পারবেন।
    বিস্তারিত বিবরণের জন্য https://pib.gov.in/PressReleasePage.aspx?PRID=1639872 – এই লিঙ্কে ক্লিক করুন।


    
    ডঃ হর্ষ বর্ধন দিল্লির এইমস-এ কোভিড-১৯ প্লাজমা দান প্রচারাভিযানের সূচনা করেছেন
    কেন্দ্রীয় স্বাস্থ্য ও পরিবার কল্যাণ মন্ত্রী ডাঃ হর্ষ বর্ধন দিল্লির এইমস হাসপাতালে প্লাজমা দান প্রচারাভিযানের সূচনা করেছেন। এই অনুষ্ঠানটি দিল্লি পুলিশ যৌথভাবে আয়োজন করেছিল। এখানে কোভিড-১৯ থেকে সুস্থ হওয়া ২৬ জন পুলিশ কর্মী স্বেচ্ছায় প্লাজমা দান করেছেন। এই উদ্যোগের জন্য দিল্লি পুলিশের প্রতি কৃতজ্ঞতা জানিয়ে কেন্দ্রীয় স্বাস্থ্যমন্ত্রী বলেন, ‘অত্যন্ত দুঃখের বিষয় যে করোনার কারণে দিল্লিতে ১২ জন পুলিশকর্মী মারা গেছেন। এই ঘটনা হওয়া সত্বেও যেখানে কন্টেইনমেন্ট জোনের সংখ্যা ২০০ থেকে বেড়ে ৬০০ হয়েছে তখনও তারা এই সংক্রমণ নিয়ন্ত্রণে যেভাবে কাজ করে চলেছেন তা অত্যন্ত প্রশংসনীয়।
    বিস্তারিত বিবরণের জন্য https://pib.gov.in/PressReleasePage.aspx?PRID=1639826 – এই লিঙ্কে ক্লিক করুন।


    
    আইবিএম – এর সিইও অরবিন্দ কৃষ্ণার সঙ্গে প্রধানমন্ত্রীর কথা
    প্রধানমন্ত্রী শ্রী নরেন্দ্র মোদী আজ ভিডিও কনফারেন্সের মাধ্যমে আইবিএম-এর সিইও শ্রী অরবিন্দ কৃষ্ণার সঙ্গে কথা বলেন। ব্যবসায়িক কর্মসংস্কৃতিতে কোভিড-১৯ এর প্রভাব সম্পর্কে প্রধানমন্ত্রী বলেন, বাড়ি থেকেই কাজ করার নীতি গ্রহণ করা হচ্ছে এবং সরকার প্রযুক্তিকে কাজে লাগিয়ে বাড়ি থেকেই সুষ্ঠুভাবে কাজ করার জন্য প্রয়োজনীয় পরিকাঠামো, যোগাযোগ ও নিয়ন্ত্রণমূলক ব্যবস্থা সুনিশ্চিত করছে। আইবিএম সম্প্রতি তার ৭৫ শতাংশ কর্মীর সুবিধার্থে বাড়ি থেকেই কাজ করার যে সিদ্ধান্ত নিয়েছে, সে ব্যাপারেও প্রধানমন্ত্রী শ্রী কৃষ্ণার সঙ্গে কথা বলেন। প্রধানমন্ত্রী আরও বলেন, ভারতে বিনিয়োগ করার এটাই উপযুক্ত সময়। সরকার গত ৬ বছরে মানুষের সার্বিক কল্যাণে এবং গুণগতমানের স্বাস্থ্য পরিষেবা পৌঁছে দিতে যে সমস্ত উদ্যোগ গ্রহণ করেছে সেকথাও শ্রী মোদী উল্লেখ করেন। তিনি বলেন, স্বাস্থ্য ক্ষেত্রে ভারত-কেন্দ্রিক কৃত্রিম বুদ্ধিমত্তা-ভিত্তিক চিকিৎসা সরঞ্জাম উৎপাদনের সম্ভাবনা খুঁজে বের করার কথা বলেন, যাতে আগাম রোগ নির্ণয় ও বিশ্লেষণের ক্ষেত্রে আরও কার্যকর ব্যবস্থা গ্রহণ করা যায়। শ্রী মোদী বলেন, দেশ ধীরে ধীরে এক সুসংহত প্রযুক্তি ও তথ্য-নির্ভর স্বাস্থ্য পরিচর্যা ব্যবস্থার দিকে অগ্রসর হচ্ছে। এই স্বাস্থ্য ব্যবস্থা হবে সাধারণ মানুষের কাছে ব্যয়-সাশ্রয়ী ও সহজলভ্য।
    বিস্তারিত বিবরণের জন্য https://pib.gov.in/PressReleasePage.aspx?PRID=1639945 – এই লিঙ্কে ক্লিক করুন।
    
    কোভিড-১৯ সংক্রমণ প্রতিরোধে দেশ জুড়ে পাঞ্জাব ন্যাশনাল ব্যাঙ্কের মাস্ক ও স্যানিটাইজার বিতরণ কর্মসূচির সূচনা করলেন ডঃ হর্ষ বর্ধন
    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন কোভিড-১৯ সংক্রমণ প্রতিরোধে রাষ্ট্রায়ত্ত পাঞ্জাব ন্যাশনাল ব্যাঙ্কের কর্পোরেট সামাজিক দায়বদ্ধতার অঙ্গ হিসাবে দেশ জুড়ে মাস্ক ও স্যানিটাইজার বিতরণ কর্মসূচির সূচনা করেছেন। সমগ্র বিশ্ব যখন কোভিড-১৯ জনিত কারণে ভুক্তভোগী, তখন পাঞ্জাব ন্যাশনাল ব্যাঙ্কের এ ধরনের উদ্যোগ নিঃসন্দেহে প্রশংসনীয়। ডঃ হর্ষ বর্ধন আরও বলেন, মহামারীর বিরুদ্ধে লড়াইয়ে সরকারের প্রচেষ্টাগুলিতে পাঞ্জাব ন্যাশনাল ব্যাঙ্কের সহায়তাদানে তিনি অত্যন্ত আনন্দিত। এই ব্যাঙ্কটি পিএম কেয়ার্স ফান্ড এবং সিএসআর কর্মসূচির অঙ্গ হিসাবে মাস্ক ও স্যানিটাইজার বিতরণের উদ্যোগ গ্রহণ করেছে। উল্লেখ করা যেতে পারে, পাঞ্জাব ন্যাশনাল ব্যাঙ্ক দেশের ৬৬২টি জেলায় এ ধরনের উদ্যোগ গ্রহণ করেছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1639952 – এই লিঙ্কে ক্লিক করুন।
    
    কোভিড-১৯ মহামারীর প্রেক্ষিতে ইউপিএসসি সিভিল সার্ভিসেস পরীক্ষা ২০১৯ –এর পার্সোনালিটি টেস্ট (ইন্টারভিউ) গ্রহণের জন্য প্রস্তুত হচ্ছে
    ইউনিয়ন পাবলিক সার্ভিস কমিশন কোভিড-১৯ মহামারীর প্রেক্ষাপটে ২০১৯ – এর সিভিল সার্ভিস পরীক্ষায় উত্তীর্ণ ২ হাজার ৩০৪ জন প্রার্থীর পার্সোনালিটি টেস্ট গ্রহণ করতে চলেছে। কমিশন মহামারীর কারণে পরিস্থিতি বিবেচনা করে প্রার্থীদের পার্সোনালিটি টেস্ট ২৩শে মার্চ থেকে অনির্দিষ্টকালীন সময়ের জন্য পিছিয়ে দেয়। এরপর, লকডাউন ধীরে ধীরে প্রত্যাহারের সিদ্ধান্তের প্রেক্ষিতে প্রার্থীদের ইন্টারভিউ প্রক্রিয়া ২০-৩০শে জুলাইয়ের মধ্যে করার সিদ্ধান্ত নেয়। ইন্টারভিউ প্রক্রিয়া সম্পন্ন করার জন্য কমিশনের পক্ষ থেকে যথাযথ ব্যবস্থা গ্রহণ করা হয়েছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1639900 – এই লিঙ্কে ক্লিক করুন।


    
    ২০১৯ – এর ক্রেতা সুরক্ষা আইন আজ থেকে কার্যকর হয়েছে
    নতুন এই আইনটি গ্রাহকদের আরও অধিকার প্রদান করবে। সেই সঙ্গে, তাঁদের অধিকারকেও সুরক্ষিত করবে। এই আইনে গ্রাহক সুরক্ষা পরিষদ, গ্রাহক অভাব-অভিযোগ নিষ্পত্তি কমিশন, মধ্যস্থতা, পণ্য বা সামগ্রীর দায়বদ্ধতা এবং ভেজাল পণ্য সামগ্রী উৎপাদন বা বিক্রির জন্য শাস্তির মতো একাধিক সংস্থান থাকায় তা গ্রাহক স্বার্থ সুরক্ষায় বড় ভূমিকা নেবে। আইনটিতে কেন্দ্রীয় স্তরে একটি গ্রাহক সুরক্ষা কর্তৃপক্ষ গঠনের প্রস্তাব রয়েছে। এই কর্তৃপক্ষ গ্রাহক অধিকারের সুরক্ষা ও আইনের ধারাগুলি কার্যকর করবে। এছাড়াও, কর্তৃপক্ষকে গ্রাহক অধিকার লঙ্ঘনের ঘটনাগুলির তদন্তের দায়িত্ব দেওয়া হয়েছে। ই-বাণিজ্য প্ল্যাটফর্মগুলিতে অবৈধ বাণিজ্য অনুশীলন প্রতিরোধের জন্য যে সমস্ত বিধিনিষেধ রয়েছে, সেগুলিকেও এই আইনের আওতায় নিয়ে আসা হয়েছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1639900 – এই লিঙ্কে ক্লিক করুন।


    
    কোভিড-১৯ এর সময় দক্ষিণ-পূর্ব রেল ২ হাজার ৬৫২ বার পণ্যবাহী এক্সপ্রেস ট্রেন পরিষেবা দিয়েছে
    জাতীয় সঙ্কটের সময় জাতির প্রতি অঙ্গীকারের অঙ্গ হিসাবে দক্ষিণ-পূর্ব রেল ইতিমধ্যেই সময়সীমা মেনে ২ হাজার ৬৫২টি পণ্যবাহী এক্সপ্রেস ট্রেন চালিয়েছে। গত দোসরা এপ্রিল থেকে ১৫ই জুলাই পর্যন্ত এই পণ্যবাহী ট্রেনগুলিতে খাদ্য সামগ্রী, মশলাপাতি, ওষুধপত্র ও চিকিৎসা সরঞ্জামের মতো অত্যাবশ্যক সামগ্রী দেশের বিভিন্ন প্রান্তে পৌঁছে দেওয়া হয়েছে। আলোচ্য সময়ে দক্ষিণ-পূর্ব রেল ৪৬ হাজার ১১৪ টন পণ্য সামগ্রী পরিবহণ করেছে। পণ্যবাহী এই ট্রেনগুলি শালিমার – রাঁচি, শালিমার – মুম্বাই, হাওড়া – সেকেন্দ্রাবাদ, হাওড়া – বেঙ্গালুরু, শালিমার – পোরবন্দর এবং টাটানগর – ইটাওয়াড়ি রুটে চলাচল করেছে।
    বিস্তারিত বিবরণের জন্য https://pib.gov.in/PressReleasePage.aspx?PRID=1639781 – এই লিঙ্কে ক্লিক করুন।
    

    

    পিআইবি’র আঞ্চলিক কার্যালয় থেকে প্রাপ্ত তথ্য
    
    • পাঞ্জাব : মিশন ওয়ারিয়র অভিযান থেকে আশাব্যঞ্জক সাড়া পাওয়ায় রাজ্যের মুখ্যমন্ত্রী কোভিড সচেতনতা প্রচার সম্পর্কিত এই অভিযান আরও দু’মাস বাড়ানোর সিদ্ধান্তের কথা জানিয়েছেন। মুখ্যমন্ত্রী অন্যান্যদেরকেও এই অভিযান সফল করার জন্য এগিয়ে আসতে অনুরোধ জানিয়েছেন।
    
    • হরিয়ানা : রাজ্যের মুখ্যমন্ত্রী বলেছেন, কোভিড-১৯ এর সময় ১৬ লক্ষ পরিবারকে আর্থিক সাহায্য হিসাবে ৪-৫ হাজার টাকা করে দেওয়া হয়েছে। প্রধানমন্ত্রী গরিব কল্যাণ যোজনার আওতায় দুঃস্থ পরিবারগুলিকে নভেম্বর পর্যন্ত বিনামূল্যে রেশন দেওয়া হবে।
    
    • কেরল : রাজ্যে আরও ১ জনের করোনায় মৃত্যুর খবর মেলায় মৃতের সংখ্যা বেড়ে হয়েছে ৪৩। রাজ্যে পালাক্কড জেলায় দু-একটি এলাকায় লকডাউন ঘোষণা করা হয়েছে। রাজ্যে গতকাল আরও ৮২১ জনের করোনায় সংক্রমণের খবর মিলেছে। বর্তমানে ৭ হাজার ৬৩ জন রোগী চিকিৎসাধীন রয়েছেন।
    
    
    • তামিলনাডু : পন্ডিচেরীতে ৭৩ বছর বয়সী এক বৃদ্ধার করোনায় মৃত্যুর খবর মেলায় মৃতের সংখ্যা বেড়ে দাঁড়িয়েছে ২৯। কেন্দ্রশাসিত এই অঞ্চলে আজ আরও ৯৩ জনের সংক্রমণের খবর মেলায় আক্রান্তের সংখ্যা ২ হাজার ছাড়িয়েছে। কোভিড-১৯ সংক্রমণ প্রতিহত করতে রাজ্য সরকারের গৃহীত পদক্ষেপগুলির প্রধানমন্ত্রী প্রশংসা করেছেন বলে রাজ্যের মুখ্যমন্ত্রী জানিয়েছেন। এদিকে রাজ্য সরকার ১৩ হাজার মানুষের কর্মসংস্থান সৃষ্টির জন্য ১০ হাজার ৩৯৯ কোটি টাকার ৮টি সমঝোতা স্বাক্ষর করেছে। রাজ্যের আরও ২ জন বিধায়কের করোনায় সংক্রমিত হওয়ার খবর মিলেছে। আক্রান্তের সংখ্যা বেড়ে হয়েছে ১ লক্ষ ৭০ হাজারেরও বেশি। মৃত্যু হয়েছে ২ হাজার ৪৮১ জনের।
    
    • কর্ণাটক : রাজ্যের মুখ্যসচিব ২০০৫ সালের বিপর্যয় ব্যবস্থাপনা আইনের ২৪ (১) ধারা আওতায় কোভিড-১৯ আক্রান্ত রোগীদের হাসপাতালগুলিতে ভর্তি করার জন্য শয্যার ব্যবস্থা করতে চিকিৎসা প্রতিষ্ঠানগুলির জন্য নির্দেশ জারি করেছেন। এদিকে আগামী ২২ তারিখ বেঙ্গালুরু আর্বান ও রুরাল জেলা থেকে সপ্তাহব্যাপী লকডাউন প্রত্যাহার করা হচ্ছে। রাজ্যে করোনায় আক্রান্তের সংখ্যা ৬৩ হাজার ৭৭২। এখনও পর্যন্ত মৃত্যু হয়েছে ১ হাজার ৩৩১ জনের।
    
    • অন্ধ্রপ্রদেশ : সতীশ ধাওয়ান মহাকাশ কেন্দ্র ভাইরাস সংক্রমণ এড়াতে ন্যূনতম কর্মী নিয়ে কাজ চালিয়ে যাওয়ার ব্যাপারে সিদ্ধান্ত নিয়েছেন। পশ্চিম গোদাবরী জেলায় করোনায় আক্রান্তের সংখ্যা বৃদ্ধি পাওয়ায় আগামী ৩১ তারিখ পর্যন্ত সম্পূর্ণ লকডাউন কার্যকর করা হচ্ছে। রাজ্যে গতকাল আরও ৫৬ জনের মৃত্যুর খবর মেলায় করোনায় মৃতের সংখ্যা বেড়ে হয়েছে ৬৪২। আক্রান্তের সংখ্যা ৪৯ হাজার ৬৫০।
    
    • তেলেঙ্গানা : হায়দরাবাদের নিজামস্ ইন্সটিটিউট অফ মেডিকেল সায়েন্সেস – এ কোভিড-১৯ টিকার ট্রায়াল শুরু হচ্ছে। এই চিকিৎসা প্রতিষ্ঠানে স্বেচ্ছায় এগিয়ে আসা ৩০ জন ব্যক্তির ওপর টিকার পরীক্ষা-নিরীক্ষা করা হবে। এদিকে রাজ্যে করোনায় আক্রান্তের সংখ্যা বেড়ে হয়েছে ৪৫ হাজার ৭৬। মৃত্যু হয়েছে ৪১৫ জনের।
    
    • অরুণাচল প্রদেশ : রাজ্যপাল কোভিড-১৯ মহামারীর প্রেক্ষিতে সাধারণ মানুষকে বাড়ির উঠানে ফলের গাছ লাগানোর পরামর্শ দিয়েছেন।
    
    • আসাম : রাজ্যের মুখ্যমন্ত্রী বারপেটা জেলায় পাহুমারা নদীর ভাঙ্গন পরিদর্শন করেছেন।
    
    • মণিপুর : রাজ্যে করোনায় আক্রান্তের সংখ্যা প্রায় ৭০০। নিশ্চিতভাবে ১৩১ জন করোনায় আক্রান্ত হয়েছেন কাঙপোকপি জেলা থেকে।
    
    • নাগাল্যান্ড : রাজ্যে আরও ৩৩ জনের করোনায় সংক্রমণের খবর মেলায় আক্রান্তের সংখ্যা বেড়ে হয়েছে ১ হাজার ২১। নিশ্চিতভাবে করোনায় আক্রান্তের সংখ্যা ৫৭৬। সুস্থ হয়েছেন ৪৪৫ জন।
    
    • সিকিম : রাজ্যে কোভিড-১৯ আক্রান্তের সংখ্যা বৃদ্ধি পাওয়ায় রাজ্য সরকার ২১ – ২৭শে জুলাই পর্যন্ত সপ্তাহব্যাপী সম্পূর্ণ লকডাউনের কথা ঘোষণা করেছে।
    
    • মহারাষ্ট্র : রাজ্যের এক ক্যাবিনেট মন্ত্রীর নমুনা পরীক্ষায় কোভিড-১৯ এর সংক্রমণ ধরা পড়েছে। এদিকে রাজ্যে গতকাল আরও ৯ হাজার ৫১৮ জনের সংক্রমণের খবর মেলায় আক্রান্তের সংখ্যা বেড়ে হয়েছে ৩ লক্ষ ১০ হাজার ৪৫৫।
    
    • গুজরাট : রাজ্যে আরও ৯৬৫ জনের করোনায় সংক্রমণের খবর মেলায় আক্রান্তের সংখ্যা বেড়ে হয়েছে ৩৪ হাজার ৮৮২। নিশ্চিতভাবে করোনায় আক্রান্তের সংখ্যা ১১ হাজার ৪১২।
    
    • রাজস্থান : রাজ্যে আজ আরও ৪০১ জনের সংক্রমণের খবর মেলায় করোনায় আক্রান্তের সংখ্যা বেড়ে হয়েছে ২৯ হাজার ৮৩৫। নিশ্চিতভাবে করোনায় আক্রান্তের সংখ্যা ৭ হাজার ৪০৬।
    
    • মধ্যপ্রদেশ : রাজ্যে আরও ৮৩৭ জনের সংক্রমণের খবর মেলায় করোনায় আক্রান্তের সংখ্যা বেড়ে হয়েছে ২২ হাজার ৬০০। এখনও পর্যন্ত মৃত্যু হয়েছে ৭২১ জনের এবং গতকাল পর্যন্ত সুস্থ হয়েছেন ১৫ হাজার ৩১১ জন।
    
    • ছত্তিশগড় : রাইপুর এবং বীরগাঁও পুর এলাকায় ৭ দিনের লকডাউন কার্যকর হচ্ছে আগামী বুধবার থেকে। রাইপুর এবং বীরগাঁও পুর এলাকার সমস্ত অংশকে সংক্রমিত এলাকা হিসাবে ঘোষণা করা হয়েছে। রাজ্যে গতকাল আরও ১৫৯ জনের সংক্রমণের খবর মিলেছে।
    
    • গোয়া : রাজ্যে গতকাল আরও ১৭৩ জনের সংক্রমণের খবর মেলায় আক্রান্তের সংখ্যা বেড়ে হয়েছে ৩ হাজার ৬৫৭। নিশ্চিতভাবে করোনায় আক্রান্তের সংখ্যা ১ হাজার ৪১৭। সুস্থ হয়েছেন ২ হাজার ২১৮ জন।


    CG/BD/SB

    
    
    (Release ID: 1640036) Visitor Counter : 13
    
    
      Read this release in: Punjabi , English , Urdu , Hindi , Marathi , Assamese , Manipuri , Gujarati , Tamil , Telugu , Kannada , Malayalam