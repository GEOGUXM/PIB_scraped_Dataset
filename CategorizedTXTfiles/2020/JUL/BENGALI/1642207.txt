      প্রধানমন্ত্রীরদপ্তর

      ব্যাঙ্ক এবং এনবিএফসি-র প্রতিনিধিদের সঙ্গে প্রধানমন্ত্রীর বৈঠক
      Posted On: 29 JUL 2020 10:05PM by PIB Kolkata


    নয়াদিল্লি, ২৯ জুলাই, ২০২০


    

    
    প্রধানমন্ত্রী শ্রী নরেন্দ্র মোদী আজ ব্যাঙ্ক এবং নন-ব্যাঙ্কিং আর্থিক প্রতিষ্ঠানগুলির প্রতিনিধিদের সঙ্গে ভবিষ্যৎ কর্মপন্থা নির্ধারণের জন্য একটি বৈঠকে যোগ দিয়েছেন।


    
    বৈঠকে আর্থিক এবং ব্যাঙ্কিং ব্যবস্থাপনার উন্নয়নের ক্ষেত্রে গুরুত্বপূর্ণ ভূমিকা নিয়ে আলোচনা হয়েছে। এই প্রসঙ্গে উল্লেখযোগ্য যে, মূলধনের চাহিদা মেটাতে ক্ষুদ্র শিল্পোদ্যোগী, স্বনির্ভর গোষ্ঠীর সদস্যরা এবং কৃষকরা যাতে বিভিন্ন প্রতিষ্ঠান থেকে ঋণ গ্রহণ করেন সে বিষয়ে উৎসাহ দেওয়ার প্রয়োজন রয়েছে। স্থিতিশীল মূলধন বৃদ্ধির জন্য প্রত্যেকটি ব্যাঙ্ককে তার নীতি এবং উদ্যোগের পর্যালোচনা করতে হবে। সমস্ত প্রস্তাব একই মানদণ্ডে ব্যাঙ্কগুলিকে বিচার করলে চলবে না, যথোচিত প্রস্তাবগুলিকে শনাক্ত করে প্রয়োজনীয় ব্যবস্থা নিতে হবে যার মাধ্যমে যাঁদের প্রয়োজন তাঁরা অর্থের যোগান পাবেন এবং ব্যাঙ্কগুলিও পূর্বের অনুৎপাদক সম্পদের মতো সমস্যার সম্মুখীন হবে না।
    
    এই প্রসঙ্গে উল্লেখযোগ্য যে, সরকার ব্যাঙ্কিং ব্যবস্থাকে পুরো মাত্রায় সহায়তা করছে। ব্যাঙ্কের উন্নতিতে প্রয়োজনীয় সমর্থন যোগাতে সরকার যে কোন পদক্ষেপ গ্রহণে প্রস্তুত। কেন্দ্রীভূত ডেটা প্ল্যাটফর্ম, ডিজিটাল প্রক্রিয়ায় ডকুমেন্টেশনের কাজ এবং গ্রাহকদের বিষয়ে ডিজিটাল মাধ্যমে তথ্য সংগ্রহের মতো প্রযুক্তি ব্যাঙ্কগুলিকে ব্যবহার করতে হবে। এর মাধ্যমে মূলধনের যোগান বাড়বে, গ্রাহকদের পরিষেবায় সুবিধা হবে, ব্যাঙ্কের হ্রাস পাবে এবং জালিয়াতির ঘটনাও কমবে।
    
    ভারত একটি বিপুল, স্বল্প মূল্যের পরিকাঠামো গড়ে তুলেছে যার সাহায্যে প্রতিটি ভারতীয় ডিজিটাল পদ্ধতিতে সহজেই আর্থিক লেনদেন করতে পারেন। গ্রাহকদের যাতে রুপে এবং ইউপিআই-এর ব্যবহার বাড়ায়, ব্যাঙ্ক এবং আর্থিক প্রতিষ্ঠানগুলিকে সেই জন্য সচেষ্ট হতে হবে।
    
    অতিক্ষুদ্র, ক্ষুদ্র ও মাঝারি শিল্পোদ্যোগের জন্য আপৎকালীন মূলধনের যোগান, অতিরিক্ত কিষাণ ক্রেডিট কার্ড বন্টন, নন-ব্যাঙ্কিং আর্থিক প্রতিষ্ঠান এবং মাইক্রো-ফিনান্স প্রতিষ্ঠানগুলির মূলধনের যোগানের মতো বিষয়গুলি নিয়েও আজকের বৈঠকে আলোচনা হয়েছে। সঙ্কটের এই সময়ে যাঁদের মূলধনের প্রয়োজন তাঁরা যেন সঠিক সময়ে সেটি পান তা নিশ্চিত করতে ব্যাঙ্কের বিভিন্ন প্রকল্প নিয়ে আলোচনা হয়েছে এবং সুবিধাভোগীরা যাতে সমস্ত সুযোগ-সুবিধা ব্যাঙ্কের থেকে পেতে পারেন, ব্যাঙ্কগুলিকে সে বিষয়ে সক্রিয় হতে হবে।


    

    CG/CB/DM

    
    
    (Release ID: 1642207) Visitor Counter : 20
    
    
      Read this release in: English , Urdu , Marathi , Hindi , Manipuri , Punjabi , Gujarati , Odia , Tamil , Telugu , Kannada , Malayalam