      বিদ্যুৎমন্ত্রক

      কেন্দ্রীয় শক্তি মন্ত্রী জাতির উদ্দেশে ৮০০ মেগাওয়াট ক্ষমতাসম্পন্ন ৩টি বায়ুশক্তি কর্মসূচি উৎসর্গ করেছেন
      Posted On: 29 JUL 2020 5:55PM by PIB Kolkata


    নয়াদিল্লি, ২৯ জুলাই, ২০২০


    

    কেন্দ্রীয় শক্তি তথা পুনর্নবীকরণযোগ্য শক্তি দপ্তরের প্রতিমন্ত্রী শ্রী রাজকুমার সিং ৮০০ মেগাওয়াট ক্ষমতাসম্পন্ন তিনটি বায়ু শক্তি প্রকল্প আজ ভার্চ্যুয়ালি জাতির উদ্দেশে উৎসর্গ করেছেন। এই উপলক্ষে দপ্তরের যুগ্মসচিব শ্রী ভানুপ্রতাপ যাদব, সেম্বকর্প সংস্থার গ্রুপ প্রেসিডেন্ট ও সিইও উঙ কিম ইন, এই সংস্থার ভারতীয় শাখার ম্যানেজিং ডায়রেক্টর শ্রী বিপুল তুলি প্রমুখ উপস্থিত ছিলেন।
    সেম্বকর্প এনার্জি ইন্ডিয়া লিমিটেড ৮০০ মেগাওয়াট ক্ষমতাসম্পন্ন এই ৩টি বায়ুশক্তি প্রকল্প নির্মাণের কাজ শেষ হয়েছে বলে আজ জানিয়েছেন। এই ৩টি বায়ুশক্তি প্রকল্প চালু হওয়ার ফলে ভারতের পুনর্নবীকরণযোগ্য শক্তি উৎপাদন ক্ষমতা বেড়ে হয়েছে ১ হাজার ৭৩০ মেগাওয়াট। এই প্রকল্প ৩টি থেকে ৬ লক্ষেরও বেশি বাড়িতে দূষণমুক্ত বিদ্যুৎ পৌঁছে দেওয়া সম্ভব হবে। সেই সঙ্গে বার্ষিক ২ মিলিয়ন টন কার্বন ডাই অক্সাইড নির্গমন বন্ধ করা যাবে।


    
    শ্রী সিং এই ৩টি বায়ুশক্তি প্রকল্পের কাজ শেষ করার জন্য সিঙ্গাপুর-স্থিত সেম্বকর্প এনার্জি ইন্ডিয়া লিমিটেড সংস্থাকে অভিনন্দন জানিয়ে বলেন, পুনর্নবীকরণযোগ্য শক্তির প্রসারে তাদের অঙ্গীকার প্রশংসনীয়। তিনি আরও জানান, ২০২০ সালের মধ্যে ভারত ১৭৫ গিগাওয়াট পুনর্নবীকরণযোগ্য শক্তি উৎপাদনের লক্ষ্য স্থির করেছে। ২০৩০ সাল নাগাদ পুনর্নবীকরণযোগ্য শক্তি উৎপাদনের লক্ষ্যমাত্রা ৪৫০ গিগাওয়াট স্থির হয়েছে।


    
    সেম্পকর্প সংস্থার প্রেসিডেন্ট ও সিইও বলেছেন, তাঁর সংস্থার কাছে শক্তি সংক্রান্ত কর্মসূচি ও বাণিজ্যিকীকরণে ভারত একটি গুরুত্বপূর্ণ বাজার। তাঁর সংস্থার ওপর আস্থা রাখার জন্য সিইও ভারত সরকারকে ধন্যবাদ দেন। উল্লেখ করা যেতে পারে, ২০১১ সালে ভারতের বাজারে আসার পর এই সংস্থাটি দেশের ৯টি রাজ্যে ৪ হাজার ৩৭০ মেগাওয়াট শক্তি উৎপাদন করছে। এর মধ্যে ১ হাজার ৭৩০ মেগাওয়াট পুনর্নবীকরণযোগ্য শক্তি।


    

    CG/BD/SB

    
    
    (Release ID: 1642316) Visitor Counter : 4
    
    
      Read this release in: Tamil , English , Urdu , Hindi , Marathi , Manipuri , Punjabi