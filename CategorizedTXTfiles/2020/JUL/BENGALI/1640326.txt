      মানবসম্পদবিকাশমন্ত্রক

      ছাত্রছাত্রীদের মানসিক স্বাস্থ্য এবং কল্যাণের দিক বিবেচনা করে কেন্দ্রীয় মানবসম্পদ উন্নয়ন মন্ত্রী তাদের মনস্তাত্ত্বিক সহায়তার জন্য ‘মনোদর্পণ' প্রকল্পের সূচনা করেছেন
      Posted On: 21 JUL 2020 3:15PM by PIB Kolkata


    নয়াদিল্লি, ২১ জুলাই, ২০২০


    

    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ ছাত্রছাত্রীদের মানসিক স্বাস্থ্য এবং কল্যাণের জন্য মন্ত্রকের ‘মনোদর্পণ’ উদ্যোগটির সূচনা করেছেন। দপ্তরের প্রতিমন্ত্রী শ্রী সঞ্জয় ধোতরে, উচ্চশিক্ষা দপ্তরের সচিব শ্রী অমিত খারে, স্কুল-শিক্ষা এবং সাক্ষরতা দপ্তরের সচিব শ্রীমতী অনিতা কারওয়াল সহ মন্ত্রকের পদস্থ আধিকারিকরা এই অনুষ্ঠানে উপস্থিত ছিলেন।
    
    শ্রী পোখরিয়াল এই উপলক্ষে একটি জাতীয় টোল ফ্রি হেল্পলাইন নম্বর চালু করেছেন। এই নম্বরটি হল – 8448440632। এছাড়া মানবসম্পদ উন্নয়ন মন্ত্রকের ওয়েবসাইটে ‘মনোদর্পণ’ নামে একটি বিশেষ ওয়েব পেজ এবং একটি পুস্তিকারও সূচনা করেছেন মন্ত্রী।
    
    শ্রী পোখরিয়াল অনুষ্ঠানে বলেছেন, সারা বিশ্বে সকলের কাছেই কোভিড-১৯ সঙ্কটের একটি মুহূর্ত তৈরি করেছে। এই মহামারী সকলের জীবনে মনস্তাত্ত্বিক সমস্যা সৃষ্টি করেছে। শিশু এবং সুকুমারমতী কিশোরকিশোরীরা এই পরিস্থিতিতে অত্যন্ত চিন্তাগ্রস্থ হয়ে পড়ছে। তাদের আশঙ্কা এবং ভীতির ফলে আবেগজনিত নানা সমস্যা তৈরি হচ্ছে। মানবসম্পদ উন্নয়ন মন্ত্রক ছাত্রছাত্রীদের লেখাপড়ার বিষয়টিই শুধু বিবেচনা করে না, তাদের মানসিক স্বাস্থ্যের বিষয়েও সমান গুরুত্ব দেয়। এই কারণে কোভিড-১৯ মহামারীর প্রেক্ষিতে ‘মনোদর্পণ’ উদ্যোগটি চালু করা হয়েছে। শিক্ষা, মানসিক স্বাস্থ্য এবং মনস্তত্ত্ববিদদের নিয়ে একটি কার্যকরী গোষ্ঠী তৈরি করা হয়েছে যারা ছাত্রছাত্রীদের মানসিক স্বাস্থ্য সংক্রান্ত বিভিন্ন দিকগুলি পর্যালোচনা করবে। গোষ্ঠীর সদস্যরা অনলাইনের মাধ্যমে অথবা হেল্পলাইনের সাহায্যে বিভিন্ন পরামর্শ দেবেন।
    
    মন্ত্রী জানিয়েছেন, প্রধানমন্ত্রী শ্রী নরেন্দ্র মোদী আত্মনির্ভর ভারত অভিযানের সূচনা করেছেন – ‘মনোদর্পণ’ এই প্রকল্পেরই একটি অংশ। শিক্ষাক্ষেত্রে মানবসম্পদকে আরও শক্তিশালী করে তার উৎপাদনশীলতা বাড়ানোর জন্য এই উদ্যোগ নেওয়া হয়েছে।
    
    মন্ত্রী আরও জানিয়েছেন, ‘মনোদর্পণ’ ওয়েব পেজটির সাহায্যে কোভিড-১৯ এবং তার পরবর্তী সময়ে ছাত্রছাত্রীদের মানসিকভাবে সাহায্য করা হবে। এই ওয়েবসাইটে বিভিন্ন পরামর্শ, পোস্টার, ভিডিও এবং নানা প্রশ্নের উত্তর দেওয়ার ব্যবস্থা থাকছে। জাতীয় টোল ফ্রি হেল্পলাইন নম্বরটির মাধ্যমেও ছাত্রছাত্রীদের মানসিক বিভিন্ন সমস্যা দূর করতে পরামর্শ দেওয়া হবে।
    
    শ্রী ধোতরে জানিয়েছেন, মহামারীর এই সময়ে শিশুরা এবং প্রাপ্তবয়স্করা মনস্তাত্ত্বিক দিকে থেকে যথেষ্ট সঙ্কটের সম্মুখীন। এই পরিস্থিতিতে তাঁদের সুবিধার জন্য এই প্রাতিষ্ঠানিক উদ্যোগ গ্রহণ করা হয়েছে। তিনি আরও বলেছেন, ‘মনোদর্পণ’-এর সাহায্যে ছাত্রছাত্রীদের পাশাপাশি তাদের পরিবারের সদস্য এবং শিক্ষক-শিক্ষিকাদেরও সাহায্য করা হবে।
    
    ‘মনোদর্পণ’ প্রকল্পে ছাত্রছাত্রী, শিক্ষক-শিক্ষিকা এবং শিক্ষা প্রতিষ্ঠানের অন্যান্য কর্মীদের পাশাপাশি তাঁদের পরিবারের সদস্যদের জন্য একটি নীতি-নির্দেশিকা তৈরি করা হয়েছে। সংশ্লিষ্ট সকলকে মনস্তাত্ত্বিক সাহায্যের জন্য যে পুস্তিকাটি প্রকাশ করা হয়েছে সেই পুস্তিকাতে বিভিন্ন প্রশ্নের উত্তর ও ভ্রান্ত ধারণা দূর করার উদ্যোগ নেওয়া হয়েছে। ‘মনোদর্পণ’-এর ওয়েবসাইটটি হল - http://manodarpan.mhrd.gov.in/ ।


    

    CG/CB/DM

    
    
    (Release ID: 1640326) Visitor Counter : 12
    
    
      Read this release in: English , Urdu , Hindi , Marathi , Manipuri , Assamese , Punjabi , Odia , Tamil , Telugu , Malayalam