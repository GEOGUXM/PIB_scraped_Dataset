      অর্থমন্ত্রক

      গঙ্গা নদীর পুনরুজ্জীবনে সহায়তার জন্য বিশ্ব ব্যাঙ্কের ৪০০ মিলিয়ন মার্কিন ডলার অর্থ সাহায্য
      Posted On: 07 JUL 2020 5:07PM by PIB Kolkata


    নয়াদিল্লী, ৭ জুলাই, ২০২০


    

    গঙ্গা নদীর পুনরুজ্জীবনের লক্ষ্যে নমামী গঙ্গে কর্মসূচিতে সহায়তার জন্য আজ বিশ্ব ব্যাঙ্ক এবং ভারত সরকারের মধ্যে ঋণ চুক্তি স্বাক্ষরিত হয়েছে। গঙ্গা নদীর অববাহিকায় জাতীয় স্তরের দ্বিতীয় প্রকল্পটির মাধ্যমে পবিত্র এই নদীতে দূষণ নিয়ন্ত্রণ করা সম্ভব হবে এবং নদী অববাহিকার সামগ্রিক উন্নয়নমূলক কর্মসূচিগুলিকে আরও ভালোভাবে রূপায়ণ করা যাবে। উল্লেখ করা যেতে পারে গঙ্গা নদীর অববাহিকায় ৫ কোটির বেশি মানুষ বসবাস করেন।


    
    আজ বিশ্ব ব্যাঙ্কের সাথে স্বাক্ষরিত ৪০০ মিলিয়ন মার্কিন ডলার অর্থ সাহায্যের মধ্যে ৩৮১ মিলিয়ন মার্কিন ডলার ঋণ হিসেবে এবং বাকি ১৯ মিলিয়ন মার্কিন ডলার গ্যারেন্টি হিসেবে পাওয়া যাবে। চুক্তিপত্রে ভারতের হয়ে স্বাক্ষর করেন অর্থনৈতিক বিষয়ক দপ্তরের অতিরিক্ত সচিব শ্রী সমীর কুমার খারে এবং বিশ্ব ব্যাঙ্কের হয়ে ভারতে নিযুক্ত কার্যনির্বাহী নির্দেশক মিঃ কোয়াসের খান।
    এই উপলক্ষ্যে শ্রী খারে বলেন গঙ্গা ভারতের সাংস্কৃতিক, অর্থনৈতক ও পরিবেশগত সম্পদের দিক থেকে অত্যন্ত গুরুত্বপূর্ণ। এই কারণেই নমামী গঙ্গে কর্মসূচিতে গঙ্গা নদীকে দূষণমুক্ত এবং স্বাস্থ্যগত দিক থেকে সবল রাখার পরিকল্পনা করা হয়েছে। বিশ্বব্যাঙ্কের পক্ষ থেকে এই ঋণ সহায়তার ফলে গঙ্গা নদীকে দূষণমুক্ত ও পরিচ্ছন্ন করে তোলার কাজ সহজ হবে। উল্লেখ করা যেতে পারে বিশ্বব্যাঙ্ক ২০১১ সাল থেকে গঙ্গা নদীর অববাহিকায় বিভিন্ন কর্মসূচি রূপায়ণের কাজে ভারত সরকারকে সাহায্য করে আসছে।


    
    ভারতে নিযুক্ত বিশ্বব্যাঙ্কের নির্দেশক মিঃ জুনেদ আহমেদ বলেন, গঙ্গা নদীর পুনরুজ্জীবনে নমামী গঙ্গে কর্মসূচিটি ভারত সরকারের প্রয়াসগুলিকে প্রতিফলিত করে। বিশ্ব ব্যাঙ্ক গঙ্গা নদীর অববাহিকার সামগ্রিক উন্নয়নে প্রাতিষ্ঠানিক চাহিদাগুলিকে আরও নিবিড় করতে ভারত সরকারকে সাহায্য করে যাবে।


    
    বিশ্ব ব্যাঙ্কের সঙ্গে এই চুক্তি স্বাক্ষরের ফলে গঙ্গা অববাহিকায় অবস্থিত আরও বেশি শহরে বর্জ্য পরিচালনা পরিকাঠামোগুলির সম্প্রসারণ সম্ভব হবে। উল্লেখ করা যেতে পারে গঙ্গা নদীতে দূষণের ৮০ শতাংশই গৃহস্থলির নোংরা জল থেকে হয়ে থাকে।


    

    CG/BD/NS

    
    
    (Release ID: 1637035) Visitor Counter : 20
    
    
      Read this release in: Punjabi , English , Urdu , Marathi , Hindi , Manipuri , Tamil , Telugu , Malayalam