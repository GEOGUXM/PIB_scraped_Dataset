      পরিবেশওঅরণ্যমন্ত্রক

      ব্রিকস অন্যতম মূল্যবান এবং কার্যকর অংশীদারিত্ব : শ্রী প্রকাশ জাভড়েকর
      Posted On: 30 JUL 2020 11:35PM by PIB Kolkata


    নয়াদিল্লী, ৩১ জুলাই, ২০২০


    

    রাশিয়ার সভাপতিত্বে বৃহস্পতিবার (৩০ জুলাই) ভিডিও কনফারেন্সের মাধ্যমে ব্রিকস গোষ্ঠীভুক্ত (ব্রাজিল, রাশিয়া, ভারত, চীন ও দক্ষিণ আফ্রিকা) ৫টি দেশের পরিবেশ মন্ত্রীদের মধ্যে ‘ষষ্ঠ ব্রিকস পরিবেশ মন্ত্রী’ পর্যায়ের বৈঠক অনুষ্ঠিত হয়েছে।


    
    এই বৈঠকে ভারতের প্রতিনিধিত্ব করেন কেন্দ্রীয় পরিবেশ মন্ত্রী শ্রী প্রকাশ জাভড়েকর। তিনি বলেন, ভারত ব্রিকস গোষ্ঠীর ওপর বিশেষ গুরুত্ব দিয়ে আসছে। পরিবেশ মন্ত্রী বলেন, সুস্থায়ী উন্নয়নের লক্ষ্য অর্জনের জন্য ব্রিকস গোষ্ঠীভুক্ত দেশগুলিকে এগিয়ে আসতে হবে। কেন্দ্রীয় মন্ত্রী ব্রিকসের আওতাধীন বিভিন্ন উদ্যোগ ও কর্মসূচি দ্রুত বাস্তবায়নের ওপরও জোর দেন। ব্রিকস গোষ্ঠীভুক্ত দেশগুলিতে পরিবেশ ব্যবস্থাপনায় সেরা বিষয়গুলি তুলে ধরার প্রস্তাবও দেন তিনি। কেন্দ্রীয় মন্ত্রী বলেন, এক্ষেত্রে ভারত যথাযথ সাহায্য করতে পারে ।ব্রিকস গোষ্ঠীভুক্ত দেশগুলির মধ্যে যে পরিবেশ সংক্রান্ত বিষয়ে যে সমঝোতাপত্র রয়েছে তা দ্রুত বাস্তবায়নের প্রয়োজন রয়েছে বলেও উল্লেখ করেন শ্রী জাভড়কর।


    
    কেন্দ্রীয় মন্ত্রী সুস্থায়ী নগর ব্যবস্থাপনা, উপকূলীয় জঞ্জাল/নোংরা পরিষ্কার, বায়ু দূষণ রোধ, নদী পরিষ্কার বা স্বচ্ছতার ক্ষেত্রে ভারত যে প্রচেষ্টা চালিয়ে যাচ্ছে সেকথাও অনুষ্ঠানে বিশদভাবে তুলে ধরেন। মন্ত্রী বলেন, ভারত বিশ্বাস করে যে জলবায়ু পরিবর্তন রোধে এবং অভিযোজন ক্ষেত্রে বিশ্ব ব্যাপি লক্ষ্য অর্জনের জন্য সকলের সমান দায়িত্ব রয়েছে। একইসঙ্গে এই সমস্যা মোকাবিলায় অর্থ ও প্রযুক্তির অংশীদারিত্বেরও প্রয়োজন। ভারত প্যারিস চুক্তি অনুযায়ী জলবায়ু পরিবর্তন রোধের প্রতিশ্রুতি বিষয়ে নিরন্তর প্রয়াস চালিয়ে যাচ্ছে বলেও উল্লেখ করেন তিনি।


    
    বায়ু দূষণ নিয়ন্ত্রণে ভারত যে প্রচেষ্টা চালিয়ে যাচ্ছে সেকথা তুলে ধরে শ্রী জাভড়েকর বলেন ২০১৫ সালে ভারতে ১০টি শহরে বায়ুর গুণমান সূচক নজরদারি ব্যবস্থাপনার সূচনা করা হয়েছিল। এখন ১২২টি শহরে এই নজরদারি ব্যবস্থাপনার কাজ চলছে। তিনি আরও বলেন ২০১৯ সালে ভারত 'ন্যাশনাল ক্লিন এয়ার প্রোগ্রাম'এর সূচনা করেছে। এর মূল লক্ষই হল ২০২৪ সালের মধ্যে ২০১৭র তুলনায় ২০-৩০ শতাংশ বায়ু দূষণ হ্রাস করা।


    
    বৈঠকে ২০২০র পরবর্তী সময়ে জীব বৈচিত্র্য রক্ষায় পরিকাঠামো গঠনের জন্য ব্রিকস গোষ্ঠীভুক্ত দেশগুলি এক জোট হয়ে কাজ করার প্রয়োজনীয়তার ওপর জোর দেয়। এই বৈঠকের আগে ব্রিকস গোষ্ঠীভুক্ত দেশগুলির কার্যনির্বাহী গোষ্ঠীর বৈঠক বসে।


    
    ভারত ২০২১ সালে ব্রিকস গোষ্ঠীভুক্ত দেশগুলির পরিবেশ মন্ত্রীদের বৈঠকে সভাপতিত্বের ভার গ্রহণ করবে।তাই শ্রী জাভড়েকর পরবর্তী বৈঠকে অংশ নেওয়ার জন্য ব্রিকস গোষ্ঠীভুক্ত দেশগুলিকে আমন্ত্রণ জানান। এ দিনের এই বৈঠকে ব্রিকস গোষ্ঠীভুক্ত দেশগুলি পারস্পরিক সমন্বয় বজায় রেখে আগামীদিনে কাজ চালিয়ে যাওয়ার বিষয়ে অঙ্গীকারবদ্ধ হয়েছে।


    
    এই বৈঠকে যৌথ বিবৃতির বিষয়ে বিস্তারিত জানতে ক্লিক করুন নিম্নলিখিত লিঙ্কে- pibcms.nic.in/WriteReadData/userfiles/Final%20Statement%20BRICS.pdf

    

    
    CG/SS/NS

    
    
    (Release ID: 1642638) Visitor Counter : 2
    
    
      Read this release in: English , Hindi , Marathi , Manipuri , Tamil