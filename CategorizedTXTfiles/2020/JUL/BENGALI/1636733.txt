      প্রতিরক্ষামন্ত্রক

      প্রতিরক্ষা মন্ত্রী শ্রী রাজনাথ সিং কেন্দ্রীয় স্বরাষ্ট্রমন্ত্রী শ্রী অমিত শাহ্ এবং কেন্দ্রীয় স্বাস্থ্য মন্ত্রী শ্রী হর্ষবর্ধন দিল্লির সর্দার বল্লভভাই প্যাটেল কোভিড হাসপাতাল ঘুরে দেখলেন
      Posted On: 05 JUL 2020 5:24PM by PIB Kolkata


    নতুন দিল্লী, ৫ জুলাই, ২০২০


    

    
    কেন্দ্রীয় স্বরাষ্ট্রমন্ত্রী শ্রী অমিত শাহ্ এবং কেন্দ্রীয় স্বাস্থ্য ও পরিবার কল্যাণ মন্ত্রী শ্রী হর্ষবর্ধনের সঙ্গে প্রতিরক্ষা মন্ত্রী শ্রী রাজনাথ সিং আজ ১ হাজার শয্যা বিশিষ্ট সর্দার বল্লভভাই প্যাটেল কোভিড হাসপাতাল ঘুরে দেখেন। এই হাসপাতালে ২৫০টি ইন্টেনসিভ কেয়ার ইউনিট (আইসিইউ) রয়েছে। কেন্দ্রীয় স্বরাষ্ট্রমন্ত্রক, স্বাস্থ্য ও পরিবার কল্যাণ মন্ত্রক, বিভিন্ন সশস্ত্র বাহিনী, টাটা সন্স্ এবং অন্যান্য শিল্প সংস্থাগুলির সহযোগিতায় মাত্র ১২ দিনে প্রতিরক্ষা গবেষণা ও উন্নয়ন সংস্থা (ডিফেন্স রিসার্চ অ্যান্ড ডেভেলপমেন্ট অর্গানাইজেশন- ডিআরডিও) এই হাসপাতালটি তৈরি করেছে। দিল্লির মুখ্যমন্ত্রী শ্রী অরবিন্দ কেজরিওয়াল এবং কেন্দ্রীয় স্বরাষ্ট্র প্রতিমন্ত্রী শ্রী জি কিষাণ রেড্ডি প্রতিরক্ষা মন্ত্রীর সঙ্গেই ছিলেন।
    
    এত অল্প সময়ে এই হাসপাতালটি তৈরি হওয়ায় এবং হাসপাতালের পরিকাঠামো দেখে শ্রী রাজনাথ সিং সন্তোষপ্রকাশ করেছেন। জাতীয় রাজধানী অঞ্চলে বর্তমানে কোভিড-১৯ সংক্রমণ দ্রুতহারে বৃদ্ধি পাচ্ছে। তার ফলে রোগীর সংখ্যা বাড়ছে। এই জরুরি পরিস্থিতিতে কোভিড-১৯ এর সংক্রমিতদের জন্য হাসপাতালের শয্যা বাড়ানোর বিষয়ে কেন্দ্রীয় স্বরাষ্ট্র মন্ত্রক এবং প্রতিরক্ষা মন্ত্রক আলোচনার পরই ডিআরডিও-কে এই ১ হাজার শয্যা বিশিষ্ট হাসপাতালটি তৈরির দায়িত্ব দেওয়া হয়।
    
    পুরো হাসপাতাল তৈরির প্রক্রিয়াটি যুদ্ধকালীন তৎপরতায় করা হয়েছে। নতুন দিল্লির আন্তর্দেশীয় বিমানবন্দরের ১ নম্বর টার্মিনালের কাছে ভারতীয় বায়ুসেনার একটি জমি চিহ্নিত করা হয়। বায়ু সেনা অনুমতি দেওয়ার পর ডিআরডিও ২৩শে জুন এই হাসপাতালটি তৈরির কাজ শুরু করে।
    
    সশস্ত্র বাহিনীর চিকিৎসা বিভাগের ডাক্তার, নার্স এবং স্বাস্থ্য কর্মীরা এই হাসপাতালটি পরিচালনা করবেন। ডিআরডিও হাসপাতালের পরিকাঠামোর ব্যবস্থাপনার দায়িত্বে রয়েছে। হাসপাতালে যেসমস্ত সংক্রমিত ব্যক্তি ভর্তি হবেন তাঁদের মনস্তাত্ত্বিক দিকটিও ডিআরডিও-র একটি দল খেয়াল রাখবে।
    
    জেলা প্রশাসন যেসমস্ত কোভিড-১৯ সংক্রমিতদের এখানে পাঠাবে তাঁদের বিনামূল্যে চিকিৎসা করা হবে। অল ইন্ডিয়া ইনস্টিটিউট অফ্ মেডিকেল সায়েন্সেস-এ সংকটাপন্ন আক্রান্তদের আরও চিকিৎসার জন্য পাঠানো হবে।
    
    টাটা সন্স্ এই প্রকল্পে তহবিল যুগিয়েছে। ভারত ইলেকট্রনিক্স্ লিমিটেড, ভারত ডায়নামিক্স্ লিমিটেড, অ্যাসট্র মাইক্রোওয়েভ প্রডাক্টস লিমিটেড, শ্রী ভেংকটেশ্বরা ইঞ্জিনিয়ার্স, ব্রাহ্মস প্রাইভেট লিমিটেড, ভারত ফোর্জ এবং ডিআরডিও-র কর্মীরা স্বেচ্ছায় তাঁদের একদিনের বেতন এই হাসপাতালের জন্য দান করেছেন।
    
    ২৫ হাজার বর্গ মিটার এলাকা জুড়ে এই হাসপাতালের শীতাতপ নিয়ন্ত্রিত চিকিৎসা ব্যবস্থাপনা রয়েছে। হাসপাতালের রোগীরা এবং চিকিৎসকদের সম্পূর্ণ আলাদাভাবে থাকার ব্যবস্থা রয়েছে। এছাড়াও এখানে চিকিৎসার অন্যান্য অত্যাধুনিক সুযোগ সুবিধে রাখা হচ্ছে। হাসপাতালটি আজ থেকে চিকিৎসা পরিষেবা দেওয়া শুরু করল।


    

    
    CG/CB/SKD

    
    
    (Release ID: 1636733) Visitor Counter : 20
    
    
      Read this release in: English , Urdu , Hindi , Marathi , Manipuri , Punjabi , Punjabi , Tamil , Telugu