      অর্থমন্ত্রক

      জাতীয় কৃষি ও গ্রামোন্নয়ন ব্যাঙ্ক, নাবার্ড পশ্চিমবঙ্গে ৩০০টি কৃষিজ উৎপাদন সংস্থাকে সাহায্য দিচ্ছে, ক্ষুদ্র সেচ প্রকল্পের আওতায় পশ্চিমবঙ্গ সরকারকে ২৭৬ কোটি টাকা মঞ্জুর করা হয়েছে
      Posted On: 14 JUL 2020 7:23PM by PIB Kolkata


    কলকাতা, ১৪ জুলাই, ২০২০


    

    জাতীয় কৃষি ও গ্রামোন্নয়ন ব্যাঙ্ক (নাবার্ড)-এর পশ্চিমবঙ্গ শাখা বিগত তিন বছরে ব্যবসার ক্ষেত্রে চারগুণ বৃদ্ধি পেয়েছে । ২০১৭-১৮ অর্থবর্ষে নাবার্ডের পশ্চিমবঙ্গ শাখা ৩,৩৮৩ কোটি টাকার ব্যবসা করেছিল। ২০১৯-২০ অর্থবর্ষে ব্যবসার পরিমাণ দাঁড়িয়েছে ১২,৯৯৪ কোটি টাকা।নাবার্ড প্রতি বছর পশ্চিমবঙ্গের গ্রামীণ পরিকাঠামো উন্নয়ন তহবিলের আওতায় গ্রামোন্নয়নে ১,২০০ কোটি টাকা বরাদ্দ করে থাকে। চলতি অর্থবর্ষে নাবার্ড এই তহবিলে ১৪৩ কোটি টাকা বরাদ্দ করেছে। নাবার্ডের আজ ৩৯তম প্রতিষ্ঠা দিবসে একথা জানিয়েছেন নাবার্ডের মুখ্য কার্যনির্বাহী আধিকারিক শ্রী সুব্রত মণ্ডল।
    
    শ্রী মণ্ডল আরও জানিয়েছেন যে, ঘুর্ণিঝড় আম্ফান বিধ্বস্ত এলাকায় গ্রামীণ পরিকাঠামো উন্নয়নের জন্য পশ্চিমবঙ্গ সরকার নাবার্ডের কাছে ১,০২৮ কোটি টাকার প্রস্তাব দিয়েছিল। সেই প্রস্তাব মঞ্জুর করা হয়েছে বলেও তিনি জানান।
    
    শ্রী সুব্রত মণ্ডল আরও জানান, কোভিড-১৯ মহামারীর পরিপ্রেক্ষিতে গ্রামীণ আর্থিক প্রতিষ্ঠানে নগদের যোগানে বিভিন্ন সমস্যা রয়েছে। এক্ষেত্রে নাবার্ডের পশ্চিমবঙ্গ শাখা গ্রামীণ সেইসব আর্থিক প্রতিষ্ঠানগুলিকে নগদের যোগান দিতে ১,০৭০ কোটি টাকার বিশেষ সাহায্য প্রদান করছে। মূলত, খরিফ ফসলের মরশুমে কৃষক এবং স্বনির্ভর গোষ্ঠীদের ঋণ প্রদানের সাহায্যার্থেই এই অর্থ প্রদান করা হচ্ছে। এর পাশাপাশি, সমবায় ব্যাঙ্ক,আঞ্চলিক গ্রামীণ ব্যাঙ্ক ও ক্ষুদ্র আর্থিক প্রতিষ্ঠানগুলিকে বিশেষ আর্থিক সাহায্যের জন্য ৩০,০০০ কোটি টাকার বিশেষ সাহায্য দিচ্ছে। এতে ৩ কোটি কৃষক উপকৃত হবেন। এর পাশাপাশি, নাবার্ডের সঙ্গে সংযুক্ত অন্যান্য ব্যাঙ্ক এবং রাজ্য সরকার ২০ লক্ষ ঋণ গ্রহণকারী কৃষককে সাহায্যের জন্য কিষাণ ক্রেডিট কার্ডের আওতায় নিয়ে আসার উদ্যোগ নিয়েছে।এ ক্ষেত্রে কিষাণ ক্রেডিট কার্ডের আওতায় ২ কোটি ৫০ লক্ষ কৃষককে সাহায্যের জন্য ২ লক্ষ কোটি টাকার ঋণ মঞ্জুর করা হয়েছে।
    
    শ্রী মণ্ডল আরও বলেন, কৃষিজ উৎপাদন সংস্থাগুলির উন্নয়নে বিশেষ উদ্যোগ গ্রহণ করেছে নাবার্ড। কৃষকরা যাতে মাঠ থেকে ফসল তুলে বাজারে সরাসরি বিক্রি করতে পারেন এবং এতে তাঁরা যাতে লাভবান হন তার জন্যই এই উদ্যোগ নেওয়া হয়েছে। দেশের এ ধরনের ৭,০০০ কৃষিজ উৎপাদন সংস্থার মধ্যে পশ্চিমবঙ্গের ৩০০টি সংস্থাকে নাবার্ড সাহায্য দিচ্ছে। পরিযায়ী শ্রমিকদের যাতে যথাযথ প্রশিক্ষণ দিয়ে এই কৃষিজ উৎপাদন সংস্থাগুলির সঙ্গে যুক্ত করা যেতে পারে বলেও তিনি মত ব্যক্ত করেন। রাজ্যের সেচ প্রকল্পের প্রসঙ্গ উল্লেখ করে শ্রী মণ্ডল জানান, এই ক্ষুদ্র সেচ প্রকল্পের আওতায় ২৭৬ কোটি টাকা মঞ্জুর করেছে নাবার্ড। মূলত খরা প্রবণ এলাকায় বৃষ্টির জল সংরক্ষণের উদ্দেশ্য এই অর্থ ব্যয় করা হবে।


    

    
    CG/SS/DM

    
    
    (Release ID: 1638653) Visitor Counter : 5
    
    
      Read this release in: English