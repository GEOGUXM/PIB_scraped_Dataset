      অর্থমন্ত্রক

      করদাতাদের ই-ফাইল দাখিলের ক্ষেত্রে আরও সুবিধার্থে নতুন ফর্ম ২৬এএস চালু হ’ল
      Posted On: 18 JUL 2020 1:37PM by PIB Kolkata


    নয়াদিল্লি, ১৮ জুলাই, ২০২০


    

    দ্রুত ও নির্ভুলভাবে আয়কর জমা দেওয়ার ক্ষেত্রে করদাতাদের ই-ফাইল ব্যবস্থায় আরো সুবিধাদানের জন্য ২৬এএস নামে নতুন একটি ফর্ম চালু করা হয়েছে। কর দাখিল সংক্রান্ত নতুন এই ফর্মটিতে করদাতারা তাঁদের আর্থিক লেনদেন সংক্রান্ত আরও কিছু বিবরণ উল্লেখ করতে সুবিধা পাবেন।


    
    আয়কর দপ্তর একাধিক আর্থিক লেনদেন সংক্রান্ত বিবরণ দাখিলকারী করদাতাদের কাছ থেকে যে মতামত পেয়েছে, সেই অনুযায়ী আর্থিক লেনদেন সংক্রান্ত বিবরণগুলি ফর্ম নম্বর ২৬এএস – এর পার্ট ই-তে দেখানো হচ্ছে। রিটার্ন দাখিলের ক্ষেত্রে ই-ফাইলিং ব্যবস্থাকে সরল করতে এবং কর ক্ষেত্রে দায়বদ্ধতা বজায় রাখতে করদাতাদের আয়কর রিটার্ন দাখিলের সুবিধার্থে নতুন এই ফর্ম চালু করা হয়েছে। এর ফলে, করদাতারা খুব সহজেই প্রদেয় করের হিসেব-নিকেশ করতে পারবেন। এমনকি, নতুন এই ব্যবস্থার ফলে, সমগ্র কর প্রশাসন ব্যবস্থায় স্বচ্ছতা ও দায়বদ্ধতা থাকবে। আগে ২৬এএস ফর্মটি টিডিএস এবং টিসিএস সংক্রান্ত তথ্য সংযোজনের কাজে ব্যবহৃত হ’ত। এখন থেকে নতুন ২৬এএস ফর্মের মাধ্যমে করদাতারা অন্যান্য প্রদেয় কর, রিফান্ড এবং টিডিএস ডিফন্ট সংক্রান্ত অতিরিক্ত কিছু তথ্য দাখিল করতে পারবেন। আয়কর দপ্তরের পক্ষ থেকে ২৬এএস ফর্ম সম্পর্কে আরও বলা হয়েছে যে, এই ফর্মের পার্ট-ই’তে করদাতারা লেনদেনের ধরণ, লেনদেনের তারিখ, একক বা যৌথ লেনদেন, লেনদেনকারী পক্ষের সংখ্যা, পরিমাণ, মাশুল মেটানোর পদ্ধতি প্রভৃতি সম্পর্কিত তথ্য উল্লেখ করতে পারবেন। এমনকি, নতুন এই ব্যবস্থার ফলে সৎ করদাতারা তাঁদের সংশোধিত আর্থিক লেনদেনের কথাও রিটার্ন দাখিলের সময় উল্লেখ করতে পারবেন।


    

    
    CG/BD/SB

    
    
    (Release ID: 1639648) Visitor Counter : 17
    
    
      Read this release in: English , Urdu , Hindi , Marathi , Manipuri , Assamese , Punjabi , Tamil , Telugu