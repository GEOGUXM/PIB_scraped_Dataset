      শিল্পওবাণিজ্যমন্ত্রক

      ন্যাশনাল ইনস্টিটিউটস অফ ডিজাইনের ছাত্রছাত্রীরা এখন থেকে জার্মানিতে ওয়ার্ক পারমিট পাওয়ার আবেদন সহজেই করতে পারবে, জার্মানির অ্যানাবিন তথ্যভাণ্ডারে এনআইডি-কে অন্তর্ভুক্ত করা হয়েছে
      Posted On: 15 JUL 2020 1:46PM by PIB Kolkata


    নয়াদিল্লি, ১৫ জুলাই, ২০২০


    

    কেন্দ্রীয় শিল্প ও বাণিজ্য মন্ত্রকে অধীনস্থ শিল্প ও অভ্যন্তরীণ বাণিজ্য বিকাশ দপ্তর, বিশ্বমানের নকশার বিষয়ে শিক্ষাদানের জন্য পাঁচটি ন্যাশনাল ইনস্টিটিউটস অফ ডিজাইন (এনআইডি) গড়ে তুলেছে। ১৯৬১ সালে এনআইডি আমেদাবাদ প্রতিষ্ঠা হয়। এর তিনটি ক্যাম্পাস আমেদাবাদ, গান্ধীনগর এবং বেঙ্গালুরুতে রয়েছে। গত কয়েক বছরে এনআইডি অন্ধ্রপ্রদেশ, এনআইডি হরিয়ানা, এনআইডি অসম এবং এনআইডি মধ্যপ্রদেশে গড়ে উঠেছে। এই এনআইডিগুলি প্রত্যেকটি সংসদে আইনের মাধ্যমে জাতীয় গুরুত্বপূর্ণ প্রতিষ্ঠানের স্বীকৃতি পেয়েছে। প্রতিটি প্রতিষ্ঠানই আন্তর্জাতিক স্তরে নকশা প্রশিক্ষণের বিষয়ে অগ্রণী শিক্ষা প্রতিষ্ঠান হিসেবে বিবেচিত হয়। এনআইডি থেকে উত্তীর্ণ ছাত্রছাত্রীরা দেশে যেরকম নানা কাজের সুযোগ পান, একইভাবে বিদেশেও তাঁরা বেশ কিছু চ্যালেঞ্জিং কাজের সুযোগ গ্রহণ করেছেন।
    
    জার্মানিতে বিদেশি শিক্ষা প্রতিষ্ঠানের শিক্ষার মান যাচাই করার কেন্দ্রীয় সংস্থা হল জেন্ট্রালস্টালে ফ্যুর আউসল্যান্ডিশেস বিল্ডুংসভেজেন বা জেড এ বি। জেডএবি, অ্যানাবিন নামে একটি তথ্যভাণ্ডারে জার্মানিতে স্বীকৃত বিদেশি বিশ্ববিদ্যালয়ের এবং উচ্চশিক্ষা প্রতিষ্ঠানের ডিগ্রি ও ডিপ্লোমার সমস্ত তথ্য রাখে।
    
    জার্মানিতে বিদেশি বিশ্ববিদ্যালয়ের যোগ্যতার ভিত্তিতে সে দেশে ওয়ার্ক ভিসা, জব সিকার্স ভিসা এবং জার্মান ব্লু কার্ড দেওয়া হয়। জার্মানির বাইরে বিশ্ববিদ্যালয় স্তরের শিক্ষার মান বিবেচনা করেই এই ভিসা দেওয়া হয়ে থাকে। সাধারণত জার্মানিতে তিন বা চার বছরের স্নাতক স্তরের ডিগ্রিকে স্বীকৃতি দেওয়া হয়।
    
    এনআইডি আমেদাবাদ ২০১৫ সালে অ্যানাবিনের তালিকাভুক্ত হয়েছিল। বাকি এনআইডিগুলি সম্প্রতি এই তথ্যভাণ্ডারে স্থান পেয়েছে। এর ফলে, এনআইডি থেকে উত্তীর্ণ ছাত্রছাত্রীরা সহজেই জার্মানিতে সংশ্লিষ্ট ক্ষেত্রে ওয়ার্ক পারমিট পাবে।


    

    CG/CB/DM

    
    
    (Release ID: 1638801) Visitor Counter : 10
    
    
      Read this release in: English , Urdu , Hindi , Marathi , Manipuri , Assamese , Punjabi , Tamil , Telugu