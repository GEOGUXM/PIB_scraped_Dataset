      জলশক্তি মন্ত্রক

      গরিব কল্যাণ রোজগার অভিযানের আওতায় বাড়ী বাড়ী জলের সংযোগ পৌঁছে দেওয়ার কাজের মাধ্যমে ফেরত আসা শ্রমিকদের জীবন-জীবিকার সুযোগ সৃষ্টি
      Posted On: 05 JUL 2020 1:56PM by PIB Kolkata


    নয়াদিল্লী, ৫ জুলাই, ২০২০


    

    
    সমগ্র বিশ্ব যখন করোনা ভাইরাসের বিরুদ্ধে লড়াই চালাচ্ছে তখন প্রধানমন্ত্রী শ্রী নরেন্দ্র মোদীর সুদক্ষ নেতৃত্বে কেন্দ্রীয় সরকার বিরাট এই চ্যালেঞ্জকে সুযোগে পরিণত করতে উদ্যোগী হয়েছে। এই লক্ষ্যে, বিশেষ করে গ্রামাঞ্চলে জীবন-জীবিকার সুযোগ সৃষ্টির পাশাপাশি গ্রামীণ অর্থনীতির বিকাশের ওপর অগ্রাধিকার দেওয়া হচ্ছে। প্রবাসী শ্রমিকদের জীবন-জীবিকার সুযোগ করে দেওয়ার পাশাপাশি স্থানীয় পর্যায়ে কর্মসংস্থানের লক্ষ্যে গত ২০ জুন গরিব কল্যাণ রোজগার অভিযানের সূচনা হয়। সময়সীমা ভিত্তিক ১২৫ দিনের এই অভিযানে ৬টি রাজ্যের ১১৬টি জেলায় বৃহৎ এই কর্মসূচি রূপায়ণের পরিকল্পনা গ্রহণ করা হয়েছে। এই জেলাগুলির মধ্যে ২৭টি উন্নয়নে আগ্রহী জেলাও রয়েছে।


    
    গরিব কল্যাণ রোজগার অভিযানের অঙ্গ হিসেবে জল-জীবন মিশনের আওতায় গ্রামাঞ্চলের প্রতিটি পরিবারে পাইপ বাহিত জলসংযোগ পৌঁছে দেবার কাজের মাধ্যমে ফেরত আসা দক্ষ ও অর্ধদক্ষ শ্রমিকদের কর্মসংস্থানের সুযোগ করে দেওয়া হবে। এই প্রেক্ষিতে রাজ্যগুলিকে অবিলম্বে গ্রামে গ্রামে পানীয় জল পৌঁছে দেওয়ার কর্মসূচি গ্রহণের জন্য মন্ত্রকের পক্ষ থেকে অনুরোধ করা হয়েছে। মন্ত্রকের পক্ষ থেকে বলা হয়েছে এই অভিযানের আওতায় গ্রামের দরিদ্র ও প্রান্তিক মানুষের বাড়িতে পাইপ বাহিত জল পৌঁছে দেওয়ার বড় সুযোগ তৈরি হয়েছে।


    
    জল-জীবন মিশনের আওতায় পাইপ বাহিত জল পৌঁছে দেওয়ার লক্ষ্যে ওই ৬টি রাজ্যের সঙ্গে মন্ত্রকের প্রথম পর্যালোচনা বৈঠক ইতিমধ্যেই অনুষ্ঠিত হয়েছে। বৈঠকে রাজ্যগুলিকে জেলা এবং গ্রামভিত্তিক পরিকল্পনা প্রণয়নের পরামর্শ দেওয়া হয়। উন্নয়নে আগ্রহী জেলাগুলিতে বিশেষ অগ্রাধিকার দিতে বলা হয়েছে।


    
    উচ্চাকাঙ্খী এই অভিযানের ফলে না কেবল গ্রামীণ মানুষের জীবন-যাপনের মানোন্নয়ন হবে, সেইসঙ্গে গ্রামীণ কর্মসংস্থানেরও সুযোগ সৃষ্টি হবে এবং গ্রামীণ অর্থনীতির বিকাশ ঘটবে।


    

    CG/BD/NS

    
    
    (Release ID: 1636649) Visitor Counter : 26
    
    
      Read this release in: Urdu , Punjabi , English , Hindi , Marathi , Manipuri , Assamese , Odia , Tamil , Telugu , Malayalam