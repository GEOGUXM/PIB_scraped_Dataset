      মানবসম্পদবিকাশমন্ত্রক

      আইআইটি দিল্লি কোভিড-১৯-এর নমুনা পরীক্ষার জন্য বিশ্বের সবথেকে সস্তার কিট উদ্ভাবন করেছে - এর উদ্বোধন করলেন কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’
      Posted On: 15 JUL 2020 5:08PM by PIB Kolkata


    নয়াদিল্লি, ১৫ জুলাই, ২০২০


    

    
    কোভিড-১৯-এর লালারসের নমুনা আরটি-পিসিআর পদ্ধতিতে পরীক্ষা করার জন্য বিশ্বে সবথেকে সস্তার কিট উদ্ভাবন করেছে দিল্লি আইআইটি। এই কিট আইসিএমআর এবং ডিসিজিআই অনুমোদন করেছে। কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ অনলাইনের মাধ্যমে এই কিট উদ্বোধন করেছেন। এই উপলক্ষে আয়োজিত অনুষ্ঠানে দপ্তরের প্রতিমন্ত্রী শ্রী সঞ্জয় ধোতরে এবং উচ্চশিক্ষা সচিব শ্রী অমিত খারে সহ পদস্থ আধিকারিকরা উপস্থিত ছিলেন।
    
    শ্রী পোখরিয়াল বলেন, এই কিট উদ্ভাবনের মধ্য দিয়ে প্রধানমন্ত্রী শ্রী নরেন্দ্র মোদীর আত্মনির্ভর ভারত গড়ার দিকে দেশ একধাপ এগোল। মহামারী নিয়ন্ত্রণ করার জন্য একটি সস্তা এবং বিশ্বাসযোগ্য কিট উদ্ভাবন করা ভারতের জন্য প্রয়োজন হয়ে পড়েছিল। দিল্লি আইআইটি উদ্ভাবিত ‘করোশিওর’ কিটটি সম্পূর্ণ দেশীয় পদ্ধতিতে তৈরি করা হয়েছে। শ্রী পোখরিয়াল জানান, কোভিড-১৯ মহামারীর সময় ছাড়াও আমাদের প্রধানমন্ত্রী ভারতের স্বাস্থ্য পরিষেবার উন্নতির জন্য দেশের যুব সম্প্রদায়কে এগিয়ে আসার জন্য উৎসাহ দিয়ে থাকেন। আইসিএমআর এবং ডিসিজিআই এই কিটটিকে অত্যন্ত সংবেদনশীল বলে অনুমোদন দিয়েছে।
    
    শ্রী পোখরিয়াল এই কিট উদ্ভাবনের কাজে দিল্লি আইআইটি-র যেসব গবেষকরা যুক্ত ছিলেন তাঁদের অভিনন্দন জানিয়েছেন। তিনি বলেন ‘করোশিওর’ দিল্লি-ভিত্তিক নিউটেক মেডিকেল ডিভাইস তৈরি করেছে। মানবসম্পদ উন্নয়ন মন্ত্রকের অধীনস্থ একটি প্রথম সারির উচ্চশিক্ষা প্রতিষ্ঠান ও একটি বেসরকারি সংস্থা যেভাবে মহামারীর এই সময়ে দেশের স্বার্থ রক্ষায় জোট বেঁধেছে তা অত্যন্ত প্রশংসনীয়। দেশের সমস্ত নিবন্ধীকৃত গবেষণাগারে এই কিট পাওয়া যাবে। এর দাম ধার্য করা হয়েছে ৩৯৯ টাকা। বাজারের অন্যান্য কিটের থেকে যা বেশ সস্তা। দিল্লি আইআইটি ১০টি সংস্থাকে এই কিট তৈরির অনুমতি দিয়েছে।
    
    মানবসম্পদ উন্নয়ন প্রতিমন্ত্রী শ্রী ধোতরে বলেন, আত্মনির্ভর ভারতের জন্য এই ধরনের উদ্যোগ অত্যন্ত গুরুত্বপূর্ণ। তিনি এই প্রসঙ্গে দিল্লি আইআইটি-র ৪০ বছরের পুরনো সেন্টার ফর রুরাল ডেভেলপমেন্ট অ্যান্ড টেকনলজির গ্রামীণ জীবনের উন্নতিকল্পে গুরুত্বপূর্ণ অবদানের কথা উল্লেখ করেন। উচ্চশিক্ষা দপ্তরের সচিব শ্রী খারে জানান, দেশের মধ্যে দিল্লি আইআইটি-ই প্রথম শিক্ষামূলক প্রতিষ্ঠান যারা আইটি-পিসিআর ভিত্তিক নমুনা পরীক্ষার কিট উদ্ভাবনে আইসিএমআর-এর অনুমোদন পেয়েছে। কেন্দ্র, মানবসম্পদ উন্নয়ন মন্ত্রক, স্বাস্থ্য মন্ত্রক এবং আইসিএমআর-এর এই কিট তৈরিতে সাহায্য করার জন্য দিল্লি আইআইটি-র ডিরেক্টর অধ্যাপক ভি রামগোপাল রাও সংশ্লিষ্ট সকলকে ধন্যবাদ জানিয়েছেন।


    

    CG/CB/DM

    
    
    (Release ID: 1638924) Visitor Counter : 14
    
    
      Read this release in: Punjabi , English , Urdu , Marathi , Hindi , Manipuri , Odia , Tamil , Telugu , Kannada