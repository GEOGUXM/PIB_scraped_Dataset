      প্রতিরক্ষামন্ত্রক

      ভারতীয় বিমান বাহিনীর কমান্ডারদের সম্মেলন- জুলাই ২০২০
      Posted On: 22 JUL 2020 1:28PM by PIB Kolkata


    নয়াদিল্লী, ২২ জুলাই, ২০২০


    

    নতুন দিল্লীতে বায়ুসেনা সদর দপ্তর বায়ু ভবনে আজ বিমান বাহিনীর কমান্ডারদের সম্মেলনের (এয়ারফোর্স কমান্ডার্স কনফারেন্স-এএফসিসি) উদ্বোধন করেন প্রতিরক্ষা মন্ত্রী শ্রী রাজনাথ সিং। অনুষ্ঠানে প্রতিরক্ষা মন্ত্রীকে স্বাগত জানান বিমান বাহিনীর প্রধান এয়ার চিফ মার্শাল আরকেএস ভাদোরিয়া এবং প্রতিরক্ষা মন্ত্রকের অন্যান্য শীর্ষ আধিকারিক। সম্মেলনে বিমান বাহিনীর কমান্ডারদের উদ্দেশে প্রতিরক্ষা মন্ত্রী বলেন, গত কয়েক মাস ধরে ভারতীয় বিমান বাহিনী যেভাবে পরিচালনে সক্ষমতা দেখিয়ছে তা প্রশংসনীয়। তিনি বলেন, পূর্ব লাদাখে বর্তমান পরিস্থিতির পরিপ্রেক্ষিতে ভারতীয় বায়ুসেনা যেভাবে দ্রুততার সঙ্গে সেই স্থানে পৌঁছে গিয়েছিল, এমনকি বালাকোটে ভারতীয় বায়ুসেনা যেভাব এয়ার স্ট্রাইক চালিয়েছিল তা থেকে বিরোধীদের কাছে একটি স্পষ্ট বার্তা পৌঁছে দেওয়া গেছে। প্রতিরক্ষা মন্ত্রী বলেন, ভারত তার সার্বভৌমত্ব রক্ষায় প্রতিশ্রুতিবদ্ধ। স্বশস্ত্র বাহিনীর সক্ষমতা নিয়ে জনগণের মনে দৃঢ় বিশ্বাস রয়েছে। প্রকৃত নিয়ন্ত্রণ রেখা (এলওসি)-তে উত্তেজনা প্রশমিত করতে সবরকম প্রয়াস চালানো হচ্ছে। তবে যেকোন সময় যেকোন পরিস্থিতি মোকাবিলার জন্য ভারতীয় বাহিনীকে প্রস্তুত থাকার আহ্বানও জানান তিনি।


    
    প্রতিরক্ষা মন্ত্রী কোভিড-১৯ মহামারী মোকাবিলায় ভারতীয় বিমান বাহিনী যে অবদান রেখেছে তা প্রশংসনীয় বলেও উল্লেখ করেন। তিনি বলেন, বেশ কয়েকটি জায়গায় ত্রাণ এবং মানবিক সহায়তা প্রদানের ক্ষেত্রে ভারতীয় বায়ুসেনা গুরুত্বপূর্ণ ভূমিকা পালন করেছে। প্রতিরক্ষা সরঞ্জাম উৎপাদনে আত্মনির্ভরতার লক্ষ্য অর্জনে প্রয়োজনীয়তার কথা তুলে ধরেন তিনি। কেন্দ্রীয় মন্ত্রী উল্লেখ করেন যে এ বছর এই সম্মেলনের বিষয় ভাবনা হল ‘পরবর্তী দশকে ভারতীয় বিমান বাহিনী’। এই বিষয় ভাবনার আলোচনা থেকে আগামীদিনে দেশীয় প্রতিরক্ষা সরঞ্জাম উৎপাদনের পথ প্রশস্থ হবে বলেও তিনি জানান। শ্রী সিং বলেন, চিফ অফ ডিফেন্স স্টাফ নিয়োগ এবং ডিপার্টমেন্ট অফ মিলিটারি অ্যাফেয়ার্স গঠনের পর থেকে তিন বাহিনীর মধ্যে সমন্বয় ও সুসংহতকরণের ক্ষেত্রে অগ্রগতি হয়েছে।


    
    প্রযুক্তির পরিবর্তনের সঙ্গে তাল মিলিয়ে কৃত্রিম বুদ্ধিমত্তা, ন্যানো প্রযুক্তি, সাইবার এবং মহাকাশ ক্ষেত্রে ভারতীয় বিমান বাহিনী যেভাবে সাফল্যের সাথে এগিয়ে চলেছে তারও প্রশংসা করেন কেন্দ্রীয় প্রতিরক্ষা মন্ত্রী। তিনি আশ্বাস দেন যে স্বশস্ত্র বাহিনীর সমস্ত প্রয়োজনীয়তা পূরণ করা হবে।


    
    কমান্ডারদের উদ্দেশ্যে বায়ুসেনা প্রধান বলেন, ভারতীয় বায়ুসেনা যে কোন কৌশলগত হুমকির বিরুদ্ধে লড়াইয়ের জন্য প্রস্তুত রয়েছে। তিন দিনের এই সম্মেলনে আগামী দশকে ভারতীয় বায়ুসেনার দক্ষতা বৃদ্ধি নিয়ে আলোচনা করা হবে। একইসঙ্গে আগামীদিনে কিভাবে সমস্ত রকমের প্রতিকূলতা মোকাবিলা করা যায় এবং বর্তমান উদীয়মান পরিস্থিতি নিয়ে পর্যালোচনা করা হবে।


    

    
    CG/SS/NS

    
    
    (Release ID: 1640412) Visitor Counter : 12
    
    
      Read this release in: English , Urdu , Hindi , Marathi , Manipuri , Punjabi , Tamil , Telugu , Malayalam