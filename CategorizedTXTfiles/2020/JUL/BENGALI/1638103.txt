      শিল্পওবাণিজ্যমন্ত্রক

      ফিকি ফ্রেমস-এর সমাপ্তি অধিবেশনে বক্তব্য রাখলেন শ্রী পীযূষ গোয়েল
      Posted On: 11 JUL 2020 7:03PM by PIB Kolkata


    নয়াদিল্লি, ১১ জুলাই, ২০২০


    

    
    কেন্দ্রীয় শিল্প ও বাণিজ্য মন্ত্রী শ্রী পীযূষ গোয়েল আজ অনলাইনের মাধ্যমে ফিকি ফ্রেমস-এর সমাপ্তি অধিবেশনে বক্তব্য রেখেছেন। মন্ত্রী বলেন, ভারতীয় চলচ্চিত্র ও বিজ্ঞাপন শিল্পের আন্তর্জাতিক স্তরে গুরুত্বপূর্ণ ভূমিকা রাখার যথেষ্ট সম্ভাবনা রয়েছে। এই শিল্প সারা বিশ্বকে উন্নতমানের চলচ্চিত্র ও বিজ্ঞাপন উপহার দিয়েছে যার হাত ধরে বহু পুরস্কার এবং বিনিয়োগ ও মূলধন এই শিল্পের মাধ্যমে দেশে পৌঁছেছে। শ্রী গোয়েল, দেশের সীমানার বাইরে আন্তর্জাতিক স্তরে এই শিল্পের প্রসার ঘটানোর বিষয়ে চিন্তাভাবনা করার আহ্বান জানান। তিনি বলেন, ভারতীয় বিজ্ঞাপন নির্মাতারা অত্যন্ত সৃজনশীল। তাঁরা বিভিন্ন আন্তর্জাতিক ব্র্যান্ডের নেতৃত্ব দিয়ে থাকেন। বিষয়বস্তু তৈরিতে ভারতের আন্তর্জাতিক স্তরে অগ্রণী ভূমিকা নেওয়ার ক্ষমতা রয়েছে। ভারতীয় চলচ্চিত্র শিল্পের ক্ষেত্রে কোন কোনও দেশ যে বাধার সৃষ্টি করেছে সেই প্রসঙ্গে মন্ত্রী জানান, এটি কখনই গ্রহণযোগ্য নয়। ভারতও একইভাবে সেইসব দেশের ক্ষেত্রে প্রয়োজনীয় ব্যবস্থা নেবে। তিনি বলেন, এ দেশে চলচ্চিত্রের শ্যুটিং করার ক্ষেত্রে ‘এক জানালা’ ব্যবস্থায় সবরকমের অনুমতি দেওয়ার উদ্যোগ নেওয়া হয়েছে।
    
    
    কোভিড মহামারীর বিরুদ্ধে লড়াইয়ে ভারতীয় চলচ্চিতের ভূমিকার প্রশংসা করে শ্রী গোয়েল বলেন, স্বাস্থ্য সম্পর্কে সচেতনতা বৃদ্ধিতে চলচ্চিত্র শিল্প গুরুত্বপূর্ণ ভূমিকা নিচ্ছে। দেশের মানুষ যাতে সহজেই বিভিন্ন সামাজিক বিষয় সম্পর্কে বুঝতে পারেন, সেই উদ্দেশে চলচ্চিত্র শিল্পের অবদানেরও তিনি প্রশংসা করেন। মন্ত্রী বলেন, চলচ্চিত্র শিল্প হল ভারতীয় কোমল ক্ষমতার একটি প্রতীক যা তরুণ প্রজন্মের কাছে উৎসাহ সৃষ্টি করে। তিনি বলেন, ১৩৫ কোটি দেশবাসীর চাহিদা এবং আকাঙ্ক্ষা পূরণে চলচ্চিত্র জগত গুরুত্বপূর্ণ ভূমিকা নিয়ে আসছে। আজ সারা বিশ্বের কাছে ভারতীয় চলচ্চিত্রের জন্য আমরা গর্ব অনুভব করি। তিনি বলেন, ‘আত্মনির্ভর ভারত’ দৃঢ় প্রত্যয়ের সঙ্গে সারা বিশ্বে তার প্রভাব বিস্তার করবে।
    
    
    মন্ত্রী বলেন, বর্তমানে আমরা কোভিড সঙ্কটের মুখোমুখি। অতীতের বিভিন্ন সঙ্কটের মতো এই সঙ্কটও একদিন চলে যাবে। আমাদের তাই কোভিড-পরবর্তী সময়ের সুযোগগুলির বিষয়ে পরিকল্পনা করতে হবে যার মাধ্যমে কাজের নতুন ধারা এবং নতুন জীবনশৈলী আমরা দেখতে পাব। তিনি ‘ওভার দ্য টপ’ প্ল্যাটফর্মের অনিয়ন্ত্রিত কাজকর্মের বিষয়ে উদ্বেগ প্রকাশ করেন। এই ধরনের প্ল্যাটফর্মের বিষয়বস্তু কোন কোনও সময়ে আপত্তিজনক ও ভুল তথ্যে পরিপূর্ণ থাকে। কখনও বা এগুলি আমাদের দেশ এবং সমাজকে বিকৃতভাবে উপস্থাপিত করে, যে কারণে পরিবারের সকলের সঙ্গে বসে এগুলি দেখা যায় না। শ্রী গোয়েল বলেন, চলচ্চিত্র শিল্পের সঙ্গে প্রত্যক্ষ এবং পরোক্ষভাবে ২৫ লক্ষ মানুষ জড়িয়ে আছেন। তিনি সংশ্লিষ্ট সকলের প্রতি কাজের বিষয়ে যত্নবান হওয়ার আহ্বান জানান এবং এই শিল্পে যাঁরা কম মজুরি পান, তাঁদের কল্যাণে পদক্ষেপ গ্রহণের পরামর্শ দেন౼যার মাধ্যমে তাঁরা সম্মানজনকভাবে বেঁচে থাকতে পারবেন। শ্রী গোয়েল, সম্প্রতি পরলোকগত চলচ্চিত্র জগতের ব্যক্তিত্বদের প্রতিও এই অনুষ্ঠানে শ্রদ্ধা জানান।


    

    
    CG/CB/DM

    
    
    (Release ID: 1638103) Visitor Counter : 7
    
    
      Read this release in: Punjabi , English , Urdu , Marathi , Hindi , Manipuri , Tamil , Telugu