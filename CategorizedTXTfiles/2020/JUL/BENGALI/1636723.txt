      PIB Headquarters

      কোভিড-১৯ সংক্রান্ত পিআইবি’র প্রাত্যহিক সংবাদ
      Posted On: 05 JUL 2020 6:19PM by PIB Kolkata


    নয়াদিল্লি, ০৫ জুলাই, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রকের কোভিড-১৯ সংক্রান্ত সর্বশেষ তথ্য; সুস্থতার সংখ্যা বেড়ে ৪ লক্ষেরও বেশি; সুস্থতার সংখ্যা আক্রান্তের সংখ্যার তুলনায় বেড়ে প্রায় ১ লক্ষ ৬৫ হাজার


    কেন্দ্র, রাজ্য ও কেন্দ্র শাসিত অঞ্চলগুলির সঙ্গে সমন্বিত ভাবে কোভিড-১৯ এর মোকাবিলা করার উদ্যোগ নেওয়ায় দেশে মোট সুস্থ হয়ে উঠেছেন ৪,০৯,০৮২জন। গত চব্বিশ ঘন্টায় সুস্থ হয়ে উঠেছেন ১৪,৮৫৬ জন। এ পর্যন্ত চিকিৎসাধীন সংক্রমিতদের থেকে ১,৬৪,২৬৮ জন বেশি সুস্থ হয়ে উঠেছেন। সারা দেশে সুস্থ হয়ে ওঠার হার ৬০.৭৭%। বর্তমানে ২,৪৪,৮১৪ জন সংক্রমিত চিকিৎসকদের তত্ত্বাবধানে রয়েছেন। ২১টি রাজ্য এবং কেন্দ্রশাসিত অঞ্চলে সংক্রমিতদের সুস্থ হয়ে ওঠার হার জাতীয় স্তরে সুস্থ হয়ে ওঠার হারের থেকে বেশী।


    নমুনা পরীক্ষা করার জন্য দেশে পরীক্ষাগারের সংখ্যা বৃদ্ধি করার উদ্যোগ অব্যাহত। দেশের নানা প্রান্তে সরকারী পরীক্ষাগার ৭৮৬টি ও বেসরকারি পরীক্ষাগার ৩১৪টি অর্থাৎ মোট ১১০০টি পরীক্ষাগারে এই মুহূর্তে নমুনা পরীক্ষা করা হচ্ছে। এর মধ্যে ৩৬৮টি সরকারী ও ২২৩টি বেসরকারী পরীক্ষাগারে (মোট ৫৯১টি) রিয়েল টাইম পিসিআরের মাধ্যমে, ৩৮৫টি সরকারি ও ৩২টি বেসরকারী পরীক্ষাগারে (মোট ৪১৭টি) ট্রুন্যাটের মাধ্যমে এবং ৩৩টি সরকারি ও ৫৯টি বেসরকারী পরীক্ষাগারে (মোট ৯২টি) সিবিন্যাটের মাধ্যমে নমুনা পরীক্ষা করা হচ্ছে। ‘টেস্ট-ট্রেস-ট্রিট’ কৌশল অবলম্বন করে বিভিন্ন বাধা দূর করে প্রতিদিন নমুনা পরীক্ষার পরিমাণ বাড়ানো হচ্ছে। গত ২৪ ঘন্টায় ২,৪৮,৯৩৪টি নমুনা পরীক্ষা হয়েছে, যার পরিমাণ দৈনিক হিসেবে সর্বোচ্চ। এ পর্যন্ত দেশে মোট ৯৭,৮৯,০৬৬টি নমুনার পরীক্ষা হয়েছে।


    বিস্তারিত বিবরণের জন্য https://pib.gov.in/PressReleasePage.aspx?PRID=1636605 – এই লিঙ্কে ক্লিক করুন।


    প্রতিরক্ষা মন্ত্রী, স্বরাষ্ট্র মন্ত্রী এবং স্বাস্থ্য মন্ত্রী দিল্লিতে সর্দার বল্লভভাই প্যাটেল কোভিড হাসপাতাল পরিদর্শন করলেন


    প্রতিরক্ষা মন্ত্রী শ্রী রাজনাথ সিং, স্বরাষ্ট্র মন্ত্রী শ্রী অমিত শাহ এবং স্বাস্থ্য ও পরিবার কল্যাণ মন্ত্রী ড হর্ষ বর্ধন আজ দিল্লিতে ১ হাজার শয্যাবিশিষ্ট এবং ২৫০টি আইসিইউ শয্যাবিশিষ্ট সর্দার বল্লভভাই প্যাটেল কোভিড হাসপাতাল ঘুরে দেখেন। রেকর্ড ১২ দিনের মধ্যে এই হাসপাতালটি গড়ে তোলা হয়েছে। ডিআরডিও-র সঙ্গে এই হাসপাতাল গড়ে তুলতে স্বরাষ্ট্র মন্ত্রক, স্বাস্থ্য ও পরিবার কল্যাণ মন্ত্রক, বেসরকারি সংস্থা টাটা সনস্‌ ও অন্যান্য একাধিক সংস্থা গুরুত্বপূর্ণ ভূমিকা পালন করেছে। সম্পূর্ণ শীতাতপ নিয়ন্ত্রিত এই হাসপাতালটি ২৫ হাজার বর্গ মিটার এলাকা জুড়ে গড়ে তোলা হয়েছে।


    বিস্তারিত বিবরণের জন্য https://pib.gov.in/PressReleasePage.aspx?PRID=1636657 – এই লিঙ্কে ক্লিক করুন।


    রাজস্থানে আশা কর্মীরা কোভিড-১৯ এর বিরুদ্ধে লড়াইয়ে নিঃস্বার্থ সেবার অঙ্গীকার নিয়েছেন


    রাজস্থানে কোভিড-১৯ মোকাবিলার ক্ষেত্রে আশা কর্মীরা শুরুর দিন থেকে অবিচ্ছেদ্য অঙ্গ হয়ে উঠেছেন। জয়পুরে গত মার্চ মাসে প্রথম সংক্রমণের খবর মেলার অব্যবহিত পরেই আশা কর্মীরা সংক্রমণ নিয়ন্ত্রণে নিয়োজিত হন। রাজ্যে আশা কর্মীরা ৮ কোটি পরিবারের প্রায় ৩৯ কোটি মানুষের ওপর নজরদারির পাশাপাশি, কোভিড সচেতনতা সংক্রান্ত গুরুত্বপূর্ণ তথ্য পৌঁছে দিয়েছেন।


    বিস্তারিত বিবরণের জন্য https://pib.gov.in/PressReleasePage.aspx?PRID=1636616 – এই লিঙ্কে ক্লিক করুন।


    উপ-রাষ্ট্রপতি প্রত্যেক ভারতীয়কে ‘স্থানীয়’ ভারতকে ‘গ্লোকাল’ ভারতে রূপান্তর করার জন্য আত্মনির্ভর ভারত অভিযান প্রচারে সামিল হওয়ার আহ্বান জানিয়েছেন


    উপ-রাষ্ট্রপতি শ্রী এম ভেঙ্কাইয়া নাইডু আজ উদ্ভাবন ও উদ্যোক্তাদের সমৃদ্ধ করে তোলার জন্য একটি ইকো সিস্টেম তৈরি করার আহ্বান জানিয়ে প্রত্যেক ভারতীয়কে ‘স্থানীয়’ ভারতকে ‘গ্লোকাল’ ভারতে রূপান্তর করতে আত্মনির্ভর ভারত অভিযানের সামিল হওয়ার আর্জি জানিয়েছেন। উপ-রাষ্ট্রপতি ভবন থেকে ভিডিও কনফারেন্সের মাধ্যমে এলিমেটস্ মোবাইল অ্যাপ – এর ভার্চ্যুয়াল সূচনা অনুষ্ঠানে শ্রী নাইডু বলেন, আত্মনির্ভর ভারত অভিযানের লক্ষ্যই হ’ল দেশের পরিকাঠামো ক্ষেত্রকে শক্তিশালী করে আধুনিক প্রযুক্তির ব্যবহার করে মানবসম্পদের সমৃদ্ধি ঘটিয়ে এবং শক্তিশালী সরবরাহ চেন তৈরি করার মাধ্যমে দেশের অর্থনীতিকে শক্তিশালী করে তোলা। আত্মনির্ভর ভারত অভিযান অর্থনীতিকে শক্তিশালী করে তোলার এক লক্ষ্য হিসাবে বর্ণনা করে উপ-রাষ্ট্রপতি বলেন, এটি গ্রাম ও শহরাঞ্চলে উন্নয়নে গতি আনবে এবং উদ্ভাবন ক্ষেত্রে নতুন দিশা দেখাবে।


    বিস্তারিত বিবরণের জন্য https://pib.gov.in/PressReleasePage.aspx?PRID=1636604 – এই লিঙ্কে ক্লিক করুন।


    গরিব কল্যাণ রোজগার অভিযানের আওতায় বাড়ী বাড়ী জলের সংযোগ পৌঁছে দেওয়ার কাজের মাধ্যমে ফেরত আসা শ্রমিকদের জীবন-জীবিকার সুযোগ সৃষ্টি


    সমগ্র বিশ্ব যখন করোনা ভাইরাসের বিরুদ্ধে লড়াই চালাচ্ছে তখন প্রধানমন্ত্রী শ্রী নরেন্দ্র মোদীর সুদক্ষ নেতৃত্বে কেন্দ্রীয় সরকার বিরাট এই চ্যালেঞ্জকে সুযোগে পরিণত করতে উদ্যোগী হয়েছে। এই লক্ষ্যে, বিশেষ করে গ্রামাঞ্চলে জীবন-জীবিকার সুযোগ সৃষ্টির পাশাপাশি গ্রামীণ অর্থনীতির বিকাশের ওপর অগ্রাধিকার দেওয়া হচ্ছে। প্রবাসী শ্রমিকদের জীবন-জীবিকার সুযোগ করে দেওয়ার পাশাপাশি স্থানীয় পর্যায়ে কর্মসংস্থানের লক্ষ্যে গত ২০ জুন গরিব কল্যাণ রোজগার অভিযানের সূচনা হয়। সময়সীমা ভিত্তিক ১২৫ দিনের এই অভিযানে ৬টি রাজ্যের ১১৬টি জেলায় বৃহৎ এই কর্মসূচি রূপায়ণের পরিকল্পনা গ্রহণ করা হয়েছে। এই জেলাগুলির মধ্যে ২৭টি উন্নয়নে আগ্রহী জেলাও রয়েছে।


    বিস্তারিত বিবরণের জন্য https://pib.gov.in/PressReleasePage.aspx?PRID=1636608 – এই লিঙ্কে ক্লিক করুন।


    মহামারী দূর করতে নিজস্ব পদ্ধতিতে কোভিড-১৯ টিকা উদ্ভাবনে ভারত বিশ্বের সঙ্গে সঙ্গতি রেখে চলেছে


    ভারত বায়োটেক সংস্থার পক্ষ থেকে কোভাক্সিন এবং জাইডাস ক্যাডিলা সংস্থার পক্ষ থেকে জাইকভ-ডি টিকা উদ্ভাবনের ঘোষণার সঙ্গে সঙ্গেই কোভিড-১৯ এর নিথর কালো মেঘ সরে গিয়ে দিগন্ত রেখায় আলো উদ্ভাসিত হতে চলেছে। ড্রাগ কন্ট্রোলার জেনারেল অফ ইন্ডিয়ার পক্ষ থেকে অনুমতি দেওয়ার পরই এই টিকাগুলির পরীক্ষামূলকভাবে মানবদেহে প্রয়োগের প্রক্রিয়া শীঘ্রই শুরু হতে চলেছে। ভারত বিগত বছরগুলিতে টিকা উৎপাদনের কেন্দ্র হিসাবে গুরুত্বপূর্ণ হাব হয়ে উঠেছে। এমনকি, ইউনিসেফ-কে প্রায় ৬০ শতাংশ টিকাই সরবরাহ করে থাকে ভারতীয় উৎপাদক সংস্থাগুলি।


    বিস্তারিত বিবরণের জন্য https://pib.gov.in/PressReleasePage.aspx?PRID=1636625 – এই লিঙ্কে ক্লিক করুন।


    পিআইবি’র আঞ্চলিক কার্যালয় থেকে প্রাপ্ত তথ্য


    • পাঞ্জাব : রাজ্য সরকার কোভিড-১৯ এ আক্রান্তের সংখ্যা ক্রমাগত বৃদ্ধি পাওয়ার দরুণ রাজ্যের বাইরে থেকে আগত ব্যক্তিদের জন্য আগামীকাল থেকে নতুন নির্দেশকা জারি করেছে। এই নির্দেশিকা অনুযায়ী, রাজ্যের বাইরে থেকে আগত ব্যক্তিদের কমপক্ষে ১৪ দিন সেলফ কোয়ারেন্টাইনে থাকতে হবে। প্রয়োজনে তাঁরা স্বাস্থ্য সংক্রান্ত পরিস্থিতি জানানোর জন্য ১১২ হেল্পলাইন নম্বরে ফোন করতে বা কোভা অ্যাপে নিজেদের স্বাস্থ্য বিবরণ আপডেট করতে পারেন।


    • হরিয়ানা : রাজ্যের মুখ্যমন্ত্রী বলেছেন, কোভিড-১৯ সত্ত্বেও এখন শিল্প ও বাণিজ্যিক কর্মকান্ড ধীরে ধীরে স্বাভাবিক হয়ে আসছে। চাষীদের কাছ থেকে কোভিড মহামারীর সময় বিভিন্ন শস্য সংগ্রহের জন্য ১ হাজার ৮০০-রও বেশি সংগ্রহ কেন্দ্র চালু করা হয়েছে।


    • হিমাচল প্রদেশ : রাজ্যের মুখ্যমন্ত্রী ভিডিও কনফারেন্সের মাধ্যমে ডেপুটি কমিশনার এবং সমষ্টি উন্নয়ন আধিকারিকদের সঙ্গে বৈঠকে বিভিন্ন কল্যাণমূলক কর্মসূচিগুলির সুফলভোগীদের তালিকা প্রস্তুত করার নির্দেশ দিয়েছেন, যাতে রাজ্য সরকার সুফলভোগীদের সঙ্গে সমন্বয় ও যোগাযোগ বজায় রাখতে পারে।


    • কেরল : রাজ্যে গতকাল এ যাবৎ ১ দিনেই সর্বোচ্চ ২৪০ জনের আক্রান্ত হওয়ার খবর মিলেছে। রাজ্যে ২ হাজার ১২৯ জন রোগী চিকিৎসাধীন রয়েছেন। রাজ্যের বাইরে করোনায় আরও ৮ জন কেরলবাসীর মৃত্যু হয়েছে।


    • তামিলনাডু : কেন্দ্রশাসিত পণ্ডিচেরীতে আক্রান্তের সংখ্যা বেড়ে হয়েছে ৪৪৮। এখনও পর্যন্ত মারা গেছেন ১৪ জন। এদিকে তামিলনাডুতে গতকাল আরও ৬৫ জনের মৃত্যুর খবর মিলেছে। রাজ্যে আক্রান্তের সংখ্যা ১ লক্ষ ৭ হাজারেরও বেশি। এখনও পর্যন্ত মৃত্যু হয়েছে ১ হাজার ৪৫০ জনের।


    • কর্ণাটক : রাজ্যে দোসরা আগস্ট পর্যন্ত প্রতি রবিবার সম্পূর্ণ লকডাউন কার্যকর করা হয়েছে। মুখ্যমন্ত্রী আরও ২ জন মন্ত্রীকে মহামারী সংক্রমণ ঠেকানো গোষ্ঠীতে সামিল করেছেন। রাজ্যে আক্রান্তের সংখ্যা ২১ হাজার ৫৪৯। মৃত্যু হয়েছে ৩৩৫ জনের।


    • অন্ধ্রপ্রদেশ : রাজ্যে গত ২৪ ঘন্টায় আরও ৯৯৮ জনের সংক্রমণের এবং ১৪ জনের মৃত্যুর খবর মিলেছে। আজ পর্যন্ত নমুনা পরীক্ষা হয়েছে ১০ লক্ষ ১৭ হাজারেরও বেশি। এদিকে রাজ্যের সঙ্গে ইউনিসেফের ঝুঁকি হ্রাস সংক্রান্ত যোগাযোগ ও সম্প্রদায়ের মানুষকে সচেতনতার কাজে সামিল করার জন্য চুক্তি স্বাক্ষর করেছে।


    • তেলেঙ্গানা : হায়দরাবাদে করোনা সংক্রমণ রুখতে মুম্বাইয়ের ধারাবি মডেল অনুসরণ করা হচ্ছে। এদিকে রাজ্যে গতকাল পর্যন্ত করোনায় আক্রান্ত হয়েছেন ২২ হাজার ৩১২ জন। মৃত্যু হয়েছে ২৮৮ জনের।


    • অরুণাচল প্রদেশ : রাজ্যের মুখ্যসচিব জানিয়েছেন, স্বাস্থ্য কর্মী, পুলিশ কর্মী ও আতিথেয়তা পরিষেবার সঙ্গে যুক্ত প্রত্যেক ব্যক্তির ৭ দিনের লকডাউন চলাকালীন সময়ে নমুনা পরীক্ষা করা হয়।


    • আসাম : রাজ্যের স্বাস্থ্য মন্ত্রী ট্যুইটে জানিয়েছেন, আগামী কয়েক দিনের মধ্যে কোভিড-১৯ নমুনা পরীক্ষা ৫ লক্ষে পৌঁছবে।


    • মণিপুর : রাজ্য সরকার জিরিবাম শহরে একটি কোভিড কেয়ার সেন্টার গড়ে তোলার সিদ্ধান্ত নিয়েছে। এদিকে সরকারের পক্ষ থেকে আরও ৫০ হাজার র্যা পিট টেস্টিং কিটের বরাত দেওয়া হয়েছে।


    • মেঘালয় : বিএসএফ – এর আরও একজন জওয়ান আজ শিলং-এ করোনায় আক্রান্ত হয়েছেন বলে জানা গেছে। রাজ্যে এখনো পর্যন্ত ৪৩ জন সুস্থ হয়েছেন।


    • মিজোরাম : রাজ্যের খাও জাউল জেলা হাসপাতাল থেকে আজ আরও ২ জন করোনা রোগী সুস্থ হয়ে ছাড়া পেয়েছেন।


    • নাগাল্যান্ড : কোভিড-১৯ নিষেধাজ্ঞার ফলে যে সমস্ত প্রবাসী শ্রমিক প্রভাবিত হয়েছেন, তাঁদের জন্য রাজ্য সরকার খাদ্য ও বাসস্থানের সংস্থান করেছেন।


    • মহারাষ্ট্র : রাজ্যে আক্রান্তের সংখ্যা ২ লক্ষ ছাড়িয়েছে। গত ২৪ ঘন্টায় আরও ৭ হাজার ৭৪ জন করোনায় আক্রান্ত হয়েছেন। রাজ্যে শনিবার পর্যন্ত ৫ হাজার ৬৭১ জনের মৃত্যু হয়েছে। নিশ্চিতভাবে করোনায় আক্রান্তের সংখ্যা ৮৩ হাজার ২৯৫। মহারাষ্ট্র পুলিশের ৫ হাজার ২০৫ জন কর্মী করোনায় আক্রান্ত হয়েছেন।


    • গুজরাট : রাজ্যে গত ২৪ ঘন্টায় আরও ৭১২ জনের সংক্রমণের খবর মেলায় আক্রান্তের সংখ্যা দাঁড়িয়েছে ৩৫ হাজার ৩৯৮। নিশ্চিতভাবে করোনায় আক্রান্ত হয়েছেন ৮ হাজার ৫৭ জন। এখনও পর্যন্ত ৪ লক্ষেরও বেশি নমুনা পরীক্ষা হয়েছে।


    • রাজস্থান : রাজ্যে আজ সকালে আরও ৬ জনের মৃত্যুর খবর মিলেছে। এদিকে করোনায় আক্রান্তের সংখ্যা বেড়ে হয়েছে ১৯ হাজার ৭৫৬। নিশ্চিতভাবে করোনায় আক্রান্ত হয়েছে ৩ হাজার ৬৪০ জন।


    • মধ্যপ্রদেশ : রাজ্যে আরও ৩০৭ জনের নতুন করে সংক্রমণের খবর মেলায় আক্রান্তের সংখ্যা বেড়ে হয়েছে ১৪ হাজার ৬০৪। নিশ্চিতভাবে করোনায় আক্রান্ত হয়েছেন ২ হাজার ৭৭২ জন। রাজ্যের শহর ও গ্রামাঞ্চলে নমুনা সংগ্রহের জন্য প্রায় ১০ হাজার দল নিয়োজিত রয়েছে।


    • ছত্তিশগড় : রাজ্যে আরও ৯৬ জনের সংক্রমণের খবর মেলায় আক্রান্তের সংখ্যা বেড়ে হয়েছে ৩ হাজার ১৬১। নিশ্চিতভাবে করোনায় আক্রান্তের সংখ্যা ৬২১।


    • গোয়া : রাজ্যে আরও ১০৮ জনের কোভিড-১৯ এ সংক্রমণের খবর মেলায় আক্রান্তের সংখ্যা বেড়ে হয়েছে ১ হাজার ৬৮৪। সুস্থ হয়েছেন ৮২৫ জন। নিশ্চিতভাবে করোনায় আক্রান্তের সংখ্যা ৮৫৩। কনভালেসেন্ট প্লাজমা থেরাপি পদ্ধতি প্রয়োগ করার জন্য রাজ্য সরকার ভারতীয় চিকিৎসা গবেষণা পর্ষদের কাছ থেকে অনুমতি চেয়েছে।


    CG/BD/SB

    
    
    (Release ID: 1636723) Visitor Counter : 12
    
    
      Read this release in: English , Urdu , Hindi , Marathi , Assamese , Manipuri , Punjabi , Gujarati , Tamil , Telugu , Kannada , Malayalam