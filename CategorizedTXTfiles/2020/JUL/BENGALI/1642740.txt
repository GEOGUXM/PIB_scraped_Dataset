      তথ্যওসম্প্রচারমন্ত্রক

      পিআইবি আয়োজিত এক ওয়েবিনারে সকলকে শান্ত থেকে আতঙ্কিত না হওয়ার পরামর্শ দিয়েছেন বক্তারা
      Posted On: 31 JUL 2020 8:02PM by PIB Kolkata


    কলকাতা, ৩১ জুলাই, ২০২০


    

    
    প্রেস ইনফরমেশন ব্যুরো, কলকাতার পক্ষ থেকে আজ ‘কোভিড পরিস্থিতিতে মানসিক স্বাস্থ্য’ শীর্ষক এক ওয়েবিনারের আয়োজন করা হয়। ওয়েবিনারে বিভিন্ন বক্তা করোনা পরিস্থিতিতে আতঙ্কিত না হয়ে সফলভাবে এর মোকাবিলার পরামর্শ দেন।


    
    ওয়েবিনারের উদ্বোধন করে পিআইবি কলকাতার মহানির্দেশক শ্রী রবীন্দ্রনাথ মিশ্র বলেন, বর্তমান এই পরিস্থিতিতে মানসিক স্বাস্থ্য রক্ষা একটি প্রকৃত চ্যালেঞ্জ। তিনি করোনার জন্য সকলকে বিষন্নতা দূরে সরিয়ে রাখার পরামর্শ দেন এবং স্বাস্থ্য মন্ত্রকের নীতি-নির্দেশিকা মেনেই এই সংক্রমণের প্রতিরোধ করা যাবে বলে মত প্রকাশ করেছেন। শ্রী মিশ্র জানিয়েছেন, দেশে সংক্রমণের হার ক্রমশ কমছে অথচ অহেতুক উদ্বেগ এবং অন্যান্য মানসিক কারণের ফলে নতুন সঙ্কট সৃষ্টি হচ্ছে। তিনি সকলকে স্বাস্থ্য বিশেষজ্ঞদের প্রতিষেধকমূলক নিয়ম মেনে চলার আহ্বান জানিয়েছেন।
    
    মৌলানা আবুল কালাম আজাদ ইউনিভার্সিটি অফ টেকনলজির উপাচার্য অধ্যাপক সৈকত মৈত্র বলেছেন, এই সমস্যা সর্বজনীন এবং এটিকে মোকাবিলা করার জন্য আমাদের প্রচলিত কৌশল অবলম্বন করতে হবে। এই প্রসঙ্গে তিনি জানিয়েছেন, বর্তমানে নতুন নতুন সুযোগ তৈরি হচ্ছে যার সুবিধা আমাদের সকলের নেওয়া উচিৎ। তিনি প্রত্যেককে নিজেদের হবিগুলিকে আবারও চর্চা করার পরামর্শ দেন। অধ্যাপক মৈত্র ছাত্রছাত্রীদের বিষন্নতার শিকার না হবার পরামর্শ দিয়েছেন তিনি তাঁদের নিজ লক্ষ্যে পৌঁছনোর জন্য অত্যধুনিক প্রযুক্তি ব্যবহারের পরামর্শ দিয়েছেন। বর্তমান পরিস্থিতিতে কেন্দ্রের ‘স্বয়ম’সহ নতুন নতুন ডিজিটাল প্ল্যাটফর্মের কথা উল্লেখ করে ডক্টর মৈত্র জানিয়েছেন, এগুলির মধ্য দিয়ে শিক্ষা, চিকিৎসা এবং কোনো পণ্যসামগ্রী বাজারজাত করার পুরো সুযোগ নেওয়া সম্ভব। বর্তমান সময়ে সকলকে সৎ চিন্তার পরামর্শও তিনি দিয়েছেন।
    
    কলকাতার অল ইন্ডিয়া ইনস্টিটিউট অফ হাইজিন অ্যান্ড পাবলিক হেলথ-এর জনস্বাস্থ্য বিষয়ক ডিরেক্টর-প্রফেসর (ডঃ) মধুমিতা দোবে বলেছেন, বর্তমান যুগ হল ‘ইনফোডেমিক’। আমরা সঠিক তথ্য বিভিন্ন জায়গা থেকে জানতে পারছি। এর ফলে, বিভিন্ন সংবাদমাধ্যমে যে গুজব ছড়াচ্ছে সেগুলিকে তিনি প্রতিহত করার পরামর্শ দিয়েছেন। এই প্রসঙ্গে তিনি জানান, ১ শতাংশেরও কম সংক্রমিত মারা যাচ্ছেন এবং বাকিরা সকলেই সুস্থ হয়ে উঠছেন। তবে, সামাজিক জীবনযাত্রায় ব্যাঘাত ঘটায় আমাদের মানসিক স্বাস্থ্যের ওপর একটি নেতিবাচক প্রভাব পড়ছে বলেও তিনি স্বীকার করেন। এর জন্য সংক্রমণের থেকেও মানসিক চাপকে বেশী নিয়ন্ত্রণ করা উচিৎ বলে তিনি অভিমত ব্যক্ত করেছেন। এই প্রসঙ্গে তিনি সকলকে যথাযথভাবে মাস্ক পরে কোভিড-১৯-এর মোকাবিলা করার ওপর গুরুত্ব দিয়েছেন। বর্তমান পরিস্থিতিতে স্বাস্থ্যকর খাবার, ব্যায়াম, মানসিক শান্তি, ধ্যান এবং যথাযথ ঘুমের প্রয়োজন বলেও তিনি উল্লেখ করেছেন। ডঃ দোবে সাবান এবং স্যানিটাইজার ব্যবহারের ওপরও গুরুত্ব দেন।
    
    যোগ-শিক্ষক ডঃ অজন্তা গুহ বলেছেন যোগ আমাদের দেহ ও মনের মধ্যে যোগসূত্র তৈরি করে বর্তমান সময়ে যা অত্যন্ত প্রয়োজন। তিনি এই প্রসঙ্গে করোনা মোকাবিলায় নিঃশ্বাস-প্রশ্বাসের মাধ্যমে ব্যায়ামের ওপর গুরুত্ব দিয়েছেন। প্রতিদিন আধ-ঘন্টা করে যোগাভ্যাস করলে রোগ প্রতিরোধ ক্ষমতা বাড়ে, এর ফলে এই ভাইরাসের বিরুদ্ধে লড়াই করা যায়।
    
    এই ওয়েবিনারে পিআইবি ও আরওবি কলকাতার অতিরিক্ত মহানির্দেশক শ্রীমতী জেন নামচু এবং বিশিষ্ট পুষ্টিবিদ শ্রীমতী মিতালি পালধিও উপস্থিত ছিলেন। অনুষ্ঠানটি সঞ্চালনা করেন পিআইবি-র ডেপুটি ডিরেক্টর শ্রীমতী চিত্রা গুপ্ত।


    

    CG/CB/DM

    
    
    (Release ID: 1642740) Visitor Counter : 8
    
    
      Read this release in: English