      ভূ-বিজ্ঞানমন্ত্রক

      ভূবিজ্ঞান মন্ত্রকের প্রতিষ্ঠা দিবস উদযাপন
      Posted On: 27 JUL 2020 3:25PM by PIB Kolkata


    নয়াদিল্লী, ২৭ জুলাই, ২০২০


    

    কেন্দ্রীয় স্বাস্থ্য ও পরিবার কল্যাণ, বিজ্ঞান, প্রযুক্তি এবং ভূবিজ্ঞান মন্ত্রী ডঃ হর্ষ বর্ধন আজ বলেছেন ভূবিজ্ঞান মন্ত্রক হল বিশ্বের এমন এক অনন্য দপ্তর যেখানে ভূবিজ্ঞানের সমস্ত শাখাই সংযুক্ত রয়েছে। তিনি আরও বলেন, ভারতই হল একমাত্র দেশ যেখানে ভূবিজ্ঞানের জন্য স্বতন্ত্র এক মন্ত্রক রয়েছে। এরফলে সময় বিলম্ব না করে যেকোনো ক্ষেত্রে সিদ্ধান্ত ও পরিকল্পনা গ্রহণ এবং মানোন্নয়ন ও সুসংহত পদক্ষেপ গ্রহণ করা সম্ভবপর হয়। সম্প্রতি এই মন্ত্রক অনেক উল্লেখযোগ্য সাফল্য অর্জন করেছে।


    
    ভূবিজ্ঞান মন্ত্রকের প্রতিষ্ঠা দিবস উপলক্ষ্যে এক অনুষ্ঠানের ভাষণে ডঃ হর্ষ বর্ধন একথা জানান। তিনি বলেন, ২০০৬ সালে ভারতের আবহাওয়া বিভাগ, ন্যাশনাল সেন্টার ফর মিডিয়াম রেঞ্জ ওয়েদার ফোরকাস্টিং, ভারতীয় ক্রান্তীয় অঞ্চলের আবহাওয়া পূর্বাভাস প্রতিষ্ঠান এবং মহাসাগর উন্নয়ন মন্ত্রককে একত্রিত করে এই ভূবিজ্ঞান মন্ত্রক গঠিত হয়েছিল। ভূবিজ্ঞান একটি সংমিশ্রিত বিজ্ঞান যা পৃথিবীর রহস্য উন্মোচন করতে অন্য সমস্ত বিজ্ঞানের দৃষ্টি আকর্ষণ করে। তাই এটি অনন্য এবং পারস্পরিক নির্ভরশীল বলে জানান কেন্দ্রীয় মন্ত্রী। ডঃ হর্ষ বর্ধন বলেন, বিশুদ্ধ পানীয় জল, নগর পরিকল্পনা উন্নয়ন, জাতীয় সুরক্ষা, বিশ্বব্যাপি জলবায়ু পরিবর্তন এবং প্রাকৃতিক সম্পদের ব্যবহার ও ব্যবস্থাপনার বিষয় নিয়ে বিতর্ক ও সমস্যার সমাধান করতে হবে। তিনি একবিংশ শতাব্দীতে নাগরিকদের দায়িত্ববোধের কথাও তুলে ধরেন। কেন্দ্রীয় মন্ত্রী বলেন, ভূবিজ্ঞানের দক্ষতাকে জীবন দক্ষতায় উন্নীত করতে হবে।


    
    মন্ত্রী বলেন, আবহাওয়া ও জলবায়ু বিজ্ঞানের বিষয়। ঘূর্ণিঝড়, বন্যার মতো বিষয়ে যথাযথ সতর্কতা প্রদান সহ দুর্যোগ মোকাবিলায় ভারত বিশ্বের মধ্যে সেরা আবহাওয়া পরিষেবা দপ্তর হিসেবে কাজ করে চলেছে। তিনি বলেন, এই প্রথম ভারতে ভবিষ্যৎ জলবায়ুর অনুমানের জন্য একটি ভূ-ব্যবস্থাপনা মডেল তৈরি করা হচ্ছে। এই মডেলটিতে মার্কিন যুক্তরাষ্ট্র, ব্রিটেন, অস্ট্রেলিয়া, জাপান এবং জার্মানীর মতো দেশের মডেলের সমতুল্য। ডঃ হর্ষ বর্ধন বলেন যে বায়ুমন্ডলীয় গবেষণা ভিত্তিক পরীক্ষামূলক কর্মসূচীর প্রথম পর্যায়ের ব্যবস্থাপনার মধ্য দিয়ে ২০২১ সালে ক্রান্তিবলয়ে এক বিশেষ ব্যবস্থার সূচনা হবে।ভোপাল থেকে ৫০ কিলোমিটার দূরে ১০০ একর জমিতে এই প্রকল্প গড়ে তোলার পরিকল্পনা রয়েছে।


    
    এদিনের অনুষ্ঠানে ভূবিজ্ঞান মন্ত্রকের সচিব ডঃ এম রাজীবন, যুগ্মসচিব ডঃ বিপিন চন্দ্র এবং অন্যান্য বিশিষ্ট বিজ্ঞানী ও আধিকারিকরা উপস্থিত ছিলেন।


    
    ভূবিজ্ঞান মন্ত্রক সাধারণ মানুষের নিরাপত্তা এবং আর্থ-সামাজিক সুবিধার্থে দেশে আবহাওয়া, জলবায়ু, মহাসাগর, উপকূলীয় অঞ্চলের পূর্বাভাস এবং প্রাকৃতিক বিপর্যয় মোকাবিলায় সর্বোত্তম সম্ভাব্য পরিষেবা প্রদানে প্রতিশ্রুতিবদ্ধ। সম্প্রতি ঘূর্নিঝড় আমফান এবং নিসর্গ সম্পর্কে সঠিক পূর্বাভাস দিয়েছিল আবহাওয়া দপ্তর। এরফলে এই দুর্যোগ মোকাবিলার মাধ্যমে সাধারণ মানুষের জীবন বাঁচানো সম্ভব হয়েছে। মহারাষ্ট্রে গ্রেটার মুম্বাই মিউনিসিপ্যাল কর্পোরেশনের সঙ্গে যৌথভাবে সমন্বয় বজায় রেখে মুম্বাইয়ে সুসংহত বন্যা সতর্কতা ব্যবস্থাপনা চালু করা হয়েছে। এর পাশাপাশি ইন্ট্রিগ্রেটেড হিমালয়া মেটিরিওলজি প্রোগ্রামের অধীনে সোনমার্গ, জম্মু-কাশ্মীর এবং মুক্তেশ্বরে দুটি নতুন ডপলার ওয়েদার রাডার চালু করা হয়েছে। আগামী এক বছরের মধ্যে আরও ৮টি এই রাডার চালু করা হবে। ভূবিজ্ঞান মন্ত্রক লাক্ষ্মাদ্বীপে ৬টি নতুন জল উত্তোলন কেন্দ্র স্থাপন করেছে। এখান থেকে প্রতিদিন ১.৫ লক্ষ লিটার জল উত্তোলন করা হয়। দেশের উপকূলীয় এবং মহাসাগরীয় অঞ্চলে গবেষণা সক্ষমতা বৃদ্ধির বিষয়ে ভারত সরকার সর্বদা অগ্রাধিকার দিয়েছে। চলতি বছরের ফেব্রুয়ারী মাসে উপকূলীয় অঞ্চলে গবেষণা চালানোর জন্য ‘সাগর অণ্বেষিকা’ নামে এক জাহাজ কাজে নামানো হয়েছে। এটি ভারতীয় উপকূলীয় গবেষণার ইতিহাসে সরকারের অংশীদারিত্ব এবং মেক ইন ইন্ডিয়া কর্মসূচীকে এগিয়ে নিয়ে যেতে সাহায্য করবে। এদিন অনুষ্ঠানে ভূবিজ্ঞান মন্ত্রকের অন্তর্গত ভারতীয় আবহাওয়া বিভাগের জন্য- নলেজ রিসোর্স সেন্টার নেটওয়ার্ক এবং মোবাইল অ্যাপ ‘মৌসম’ সূচনা করা হয়।


    

    CG/SS/NS

    
    
    (Release ID: 1641593) Visitor Counter : 9
    
    
      Read this release in: Punjabi , English , Urdu , Hindi , Marathi , Manipuri , Tamil , Telugu , Malayalam