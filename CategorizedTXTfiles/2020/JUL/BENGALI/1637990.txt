      পরিবেশওঅরণ্যমন্ত্রক

      বিশ্বের বৃহত্তম ক্যামেরা ট্র্যাপ-ভিত্তিক বন্য প্রাণী সমীক্ষার জন্য ভারতের ব্যাঘ্র গণনা নতুন গিনেস রেকর্ড করেছে
      Posted On: 11 JUL 2020 12:43PM by PIB Kolkata


    নয়াদিল্লি, ১১ জুলাই, ২০২০


    

    ২০১৮’র সর্বভারতীয় ব্যাঘ্র গণনার ফলাফল গত বছর বিশ্ব ব্যাঘ্র দিবসের দিন প্রধানমন্ত্রী শ্রী নরেন্দ্র মোদী জাতির উদ্দেশে ঘোষণা করেন। ব্যাঘ্র গণনার এই সমীক্ষা বিশ্বের বৃহত্তম ক্যামেরা ট্র্যাপ-ভিত্তিক বন্য প্রাণ সমীক্ষা হিসাবে গিনেস ওয়ার্ল্ড রেকর্ড করেছে।


    
    বিশ্ব রেকর্ডের এই সাফল্যকে অসাধারণ উপলব্ধি হিসাবে বর্ণনা করে কেন্দ্রীয় পরিবেশ মন্ত্রী শ্রী প্রকাশ জাভড়েকর এক ট্যুইটে বলেছেন, আত্মনির্ভর গড়ে তোলার লক্ষ্যে এটি একটি উজ্জ্বল দৃষ্টান্ত। প্রধানমন্ত্রীর কথায় এই সাফল্য সংকল্প থেকে সিদ্ধির মাধ্যমে অর্জিত হয়েছে।


    
    শ্রী জাভড়েকর আরও বলেন, প্রধানমন্ত্রীর সুদক্ষ নেতৃত্বে ভারত নির্ধারিত সময়ের চার বছর আগেই বন্য বাঘের সংখ্যা দ্বিগুণ করতে সফল হয়েছে। সর্বশেষ গণনা অনুযায়ী, দেশে বন্য পরিবেশে বাঘের সংখ্যা ২ হাজার ৯৬৭। বিশ্বে বন্য পরিবেশে মোট বাঘের প্রায় ৭৫ শতাংশের বাসস্থান ভারতে।


    
    গিনেস ওয়ার্ল্ড রেকর্ড ওয়েবসাইটে দেওয়া শংসাপত্রে বলা হয়েছে ২০১৮-১৯ এ পরিচালিত চতুর্থ পর্যায়ের এই সমীক্ষা তথ্যগত এবং সম্পদ নিরূপণের দিক থেকে অত্যন্ত সুসংবদ্ধ। ভারতে ১৪১টি বন্য পরিবেশে ২৬ হাজার ৮৩৮টি জায়গায় ক্যামেরা ট্র্যাপ বসানো হয়। এই ক্যামেরা ট্র্যাপগুলির মাধ্যমে ১ লক্ষ ২১ হাজার ৩৩৭ বর্গকিলোমিটার এলাকা জুড়ে সমীক্ষা চালানো হয়। ক্যামেরা ট্র্যাপগুলিতে ৩ কোটি ৪৮ লক্ষ ৫৮ হাজারেরও বেশি ছবি লেন্স বন্দী হয়েছে। এই ছবিগুলির মধ্যে ৭৬ হাজার ৬৫১টি বাঘের এবং ৫১ হাজার ৭৭৭টি লেপার্ডের। ক্যামেরা ট্র্যাপগুলি থেকে প্রাপ্ত ছবিগুলির মধ্যে ২ হাজার ৪৬১টি ছবি পৃথক পৃথক বাঘের। এই ছবিগুলির মধ্যে বাচ্চা বাঘের হিসাব ধরা হয়নি। বাঘ চিহ্নিতকরণের জন্য স্ট্রিপ-প্যাটার্ন রিকগনেশন সফট্ওয়্যার ব্যবহার করা হয়েছে।


    
    ২০১৮’র ব্যাঘ্র গণনায় প্রায় ৫ লক্ষ ২৩ হাজার কিলোমিটার এলাকায় পায়ে হেঁটে সমীক্ষা চালানো হয়েছে এবং ৩ লক্ষ ১৭ হাজার ৯৫৮টি বন্য পরিবেশ থেকে নমুনা সংগ্রহ করা হয়েছে। উল্লেখ করা যেতে পারে পারে, প্রতি চার বছর অন্তর জাতীয় স্তরে ব্যাঘ্র সমীক্ষা করা হয়ে থাকে। ওয়াইল্ড লাইফ ইন্সটিটিউট অফ ইন্ডিয়ার কারিগরি সহায়তায় জাতীয় ব্যাঘ্র সংরক্ষণ কর্তৃপক্ষ এই সমীক্ষার কাজ করে থাকে। এই সমীক্ষায় রাজ্য বন দপ্তরগুলিও অংশগ্রহণ করে থাকে। বিশ্বে আর কোথাও ব্যাঘ্র সমীক্ষার জন্য ভারতের মতো প্রযুক্তি-নির্ভর এবং মানবসম্পদকে কাজে লাগিয়ে এ ধরনের সমীক্ষা পরিচালিত হয় না। ব্যাঘ্র গণনার এই সমীক্ষা ৯টি সংরক্ষিত এলাকা থেকে বর্তমানে ৫০টি সংরক্ষিত এলাকায় সম্প্রসারিত হয়েছে।


    

    
    CG/BD/SB

    
    
    (Release ID: 1637990) Visitor Counter : 12
    
    
      Read this release in: Punjabi , English , Urdu , Marathi , Hindi , Manipuri , Gujarati , Odia , Tamil , Telugu , Malayalam