      কৃষিমন্ত্রক

      কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর রাজ্যগুলির সঙ্গে ভিডিও কনফারেন্সের মাধ্যমে বৈঠকের সময় গ্রামীণ অর্থনীতির বিকাশে কেন্দ্রের গৃহীত নানা উদ্যোগের কথা জানিয়েছেন
      Posted On: 10 JUL 2020 7:11PM by PIB Kolkata


    নয়াদিল্লী, ১১ জুলাই, ২০২০


    

    
    কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর শুক্রবার রাজ্যগুলির সঙ্গে ভিডিও কনফারেন্সের মাধ্যমে বৈঠকের সময় গ্রামীণ অর্থনীতির বিকাশে গৃহীত কেন্দ্রের নানা উদ্যোগের কথা জানিয়েছেন। কৃষি প্রতিমন্ত্রী শ্রী পরশোত্তম রুপালা ও শ্রী কৈলাশ চৌধুরী সহ প্রায় সব কটি রাজ্যের কৃষি মন্ত্রী ও কৃষি এবং কৃষক কল্যাণ দপ্তরের পদস্থ আধিকারিকরা এই বৈঠকে উপস্থিত ছিলেন। শ্রী তোমর কৃষি পণ্য উৎপাদক সংগঠনগুলির (ফারমার প্রডিউসার অর্গানাইজেশস- এফপিও) গঠন এবং সেগুলির উন্নয়নের জন্য নতুন নির্দেশিকা সম্পন্ন পুস্তিকাটি প্রকাশ করেন। বৈঠকে রাজ্যগুলির সঙ্গে বিভিন্ন প্রকল্প বাস্তবায়নের বিষয়গুলি নিয়ে আলোচনা হয়।


    
    ভিডিও কনফারেন্সের মাধ্যমে অনুষ্ঠিত এই বৈঠকে কেন্দ্রীয় কৃষি ও কৃষক কল্যাণ মন্ত্রী, আত্মনির্ভর ভারত অভিযানে ২০ লক্ষ কোটি টাকার প্যাকেজ ঘোষণা করায় প্রধানমন্ত্রী শ্রী নরেন্দ্র মোদীকে ধন্যবাদ জানান। এই প্রকল্পে কৃষি পরিকাঠামো নির্মাণ এবং কৃষি পণ্য উৎপাদক সংস্থা ও কৃষি সমবায় সমিতি গঠনের জন্য ১ লক্ষ কোটি টাকার সংস্থান রাখা হয়েছে। শ্রী তোমর বলেন, ফসল উৎপাদনের পর বর্তমানে ১৫-২০ শতাংশ ফসল নষ্ট হয়। ফসল নষ্ট হওয়া আটকাতে এই তহবিলের অর্থ ব্যবহার করে পরিকাঠামো তৈরি করা হবে।


    
    মন্ত্রী কিষাণ ক্রেডিট কার্ড আরও বেশি করে কৃষকদের মধ্যে পৌঁছে দেওয়ার বিষয়ে গুরুত্ব আরোপ করেন। তিনি জানান, এ বছরের মধ্যে আত্মনির্ভর ভারত অভিযানের আওতায় আড়াই কোটি কিষাণ ক্রেডিট কার্ড বন্টনের সিদ্ধান্ত নেওয়া হয়েছে। পিএম কিষাণ যোজনা ও কিষাণ ক্রেডিট কার্ডের মাধ্যমে ১৪ কোটি ৫০ লক্ষ কৃষকের মধ্যে ১০ কোটি ৫০ লক্ষ কৃষক এই প্রকল্পগুলিতে সুবিধা পাচ্ছেন। বর্তমানে ৬ কোটি ৬৭ লক্ষ কৃষকের কিষাণ ক্রেডিট কার্ড অ্যাকাউন্ট রয়েছে। এ বছরের ফেব্রুয়ারী থেকে এই কার্ডের জন্য ৯৫ লক্ষ আবেদন জমা পড়েছে। ইতিমধ্যেই ৭৫ লক্ষ আবেদন মঞ্জুর করা হয়েছে।


    
    মন্ত্রী আরও জানান ২০২৩-২৪ সালের মধ্যে ১০ হাজার এফপিও তৈরি করা হবে। প্রতিটি এফপিও-কে ৫ বছর সাহায্য করার প্রস্তাব রয়েছে। এরজন্য ৬,৮৬৬ কোটি টাকা বরাদ্দ করা হয়েছে। কৃষি পরিকাঠামো উন্নয়নে রাজ্যগুলিকে সব রকমের সহায়তারও তিনি আশ্বাস দিয়েছেন।


    
    বিভিন্ন রাজ্যের কৃষি মন্ত্রীরা পশুপালন ও মৎস্য পালনের সঙ্গে যুক্ত ব্যক্তিদের কিষাণ ক্রেডিট কার্ডের সুবিধা দেওয়ায় সন্তোষ প্রকাশ করেছেন। এফপিও তৈরি, কিষাণ ক্রেডিট কার্ডের আওতায় আরও অধিক সংখ্যক কৃষককে নিয়ে আসা সহ কেন্দ্রের বিভিন্ন উদ্যোগে তাঁরা প্রশংসা করেছেন।


    
    কৃষি ও কৃষক কল্যাণ দপ্তর౼ কৃষি পরিকাঠামো তহবিল, কিষাণ ক্রেডিট কার্ড ও নতুন এফপিও নীতির বিষয়ে বৈঠকে বিস্তারিত তথ্য জানিয়েছে।
    
    এফপিও সংক্রান্ত পুস্তিকাটি দেখার জন্য নিচের লিঙ্কে ক্লিক করুনঃ-
    http://164.100.117.97/WriteReadData/userfiles/FPO%20Scheme%20Guidelines.pdf

    

    
    CG/CB/NS

    
    
    (Release ID: 1637958) Visitor Counter : 3
    
    
      Read this release in: English , Urdu , Hindi , Marathi , Manipuri , Assamese , Punjabi , Tamil