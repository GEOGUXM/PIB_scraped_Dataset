      আয়ুষ

      ‘মাই লাইফ – মাই যোগা’ ভিডিও ব্লগিং প্রতিযোগিতায় বিজয়ীদের নাম ঘোষণা করলো আয়ুষ মন্ত্রক
      Posted On: 14 JUL 2020 6:57PM by PIB Kolkata


    নয়াদিল্লি, ১৪ জুলাই, ২০২০


    

    ‘মাই লাইফ – মাই যোগা’ ভিডিও ব্লগিং প্রতিযোগিতায় বিজয়ীদের নাম আজ ঘোষণা করা হয়েছে। ডিজিটাল প্ল্যাটফর্মে আন্তর্জাতিক স্তরে এই প্রতিযোগিতা যৌথভাবে আয়ুষ মন্ত্রক এবং ইন্ডিয়ান কাউন্সিল ফর কালচারাল রিলেসন্স – এর পক্ষ থেকে আয়োজন করা হয়। প্রধানমন্ত্রী শ্রী নরেন্দ্র মোদী গত ৩১শে মে ষষ্ঠ আন্তর্জাতিক যোগ দিবস উপলক্ষে এই প্রতিযোগিতার কথা ঘোষণা করেছিলেন।


    
    ডিজিটাল প্ল্যাটফর্মে এই প্রতিযোগিতা ৬টি বিভাগে আয়োজিত হয়। এই বিভাগগুলির মধ্যে রয়েছে – প্রফেশনাল, অ্যাডাল্ট (১৮ বছরের বেশি বয়সী) এবং কিশোর বিভাগ। প্রতিযোগিতার জন্য ভারত থেকে ৩৫ হাজারেরও বেশি আবেদন এবং বিদেশ থেকে প্রায় ২ হাজারেরও বেশি আবেদন পাওয়া যায়। বিদেশ থেকে পাওয়া আবেদনগুলি সংশ্লিষ্ট দেশে ভারতীয় মিশন নিরূপণ করে দেখেছে। প্রফেশনাল ক্যাটাগরিতে পুরুষ বিভাগের বিজেতা অশ্বথ হেগরে এবং মহিলা বিভাগে রজনী গেহলত। অ্যাডাল্ট বিভাগে (১৮ বছরের বেশি বয়সী) জয়ীদের মধ্যে রয়েছেন – প্রণয় শর্মা এবং ১৮ বছরের কম বয়সী কিশোর বিভাগে প্রথম হয়েছেন নোভ্যা এসএইচ।


    
    ভারত থেকে পাওয়া আবেদনপত্রগুলি ২০০ জন যোগা বিশেষজ্ঞ খতিয়ে দেখে ১৬০টি ভিডিও পুরস্কারের জন্য মনোনীত করেন। এছাড়াও, ১৫ সদস্যের বিচারক মন্ডলী পুরস্কারের জন্য মনোনীত হওয়া আবেদনগুলিকে পুনরায় যাচাই করে দেখেন। এর পর, বিচারক মন্ডলীর সদস্যরা প্রতিটি ক্ষেত্রে যে নম্বর দিয়েছেন, তার ভিত্তিতে সর্বোচ্চ নম্বরধারী ব্যক্তিদেরকে পুরস্কারের জন্য নির্বাচিত করা হয়েছে। আন্তর্জাতিক যোগ দিবস উদযাপন উপলক্ষে আয়োজিত ‘মাই লাইফ – মাই যোগা’ ভিডিও ব্লগিং প্রতিযোগিতায় অংশগ্রহণকারীরা ৩ মিনিটের স্বল্প দৈর্ঘ্যের একটি যোগচর্চার ভিডিও আপলোড করেছিলেন। প্রাপ্ত এই ভিডিও-গুলি থেকে সেরা ভিডিও-গুলিকে চিহ্নিত করে পুরস্কার-প্রাপকদের নাম ঘোষণা করা হয়েছে।


    
    এই প্রতিযোগিতায় বিদেশ থেকে যাঁরা অংশগ্রহণ করেছিলেন, তাঁদের মধ্যে থেকে বিজয়ীদের নাম মন্ত্রকের পক্ষ থেকে পরে ঘোষণা করা হবে বলে জানানো হয়েছে।


    

    
    CG/BD/SB

    
    
    (Release ID: 1638745) Visitor Counter : 2
    
    
      Read this release in: Kannada , Assamese , Tamil , English , Urdu , Hindi , Marathi , Manipuri , Punjabi , Telugu