      তথ্য আৰু সম্প্ৰচাৰ মন্ত্ৰালয়

      ডিব্ৰুগড় বিশ্ববিদ্যালয়ৰ ছাত্ৰ-ছাত্ৰীৰে পিআইবি, গুৱাহাটীৰ মত-বিনিময় অনুষ্ঠান সম্পন্ন
      
      মতামত আৰু নিৰীক্ষণ হৈছে চৰকাৰী কাৰ্যক্ৰমৰ দুটা গুৰুত্বপূৰ্ণ স্তম্ভঃ এল.আৰ. বিশ্বনাথ

      Posted On: 24 JUL 2020 4:45PM by PIB Guwahati

    “ চৰকাৰী কাৰ্যক্ৰম ৰূপায়ণৰ সময়ছোৱাত শুধৰণিৰ অৰ্থে মতামত আৰু নিৰীক্ষণ হৈছে দুটা গুৰুত্বপূৰ্ণ স্তম্ভ ”, এইদৰে কয় তথ্য আৰু সম্প্ৰচাৰ মন্ত্ৰণালয়ৰ উত্তৰ পূব মণ্ডলৰ বিভাগীয় মূৰব্বী শ্ৰী এল.আৰ. বিশ্বনাথে। প্ৰেছ ইনফৰ্মেশ্যন ব্যুৰ ’ , গুৱাহাটীয়ে আজি অনুষ্ঠিত কৰা এখনি মত-বিনিময় অনুষ্ঠানত ভাগ লৈ তেওঁ এই মন্তব্য প্ৰদান কৰে। ডিব্ৰুগড় বিশ্ববিদ্যালয়ৰ সাংবাদিকতা আৰু গণ সংযোগ অধ্যয়ন কেন্দ্ৰৰ ছাত্ৰ-ছাত্ৰী আৰু শিক্ষকসকলৰে অনুষ্ঠিত এই মত-বিনিময় অনুষ্ঠানটিৰ বিষয়বস্তু আছিল “ ডিজিটেল কমিউনিকেশ্যনত মতামত নিৰীক্ষণ আৰু চৰকাৰী কাৰ্যক্ৰম ” ।


    এই মত-বিনিময় অনুষ্ঠানটিৰ মূল উদ্দেশ্য আছিল সংযোগৰ ভিন্ন মাধ্যম ব্যৱহাৰৰ জৰিয়তে তথ্য প্ৰচাৰ কৰিবলৈ চৰকাৰী তথ্য প্ৰণালীয়ে কিদৰে কাম কৰে, সেই সন্দৰ্ভত ছাত্ৰ-ছাত্ৰীসকলক সজাগ কৰি তোলা আৰু এই ক্ষেত্ৰত তেওঁলোকৰ জ্ঞানৰ পৰিসৰ বৃদ্ধি কৰা।


    মতামত নিৰীক্ষণ সন্দৰ্ভত ব্যক্ত কৰি , শ্ৰী বিশ্বনাথে কয় যে যিকোনো কাৰ্যক্ৰমৰ সফলতা নিশ্চিতকৰণৰ অৰ্থে মতামত আৰু নিৰীক্ষণ হৈছে দুটা গুৰুত্বপূৰ্ণ স্তম্ভ। এটা যথোপযুক্ত মতামতে ফলপ্ৰসূ নিৰীক্ষণত মূল চালিকা শক্তিৰ ভূমিকা পালন কৰে, তেওঁ কয়। ফলপ্ৰসূ নিৰীক্ষণ সন্দৰ্ভত বক্তব্য প্ৰদান কৰি শ্ৰী বিশ্বনাথে কয় যে ই সিদ্ধান্ত গ্ৰহণৰ স্তৰ, ৰূপায়ণৰ স্তৰ আৰু মতামতৰ স্তৰত স্বচ্ছতা সুনিশ্চিত কৰে। এটা শক্তিশালী আৰু ফলপ্ৰসূ মতামত আৰু নিৰীক্ষণ প্ৰণালীয়ে যিকোনো চৰকাৰী কাৰ্যক্ৰম ৰূপায়ণৰ উদ্দেশ্য আৰু অখণ্ডতাকে প্ৰতিফলিত কৰে , তেওঁ কয়।


    শ্ৰী বিশ্বনাথে ডিজিটেল কমিউনিকেশ্যনত মতামত নিৰীক্ষণ আৰু চৰকাৰী কাৰ্যক্ৰম সন্দৰ্ভত প্ৰেজেনটেশ্যন আগবঢ়ায় আৰু ইয়াৰ পাছতে প্ৰশ্নোত্তৰ শিতান অনুষ্ঠিত হয়। এই মত-বিনিময় অনুষ্ঠানটিত প্ৰায় ৫০ জন অংশগ্ৰহণকাৰী উপস্থিত থাকে। প্ৰশ্নোত্তৰ শিতানটোত ডিব্ৰুগড় বিশ্ববিদ্যালয়ৰ ছাত্ৰ-ছাত্ৰী আৰু শিক্ষকসকলে সক্ৰিয়ভাৱে অংশগ্ৰহণ কৰে।


    ডিব্ৰুগড় বিশ্ববিদ্যালয়ৰ সাংবাদিকতা আৰু গণ সংযোগ অধ্যয়ন কেন্দ্ৰৰ অধ্যাপক, অধ্যক্ষ ডঃ সত্যকাম বৰঠাকুৰে তেওঁৰ ভাষণত বিভাগটোৰ চমু অৱলোকন কৰে। ছাত্ৰ-ছাত্ৰীসকলৰ লাভালাভৰ অৰ্থে এনে মত-বিনিময় অনুষ্ঠানৰ আয়োজন কৰাৰ বাবে তেওঁ প্ৰেছ ইনফৰ্মেশ্যন ব্যুৰ ’ , গুৱাহাটী তথা ইয়াত ভাগ লোৱাৰ বাবে শ্ৰী এল.আৰ. বিশ্বনাথকো কৃতজ্ঞতা জ্ঞাপন কৰে। চৰকাৰী কাৰ্যক্ৰমৰ ভিন্ন দৃষ্টিকোণ সন্দৰ্ভত এটা ধাৰণা আৰু জ্ঞান লাভৰ অৰ্থে এনে প্ৰচেষ্টাই ছাত্ৰ-ছাত্ৰীসকলক অতিশয় সহায় কৰিব, তেওঁ কয়।


    আজিৰ এই মত-বিনিময় অনুষ্ঠানটিত আদৰণি ভাষণ প্ৰদান কৰে ৰিজিঅ ’ নেল আউটৰীচ ব্যুৰ ’ , গুৱাহাটীৰ ফিল্ড এক্সিবিশ্যন অফিচাৰ শ্ৰীমতী হীৰামণি দাসে আৰু প্ৰেছ ইনফৰ্মেশ্যন ব্যুৰ ’ , গুৱাহাটীৰ তথ্য সহকাৰী শ্ৰীমতী বৰ্ণালী মহন্তই অনুষ্ঠানটিৰ আঁত ধৰে।


    ********

    
    
    (Release ID: 1640924) Visitor Counter : 4
    
    
      Read this release in: English