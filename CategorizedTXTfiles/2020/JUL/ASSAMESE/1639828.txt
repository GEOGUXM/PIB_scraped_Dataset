      তথ্য আৰু সম্প্ৰচাৰ মন্ত্ৰালয়

      ছ’চিয়েল মিডিয়াত মিছা বাতৰি প্ৰচাৰ
      
      দাবীঃ অসমৰ বান সাহাৰ্য্যৰ বাবে চৰকাৰৰ পুঁজি নাই

      Posted On: 19 JUL 2020 6:32PM by PIB Guwahati
      বানত আক্ৰান্ত লোকসকলক সহায়ৰ অৰ্থে অসম চৰকাৰৰ পুঁজি নাই আৰু সেয়েহে বৰঙণি আগবঢ়াবলৈ জনসাধাৰণক আহ্বান জনাইছে বুলি ছ’চিয়েল মিডিয়াত এটা বাতৰি ব্যাপকভাৱে প্ৰচাৰিত হৈছে।
      মুখ্যমন্ত্ৰী সাহাৰ্য্য পুঁজিত ধনৰ অভাৱ হোৱা বুলি প্ৰকাশ পোৱা বাতৰিটোক অসম চৰকাৰৰ তথ্য আৰু জন সংযোগ বিভাগে মিছা বাতৰি বুলি স্পষ্ট কৰি দিছে।
      ইতিমধ্যে, আজি প্ৰধানমন্ত্ৰী মোডীয়ে অসমৰ মুখ্যমন্ত্ৰীলৈ ফোন কৰি ৰাজ্যখনৰ সাম্প্ৰতিক বান পৰিস্থিতি আৰু বাঘজানৰ তৈল কূপত অব্যাহত থকা অগ্নিকাণ্ড সন্দৰ্ভত বুজ লয়। প্ৰধানমন্ত্ৰীয়ে ইয়াত উদ্বেগ প্ৰকাশৰে আক্ৰান্তসকলৰ কাষত তেওঁ আছে বুলি উল্লেখ কৰি ৰাজ্যখনক সকলো সহায়-সহযোগিতা আগবঢ়োৱাৰ আশ্বাস প্ৰদান কৰে।
      ৰাজ্যখনৰ নৈ-উপনৈসমূহ বিপদসীমাৰ ওপৰেৰে বৈ থকাৰ পৰিপ্ৰেক্ষিতত অসমৰ বান পৰিস্থিতিয়ে জটিল ৰূপ ধাৰণ কৰি আহিছে। ৰাজ্যখনৰ ২৪ জিলাৰ ২৪০০ খন গাঁৱৰ মুঠ ২৫.২৯ লাখ লোক বানৰ কৱলত পৰিছে। আজিলৈকে বানত ৮৪ জন লোকৰ প্ৰাণহানি হয়। বানত আক্ৰান্তসকলৰ অৰ্থে চৰকাৰে শিৱিৰ স্থাপন কৰাৰ লগতে সাহাৰ্য্যও প্ৰদান কৰিছে। এনডিআৰএফ, এএছডিএমএ আৰু সংশ্লিষ্ট জিলা প্ৰশাসনৰদ্বাৰা আক্ৰান্ত লোকসকলক সুৰক্ষিত স্থানলৈ স্থানান্তৰৰ সকলো ব্যৱস্থা গ্ৰহণ কৰা হৈছে আৰু পৰ্যাপ্ত সাহাৰ্য্য আগবঢ়োৱা গৈছে।
      ************
    
    
    (Release ID: 1639828) Visitor Counter : 13
    
    
      Read this release in: English