      তথ্য আৰু সম্প্ৰচাৰ মন্ত্ৰালয়

      TRIHMS ৰ কোনো চিকিৎসক হোৱা নাই ক’ভিড ১৯ ত আক্ৰান্ত
      
      ছ’চিয়েল মিডিয়াত প্ৰচলিত হৈ আছিল ভুৱা বাতৰি
      Posted On: 17 JUL 2020 7:05PM by PIB Guwahati

      শেহতীয়াকৈ অৰুণাচল প্ৰদেশৰ ট’ম’ ৰিবা ইনষ্টিটিউট অৱ হেল্থ এণ্ড মেডিকেল ছায়েন্স চমুকৈ (TRIHMS) ৰ ৮ গৰাকীকৈ চিকিৎসক ক’ভিড-১৯ ত আক্ৰান্ত হোৱা বুলি এক খবৰ ছ’চিয়েল মিডিয়া বা সামাজিক মাধ্যমত প্ৰকাশ পাইছে। এই সন্দৰ্ভত অৰুণাচল প্ৰদেশ চৰকাৰৰ তথ্য আৰু জনসম্পৰ্ক সঞ্চালকালয়ে এক বিবৃতিযোগে স্পষ্ট কৰি দিছে যে সংশ্লিষ্ট বাতৰিটো সম্পূৰ্ণৰূপে ভুৱা আৰু TRIHMS ৰ কোনো চিকিৎসক ক’ভিড ১৯ ত আক্ৰান্ত হোৱা নাই।
      উল্লেখ্য যে এই মহামাৰীৰ ব্যাপক প্ৰত্যাহ্বানক সমূখত থাকি যুঁজ আগবঢ়াই যোৱা এইসকল চিকিৎসকৰ প্ৰচেষ্টাক বাধাগ্ৰস্থ কৰি তুলিব পৰা এনেধৰণৰ ভুৱা বাতৰি প্ৰকাশ পোৱাৰ লগতে ব্যাপকভাৱে প্ৰচাৰ হোৱাৰ ক্ষেত্ৰত আক্ষেপ প্ৰকাশ কৰিছে ক’ভিড-১৯ তদাৰকী দলৰ ন’ডেল বিষয়া ডাঃ এল জাম্পা আৰু সহকাৰী ন’ডেল বিষয়া ডাঃ দীপু লোৱাঙে। দুয়োগৰাকী বিষয়াই ভুৱা বাতৰি প্ৰকাশ কৰাৰ পৰা বিৰত থকাৰ বাবে জনসাধাৰক আহ্বান জনাইছে, বিশেষকৈ ক’ভিড১৯ মহামাৰীৰ সৈতে জড়িত বিষয়সমূহ সন্দৰ্ভত ভুৱা বাতৰি প্ৰচাৰ কৰি জনসাধাৰণৰ মাজত শংকা সৃষ্টি কৰিব পৰা বাতৰি প্ৰকাশ তথা প্ৰচাৰ নকৰিবলৈ আহ্বান জনায়।
      উল্লেখ্য যে সত্যতা নথকা তথ্য প্ৰকাশ কৰি জনসাধাৰণক শংকিত কৰি তোলাটো এক গুৰুতৰ অপৰাধ আৰু এনে ভুৱা তথ্য প্ৰচাৰ কৰা লোকৰ বিৰুদ্ধে কঠোৰ আইনী ব্যৱস্থা লোৱা হ’ব পাৰে। এনে এক জটিল সময়ত সকলো লোককে ভুৱা বাতৰি প্ৰচাৰৰ পৰা বিৰত থকাৰ আহ্বান জনোৱা হৈছে।
      ************
    
    
    (Release ID: 1639449) Visitor Counter : 4
    
    
      Read this release in: English