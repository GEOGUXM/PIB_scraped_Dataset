      তথ্য আৰু সম্প্ৰচাৰ মন্ত্ৰালয়

      আত্মনিৰ্ভৰ ভাৰতঃ চৰকাৰৰদ্বাৰা আৰম্ভ কৰা এখনি অতিশয় অনন্য আৰু উদ্ভাৱনীমূলক সংহত আঁচনিঃ এল.আৰ. বিশ্বনাথ
      
      উদ্যোগশীলতা বিকাশৰ কাৰণে উত্তৰ পূবৰ সম্পদৰাজি যথোপযুক্তভাৱে ব্যৱহাৰ কৰা উচিতঃ মনোজ কুমাৰ দাস
      
      পিআইবি গুৱাহাটীৰ আত্মনিৰ্ভৰ ভাৰতঃ অগ্ৰগতিৰ পথ শীৰ্ষক ৱেবিনাৰ সম্পন্ন
      Posted On: 21 JUL 2020 8:27PM by PIB Guwahati


    ক’ভিড-১৯ মহামাৰীৰ পৰিপ্ৰেক্ষিতত উদ্ভৱ হোৱা সংকটৰপৰা উদ্ধাৰৰ নিমিত্তে ৰাষ্ট্ৰক সহায় কৰিবলৈ আৰু ভাৰতক এখনি আত্ম-নিৰ্ভৰ ৰাষ্ট্ৰ হিচাপে গঢ়ি তোলাৰ লক্ষ্যৰে ভাৰতৰ প্ৰধানমন্ত্ৰী শ্ৰী নৰেন্দ্ৰ মোডীয়ে আত্মনিৰ্ভৰ ভাৰত আঁচনিৰ অধীনত ২০ লাখ কোটি টকাৰ বিশেষ অৰ্থনৈতিক আৰু বিস্তৃত পেকেজ ঘোষণা কৰিছিল। আত্মনিৰ্ভৰ ভাৰতৰ লক্ষ্য হৈছে বাণিজ্যিক বাতাবৰণটোত খাপ খাব পৰাকৈ কাম কৰি যোৱাৰ নিমিত্তে ঘৰুৱা ব্যৱসায়ী-উদ্যোগীসকলক উৎসাহ যোগাই বিদেশী এনে গোষ্ঠীৰ ওপৰত নিৰ্ভৰশীলতা হ্ৰাসৰ এটা পৰিবেশ সৃষ্টি কৰা। এই দৃষ্টিকোণেৰেই প্ৰেছ ইনফৰ্মেশ্যন ব্যুৰ’, গুৱাহাটীয়ে আজি আত্মনিৰ্ভৰ ভাৰতঃ অগ্ৰগতিৰ পথ শীৰ্ষক এখনি ৱেবিনাৰ অনুষ্ঠিত কৰে। এই ৱেবিনাৰখনিত ভিন্ন ক্ষেত্ৰৰ সমল ব্যক্তিসকলে উত্তৰ পূবৰ প্ৰেক্ষাপটত আত্মনিৰ্ভৰ ভাৰতৰ সুযোগ সন্দৰ্ভত তেওঁলোকৰ অভিমত আৰু বিস্তৃত ব্যাখ্যা আগবঢ়ায়।


    ইয়াত ভাষণ প্ৰদান কৰি তথ্য আৰু সম্প্ৰচাৰ মন্ত্ৰণালয়ৰ উত্তৰ পূব মণ্ডলৰ মূৰব্বী শ্ৰী এল.আৰ. বিশ্বনাথে কয় যে আত্মনিৰ্ভৰ ভাৰত পেকেজ ঘোষণাৰ জৰিয়তে চৰকাৰে এখনি অতিশয় অনন্য আৰু উদ্ভাৱনীমূলক সংহত আঁচনি যুগুত কৰি উলিয়ালে আৰু এই ব্যৱস্থাৰ অধীনত ভাৰতীয় অৰ্থনীতিৰ প্ৰতিটো খণ্ডৰে সংস্কাৰ সাধন হ’ব। তেওঁ কয় যে অৰ্থনীতিৰ প্ৰতিটো খণ্ডকে সংহতকৰণৰ লক্ষ্যটো গুৰুত্বপূৰ্ণ কিয়নো ইয়াৰদ্বাৰাই ভিন্ন ক্ষেত্ৰৰ চকৰিসমূহ সম গতিৰে চালিত হ’ব। একেদৰে ক্ষুদ্ৰ উদ্যোগসমূহলৈ সমানে সহায় আগবঢ়োৱা ব্যৱস্থা অতিশয় গুৰুত্বপূৰ্ণ, তেওঁ কয়। ক’ভিড-১৯ মহামাৰীৰ বাবে উদ্ভৱ হোৱা সাম্প্ৰতিক সংকটাপূৰ্ণ পৰিস্থিতি সন্দৰ্ভত উল্লেখ কৰি, শ্ৰী বিশ্বনাথে কয় যে ইয়াৰদ্বাৰা সৃষ্ট সকলো প্ৰত্যাহ্বানেই শেহতীয়াভাৱে উদ্ভাৱনৰ সুযোগহে আগবঢ়াইছে।


    আত্মনিৰ্ভৰ ভাৰত পেকেজে অনা উদ্যোগশীলতা বিকাশৰ সুযোগৰ কথা উল্লেখ কৰি ‘নেৰামেক’ৰ পৰিচালন সঞ্চালক আৰু ভাৰতীয় উদ্যোগশীলতা প্ৰতিষ্ঠানৰ ভূতপূৰ্ব সঞ্চালক শ্ৰী মনোজ কুমাৰ দাসে কয় যে প্ৰচুৰ সম্পদৰে ভৰপূৰ উত্তৰ পূৰ্বাঞ্চলে ভাৰত চৰকাৰৰদ্বাৰা ঘোষণা কৰা এই বলিষ্ঠ অৰ্থনৈতিক পেকেজৰ যথোপযুক্তভাৱে ব্যৱহাৰ কৰিব পাৰে।


    আত্মনিৰ্ভৰ ভাৰত পেকেজে অসমৰ কুটীৰ শিল্পৰ বিকাশৰ কাৰণে অপাৰ সম্ভাৱনা কঢ়িয়াই আনিছে বুলি উল্লেখ কৰি, দৈনিক পূৰ্বোদয়ৰ সম্পাদক আৰু লেখক শ্ৰী ৰবি শংকৰ ৰবিয়ে কয় যে গ্ৰাম্য অৰ্থনীতি ত্বৰান্বিত কৰিবলৈ এই পেকজটো হৈছে এটা সুযোগ। এই পেকেজৰপৰা গ্ৰামোদ্যোগসমূহ লাভান্বিত হ’ব পাৰিব আৰু এইক্ষেত্ৰত ৰাজ্য চৰকাৰৰ ভূমিকা অতিশয় গুৰুত্বপূৰ্ণ। তেওঁ তদুপৰি অসমৰ ক্ষুদ্ৰ উদ্যোগৰ প্ৰোৎসাহনত থলুৱা সা-সামগ্ৰীয়ে বহু পৰিমাণে সহায় কৰিব পৰাৰ ওপৰত গুৰুত্ব আৰোপ কৰে।


    তেজপুৰ বিশ্ববিদ্যালয়ৰ বাণিজ্য বিভাগৰ মূৰব্বী, অধ্যাপক এছ.এছ. সৰকাৰে তেওঁৰ ভাষণত কয় যে এই সংকটৰ সময়ছোৱাত ভাৰত চৰকাৰৰদ্বাৰা ঘোষিত উক্ত অৰ্থনৈতিক পেকেজে অৰ্থনৈতিক বিকাশত নিশ্চিতভাৱে সহায় কৰিব।


    গুৱাহাটী বিশ্ববিদ্যালয়ৰ অৰ্থনীতি বিভাগৰ প্ৰাক্তন বিভাগীয় মূৰব্বী আৰু ফেকাল্টী অৱ আৰ্টছৰ ডীন ডঃ এম.পি. বেজবৰুৱাই তেওঁৰ ভাষণত স্বয়ংসম্পূৰ্ণতা (self-sufficiency) আৰু ইয়াৰ সমসাময়িক প্ৰাসংগিকতা সন্দৰ্ভত সম্যক ধাৰণা আগবঢ়ায়।


    পিআইবি, গুৱাহাটীৰ যুটীয়া সঞ্চালক শ্ৰীমতী কীৰ্তি তিৱাৰীয়ে আদৰণি ভাষণ প্ৰদান কৰে আৰু আজিৰ ৱেবিনাৰখনিৰ আঁত ধৰে শ্ৰীমতী পানথৈবী সিনহাই।


    

    
    (Release ID: 1640275) Visitor Counter : 7
    
    
      Read this release in: English