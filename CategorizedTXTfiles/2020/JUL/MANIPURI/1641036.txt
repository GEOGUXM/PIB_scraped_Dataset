      মাইক্রো, স্মোল অমসুং মেদিয়ম ইন্তর্প্রাইজেস মন্ত্রালয়

      মীয়াম পুন্না চাউখৎমিন্ননবগী খোংথাংদা চফু শাবা মীওইশিংগী খুন্নাই য়াওহনবা অসি অচৌবা খোংথাং অমনিঃ শ্রী অমিৎ শাহ
      Posted On: 24 JUL 2020 6:02PM by PIB Imphal


    ভারতনা ‘আত্মানির্ভর’ ওইনবা হোৎনরিবা অসিদা তোখায়না লৈরিবা চফু শাবশিংগী খুন্নাই অসিবু য়াওহনবা অমসুং খুমাং চাউশিলহন্নবা হায়দুনা কেন্দ্রগী গৃহ মন্ত্রী শ্রী অমিৎ শাহনা ঙসি কুমহার সশক্তিকরন য়োজনা ওফ খাদি অমসুং বিলেজ ইন্দস্ত্রী কম্মিসন (কে.ভি.আই.সি.)গী মখাদা খুৎ-শা হৈরবা আর্তিসান ১০০দা ইলেক্ত্রিক পোত্তর হ্বীল ১০০ য়েন্থোকখ্রে। শ্রী অমিৎ শাহনা নই-দিল্লীদগী ভিদিও কনফরেন্সিংগী খুত্থাংদা মহাক্কী গান্ধিনগর পারলিয়ামেন্তরী কন্সতিত্যুসনগী কালোল তালুকাগী মখাদা লৈবা বালৱা খুঙ্গংদা ইলেক্ত্রিক্কী চক অসি য়েন্থোকখিবনি।


    কুমহার সশক্তিকরন য়োজনাবু থাগৎপা ফোংদোক্লদুনা গৃহ মন্ত্রীনা খোংথাং অসিনা তোখায়না লৈরিবা চফু শাবশিংগী খুন্নাইবু মপাঙ্গল হাপ্পদা নত্তনা কুইরবা চৎনবি অসিবুশু হিংগৎহল্লগনি হায়খ্রে। মহাক্না চফু শাবা মীওই মঙাগা – অশোক ভাই প্রজাপতি, রাজেশ ভাই প্রজাপতি, জয়ন্তি ভাই প্রজাপতি, সুরেখাবেন ভাই প্রজাপতি অমসুং বেলজি ভাই প্রজাপতি- পাউ ফাওনখি অমসুং মখোয়শিং অসি নুমিৎ ১০নিগী ত্রেনিং পীখ্রবনি অমসুং মখোয়বু শৌগৎপা ওইনা ইলেক্ত্রিক চক অমসুং অতোপ্পা খুৎলায় কয়াশু পীখি।


    “ঐখোয়গী চফু শাবশিংগী পুন্সিদা অহোঙবা লাক্লিবা অসি উবদা য়াম্না নুংঙাই। ঐখোয়গী কেন্দ্র সরকারনা প্রজাপতি খুন্নাই চাউখৎনবা মতম পুম্বদা খন্নদুনা লাক্লি। মখোয়দা ইলেক্ত্রিক চক য়েন্থোকখিবা অসি প্রধান মন্ত্রীনা গুহরাতকী মীওইশিংদা পীবা খুদোলপোৎনি”, হায়না শ্রী অমিৎ শাহনা হায়খি।


    গৃহ মন্ত্রীনা চফু শাবশিংদা রেলৱেগা খুৎশম্নদুনা মখোয়গী পোত্থোকশিং য়োনবা নুংঙাইনবা মতিক চাবা য়োনফম শিনবগী থৌওং য়াওবা শিন লাংবা কয়া অমা পাংথোক্লি হায়বগী থাজবা পীখি। শ্রী অমিৎ শাহনা কে.ভি.আই.সি.না মসিগী স্কিমশিংগী খুত্থাংদা শোত্থরবা মীওইশিংদা তুং কোয়না চৎকদবা থবক্কী খুদোংচাবশিং ফংহনবগী থবক কয়া পাংথোকপগীদমক্তা থাগৎপা ফোংদোকখি। “কুমহার সশক্তিকরন য়োজনা অসি চফু শাবগী মীওইশিংবু ‘আত্মানির্ভর’ ওইহনবগী খোঙথাং অমনি। কে.ভি.আই.সি.না তোখায়না লৈবা মীওইশিংগী কান্ননবা থবক লেপ্তনা পাংথোক্কনি হায়বগী ঐহাক্না থাজবা থম্লি”, হায়না মহাক্না হায়খি।


    কে.ভি.আই.সি.গী চেয়রমেন শ্রী বিনয় কুমার সক্সেনানা চফু শাবা খুন্নাইগী মীওই চাউরাক্না ৭০,০০০দা কান্নবা পীনবা হায়দুনা হৌজিক ফাওবদা লৈবাক শিনবা থুংনা ইলেক্ত্রিক চক ১৭০০০ হেন্না য়েন্থোকখ্রে হায়রি। “মসিনা চফু শাবা মীওইশিংগী পুন্সিদা কান্নবা কয়া অমা পীখ্রে। ইলেক্ত্রিক চক লৈবদগী নোঙমদা পোত্থোক মশিং হেন্না পুথোকপা ঙম্লে। হৌজিক লৈবাক শিনবা থুংনা নোঙমদা চাউরাক্না কুলহার কোতি ২ পুথোক্লি। চফু শাবাশিং অসিনা মসিগী কুলহারশিং অসি মখোয়গী চানরবা পোৎ য়োনফম ওইরিবা রেলৱে স্তেসন ৪০০ মায় পাক্না য়োনবা ঙম্লি”, হায়না সক্সেনানা হায়খি।


    গুজরাতকী মফম কয়া, মরু ওইনা কুৎচ অমসুং সাউরাস্ত্রা, অসি নাৎকি ওইবা চফু শাবগী থবক্কীদমক্তা মমিং চৎলি হায়বসি পুম্নমক্না খংনরবনি। ইং ২০১৮দা কুমহার সশক্তিকরন য়োজনা হৌদোকখিবদগী কে.ভি.আই.সি.না য়ামদ্রবদা গুজরাতকী খুঙ্গং কয়াদগী চফু শাবা মীওই ৭৫০ মুক ত্রেন তৌখ্রে। চফু শাবা তাকপিবগী মথক্তা কে.ভি.আই.সি.না মখোয়দা ইলেক্ত্রিক চক অমসুং লৈখোম তোৎপা হেন্না নুংঙাইহন্নবা ব্লঞ্জরগুম্বা খুৎলায় কয়া অমসু পীখ্রবনি। মসিনা চফু শাবগী থৌওংদা হেন্না ৱাবা হন্থহন্দুনা পোত্থোক পুথোকপদা হেনগৎহন্দুনা চফু শাবশিংগী শেন্থোকপু শরুক ৩-৪ ফাওবা হেনগৎহল্লে।


    গান্ধীনগর জিলাদা কে.ভি.আই.সি.না চফু শাবা মীওই ১০০ ত্রেন তৌদুনা ইলেক্ত্রিক পোত্তর হ্বীল ১০০ অমসুং ব্লঞ্জর মেছিন ১০ পীখ্রে। কুমহার সশক্তিকরন য়োজনাগী তেংবাংদগী চফু শাবশিংগী চাউরাকপা শেন্থোক অসি থাদা লুপা ৩০০০দগী লুপা ১০০০০ ফাওবা হেনগৎহনখ্রে।


    *****

    
    
    (Release ID: 1641036) Visitor Counter : 2
    
    
      Read this release in: Punjabi , English , Urdu , Marathi , Hindi , Bengali , Tamil , Telugu