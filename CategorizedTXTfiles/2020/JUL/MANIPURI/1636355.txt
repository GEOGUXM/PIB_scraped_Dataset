      নহারোল অমসুং শান্ন-খোৎনবগী মন্ত্রালয়

      কেন্দ্রগী ঐচ.আর.দি. মন্ত্রী অমদি স্পোর্তস মন্ত্রীনা ফিত ইন্দিয়া কেম্পেনগী মখাদা স্কুল অঙাঙশিংগী ‘ফিত হে তো হিত হে ইন্দিয়া’ হৌদোকখ্রে
      
      সি.বি.এস.ই.গী মখাদা এফিলিএত তৌবা স্কুল ১১,৮৬৮না তোঙান তোঙানবা ফিত ইন্দিয়া কেম্পেনগী মখাদা শরুক য়াখ্রে অমদি স্কুল ১১৬৮২না ফিত ইন্দিয়া ফিরাল ফংখ্রে – শ্রী রামেশ পোখ্রিয়াল ‘নিসঙ্ক’
      
      ফিত ইন্দিয়া কেম্পেনগী খুত্থাঙদা ঐখোয়না অঙাঙশিংবু ৱাখল অমদি হকচাঙ অনিমক ফনা থম্নবা হোৎনরি – শ্রী কিরেন রিজিজু
      Posted On: 03 JUL 2020 8:49PM by PIB Imphal


    কেন্দ্রগী হ্যুমেন রিসোর্স দেভেলপমেন্ত মন্ত্রী শ্রী রামেশ পোখ্রিয়াল ‘নিসঙ্ক’ অমসুং স্পোর্ত্স এন্দ য়ুথ এফ্যার্স মন্ত্রী অমদি মাইনোরিতী এফ্যার্স মন্ত্রী শ্রী কিরেন রিজিজুনা ঙসি মফমসিদা ভারত লৈঙাক্কী ফিত ইন্দিয়া কেম্পেনগী মখাদা অঙাঙশিংগা ৱারী ৱাতায় শান্নখ্রে‍। ওলিম্পিক মেদল ফংখ্রবা বেদমিন্তন শান্নরোই মিস পি. ভি. সিন্ধু অমদি ভারতকী ফুতবোল তীম কেপ্তেন শ্রী সুনিল ছেত্রিসু ফিত ইন্দিয়া কেম্পেনগী মখাদা পাঙথোকখিবা “ফিত হে তো হিত হে ইন্দিয়া” থৌরমদুদা শরুক য়াখি‍। লাইভ ইন্তরেক্সন অদুদা শরুক য়াখিবা খুদিংমক্না হকচাং ফনা লৈবগী মতাংদা মচা খায়না ঙাঙখি অমদি হকচাঙ ফবগী মরুওইবশিংগী মতাংদসু তাকখি‍। ফিত ইন্দিয়া তোল্ক সেসনশিং অসি স্পোর্ত্স ওথোরিতী ওফ ইন্দিয়া অমদি হ্যুমেন রিসোর্স দেভেলপমেন্ত মন্ত্রালয়না খুৎশম্নরগা পাঙথোকপনি‍।


    থৌরমদুদা ৱা ঙাঙলদুনা শ্রী পোখ্রিয়ালনা তেল্লবা মতমসিদা ভারত লৈঙাক্না হৌদোকপা ফিত ইন্দিয়া কেম্পেন অসিদা মীওই মশিং য়াম্না শরুক য়ারক্লে হায়না হায়খি‍। প্রধান মন্ত্রী শ্রী নরেন্দ্র মোদীনা থমখিবা ৱাফমগী তুং ইন্দুনা মীয়াম্না হকচাং ফবগী মিসন অসি মখোয়গী নুংতিগী পুন্সিগী শরুক অমা ওইহল্লে‍। সেন্ত্রেল বোর্দ ওফ সেকেন্দরী ইদুকেসন (সি.বি.এস.ই.)নসু কেম্পেন অসিগী মখাদা স্কুল চৎলিবা অঙাঙশিংগীদমক্তা ফিত ইন্দিয়া এক্তিব দে প্রোগ্রামগী শরুক অমা ওইনা অনৌবা তাংকক নাইবা থৌরম অমা হৌদোক্লগনি হায়না এপ্রিল থাদা লাউথোকখ্রে হায়নসু মন্ত্রীনা পাউদমখি‍। সি.বি.এস.ই.গী মখাদা এফিলিএত তৌবা স্কুল ১১,৮৬৮না তোঙান তোঙানবা ফিত ইন্দিয়া কেম্পেনগী মখাদা শরুক য়াখ্রে অমদি স্কুল ১১৬৮২না ফিত ইন্দিয়া ফিরাল ফংখ্রে‍। শ্রী পোখ্রিয়ালনা হায়খিবদা লাইচৎ মনুংসিদা ঐখোয় হকচাঙ ফনা লৈবা অমদি মহৈরোয়শিংদা মশা ফনা লৈননবা পুক্নীং থৌগৎপা য়াম্না মরুওই অমসুং লায়নাসিগী মায়োক্তা চঙশিল্লিবা লান অসি হকচাঙ ফনা লৈবখক্তনা মায় পাকপা ঙমগনি‍। মশা ফবা মীওই অমগী ইম্ম্যুনিতীনা লায়না মখল খুদিংমক্তগী লাপ্না থম্মী‍। লৈবাক শিনবা থুংবা মফমদগী মহৈরোয়শিংনা হকচাঙ ফবা অমদি অফবা হৈনবীশিং মখোয় মখোয়গী পুন্সিগী শরুক অমা ওইহল্লক্কনি থাজৈ হায়না মন্ত্রীনা ফোঙদোকখি‍।


    অখন্নবা ৱারী ৱাতায় অদুদা মহৈরোয়শিংদা ৱা ঙাঙলদুনা, শ্রী রিজিজুনা হায়খিবদা ঐখোয়গী প্রধান মন্ত্রী শ্রী নরেন্দ্র মোদীনা মতম পুম্নমক্তা লৈবাক মীয়ামবু মশা ফনা লৈননবা পুক্নীং থৌগৎলি‍। ভারতনা মশা ফনা লৈরবা মতমদখক্তদা ভারতনা মাঙলোমদা চঙশিনবা ঙমগনি হায়বা ৱাফমসিদা থাজবা থমদুনা লাক্লি‍। মায়কৈ অসিদা, মখোয়না ফিত ইন্দিয়া কেম্পেন হৌদোকপখক নত্তনা মালেমদা য়োগগী মরুওইবসু তাক্লি‍। লৈঙাকসিনা অঙাঙশিংবু মশা মউ ফবগা নকশিন্নহনবা হৌরে হায়না মন্ত্রীনা পাউদমখি‍। অঙাঙশিংনা ঐখোয়গী লৈবাকসিগী তুংগী য়ুম্বীনি অদুগা কেম্পেন অসিগী খুত্থাঙদা ঐখোয়না মখোয়বু ৱাখল অমদি হকচাঙ অনিমক ফনা থম্নবা হোৎনরি‍। মহৈরোয়শিংবু হৈনীংবা পোকহন্নবা অমদি মখোয়বু মশা ফনা লৈননবা পুক্নীং থৌগৎনবগীদমক কেম্পেন অসিদা ফিতনেস আইকোন কয়াশু শরুক য়াখ্রে‍।


    শ্রী রিজিজুনা হায়, “ফিত ইন্দিয়া অসি তশেং তশেংবা মীয়ামগী খোঙজঙ অমা ওইরে‍। ঐখোয়গী বিলিয়ন ১.৩গী মীশিং অসিগী শরুক অয়ামবদি স্কুলগী মহৈরোয়শিংনা ওইরি‍। হৌখিবা থা ৮-৯সিদা ফিত ইন্দিয়াগী মখাদা স্কুল লাখ ২.৫ রেজিস্তর তৌরকখ্রে‍। শ্রী নিসঙ্ককী মতেং য়াওদনা মসি ওইথোক্লম্লোই‍। ঐখোয় পুন্না ফিত ইন্দিয়া স্কুল ৱীক হৌদোকপগী থৌরম শরুক য়ামিন্নখি‍। ঐকোয়গী প্রধান মন্ত্রীগী মঙলানদি মশা ফবা লৈবাক অমা শেমগৎপনি অমদি খোঙজঙ অসি নীংথিনা চাউখৎলক্লি‍। চহীসিগী ওগস্ত ২৯দা ঐখোয়নে ফিত ইন্দিয়া হৌদোকখিবা চহী অমা ফারগনি‍। চহী অমসিদা ঐখোয়না কদায়দা য়ৌরবগে হায়বদু ঐখোয় উৎপা ঙমগনি‍। মসি মপুং ফাবা মীয়ামগী খোঙজঙ অমা ওইখ্রে‍।”


    শ্রী কিরেন রিজিজুনা মখা তারদুনা হায়, “করিগুম্বা নহাক নশা ফৎত্রবদি, হোৎনরুবা পুম্নমক অরেম্বনি‍। মরম অসিনা, য়োগ শান্নবা, অচমবা হকচাঙ শাজেলশিং তৌবা অমদি শান্ন-খোৎনবা অসি য়াম্নমক মরু ওই‍। শান্ন-খোৎনবা ঙমদবা মীওইশিংসু মশা মউ ফনা লৈবা য়াই‍। ভারতকী ইনাক খুল্লবা শান্ন-খোৎৎনবগী চৎনবী লৈ অদুবু লাইবক থিবদি মসিদগী ঐখোয়না নাৎ অমা শেমগৎপদি ঙমদ্র‍ি‍। প্লোগ রনগুম্বা ঐখোয়গী কেম্পেনশিং চাউনা মায় পাক্লি অমদি মাঙদা চঙশিল্লি, অতৈ অহেনবশিংসু লাকখিগনি‍। চহী ৮-৯গী মতুংদা ঐখোয়না ঐখোয় ইশাবু মপুং ফানা মশা ফবা লৈবাক অমা ওইনা উবা ফংলগনি‍। নহাশিংগী মরক্তা মশা ফনা লৈনিংবগী অপামবা ৱাখল কয়া লৈরি অমদি মীপুম খুদিংমক্না ফিত ইন্দিয়া কেম্পেনবু মীয়ামগী কেম্পেন অমা ওইনা লৌশিনবগীদমক্তা ঐ নুংঙাইবা ফাওই‍।”


    লোস এঞ্জেলিসতা পাঙথোক্কদৌরিবা ২০২৮ ওলিম্পিক্স অসিদা ভারতপু মকোক থোংবা লৈবাক ১০গী মনুংদা শোয়দনা চলহন্নবগীদমক্তা লৈঙাক অসিনা চপ চানা হোৎনরি হায়নসু শান্ন-খোৎনবগী মন্ত্রীনা ফোঙদোকখি‍।


    শ্রী রিজিজুনা হায়খিবদা, “ওলিম্পিক অসি মালেমসিদা খ্বায়দগী চাউবা থৌরম্নি‍। ভারতনা মেদল অমত্তা ফংলক্তবদা নৎত্রগা রেঙ্কিংদা য়াওরক্তবদা তশেংনা নুংঙাইতবা ফাওই‍। প্রধান মন্ত্রী শ্রী নরেন্দ্র মোদীনা ওলিম্পিক তাস্ক ফোর্স শেমখিবা মতমদা ঐনা কুপ্না নৈনখি অমদি ভারতনা ২০২৮তদি মকোক থোংবা লৈবাক ১০গী মনুংদা য়াওগনি হায়বা পান্দম অমা ঐনা শান্ন-খোৎনবগী মন্ত্রী ওইরক্লবা মতুংদা থমখি অমদি মসিমক ফংবা ঙমবা অমনি‍। কোয়না য়েংশিনবা, হৈথোই শিংথোইবশিং খঙদোকপা শেমদোক্লবা ত্রেনিং, এক্সপোজর পীনবা খোঙচৎশিং, পীবা য়াবা ফেসিলিতীশিং, মালেমগী মকোক থোংবা কোচশিং লৌশিনবনচিংবা থৌরাং কয়া পান্দম অসিগী মরুমদা পরিং নাইনা চত্থরি‍।ঐখোয়না খোলো ইন্দিয়াগী খুত্থাঙদা অচৌবা য়ুম্ফম অমা শেম্লে অমদি অতোপ্পা থৌওংশিংগী খুত্থাঙদা হৈথোই শিংথোইবশিং মশক খঙদোকপগী থবক হৌরে‍। ঐখোয়না তার্গেত ওলিম্পিক পোদিয়ম স্কিম (তি.ও.পি.এস.) জুনিয়র অমা হান্না লৈরিবা তিই.ও.পি.এস. সেনিয়র অসিগী মথক্তা হৌরগনি‍। ঐখোয়না জুনিয়রশিংগা লোয়ননা চহী ১০-১২গী কাঙলূপকীসু হৌরগনি‍। করিগুম্বা ঐখোয়না মতিক লৈবশিং অসি খঙদোকপা ঙম্লবদি, মখোয়বু ২০২৪ পেরিস অমদি ২০২৮ লোস এঞ্জেলেসনা য়ৌরকপদা শেম শাদুনা লৈনবগীদমক লৈঙাক্না মখোয়বু শেনগৎপগী থবক চপ চানা লৌখৎখ্রগনি‍। করিগুম্বা লৈঙাক্না মখোয়বু লৌশিনখ্রবদি মখোয়গী মমা মপাশিংনা মিপাইনিংঙাই করিসু লৈররোই‍। মসি মকোক থোংবা ১০গী মনুংদা চন্ননবা ভারতকী মঙলান্নি‍। ঐখোয়দা মতিক, ঙাক্লৌ, মীয়ামগী অনীংবা অপামবা পুম্নমক লৈরে অমদি ঐখোয় পুনশিন্নবা মথৌ তাই‍। পি.এম.না তাস্ক ফোর্স অসি মঙলান অসিগা লোয়ননা শেমগৎখিবনি অমদি রিকম্মেন্সেসনশিং লাক্লে অদুগা ঐখোয় থবক ওইনা পায়খৎনবগী থৌরাং তৌরি‍। ভারতনা ২০২৮ লোস এঞ্জেলেসতা মকোক থোংবা ১০গী মনুংদা শোয়দনা চনবা ঙমগনি হায়না ঐহাক্না থাজৈ‍। ৱাফমসি ঐনা চপ য়ুংনা লেপ্লবা, অমদি শেম শারবা অদুগা মুন্না খন্থরবা মতুংদা ফোঙদোক্লিবনি‍।”


    ২০১৬ ওলিম্পিক্সতা সিলভর মেদল ফংলকখ্রবী পি. ভি. সিন্ধুনা স্কুলগী মহৈরোয়শিংগীদমক্তা শান্ন-খোৎৎনবগী মরুওইবশিংগী মতাংদা ৱাফমশিং থমখি‍। “থোইবা নৎত্রগা পোবগী মরমদা খনবগী মহুত্তা নহাক্না শান্নরিবদুদা পুক্নীং লুপশিন্দুনা নুংঙাইবা পোক্কদবনি‍। মখোঙদগী হৌরগা স্কুলফাওবদা শান্ন-খোৎনবা মখল অমদা য়াওশিনবা হায়বসি তশেংনমক মরু ওই‍। করিগুম্বা নহাক্না পুং কয়া ত্রেনিং তৌবা ঙমদ্রবসু পুংখায় অমা নৎত্রগা মিনত ৪৫দং ওইরবসু ঙম্লবদি চহী মতাং অমা হেক্তগী ওইনা অফবা অমনি‍। মহৈ মশিং তম্বগীদমক্তদি নখোয়গী পুক্নীংদা ৱাখল কয়া খল্লমগনি‍। মশা মউ ফবা হায়বসি শান্ন-খোৎনবা খুদিংমক্তা মরু ওই অদুগা ঐনা হায়গদবদি পুক্নীং অমদি হকচাং ফবগা লোয়না লোয়ননা খাঙবা কনবা, মশা খীংবা অমদি অরুমবগী ত্রেনিং অসি মরু ওই,” হায়না সিন্ধুনা হায়খি‍।


    অমরোমদা ভারতকী ফুতবোল তীম কেপ্তেন সুনিল ছেত্রিনা মমা মপা ওইবশিংদা করিগুম্বা মখোয়গী মচাশিংনা শান্ন-খোৎনববু করিয়র অমা ওইনা পামজরবদি মখোয়বু শৌগৎপীনবা হায়জখি‍। “ঐনা মমা মপা ওইবশিংদা হায়জনিংবদি চান্বিদুনা অদোমগী অঙাঙশিংদু মখোয়না পামজবা শান্ন-খোৎনবগী লমদা শৌগৎপীয়ু‍। ঐগী ইমা ইপানা ঐঙোন্দা শৌগৎপিরকপনা ঙসি ঐনা ইশাবু উত্থোকচবা ঙমজরিবনি‍। শান্নৌ, নুংঙাইবা লৌ অমদি নহাক্কী হকচাঙগী খল্লু‍। নহাক্না শান্নবা হৌরকপা মীৎকুপ্তা নহাক হৌন-লোনচৎ ঙাকপা হৌরবনি‍। নহাক্না হৌন-লোনচৎ ঙাকপা হৌরকপা মীৎকুপ্তা নহাক হেন্না ফবা ওইবা হৌরক্লবনি‍। নহাক্না হেন্না ফবা খনবা হৌরকপা মীৎকুপ্তা নহাক নহাক্না তৌরুবা খুদিংমক্তা হৈশিংবা ওইরক্কনি‍। নহাক্না স্পোর্ত্স শান্নবা মতমদা নহাক্না থবক অমা হেক্তা হেন্না ফনা তৌবা ঙমলক্কনি‍। শান্ন-খোৎনবগদগী হেন্না নঙোনদা তাকপী তম্বীগদবা অতৈ লৈতে‍। ঐখোয় শান্ন-খোৎনবনা মরম ওইরগা হেন্না ফবা মীশক ওইরক্লিবনি‍। মরম অদুনা মসিবু মীরায়গনু‍। করিগুম্বা নহাক্না শান্নরবদি, নহাক হীরম খুদিংমক্তা হেন্না ফবা ওইরক্কদৌরিবনি‍। অদুগা অমুকসু নহাক্নৌ মথৌ তাবদু হেন্না চাউ, চানীংবদুনা হন্থনা চাউ‍। মীপুম খুদিংমক শান্নবদি ঙমগনি অদুবু কনামত্তনা চপ মান্নবা চীঞ্জাক চাদুনা লৈবদি ঙম্লোই‍। ঐখোয়গী ইন্দস্ত্রী অসিদা য়াম্না মরুওইবা ৱাফম অমা হায়রগদি চীঞ্জাক অমদি তূম্বা অসিনি‍। করিগুম্বা নহাক্না মকোক থোংবা শান্নরোয় অমা ওইবা পাম্লবদি অফবা চীঞ্জাক অমদি নীংথিনা তূম্বা অনী অসি খ্বাইদগী মরুওইবনি‍। জীমদা চৎপা অমদি শান্নবা হায়বসিদি অরায়বনি অদুবু নহাক্না চারিবা চীঞ্জাক অমদি তূম্বগী মতাংদ হৌন-লোনচৎ ঙাক্না চৎপনা নহাকপু খ্বাইদগী ফবা ওইহল্লিবনি,” হায়না ছেত্রিনা হায়খি‍।


    সেসন অদু স্পোর্ত্স কমেন্তেতর মনিস বতাভিয়ানা ৱাতেমখি‍। তৌখি‍। ফিত ইন্দিয়া তোল্ক সেসনশিং অসি স্পোর্ত্স ওথোরিতী ওফ ইন্দিয়া অমদি হ্যুমেন রিসোর্স দেভেলপমেন্ত মন্ত্রালয়না খুৎশম্নরগা পাঙথোকপনি‍।


    *******

    
    
    (Release ID: 1636355) Visitor Counter : 1
    
    
      Read this release in: Tamil , English , Urdu , Hindi