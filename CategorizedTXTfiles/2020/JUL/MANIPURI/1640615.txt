      PIB Headquarters

      ইং ২০২২ ফাওবগী মনুংদা লৌউবশিংগী শেন্থোক শরুক অনিদা হেনগৎহনবা অসি ওইথোক্কনিঃ ভি.সি., সি.এ.য়ু.
      
      পি.আই.বি. অমসুং আর.ও.বি. ইম্ফালনা য়ুম্বু ওইদুনা আত্মনির্ভর পেকেজনা লৌউ-শিংউবদা পীবা শাফুগী মতাংদা ৱেবিনার অমা পাংথোকখ্রে

      Posted On: 23 JUL 2020 12:30PM by PIB Imphal

    প্রেস ইনফোর্মেসন ব্যুরো অমসুং আর.ও.বি. ইম্ফালনা ঙসি য়ুম্বু ওইদুনা ভারত সরকারগী আত্মনির্ভর পেকেজনা লৌউশিংউবদা পীবা শাফুগী মতাংদা ৱেবিনার অমা পাংথোকখ্রে


    সেমিনার অদু হৌদোক্লদুনা শ্রী এস.এন. প্রধান, এ.দি.জি., পি.আই.বি. অমসুং আর.ও.বি. ইম্ফালনা হায়খিবদা আত্মনির্ভর পেকেজতা লৌউ-শিংউগী সেক্তরদা কাইথনবা মতিক চাবা শেনফম য়াওরি অমসুং পোলিসীগী তুং ইন্না থবক কয়া পাংথোকপা অসিনা লৈবাক অসিগী লৌউবা মিলিয়ন কয়াগী পুন্সি ওলহনবগী মতিক লৈ হায়না পনখি। শেমদোকপশিং অসিগী মরী লৈনবা ৱাফম কয়া অসি হৌজিক লৌউবশিংদা মীদিয়াগী খুত্থাংদা য়ৌহন্দুনা লৌউবা অমসুং খুন্নাই অনিমক্না খোঙথাংশিং অসিগী খুদোংচাবা লৌবা ফংহনবগী তঙাই ফদবা লৈরে হায়না শ্রী প্রধান্না হায়খি।


    সেন্ত্রেল এগ্রিকলচর য়ুনিবর্সিতী, ইম্ফালগী ভাইস চান্সেল্লর দাঃ এম. প্রেমজিৎপু মশক তাক্লদুনা শ্রী প্রধান্না দাঃ সিংহ অসি নই-দিল্লীগী দি.এস.তি.না মহাক্কী রিসর্চ প্রোজেক্ত “থাও থোকপা পাম্বীশিংগী লৌরোক্তা খোইশিংনা পোলিনেসন তৌবগী স্তদী” অসিগীদমক্তা য়ং সাইন্তিস্ত এৱার্দ পীদুনা ইকাই খুম্নখিবা লৌউ-শিংউগী হীরমদা মীয়াম্না ইকাই খুম্নবা মীওই অমনি হায়খি। দাঃ সিংহনা মপানগী এজেন্সীশিংনা শেল থাদবা রিসর্চ প্রোজেক্ত তরুক অমসু পাংথোকখ্রে।


    দাঃ প্রেমজিৎনা মহাক্কী মরু ওইবা ৱাফম পীরদুনা ৱা ঙাংবদা প্রধান মন্ত্রীনা ইং ২০২২ ফাওবগী মনুংদা লৌউবশিংগী শেন্থোক অসি শরুক অনি হেনগৎহনবগী মংলান অসি অৱাং-নোংপোক রাজ্যশিংদা লৌউবশিংদা মফমগা চান্নবা সাইন্তিফিক ওইবা ৱারোইশিন পীদুনা ফংবা ঙমগনি হায়না ফোংদোকখি। দাঃ প্রেমজিৎনা মখা তানা হায়খিবদা থৌওং অসি মায় পাকহনগে হায়রবদি হান্ননা পুথোক্তুনা খুদম ওইনা উৎখ্রবা চেংগী মখল কয়া অমা অসি মফমসিদা লৈরিবা লৌউবশিংনা চহিদা লৌরোক অনিরক থাবগী থৌওং পাংথোক্কদবনি হায়খি। মহাক্না অৱাংবা থাক্কী তেক্নোলোজী শিজিন্নদুনা হোর্তিকলচর, শা-ঙা লোয়বা অমসুং ঙা য়োকপদা শেন্থোক হেনগৎপদা থাজবা থম্মি। কোবিদ লায়চৎনা মরম ওইদুনা য়ুমদা হল্লক্লবা মাইগ্রেন্ত শিন্মীশিং অসি লৌউবা অমসুং এগ্রো প্রোসেসিংগী হীরমদা পুশিল্লক্লবদি মসি য়াম্না কান্নবা থৌজাল অমা ওইনা লৌদুনা মখোয়বু শিজিন্নবা য়াই হায়না মহাক্না মখা তানা হায়খি।


    থৌরম অসিদা ৱা ঙাংবদা দাঃ এ. সুন্দরী, দাইরেক্তর, গ্রীন বাইওতেক-ইকো সোল্যুসন্সনা প্রাইবেৎ সেক্তরনা লৌউবশিংগী শেন্থোক হেনগৎহনবদা লৌবা য়াবা মরু ওইবা থৌদাং কয়া অমা লৈ অমসুং সরকারনা হন্দক্তা লৌখৎলক্লিবা খোংথাং কয়া অসিনা মহাক্কুম্বী ওন্ত্রপ্রিনরগুম্বদা তুং কোয়না তেংবাংদুনা মহাক্কী কারবার চাউথোকহন্দুনা লৌউবা কয়া কয়া তেংবাংবা ঙমগনি হায়না হায়খি।


    পি.আই.বি. ইম্ফালগী দাইরেক্তর অভিশেক দয়ালনা ৱা খন্নখিবা অদুবু তেনশিল্লদুনা হৌজিক ওইরিবা শেন্মিৎলোনগী তংদু লৈতাদবা মতম অসিদা লৌউ-শিংউবদা শোকহন্দনবা হায়দুনা কেন্দ্র সরকারনা আত্মনির্ভর পেকেজকী খুত্থাংদা মতিক চাবা চাউরবা শেনফম খাক্তুনা থমখ্রে হায়খি। মার্কেৎকী শাফুদগী কান্নবা ফংনবা হায়দুনা লৌউ-শিংউগী পোত্থোকশিং য়োনবগী মতাংদা মরু ওইবা শেমদোকপা কয়া লাউথোকখ্রবনি অমসুং লৌউবশিংনা মখোয়গী হোৎনজমনগী খ্বাইদগী মতিক চাবা মমল ফংলগনি হায়খি। হৌজিক অসি মীদিয়া অমসুং এগ্রিকলচর ওন্ত্রপ্রিনরশিং অমসুং প্রোফেস্নেলশিংনা পুন্না থবক তৌমিন্নদুনা মীয়ামদা খোংথাংশিং অসিগী মতাংদা খঙহনবগী চপ চাবা মতম ওইরে হায়খি। মহাক্না ৱেবিনার অসিদা থৱাই য়াওনা শরুক য়ারিবা মীওইশিংবুসু থাগৎখি।


    মনিপুর, মিজোরম, নাগালেন্দ অমসুং অরুনাচল প্রদেশকী পি.আই.বি.গী ব্যুরো অমদি মসিগী রিজনেল ওফিসশিং অমসুং বি.ও.সি., মীদিয়াগী মীওইশিং অমসুং এগ্রি-প্রিন্যরশিংনা ৱেবিনার অসিদা শরুক য়াখি।


    *****

    
    
    (Release ID: 1640615) Visitor Counter : 16
    
    
      Read this release in: English