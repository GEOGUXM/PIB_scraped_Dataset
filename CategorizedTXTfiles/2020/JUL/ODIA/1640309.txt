      PIB Headquarters

      ଜଳ ଜୀବନ ଅଭିଯାନ : ପରସ୍ପରକୁ ଟପିବା ସକାଶେ ରାଜ୍ୟମାନଙ୍କ ମଧ୍ୟରେ ପ୍ରତିଯୋଗିତା
      • 7ଟି ରାଜ୍ୟ ଏପର୍ଯ୍ୟନ୍ତ 2020–21 ପାଇଁ ଧାର୍ଯ୍ୟ ଲକ୍ଷ୍ୟର 10%ରୁ ଅଧିକ କରି ସାରିଛନ୍ତି

      Posted On: 21 JUL 2020 6:49PM by PIB Bhubaneshwar

    2019 ମସିହା ଅଗଷ୍ଟ ମାସରେ ଆରମ୍ଭ କରାଯାଇଥିବା ଜଳ ଜୀବନ ଅଭିଯାନ କାର୍ଯ୍ୟକ୍ରମ ଅଧୀନରେ 2019 – 20 ଆର୍ଥିକ ବର୍ଷର ମାତ୍ର 7 ମାସ ମଧ୍ୟରେ 85 ଲକ୍ଷ ପରିବାରଙ୍କୁ ଟ୍ୟାପ୍‌ ଯୋଗେ ପାନୀୟ ଜଳ ଯୋଗାଇ ଦିଆଯାଇଛି । ଅଧିକନ୍ତୁ , ବୈଶ୍ୱିକ ମହାମାରୀ କୋଭିଡ଼ – 19 ଭଳି ଅସ୍ୱାଭାବିକ ପରିସ୍ଥିତିରେ 2020 – 21 ଆର୍ଥିକ ବର୍ଷରେ ଅନଲକ୍‌-1 ଠାରୁ ପ୍ରାୟ 55 ଲକ୍ଷ ଟ୍ୟାପ୍‌ ସଂଯୋଗ କରାଯାଇ ସାରିଛି । ତେଣୁ ଦୈନିକ ପ୍ରାୟ 1 ଲକ୍ଷ ପରିବାରଙ୍କୁ ଟ୍ୟାପ୍‌ ଯୋଗେ ପାନୀୟ ଜଳ ଯୋଗାଣର ବ୍ୟବସ୍ଥା କରାଯାଇ ପାରିଛି ।


    ଆଜି ପର୍ଯ୍ୟନ୍ତ ସାତଟି ରାଜ୍ୟ , ଯଥା – ବିହାର , ତେଲଙ୍ଗାନା , ମହାରାଷ୍ଟ୍ର , ହରିୟାଣା , ଗୁଜରାଟ , ହିମାଚଳ ପ୍ରଦେଶ ଓ ମିଜୋରାମ ରାଜ୍ୟ ନିଜେ ନିଜ ପାଇଁ ଧାର୍ଯ୍ୟ କରିଥିବା ଲକ୍ଷ୍ୟର 10 ପ୍ରତିଶତରୁ ଅଧିକ ସଫଳତା ହାସଲ କରି ସାରିଛନ୍ତି । ସେହିଭଳି ଓଡ଼ିଶା , ତାମିଲନାଡ଼ୁ , କର୍ଣ୍ଣାଟକ ଏବଂ ମଣିପୁର ଜଳ ଜୀବନ ମିଶନ କାର୍ଯ୍ୟକ୍ରମରେ ଗତବର୍ଷ ଏହି ସମୟ ତୁଳନାରେ ଉତ୍ତମ ପ୍ରଗତି ହାସଲ କରିଛନ୍ତି । ଏହା ରାଜ୍ୟମାନେ ଏହି ଅଭିଯାନକୁ ପ୍ରବର୍ତ୍ତନ କରିବାରେ ପ୍ରଦର୍ଶନ କରିଥିବା ପ୍ରତିବଦ୍ଧତାର ସୂଚନା ପ୍ରଦାନ କରେ । ବିଶେଷ କରି ଭାରତ ସରକାରଙ୍କ ଏହି ଫ୍ଲାଗସିପ୍‌ କାର୍ଯ୍ୟକ୍ରମ ଜରିଆରେ ସେହିସବୁ ରାଜ୍ୟମାନଙ୍କର ଗ୍ରାମାଞ୍ଚଳରେ ବସବାସ କରୁଥିବା ପରିବାରଙ୍କ ନିକଟରେ ମୌଳିକ ସେବା ସୁବିଧା ପହଞ୍ଚାଇବା ନିମନ୍ତେ ସେମାନଙ୍କର ପ୍ରତିବଦ୍ଧତା ପ୍ରଦର୍ଶନ କରିଛନ୍ତି । ଗ୍ରାମାଞ୍ଚଳ ଓ ଦୁର୍ଗମ ଅଞ୍ଚଳରେ ବସବାସ କରୁଥିବା ଗରିବ ଓ ଅବହେଳିତ ଲୋକମାନଙ୍କ ଘରେ ଟ୍ୟାପ୍‌ ଯୋଗେ ନିରାପଦ ପାନୀୟ ଜଳ ଯୋଗାଇ ଦେବା କାର୍ଯ୍ୟକ୍ରମକୁ ତ୍ୱରାନ୍ୱିତ କରିବା ଲାଗି ରାଜ୍ୟମାନେ ସବୁମତେ ପ୍ରୟାସ ଜାରି ରଖିଛନ୍ତି ।


    ଦେଶର ମୋଟ 18.93 ଗ୍ରାମାଞ୍ଚଳ ପରିବାରଙ୍କ ମଧ୍ୟରୁ 4.60 କୋଟି (24.30%) ପରିବାରଙ୍କୁ ଏବେ ସୁଦ୍ଧା ଟ୍ୟାପ୍‌ ଯୋଗେ ନିରାପଦ ପାନୀୟ ଜଳର ବ୍ୟବସ୍ଥା କରିସାରିଛନ୍ତି । ଅବଶିଷ୍ଟ 14.33 କୋଟି ପରିବାରଙ୍କୁ ଏକ ନିର୍ଦ୍ଧାରିତ ସମୟ ସୀମା ମଧ୍ୟରେ ତାହା ସୁନିଶ୍ଚିତ କରିବା ନିମନ୍ତେ ଏହି ଅଭିଯାନ ଆରମ୍ଭ କରାଯାଇଛି । ଏହି ଲକ୍ଷ୍ୟକୁ ଦୃଷ୍ଟିରେ ରଖି , ରାଜ୍ୟ ତଥା କେନ୍ଦ୍ରଶାସିତ କ୍ଷେତ୍ରମାନେ ପ୍ରତି ଦିନ ଏକ ଲକ୍ଷ୍ୟରେ ଅଧିକ ଟ୍ୟାପ୍‌ ସଂଯୋଗ କରିବା ଏବଂ ତାହା ମାଧ୍ୟମରେ ପାନୀୟ ଜଳ ଯୋଗାଣର ବ୍ୟବସ୍ଥା କରିବା ଲାଗ କାର୍ଯ୍ୟ କରାଯାଉଛି ।


    2020 – 21 ଆର୍ଥିକ ବର୍ଷରେ ଜାତୀୟ ଜଳ ଜୀବନ ଅଭିଯାନ ପ୍ରବର୍ତ୍ତନ ନିମନ୍ତେ 23 , 500 କୋଟି ଟଙ୍କାର ପ୍ରାବଧାନ କରାଯାଇଛି । ଅଧିକନ୍ତୁ , ପଞ୍ଚଦଶ ଅର୍ଥ କମିଶନ ପକ୍ଷରୁ ଗ୍ରାମାଞ୍ଚଳ ସ୍ୱାୟତ୍ତ ଶାସନ ସଂସ୍ଥାମାନଙ୍କୁ ଜଳ ଯୋଗାଣ ଓ ପରିମଳ କାର୍ଯ୍ୟ ନିମନ୍ତେ 50% ଅର୍ଥ ଯୋଗାଣ ଅର୍ଥାତ୍‌ 30 , 375 କୋଟି ଟଙ୍କାର ବ୍ୟବସ୍ଥା କରିଛନ୍ତି । ଏହି ଅର୍ଥର 50 ପ୍ରତିଶତ ଏବେ ସୁଦ୍ଧା ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରମାନଙ୍କୁ ଯୋଗାଇ ଦିଆଯାଇସାରିଛି ଯାହାକି ଗ୍ରାମାଞ୍ଚଳରେ ଏହି ଜଳ ଯୋଗାଣ ବ୍ୟବସ୍ଥାର ଉତ୍ତମ ରୂପାୟନ , ପରିଚାଳନା , କାର୍ଯ୍ୟ ପ୍ରବର୍ତ୍ତନ ଓ ରକ୍ଷଣାବେକ୍ଷଣ ଦିଗରେ ସହାୟକ ହୋଇପାରିବ । ଏହା ଗ୍ରମାଞ୍ଚଳର ଲୋକମାନଙ୍କୁ ନିରାପଦ ପାନୀୟ ଜଳ ନିୟମିତ ତଥା ଦୀର୍ଘକାଳୀନ ଭିତ୍ତିରେ ଯୋଗାଇ ଦିଆଯିବା ଦିଗରେ ସହାୟକ ହୋଇପାରିବ ।


    ଜଳ ଶକ୍ତି ମନ୍ତ୍ରଣାଳୟ ରାଜ୍ୟମାନଙ୍କ ସହଭାଗୀତାରେ ଜଳ ଜୀବନ ମିଶନ (ଜେଜେଏମ)କୁ ପ୍ରବର୍ତ୍ତନ କରୁଛନ୍ତି ଏବଂ ଗ୍ରାମାଞ୍ଚଳର ଲୋକମାନଙ୍କୁ ଟ୍ୟାପ୍‌ ଯୋଗେ ନିରାପଦ ପାନୀୟ ଜଳ ଦୀର୍ଘକାଳୀନ ଭିତ୍ତିରେ ସୁନିଶ୍ଚିତ କରିବା ଦିଗରେ ସହାୟକ ହୋଇପାରୁଛି । 2024 ମସିହା ସୁଦ୍ଧା ଏହା ଫଳରେ ଦେଶର ଗ୍ରାମାଞ୍ଚଳର ପ୍ରତ୍ୟେକ ପରିବାରଙ୍କ ନିକଟରେ ପାଇପ ଜଳ ଉପଲବ୍ଧ କରାଯିବାର ଲକ୍ଷ୍ୟ ରଖାଯାଇଛି । ଜଳ ଶକ୍ତି ମନ୍ତ୍ରଣାଳୟ ଅଧୀନରେ କାର୍ଯ୍ୟ କରୁଥିବା ଜାତୀୟ ଅଭିଯାନ ଏହି ଦିଗରେ ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରମାନଙ୍କୁ ତାହା ପ୍ରବର୍ତ୍ତନ କରିବା ଦିଗରେ ହାତଧରି ଆଗକୁ ଆଗେଇ ନେବାରେ ସହାୟକ ହେବେ । ଏଥି ସହ ଅଭିଯାନ ପକ୍ଷରୁ ଦୈନନ୍ଦିନ ଆଧାରରେ ଏହି କାର୍ଯ୍ୟକ୍ରମର ପ୍ରବର୍ତ୍ତନକୁ ମନିଟର କରାଯାଉଛି ।


    ବିଭିନ୍ନ ରାଜ୍ୟ ତଥା କେନ୍ଦ୍ରଶାସିତ କ୍ଷେତ୍ରମାନେ ସଂକଳ୍ପବଦ୍ଧ ଯେ ଜଳ ଜୀବନ ଅଭିଯାନର ଲକ୍ଷ୍ୟକୁ ନିର୍ଦ୍ଧାରିତ ସମୟ , ଅର୍ଥାତ୍‌ , 2024 ମସିହା ପୂର୍ବରୁ ହାସଲ କରିବେ । 2021 ମସିହାରେ , ବିହାର , ଗୋଆ , ପୁଡ଼ୁଚେରୀ ଓ ତେଲଙ୍ଗାନା ଏହି ଯୋଜନାକୁ ପୂର୍ଣ୍ଣାଙ୍ଗ ରୂପରେଖ ଦେବା ନିମନ୍ତେ କାର୍ଯ୍ୟକ୍ରମ ପ୍ରସ୍ତୁତ କରିଛନ୍ତି । ସେହିଭଳି 2022 ମସିହାରେ ଗୁଜରାଟ , ହରିୟାଣା , ହିମାଚଳ ପ୍ରଦେଲ , ଜମ୍ମୁ ଓ କଶ୍ମୀର , ଲଦାଖ , ମେଘାଳୟ , ପଞ୍ଜାବ , ସିକିମ ଓ ଉତ୍ତର ପ୍ରଦେଶ ଭଳି ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରମାନେ ଏହି କାର୍ଯ୍ୟ 100 ପ୍ରତିଶତ ସାକାର କରିବାର ଲକ୍ଷ୍ୟ ସ୍ଥିର କରିଛନ୍ତି । ଅପର ପକ୍ଷରେ ଅରୁଣାଚଳ ପ୍ରଦେଶ , ଛତିଶଗଡ଼ , କର୍ଣ୍ଣାଟକ , ମଧ୍ୟପ୍ରଦେଶ , ମଣିପୁର , ମିଜୋରାମ , ନାଗାଲାଣ୍ଡ ଓ ତ୍ରିପୁରା 2023 ମସିହା ଶେଷ ସୁଦ୍ଧା ଏ ଦିଗରେ ସେମାନଙ୍କର ସଂପୂର୍ଣର୍ ସଫଳତା ହାସଲ ପାଇଁ କାର୍ଯ୍ୟକ୍ରମ ସ୍ଥିର କରିଛନ୍ତି । ଏହା ବ୍ୟତୀତ ଆନ୍ଧ୍ର ପ୍ରଦେଶ , ଆସାମ , ଝାଡ଼ଖଣ୍ଡ , କେରଳ , ମହାରାଷ୍ଟ୍ର , ଓଡ଼ିଶା , ରାଜସ୍ଥାନ , ତାମିଲନାଡ଼ୁ , ଉତ୍ତରାଖଣ୍ଡ ଓ ପଶ୍ଚିମବଙ୍ଗ ଭଳି ରାଜ୍ୟମାନେ 2024 ମସିହା ସୁଦ୍ଧା ଜଳ ଜୀବନ ମିଶନକୁ ପୂର୍ଣ୍ଣାଙ୍ଗ ରୂପରେଖ ପ୍ରଦାନର ଲକ୍ଷ୍ୟ ରଖିଛନ୍ତି ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଦେଇଥିବା ଆହ୍ୱାନ ଅନୁସାରେ ଗ୍ରାମାଞ୍ଚଳରେ “ ଇଜ୍‌ ଅଫ୍‌ ଲିଭିଂ ” କୁ ସୁଗମ ଓ ସାକାର କରିବା ଏବଂ ସେଥିପାଇଁ ଗ୍ରାମାଞ୍ଚଳର ପ୍ରତ୍ୟେକ ପରିବାରଙ୍କୁ ଆର୍ଥିକ ସମାଯୋଜନର ସକଳ ପ୍ରକାର ସୁବିଧା , ଯଥା ବାସଗୃହ , ସଡ଼କ , ସ୍ୱଚ୍ଛ ଇନ୍ଧନ , ବିଜୁଳି ଶକ୍ତି ଓ ଶୌଚାଗାର ଆଦି ଯୋଗାଇ ଦେବା ନିମନ୍ତେ ବ୍ୟବସ୍ଥା କରାଯାଉଛି । ଏହା ଗ୍ରାମାଞ୍ଚଳ ଲୋକମାନଙ୍କ ଜୀବନଧାରଣର ମାନରେ ଯଥେଷ୍ଟ ଉନ୍ନତି ଘଟାଇବ । ବିଶେଷ କରି ମହିଳା ଓ ବାଳିକାମାନେ ଏଥିରୁ ସର୍ବାଧିକ ମାତ୍ରାରେ ଉପକୃତ ହୋଇପାରିବେ ଏବଂ ସେମାନଙ୍କୁ ଅଧିକ ପରିଶ୍ରମ କରିବାକୁ ପଡ଼ିବ ନାହିଁ କିମ୍ବା ଜଳବାହିତ ବିଭିନ୍ନ ପ୍ରକାର ରୋଗରୁ ସେମାନେ ସୁରକ୍ଷିତ ରହିପାରିବେ ।


    **********


    

    
    (Release ID: 1640309) Visitor Counter : 16
    
    
      Read this release in: English , Urdu , Marathi , Hindi , Bengali , Manipuri , Assamese , Punjabi , Tamil , Telugu