      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ତ୍ୱରାନ୍ୱିତ ହୋଇଛି ଏମ୍ସ ନୂଆଦିଲ୍ଲୀର ଇ-ଆଇସିୟୁ ଭିଡିଓ ପରାମର୍ଶ କାର୍ଯ୍ୟକ୍ରମ
      • ସାମିଲ ହେଲେଣି 11ଟି ରାଜ୍ୟର 43 ବଡ ଡାକ୍ତରଖାନା

      Posted On: 20 JUL 2020 10:35AM by PIB Bhubaneshwar

    କୋଭିଡ - 19 ଜନିତ ମୃତ୍ୟୁ ସଂଖ୍ୟା ହ୍ରାସ ପାଇଁ ଭାରତ ସରକାରଙ୍କ ଉଦ୍ୟମକୁ ଆଗେଇ ନେବା ପାଇଁ ଏମ୍ସ ନୂଆଦିଲ୍ଲୀ ଜୁଲାଇ 8 , 2020ରେ ସାରା ଦେଶର ଆଇସିୟୁ ଡାକ୍ତରମାନଙ୍କ ସହିତ ଏକ ଭିଡିଓ ପରାମର୍ଶ କାର୍ଯ୍ୟକ୍ରମ ଇ - ଆଇସିୟୁ ଆରମ୍ଭ କରିଥିଲେ । ଦେଶରେ ଥିବା ଡାକ୍ତରଖାନା ଓ କୋଭିଡ କେନ୍ଦ୍ରଗୁଡିକରେ କୋଭିଡ - 19 ରୋଗୀଙ୍କ ଚିକିତ୍ସା କରୁଥିବା ଡାକ୍ତରମାନଙ୍କ ମଧ୍ୟରେ ଚିକିତ୍ସା ସମ୍ବନ୍ଧୀୟ ଆଲୋଚନା କରାଇବା ଏହି କାର୍ଯ୍ୟକ୍ରମର ଲକ୍ଷ୍ୟ । କୋଭିଡ - 19 ରୋଗୀଙ୍କ ଚିକିତ୍ସା କରୁଥିବା ଡାକ୍ତରଙ୍କ ସମେତ ଆଇସିୟୁରେ କାର୍ଯ୍ୟରତ ଡାକ୍ତରମାନେ ଏହି ଭିଡିଓ ପ୍ଲାଟଫର୍ମରେ ଏମ୍ସ , ନୂଆଦିଲ୍ଲୀର ଅନ୍ୟ ଡାକ୍ତର ଓ ବିଶେଷଜ୍ଞମାନଙ୍କୁ ପ୍ରଶ୍ନ ପଚାରି ପାରିବେ ଓ ନିଜ ଅଭିଜ୍ଞତା ବାଣ୍ଟି ପାରିବେ ।


    ଡାକ୍ତର ଓ ବିଶେଷଜ୍ଞମାନଙ୍କ ଅଭିଜ୍ଞତାକୁ ଆଧାର କରି ଆଇସୋଲେସନ ଶଯ୍ୟା , ଅମ୍ଳଜାନ ସୁବିଧା ଥିବା ଶଯ୍ୟା ଓ ଆଇସିୟୁ ଶଯ୍ୟା ସମେତ 1 ହଜାର ଶଯ୍ୟା ବିଶିଷ୍ଟ ଡାକ୍ତରଖାନାରେ ଉତ୍ତମ ଚିକିତ୍ସା ପ୍ରଣାଳୀ ଆପଣାଇ କୋଭିଡ - 19 ଜନିତ ମୃତ୍ୟୁ କମାଇବା ଏହି ଭିଡିଓ ଆଲୋଚନାର ପ୍ରମୁଖ ଉଦ୍ଦେଶ୍ୟ । ଏପର୍ଯ୍ୟନ୍ତ ମୁମ୍ବାଇ ( 10 ) , ଗୋଆ ( 3 ) , ଦିଲ୍ଲୀ ( 3 ) , ଗୁଜୁରାଟ ( 3 ) , ତେଲେଙ୍ଗାନା ( 2 ) , ଆସାମ ( 5 ) , କର୍ଣ୍ଣାଟକ ( 1 ) , ବିହାର ( 1 ) , ଆନ୍ଧ୍ରପ୍ରଦେଶ ( 1 ) , କେରଳ ( 1 ) , ତାମିଲନାଡୁର ( 13 ) 43ଟି ଡାକ୍ତରଖାନାକୁ ନେଇ ଚାରିଟି ଅଧିବେଶନ ଆୟୋଜିତ ହୋଇଛି ।


    ଭିଡିଓ କନଫରେନ୍ସ ମାଧ୍ୟମରେ ଆୟୋଜିତ ପ୍ରତ୍ୟେକ ଅଧିବେଶନର ସମୟ ସୀମା ଦେଢରୁ 2 ଘଣ୍ଟା ରହିଥିଲା । ଏଥିରେ କୋଭିଡ - 19 ରୋଗୀଙ୍କ ଚିକିତ୍ସା ସମ୍ପର୍କରେ ଆଲୋଚନା ହୋଇଥିଲା । ରେମଡେସିଭିର , ଆରୋଗ୍ୟକାରୀ ପ୍ଲାଜମା ଓ ଟୋସିଲିଜୁମାବ ଭଳି ଅନୁସନ୍ଧାନମୂଳକ ଚିକିତ୍ସାର ତର୍କସଙ୍ଗତ ବ୍ୟବହାରକୁ ଏହି ଆଲୋଚନାରେ ଗୁରୁତ୍ୱ ପ୍ରଦାନ କରାଯାଇଥିଲା । ଅନୁସନ୍ଧାନମୂଳକ ଚିକିତ୍ସାର ଆଖିବୁଜା ପ୍ରୟୋଗ ଯୋଗୁଁ ହେଉଥିବା କ୍ଷତି ଓ ସାମାଜିକ ଗଣମାଧ୍ୟମ ଚାପର ବଶବର୍ତ୍ତୀ ହୋଇ ଚିକିତ୍ସା ବିଧି ସୀମିତ କରିବାର ଆବଶ୍ୟକତା ସମ୍ପର୍କରେ ଚିକିତ୍ସକ ଦଳ ଆଲୋଚନା କରିଥିଲେ ।


    ଗୁରୁତର ରୋଗୀଙ୍କ କ୍ଷେତ୍ରରେ ପ୍ରୋନିଂ , ଉଚ୍ଚପ୍ରବାହ ଅମ୍ଳଜାନ , ନନ - ଇନଭେସିଭ ଭେଂଟିଲେସନ ଓ ଭେଂଟିଲେଟର ସେଟିଂସର ବ୍ୟବହାର ସମ୍ପର୍କରେ ମଧ୍ୟ ଆଲୋଚନା ହୋଇଥିଲା । କୋଭିଡ - 19 ନିରୂପଣ ପାଇଁ ବିଭିନ୍ନ ପରୀକ୍ଷଣ ଶୈଳୀର ଭୂମିକା ସମ୍ପର୍କରେ ଆଲୋଚନା ହୋଇଥିଲା ।


    ବାରମ୍ବାର ପରୀକ୍ଷଣର ଆବଶ୍ୟକତା , ଚିକିତ୍ସା ପାଇଁ ଭର୍ତ୍ତି ଓ ଛାଡ କରିବାର ମାନଦଣ୍ଡ , ରୋଗୀ ଛାଡ ପାଇବା ପରେ ଦେଖା ଯାଉଥିବା ରୋଗ ଲକ୍ଷଣଗୁଡିକର ପ୍ରବନ୍ଧନ ଓ ପୁନଶ୍ଚ କାମରେ ନିୟୋଜିତ ହେବା ଭଳି ପ୍ରସଙ୍ଗରେ ଆଲୋଚନା ହୋଇଥିଲା ।


    ରୋଗୀଙ୍କ ସହ ଯୋଗାଯୋଗ ରଖିବା ପଦ୍ଧତି , ସ୍ୱାସ୍ଥ୍ୟ କର୍ମୀଙ୍କ ସ୍କ୍ରିନିଂ , ମଧୁମେହ ଯୋଗୁଁ ସୃଷ୍ଟ ନୂଆ ସମସ୍ୟାର ମୁକାବିଲା , ଷ୍ଟ୍ରୋକ , ଡାଇରିଆ , ମାୟୋକର୍ଡିଆଲ ଇନଫାରକେସନ ଭଳି ଅସାମାନ୍ୟ ପରିସ୍ଥିତି ଆଲୋଚନାର ବିଷୟବସ୍ତୁ ଥିଲା । ଏମ୍ସ , ନୂଆଦିଲ୍ଲୀର ଟିମ ପ୍ରତ୍ୟେକ ଭିଡିଓ ଆଲୋଚନା ବେଳେ ଅନ୍ୟ ଭିଡିଓ କନଫରେନ୍ସରେ ଆଲୋଚିତ ବିଷୟବସ୍ତୁ ଉପସ୍ଥାପିତ କରିବା ସହ ନିଜ ଅଭିଜ୍ଞତା ଆଧାରରେ ଆବଶ୍ୟକ ପରାମର୍ଶ ଦେଇଥିଲେ ଓ ବିଭିନ୍ନ ବିଷୟର ବିଶେଷଜ୍ଞମାନଙ୍କ ସହ ସମୀକ୍ଷା କରିଥିଲେ ।


    ଆଗାମୀ ଦିନରେ ଦେଶରେ ଥିବା ଛୋଟ ଡାକ୍ତରଖାନା ( 500 ଶଯ୍ୟା କିମ୍ବା ଅଧିକ ) ର ଆଇସିୟୁ ଡାକ୍ତରମାନଙ୍କୁ ଏହି ଇ - ଆଇସିୟୁ ଭିଡିଓ ଆଲୋଚନା କାର୍ଯ୍ୟକ୍ରମରେ ସାମିଲ କରାଯିବ ।


    **********

    
    
    (Release ID: 1639960) Visitor Counter : 10
    
    
      Read this release in: English , Urdu , Hindi , Marathi , Manipuri , Assamese , Bengali , Punjabi , Tamil , Telugu , Malayalam