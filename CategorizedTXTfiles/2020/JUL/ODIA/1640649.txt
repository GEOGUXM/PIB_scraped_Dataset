      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଇଣ୍ଡିଆ ଆଇଡିଆ ସମିଟରେ ପ୍ରଧାନମନ୍ତ୍ରୀଙ୍କ ଉଦବୋଧନ
      • ସୁଦୃଢ଼ ଘରୋଇ ଅର୍ଥବ୍ୟବସ୍ଥା ଦ୍ୱାରା ବୈଶ୍ୱିକ ଅର୍ଥନୈତିକ ସ୍ଥିରତା ହାସଲ କରାଯାଇ ପାରିବ: ପ୍ରଧାନମନ୍ତ୍ରୀ
      • ‘ଆତ୍ମନିର୍ଭର ଭାରତ’ ଆହ୍ୱାନ ଜରିଆରେ ଏକ ସମୃଦ୍ଧ ତଥା ସ୍ଥିର ବିଶ୍ୱ ଗଠନ ଦିଗରେ ପ୍ରୟାସ କରୁଛି ଭାରତ: ପ୍ରଧାନମନ୍ତ୍ରୀ
      • ଭାରତରେ ପୁଞ୍ଜିନିବେଶ ପାଇଁ ବର୍ତ୍ତମାନ ସବୁଠାରୁ ଉପଯୁକ୍ତ ସମୟ: ପ୍ରଧାନମନ୍ତ୍ରୀ
      • ଭାରତ ସମଗ୍ର ବିଶ୍ୱରେ ଏକ ସୁଯୋଗର ଭୂମି ଭାବେ ଉଭା ହୋଇଛି: ପ୍ରଧାନମନ୍ତ୍ରୀ
      • ମହାମାରୀ ପରେ ବିଶ୍ୱକୁ ପୁଣିଥରେ ଦ୍ରୁତ ଗତିରେ ଟ୍ରାକକୁ ଫେରିବାକୁ ସହାୟତା କରିବାରେ ଭାରତ-ୟୁଏସ ସହଭାଗିତା ଏକ ପ୍ରମୁଖ ଭୂମିକା ତୁଲାଇବ: ପ୍ରଧାନମନ୍ତ୍ରୀ
      Posted On: 22 JUL 2020 9:25PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଇଣ୍ଡିଆ ଆଇଡିଆ ସମିଟରେ ଅଭିଭାଷଣ ରଖିଥିଲେ । ୟୁଏସ୍ - ଇଣ୍ଡିଆ ବିଜନେସ୍ କାଉନସିଲ ( USIBC ) ପକ୍ଷରୁ ଏହି ସମିଟର ଆୟୋଜନ କରାଯାଇଥିଲା । ଏହି ବର୍ଷ ସମିଟର ଥିମ୍ ଥିଲା ‘ ବିଲ୍ଡିଂ ଏ ବେଟର ଫ୍ୟୁଚର ’ ।


    ଚଳିତ ବର୍ଷ ଏହାର 45ତମ ବାର୍ଷିକୀ ଉପଲକ୍ଷେ ପ୍ରଧାନମନ୍ତ୍ରୀ ୟୁଏସ୍ଆଇବିସିକୁ ଶୁଭେଚ୍ଛା ଜଣାଇଥିଲେ । ଭାରତ - ଆମେରିକା ସହଭାଗିତାକୁ ଆଗେଇନେବା ନିମନ୍ତେ ସେମାନଙ୍କର ପ୍ରତିଶ୍ରୁତିବଦ୍ଧତା ପାଇଁ ୟୁଏସ୍ଆଇବିସିର ନେତୃବୃନ୍ଦଙ୍କୁ ସେ ଧନ୍ୟବାଦ ଜଣାଇଥିଲେ ।


    ସୁଦୃଢ଼ ଘରୋଇ ଅର୍ଥବ୍ୟବସ୍ଥା ଜରିଆରେ ବୈଶ୍ୱିକ ଅର୍ଥନୈତିକ ସ୍ଥିରତା


    ଅଭିବୃଦ୍ଧି ଏଜେଣ୍ଡାର ମୂଳରେ ଗରିବ ଓ ଅବହେଳିତ ବର୍ଗଙ୍କୁ ସ୍ଥାନିତ କରିବାର ଆବଶ୍ୟକତା ଉପରେ ପ୍ରଧାନମନ୍ତ୍ରୀ କହିଥିଲେ । ସେ ଦର୍ଶାଇଥିଲେ ଯେ ‘ ଇଜ୍ ଅଫ୍ ବିଜନେସ୍ ’ ଭଳି ‘ ଇଜ୍ ଅଫ୍ ଲିଭିଂ ’ ର ମଧ୍ୟ ସମାନ ଗୁରୁତ୍ୱ ରହିଛି । ସେ କହିଥିଲେ ଯେ ବାହ୍ୟ ଝଟକା ବିରୋଧରେ ଏକ ସ୍ଥିର ବିଶ୍ୱ ଅର୍ଥନୀତିର ଗୁରୁତ୍ୱ ସମ୍ପର୍କରେ ଏହି ମହାମାରୀ ଆମକୁ ଚେତାଇ ଦେଇଛି , ଯାହାକି ସୁଦୃଢ଼ ଘରୋଇ ଅର୍ଥନୈତିକ କ୍ଷମତା ଦ୍ୱାରା ହାସଲ କରାଯାଇପାରିବ । ଏକ ‘ ଆତ୍ମନିର୍ଭର ଭାରତ ’ ଆହ୍ୱାନ ଜରିଆରେ ଏକ ସମୃଦ୍ଧ ତଥା ସ୍ଥିର ବିଶ୍ୱ ଦିଗରେ ଭାରତ ପ୍ରୟାସ କରୁଛି ବୋଲି ସେ ଗୁରୁତ୍ୱାରୋପ କରିଥିଲେ ।


    ଉନ୍ମୁକ୍ତ ସୁଯୋଗ ଓ ବିକଳ୍ପର ଏକ ଉପଯୁକ୍ତ ମିଶ୍ରଣ ଭାରତ


    ପ୍ରଧାନମନ୍ତ୍ରୀ କହିଲେ ଯେ ଭାରତ ପ୍ରତି ସାରା ବିଶ୍ୱ ଆଶାବାଦୀ ରହିଛି , କାରଣ ଏହା ଉନ୍ମୁକ୍ତ , ସୁଯୋଗ ଓ ବିକଳ୍ପର ଏକ ଉପଯୁକ୍ତ ମିଶ୍ରଣ । ସେ କହିଥିଲେ ଯେ ଆମ ଅର୍ଥନୀତିକୁ ଅଧିକ ଉନ୍ମୁକ୍ତ ତଥା ସଂସ୍କାର ମୁହାଁ କରାଇବା ପାଇଁ ଗତ 6 ବର୍ଷରେ ଅନେକ ପଦକ୍ଷେପ ନିଆଯାଇଛି , ଏହାଛଡ଼ା ସଂସ୍କାର ଦ୍ୱାରା ପ୍ରତିଦ୍ୱନ୍ଦ୍ୱିତାକୁ ସୁନିଶ୍ଚିତ କରାଯାଇଛି , ସ୍ୱଚ୍ଛତା ସମ୍ପ୍ରସାରଣ ହୋଇଛି , ଡିଜିଟାଇଜେସନ୍ ବଢ଼ିଛି , ଅଧିକ ସୃଜନଶୀଳତା ଓ ନୀତିଗତ ସ୍ଥିରତା ଆସିଛି ।


    ଏକ ସଦ୍ୟତମ ରିପୋର୍ଟକୁ ଦର୍ଶାଇ ପ୍ରଧାନମନ୍ତ୍ରୀ କହିଲେ ଯେ , ସହରାଂଚଳ ଉପଭୋକ୍ତାଙ୍କ ତୁଳନାରେ ଗ୍ରାମାଚଂଳରେ ଅଧିକ ଇଣ୍ଟରନେଟ୍ ଉପଭୋକ୍ତା ରହିଛନ୍ତି । ଭାରତ ଏକ ସୁଯୋଗର ଭୂମି ବୋଲି ବର୍ଣ୍ଣନା କରି ସେ କହିଲେ ଯେ ଏବେ ଦେଶରେ ପ୍ରାୟ 50 କୋଟି ସକ୍ରିୟ ଇଣ୍ଟରନେଟ୍ ଉପଭୋକ୍ତା ରହିଛନ୍ତି , ପୁନଶ୍ଚ ଆଉ 50 କୋଟିରୁ ଅଧିକ ଲୋକ କନେକ୍ଟେଡ୍ ହେଉଛନ୍ତି । ସେହିଭଳି 5G , ବିଗ୍ ଡାଟା ଆନାଲିଟିକ୍ସ , କ୍ୱାଂଟମ୍ କମ୍ପ୍ୟୁଟିଂ , ବ୍ଲକ୍ ଚେନ୍ ଓ ଇଣ୍ଟରନେଟ୍ ଅଫ୍ ଥିଙ୍ଗ୍ସ ଭଳି ପ୍ରମୁଖ ଟେକ୍ନୋଲୋଜି କ୍ଷେତ୍ରରେ ରହିଥିବା ସୁଯୋଗ ସମ୍ପର୍କରେ ମଧ୍ୟ ସେ କହିଥିଲେ ।


    ବିଭିନ୍ନ କ୍ଷେତ୍ରରେ ନିବେଶ ପାଇଁ ବ୍ୟାପକ ସୁଯୋଗ


    ପ୍ରଧାନମନ୍ତ୍ରୀ ଦର୍ଶାଇଥିଲେ ଯେ ଭାରତର ବିଭିନ୍ନ କ୍ଷେତ୍ରରେ ପୁଞ୍ଜିନିବେଶ ପାଇଁ ବ୍ୟାପକ ସୁଯୋଗ ରହିଛି । ନିକଟରେ କୃଷି କ୍ଷେତ୍ରରେ ନିଆଯାଇଥିବା ଐତିହାସିକ ସଂସ୍କାର ସମ୍ପର୍କରେ ସେ ଅବଗତ କରାଇଥିଲେ ଏବଂ କହିଥିଲେ , କୃଷି କଂଚାମାଲ ଓ ମେସିନାରୀ , କୃଷି ଯୋଗାଣ ଶୃଙ୍ଖଳ , ଖାଦ୍ୟ ପ୍ରକ୍ରିୟାକରଣ କ୍ଷେତ୍ର , ମତ୍ସ୍ୟଚାଷ ଓ ଜୈବ ଉତ୍ପାଦ ଆଦି କ୍ଷେତ୍ରରେ ନିବେଶ ପାଇଁ ବହୁ ସୁଯୋଗ ରହିଛି । ଭାରତର ସ୍ୱାସ୍ଥ୍ୟସେବା କ୍ଷେତ୍ର ପ୍ରତିବର୍ଷ 22% ହାରରେ ଅଭିବୃଦ୍ଧି କରୁଛି ଓ ମେଡିକାଲ ଟେକ୍ନୋଲୋଜି , ଟେଲି ମେଡିସିନ୍ ଓ ଡାଏଗ୍ନୋଷ୍ଟିକ୍ ଉତ୍ପାଦନରେ ଭାରତୀୟ କମ୍ପାନିଙ୍କ ପ୍ରଗତି ସମ୍ପର୍କରେ ସୂଚନା ଦେଇ ସେ କହିଥିଲେ , ଭାରତୀୟ ସ୍ୱାସ୍ଥ୍ୟସେବା କ୍ଷେତ୍ରରେ ପୁଞ୍ଜିନିବେଶ ସମ୍ପ୍ରସାରଣ ପାଇଁ ଏହା ସର୍ବୋତ୍ତମ ସମୟ ।


    ପ୍ରଧାନମନ୍ତ୍ରୀ ଅନେକ କ୍ଷେତ୍ରର ତାଲିକା ରଖିଥିଲେ ଯେଉଁଗୁଡ଼ିକରେ ପୁଞ୍ଜିନିବେଶର ପର୍ଯ୍ୟାପ୍ତ ସୁଯୋଗ ରହିଛି , ଯଥା - ଶକ୍ତିକ୍ଷେତ୍ର ; ବାସଗୃହ ନିର୍ମାଣ , ସଡ଼କ , ରାଜପଥ ଓ ବନ୍ଦର ସମେତ ବିଭିନ୍ନ ଭିତ୍ତିଭୂମି ସୃଷ୍ଟି ; ବେସାମରିକ ବିମାନ ଚଳାଚଳ , ଯେଉଁଠି ପ୍ରମୁଖ ଘରୋଇ ଭାରତୀୟ ବିମାନସେବା ସଂସ୍ଥାଗୁଡ଼ିକ ଆଗାମୀ ଦଶନ୍ଧିରେ 1 ହଜାରରୁ ଅଧିକ ନୂଆ ବିମାନ ସାମିଲ ପାଇଁ ଯୋଜନା ରଖିଛନ୍ତି ଯାହାକି ଯେକୌଣସି ନିବେଶକକୁ ଭାରତରେ ଏକ ମାନୁଫାକ୍ଚରିଂ ୟୁନିଟ୍ ଓ ମେଂଟେନାନ୍ସ ରିପେୟାର ଓ ଅପରେସନ ବ୍ୟବସ୍ଥା ସ୍ଥାପନ କରିବାକୁ ଆକୃଷ୍ଟ କରିବ । ସେ କହିଲେ ଯେ , ପ୍ରତିରକ୍ଷା କ୍ଷେତ୍ରରେ ପୁଞ୍ଜିନିବେଶ ପାଇଁ ଭାରତ ଏଫଡିଆଇ ସୀମାକୁ 74%କୁ ବଢ଼ାଇଛି , ପ୍ରତିରକ୍ଷା ଉପକରଣ ଉତ୍ପାଦନକୁ ଉତ୍ସାହିତ କରିବା ପାଇଁ 2ଟି ପ୍ରତିରକ୍ଷା କରିଡର ସ୍ଥାପନ ହୋଇଛି ଏବଂ ଘରୋଇ ଓ ବିଦେଶୀ ନିବେଶକଙ୍କୁ ସ୍ୱତନ୍ତ୍ର ପ୍ରୋତ୍ସାହନ ଦିଆଯାଉଛି । ସେ ପୁନଶ୍ଚ କହିଥିଲେ ଯେ ମହାକାଶ କ୍ଷେତ୍ରରେ ଅଭୂତପୂର୍ବ ସଂସ୍କାର ଗ୍ରହଣ କରାଯାଉଛି ।


    ବୀମାରେ ପୁଞ୍ଜିନିବେଶ ଆହ୍ୱାନ କରି ପ୍ରଧାନମନ୍ତ୍ରୀ କହିଲେ ଯେ ଭାରତ ବୀମା କ୍ଷେତ୍ରରେ ପୁଞ୍ଜିନିବେଶକୁ 49%କୁ ବଢ଼ାଇଛି ଓ ବୀମା ମଧ୍ୟସ୍ଥତା ପୁଞ୍ଜିନିବେଶରେ 100% ଏଫଡିଆଇକୁ ଅନୁମତି ଦିଆଯାଇଛି । ସେ କହିଲେ ଯେ ସ୍ୱାସ୍ଥ୍ୟ , କୃଷି , ବ୍ୟବସାୟ ଓ ଜୀବନ ବୀମା କଭର ପାଇଁ ଦେଶରେ ପର୍ଯ୍ୟାପ୍ତ ସୁଯୋଗ ରହିଛି ।


    ଭାରତରେ ବଢ଼ୁଛି ପୁଞ୍ଜିନିବେଶ


    ବିଶ୍ୱ ବ୍ୟାଙ୍କର ଇଜ୍ ଅଫ୍ ଡୁଇଂ ବିଜନେସ୍ ରାଙ୍କିଙ୍ଗରେ ଭାରତର ପ୍ରଦର୍ଶନ ନେଇ ପ୍ରଧାନମନ୍ତ୍ରୀ କହିଥିଲେ । ସେ ଦର୍ଶାଇଥିଲେ ଯେ ପ୍ରତିବର୍ଷ ଏଫଡିଆଇରେ ଭାରତ ରେକର୍ଡ ଉଚ୍ଚସ୍ତରରେ ପହଂଚୁଛି । 2019-20ରେ ଭାରତର ଏଫଡିଆଇ ଆଗମନ 74 ବିଲିୟନ ଡଲାର ଥିଲା , ଯାହାକି ପୂର୍ବ ବର୍ଷ ତୁଳନାରେ 20% ଅଧିକ । ଏପରିକି ଏବେକାର ମହାମାରୀ ସମୟରେ ମଧ୍ୟ ଚଳିତ ବର୍ଷ ଏପ୍ରିଲରୁ ଜୁଲାଇ ମଧ୍ୟରେ ଭାରତ 20 ବିଲିୟନ୍ ଡଲାରର ବିଦେଶୀ ପୁଞ୍ଜିନିବେଶ ଆକୃଷ୍ଟ କରିଛି ।


    ଭାରତରେ ପୁଞ୍ଜିନିବେଶ ପାଇଁ ସର୍ବୋତ୍ତମ ସମୟ


    ପ୍ରଧାନମନ୍ତ୍ରୀ କହିଲେ ଯେ ବିଶ୍ୱ ଅର୍ଥନୀତିରେ ସୁଧାର ପାଇଁ ଯାହା ଆବଶ୍ୟକ ତାହା ଭାରତ ପାଖରେ ରହିଛି । ସେ କହିଥିଲେ ଯେ ଭାରତର ଅଭିବୃଦ୍ଧି ଅର୍ଥ ଏକ ବିଶ୍ୱସନୀୟ ରାଷ୍ଟ୍ର ସହ ବାଣିଜ୍ୟ ସୁଯୋଗରେ ବୃଦ୍ଧି , ବର୍ଦ୍ଧିତ ଉନ୍ମୁକ୍ତତା ସହ ବିଶ୍ୱ ଏକୀକରଣରେ ବୃଦ୍ଧି , ବ୍ୟାପକ ସୁଯୋଗ ସହ ବଜାର ଆକ୍ସେସ୍ ଓ ପ୍ରତିଦ୍ୱନ୍ଦ୍ୱିତାରେ ବୃଦ୍ଧି , ଦକ୍ଷ ମାନବ ସମ୍ବଳର ଉପଲବ୍ଧତା ସହ ନିବେଶରୁ ପ୍ରାପ୍ତ ଲାଭରେ ବୃଦ୍ଧି । ଆମେରିକା ଓ ଭାରତକୁ ପ୍ରାକୃତିକ ସହଭାଗୀ ଭାବେ ବର୍ଣ୍ଣନା କରି ସେ କହିଲେ , ମହାମାରୀ ପରେ ଏହି ସହଭାଗିତା ବିଶ୍ୱକୁ ପୁଣିଥରେ ତ୍ୱରିତ ଟ୍ରାକକୁ ଫେରିବାରେ ସହାୟତା କରିବାରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଇବ । ଆମେରିକୀୟ ନିବେଶକଙ୍କୁ ଆହ୍ୱାନ କରି ସେ କହିଲେ ଯେ ଭାରତରେ ପୁଞ୍ଜିନିବେଶ କରିବା ପାଇଁ ଏହାଠୁ ଭଲ ସମୟ କିଛି ନାହିଁ ।


    ******************

    
    
    (Release ID: 1640649) Visitor Counter : 7
    
    
      Read this release in: Tamil , Marathi , English , Urdu , Hindi , Assamese , Bengali , Manipuri , Punjabi , Gujarati , Telugu , Kannada , Malayalam