      ରେଳ ମନ୍ତ୍ରଣାଳୟ

      ରୁପେ ପ୍ଲାଟଫର୍ମରେ ଆଇଆରସିଟିସି-ଏସ୍‌ବିଆଇର ନୂଆ କୋ-ବ୍ରାଣ୍ଡେଡ କଣ୍ଟାକ୍ଟଲେସ୍‌ କ୍ରେଡିଟକାର୍ଡ଼
      • ରେଳବାଇକୁ ଆମେ ସବୁ କ୍ଷେତ୍ରରେ ଆତ୍ମନିର୍ଭରଶୀଳ କରିବାକୁ ଦୃଢ ପ୍ରତିଜ୍ଞ ଏବଂ ପ୍ରଧାନମନ୍ତ୍ରୀଙ୍କ ମେକ୍‌ ଇନ୍‌ ଇଣ୍ଡିଆ ଲକ୍ଷ୍ୟ ପୂରଣ ପାଇଁ ଉଦ୍ୟମରତ : ରେଳବାଇ ମନ୍ତ୍ରୀ ଶ୍ରୀ ଗୋଏଲ

      Posted On: 28 JUL 2020 12:18PM by PIB Bhubaneshwar

    ପ୍ରଧାନମନ୍ତ୍ରୀଙ୍କ ଶ୍ରୀ ନରେନ୍ଦ୍ର ମୋଦୀଙ୍କ ଆତ୍ମନିର୍ଭର ଭାରତ , ଡିଜିଟାଲ ଇଣ୍ଡିଆ ଏବଂ ମେକ୍‌ ଇନ୍‌ ଇଣ୍ଡିଆ ଲକ୍ଷ୍ୟପୂରଣ ଦିଗରେ ଭାରତୀୟ ରେଳବାଇକୁ ସବୁ କ୍ଷେତ୍ରରେ ଆତ୍ମନିର୍ଭଶୀଳ କରିବା ପାଇଁ ଉଦ୍ୟମ ଚାଲିଛି ବୋଲି ରେଳବାଇ , ବାଣିଜ୍ୟ ଓ ଶିଳ୍ପମନ୍ତ୍ରୀ ଶ୍ରୀ ପୀୟୂଷ ଗୋଏଲ କହିଛନ୍ତି । ଆଜି ଆଇଆରସିଟିସି ଏବଂ ଏସ୍‌ବିଆଇ କାର୍ଡ ପକ୍ଷରୁ କୋ-ବ୍ରାଣ୍ଡେଡ କଣ୍ଟାକ୍ଟଲେସ୍‌ ନୂଆ କ୍ରେଡିଟ କାର୍ଡ ରୁପେ ପ୍ଲାଟଫର୍ମରେ ପ୍ରଚଳନ ଆରମ୍ଭ କରିବା ଅବସରରେ ସେ କହିଛନ୍ତି ଯେ ରେଳବାଇ ବିଭିନ୍ନ ଉପାୟରେ ସାରା ଦୁନିଆ ସହ ସଂଯୁକ୍ତ ହୋଇ ନିଜକୁ ଦିନକୁ ଦିନ ମଜଭୁତ କରୁଛି । ଏହି ନୂଆ କଣ୍ଟାକ୍ଟଲେସ୍‌ କ୍ରେଡିଟ କାର୍ଡ ଦେଶର ଜନତାଙ୍କୁ ଉତ୍ତମ ସେବା ଯୋଗାଇ ପାରିବ ବୋଲି ସେ ଆଶା ପ୍ରକାଶ କରିଛନ୍ତି ।


    ରେଳବାଇ ମନ୍ତ୍ରୀ କହିଛନ୍ତି ଯେ ଆମେ ଭାରତୀୟ ରେଳବାଇକୁ ସବୁ କ୍ଷେତ୍ରରେ ଆତ୍ମନିର୍ଭରଶୀଳ କରିବାକୁ ଦୃଢ ପ୍ରତିଜ୍ଞ । ପ୍ରଧାନମନ୍ତ୍ରୀ ତାଙ୍କ ମେକ୍‌ ଇନ୍‌ ଇଣ୍ଡିଆ କାର୍ଯ୍ୟକ୍ରମରେ ଯେଉଁ ଲକ୍ଷ୍ୟ ରଖିଛନ୍ତି ତଦନୁସାରେ ରେଳବାଇ କାର୍ଯ୍ୟ କରୁଛି । ଆଇଆରସିଟିସି- ଏସ୍‌ବିଆଇ କୋ-ବ୍ରାଣ୍ଡେଡ କାର୍ଡ ରୁପେ ପ୍ଲାଟଫର୍ମରେ ବ୍ୟବହୃତ ହେବା ମେକ୍‌ ଇନ୍‌ ଇଣ୍ଡିଆ କାର୍ଯ୍ୟକ୍ରମର ଏକ ଅଂଶବିଶେଷ । ଏହାଦ୍ୱାରା ଗ୍ରାହକମାନଙ୍କୁ ଏକ ନିରାପଦ କାରବାର ପରିବେଶ ଯୋଗାଇଦେଇ ହେବ । ଏହି ନୂଆ ରୁପେ କ୍ରେଡିଟ କାର୍ଡ ନିୟରଫିଲ୍ଡ କମ୍ୟୁନିକେସନ ଟେକ୍‌ନୋଲଜି (ଏନ୍‌ଏଫ୍‌ସି) ଦ୍ୱାରା ସମୃଦ୍ଧ । ବ୍ୟବହାରକାରୀ ଏହି କାର୍ଡକୁ ପିଏସ୍‌ଓ ମେସିନ୍‌ରେ କେବଳ ଟ୍ୟାପିଂ କରିଦେଲେ କାରବାର ବା ଟ୍ରାଞ୍ଜାକ୍ସନ ହୋଇପାରିବ । ଏହାକୁ ସ୍ୱାଇପ୍‌ କରିବାର ଆବଶ୍ୟକତା ପଡିବ ନାହିଁ ।


    ନିୟମିତ ବା ବାରମ୍ବାର ଯାତ୍ରା କରୁଥିବା ରେଳଯାତ୍ରୀଙ୍କ ପାଇଁ ଏହି କାର୍ଡ ସ୍ୱତନ୍ତ୍ରଭାବେ ତିଆରି ହୋଇଛି । ଏଥିରେ ଖୁଚୁରା କାରବାର , ଖାନାପିନା ଏବଂ ମନୋରଂଜନ କାର୍ଯ୍ୟକ୍ରମ ଉପଭୋଗ କରିବା ପାଇଁ ଟ୍ରାଞ୍ଜାକ୍ସନ ଉପରେ ଦେୟ ପଡିବ ନାହିଁ । ଫଳରେ କାର୍ଡଧାରୀଙ୍କର ଖର୍ଚ୍ଚ ବହୁତ କମିଯିବ । ପ୍ରଥମ ଶ୍ରେଣୀ ଏସି , ଦ୍ୱିତୀୟ ଶ୍ରେଣୀ ଏସି , ତୃତୀୟ ଶ୍ରେଣୀ ଏସି , ଏକ୍‌ଜିକ୍ୟୁଟିଭ ଚେୟାର କାର୍‌ ଏବଂ ଏସି ଚେୟାର କାର୍‌ ପାଇଁ ଏହି କାର୍ଡ ମାଧ୍ୟମରେ ଆଇଆରସିଟିସି ୱେବରେ ଟିକେଟ ବୁକିଂ କଲେ 10 ପ୍ରତିଶତ ଅର୍ଥ ଭ୍ୟାଲୁବ୍ୟାକ୍‌ ଆକାରରେ ମିଳିବ । ଏହାଛଡା ଅନ୍‌ଲାଇନ କାରବାର ଉପରେ କାର୍ଡଧାରୀଙ୍କୁ ମୋଟ କାରବାର ଅର୍ଥର 1 ଶତାଂଶ ରିହାତି ପ୍ରଦାନ କରାଯିବ । ସେହିଭଳି ଏହି କାର୍ଡ ବ୍ୟବହାରକାରୀଙ୍କୁ ମଧ୍ୟ 1 ଶତାଂଶ ଇନ୍ଧନ ସରଚାର୍ଜ ସୁବିଧା ସହିତ ବର୍ଷକୁ 4 ଥର ରେଲୱେ ଷ୍ଟେସନର ପ୍ରିମିୟମ ଲାଉଞ୍ଜକୁ ମାଗଣାରେ ପ୍ରବେଶ ସୁବିଧା ମିଳିବ । କାର୍ଡ ବ୍ୟବହାରକାରୀ ଏହାକୁ ଆକ୍ଟିଭେଟ କରି ସର୍ବନିମ୍ନ ଖର୍ଚ୍ଚ କରିବା ପରେ 350 ବୋନସ ରିୱାର୍ଡ ପଏଣ୍ଟ ପାଇବେ । ଅର୍ଜନ କରିଥିବା ସମସ୍ତ ରିୱାର୍ଡ ପଏଣ୍ଟକୁ ଆଇଆରସିଟିସି ୱେବସାଇଟରୁ ଟିକେଟ କିଣିବାବେଳେ ବ୍ୟବହାର କରାଯାଇପାରିବ । ରେଳଯାତ୍ରାରେ ଏହି ସଞ୍ଚୟ ବ୍ୟବସ୍ଥା ସହ ଆଇଆରସିଟିସି-ଏସ୍‌ବିଆଇ କାର୍ଡ ମଧ୍ୟ ଅନ୍‌ଲାଇନ ସପିଂ ପୋର୍ଟାଲରେ ବିଭିନ୍ନ ସୁବିଧା ମିଳିପାରିବ । ଇ-କମର୍ସ ସାଇଟରେ ସପିଂ କଲାବେଳେ ଏହି କାର୍ଡଧାରୀଙ୍କୁ ରିହାତି ମିଳିବାର ବ୍ୟବସ୍ଥା ମଧ୍ୟ କରାଯାଇଛି ।


    ଏବେ ରୁପେର ମାର୍କେଟ ସେୟାର ବଢୁଛି ଏବଂ ଏହା କ୍ରମଶଃ ଲୋକପ୍ରିୟ ହେଉଛି । ତେଣୁ ଏହି ଆଇଆରସିଟିସି-ଏସ୍‌ବିଆଇ କାର୍ଡ ରୁପେ ୟୁଜରମାନଙ୍କ ପାଇଁ ସପିଂର ନୂଆ ସୁଯୋଗ ଦେଇଛି । ଏହି ପଦକ୍ଷେପ ଡିଜିଟାଲ ଇଣ୍ଡିଆ ପ୍ରୟାସର ଏକ ଅଂଶବିଶେଷ । ରେଳଯାତ୍ରୀଙ୍କୁ ନିରାପଦ , ସୁବିଧାଜନକ ଓ ଉନ୍ନତ ଯାତ୍ରା ସୁବିଧା ଯୋଗାଇଦେବା ଏହାର ଲକ୍ଷ୍ୟ ।


    **********


    

    
    (Release ID: 1641872) Visitor Counter : 10
    
    
      Read this release in: English , Urdu , Hindi , Marathi , Manipuri , Bengali , Punjabi , Tamil , Telugu , Malayalam