      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଉତ୍ତମ ମାନର ସେବା ପାଇଁ ଜାତୀୟ ରାଜପଥଗୁଡ଼ିକର ରାଙ୍କିଂ କରାଯିବ
      Posted On: 06 JUL 2020 3:03PM by PIB Bhubaneshwar


    କେନ୍ଦ୍ର ସଡକ ପରିବହନ ଓ ରାଜପଥ ମନ୍ତ୍ରଣାଳୟ ଅଧୀନରେ କାର୍ଯ୍ୟ କରୁଥିବା ଭାରତୀୟ ଜାତୀୟ ରାଜପଥ ପ୍ରାଧିକରଣ ଦେଶରେ ଥିବା ରାଜପଥଗୁଡିକର ପ୍ରଦର୍ଶନ ଆକଳନ କରି ସେଗୁଡିକର ବର୍ଗ ନିର୍ଣ୍ଣୟ କରିବ । ଯେଉଁ ରାଜପଥ ଯେତେ ଉନ୍ନତ ମାନର ସେବା ଓ ସୁବିଧା ପ୍ରଦାନ କରୁଥିବ ତଦନୁସାରେ ତାହାର ବର୍ଗ ବା ରାଙ୍କ ନିର୍ଦ୍ଧାରିତ ହେବ । ଏହାଦ୍ୱାରା ସଡ଼କଗୁଡିକର ମାନ ବଢିବା ଘେନି ପ୍ରାଧିକରଣ ଆଶା ରଖିଛି । ଆହୁରି ମଧ୍ୟ ସଡ଼କର ଉତ୍ତମ ମାନ ରକ୍ଷା ପାଇଁ ଆବଶ୍ୟକସ୍ଥଳେ ସଂଶୋଧନ ବ୍ୟବସ୍ଥା ଓ ଉନ୍ନୟନ କାର୍ଯ୍ୟ କରିବାର ସୁଯୋଗ ସୃଷ୍ଟି ହେବ । ବ୍ୟବହାରକାରୀଙ୍କୁ ସର୍ବଶ୍ରେଷ୍ଠ ସଡକ ବ୍ୟବସ୍ଥା ଯୋଗାଇବା ଏହି କାର୍ଯ୍ୟକ୍ରମର ଲକ୍ଷ୍ୟ । ବିଭିନ୍ନ ଆନ୍ତର୍ଜାତିକ ବ୍ୟବସ୍ଥା ଓ ମାନକ ଆଦିକୁ ବିଚାରକୁ ନେଇ ତଦନୁସାରେ ଦେଶର ଜାତୀୟ ରାଜପଥଗୁଡିକର ବର୍ଗ ଓ ମାନ ଆଦିର ରାଙ୍କ ନିର୍ଦ୍ଧାରଣ କରାଯିବ । ଏଥିପାଇଁ 3ଟି ପ୍ରମୁଖ ବିଭାଗ କରାଯାଇଛି । ସେଥିରେ ରାଜପଥର ଦକ୍ଷତା ପାଇଁ 45 ଶତାଂଶ , ନିରାପତ୍ତା ପାଇଁ 35 ଶତାଂଶ ଏବଂ ବ୍ୟବହାକାରୀଙ୍କ ସେବା ପାଇଁ 20 ଶତାଂଶ ନମ୍ବର ରଖାଯାଇଛି । ଏହି 3ଟି କ୍ଷେତ୍ରରେ କେଉଁ ରାଜପଥର ପ୍ରଦର୍ଶନ କ ’ ଣ ତାହାକୁ ହିସାବକୁ ନେଇ ବର୍ଗ ବା ରାଙ୍କ ନିର୍ଦ୍ଧାରଣ କରାଯିବ । ଯେଉଁଠି ଏହି 3 ବର୍ଗରେ ସର୍ବନିମ୍ନ ଅଭାବ ପରିଲକ୍ଷିତ ହେଉଥିବ ତାହାର ସଂଶୋଧନ ପାଇଁ ରାଜପଥ ପ୍ରାଧିକରଣ ହସ୍ତକ୍ଷେପ କରିବେ ଏବଂ ସଡକର ସାମଗ୍ରିକ ବିକାଶ ଉପରେ ଧ୍ୟାନ ଦେବେ । ଅତିରିକ୍ତଭାବେ ଏହି ବର୍ଗ ନିର୍ଦ୍ଧାରଣରେ ଅପରେଟିଂ ସ୍ପିଡ୍‌ , ଆକ୍ସେସ କଣ୍ଟ୍ରୋଲ , ଟୋଲ ପ୍ଲାଜାଗୁଡିକରେ ଗାଡ଼ି ଅତିକ୍ରମ କରିବା ସମୟ , ରୋଡ଼ ସାଇନେଜ , ରୋଡ଼ ମାର୍କିଂ , ଦୁର୍ଘଟଣା ହାର , ଦୁର୍ଘଟଣା ପରବର୍ତ୍ତୀ ପଦକ୍ଷେପ ବ୍ୟବସ୍ଥା , କ୍ରାସ ବ୍ୟାରିୟରସ , ଇଲୁମିନେସନ , ଆଗୁଆ ଟ୍ରାଫିକ ପରିଚାଳନା ବ୍ୟବସ୍ଥା , ପରିଚ୍ଛନ୍ନତା , ବୃକ୍ଷରୋପଣ , ରାସ୍ତାକଡ଼ ସୁବିଧା ଓ ଗ୍ରାହକଙ୍କ ସନ୍ତୋଷ ଆଦି ବିଷୟକୁ ମଧ୍ୟ ମାନ ନିର୍ଦ୍ଧାରଣରେ ବିଚାରକୁ ନିଆଯିବ ।


    ସବୁ କରିଡରରୁ ପ୍ରାପ୍ତ ଉପରଲିଖିତ ତଥ୍ୟଗୁଡିକ ସଂଗୃହୀତ ହେବା ପରେ ସେଗୁଡିକର ଆକଳନ କରାଯିବ । କେଉଁ ରାଜପଥରେ କେଉଁ ସ୍ଥାନରେ କି କି ଅସୁବିଧା ରହିଛି , ତାହାକୁ ଅନୁଧ୍ୟାନ କରାଯାଇ ନିରାପତ୍ତା , ନିର୍ମାଣ ଓ ଉନ୍ନୟନ ବ୍ୟବସ୍ଥା ମାନ ଗ୍ରହଣ କରାଯିବ ।


    ଏହି ରାଙ୍କିଂ ଡାଇନାମିକ ବ୍ୟବସ୍ଥାରେ ଚାଲିବ । ଫଳରେ କଣ୍ଟ୍ରାକ୍ଟର/ କନ୍‌ସେସନାୟର/ ଅପରେଟରମାନେ ନିଜ ନିଜ କରିଡରରେ ଯୋଗାଉଥିବା ସୁବିଧାରେ ଉନ୍ନତି ଆଣି ନିଜ ନିଜର ରାଙ୍କ ବଢାଇ ପାରିବେ । ସମସ୍ତ କରିଡରର ରାଙ୍କିଂ ବ୍ୟତୀତ ବିଓଟି , ଏଚ୍‌ଏଏମ୍‌ ଏବଂ ଇପିସି ପ୍ରକଳ୍ପ ଅଧୀନରେ ଥିବା ରାଜପଥଗୁଡିକର ରାଙ୍କିଂ ମଧ୍ୟ କରାଯିବାର ବ୍ୟବସ୍ଥା ହୋଇଛି । ଏହି ରାଙ୍କିଂ ପ୍ରକ୍ରିୟା ଦ୍ୱାରା ରାଜପଥଗୁଡିକର ପରିବହନ ଓ ପରିଚାଳନାଗତ ଦକ୍ଷତା ବଢିବ ଏବଂ ସେଗୁଡିକର ରକ୍ଷଣାବେକ୍ଷଣ କାର୍ଯ୍ୟ ଉଚ୍ଚମାନର ହୋଇପାରିବ ।


    **********

    
    
    (Release ID: 1636870) Visitor Counter : 15
    
    
      Read this release in: Punjabi , English , Urdu , Hindi , Marathi , Manipuri , Bengali , Tamil , Malayalam