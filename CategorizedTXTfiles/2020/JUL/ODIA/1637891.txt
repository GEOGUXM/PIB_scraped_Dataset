      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      750 ମେଗାୱାଟ ରେୱା ସୌରଶକ୍ତି ପ୍ରକଳ୍ପ ରାଷ୍ଟ୍ରକୁ ଉତ୍ସର୍ଗ କରିବା ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 10 JUL 2020 12:22PM by PIB Bhubaneshwar


    ମଧ୍ୟପ୍ରଦେଶର ରାଜ୍ୟପାଳ ଶ୍ରୀମତୀ ଆନନ୍ଦୀବେନ ପଟେଲ ଜୀ , ମଧ୍ୟପ୍ରଦେଶର ଲୋକପ୍ରିୟ ମୁଖ୍ୟମନ୍ତ୍ରୀ ଶିବରାଜ ଚୌହାନ ଜୀ , କେନ୍ଦ୍ରୀୟ ମନ୍ତ୍ରିମଣ୍ଡଳର ମୋର ସହଯୋଗୀ ଆର.କେ. ସିଂହ ଜୀ , ଥାୱରଚନ୍ଦ ଗେହଲେଟ ଜୀ , ନରେନ୍ଦ୍ର ସିଂହ ତୋମର ଜୀ , ଧର୍ମେନ୍ଦ୍ର ପ୍ରଧାନ ଜୀ , ପ୍ରହ୍ଲାଦ ସିଂହ ପଟେଲ ଜୀ , ମଧ୍ୟପ୍ରଦେଶ ମନ୍ତ୍ରିମଣ୍ଡଳର ସଦସ୍ୟଗଣ , ସାଂସଦ ଓ ବିଧାୟକଗଣ , ରେୱା ସହିତ ପୂରା ମଧ୍ୟପ୍ରଦେଶର ମୋର ପ୍ରିୟ ଭାଇ ଓ ଭଉଣୀମାନେ । ଆଜି ରେୱା ଏକ ଉଲ୍ଲେଖନୀୟ ଇତିହାସ ରଚନା କରିଛି । ରେୱାର ପରିଚୟ ନର୍ମଦାର ନାମ ଓ ଧଳାବାଘ ସହିତ ଜଡିତ । ଏବେ ଏହା ସହିତ ଏସିଆର ସବୁଠୁ ବଡ଼ ସୌରଶକ୍ତି ପ୍ରକଳ୍ପର ନାମ ବି ଯୋଡି ହୋଇଗଲା । ଆକାଶ ମାର୍ଗରୁ ନିଆଯାଇଥିବା ଏହାର ଭିଡିଓ ଆପଣ ଦେଖିଲେ ଲାଗିବ ଯେ ସତେ ଯେପରି ହଜାର ହଜାର ସୌର ପ୍ୟାନେଲ ଫସଲର ରୂପ ନେଇ କ୍ଷେତରେ ଲହଡି ଭାଙ୍ଗୁଛି । ଆହୁରି ମଧ୍ୟ କେଉଁ ଗଭୀର ନୀଳ ସମୁଦ୍ର ଉପରେ କେହି ଜଣେ ଅତିକ୍ରମ କରିବାର ଭ୍ରମ ସୃଷ୍ଟି ହେଉଛି । ଏଥିପାଇଁ ମୁଁ ରେୱାର ଲୋକଙ୍କୁ , ମଧ୍ୟପ୍ରଦେଶବାସୀଙ୍କୁ ଅନେକ ଅନେକ ଧନ୍ୟବାଦ ଓ ଶୁଭେଚ୍ଛା ଜଣାଉଛି ।


    ରେୱାର ଏହି ସୌରଶକ୍ତି କେନ୍ଦ୍ର ସମଗ୍ର ଅଞ୍ଚଳକୁ , ଏହି ଦଶକରେ ସବୁଠୁ ବଡ଼ ଊର୍ଜ୍ଜା କେନ୍ଦ୍ରରେ ପରିଣତ କରିବାରେ ସହାୟକ ହେବ । ଏହାଦ୍ୱାରା ମଧ୍ୟପ୍ରଦେଶର ଲୋକେ ଓ ଉଦ୍ୟୋଗୀ ବିଜୁଳି ତ ପାଇବେ , ଏହା ସହିତ ଦିଲ୍ଲୀ ମେଟ୍ରୋ ରେଳ ମଧ୍ୟ ବିଦ୍ୟୁତ ପାଇପାରିବ । ଏହାଛଡା ରେୱା ଭଳି ସାଜାପୁର , ନିମ୍‌ଚି ଏବଂ ଛତରପୁରରେ ମଧ୍ୟ ସୌରଶକ୍ତି ଉତ୍ପାଦନ ପ୍ରକଳ୍ପ ତିଆରି ଚାଲିଛି । ଓଁକାରେଶ୍ୱର ଡ୍ୟାମର ପାଣି ଉପରେ ମଧ୍ୟ ଭାସମାନ ସୌରଶକ୍ତି ପ୍ଲାଣ୍ଟ ନିର୍ମାଣର ଯୋଜନା ରହିଛି । ଏସବୁ ପ୍ରକଳ୍ପ ତିଆରି ହୋଇଗଲେ ମଧ୍ୟପ୍ରଦେଶ ନିଶ୍ଚିତଭାବେ ଶସ୍ତା ଏବଂ ନିର୍ମଳ ବିଜୁଳିର ଏକ ଉତ୍ପାଦନ କେନ୍ଦ୍ର ପାଲଟିବ । ମଧ୍ୟପ୍ରଦେଶର ଗରିବ , ମଧ୍ୟମବର୍ଗର ପରିବାର , ଚାଷୀ ଓ ଆଦିବାସୀଙ୍କୁ ଏଥିରୁ ସବୁଠୁ ବେଶୀ ଲାଭ ମିଳିବ ।


    ବନ୍ଧୁଗଣ ,


    ଆମ ପରମ୍ପରା ଓ ସଂସ୍କୃତିରେ , ଆମର ନିତ୍ୟନୈମିତିକ ଜୀବନରେ ସୂର୍ଯ୍ୟପୂଜାର ଏକ ବିଶେଷ ସ୍ଥାନ ରହିଛି । ‘ ପୁନାତୁ ମାଂଗ୍‌ ତତ୍ସ୍ୟ ବିତୁର୍‌ ବରେଣ୍ୟମ୍‌ ’ ଅର୍ଥାତ୍‌ ଯିଏ ଉପାସନା ଯୋଗ୍ୟ ସେ ହିଁ ସୂର୍ଯ୍ୟଦେବ । ସେ ଆମକୁ ପବିତ୍ର କରନ୍ତୁ । ପବିତ୍ରତାର ଏହି ଅନୁଭୂତି ଆଜି ରେୱାରେ ସବୁ ଜାଗାରେ ହେଉଛି । ସୂର୍ଯ୍ୟଦେବଙ୍କ ଏହି ଊର୍ଜ୍ଜାକୁ ଆଜି ପୂରା ଦେଶ ଅନୁଭବ କରୁଛି । ଏହା ତାଙ୍କରି ଆଶୀର୍ବାଦ ଏବଂ ତଦ୍ଦ୍ୱାରା ସୌରଶକ୍ତି କ୍ଷେତ୍ରରେ ବିଶ୍ୱର ଶ୍ରେଷ୍ଠ 5ଟି ଦେଶ ମଧ୍ୟରେ ଆମେ ସ୍ଥାନ ପାଇଛୁ ।


    ବନ୍ଧୁଗଣ ,


    ସୌରଊର୍ଜ୍ଜା କେବଳ ଆଜି ନୁହେଁ , ଏକବିଂଶ ଶତାବ୍ଦୀର ଶକ୍ତି ଆବଶ୍ୟକତା ପୂରଣ କରିବାର ଏକ ବଡ଼ ମାଧ୍ୟମ ହେବାକୁ ଯାଉଛି । କାରଣ ସୌର ଊର୍ଜ୍ଜା ସିଓର , ପିଓର ଏବଂ ସିକ୍ୟୁର ଅଟେ । ସିଓର ଏଇଥିପାଇଁ କାରଣ ଅନ୍ୟ ଊର୍ଜ୍ଜାର ଅବଶେଷ ରହିଛି ; କିନ୍ତୁ ସୌର ଊର୍ଜ୍ଜାର ଅବସାନ ନାହିଁ । ଏହା ପିଓର ଏଇଥିପାଇଁ ଏହା ପରିବେଶକୁ ପ୍ରଦୂଷିତ କରେ ନାହିଁ ବରଂ ଏହାକୁ ସୁରକ୍ଷିତ କରେ ଏବଂ ସିକ୍ୟୁର ଏଇଥିପାଇଁ ଏହା ଆତ୍ମନିର୍ଭରତାର ଏକ ବଡ଼ ପ୍ରତୀକ ଅଟେ । ସବୁଠୁ ବଡ଼ ପ୍ରେରଣା ହେଲା ଏହା ଆମର ଊର୍ଜ୍ଜା ଆବଶ୍ୟକତାକୁ ସୁରକ୍ଷିତ କରିପାରିବ । ଭାରତ ବିକାଶର ନୂଆ ଶିଖର ଆଡକୁ ଅଗ୍ରସର ହେଉଥିବାବେଳେ ଆମର ଆଶା ଆକାଂକ୍ଷା ମାନ ବଢୁଛି । ଏହା ସହିତ ତାଳ ଦେଇ ଆମର ଊର୍ଜ୍ଜା ଆବଶ୍ୟକତା ବୃଦ୍ଧି ପାଉଛି । ଆତ୍ମନିର୍ଭର ଭାରତ ପାଇଁ ବିଜୁଳିରେ ଆତ୍ମନିର୍ଭରତା ବହୁତ ଜରୁରୀ । ଏଥିରେ ସୌର ଉର୍ଜ୍ଜାର ଏକ ବଡ ଭୂମିକା ରହିଛି । ଏ କ୍ଷେତ୍ରରେ ଆମର ପ୍ରୟାସ ଜାରି ରହିଛି ।


    ବନ୍ଧୁଗଣ ,


    ଆମେ ଯେତେବେଳେ ଆତ୍ମନିର୍ଭରଶୀଳତା ଓ ପ୍ରଗତିର କଥା କହୁଛି ସେଥିରେ ଅର୍ଥନୀତିର ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ସମଗ୍ର ଦୁନିଆରେ ନୀତି ନିର୍ମାତାଙ୍କ ପାଖରେ ଏକ ବଡ ପ୍ରଶ୍ନ ହେଉଛି , ଅର୍ଥନୀତିକୁ ଦେଖିବେ ନା ପରିବେଶକୁ ଗୁରୁତ୍ୱ ଦେବେ । କିନ୍ତୁ ଉଭୟ ଅର୍ଥନୀତି ଓ ପରିବେଶ ପରସ୍ପରର ପରିପୂରକ । ଗୋଟିଏକୁ ଛାଡି ଅନ୍ୟଟିର ପରିକଳ୍ପନା ଅସମ୍ଭବ । ତେଣୁ ପରିବେଶ ସହିତ ଅର୍ଥନୀତିକୁ ମଧ୍ୟ ସମାନ ଗୁରୁତ୍ୱ ଦେବାକୁ ପଡିବ । ଆମେ ଏହି ନୀତିରେ କାର୍ଯ୍ୟ କରୁଛୁ । ସ୍ୱଚ୍ଛ ଭାରତ ଅଭିଯାନ ହେଉ କିମ୍ବା ପ୍ରତ୍ୟେକ ପରିବାରକୁ ଏଲ୍‌ପିଜି ଅଥବା ପିଏନ୍‌ଜି ଭଳି ପରିସ୍କାର ଇନ୍ଧନ ଯୋଗାଣ , ଏସବୁ କ୍ଷେତ୍ରରେ ଆମ ଅଭିଯାନ ଜାରି ରହିଛି । ସମଗ୍ର ଦେଶରେ ସିଏନ୍‌ଜି ଆଧାରିତ ପରିବହନ ବ୍ୟବସ୍ଥା ପାଇଁ ହେଉଥିବା ପ୍ରୟାସ ସମେତ ଏଭଳି ଅନେକ ପଦକ୍ଷେପ ଦ୍ୱାରା ସାଧାରଣ ମଣିଷ ଜୀବନକୁ ସୁନ୍ଦର ଏବଂ ପରିବେଶ ଅନୁକୂଳ କରିବା ନିମନ୍ତେ କାର୍ଯ୍ୟ ଅବ୍ୟାହତ ରହିଛି । ଭାରତ ପାଇଁ ଅର୍ଥନୀତି ଓ ପରିବେଶ ଦୁଇଟି ଭିନ୍ନ ପକ୍ଷ ନୁହେଁ , ବରଂ ଉଭୟ ଉଭୟର ପରିପୂରକ ।


    ବନ୍ଧୁଗଣ ,


    ଆପଣ ଦେଖୁଛନ୍ତି ସରକାର ଯେତେସବୁ କାର୍ଯ୍ୟକ୍ରମ ଆରମ୍ଭ କରିଛନ୍ତି ସେଥିରେ ପରିବେଶର ସୁରକ୍ଷା ଏବଂ ଜୀବନଯାପନକୁ ସହଜ କରିବା ପ୍ରାଥମିକତା ପାଇଛି । ଆମ ପାଇଁ ପରିବେଶ ସୁରକ୍ଷା କେବଳ ଅଳ୍ପ କିଛି ପ୍ରକଳ୍ପରେ ସୀମିତ ନୁହେଁ । ଏହା ଏକ ନୀତି ଓ ଜୀବନଧାରଣର ମାର୍ଗରେ ପରିଣତ ହୋଇଛି । ଆମେ ଯେତେବେଳେ ଅକ୍ଷୟଶକ୍ତିର ବଡ ପ୍ରକଳ୍ପ ସ୍ଥାପନ କରୁଛୁ ସେତେବେଳେ ଏହାର ଲାଭ ଦେଶର ପ୍ରତ୍ୟେକ ଭାଗର ପ୍ରତ୍ୟେକ ବ୍ୟକ୍ତି ଯେପରି ପାଏ ସେହି ସଂକଳ୍ପ ରଖୁଛୁ ଏବଂ ତାହାକୁ ସୁନିଶ୍ଚିତ କରୁଛୁ । ଏକ ଉଦାହରଣ ଦେଉଛି- ଗତ 6 ବର୍ଷ ମଧ୍ୟରେ ପ୍ରାୟ 36 କୋଟି ଏଲ୍‌ଇଡି ବଲ୍‌ବ ସମଗ୍ର ଦେଶରେ ବଣ୍ଟା ଯାଇଛି । ଏକ କୋଟିରୁ ଅଧିକ ଏଲ୍‌ଇଡି ବଲ୍‌ବ ଦେଶର ଷ୍ଟ୍ରିଟ ଲାଇଟ ବ୍ୟବସ୍ଥାରେ ଲଗାଯାଇଛି । ଶୁଣିବାକୁ ଏହା ତ ସାମାନ୍ୟ ଲାଗୁଛି । କାରଣ ଏହାର ପ୍ରଭାବ ଓ ଲାଭକ୍ଷତି ଉପରେ ଆମେ ଅଧିକ ଚର୍ଚ୍ଚା କରନ୍ତି ନାହିଁ ।


    ବନ୍ଧୁଗଣ ,


    ଯେତେବେଳେ ଏହି ଦୁଧିଆ ଏଲ୍‌ଇଡି ବଲ୍‌ବ ନଥିଲା ଆମେ ସେତେବେଳେ ଏହାର ଅଭାବ ଅନୁଭବ କରୁଥିଲୁ । ଏହାର ଦାମ୍‌ ବହୁତ ଅଧିକ ଥିଲା । ବିକ୍ରି ହେଉନଥିବାରୁ ଉତ୍ପାଦନ ମଧ୍ୟ ହେଉନଥିଲା । ଦେଖନ୍ତୁ , 6 ବର୍ଷ ମଧ୍ୟରେ କେତେବଡ ପରିବର୍ତ୍ତନ ଆସିଲା । ଏଲ୍‌ଇଡି ବଲ୍‌ବର ଦାମ୍‌ ପ୍ରାୟ 10 ଗୁଣ କମିଗଲା । ଅନେକ କଂପାନୀର ଏଭଳି ବଲ୍‌ବ ବଜାରକୁ ଆସିଲା । ଆଗରୁ 100ରୁ 200 ୱାଟ ବଲ୍‌ବ ଯେଉଁ କାମ କରୁଥିଲା ଏବେ 9-10 ୱାଟ ବିଶିଷ୍ଟ ବଲ୍‌ବ ସେ କାମ କରିପାରୁଛି । ଘର ଏବଂ ସାହିବସ୍ତିରେ ଏଲ୍‌ଇଡି ବଲ୍‌ବ ଜଳୁଛି । ଏହାଫଳରେ 600 କୋଟି ୟୁନିଟ ବିଜୁଳି ବ୍ୟବହାର କମିଛି ତଥା ଲୋକେ ଭଲ ଆଲୋକ ପାଉଛନ୍ତି । କେବଳ ଏତିକି ନୁହେଁ , ପ୍ରତିବର୍ଷ ପ୍ରାୟ 24 ହଜାର କୋଟି ଟଙ୍କାର ଖର୍ଚ୍ଚ ଦେଶ ବଞ୍ଚାଇ ପାରୁଛି । ଏଲ୍‌ଇଡି ବଲ୍‌ବ ଯୋଗୁଁ ବିଜୁଳି ଖର୍ଚ୍ଚ କମିଛି ଏବଂ ଏହାର ଆଉ ଏକ ବଡ ଦିଗ ହେଲା 4 କୋଟି ଟନ କମ୍‌ ଅଙ୍ଗାରକାମ୍ଲ ପରିବେଶରେ ମିଶିପାରିନାହିଁ । ସରଳ ଭାଷାରେ ଏହା ପ୍ରଦୂଷଣକୁ କମ୍‌ କରିଛି ।


    ବନ୍ଧୁଗଣ ,


    ବିଜୁଳି ସମସ୍ତଙ୍କ ପାଖରେ ପର୍ଯ୍ୟାପ୍ତ ପରିମାଣର ପହଞ୍ଚିବ । ଆମର ବାତାବରଣ , ପବନ , ପାଣି ସୁଦ୍ଧ ରହିବ ; ଏହି ବିଚାରରେ ଆମେ ନିରନ୍ତର କାର୍ଯ୍ୟ କରୁଛୁ । ଏହି ନୀତି ଓ ରଣନୀତି ଅନୁସାରେ ଆମ କାର୍ଯ୍ୟ ଜାରି ରହିଛି । ଆପଣ ବିଚାର କରନ୍ତୁ , 2014ରେ ୟୁନିଟ ପିଛା ସୌରଶକ୍ତିର ମୂଲ୍ୟ ଥିଲା 7ରୁ 8 ଟଙ୍କା । ଏବେ ଏହା କମି କମି 2ରୁ ଅଢେଇ ଟଙ୍କାରେ ପହଞ୍ଚିଲାଣି । ଏହାର ଏକ ବଡ ଲାଭ ଉଦ୍ୟୋଗକୁ ମିଳୁଛି । ରୋଜଗାର ସୃଷ୍ଟି ଉପରେ ମଧ୍ୟ ଏହାର ପ୍ରଭାବ ଅନୁଭୂତ ହେଉଛି ଏବଂ ଦେଶବାସୀ ମଧ୍ୟ ଉପକୃତ ହେଉଛନ୍ତି । କେବଳ ଦେଶ ନୁହେଁ , ଦୁନିଆରେ ଚର୍ଚ୍ଚା ହେଉଛି ଯେ ଭାରତରେ ସୌରଶକ୍ତି ଏତେ ଶସ୍ତାରେ କିପରି ଉତ୍ପାଦିତ ହେଉଛି । ଭାରତରେ ଯେଉଁ ଢଙ୍ଗରେ ସୌରଶକ୍ତି ଉତ୍ପାଦିତ ହେଉଛି ସେ ନେଇ ଚର୍ଚ୍ଚା ଆହୁରି ବଢିବ । ଏହାର ସବୁଠୁ ବଡ କାରଣ ହେଲା ଏଥିପାଇଁ ଭାରତରେ ଏକ ଆକର୍ଷଣୀୟ ସୌରଶକ୍ତି ବଜାର ଭିତ୍ତିଭୂମି ପ୍ରତିଷ୍ଠା ହୋଇଛି ଏବଂ ସମସ୍ତେ ଏହି ବଜାରକୁ ମାନ୍ୟତା ଦେଉଛନ୍ତି । ଏବେ ଅକ୍ଷୟଶକ୍ତି ନେଇ ଯେଉଁ ଚର୍ଚ୍ଚା ହେଉଛି ସେଥିରେ ଭାରତ ଏକ ଆଦର୍ଶଭାବେ ପରିଗଣିତ ହେଉଛି ।


    ବନ୍ଧୁଗଣ ,


    ମାନବତାର ଏହି ଆଶା , ଆକାଂକ୍ଷାକୁ ଦୃଷ୍ଟିରେ ରଖି ଆମେ ଆମ ପ୍ରୟାସରେ ସାରା ଦୁନିଆକୁ ଯୋଡିବାକୁ ଉଦ୍ୟମ କରୁଛୁ । ଏହି ବିଚାରରେ ଆନ୍ତର୍ଜାତିକ ସୌର ମେଣ୍ଟ (ଆଇସା) ଗଠିତ ହୋଇଛି । ଗୋଟିଏ ବିଶ୍ୱ , ଗୋଟିଏ ସୂର୍ଯ୍ୟ , ଗୋଟିଏ ଗ୍ରୀଡ ଭାବନାରେ ଲକ୍ଷ୍ୟପୂରଣ କରିବାକୁ ଏହି ମେଣ୍ଟ ଚାଲିଛି । ଏଭଳି ସହଯୋଗ ରହିଲେ ଆମ ଧରିତ୍ରୀ ଆଗରେ ଉଭା , ସଂକଟ କମ୍‌ ହେବ ଏବଂ ଛୋଟ ଛୋଟ ଓ ଅତି ଗରିବରୁ ଗରିବ ଦେଶଙ୍କ ବିଜୁଳିର ଜରୁରୀ ଆବଶ୍ୟକତା ପୂରଣ ହୋଇପାରିବ ।


    ବନ୍ଧୁଗଣ ,


    ସୌର ଉର୍ଜ୍ଜା ଏକପ୍ରକାର ସାଧାରଣ ଗ୍ରାହକଙ୍କୁ ଉତ୍ପାଦକରେ ମଧ୍ୟ ପରିଣତ କରିଦେଇଛି । ବିଜୁଳି ବଣ୍ଟନ ଉପରେ ସଂପୂର୍ଣ୍ଣ ନିୟନ୍ତ୍ରଣ ମଧ୍ୟ ପ୍ରଦାନ କରିଛି । ବିଜୁଳି ଉତ୍ପାଦନ କରୁଥିବା ଅନ୍ୟ ମାଧ୍ୟମରେ ସାଧାରଣ ଲୋକଙ୍କ ଭାଗିଦାରୀ ସମାନ ନ ଥାଏ । କିନ୍ତୁ ସୌର ଊର୍ଜ୍ଜାରେ ସେକଥା ନାହିଁ । ଆପଣ ଚାହିଁଲେ ଘରର ଛାତ , ଅଫିସ , କାରଖାନାର ଛାତ କିମ୍ବା ଯେକୌଣସି ଖରା ପଡୁଥିବା ସ୍ଥାନରେ ସୌର ପ୍ୟାନାଲ ଲଗାଇ ବିଜୁଳି ଉତ୍ପାଦନ କରିପାରିବେ । ଏଥିପାଇଁ ସରକାର ବିପୁଳ ପ୍ରୋତ୍ସାହନ ଓ ସହଯୋଗ ଯୋଗାଇ ଦେଉଛନ୍ତି । ବିଜୁଳି ଉତ୍ପାଦନରେ ଆତ୍ମନିର୍ଭରଶୀଳତାର ଏହି ଅଭିଯାନରେ ଏବେ ଆମର କିଷାନ ଅନ୍ନଦାତା , ଊର୍ଜ୍ଜାଦାତା ମଧ୍ୟ ହୋଇପାରିବେ ।


    ବନ୍ଧୁଗଣ ,


    ଆମର କୃଷକ ବେଶ୍‌ ସକ୍ଷମ ଓ ସମୃଦ୍ଧିଶାଳୀ ହୋଇପାରିଛନ୍ତି । ସେମାନେ ଗୋଟିଏ ନୁହେଁ , ଦୁଇ ଦୁଇଟି ପ୍ରକଳ୍ପ ବସାଇ ଦେଶକୁ ସହାୟତା କରୁଛନ୍ତି । ଗୋଟିଏ ସୌର ପ୍ରକଳ୍ପରେ ସେମାନେ ନିଜର ଚାଷବାସ ଆବଶ୍ୟକତା ପୂରଣ କରୁଛନ୍ତି । ଆଉ ଏକ ସୌରପ୍ରକଳ୍ପ ବସାଇ ସେଥିରୁ ଉତ୍ପାଦିତ ବିଜୁଳି ବିକ୍ରି କରିପାରିବେ । ଚାଷୀଙ୍କର ଯେଉଁ ଜମିରେ ଫସଲ ହେଉନାହିଁ ତାହାକୁ ଏହି କାମରେ ବିନିଯୋଗ କରିହେବ । ଏହାଦ୍ୱାରା ସେମାନଙ୍କର ରୋଜଗାର ବଢିବ ।


    କୁସୁମ ଯୋଜନା ମାଧ୍ୟମରେ ଚାଷୀଙ୍କ ଅତିରିକ୍ତ ଜମିରେ ଏଭଳି ସୌର ପ୍ରକଳ୍ପ ବସାଇବାକୁ ଉଦ୍ୟମ ଆରମ୍ଭ ହୋଇଛି । କୃଷି କାର୍ଯ୍ୟପାଇଁ ଚାଷୀ ଯେଉଁ ସୌରପ୍ରକଳ୍ପ ବ୍ୟବହାର କରୁଛି ସେଥିରୁ ବଳକା ଶକ୍ତି ମଧ୍ୟ ବିକି କିଛି ଆୟ କରିପାରିବେ । ଚାଷୀଙ୍କୁ ଏହି ଯୋଜନାରେ ସାମିଲ କରି ଭାରତକୁ ଏକ ଊର୍ଜ୍ଜା ରପ୍ତାନୀକାରୀ ରାଷ୍ଟ୍ରରେ ପରିଣତ କରିବା ପାଇଁ ଉଦ୍ୟମ ଅବ୍ୟାହତ ରହିଛି । ମଧ୍ୟପ୍ରଦେଶର ଚାଷୀ ସଂକଳ୍ପକୁ ସିଦ୍ଧିରେ ପରିଣତ କରୁଥିବା ଦେଖାଯାଉଛି । ଆପଣମାନଙ୍କ କାର୍ଯ୍ୟ ଚର୍ଚ୍ଚାର ବିଷୟ ପାଲଟିଛି । ଆପଣମାନେ ଗହମ ଉତ୍ପାଦନରେ ଯେଉଁ ରେକର୍ଡ ପ୍ରତିଷ୍ଠା କରିଛନ୍ତି ତାହା ପ୍ରଶଂସନୀୟ । କରୋନାର ଏହି କଠିନ ସମୟରେ ଚାଷୀମାନେ ଯେଉଁ ରେକର୍ଡ ଉତ୍ପାଦନ କରିଛନ୍ତି , ମଧ୍ୟପ୍ରଦେଶ ସରକାର ଯେଉଁ ରେକର୍ଡ ଖାଦ୍ୟଶସ୍ୟ କ୍ରୟ କରିଛନ୍ତି । ସେଥିପାଇଁ ଆପଣମାନେ ପ୍ରଶଂସାର ପାତ୍ର । ବିଜୁଳି ଉତ୍ପାଦନ ପ୍ରସଙ୍ଗରେ ମଧ୍ୟପ୍ରଦେଶର ସାମର୍ଥ୍ୟ ଉପରେ ମୋର ପୂର୍ଣ୍ଣ ବିଶ୍ୱାସ ରହିଛି । ବିଶ୍ୱାସର ଏହି ଦିନରେ ଏ ଖବର ମଧ୍ୟ ଦିନେ ଯିବ ଯେ କୁସୁମ ଯୋଜନାରେ ମଧ୍ୟପ୍ରଦେଶର ଚାଷୀ ରେକର୍ଡ ପରିମାଣର ବିଜୁଳି ଉତ୍ପାଦନ କରିଛନ୍ତି ।


    ଭାଇ ଓ ଭଉଣୀମାନେ ଆମେ ଯେ ପର୍ଯ୍ୟନ୍ତ ଆମ ଶକ୍ତିର ପୂର୍ଣ୍ଣ ବିନିଯୋଗ ନ କରିଛୁ ସେ ପର୍ଯ୍ୟନ୍ତ ଆମ ଦେଶରେ ବ୍ୟବହାର ହେଉଥିବା ସୌର ପ୍ୟାନେଲ , ଉତ୍ତମ ବ୍ୟାଟେରୀ , ଉତ୍ତମ ଧରଣର ଷ୍ଟୋରେଜ ଦକ୍ଷତା ନିର୍ମାଣ କରିପାରିବା ନାହିଁ । ଏବେ ଏ ଦିଗରେ ଜୋରସୋର୍‌ କାମ ଚାଲିଛି । ଆତ୍ମନିର୍ଭର ଭାରତ ଅଭିଯାନରେ ଦେଶର ଲକ୍ଷ୍ୟ ହେଲା ସୌର ପ୍ୟାନେଲ ସହିତ ସମଗ୍ର ଉପକରଣର ଆମଦାନୀ କମ୍‌ କରି ଏହାର ଉତ୍ପାଦନରେ ଆତ୍ମନିର୍ଭରଶୀଳ ହେବା । ଭାରତରେ ସୌର ଫଟୋଭୋଲଟାଇକ ସେଲ୍‌ ଏବଂ ମଡ୍ୟୁଲ ନିର୍ମାଣ ବ୍ୟବସ୍ଥା ଆରମ୍ଭ ହୋଇଗଲାଣି । ଏଥିପାଇଁ ସରକାରୀ ଏବଂ ବେସରକାରୀ ସ୍ତରରେ କାର୍ଯ୍ୟ ଚାଲିଛି । ବିଭିନ୍ନ ସ୍ଥାନରେ ନୂଆ ସୌରଶକ୍ତି କେନ୍ଦ୍ର ନିର୍ମାଣ ପାଇଁ ବେସରକାରୀ କ୍ଷେତ୍ରକୁ ଅନୁମୋଦନ ପ୍ରଦାନ କରାଯାଉଛି । ସରକାର ଏ କ୍ଷେତ୍ରରେ ସାହାଯ୍ୟ ସହଯୋଗ କରୁଛନ୍ତି । ଏହା ଫଳରେ ଉଦ୍ୟମୀ , ଯୁବବର୍ଗ , ଷ୍ଟାର୍ଟଅପ୍‌ , ଏମ୍‌ଏସ୍‌ଏମ୍‌ଇ କ୍ଷେତ୍ରଙ୍କ ପାଇଁ ଲାଭ ଉଠାଇବାର ସୁଯୋଗ ଆସିଛି । ଏହା ନିଯୁକ୍ତି ସୃଷ୍ଟି କରିବା ସହ ଭାରତକୁ ଊର୍ଜ୍ଜା କ୍ଷେତ୍ରରେ ଆତ୍ମନିର୍ଭଶୀଳ କରିବ । ସାଥୀଗଣ , ଆମ ଭିତରେ ଯେତେବେଳେ ଆତ୍ମବିଶ୍ୱାସ ସୃଷ୍ଟି ହେବ ସେତେବେଳେ ଆମେ ଆତ୍ମନିର୍ଭର ହୋଇପାରିବା ଏବଂ ଦେଶ ଆତ୍ମନିର୍ଭରଶୀଳ ହେବ । ଏଥିପାଇଁ ସାରା ଦେଶ ଓ ବ୍ୟବସ୍ଥା ଦେଶବାସୀଙ୍କ ସହ ରହିଛି । କରୋନା ସଂକଟ ଯୋଗୁଁ ସୃଷ୍ଟ ସ୍ଥିତି ମଧ୍ୟରେ ଭାରତ ସେହି ଆତ୍ମବିଶ୍ୱାସ ସୃଷ୍ଟିକାରୀ ପଦକ୍ଷେପ ନେବାରେ ଲାଗିଛି । ଆଗରୁ ଯେଉଁ ସ୍ତର ଓ ବର୍ଗଙ୍କ ପାଖରେ ସରକାର ପହଞ୍ଚିପାରୁନଥିଲା ଏବେ ସେଠି ସରକାରୀ ସମ୍ବଳ , ସମ୍ବେଦନା ଓ ସାମଗ୍ରୀ ପହଞ୍ଚିପାରୁଛି । ପ୍ରଧାନମନ୍ତ୍ରୀ ଗରିବ କଲ୍ୟାଣ ଯୋଜନାରେ ଲକ୍‌ଡାଉନର ଠିକ୍‌ ପରେ ପରେ 80 କୋଟିରୁ ଅଧିକ ଗରିବ ଭାରତୀୟଙ୍କ ପାଇଁ ମାଗଣା ଖାଦ୍ୟପଦାର୍ଥ ପହଞ୍ଚାଇବାର ବ୍ୟବସ୍ଥା କରାଯାଇଥିଲା । ଲକ୍‌ଡାଉନ ଉଠିବା ପରେ ଆଗାମୀ ଦିନର ଆବଶ୍ୟକତା ପୂରଣ ପାଇଁ ସେ ବ୍ୟବସ୍ଥାକୁ ବଢାଇ ଦିଆଯାଇଛି । ଦୀପାବଳି , ଛଟ୍‌ପୂଜା ଆଦି ପର୍ବପର୍ବାଣୀ ଶେଷ ପର୍ଯ୍ୟନ୍ତ ଲୋକଙ୍କୁ ଏହି ସହାୟତା ଯୋଗାଣ ଫଳରେ ସେମାନଙ୍କ ଜୀବନ ସହଜ ଓ ସରଳ ହୋଇପାରିବ ।


    ଏହାଦ୍ୱାରା ଗରିବଙ୍କୁ ତ ସାହାଯ୍ୟ ସହଯୋଗ ମିଳିବ ; ସଂପୃକ୍ତ ପରିବାରଗୁଡିକୁ ମାଗଣା ରାସନ ନଭେମ୍ବର ପର୍ଯ୍ୟନ୍ତ ଯୋଗାଣ ନିଶ୍ଚିତ କରାଯାଇଥିବାରୁ ସେମାନଙ୍କର ଆର୍ଥିକ ସ୍ଥିତିରେ ଉନ୍ନତି ଆସିବ । କେବଳ ଏତିକି ନୁହେଁ , ବେସରକାରୀ ଉଦ୍ୟୋଗର ଲକ୍ଷ ଲକ୍ଷ କର୍ମଚାରୀଙ୍କ ଇପିଏଫ୍‌ ଖାତାରେ ସରକାର ମଧ୍ୟ ପୂରା ନିଜ ଅଂଶ ପ୍ରଦାନ କରୁଛନ୍ତି । ସେହିଭଳି ପ୍ରଧାନମନ୍ତ୍ରୀ ସ୍ୱନିଧି ଯୋଜନା ମାଧ୍ୟମରେ ସଂପୃକ୍ତ ଉପେକ୍ଷିତ ବର୍ଗଙ୍କ ଆବଶ୍ୟକତା ପୂରଣ କରାଯାଇପାରୁଛି । ପ୍ରଭାବିତ ଠେଲାଗାଡ଼ି ବ୍ୟବସାୟ ଓ ସେହିଭଳି ଛୋଟମୋଟ ବେପାର କରୁଥିବା ଲୋକଙ୍କୁ 10 ହଜାର ଟଙ୍କା ପର୍ଯ୍ୟନ୍ତ ଋଣ କୋହଳ ସୁଧରେ ଯୋଗାଇ ଦିଆଯାଉଛି । ଏହାଛଡା ଛୋଟ ଛୋଟ ଲଘୁ , କୁଟୀର ଓ ବଡ ଉଦ୍ୟୋଗୀଙ୍କ ପାଇଁ ମଧ୍ୟ ଆବଶ୍ୟକ ବ୍ୟବସ୍ଥା ମଧ୍ୟ ଗ୍ରହଣ କରାଯାଇଛି ।


    ବନ୍ଧୁଗଣ ,


    ସରକାର ହେଉ ବା ସମାଜ , ସମ୍ବେଦନା ଏବଂ ସତର୍କତା ଏହି ଦୁଇଟି କଥା ଅସୁବିଧା ସମୟରୁ ମୁକୁଳିବାର ଏକ ବଡ ଉପାୟ । ଆପଣମାନେ ଆଜି ଯେତେବେଳେ ମଧ୍ୟପ୍ରଦେଶ ସହିତ ସମଗ୍ର ଦେଶକୁ ଆଗେଇ ନେବାକୁ ଘରୁ ବାହାରକୁ ବାହାରିଛନ୍ତି ସେତେବେଳେ ଆଉ ଗୋଟିଏ ଦାୟିତ୍ୱ ନିଅନ୍ତୁ । ଦୁଇଗଜର ଦୂରତ୍ୱ ରକ୍ଷା , ମୁହଁରେ ମାସ୍କ ଏବଂ ହାତକୁ ସାବୁନ ଲଗାଇ ଅତି କମ୍‌ରେ 20 ସେକେଣ୍ଡ ପର୍ଯ୍ୟନ୍ତ ଧୁଅନ୍ତୁ । ଏହି ନିୟମକୁ ସର୍ବଦା ପାଳନ କରନ୍ତୁ । ଆଉ ଥରେ ପୁନର୍ବାର ଆପଣମାନଙ୍କୁ ମଧ୍ୟପ୍ରଦେଶର ଏହି ସୌରଶକ୍ତି କେନ୍ଦ୍ର ପାଇଁ ବହୁତ ବହୁତ ଧନ୍ୟବାଦ । ଆପଣ ସତର୍କ , ସୁରକ୍ଷିତ , ସୁସ୍ଥ ରୁହନ୍ତୁ । ମୁଁ ଆପଣଙ୍କ ପାଖରେ ବହୁତ କୃତଜ୍ଞ ।


    **********


    

    
    (Release ID: 1637891) Visitor Counter : 5
    
    
      Read this release in: Punjabi , Gujarati , Telugu , Kannada , Malayalam , Assamese , English , Urdu , Marathi , Hindi , Bengali , Manipuri , Tamil