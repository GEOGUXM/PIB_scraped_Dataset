      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପିଏମ- ସ୍ୱନିଧି ଯୋଜନାର ସମୀକ୍ଷା କଲେ ପ୍ରଧାନମନ୍ତ୍ରୀ
      • ବୁଲା ବିକାଳୀଙ୍କ ଡିଜିଟାଲ କାରବାରକୁ ପ୍ରୋତ୍ସାହନ ଯୋଗାଇବା ଏହି ଯୋଜନାର ଉଦ୍ଦେଶ୍ୟ : ପ୍ରଧାନମନ୍ତ୍ରୀ
      • ଏହି ଯୋଜନା କେବଳ ଋଣ ଯୋଗାଣ ନୁହେଁ ବରଂ ସେମାନଙ୍କ ସାମଗ୍ରିକ ବିକାଶ ଓ ଆର୍ଥିକ ପ୍ରଗତିରେ ସହାୟକ ହେବ : ପ୍ରଧାନମନ୍ତ୍ରୀ
      Posted On: 25 JUL 2020 6:10PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ପୂର୍ବାହ୍ନରେ ଗୃହନିର୍ମାଣ ଏବଂ ସହରାଞ୍ଚଳ ବ୍ୟାପାର ମନ୍ତ୍ରଣାଳୟ ଦ୍ୱାରା ପରିଚାଳିତ ପିଏମ-ସ୍ୱନିଧି ଯୋଜନାର ସମୀକ୍ଷା କରିଛନ୍ତି ।


    ଏହି ସମୀକ୍ଷା ବୈଠକରେ ସୂଚନା ପ୍ରଦାନ କରାଯାଇଛି ଯେ , ଆବେଦନକାରୀଙ୍କ ଠାରୁ ମୋଟ 2.6 ଲକ୍ଷ ଆବେଦନପତ୍ର ମିଳିଛି ଏବଂ ସେଥିମଧ୍ୟରୁ 64 ହଜାର ଆବେଦନକାରୀଙ୍କୁ ଋଣ ମଂଜୁର କରାଯାଇସାରିଛି ଏବଂ 5 , 500ରୁ ଅଧିକଙ୍କୁ ଏହି ଅର୍ଥ ପ୍ରଦାନ ସରିଛି । ଏହି ଯୋଜନାର ପ୍ରଗତିରେ ପ୍ରଧାନମନ୍ତ୍ରୀ ସନ୍ତୋଷ ବ୍ୟକ୍ତ କରି କହିଲେ ଯେ ଉଭୟ ପକ୍ଷଙ୍କୁ ସୁବିଧା ହେଲା ଭଳି ଆଇଟି ସଲ୍ୟୁସନ୍‌ ଏବଂ ଏକ ୱେବ୍‌ ପୋର୍ଟାଲ ଓ ମୋବାଇଲ୍‌ ଆପ୍‌ ଜରିଆରେ ଏହାକୁ ପ୍ରବର୍ତ୍ତନ ଓ ନିୟନ୍ତ୍ରଣ କରାଯାଉଛି ଯାହା ଫଳରେ ସ୍ୱଚ୍ଛତା , ଉତ୍ତର ଦାୟିତ୍ୱ ଏବଂ ବେଗକୁ ସୁନିଶ୍ଚିତ କରାଯାଇପାରୁଛି ।


    ପ୍ରଧାନମନ୍ତ୍ରୀ କହିଲେ ଯେ ଗୃହନିର୍ମାଣ ଏବଂ ସହରାଞ୍ଚଳ ବ୍ୟାପାର ମନ୍ତ୍ରଣାଳୟ ସଂପୂର୍ଣ୍ଣ ଆଇଟି ସଲ୍ୟୁସନ ଏବଂ ମୋବାଇଲ୍‌ ଆପ୍ଲିକେଶନ ସହ କାର୍ଯ୍ୟ କରୁଛି ଏବଂ ନିରବଚ୍ଛିନ୍ନ ଭାବେ ଏହି ଯୋଜନାକୁ ପ୍ରବର୍ତ୍ତନ କରୁଛି । ଏହି ଯୋଜନା କେବଳ ଉଭୟ କ୍ରେତା ଓ ବିକ୍ରେତାଙ୍କ ମଧ୍ୟରେ ନିରବଚ୍ଛିନ୍ନ ଭାବେ ଡିଜିଟାଲ କାରବାରକୁ ବଢ଼ାଇବା ନିମନ୍ତେ ପ୍ରୋତ୍ସାହନ ପ୍ରଦାନ କରିବା ପାଇଁ ଉଦ୍ଦିଷ୍ଟ ନୁହେଁ , ବରଂ ଏହା ରାସ୍ତାକଡ଼ର ବୁଲା ବିକାଳୀମାନଙ୍କ ଆର୍ଥିକ ଅଭିବୃଦ୍ଧିରେ ସହାୟକ ହେବ । ଏହା ସେମାନଙ୍କର ସକଳ ପ୍ରକାର ବ୍ୟବସାୟିକ କାର୍ଯ୍ୟ ପାଇଁ ପ୍ରଯୁଜ୍ୟ ହେବ । ସେମାନେ କଞ୍ଚାମାଲ କ୍ରୟ କରିବା ଠାରୁ ନେଇ ସେମାନଙ୍କର ଦ୍ରବ୍ୟ ବିକ୍ରୟ କରିବା ନିମନ୍ତେ ସବୁ କାର୍ଯ୍ୟ ଡିଜିଟାଲ ଭାବେ କରାଯିବ । ଏଥିପାଇଁ ସେମାନଙ୍କୁ ଉପଯୁକ୍ତ ପ୍ରୋତ୍ସାହନ ରାଶି ଯୋଗାଇ ଦିଆଯିବା ସହ ତାଲିମ ପ୍ରଦାନ କରାଯିବ । ଡିଜିଟାଲ ପେମେଣ୍ଟ ବ୍ୟବସ୍ଥା କାର୍ଯ୍ୟକାରୀ ହେଲେ ତାହା ସେମାନଙ୍କର କ୍ରେଡ଼ିଟ୍‌ ପ୍ରୋଫାଇଲ୍‌କୁ ବୃଦ୍ଧି କରିବ ଏବଂ ବୁଲା ବିକାଳୀମାନେ ଭବିଷ୍ୟତରେ ସେମାନଙ୍କର ଆର୍ଥିକ ଚାହିଦା ପୂରଣ କରିପାରିବେ ।


    ପ୍ରଧାନମନ୍ତ୍ରୀ କହିଲେ ଯେ ଏହି ଯୋଜନାକୁ କେବଳ ଋଣ ପ୍ରଦାନ ବ୍ୟବସ୍ଥାର ସଂପ୍ରସାରଣ ବୋଲି ହେତୁ କରାଯିବା ଅନୁଚିତ । ବରଂ ତାହା ସେମାନଙ୍କର ଆଉଟରିଚ୍‌କୁ ବ୍ୟାପକ କରିବ ଏବଂ ସେମାନଙ୍କର ସାମଗ୍ରିକ ଆର୍ଥିକ ବିକାଶ ପାଇଁ ସହାୟକ ହେବ । ଏହି ଦିଗରେ ଆଉ ଏକ ପଦକ୍ଷେପ ଗ୍ରହଣ ପୂର୍ବକ ସେମାନଙ୍କର ଆର୍ଥିକ ଓ ସାମାଜିକ ସ୍ଥିତି ସଂପର୍କରେ ମଧ୍ୟ ସରକାର ଜାଣିପାରିବେ ଓ ଏହାଦ୍ୱାରା ସେମାନଙ୍କ ଉନ୍ନତି ପାଇଁ ଅନ୍ୟାନ୍ୟ ନୀତି ନିୟମ ପ୍ରଣୟନ କରାଯାଇପାରିବ । ଏଭଳି ଡାଟା ଭାରତ ସରକାରଙ୍କ ବିଭିନ୍ନ ମନ୍ତ୍ରଣାଳୟଙ୍କ ପାଇଁ ମଧ୍ୟ ଉପକାରରେ ଆସିବ ଯାହାକି ଅନ୍ୟାନ୍ୟ ଯୋଜନା ପ୍ରବର୍ତ୍ତନ ଦିଗରେ ମଧ୍ୟ ସହାୟକ ହେବ । ସେଥି ମଧ୍ୟରେ ପିଏମଏୱାଇ-ୟୁ , ଉଜ୍ଜ୍ୱଳା ଯୋଜନା ମାଧ୍ୟମରେ ମିଳୁଥିବା ରନ୍ଧନ ଗ୍ୟାସ ଯୋଗାଣ , ସୌଭାଗ୍ୟ ଯୋଜନା ଅଧୀନରେ ମିଳୁଥିବା ବିଜୁଳି , ଆୟୁଷ୍ମାନ ଭାରତ ଅଧୀନରେ ସ୍ୱାସ୍ଥ୍ୟ ସେବା ଏବଂ ଡ଼ିଏୱାଇ-ଏନୟୁଏଲଏମ ଅଧୀନରେ କୌଶଳ , ଜନ ଧନ ଯୋଜନା ଅଧୀନରେ ବ୍ୟାଙ୍କ ଜମାଖାତା ଆଦି ପାଇଁ ଉପଯୋଗୀ ସାବ୍ୟସ୍ତ ହେବ ।


    ପୃଷ୍ଠଭୂମି


    ଭାରତ ସରକାର ପିଏବ ସ୍ୱନିଧି ଯୋଜନାକୁ କୋଲାଟରାଲ ମୁକ୍ତ କାର୍ଯ୍ୟକାରୀ ପୁଞ୍ଜି ଋଣ ବାବଦକୁ 10 ହଜାର ଟଙ୍କା ପର୍ଯ୍ୟନ୍ତ ଯୋଗାଇ ଦେବାର ବ୍ୟବସ୍ଥା କରିଛନ୍ତି ଯାହାର ଅବଧି ଏକ ବର୍ଷ । ଏହା ଦ୍ୱାର 50 ଲକ୍ଷ ରାସ୍ତାକଡ଼ର ବୁଲା ବିକାଳୀ ସେମାନଙ୍କର ବ୍ୟବସାୟ ବୃଦ୍ଧି କରିବାରେ ସହାୟକ ହୋଇଛି । ଏହି ବାବଦକୁ ବାର୍ଷିକ 7% ସୁଧ ସବସିଡ଼ି ଏବଂ କ୍ୟାସ୍‌ ବ୍ୟାକ୍‌ (ବାର୍ଷିକ 1 , 200 ଟଙ୍କା ପର୍ଯ୍ୟନ୍ତ) ଯୋଗାଇ ଦିଆଯାଉଛି ଯାହା ସେମାନଙ୍କ ଠାରେ ଉତ୍ତର ଋଣ ଫେରସ୍ତ ସ୍ୱାଭାବ ଏବଂ ଡ଼ିଜିଟାଲ କାରବାର ପାଇଁ ଆଗ୍ରହ ସୃଷ୍ଟି କରୁଛି । ଏହି ସୁଧ ସବସିଡ଼ି ସଫଳ ଭାବେ କାର୍ଯ୍ୟକରିବା ଦ୍ୱାର 10 ହଜାର ଟଙ୍କାର 24% ବାର୍ଷିକ ଋଣ ଉପରେ 30% ପର୍ଯ୍ୟନ୍ତ ଋଣ ବୋଝ ଲାଘବ ହୋଇପାରୁଛି ।


    ତେଣୁ , ପରିଣାମତଃ ବୁଲା ବିକାଳୀମାନଙ୍କୁ କୌଣସି ସୁଧ ଦେବାକୁ ପଡ଼ୁନାହିଁ ବରଂ ସେମାନେ ଉଚିତ ସମୟରେ ଋଣ ପରିଶୋଧ କଲେ ଋଣ ଟଙ୍କା ଉପରେ ସବସିଡ଼ି ପାଇପାରୁଛନ୍ତି ଏବଂ ଡ଼ିଜିଟାଲ କାରବାରରେ ସେମାନେ ସିଦ୍ଧହସ୍ତ ହୋଇପାରୁଛନ୍ତି । ଏହାଦ୍ୱାରା ସେମାନେ ପରବର୍ତ୍ତୀ ପର୍ଯ୍ୟାୟ ଋଣ ପାଇବା ଏବଂ ସାମୟିକ ଋଣ ଫେରସ୍ତ ପାଇଁ ସହାୟକ ହେବ । 2020 ଜୁଲାଇ 02 ଠାରୁ ଋଣ ପରିଶୋଧ ପ୍ରକ୍ରିୟା ଆଇଟି ପ୍ଲାଟଫର୍ମ “ ପିଏମ ସ୍ୱନିଧି ” ମାଧ୍ୟମରେ ଆରମ୍ଭ ହୋଇଛି ଏବଂ ଏଥିରେ ଭାରତୀୟ କ୍ଷୁଦ୍ର ଶିଳ୍ପ ବିକାଶ ବ୍ୟାଙ୍କ୍‌ (ସିଡ଼ବି)ର ସହାୟତା ନିଆଯାଇଛି । ଏହି ଯୋଜନାର ପ୍ରଶାସନିକ ପରିଚାଳନା ଦାୟିତ୍ୱ ଏହି ବ୍ୟାଙ୍କକୁ ପ୍ରଦାନ କରାଯାଇଛି ।


    **********


    

    
    (Release ID: 1641292) Visitor Counter : 8
    
    
      Read this release in: English , Urdu , Hindi , Marathi , Manipuri , Bengali , Punjabi , Gujarati , Tamil , Telugu , Kannada