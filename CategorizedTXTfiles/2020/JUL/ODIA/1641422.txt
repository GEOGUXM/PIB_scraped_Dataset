      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସନ୍ତାକାଲି ପ୍ରଧାନମନ୍ତ୍ରୀ ଉଚ୍ଚକ୍ଷମତା ବିଶିଷ୍ଟ କୋଭିଡ-19 ପରୀକ୍ଷଣ ବ୍ୟବସ୍ଥା କରିବେ ଉଦ୍‌ଘାଟନ
      Posted On: 26 JUL 2020 1:42PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆସନ୍ତାକାଲି (ଜୁଲାଇ 27) ଭିଡିଓ କନ୍‌ଫରେନ୍ସ ବ୍ୟବସ୍ଥାରେ ଉଚ୍ଚକ୍ଷମତା ସଂପନ୍ନ କୋଭିଡ-19 ଟେଷ୍ଟିଂ ସୁବିଧା ଉଦ୍‌ଘାଟନ କରିବେ । ଏହି ବ୍ୟବସ୍ଥା ଦ୍ୱାରା ଦେଶରେ କରୋନା ଭୂତାଣୁ ଟେଷ୍ଟିଂ ଦକ୍ଷତା ଓ ସାମର୍ଥ୍ୟ ଯଥେଷ୍ଟ ବୃଦ୍ଧି ପାଇବ । ଏହାଦ୍ୱାରା କରୋନା ଭୂତାଣୁ ସଂକ୍ରମିତଙ୍କୁ ଆଗୁଆ ଚିହ୍ନଟ ଓ ସେମାନଙ୍କ ଚିକିତ୍ସା ବ୍ୟବସ୍ଥା ସୁଗମ ହେବା ସହ ମହାମାରୀ ସଂକ୍ରମଣକୁ ରୋକି ହେବ ।


    ଦେଶର 3ଟି ଯାଗାରେ ଏହି ଉଚ୍ଚକ୍ଷମତା ସଂପନ୍ନ ଟେଷ୍ଟିଂ ବ୍ୟବସ୍ଥା କରାଯାଇଛି । ସେଥିମଧ୍ୟରୁ ଗୋଟିଏ ନୋଏଡାସ୍ଥିତ ଆଇସିଏମ୍‌ଆର ଜାତୀୟ କର୍କଟ ଦୂରୀକରଣ ଓ ଗବେଷଣା ପ୍ରତିଷ୍ଠାନରେ ସ୍ଥାପନ କରାଯାଇଥିବାବେଳେ ଦ୍ୱିତୀୟଟି ମୁମ୍ବାଇସ୍ଥିତ ଆଇସିଏମ୍‌ଆରର ଜାତୀୟ ପ୍ରଜନନ ସ୍ୱାସ୍ଥ୍ୟ ଓ ଗବେଷଣା ପ୍ରତିଷ୍ଠାନରେ ସ୍ଥାପନ କରାଯାଇଛି । ତୃତୀୟଟି କୋଲକାତାସ୍ଥିତ ଆଇସିଏମ୍‌ଆରର ଜାତୀୟ ହଇଜା ଏବଂ ପେଟରୋଗ ପ୍ରତିରୋଧ ପ୍ରତିଷ୍ଠାନରେ ସ୍ଥାପିତ ହୋଇଛି । ଏହି 3ଟି ଉଚ୍ଚକ୍ଷମତା ସଂପନ୍ନ ଟେଷ୍ଟିଂ ପରୀକ୍ଷାଗାର ଫଳରେ ଦୈନିକ 10 ହଜାର ନମୁନା ପରୀକ୍ଷା ହୋଇପାରିବ । ଆହୁରି ମଧ୍ୟ ଏହି ପରୀକ୍ଷାଗାରରେ ପରୀକ୍ଷାଜନିତ ସମୟ ହ୍ରାସ ସହିତ ସଂପୃକ୍ତ କର୍ମଚାରୀଙ୍କ ସଂକ୍ରମଣ ସମ୍ଭାବନା ଯଥେଷ୍ଟ କମିବ । ଏହି ପରୀକ୍ଷାଗାରରେ କୋଭିଡ ମହାମାରୀ ପରେ ହେପାଟାଇଟିସ୍‌ ‘ ବି ’, ‘ ସି ’, ଏଚ୍‌ଆଇଭି , ମାଇକ୍ରୋ ବ୍ୟାକ୍ଟୋରିୟମ୍‌ ଟିବି , ସାଇଟୋମେଗାଲୋ ଭାଇରସ୍‌ , କ୍ଲାମିବିୟା , ନେଇସେରିଆ ଏବଂ ଡେଙ୍ଗୁ ଆଦିର ପରୀକ୍ଷା କରାଯିବ ।


    କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ତଥା ବିଜ୍ଞାନ କାରିଗରୀ ମନ୍ତ୍ରୀଙ୍କ ସମେତ ମହାରାଷ୍ଟ୍ର , ପଶ୍ଚିମବଙ୍ଗ ଓ ଉତ୍ତପ୍ରଦେଶର ମୁଖ୍ୟମନ୍ତ୍ରୀଗଣ ଏହି କାର୍ଯ୍ୟକ୍ରମରେ ଯୋଗଦେବେ ।


    **********

    
    
    (Release ID: 1641422) Visitor Counter : 11
    
    
      Read this release in: Punjabi , Assamese , English , Urdu , Marathi , Hindi , Manipuri , Bengali , Gujarati , Tamil , Telugu , Kannada , Malayalam