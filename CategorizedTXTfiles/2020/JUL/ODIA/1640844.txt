      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମଣିପୁର ଜଳ ଯୋଗାଣ ପ୍ରକଳ୍ପର ଭିତ୍ତିପ୍ରସ୍ତର ସ୍ଥାପନ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 23 JUL 2020 3:16PM by PIB Bhubaneshwar


    ମଣିପୁର ରାଜ୍ୟପାଳ ଶ୍ରୀମତୀ ନଜମା ହେପତୁଲ୍ଲା ମହାଶୟା , ମଣିପୁରର ଲୋକପ୍ରିୟ ମୁଖ୍ୟମନ୍ତ୍ରୀ ଏନ.ବିରେନ ସିଂହ ମହାଶୟ , କେନ୍ଦ୍ର ମନ୍ତ୍ରୀ ପରିଷଦରେ ମୋର ସହଯୋଗୀ ଶ୍ରୀ ଗଜେନ୍ଦ୍ର ସିଂହ ଶେଖାୱତ ମହାଶୟ , ଶ୍ରୀ ଜିତେନ୍ଦ୍ର ସିଂହ ମହାଶୟ , ରତନଲାଲ କଟାରିୟା ମହାଶୟ , ମଣିପୁରର ସାଂସଦ ଏବଂ ବିଧାନସଭାର ସମସ୍ତ ଜନ-ପ୍ରତିନିଧିଗଣ ଏବଂ ମଣିପୁରର ମୋର ପ୍ରିୟ ଭାଇ ଓ ଭଉଣୀମାନେ!!


    ଆଜିକାର ଏହି କାର୍ଯ୍ୟକ୍ରମ , ଏହି କଥାର ହେଉଛି ଏକ ଉଦାହରଣ ଯେ କରୋନାର ଏହି ସଙ୍କଟ ସମୟରେ ମଧ୍ୟ ଦେଶ ଅଟକି ଯାଇ ନାହିଁ , ଦେଶ ସ୍ଥିର ହୋଇ ଯାଇ ନାହିଁ ଏବଂ ଦେଶ ଥକି ଯିବ ନାହିଁ । ଯେ ପର୍ଯ୍ୟନ୍ତ ଟିକା ଆସି ନାହିଁ , ସେ ପର୍ଯ୍ୟନ୍ତ କରୋନା ବିରୁଦ୍ଧରେ ଆମକୁ ଦୃଢ଼ତାର ସହିତ ଲଢ଼େଇ କରିବାକୁ ପଡ଼ିବ ବିଜୟ ଲାଭ କରିବାକୁ ହେବ । ଅନ୍ୟପକ୍ଷରେ ବିକାଶର କାର୍ଯ୍ୟଗୁଡ଼ିକୁ ମଧ୍ୟ ସଂପୂର୍ଣ୍ଣ ଶକ୍ତିର ସହିତ ଆଗକୁ ବଢ଼ାଇବାର ଅଛି । ଏଥର ପୂର୍ବ ଏବଂ ଉତ୍ତର-ପୂର୍ବାଞ୍ଚଳ ଭାରତକୁ ଗୋଟିଏ ପ୍ରକାରରେ ଦୁଇ ପ୍ରକାରର ଆହ୍ୱାନ ସହିତ ଲଢ଼େଇ କରିବାକୁ ପଡ଼ୁଛି । ଉତ୍ତର-ପୂର୍ବାଞ୍ଚଳରେ ଏ ବର୍ଷ ପୁଣି ପବଳ ବର୍ଷା ଯୋଗୁଁ ବହୁତ କିଛି କ୍ଷତି ହୋଇଛି । ଅନେକ ଲୋକମାନଙ୍କର ମୃତ୍ୟୁ ହୋଇଛି , ଅନେକ ଲୋକଙ୍କୁ ନିଜର ଘର ଛାଡ଼ିବାକୁ ପଡ଼ିଛି । ମୁଁ ସମସ୍ତ ପ୍ରଭାବିତ ଲୋକମାନଙ୍କ ପ୍ରତି ମୋର ସମ୍ବେଦନା ବ୍ୟକ୍ତ କରୁଛି ।


    ଏହି ଜଟିଳ ପରିସ୍ଥିତିରେ ଆପଣ ସମସ୍ତଙ୍କୁ ବିଶ୍ୱାସ ଦେଉଛି , ସମଗ୍ର ଦେଶ ସେମାନଙ୍କ ସହିତ ଠିଆ ହୋଇଛି । ଭାରତ ସରକାର ସମସ୍ତ ରାଜ୍ୟ ସରକାରଙ୍କ ସହିତ କାନ୍ଧରେ କାନ୍ଧ ମିଶାଇ , ଯାହା କିଛି ମଧ୍ୟ ଆବଶ୍ୟକତା ରହିଛି , ପ୍ରତ୍ୟେକ ପ୍ରକାରର କାର୍ଯ୍ୟ କରିବା ପାଇଁ କ୍ରମାଗତ ଭାବେ ପ୍ରୟାସ ଜାରି ରଖିଛନ୍ତି ।


    ସାଥୀଗଣ ,


    ମଣିପୁରରେ କରୋନା ସଂକ୍ରମଣର ଗତି ଏବଂ ବ୍ୟାପକତାକୁ ନିୟନ୍ତ୍ରିତ କରିବା ପାଇଁ ରାଜ୍ୟ ସରକାର ଦିନ ରାତି ଏକ କରି କାର୍ଯ୍ୟ କରୁଛନ୍ତି ।


    ଲକଡାଉନ ସମୟରେ ମଣିପୁରର ଲୋକମାନଙ୍କ ପାଇଁ ଜରୁରୀ ଜିନିଷପତ୍ରର ବ୍ୟବସ୍ଥା ହେଉ , କିମ୍ବା ସେମାନଙ୍କୁ ଘରକୁ ଫେରାଇ ଆଣିବା ପାଇଁ ବିଶେଷ ବ୍ୟବସ୍ଥା ହେଉ , ରାଜ୍ୟ ସରକାର ସମସ୍ତ ପ୍ରକାରର ଆବଶ୍ୟକୀୟ ପଦକ୍ଷେପ ଉଠାଇଛନ୍ତି । ପ୍ରଧାନମନ୍ତ୍ରୀ ଗରିବ କଲ୍ୟାଣ ଅନ୍ନ ଯୋଜନା ମାଧ୍ୟମରେ ମଣିପୁରର ପାଖାପାଖି 25 ଲକ୍ଷ ଗରିବ ଭାଇ-ଭଉଣୀଙ୍କୁ ଅର୍ଥାତ ପ୍ରାୟ-ପ୍ରାୟ 5 ଲକ୍ଷ ପରିବାର କିମ୍ବା 6 ଲକ୍ଷ ଭଳି ପରିବାର ଭାବି ନିଅନ୍ତୁ ଏହି ଗରିବ ଭାଇ-ଭଉଣୀଙ୍କୁ ମାଗଣାରେ ଶସ୍ୟ ମିଳିଛି । ସେହିପରି ଦେଢ଼ ଲକ୍ଷରୁ ଅଧିକ ଭଉଣୀଙ୍କୁ ଉଜ୍ଜ୍ୱଳା ଯୋଜନା ମାଧ୍ୟମରେ ମାଗଣା ଗ୍ୟାସ ସିଲିଣ୍ଡରର ସୁବିଧା ଦିଆଯାଇଛି । ମୋର ବିଶ୍ୱାସ ରହିଛି ଯେ , କେନ୍ଦ୍ର ସରକାରଙ୍କର ଏହିସବୁ ଯୋଜନାଗୁଡ଼ିକ , ସଙ୍କଟର ଏହି ସମୟରେ ଗରିବମାନଙ୍କୁ ଏହିଭଳି ଭାବେ ସାହାଯ୍ୟ କରି ଚାଲିବ ।


    ସାଥୀଗଣ ,


    ଆଜି ଇମ୍ଫାଲ ସମେତ ମଣିପୁରର ଲକ୍ଷ-ଲକ୍ଷ ସାଥୀମାନଙ୍କ ପାଇଁ , ବିଶେଷ ଭାବେ ଆମ ଭଉଣୀମାନଙ୍କ ପାଇଁ ହେଉଛି ଏକ ବହୁତ ବଡ଼ ଦିନ । ଆଉ ତାହା ମଧ୍ୟ ଏବେ କିଛି ଦିନ ପରେ ଯେତେବେଳେ ରାକ୍ଷୀର ପର୍ବ ଆସିବାକୁ ଅଛି , ଏହା ପୂର୍ବରୁ ମଣିପୁରର ଭଉଣୀମାନଙ୍କୁ , ଏକ ବହୁତ ବଡ଼ ଉପହାରର ଶୁଭାରମ୍ଭ ହେଉଛି । ପ୍ରାୟ 3 ହଜାର କୋଟି ଟଙ୍କାର ବ୍ୟୟରେ ସଂପୂର୍ଣ୍ଣ ହେବାକୁ ଥିବା ମଣିପୁରର ଜଳ ଯୋଗାଣ ପ୍ରକଳ୍ପ ଦ୍ୱାରା ଏଠାକାର ଲୋକମାନଙ୍କୁ ଜଳ ଅଭାବ ଜନିତ ସମସ୍ୟା କମ୍ ହେବାକୁ ଯାଉଛି । ଗ୍ରେଟର ଇମ୍ଫାଲ ସହିତ , ଛୋଟ-ବଡ଼ 25ଟି ସହର ଏବଂ ଛୋଟ ଛୋଟ ଗାଁ , 1700ରୁ ଅଧିକ ଗାଁଗୁଡ଼ିକ ପାଇଁ ଏହି ପ୍ରକଳ୍ପରୁ ଜଳଧାରା ବାହାରିବ , ଏହି ଜଳଧାରା ଜୀବନଧାରା ଭାବେ କାର୍ଯ୍ୟ କରିବ । ଆହୁରି ମଧ୍ୟ ଏକ ବଡ଼ କଥା ହେଉଛି କି ଏହି ପ୍ରକଳ୍ପ ଆଜିକାର ନୁହେଁ ବରଂ ଆଗାମୀ 20-22 ବର୍ଷ ପର୍ଯ୍ୟନ୍ତ ହେବାକୁ ଥିବା ଆବଶ୍ୟକତାକୁ ଆଖି ଆଗରେ ରଖି ଡିଜାଇନ କରାଯାଇଛି ।


    ଏହି ପ୍ରକଳ୍ପ ଦ୍ୱାରା ଲକ୍ଷ-ଲକ୍ଷ ଲୋକଙ୍କ ଘରେ ସ୍ୱଚ୍ଛ ପାନୀୟ ଜଳ ଉପଲବ୍ଧ ହେବ , ହଜାର ହଜାର ଲୋକଙ୍କୁ ରୋଜଗାର ମଧ୍ୟ ମିଳିବ । ଆଉ ଆପଣମାନେ ଜାଣନ୍ତି ଯେତେବେଳେ ବିଶୁଦ୍ଧ ପାଣି ପିଇବାକୁ ମିଳିଥାଏ , ରୋଗ ପ୍ରତିରୋଧକ ଶକ୍ତିକୁ ବହୁତ ସାହାଯ୍ୟ ମିଳିଥାଏ । ରୋଗ-ପ୍ରତିରୋଧକ ପାଇଁ ବହୁତ ବଡ଼ ଶକ୍ତି ମିଳିଥାଏ । ରୋଗ ଦୂର ହୋଇଥାଏ । ଏଥିପାଇଁ ଜଳ , କେବଳ ନଳ ମାଧ୍ୟମରେ ଜଳ ଆସିବ ଏତିକି ମାତ୍ର ବିଷୟ ନୁହେଁ । ନିଶ୍ଚିତ ରୂପେ ଏହି ପ୍ରକଳ୍ପ , ପ୍ରତ୍ୟେକଙ୍କ ଘରକୁ ନଳ ମାଧ୍ୟମରେ ଜଳ ଯୋଗାଣ କରିବାର ଆମର ବ୍ୟାପକ ଲକ୍ଷ୍ୟକୁ ମଧ୍ୟ ବହୁ ଅଧିକ ଗତି ପ୍ରଦାନ କରିବ । ମୁଁ ଏହି ଜଳ ପ୍ରକଳ୍ପ ପାଇଁ ମଣିପୁରର ଲୋକମାନଙ୍କୁ ଏବଂ ବିଶେଷ ଭାବେ ମଣିପୁରର ମୋର ମାଆ ଏବଂ ଭଉଣୀଙ୍କୁ ବହୁତ-ବହୁତ ଶୁଭେଚ୍ଛା ଜଣାଉଛି ।


    ସାଥୀଗଣ ,


    ଗତ ବର୍ଷ ଯେତେବେଳେ ଦେଶରେ ଜଳ ଜୀବନ ମିଶନ ଆରମ୍ଭ ହେଉଥିଲା , ସେତେବେଳେ ମୁଁ କହିଥିଲି କି ଆମକୁ ପୂର୍ବ ସରକାରଙ୍କ ତୁଳନାରେ ବହୁଗୁଣ ଅଧିକ ଗତିରେ କାର୍ଯ୍ୟ କରିବାକୁ ପଡ଼ିବ । ଯେତେବେଳେ 15 କୋଟିରୁ ଅଧିକ ଘରେ ପାଇପ ମାଧ୍ୟମରେ ପାଣି ପହଂଚାଇବାକୁ ଅଛି , ସେତେବେଳେ ଗୋଟିଏ କ୍ଷଣ ମଧ୍ୟ ରହିଯିବା ବିଷୟରେ ଚିନ୍ତା କରାଯାଇ ପାରିବ ନାହିଁ । ଏହି କାରଣ ଥିଲା କି ଲକଡାଉନ ସମୟରେ ମଧ୍ୟ ଗାଁ-ଗାଁରେ ପାଇପ୍ ଲାଇନ୍ ବିଛାଇବା ଏବଂ ସଚେତନତା ବୃଦ୍ଧି କରିବା , ପଞ୍ଚାୟତଗୁଡ଼ିକୁ ସାଙ୍ଗରେ ନେଇ ଚାଲିବାର କାର୍ଯ୍ୟ ସଦା ସର୍ବଦା ଚାଲୁ ରହିଲା ।


    ଆଜିକାର ସ୍ଥିତି ଏହା ରହିଛି କି ଦେଶରେ ପ୍ରାୟ-ପ୍ରାୟ ଏକ ଲକ୍ଷ ଜଳ ସଂଯୋଗ ଅର୍ଥାତ ଘରମାନଙ୍କରେ ପାଣି ଟ୍ୟାପର ସଂଯୋଗ , ପ୍ରତିଦିନ , ପ୍ରତିଦିନ ଦିଆଯାଉଛି । ଅର୍ଥାତ ପ୍ରତ୍ୟେକ ଦିନ ଏକ ଲକ୍ଷ ମାଆ-ଭଉଣୀଙ୍କ ଜୀବନରୁ ପାଣିର ଏତେ ବଡ଼ ସମସ୍ୟାକୁ ଆମେ ଦୂର କରୁଛୁ । ଏକ ଲକ୍ଷ ପରିବାରର ମାଆ-ଭଉଣୀଙ୍କ ଜୀବନକୁ ଆମେ ସହଜ କରୁଛୁ । ଏହି ଦ୍ରୁତ ପରିବର୍ତ୍ତନ ମଧ୍ୟ ଏଥିପାଇଁ ସମ୍ଭବ ହୋଇ ପାରୁଛି , କାରଣ ଜଳ ଜୀବନ ମିଶନ ଏକ ଜନ ଆନ୍ଦୋଳନ ରୂପରେ ଆଗକୁ ବଢ଼ି ଚାଲିଛି । ଏଥିରେ ଗାଁର ଲୋକମାନେ , ବିଶେଷ କରି ଗାଁର ଭଉଣୀମାନେ , ଗାଁର ଜନ ପ୍ରତିନିଧିମାନେ ହିଁ ମିଶିକରି ଏହା ସ୍ଥିର କରୁଛନ୍ତି କି କେଉଁଠାରେ ପାଇପ୍ ବିଛାଯିବ , କେଉଁଠାରେ ପାଣିର ଉତ୍ସ ସୃଷ୍ଟି କରାଯିବ , କେଉଁଠାରେ ଟ୍ୟାଙ୍କ ନିର୍ମାଣ କରାଯିବ , କେଉଁଠାରେ କେତେ ବଜେଟ୍ ଲଗାଯିବ ।


    ସାଥୀଗଣ ,


    ସରକାରଙ୍କ ବ୍ୟବସ୍ଥାରେ ଏତେ ବଡ଼ ବିକେନ୍ଦ୍ରୀକରଣ , ଏତେ ବଡ଼ ମାତ୍ରାରେ ‘ ତୃଣମୂଳ ସ୍ତର ’ ରେ ସଶକ୍ତୀକରଣ ଆପଣମାନେ କଳ୍ପନା କରି ପାରୁଥିବେ କି ପାଣି କେତେ ବଡ଼ ଶକ୍ତି ହୋଇ ଆସିଛି । ସାଥୀଗଣ , ସହାବସ୍ଥାନ ସୁଗମତା , ଜୀବନ ଜୀଇଁବାରେ ସହଜତା , ଏହା ଉନ୍ନତ ଜୀବନର ହେଉଛି ଏକ ଆବଶ୍ୟକୀୟ ସର୍ତ । ପଇସା କମ ହୋଇପାରେ , ଅଧିକ ହୋଇପାରେ , କିନ୍ତୁ ସହାବସ୍ଥାନ ସୁଗମତା ଏହା ଉପରେ ସମସ୍ତଙ୍କର ଅଧିକାର ରହିଛି , ଆଉ ବିଶେଷ କରି ଆମର ପ୍ରତ୍ୟେକ ଗରିବ ଭାଇ-ଭଉଣୀ , ମାଆ , ଭଉଣୀ , ଦଳିତ , ପଛୁଆ , ଆଦିବାସୀ , ସେମାନଙ୍କର ହେଉଛି ଅଧିକାର ।


    ଏଥିପାଇଁ ବିଗତ 6 ବର୍ଷରେ ଭାରତରେ ସହାବସ୍ଥାନ ସୁଗମତାର ମଧ୍ୟ ବହୁତ ବଡ଼ ଆନ୍ଦୋଳନ ଚାଲୁ ରହିଛି । ଭାରତ ନିଜର ନାଗରିକମାନଙ୍କୁ ଜୀବନର ପ୍ରତ୍ୟେକ ଜରୁରୀ ସୁବିଧା ଦେବାର ପ୍ରୟାସ ଜାରି ରଖିଛି । ବିଗତ 6 ବର୍ଷରେ ପ୍ରତ୍ୟେକ ସ୍ତରରେ , ପ୍ରତ୍ୟେକ କ୍ଷେତ୍ରରେ ସେହିସବୁ ପଦକ୍ଷେପ ଉଠାଯାଇଛି , ଯାହା ଗରିବଙ୍କୁ , ସାଧାରଣ ଜନସାଧାରଣଙ୍କୁ ଆଗକୁ ବଢ଼ିବା ପାଇଁ ପ୍ରୋତ୍ସାହିତ କରି ପାରିବ । ଆଜି ମଣିପୁର ସମେତ ସଂପୂର୍ଣ୍ଣ ଭାରତ ଖୋଲାରେ ମଳମୁକ୍ତ ହେବାର ଘୋଷଣା କରି ସାରିଛି । ଆଜି ଭାରତର ପ୍ରତ୍ୟେକ ଗାଁକୁ ବିଜୁଳିର ସଂଯୋଗ ପହଂଚିସାରିଛି , ପ୍ରାୟ-ପ୍ରାୟ ସମସ୍ତ ପରିବାର ବିଜୁଳି ସଂଯୋଗ ହୋଇ ସାରିଛି । ଆଜି ଏଲପିଜି ଗ୍ୟାସ ଗରିବରୁ ଅତି ଗରିବ ଲୋକଙ୍କ ରୋଷେଇଶାଳାରେ ପହଂଚି ସାରିଛି । ପ୍ରତ୍ୟେକ ଗାଁକୁ ଭଲ ସଡ଼କ ଦ୍ୱାରା ସଂଯୋଗ କରାଯାଉଛି । ପ୍ରତ୍ୟେକ ଗରିବ ବେଘରଙ୍କୁ ରହିବା ପାଇଁ ଭଲ ଘର ଉପଲବ୍ଧ କରାଇ ଦିଆ ଯାଉଛି । ଗୋଟିଏ ବଡ଼ ଅଭାବ ରହି ଯାଉଥିଲା ସ୍ୱଚ୍ଛ ପାଣିର ତାହାକୁ ପୂରଣ କରିବା ପାଇଁ ମଧ୍ୟ ମିଶନ ମୋଡ଼ରେ ଜଳ ପହଂଚାଇବାର କାର୍ଯ୍ୟ କରାଯାଉଛି ।


    ସାଥୀଗଣ ,


    ଉନ୍ନତ ଜୀବନର , ପ୍ରଗତି ଏବଂ ଉନ୍ନତିର ସିଧା ସଳଖ ସମ୍ବନ୍ଧ ରହିଛି ଯୋଗାଯୋଗ ସହିତ । ଉତ୍ତର-ପୂର୍ବାଞ୍ଚଳରେ ଯୋଗାଯୋଗ ଏଠାକାର ଲୋକଙ୍କର ସହାବସ୍ଥାନ ସୁଗମତା ପାଇଁ ହେଉଛି ଜରୁରୀ , ଏକ ସୁରକ୍ଷିତ ଏବଂ ଆତ୍ମନିର୍ଭର ଭାରତର ଲକ୍ଷ୍ୟକୁ ପୂରଣ କରିବା ପାଇଁ ମଧ୍ୟ ହେଉଛି ବହୁତ ଆବଶ୍ୟକ । ଏହା ଗୋଟିଏ ପଟେ ମିଆଁମାର , ଭୁଟାନ , ନେପାଳ ଏବଂ ବାଂଲାଦେଶ ସହିତ ଆମର ସାମାଜିକ ଏବଂ ବ୍ୟବସାୟିକ ସମ୍ପର୍କକୁ ସୁଦୃଢ଼ କରିଥାଏ , ଅନ୍ୟ ପକ୍ଷରେ ଭାରତର ଆକ୍ଟ ଇଷ୍ଟ ନୀତିକୁ ମଧ୍ୟ ସଶକ୍ତ କରିଥାଏ ।


    ଆମର ଏହି ଉତ୍ତର-ପୂର୍ବାଞ୍ଚଳ , ଗୋଟିଏ ପ୍ରକାରରେ ପୂର୍ବ ଏସିଆ ସହିତ ଆମର ପ୍ରାଚୀନ ସାଂସ୍କୃତିକ ସମ୍ପର୍କକୁ ଏବଂ ଭବିଷ୍ୟତର ବ୍ୟବସାୟ , ଯାତ୍ରା ଏବଂ ପର୍ଯ୍ୟଟନ ସେହି ସମ୍ପର୍କଗୁଡ଼ିକର ହେଉଛି ପ୍ରବେଶଦ୍ୱାର । ଏହି ଚିନ୍ତାଧାରା ସହିତ ମଣିପୁର ସମେତ ସମଗ୍ର ଉତ୍ତର-ପୂର୍ବାଞ୍ଚଳରେ ଯୋଗାଯୋଗ ବ୍ୟବସ୍ଥା ସହିତ ଜଡ଼ିତ ଭିତ୍ତିଭୂମି ଉପରେ ନିରନ୍ତର ଗୁରୁତ୍ୱ ଦିଆଯାଉଛି । ସଡ଼କପଥ , ରାଜପଥ , ଆକାଶପଥ , ଜଳପଥ ଏବଂ ଆଇ-ୱେଜ୍ ଏହା ସହିତ ଗ୍ୟାସ ପାଇପ୍ ଲାଇନର ମଧ୍ୟ ଆଧୁନିକ ଭିତ୍ତିଭୂମି , ଅପ୍ଟିକାଲ ଫାଇବରର ଭିତ୍ତିଭୂମି , ପାୱାର ଗ୍ରିଡ଼ର ବ୍ୟବସ୍ଥା , ଏଭଳି ଅନେକ କାର୍ଯ୍ୟ , ଉତ୍ତର-ପୂର୍ବାଞ୍ଚଳରେ ଗୋଟିଏ ପ୍ରକାରରେ ଭିତ୍ତିଭୂମିର ଜାଲ ବିଛାଇ ଦିଆ ଯାଇଛି ।


    ବିଗତ 6 ବର୍ଷରେ ସମଗ୍ର ଉତ୍ତର-ପୂର୍ବାଞ୍ଚଳର ଭିତ୍ତିଭୂମି ଉପରେ ହଜାର-ହଜାର କୋଟି ଟଙ୍କାର ନିବେଶ କରାଯାଇଛି । ଏହା ଚେଷ୍ଟା ରହିଛି କି ଉତ୍ତର-ପୂର୍ବାଞ୍ଚଳର ରାଜ୍ୟର ରାଜଧାନୀଗୁଡ଼ିକୁ 4 ଲେନ୍ , ଜିଲ୍ଲା ମୁଖ୍ୟାଳୟକୁ 2 ଲେନ୍ ଏବଂ ଗାଁକୁ ସବୁଦିନିଆ ରାସ୍ତା ସହିତ ଯୋଡ଼ା ଯାଉ । ଏହା ମାଧ୍ୟମରେ ପ୍ରାୟ 3 ହଜାର କିଲୋମିଟର ସଡ଼କ ମଧ୍ୟ ପ୍ରସ୍ତୁତ ହୋଇ ସାରିଛି ଏବଂ ପ୍ରାୟ 6 ହଜାର କିଲୋମିଟରର ପ୍ରକଳ୍ପ ଉପରେ ଦ୍ରୁତ ଗତିରେ କାର୍ଯ୍ୟ ଚାଲୁ ରହିଛି ।


    ସାଥୀଗଣ ,


    ରେଳ ଯୋଗାଯୋଗ କ୍ଷେତ୍ରରେ ଉତ୍ତର-ପୂର୍ବାଞ୍ଚଳରେ ବହୁତ ବଡ଼ ପରିବର୍ତ୍ତନ ଦେଖିବାକୁ ମିଳୁଛି । ଗୋଟିଏ ପଟେ ନୂଆ ନୂଆ ଷ୍ଟେସନରେ ଟ୍ରେନ ପହଂଚୁଛି , ଅନ୍ୟପକ୍ଷରେ ଉତ୍ତର ପୂର୍ବାଞ୍ଚଳରେ ରେଳ ନେଟୱାର୍କକୁ ବ୍ରଡଗଜରେ ପରିବର୍ତ୍ତନ କରାଯାଉଛି । ଆପଣ ସମସ୍ତେ ଏହି ପରିବର୍ତ୍ତନ ମଧ୍ୟ ଅନୁଭବ କରୁଛନ୍ତି । ପ୍ରାୟ 14 ହଜାର କୋଟି ଟଙ୍କା ବ୍ୟୟରେ ନିର୍ମାଣ ହେଉଥିବା ଜିରିବାମ୍-ଇମ୍ଫାଲ ରେଳ ଲାଇନ ପ୍ରସ୍ତୁତ ହେବା ପରେ ମଣିପୁରରେ ବହୁତ ବଡ଼ ପରିବର୍ତ୍ତନ ଆସିବାକୁ ଯାଉଛି । ସେହିପରି ଉତ୍ତର-ପୂର୍ବାଞ୍ଚଳର ପ୍ରତ୍ୟେକ ରାଜ୍ୟର ରାଜଧାନୀଗୁଡିକୁ ଆଗାମୀ ବର୍ଷମାନଙ୍କରେ ଏକ ଉନ୍ନତ ରେଳ ନେଟୱାର୍କ ସହିତ ଯୋଡିବା କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି ।


    ସାଥୀଗଣ ,


    ସଡ଼କ ଏବଂ ରେଳପଥ ବ୍ୟତୀତ ଉତ୍ତର-ପୂର୍ବାଞ୍ଚଳର ଆକାଶ ପଥରେ ଯୋଗାଯୋଗ ମଧ୍ୟ ହେଉଛି ଅତ୍ୟନ୍ତ ମହତ୍ୱପୂର୍ଣ୍ଣ । ଆଜି ଉତ୍ତର-ପୂର୍ବାଞ୍ଚଳରେ ଛୋଟ-ବଡ଼ ହୋଇ 13ଟି ବିମାନବନ୍ଦର କାର୍ଯ୍ୟକ୍ଷମ ଅଛି । ଇମ୍ଫାଲ ବିମାନବନ୍ଦର ସହିତ ଉତ୍ତର-ପୂର୍ବାଞ୍ଚଳର ଯେଉଁ ବିମାନବନ୍ଦର ଅଛି , ତାହାର ସମ୍ପ୍ରସାରଣ କରିବା ପାଇଁ , ସେଠାରେ ଅତ୍ୟାଧୁନିକ ସୁବିଧାଗୁଡ଼ିକୁ ପ୍ରସ୍ତୁତ କରିବା ପାଇଁ 3 ହଜାର କୋଟିରୁ ଅଧିକ ଟଙ୍କା ବ୍ୟୟ କରାଯାଉଛି ।


    ସାଥୀଗଣ ,


    ଉତ୍ତର-ପୂର୍ବାଞ୍ଚଳ ପାଇଁ ଆଉ ଏକ ବଡ଼ କାର୍ଯ୍ୟ ହେଉଛି , ଆନ୍ତଃ-ଜଳପଥ କ୍ଷେତ୍ରରେ । ଏକ ବହୁତ ବଡ଼ ବିପ୍ଳବ ମୁଁ ଦେଖିପାରୁଛି । ଏଠାରେ ଏବେ 20ରୁ ଅଧିକ ଜାତୀୟ ଜଳପଥ ଉପରେ କାର୍ଯ୍ୟ ଚାଲୁ ରହିଛି । ଭବିଷ୍ୟତରେ ଏଠାକାର ଯୋଗାଯୋଗ କେବଳ ସିଲିଗୁଡ଼ି କରିଡର ପର୍ଯ୍ୟନ୍ତ ସୀମିତ ରହିବ ନାହିଁ । ଏବେ ସମୁଦ୍ର ଏବଂ ନଦୀଗୁଡ଼ିକରେ ନେଟୱର୍କ ମାଧ୍ୟମରେ ଏକ ସହଜ ଯୋଗାଯୋଗ ବ୍ୟବସ୍ଥା ଉପରେ କାର୍ଯ୍ୟ ଆରମ୍ଭ ହୋଇ ଯାଇଛି । ଯୋଗାଯୋଗ ବ୍ୟବସ୍ଥା ବୃଦ୍ଧି କରିବାର ବହୁତ ବଡ଼ ଲାଭ ଆମର ଉଦ୍ୟମୀମାନଙ୍କୁ , ଆମର କୃଷକମାନଙ୍କୁ ମିଳୁଛି । ଏହାଦ୍ୱାରା ଉତ୍ତର-ପୂର୍ବାଞ୍ଚଳ ପାଇଁ ହେଉଥିବା ପରିବହନରେ ସମୟର ସଂଚୟ ହେଉଛି । ଆଉ ଏକ ଲାଭ ଏହା ମଧ୍ୟ ହୋଇଛି କି ଉତ୍ତର-ପୂର୍ବାଞ୍ଚଳରେ ଗାଁଗୁଡ଼ିକୁ କୃଷକମାନଙ୍କୁ , ଫଳ , ପନିପରିବା ଏବଂ ଖଣିଜ ଭଳି ଅନ୍ୟାନ୍ୟ ଉତ୍ପାଦକୁ ଦେଶ ଏବଂ ବିଦେଶର ବଡ଼ ବଡ଼ ବଜାର ପର୍ଯ୍ୟନ୍ତ ସିଧାସଳଖ ପହଂଚିବାର ସୁଯୋଗ ମିଳୁଛି ।


    ସାଥୀଗଣ ,


    ଉତ୍ତର-ପୂର୍ବାଞ୍ଚଳ ଭାରତର ପ୍ରାକୃତିକ ଏବଂ ସାଂସ୍କୃତିକ ବିବିଧତାର , ସାଂସ୍କୃତିକ ଦୃଢ଼ତାର ହେଉଛି ଏକ ବହୁତ ବଡ଼ ପ୍ରତୀକ । ଭାରତର ହେଉଛି ଗର୍ବ ଓ ଗୌରବର ବିଷୟ । ଏହିପରି ଭାବେ ଯେତେବେଳେ ଆଧୁନିକ ଭିତ୍ତିଭୂମିର ନିର୍ମାଣ ହୋଇଥାଏ , ପର୍ଯ୍ୟଟନକୁ ମଧ୍ୟ ବହୁତ ବଳ ମିଳିଥାଏ । ମଣିପୁର ସମେତ ଉତ୍ତର-ପୂର୍ବାଞ୍ଚଳରେ ପର୍ଯ୍ୟଟନ କ୍ଷମତା ଏବେ ମଧ୍ୟ ଅପରିଚିତ ହୋଇ ରହିଛି । ଏବେ ମୁଁ ଦେଖୁଛି କି ସାମାଜିକ ଗଣମାଧ୍ୟମ ଏବଂ ଭିଡିଓ ଷ୍ଟ୍ରିମିଂ ମାଧ୍ୟମରେ ଦେଶ ଏବଂ ବିଦେଶ ପର୍ଯ୍ୟନ୍ତ ଉତ୍ତର-ପୂର୍ବାଞ୍ଚଳର ଏହି ଛବି , ଦକ୍ଷତା ଘରେ-ଘରେ ପହଂଚିବାର ସମ୍ଭାବନା ସୃଷ୍ଟି ହୋଇଛି । ଆଉ ଉତ୍ତର-ପୂର୍ବାଞ୍ଚଳର ଅଦେଖା ସ୍ଥାନର ଭିଡିଓ ଲୋକଙ୍କୁ ଆଶ୍ଚର୍ଯ୍ୟ କରି ଦେଉଛି , ଲୋକଙ୍କ ମନରେ ଏହି ଭାବନା ରହିଛି ଏହା ଆମ ଦେଶରେ ଅଛି । ଏଭଳି ଭାବନା ଲୋକଙ୍କ ମନରେ ଆସୁଛି । ଉତ୍ତର-ପୂର୍ବାଞ୍ଚଳ ନିଜର ଏହି ଶକ୍ତିର ପୂରା ଲାଭ ଉଠାଉ , ଏଠାକାର ଯୁବକମାନଙ୍କୁ ରୋଜଗାରର ସୁଯୋଗ ମିଳୁ , ଏହି ଦିଗରେ ସରକାରଙ୍କର ଅନେକ କାର୍ଯ୍ୟ ଆଗକୁ ବଢ଼ୁଛି ।


    ସାଥୀଗଣ ,


    ଉତ୍ତର-ପୂର୍ବାଞ୍ଚଳର ସାମର୍ଥ୍ୟ , ଭାରତର ବାଉଁଶ ଆମଦାନୀକୁ ସ୍ଥାନୀୟ ଉତ୍ପାଦରେ ପରିବର୍ତ୍ତନ କରିବାର ସାମର୍ଥ୍ୟ ରଖିଛି । ଦେଶରେ ଅଗରବତୀର ଏତେ ବଡ଼ ଚାହିଦା ଅଛି , କିନ୍ତୁ ଏଥିପାଇଁ ମଧ୍ୟ ଆମେ କୋଟି-କୋଟି ଟଙ୍କାର ବାଉଁଶ ଆମଦାନୀ କରୁଛୁ । ଏହି ସ୍ଥିତିକୁ ବଦଳାଇବା ପାଇଁ ଦେଶରେ ଦୀର୍ଘ ଦିନ ଧରି ଅନେକ କାର୍ଯ୍ୟ ହେଉଛି ଏବଂ ଏହାର ମଧ୍ୟ ବହୁତ ଲାଭ ଉତ୍ତର-ପୂର୍ବାଞ୍ଚଳ ରାଜ୍ୟଗୁଡ଼ିକୁ ହିଁ ମିଳିବ ।


    ସାଥୀଗଣ ,


    ଉତ୍ତର-ପୂର୍ବାଞ୍ଚଳରେ ବାଉଁଶ ଶିଳ୍ପକୁ ପ୍ରୋତ୍ସାହନ ଦେବାକୁ ପ୍ରଥମରୁ ହିଁ ଏକ ବାଉଁଶ ଶିଳ୍ପ ପାର୍କକୁ ମଞ୍ଜୁରି ଦିଆ ଯାଇଯାଇ ସାରିଛି । କେବଳ ଏତିକି ନୁହେଁ , ନୁମାଲିଗଡ଼ରେ ବାଉଁଶରୁ ଜୈବ ଇନ୍ଧନ ଉତ୍ପାଦନର କାରଖାନା ମଧ୍ୟ ନିର୍ମାଣ କରାଯାଉଛି । ଜାତୀୟ ବାଉଁଶ ମିଶନ ଅଧୀନରେ ବାଉଁଶ ଚାଷୀ , ହସ୍ତଶିଳ୍ପ ସହିତ ଜଡ଼ିତ ଶିଳ୍ପୀ ଏବଂ ଅନ୍ୟାନ୍ୟ ସୁବିଧା ପାଇଁ ଶହ-ଶହ କୋଟି ଟଙ୍କାର ନିବେଶ କରାଯାଉଛି । ଏହାଦ୍ୱାରା ଉତ୍ତର-ପୂର୍ବାଞ୍ଚଳରେ ଯୁବକମାନଙ୍କୁ , ଏଠାକାର ଷ୍ଟାର୍ଟ-ଅପ୍ସ ଗୁଡ଼ିକୁ ବହୁତ ଲାଭ ହେବ ।


    ସାଥୀଗଣ ,


    ଉତ୍ତର-ପୂର୍ବାଞ୍ଚଳରେ ହେଉଥିବା ଏହି ଦ୍ରୁତ ପରିବର୍ତ୍ତନର ଲାଭ , ଯେଉଁ ରାଜ୍ୟ ଅଧିକ ସକ୍ରିୟ ହେବ , ସେମାନେ ଉଠାଇ ପାରିବେ , ମଣିପୁର ଆଗରେ ଅସୀମିତ ସୁଯୋଗ ରହିଛି ଆଉ ମୋର ଦୃଢ ବିଶ୍ୱାସ ହେଉଛି , ମଣିପୁର ଏହି ସୁଯୋଗ ହାତଛଡ଼ା କରିବାକୁ ଦେବ ନାହିଁ । ଏଠାକାର କୃଷକମାନଙ୍କୁ , ଏଠାକାର ଯୁବ ଉଦ୍ୟମୀମାନଙ୍କୁ ଏହାର ବହୁତ ବଡ଼ ଲାଭ ମିଳିବ । ଆମର ପ୍ରୟାସ ଏହା ଯେ ମଣିପୁରର ଯୁବକମାନଙ୍କୁ ରୋଜଗାରର ସୁଯୋଗ ସ୍ଥାନୀୟ ସ୍ତରରେ ହିଁ ଉପଲବ୍ଧ ହେଉ । ସ୍ୱାସ୍ଥ୍ୟ , ଶିକ୍ଷା , ଦକ୍ଷତା ବିକାଶ , ଷ୍ଟାର୍ଟ-ଅପ୍ସ ଏବଂ ଅନ୍ୟାନ୍ୟ ତାଲିମ ପାଇଁ ଏବେ ଏଠାରେ ଅନେକ ସଂସ୍ଥା ଗଠନ କରାଯାଉଛି ।


    କ୍ରୀଡ଼ା ବିଶ୍ୱବିଦ୍ୟାଳୟ ଏବଂ ବିଶ୍ୱସ୍ତରୀୟ ଷ୍ଟାଡିୟମ ନିର୍ମାଣ ହେବା ଦ୍ୱାରା ମଣିପୁର ଦେଶର କ୍ରୀଡ଼ା ପ୍ରତିଭାଙ୍କୁ ବିକଶିତ କରିବା ପାଇଁ ଏକ ବଡ଼ କେନ୍ଦ୍ର ପାଲଟିବାକୁ ଯାଉଛି । ଏତିକି ନୁହେଁ , ଦେଶର ଅନ୍ୟାନ୍ୟ ସ୍ଥାନରୁ ମଧ୍ୟ ମଣିପୁର ସହିତ ଉତ୍ତର-ପୂର୍ବାଞ୍ଚଳର ସମସ୍ତ ଯୁବକମାନଙ୍କୁ ଆଜି ଛାତ୍ରାବାସ ସମେତ ଅନ୍ୟାନ୍ୟ ସୁବିଧା ଉପଲବ୍ଧ କରାଯାଉଛି । ବିକାଶ ଏବଂ ବିଶ୍ୱାସର ଏହି ପଥକୁ ଆମକୁ ଆହୁରି ସୁଦୃଢ଼ କରିବାକୁ ପଡ଼ିବ । ପୁଣିଥରେ ଆପଣ ସମସ୍ତଙ୍କୁ ଏହି ନୂତନ ଜଳ ପ୍ରକଳ୍ପ ପାଇଁ ଅନେକ-ଅନେକ ଶୁଭକାମନା ।


    ବିଶେଷକରି ଆମର ମାଆ ଓ ଭଉଣୀଙ୍କର ଆଶୀର୍ବାଦ , ଆମକୁ ସେହି ଶକ୍ତି ଦେଉ , ଯାହାଦ୍ୱାରା ଘରେ-ଘରେ ପାଣି ପହଂଚାଇବା ନେଇ ଆମ ସ୍ୱପ୍ନରେ କେଉଁଠାରେ କିଛି ପ୍ରତିବନ୍ଧକ ନ ଆସୁ । ସମୟସୀମା ପୂର୍ବରୁ ଆମେ କାର୍ଯ୍ୟ କରି ପାରିବା । ଏଭଳି ମାଆମାନେ ଏବଂ ଭଉଣୀମାନେ ଆମକୁ ଆଶୀର୍ବାଦ ଦିଅନ୍ତୁ । ଆମକୁ କାର୍ଯ୍ୟ କରିବାର ଅଛି । କାର୍ଯ୍ୟ କରିବା ପାଇଁ ଆଶୀର୍ବାଦ ଦିଅନ୍ତୁ । ଆପଣମାନଙ୍କ ଆଶୀର୍ବାଦରେ ବହୁତ ବଡ଼ ଶକ୍ତି ଥାଏ । ଆଉ ରକ୍ଷାବନ୍ଧନର ପର୍ବ ଆଗକୁ ଆସୁଛି , ତ ମୁଁ ଅନୁରୋଧ କରି ଆପଣମାନଙ୍କ ଆଶୀର୍ବାଦର କାମନା କରୁଛି । ଆପଣ ସମସ୍ତେ ନିଜର ଧ୍ୟାନ ରଖନ୍ତୁ । ସ୍ୱଚ୍ଛତାକୁ ନେଇକରି ଏମିତି ମଧ୍ୟ ଉତ୍ତର-ପୂର୍ବାଞ୍ଚଳ ସର୍ବଦା ବହୁତ ଗମ୍ଭୀର ରହିଛି , ସତର୍କ ରହିଛି । ଦେଶର ଏକ ଉଦାହରଣ ଭାବେ କାର୍ଯ୍ୟ କରୁଛି । କିନ୍ତୁ ଆଜି ଯେତେବେଳେ ଆମେ କରୋନା ସହିତ ଲଢ଼େଇ କରି ଚାଲିଛେ , ସେତେବେଳେ ଦୁଇ ଗଜର ଦୂରତା , ମୁହଁରେ ମାସ୍କ ଏବଂ ହାତ ବିଶୋଧନ ଆଉ ସେହିପରି ଭାବେ ବାହାରେ କେଉଁଠାରେ ଛେପ ନ ପକାଇବା , ଅପରିଷ୍କାର କରିବା ନାହିଁ । ଏହି ସମସ୍ତ କଥା ଉପରେ ଧ୍ୟାନ ରଖିବାର ଅଛି । ଆଜି କରୋନା ସହିତ ଲଢ଼େଇ ଲଢ଼ିବା ପାଇଁ ଏହା ହେଉଛି ସବୁଠାରୁ ଶକ୍ତିଶାଳୀ ଅସ୍ତ୍ର । ଏହା ଆମକୁ କରୋନା ସହିତ ଲଢ଼େଇରେ ସାହାଯ୍ୟ କରି ଚାଲିବ ।


    ବହୁତ-ବହୁତ ଧନ୍ୟବାଦ!!!


    **********


    

    
    (Release ID: 1640844) Visitor Counter : 6
    
    
      Read this release in: English , Urdu , Marathi , Hindi , Bengali , Manipuri , Punjabi , Gujarati , Telugu , Kannada , Malayalam