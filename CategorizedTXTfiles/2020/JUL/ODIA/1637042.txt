      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ବିଶ୍ଵରେ ନିୟୁତ ପିଛା କରୋନା ସଂଖ୍ୟା ଭାରତରେ ସବୁଠାରୁ କମ
      • ଦେଶରେ ଆରୋଗ୍ୟ ସଂଖ୍ୟା ପାଖାପାଖି 4.4 ଲକ୍ଷ; ଏହା ସକ୍ରିୟ ସଂଖ୍ୟାଠାରୁ 1.8 ଲକ୍ଷ ଅଧିକ
      • ଜାତୀୟ ଆରୋଗ୍ୟ ହାର 61 ପ୍ରତିଶତକୁ ଅତିକ୍ରମ କଲା
      Posted On: 07 JUL 2020 2:26PM by PIB Bhubaneshwar


    ଗତ 6 ତାରିଖ ଦିନ ପ୍ରକାଶିତ ବିଶ୍ଵ ସ୍ୱାସ୍ଥ୍ୟ ସଂଗଠନର 168ତମ ରିପୋର୍ଟରେ ଭାରତରେ କୋଭିଡ-19 ଆରୋଗ୍ୟ ହାର ନିୟୁତ ପିଛା ସର୍ବନିମ୍ନ ଦର୍ଶାଯାଇଛି । ବିଶ୍ଵରେ ଏହା ନିୟୁତ ପିଛା 1453.25 ଥିବା ବେଳେ ଭାରତରେ ଏହା 505.37 ରହିଛି । ଚିଲିରେ ଏକ ନିୟୁତ ଜନସଂଖ୍ୟାରେ ଏହା 15459.8 ଥିବା ବେଳେ ପେରୁ, ଯୁକ୍ତରାଷ୍ଟ୍ର ଆମେରିକା, ବ୍ରାଜିଲ ଓ ସ୍ପେନରେ ଏହା ଯଥାକ୍ରମେ 9070.8, 8560.5, 7419.1 ଓ 5358.7 ଦର୍ଶାଯାଇଛି ।


    ରିପୋର୍ଟରେ ଆହୁରି ମଧ୍ୟ ଦର୍ଶାଯାଇଛି ଯେ, ଭାରତରେ 1 ନିୟୁତ ଜନସଂଖ୍ୟାରେ ମୃତ୍ୟୁ ହାର ମଧ୍ୟ ସର୍ବନିମ୍ନ ରହିଛି । ଭାରତରେ ନିୟୁତ ପିଛା ଏହା 14.27 ହୋଇଥିବା ବେଳେ ବିଶ୍ଵରେ ଏହା 4ଗୁଣ ଅଧିକ ଅର୍ଥାତ 68.29 ହାର ରହିଛି ।


    ଇଂଲଣ୍ଡରେ 1 ନିୟୁତ ଜନସଂଖ୍ୟାରେ କୋଭିଡ-19 ଜନିତ ମୃତ୍ୟୁ ସଂଖ୍ୟା 651.4 ହୋଇଥିବା ବେଳେ ସ୍ପେନ, ଇଟାଲୀ, ଫ୍ରାନ୍ସ ଓ ଯୁକ୍ତରାଷ୍ଟ୍ର ଆମେରିକାରେ ଏହା ଯଥାକ୍ରମେ 607.1, 576.6, 456.7 ଓ 391.0 ରହିଛି ।


    ଭାରତ ଆବଶ୍ୟକତା ମୁତାବକ ହସ୍ପିଟାଲ ଭିତ୍ତିଭୂମି ସୁଦୃଢ କରିବା ସହ ସଂକ୍ରମଣ ରୋକିବା ପାଇଁ ପର୍ଯ୍ୟାପ୍ତ ବ୍ୟବସ୍ଥା କରିଛି । ଏହିସବୁ ମଧ୍ୟରେ ଅମ୍ଳଜାନ ସହାୟତା, ଆଇସିୟୁ ଓ ଭେଣ୍ଟିଲେଟର ସୁବିଧା ଅନ୍ତର୍ଭୁକ୍ତ । ଅଦ୍ୟାବଧି (07.07.2020) ଦେଶରେ 1201ଟି ଉତ୍ସର୍ଗୀକୃତ କୋଭିଡ ହସ୍ପିଟାଲ, 2611 ଉତ୍ସର୍ଗୀକୃତ କୋଭିଡ ସ୍ୱାସ୍ଥ୍ୟ କେନ୍ଦ୍ର ଓ 9909ଟି କୋଭିଡ ସେବା କେନ୍ଦ୍ରରେ ଗୁରୁତର ଠାରୁ ଆରମ୍ଭ କରି ସାମାନ୍ୟ ଲକ୍ଷଣ ଥିବା କରୋନା ସଂକ୍ରମିତଙ୍କ ଚିକିତ୍ସା କରାଯାଉଛି । ଏହିସବୁ ପରିଚାଳନାଗତ ବ୍ୟବସ୍ଥା ଯୋଗୁଁ ଆରୋଗ୍ୟ ହାର ବୃଦ୍ଧି ପାଇବା ସହ ମୃତ୍ୟୁ ହାର ମଧ୍ୟ ହ୍ରାସ ପାଇଛି । ଶୀଘ୍ର ରୋଗ ଚିହ୍ନଟ ସାଙ୍ଗକୁ ଉପଯୁକ୍ତ ଚିକିତ୍ସା ସେବା ଯୋଗୁଁ ଦିନକୁ ଦିନ ଆରୋଗ୍ୟ ହାର ବୃଦ୍ଧି ପାଇବାରେ ଲାଗିଛି । କେବଳ ଗତ 24 ଘଣ୍ଟା ମଧ୍ୟରେ 15,515 ଜଣ ସଂକ୍ରମିତ ଆରୋଗ୍ୟ ଲାଭ କରିଥିବା ବେଳେ ମୋଟ ସୁସ୍ଥଙ୍କ ସଂଖ୍ୟା 4,39,947 ।


    କେନ୍ଦ୍ର ଓ ରାଜ୍ୟ ସରକାରଙ୍କ ଦ୍ଵାରା ପ୍ରତିଷେଧକ, ସଙ୍ଗରୋଧ ଓ ଉପଯୁକ୍ତ ପରିଚାଳନା ଫଳସ୍ଵରୂପ ନୀରବଚ୍ଛିନ୍ନ ଭାବେ ସକ୍ରିୟ ଓ ଆରୋଗ୍ୟଙ୍କ ମଧ୍ୟରେ ପାର୍ଥକ୍ୟ ବୃଦ୍ଧି ପାଉଛି । ଆଜି ପର୍ଯ୍ୟନ୍ତ ଆରୋଗ୍ୟଙ୍କ ସଂଖ୍ୟା ସକ୍ରିୟ ରୋଗୀଙ୍କ ସଂଖ୍ୟା ଠାରୁ 1,80,390 ଅଧିକ ରହିଛି । ସେ ଦୃଷ୍ଟିରୁ ସୁସ୍ଥତା ହାର ଶତକଡା 61.13 ଭାଗରେ ପହଞ୍ଚିଛି ।


    ବର୍ତ୍ତମାନ 2,59,557 ସକ୍ରିୟ ରୋଗୀ ଚିକିତ୍ସାଧୀନ ଅଛନ୍ତି ।


    ପରୀକ୍ଷା, ଚିହ୍ନଟ ଓ ଚିକିତ୍ସା ଉପରେ ଗୁରୁତ୍ଵାରୋପ କରାଯିବା ଯୋଗୁଁ ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳରେ ଦିନକୁ ପ୍ରାୟ 2 ଲକ୍ଷ ପର୍ଯ୍ୟନ୍ତ ନମୁନା ପରୀକ୍ଷଣ କରାଯାଉଛି । ଦେଶରେ ଗତ 24 ଘଣ୍ଟା ମଧ୍ୟରେ 2,41,430 ନମୁନା ପରୀକ୍ଷା କରାଯାଇଛି । ଏଥିସହ ଦେଶବ୍ୟାପୀ ମୋଟ ପରୀକ୍ଷା କରାଯାଇଥିବା ନମୁନା ସଂଖ୍ୟା 1,02,11,092ରେ ପହଞ୍ଚିଛି ।


    ସେହିପରି ପରୀକ୍ଷାଗାର ସଂଖ୍ୟାରେ ମଧ୍ୟ ନିୟମିତ ବୃଦ୍ଧି ଘଟି ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳରେ 793 ସରକାରୀ ଓ 322ଟି ଘରୋଇ ଏହିପରି 1115ଟି ପରୀକ୍ଷାଗାରରେ ନମୁନା ପରୀକ୍ଷା କରାଯାଉଛି ।


    କୋଭିଡ-19 ସମ୍ବନ୍ଧୀୟ ବୈଷୟିକ ତଥ୍ୟ , ମାର୍ଗଦର୍ଶିକା ଓ ନିୟମାବଳୀର ସୂଚନା ପାଇଁ ନିୟମିତ ପରିଦର୍ଶନ କରନ୍ତୁ: https://www.mohfw.gov.in/ ଏବଂ @MoHFW_INDIA ।


    ଏ ସମ୍ପର୍କିତ ବୈଷୟିକ ପ୍ରଶ୍ନାବଳୀ technicalquery.covid 19 @gov.in ଏବଂ ncov 2019 @gov.in ଏବଂ @CovidIndiaSeva କୁ ପଠାଇ ପାରିବେ ।


    କୋଭିଡ-19 ଜନିତ କୌଣସି ଜିଜ୍ଞାସା ପାଇଁ ଦୟାକରି ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟର ହେଲ୍ପଲାଇନ ନଂ : + 91-11-23978046 କିମ୍ବା 1075 (ଦେୟ ମୁକ୍ତ)ରେ ସମ୍ପର୍କ କରିପାରନ୍ତି । ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳର କୋଭିଡ-19 ହେଲ୍ପଲାଇନ ନମ୍ବରଗୁଡ଼ିକର ତାଲିକା ନିମ୍ନ ୱେବସାଇଟ ରେ ଉପଲବ୍ଧ ।


    https://www.mohfw.gov.in/pdf/coronvavirushelplinenumber.pdf


    **********


    

    
    (Release ID: 1637042) Visitor Counter : 11
    
    
      Read this release in: Punjabi , English , Urdu , Marathi , Hindi , Assamese , Manipuri , Bengali , Gujarati , Tamil , Telugu , Malayalam