      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବିଶ୍ୱ ଯୁବ ଦକ୍ଷତା ଦିବସ ଅବସରରେ ପ୍ରଧାନମନ୍ତ୍ରୀଙ୍କ ଆହ୍ୱାନ : ଯୁବକମାନେ କୁଶଳୀ ହୁଅନ୍ତୁ, ନିଜକୁ ପୁନଃକୁଶଳୀ କରନ୍ତୁ ଏବଂ ନିଜ ଅର୍ଜିତ କୌଶଳର ବିକାଶ ଘଟାନ୍ତୁ
      • ସ୍କିଲ୍ ଇଣ୍ଡିଆ ଅଭିଯାନ ଉଭୟ ସ୍ଥାନୀୟ ଓ ବିଶ୍ୱସ୍ତରରେ ନିଯୁକ୍ତି ସୁଯୋଗ ସଂପ୍ରସାରିତ କରିଛି : ପ୍ରଧାନମନ୍ତ୍ରୀ
      • ଶ୍ରମିକମାନଙ୍କ ଦକ୍ଷତା ମ୍ୟାପିଂ ପାଇଁ ନିକଟରେ ଶୁଭାରମ୍ଭ କରାଯାଇଥିବା ପୋର୍ଟାଲର ଅବତାରଣା କଲେ ପ୍ରଧାନମନ୍ତ୍ରୀ
      • ଏହା ଶ୍ରମିକମାନଙ୍କୁ ହେବ ସହାୟକ; ଘରକୁ ଫେରିଥିବା ପ୍ରବାସୀ ଶ୍ରମିକଙ୍କୁ ମିଳିବ ସହଜ କର୍ମସଂସ୍ଥାନ : ପ୍ରଧାନମନ୍ତ୍ରୀ
      • ଦେଶରେ ଭରି ରହିଥିବା ବିଶାଳ ସାମର୍ଥ୍ୟକୁ ପୁଞ୍ଜିକରି ଦକ୍ଷତା ବିକାଶ ସୁଯୋଗ ସୃଷ୍ଟି ସହ ବୈଶ୍ୱିକ ଚାହିଦା ପୂରଣ କରିବାକୁ ପଡ଼ିବ: ପ୍ରଧାନମନ୍ତ୍ରୀ
      Posted On: 15 JUL 2020 11:33AM by PIB Bhubaneshwar


    ବିଶ୍ୱ ଯୁବ ଦକ୍ଷତା ଦିବସ ପାଳନ ଏବଂ “ ସ୍କିଲ୍ ଇଣ୍ଡିଆ ” ଅଭିଯାନ ଆରମ୍ଭ ହେବାର ପଞ୍ଚମବାର୍ଷିକୀ ଅବସରରେ ଆଜି ଆୟୋଜିତ ଏକ ଡିଜିଟାଲ ଇଣ୍ଡିଆ କନକ୍ଲେଭରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଉଦବୋଧନ ଦେଇଛନ୍ତି । ଏହି ଅବସରରେ ପ୍ରଧାନମନ୍ତ୍ରୀ ଦେଶର ଯୁବକମାନଙ୍କୁ କୁଶଳୀ , ପୁନଃକୁଶଳୀ ହେବା ସହିତ ନିଜର କୌଶଳ ସାମର୍ଥ୍ୟକୁ ବଢ଼ାଇବା ନିମନ୍ତେ ଆହ୍ୱାନ ଜଣାଇଛନ୍ତି । ପ୍ରଧାନମନ୍ତ୍ରୀ କହିଲେ ଯେ ଏପରି କରିବା ଦ୍ୱାରା ଦ୍ରୁତ ବେଗରେ ବିଶ୍ୱ ବ୍ୟବସାୟିକ ବାତାବରଣ ଓ ବଜାର ସ୍ଥିତିରେ ଘଟୁଥିବା ପରିବର୍ତ୍ତନ ସହ ସେମାନେ ନିଜକୁ ଯୋଗ୍ୟ ଓ ଉପଯୋଗୀ ବୋଲି ସାବ୍ୟସ୍ତ କରିପାରିବେ । ଏହି ଅବସରରେ ଦେଶର ଯୁବଗୋଷ୍ଠୀଙ୍କୁ ଅଭିନନ୍ଦନ ଜଣାଇ ପ୍ରଧାନମନ୍ତ୍ରୀ କହିଲେ ଯେ ଆଜିର ବିଶ୍ୱ ହେଉଛି ଯୁବକମାନଙ୍କ ବିଶ୍ୱ ଏବଂ ସେମାନଙ୍କ ଠାରେ ସଦାବେଳେ ନୂଆ ନୂଆ କୌଶଳ କରିବାର ସାମର୍ଥ୍ୟ ମହଜୁଦ ରହିଛି ।


    ପ୍ରଧାନମନ୍ତ୍ରୀ କହିଲେ ଯେ ସ୍କିଲ୍ ଇଣ୍ଡିଆ ଅଭିଯାନ ଆଜକୁ ପାଞ୍ଚବର୍ଷ ପୂର୍ବେ ଆଜିର ଦିନରେ ଶୁଭାରମ୍ଭ ହୋଇଥିଲା ଏବଂ ଇତିମଧ୍ୟରେ ଦେଶରେ କୌଶଳ , ପୁନଃକୌଶଳ ଏବଂ କୌଶଳର ଉନ୍ନତିକରଣ କ୍ଷେତ୍ରରେ ବିଶାଳ ଭିତ୍ତିଭୂମି ସୃଷ୍ଟି ହୋଇପାରିଛି ଯାହାକି ଯୁବକମାନଙ୍କ ସକାଶେ କର୍ମନିଯୁକ୍ତିର ପର୍ଯ୍ୟାପ୍ତ ସୁଯୋଗ ସୃଷ୍ଟି କରିପାରିଛି । ଏହା ସେମାନଙ୍କୁ ସ୍ଥାନୀୟ ଏବଂ ବୈଶ୍ୱିକ ସ୍ତରରେ ନିଯୁକ୍ତି ସୁବିଧା ଯୋଗାଇଛି । ଦେଶରେ ଶହ ଶହ ପ୍ରଧାନମନ୍ତ୍ରୀ କୌଶଳ ବିକାଶ କେନ୍ଦ୍ର ସ୍ଥାପନ କରାଯାଉଛି ଏବଂ ଆଇଟିଆଇ ଇକୋସିଷ୍ଟମର ଦକ୍ଷତାକୁ ବୃଦ୍ଧି କରାଯାଉଛି। ସରକାରଙ୍କ ନିରବଚ୍ଛିନ୍ନ ଓ ନିଷ୍ଠାପର ପ୍ରୟାସ ଫଳରେ ପାଞ୍ଚ କୋଟିରୁ ଅଧିକ ଯୁବକଙ୍କୁ ଗତ ପାଞ୍ଚବର୍ଷ ମଧ୍ୟରେ କୁଶଳୀ କରାଯାଇପାରିଛି । ନିକଟରେ ଶ୍ରମିକମାନଙ୍କ କୌଶଳ ଦକ୍ଷତା ମାପିବା ସକାଶେ ଆରମ୍ଭ କରାଯାଇଥିବା ପୋର୍ଟାଲ୍ ସଂପର୍କରେ ସୂଚନା ଦେଇ ପ୍ରଧାନମନ୍ତ୍ରୀ କହିଲେ ଯେ ଏହାଦ୍ୱାରା ନିଯୁକ୍ତିଦାତା ଏବଂ କର୍ମଚାରୀମାନଙ୍କ ସକାଶେ ପର୍ଯ୍ୟାପ୍ତ ସୁଯୋଗ ସୃଷ୍ଟି ହୋଇଛି । ଏହା କୁଶଳୀ ଶ୍ରମିକମାନଙ୍କୁ ସର୍ବାଧିକ ସହାୟକ ହେବ । ବିଶେଷ କରି ଯେଉଁ ପ୍ରବାସୀ ଶ୍ରମିକମାନେ ଯେଉଁମାନେ କରୋନା ସମୟରେ ଘରକୁ ଲେଉଟିଛନ୍ତି, ସେମାନେ ସହଜରେ କର୍ମସଂସ୍ଥାନ ଯୋଗାଡ଼ କରିପାରିବେ ଏବଂ କୁଶଳୀ ଶ୍ରମିକମାନେ ସେମାନଙ୍କର ନ୍ୟାର୍ଯ୍ୟ ପାରିଶ୍ରମିକ ପାଇପାରିବେ । ଏଥିପାଇଁ କେବଳ କମ୍ପ୍ୟୁଟର ମାଉସ୍ ଟିପିବା ଦରକାର । ପ୍ରଧାନମନ୍ତ୍ରୀ ଗୁରୁତ୍ୱ ଜୋର ଦେଇ କହିଲେ ଯେ ପ୍ରବାସୀ ଶ୍ରମିକଙ୍କ ଦକ୍ଷତା ସ୍ଥାନୀୟ ଅର୍ଥବ୍ୟବସ୍ଥାକୁ ପରିବର୍ତ୍ତନ କରିବାରେ ସହାୟକ ହେବ ।


    ପ୍ରଧାନମନ୍ତ୍ରୀ କହିଲେ ଯେ ଦକ୍ଷତା ହେଉଛି ଏକ ଈଶ୍ୱରୀୟ ଦାନ ଏବଂ ତାହା ଆମେ ନିଜେ ନିଜକୁ ହିଁ ଉପହାର ଭାବେ ଦେଇପାରିବା। କୌଶଳ ସମୟାତୀତ ଓ ଅନନ୍ୟ । ଏହା ଏକ ସଂପଦ ଏବଂ ସାଧନ ଯାହା ମାଧ୍ୟମରେ ଜଣେ ବ୍ୟକ୍ତି ଚାହିଁଲେ କେବଳ ନିଜକୁ ନିୟୋଜନକ୍ଷମ ହୋଇପାରିବେ ଅପରନ୍ତୁ ଏକ ସନ୍ତୋଷଜନକ ଜୀବନ ବଞ୍ଚିପାରିବ । ସେ କହିଲେ ଯେ ଦକ୍ଷତା ଆହରଣ କରିବା ନିମନ୍ତେ ପ୍ରତ୍ୟେକ ଯୁବକଙ୍କ ମନରେ ସ୍ୱାଭାବିକ ଆଗ୍ରହ ଜାଗ୍ରତ ହେବା ବାଞ୍ଛନୀୟ । ଅନ୍ୟମାନଙ୍କୁ ତାହା ଅନୁପ୍ରାଣିତ କରିବା ଉଚିତ । ଦକ୍ଷତା କେବଳ ଉପାର୍ଜନର ଏକ ସାଧନ ନୁହେଁ , ଅପରନ୍ତୁ ତାହା ଦୈନନ୍ଦିନ ଜୀବନକୁ ଅଧିକ ଜୀବନ୍ତ ଓ ସତେଜ ବୋଲି ଅନୁଭବ କରିହେବ ।


    ପ୍ରଧାନମନ୍ତ୍ରୀ ଏହି ପ୍ରସଙ୍ଗରେ ନିଜର ମତ ପୋଷଣ କରି କହିଲେ ଯେ ଜ୍ଞାନ ଏବଂ କୌଶଳ ଭିତରେ ଥିବା ମୌଳିକ ପାର୍ଥକ୍ୟକୁ ସଭିଏଁ ହୃଦୟଙ୍ଗମ କରିବା ଆବଶ୍ୟକ । ଏହାର ଏକ ଉଦାହରଣ ଅବତାରଣା କରି ସେ କହିଲେ ଯେ ସାଇକେଲକୁ କିଭଳି ଚଳାଇବାକୁ ପଡ଼େ ତାହା ଜାଣିବା ହେଉଛି ଜ୍ଞାନ । କିନ୍ତୁ ବାସ୍ତବରେ ସାଇକେଲକୁ ଚଳାଇବା ହେଉଛି କୌଶଳ । ତେଣୁ ଯୁବକମାନଙ୍କୁ ଏହା ଭିତରେ ଥିବା ମୌଳିକ ପାର୍ଥକ୍ୟକୁ ହୃଦୟଙ୍ଗମ କରିବା ପ୍ରତ୍ୟେକ ଯୁବକଙ୍କ କର୍ତ୍ତବ୍ୟ । ପୁଣି ଏହାର ଉପଯୋଗିତା ଏବଂ ପରିଣାମକୁ ମଧ୍ୟ ସେମାନେ ଭଲଭାବେ ଜାଣିବା ଆବଶ୍ୟକ । ଏପରିକି କାଠକାମରେ ସୁଦ୍ଧା କୌଶଳ , ପୁନଃକୌଶଳ ଏବଂ କୌଶଳକୁ ଆହୁରି ପରିମାର୍ଜିତ କରିବା ଏକାନ୍ତ ଜରୁରି ।


    ପ୍ରଧାନମନ୍ତ୍ରୀ ଆହୁରି କହିଲେ ଯେ କୌଶଳକୁ ପୁଞ୍ଜି କରି ଦେଶର ସାମର୍ଥ୍ୟ ବଢ଼ିବା ଆବଶ୍ୟକ ଏବଂ ଏହାକୁ ସୁଯୋଗରେ ପରିଣତ କରିବା ଉଚିତ । ଦେଶରେ ସ୍ୱାସ୍ଥ୍ୟସେବା କ୍ଷେତ୍ରର ଉଦାହରଣ ଦେଇ ପ୍ରଧାନମନ୍ତ୍ରୀ କହିଲେ ଯେ ଭାରତୀୟ କୁଶଳୀ ମାନବସମ୍ବଳ ବିଶ୍ୱ ଚାହିଦାକୁ ପୂରଣ କରିବା ଦିଗରେ ଅନେକାଂଶରେ ସକ୍ଷମ ହୋଇପାରିଛନ୍ତି । ଏହି ସାମର୍ଥ୍ୟକୁ ମ୍ୟାପିଂ କରିବା ଆବଶ୍ୟକ ଓ ଭାରତୀୟ ମାନଙ୍କୁ କିଭଳି ଅନ୍ୟ ଦେଶରେ ପହଞ୍ଚାଯାଇପାରିବ ସେ ଦିଗରେ ପ୍ରୟାସ କରାଯିବା ଉଚିତ । ସେହିଭଳି ସେ କହିଥିଲେ ଯେ ଭାରତୀୟ ଯୁବଶକ୍ତିଙ୍କର ଦୀର୍ଘ ଦିନର ନୌସାମର୍ଥ୍ୟ ପରମ୍ପରା ରହିଛି । ସେମାନେ ଅତି ଅଭିଜ୍ଞ ନାବିକଭାବେ ଦରିଆପାରି ବ୍ୟବସାୟ ବାଣିଜ୍ୟ କରିଆସିଛନ୍ତି । ଏହି କ୍ଷେତ୍ରରେ ଥିବା ଚାହିଦାକୁ ମଧ୍ୟ ଉତ୍ତମ ରୂପେ ଚିହ୍ନଟ କରାଯିବା ଉଚିତ ।


    ପ୍ରଧାନମନ୍ତ୍ରୀ କହିଲେ ଯେ ବିଶ୍ୱ ଯୁବ ଦକ୍ଷତା ଦିବସ ଯାହାକି ଜୁଲାଇ 15 ତାରିଖ ଦିନ ପ୍ରତିବର୍ଷ ପାଳିତ ହୋଇଥାଏ ଚଳିତ ବର୍ଷ ତାହା ଭର୍ଚୁଆଲ ମୋଡ଼ରେ ପାଳନ କରାଯାଉଛି । ଏହି କାର୍ଯ୍ୟକ୍ରମରେ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଡକ୍ଟର ମହେନ୍ଦ୍ର ନାଥ ପାଣ୍ଡେ , ଦକ୍ଷତା ବିକାଶ ଓ ଉଦ୍ୟମିତା ରାଷ୍ଟ୍ରମନ୍ତ୍ରୀ ଶ୍ରୀ ଆର କେ ସିଂହ , ଲାର୍ସେନ ଏଣ୍ଡ୍ ଟ୍ୟୁବ୍ରୋ ଲିମିଟେଡ଼ର ଗ୍ରୁପ୍ ଅଧ୍ୟକ୍ଷ ଶ୍ରୀ ଏ ଏମ ନାୟକ ପ୍ରମୁଖ ସମ୍ମିଳନୀରେ ଉଦବୋଧନ ଦେଇଥିଲେ । ଏହି ବ୍ୟବସ୍ଥା ସହ ଜଡ଼ିତ ସମସ୍ତ ଅଂଶୀଦାର ଏବଂ ଲକ୍ଷାଧିକ ସଂଖ୍ୟାରେ ପହଞ୍ଚିଥିବା ବ୍ୟାପକ ନେଟୱର୍କ ଟ୍ରେନିମାନେ ମଧ୍ୟ ଡିଜିଟାଲ ମୋଡ଼ରେ ଏଥିରେ ସାମିଲ ହୋଇଥିଲେ ।


    **********


    

    
    (Release ID: 1638858) Visitor Counter : 6
    
    
      Read this release in: English , Urdu , Marathi , Hindi , Bengali , Assamese , Manipuri , Punjabi , Gujarati , Tamil , Telugu , Kannada , Malayalam