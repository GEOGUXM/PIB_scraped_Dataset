      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲେହଠାରେ ଭାରତୀୟ ସେନା ଉଦ୍ଦେଶ୍ୟରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 03 JUL 2020 5:50PM by PIB Bhubaneshwar


    ଭାରତ ମାତା କୀ – ଜୟ


    ଭାରତ ମାତା କୀ – ଜୟ


    ସାଥୀଗଣ , ଆପଣମାନଙ୍କର ଏହି ସାହସ , ଆପଣମାନଙ୍କର ଶୌର୍ଯ୍ୟ ଏବଂ ମା ’ ଭାରତୀର ମାନ - ସମ୍ମାନ ରକ୍ଷା ଲାଗି ଆପଣମାନଙ୍କର ସମର୍ପଣ ଅତୁଳନୀୟ । ଆପଣମାନଙ୍କ ସକ୍ରିୟତା ମଧ୍ୟ ବିଶ୍ୱରେ କାହାଠାରୁ କମ ନୁହେଁ । ଯେଉଁ କଠିନ ପରିସ୍ଥିତିରେ , ଯେଉଁ ଉଚ୍ଚତାରେ ଆପଣମାନେ ମା ’ ଭାରତୀର ଢାଲ ହୋଇ ତା ’ ର ରକ୍ଷା କରୁଛନ୍ତି , ତା ’ ର ସେବା କରୁଛନ୍ତି , ତାହାର ମୁକାବିଲା ସାରା ବିଶ୍ୱରେ ମଧ୍ୟ କେହି କରିପାରିବେ ନାହିଁ ।


    ଆପଣମାନଙ୍କ ସାହସ ସେହି ଉଚ୍ଚତାରୁ ମଧ୍ୟ ଉଚ୍ଚା ଯେଉଁଠି ଆପଣମାନେ ନିୟୋଜିତ ରହିଛନ୍ତି । ଆପଣମାନେ ନିଶ୍ଚିତ ଭାବେ ସେହି ଘାଟୀ ଠାରୁ ମଧ୍ୟ କଠୋର ଯାହାକୁ ଦୈନନ୍ଦିନ ଆପଣମାନେ ନିଜ ପାଦରେ ମାପୁଛନ୍ତି । ଆପଣମାନଙ୍କ ବାହୁ ଆପଣଙ୍କ ଚାରି ପାଖରେ ଥିବା ଚଟାଣ ଭଳି ମଜଭୁତ । ଆପଣମାନଙ୍କ ଇଚ୍ଛାଶକ୍ତି ଆଖପାଖର ପର୍ବତ ଭଳି ଅଟଳ । ଆଜି ଆପଣମାନଙ୍କ ଗହଣକୁ ଆସି ମୁଁ ଏହାକୁ ଅନୁଭବ କରିପାରୁଛି , ସାକ୍ଷାତ ନିଜ ଆଖିରେ ଦେଖିପାରୁଛି ।


    ସାଥୀଗଣ , ଦେଶର ସୁରକ୍ଷା ଦାୟିତ୍ୱ ଆପଣମାନଙ୍କ ହାତରେ , ଆପଣମାନଙ୍କର ଦୃଢ଼ ମନୋବଳରେ ରହିଥିବାରୁ ଏକ ଅତୁଟ ବିଶ୍ୱାସ ରହିଛି । କେବଳ ମୋର ନୁହେଁ , ସାରା ଦେଶର ଅତୁଟ ବିଶ୍ୱାସ ରହିଛି ଏବଂ ଦେଶ ନିଶ୍ଚିତରେ ମଧ୍ୟ ଅଛି । ଆପଣ ଯେତେବେଳେ ସୀମାରେ ଦୃଢ଼ ଭାବେ ଛିଡ଼ା ହୋଇଛନ୍ତି ତ ’ ଏହି କଥା ପ୍ରତ୍ୟେକ ଦେଶବାସୀଙ୍କୁ ଦେଶ ପାଇଁ ଦିନରାତି କାମ କରିବା ଲାଗି ଅନୁପ୍ରାଣିତ କରୁଛି । ଆତ୍ମନିର୍ଭର ଭାରତର ସଂକଳ୍ପ ଆପଣମାନଙ୍କ କାରଣରୁ , ଆପଣମାନଙ୍କର ତ୍ୟାଗ , ବଳିଦାନ , ପୁରୁଷାର୍ଥ କାରଣରୁ ଆହୁରି ମଜଭୁତ ହେଉଛି । ଆହୁରି ଏବେ ଆପଣମାନେ ଏବଂ ଆପଣଙ୍କ ସାଥୀମାନେ ଯେଉଁ ବୀରତ୍ୱ ପ୍ରଦର୍ଶନ କଲେ , ସେଥିରେ ସାରା ବିଶ୍ୱକୁ ଏହି ବାର୍ତ୍ତା ଗଲା ଯେ ଭାରତର ଶକ୍ତି କ ’ ଣ ।


    ଏବେ ମୋ ଆଗରେ ମହିଳା ସେନାନୀମାନଙ୍କୁ ମୁଁ ଦେଖିପାରୁଛି । ଯୁଦ୍ଧ କ୍ଷେତ୍ରରେ , ସୀମାରେ ଏହି ଦୃଶ୍ୟ ନିଜ ଭିତରେ ଏକ ପ୍ରେରଣା ଦେଇଥାଏ ।


    ସାଥୀଗଣ , ରାଷ୍ଟ୍ରକବି ରାମଧାରୀ ସିଂହ ଦିନକର ଜୀ ଲେଖିଛନ୍ତି -


    जिनके सिंहनाद से सहमी। धरती रही अभी तक डोल।।


    ( ଯେଉଁମାନଙ୍କର ସିଂହନାଦରେ କମ୍ପିତ ପୃଥବୀ ଏବେସୁଦ୍ଧା ଦୋହଲୁଛି । )


    कलम , आज उनकी जय बोल। कलम आज उनकी जय बोल।।


    ( କଲମ , ଆଜି ସେମାନଙ୍କର ଜୟଗାନ କର । କଲମ ଆଜି ସେମାନଙ୍କର ଜୟଗାନ କର । )


    ତେଣୁ ମୁଁ , ଆଜି ନିଜ ବାଣୀ ଦ୍ୱାରା ଆପଣମାନଙ୍କର ଜୟଗାନ କରୁଛି , ଆପଣମାନଙ୍କୁ ଅଭିନନ୍ଦନ କରୁଛି । ମୁଁ ଗଲୱାନ ଘାଟିରେ ଶହୀଦ ହୋଇଥିବା ଆମର ବୀର ଯବାନମାନଙ୍କୁ ପୁଣିଥରେ ଶ୍ରଦ୍ଧାଞ୍ଜଳି ଅର୍ପଣ କରୁଛି । ଏମାନଙ୍କ ମଧ୍ୟରେ ପୂର୍ବରୁ , ପଶ୍ଚିମରୁ , ଉତ୍ତରରୁ , ଦକ୍ଷିଣରୁ , ଦେଶର ପ୍ରତ୍ୟେକ କୋଣରୁ ବୀରମାନେ ନିଜର ଶୌର୍ଯ୍ୟ ଦେଖାଇଛନ୍ତି । ସେମାନଙ୍କର ପରାକ୍ରମ , ସେମାନଙ୍କର ସିଂହନାଦରେ ଧରଣୀ ଆଜି ମଧ୍ୟ ସେମାନଙ୍କର ଜୟଗାନ କରୁଛି । ଆଜି ପ୍ରତ୍ୟେକ ଦେଶବାସୀଙ୍କ ମସ୍ତକ ଆପଣମାନଙ୍କ ସମ୍ମୁଖରେ , ନିଜ ଦେଶର ବୀର ସୈନିକମାନଙ୍କ ସମ୍ମୁଖରେ ଆଦରପୂର୍ବକ ନତମସ୍ତକ ହୋଇ ପ୍ରଣାମ କରୁଛି । ଆଜି ପ୍ରତ୍ୟେକ ଭାରତୀୟଙ୍କ ଛାତି ଆପଣମାନଙ୍କର ବୀରତ୍ୱ ଏବଂ ପରାକ୍ରମରେ ଫୁଲି ଉଠିଛି ।


    ସାଥୀଗଣ , ସିନ୍ଧୁର ଆଶୀର୍ବାଦ ବଳରେ ଏ ମାଟି ପୂଣ୍ୟବନ୍ତ ହୋଇ ଉଠିଛି । ବୀର ସୁପୁତ୍ରମାନଙ୍କର ଶୌର୍ଯ୍ୟ ଓ ପରାକ୍ରମର ଗାଥାକୁ ଏ ପୃଥିବୀ ନିଜ ଭିତରେ ସମାହିତ କରି ରଖିଛି । ଲେହ - ଲଦାଖ ଠାରୁ ଆରମ୍ଭ କରି ଗଲୱାନ ଘାଟୀର ଶୀତଳ ଜଳଧାରା ପର୍ଯ୍ୟନ୍ତ , ପ୍ରତ୍ୟେକ ଶିଖର , ପ୍ରତ୍ୟେକ ପାହାଡ଼ , ପ୍ରତ୍ୟେକଟି ବିନ୍ଦୁମାତ୍ର , ପ୍ରତ୍ୟେକ ଛୋଟବଡ଼ ପଥର ଭାରତୀୟ ସୈନିକମାନଙ୍କର ପରାକ୍ରମର ପ୍ରମାଣ ଦେଉଛି । 14 କୋରର ସାହସିକତାର କାହାଣୀ ଆଜି ଚତୁର୍ଦ୍ଦିଗରେ ଗୁଞ୍ଜରିତ ହେଉଛି । ବିଶ୍ୱ ଆପଣଙ୍କ ଅଦମ୍ୟ ସାହସକୁ ଦେଖିଛି , ଜାଣିଛି । ଆପଣମାନଙ୍କ ଶୌର୍ଯ୍ୟର ଗାଥା ପ୍ରତ୍ୟେକ ଘରେ ଗୁଞ୍ଜରିତ ହେଉଛି ଏବଂ ଭାରତମାତାର ଶତ୍ରୁମାନେ ଆପଣଙ୍କ ଫାୟାରକୁ ମଧ୍ୟ ଦେଖିଛନ୍ତି ଆପଣମାନଙ୍କୁ ଫୁଏଲକୁ ମଧ୍ୟ ଦେଖିଛନ୍ତି ।


    ସାଥୀଗଣ , ଲଦାଖର ଏ ସମ୍ପୂର୍ଣ୍ଣ ଭାଗ , ଏହା ଭାରତର ମସ୍ତକ , 130 କୋଟି ଭାରତୀୟଙ୍କ ମାନ - ସମ୍ମାନର ପ୍ରତୀକ । ଏ ଭୂମି ଭାରତ ଲାଗି ସର୍ବସ୍ୱ ତ୍ୟାଗ କରିବା ଲାଗି ସବୁବେଳେ ପ୍ରସ୍ତୁତ ରହୁଥିବା ରାଷ୍ଟ୍ରଭକ୍ତଙ୍କର ମାଟି । ଏ ମାଟି କୁଶାକବକୁଲା ରିନପୋଁଚ୍ଛେଙ୍କ ଭଳି ମହାନ ରାଷ୍ଟ୍ରଭକ୍ତ ଦେଶକୁ ଦେଇଛି । ରିନପୋଁଚ୍ଛେଙ୍କ ଯୋଗୁ ହିଁ ଶତ୍ରୁର ହୀନ ଉଦ୍ଦେଶ୍ୟକୁ ସ୍ଥାନୀୟ ଲୋକମାନେ ଜାଣିପାରି ସତର୍କ ହୋଇଥିଲେ । ରିନପୋଁଚ୍ଛେଙ୍କ ନେତୃତ୍ୱରେ ଏଠାରେ ବିଚ୍ଛିନ୍ନତା ସୃଷ୍ଟି ଲାଗି କରାଯାଉଥିବା ପ୍ରତ୍ୟେକ ଷଡ଼ଯନ୍ତ୍ରକୁ ଲଦାଖର ରାଷ୍ଟ୍ରଭକ୍ତ ଜନତା ପଣ୍ଡ କରିଦେଇଛନ୍ତି । ତାଙ୍କର ପ୍ରେରଣାଦାୟୀ ପ୍ରୟାସର ପରିଣାମସ୍ୱରୂପ ଦେଶକୁ , ଭାରତୀୟ ସେନାକୁ ଲଦାଖ ସ୍କାଉଟ ନାମରେ ପଦାତିକ ରେଜିମେଣ୍ଟ ଗଠନ କରିବାର ପ୍ରେରଣା ମିଳିଛି । ଆଜି ଲଦାଖର ଲୋକମାନେ ପ୍ରତ୍ୟେକ ସ୍ତରରେ - ତାହା ସେନା ହେଉ ଅବା ସାଧାରଣ ନାଗରିକମାନଙ୍କର କର୍ତ୍ତବ୍ୟ , ରାଷ୍ଟ୍ରକୁ ସଶକ୍ତ କରିବା ଲାଗି ଅଦ୍ଭୂତ ଯୋଗଦାନ ଦେଉଛନ୍ତି ।


    ସାଥୀଗଣ , ଆମର ଏଠାରେ କୁହାଯାଇଛି -


    ଖଡଗେନ ଆକ୍ରମ୍ୟ ବନ୍ଦିତା ଆକ୍ରମଣଃ ପୁଣିୟା , ବୀର ଭୋଗ୍ୟ ବସୁନ୍ଧରା


    ଅର୍ଥାତ ବୀର ନିଜ ଶସ୍ତ୍ରର ଶକ୍ତି ବଳରେ ହିଁ ଧରଣୀର , ମାତୃଭୂମିର ରକ୍ଷା କରିଥାନ୍ତି । ଏ ମାଟି ବୀର - ଭୋଗ୍ୟା , ବୀରମାନଙ୍କ ପାଇଁ । ଏହାର ରକ୍ଷା - ସୁରକ୍ଷାକୁ ଆମର ସମର୍ଥନ ଏବଂ ସାମର୍ଥ୍ୟ ରହିଛି , ଆମର ସଂକଳ୍ପ ହିମାଳୟ ଠାରୁ ମଧ୍ୟ ଉଚ୍ଚ । ଏ ସାମର୍ଥ୍ୟ ଏବଂ ଏହି ସଂକଳ୍ପ , ବର୍ତ୍ତମାନ ସମୟରେ ଆପଣମାନଙ୍କର ଆଖିରେ ମୁଁ ଦେଖିପାରିୁଛି । ଆପଣମାନଙ୍କର ମୁଖମଣ୍ଡଳରେ ଏହା ସ୍ପଷ୍ଟ ଭାବେ ଦେଖାଯାଉଛି । ଆପଣ ସେହି ମାଟିର ବୀର ଅଟନ୍ତି ଯେଉଁ ମାଟି ହଜାର ହଜାର ବର୍ଷ ଧରି ଅନେକ ଆକ୍ରମଣକାରୀଙ୍କ ଆକ୍ରମଣ , ଅତ୍ୟାଚାରର ମୁହଁତୋଡ଼ ଜବାବ ଦେଇଛି । ଆମେ ଓ ଏହା ଆମର ପରିଚୟ ଯେ , ଆମେମାନେ ସେହି ଲୋକ ଯେଉଁମାନେ ବଂଶୀଧାରୀ ଶ୍ରୀକୃଷ୍ଣଙ୍କୁ ପୂଜା କରିଥାଉ । ଆମେମାନେ ମଧ୍ୟ ସେହି ଲୋକ ଯେଉଁମାନେ ସୁଦର୍ଶନ ଚକ୍ରଧାରୀ କୃଷ୍ଣଙ୍କୁ ମଧ୍ୟ ଆଦର୍ଶ ରୂପେ ଗ୍ରହଣ କରି ଚାଲିଛୁ । ଏହି ପ୍ରେରଣା ବଳରେ ଏବଂ ଆକ୍ରମଣ ପରେ ଭାରତ ଆହୁରି ସଶକ୍ତ ହୋଇ ଉଭା ହୋଇଛି ।


    ସାଥୀଗଣ , ରାଷ୍ଟ୍ରର , ବିଶ୍ୱର , ମାନବତାର ପ୍ରଗତି ଲାଗି ଶାନ୍ତି ଓ ମିତ୍ରତାକୁ ସମସ୍ତେ ସ୍ୱୀକାର କରିବା ଆବଶ୍ୟକ , ସମସ୍ତେ ଏହାକୁ ମାନିବା ଜରୁରି । କିନ୍ତୁ ଆମେ ଏହା ମଧ୍ୟ ଜାଣିଛୁ ଯେ ନିର୍ବଳମାନେ କେବେହେଲେ ଶାନ୍ତି ଆଣିପାରିବେ ନାହିଁ । ଦୁର୍ବଳମାନେ ଶାନ୍ତି ପାଇଁ ପ୍ରୟାସ କରିପାରିବେ ନାହିଁ । ବୀରତ୍ୱ ହିଁ ଶାନ୍ତି ପୂର୍ବର ସର୍ତ୍ତ ହୋଇଥାଏ । ଭାରତ ଆଜି ଜଳ , ସ୍ଥଳ , ଆକାଶ ଓ ମହାକାଶ ପର୍ଯ୍ୟନ୍ତ ଯଦି ନିଜର ଶକ୍ତି ବଢ଼ାଉଛି ତ ’ ଏହା ପଛରେ ମାନବ କଲ୍ୟାଣର ଲକ୍ଷ୍ୟ ରହିଛି । ଭାରତ ଆଜି ଆଧୁନିକ ଅସ୍ତ୍ର - ଶସ୍ତ୍ର ନିର୍ମାଣ କରୁଛି । ବିଶ୍ୱର ଆଧୁନିକରୁ ଆଧୁନିକ ଜ୍ଞାନକୌଶଳ ଭାରତୀୟ ସେନା ପାଇଁ ଅଣାଯାଉଛି ତ ’ ଏହା ପଛରେ ଏହି ଭାବନା ହିଁ ରହିଛି । ଭାରତ ଯଦି ଆଧୁନିକ ଭିତ୍ତିଭୂମିର ନିର୍ମାଣ ଦ୍ରୁତ ଗତିରେ କରୁଛି ତ ’ ଏହା ପଛରେ ମଧ୍ୟ ଏହି ବାର୍ତ୍ତା ରହିଛି ।


    ବିଶ୍ୱଯୁଦ୍ଧ କଥା ଯଦି ଆମେ ସ୍ମରଣ କରିବା , ବିଶ୍ୱଯୁଦ୍ଧ ହେଉ କିମ୍ବା ପୁଣି ଶାନ୍ତି ପ୍ରସଙ୍ଗ - ଆବଶ୍ୟକତା ସମୟରେ ସବୁବେଳେ ସାରା ବିଶ୍ୱ ଆମ ବୀରମାନଙ୍କର ପରାକ୍ରମକୁ ମଧ୍ୟ ଦେଖିଛି ଓ ବିଶ୍ୱ ଶାନ୍ତି ନିମନ୍ତେ ସେମାନଙ୍କର ପ୍ରୟାସକୁ ମଧ୍ୟ ଅନୁଭବ କରିଛି । ଆମେ ସବୁବେଳେ ମାନବତାର , ମାନବ ଜାତିର ରକ୍ଷା ଓ ସୁରକ୍ଷା ପାଇଁ କାମ କରିଛୁ , ପ୍ରାଣବଳି ଦେଇଛୁ । ଆପଣମାନେ ସମସ୍ତେ ଭାରତର ଏହି ଲକ୍ଷ୍ୟକୁ , ଭାରତର ଏହି ପରମ୍ପରାକୁ , ଭାରତର ଏହି ମହିମହାନ ସଂସ୍କୃତିକୁ ପ୍ରତିଷ୍ଠିତ କରିବାରେ ଅଗ୍ରଣୀ ନେତୃତ୍ୱ ନେଇଛନ୍ତି ।


    ସାଥୀଗଣ , ମହାନ ସନ୍ଥ ତିରୁବଲ୍ଲୁଭର ଜୀ ଶତାଧିକ ବର୍ଷ ପୂର୍ବରୁ କହିଥିଲେ -


    ମହରା ମାଣମାଣ୍ଡ


    ବଡ଼ୀ ଚେଲା କୁଟୁମ ୟେ ନା ନାନଗେ


    ୟେ ମମ ପଢ଼ାଇ କହା


    ଅର୍ଥାତ ଶୌର୍ଯ୍ୟ , ସମ୍ମାନ , ମର୍ଯ୍ୟାଦାପୂର୍ଣ୍ଣ ବ୍ୟବହାରର ପରମ୍ପରା ଓ ବିଶ୍ୱସନୀୟତା , ଏ ଚାରିଟି ଗୁଣ କୌଣସି ଦେଶର ସେନାର ପ୍ରତିବିମ୍ବ ହୋଇଥାଏ । ଭାରତୀୟ ସେନା ସବୁବେଳେ ଏହି ମାର୍ଗରେ ଚାଲିଛି ।


    ସାଥୀଗଣ , ବିସ୍ତାରବାଦର ଯୁଗ ସମାପ୍ତ ହୋଇସାରିଛି , ଏ ଯୁଗ ବିକାଶବାଦର । ଦ୍ରୁତଗତିରେ ବଦଳୁଥିବା ସମୟରେ ବିକାଶବାଦର ହିଁ ପ୍ରାସଙ୍ଗିକତା ରହିଛି । ବିକାଶବାଦ ଲାଗି ହିଁ ସୁଯୋଗ ରହିଛି ଏବଂ ବିକାଶବାଦ ହିଁ ଭବିଷ୍ୟତର ଆଧାର । ବିଗତ ଶତାବ୍ଦୀରେ ବିସ୍ତାରବାଦ କାରଣରୁ ହିଁ ମାନବ ଜାତିର ଅଶେଷ କ୍ଷତି ଘଟିଥିଲା , ମାନବତାର ବିନାଶ ଲାଗି ପ୍ରୟାସ ହୋଇଥିଲା । ବିସ୍ତାରବାଦର ଜିଦ୍ ଯେତେବେଳେ ଯାହା ଉପରେ ସବାର ହୋଇଛି , ସେ ସବୁବେଳେ ବିଶ୍ୱ ଶାନ୍ତି ପାଇଁ ବିପଦ ସୃଷ୍ଟି କରିଛି ।


    ଆହୁରି ସାଥୀଗଣ , ଏହା ଭୁଲନ୍ତୁ ନାହିଁ , ଇତିହାସ ସାକ୍ଷୀ ରହିଛି ଯେ ଏପରି ଶକ୍ତି ନଷ୍ଟ ହୋଇଯାଇଛି କିମ୍ବା ପଛକୁ ଫେରିବା ଲାଗି ବାଧ୍ୟ ହୋଇଛି । ବିଶ୍ୱର ସବୁବେଳେ ଏହି ଅନୁଭବ ରହିଛି ଏବଂ ଏହି ଅନୁଭବର ଆଧାରରେ ହିଁ ଏବେ ଏଥର ସାରା ବିଶ୍ୱ ବିସ୍ତାରବାଦ ବିରୋଧରେ ଏକଜୁଟ ହୋଇଛି । ଆଜି ବିଶ୍ୱ ବିକାଶବାଦ ପ୍ରତି ସମର୍ପିତ ଏବଂ ବିକାଶର ଖୋଲା ପ୍ରତିଦ୍ୱନ୍ଦ୍ୱିତାକୁ ସ୍ୱାଗତ କରୁଛି ।


    ସାଥୀଗଣ , ଯେତେବେଳେ ରାଷ୍ଟ୍ର ସୁରକ୍ଷା ସହ ଜଡ଼ିତ କୌଣସି ନିଷ୍ପତ୍ତି ବିଷୟରେ ଚିନ୍ତା କରୁଛି ମୁଁ ସର୍ବପ୍ରଥମେ ଦୁଇ ମାତାଙ୍କ ବିଷୟରେ ସ୍ମରଣ କରୁଛି - ପ୍ରଥମ ଆମ ସମସ୍ତଙ୍କର ଭାରତମାତା , ଏବଂ ଦ୍ୱିତୀୟରେ ସେ ସମସ୍ତ ବୀରମାତା ଯେଉଁମାନେ ଆପଣମାନଙ୍କ ଭଳି ପରାକ୍ରମୀ ଯୋଦ୍ଧାଙ୍କୁ ଜନ୍ମ ଦେଇଛନ୍ତି , ମୁଁ ସେହି ଦୁଇ ମାତାଙ୍କୁ ସ୍ମରଣ କରିଥାଏ । ମୋର ନିଷ୍ପତ୍ତିର ଏହା ହିଁ ଆଧାର । ଏହି ମାର୍ଗରେ ଚାଲି ଆପଣମାନଙ୍କର ସମ୍ମାନ , ଆପଣମାନଙ୍କ ପରିବାରର ସମ୍ମାନ ଓ ଭାରତ ମାତାର ସୁରକ୍ଷା ଲାଗି ଦେଶ ସର୍ବୋଚ୍ଚ ପ୍ରାଥମିକତା ଦେଇଥାଏ ।


    ସେନା ପାଇଁ ଆଧୁନିକ ଅସ୍ତ୍ରଶସ୍ତ୍ର ହେଉ ଅବା ଆପଣମାନଙ୍କ ଲାଗି ଜରୁରି ସରଞ୍ଜାମ , ଏ ସବୁ ପ୍ରତି ଆମେ ଖୁବ ଅଧିକ ଧ୍ୟାନ ଦେଉଛୁ । ଏବେ ଦେଶରେ ସୀମା ଭିତ୍ତିଭୂମି ଲାଗି ଖର୍ଚ୍ଚ ପାଖାପାଖି ତିନିଗୁଣ କରି ଦିଆଯାଇଛି । ଏହାଫଳରେ ସୀମାବର୍ତ୍ତୀ ଇଲାକାର ବିକାଶ ଏବଂ ସୀମାରେ ସଡ଼କ , ସେତୁ ନିର୍ମାଣର କାମ ମଧ୍ୟ ଖୁବ ଦ୍ରୁତ ଗତିରେ ହୋଇପାରୁଛି । ଏହାର ଏକ ବହୁତ ବଡ଼ ଲାଭ ଏହା ମଧ୍ୟ ହୋଇଛି ଯେ ଏବେ ଆପଣମାନଙ୍କ ନିକଟକୁ ସାମଗ୍ରୀ ଖୁବ କମ ସମୟରେ ପହଞ୍ଚି ପାରୁଛି ।


    ସାଥୀଗଣ , ସେନାରେ ଉତ୍ତମ ସମନ୍ୱୟ ଲାଗି ଦୀର୍ଘ ସମୟ ଧରି ଯାହାର ଆଶା କରାଯାଉଥିଲା - ସେହି ଚିଫ ଅଫ ଡିଫେନ୍ସ ପଦବୀର ଗଠନ କଥା ହେଉ କିମ୍ବା ପୁଣି ଜାତୀୟ ଯୁଦ୍ଧ ସ୍ମାରକୀର ନିର୍ମାଣ ; ୱାନ ରାଙ୍କ ୱାନ ପେନସନର ନିଷ୍ପତ୍ତି ହେଉ କିମ୍ବା ପୁଣି ଆପଣଙ୍କ ପରିବାରର ଯତ୍ନଠାରୁ ଆରମ୍ଭ କରି ଶିକ୍ଷାର ସଠିକ ବ୍ୟବସ୍ଥା ପାଇଁ ଲଗାତାର କାମ , ଦେଶ ଆଜି ପ୍ରତ୍ୟେକ ସ୍ତରରେ ନିଜର ସେନା ଏବଂ ସୈନିକମାନଙ୍କୁ ମଜଭୁତ କରୁଛି ।


    ସାଥୀଗଣ , ଭଗବାନ ଗୌତମ ବୁଦ୍ଧ କହିଛନ୍ତି -


    ସାହସର ସମ୍ପର୍କ ପ୍ରତିବଦ୍ଧତା ସହିତ , ଦୃଢ଼ ବିଶ୍ୱାସ ସହିତ ରହିଛି । ସାହସ ହିଁ କରୁଣା , ସାହସ ହିଁ ଦୟା । ସାହସ ହିଁ ଆମକୁ ନିର୍ଭୀକ ଏବଂ ସ୍ଥିର ହୋଇ ସତ୍ୟ ପକ୍ଷରେ ଛିଡ଼ା ହେବାକୁ ଶିଖାଇଥାଏ । ସାହସ ହିଁ ଆମକୁ ଠିକକୁ ଠିକ କହିବା ଏବଂ କରିବାର ଶକ୍ତି ଦେଇଥାଏ ।


    ସାଥୀଗଣ , ଦେଶର ବୀର ସୁପୁତ୍ରମାନେ ଗଲୱାନ ଘାଟୀରେ ଯେଉଁ ଅଦମ୍ୟ ସାହସର ପ୍ରଦର୍ଶନ କଲେ , ତାହା ପରାକ୍ରମର ପରାକାଷ୍ଠା । ଦେଶ ଆପଣମାନଙ୍କୁ ନେଇ ଗର୍ବିତ । ଆପଣମାନଙ୍କ ସହିତ ଆମର ଆଇଟିବିପି ଯବାନ ହୁଅନ୍ତୁ , ବିଏସଏଫର ସାଥୀମାନେ ହୁଅନ୍ତୁ , ଆମ ବିଆରଓ ଏବଂ ଅନ୍ୟ ସଂଗଠନଗୁଡ଼ିକର ଯବାନ ହୁଅନ୍ତୁ , କଠିନ ପରିସ୍ଥିତିରେ କାମ କରୁଥିବା ଇଞ୍ଜିନିଅର , ଶ୍ରମିକ ହୁଅନ୍ତୁ ; ଆପଣମାନେ ସମସ୍ତେ ଅଦ୍ଭୂତ କାମ କରୁଛନ୍ତି । ଆପଣମାନେ ପ୍ରତ୍ୟେକ କାନ୍ଧ ସହ କାନ୍ଧ ମିଶାଇ ମା ’ ଭାରତୀର ସୁରକ୍ଷା ଲାଗି , ମା ’ ଭାରତୀର ସେବା ଲାଗି ସମର୍ପିତ ।


    ଆଜି ଆପଣମାନଙ୍କର ସମସ୍ତଙ୍କର ପରିଶ୍ରମ କାରଣରୁ ଦେଶ ଅନେକ ବିପତ୍ତି ସହିତ ମିଳିତ ଭାବେ ଏବଂ ସମ୍ପୂର୍ଣ୍ଣ ଦୃଢ଼ତାର ସହିତ ଲଢ଼ୁଅଛି । ଆପଣମାନଙ୍କ ଠାରୁ ପ୍ରେରଣା ନେଇ ଆମେ ମିଳିମିଶି ପ୍ରତ୍ୟେକ ଆହ୍ୱାନ ଉପରେ , କଷ୍ଟରୁ କଷ୍ଟକର ଆହ୍ୱାନ ଉପରେ ବିଜୟ ହାସଲ କରି ଆସିଛୁ , ବିଜୟ ହାସଲ କରିଚାଲିବୁ । ଯେଉଁ ଭାରତ ସମ୍ମୁଖରେ , ଆମେ ସମସ୍ତେ ଯେଉଁ ଭାରତର ସ୍ୱପ୍ନକୁ ନେଇ , ବିଶେଷ କରି ଆପଣମାନେ ସମସ୍ତେ ସୀମାରେ ଯେଭଳି ଭାବେ ଦେଶର ସୁରକ୍ଷା କରୁଛନ୍ତି , ଆମେ ସେହି ସ୍ୱପ୍ନର ଭାରତ ନିର୍ମାଣ କରିବୁ । ଆପଣମାନଙ୍କ ସ୍ୱପ୍ନର ଭାରତ ନିର୍ମାଣ କରିବୁ । 130 କୋଟି ଦେଶବାସୀ ମଧ୍ୟ ପଛରେ ରହିବେ ନାହିଁ , ଆଜି ମୁଁ ଆପଣମାନଙ୍କୁ ଏହି ବିଶ୍ୱାସ ଦେବା ଲାଗି ଆସିଛୁ । ଆମେ ଏକ ସଶକ୍ତ ଓ ଆତ୍ମନିର୍ଭରଶୀଳ ଭାରତ ନିର୍ମାଣ କରିବୁ , ନିର୍ମାଣ କରି ହିଁ ରହିବୁ । ଆହୁରି ଆପଣମାନଙ୍କ ଠାରୁ ପ୍ରେରଣା ଯେତେବେଳେ ମିଳିଥାଏ ତ ’ ଆତ୍ମନିର୍ଭର ଭାରତର ସଂକଳ୍ପ ମଧ୍ୟ ଆହୁରି ଶକ୍ତିଶାଳୀ ହୋଇଯାଇଥାଏ ।


    ମୁଁ ପୁଣିଥରେ ଆପଣମାନଙ୍କୁ ସମସ୍ତଙ୍କୁ ହୃଦୟରୁ ବହୁତ ବହୁତ ଅଭିନନ୍ଦନ ଜଣାଉଛି , ବହୁତ ବହୁତ ଧନ୍ୟବାଦ । ମୋ ସହିତ ସମ୍ପୂର୍ଣ୍ଣ ଶକ୍ତି ଲଗାଇ କୁହନ୍ତୁ -


    ଭାରତ ମାତା କୀ - ଜୟ


    ଭାରତ ମାତା କୀ - ଜୟ


    ବନ୍ଦେ ମାତରମ - ବନ୍ଦେ ମାତରମ - ବନ୍ଦେ ମାତରମ


    ଧନ୍ୟବାଦ ।


    ***********


    

    
    (Release ID: 1636252) Visitor Counter : 14
    
    
      Read this release in: English , Urdu , Hindi , Marathi , Manipuri , Bengali , Punjabi , Gujarati , Tamil , Telugu , Kannada , Malayalam