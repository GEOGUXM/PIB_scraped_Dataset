      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆହତ ସୈନିକଙ୍କ ସହ ଲେହ ହସ୍ପିଟାଲରେ ଭାବ ବିନିମୟ କଲେ ପ୍ରଧାନମନ୍ତ୍ରୀ
      Posted On: 03 JUL 2020 8:23PM by PIB Bhubaneshwar


    ବନ୍ଧୁଗଣ ,


    ମୁଁ ଆଜି ଆପଣମାନଙ୍କୁ ପ୍ରଣାମ ଜଣାଇବାକୁ ଆସିଛି । ଆପଣମାନେ ବୀରତ୍ୱର ସହ ସଂଘର୍ଷ କରିଥିଲେ । ଯେଉଁମାନେ ଶହୀଦ ହୋଇଛନ୍ତି, ସେମାନେ ଆମକୁ ଛାଡି ଚାଲିଯାଇନାହାନ୍ତି । ଆପଣମାନେ ସମସ୍ତେ ମିଶି ଶତ୍ରୁଙ୍କୁ କଡା ଜବାବ ଦେଇଛନ୍ତି । ଆପଣମାନେ ଏବେ ହସ୍ପିଟାଲରେ ଅଛନ୍ତି । ଆପଣମାନଙ୍କ ପାଇଁ ଆଜି 130 କୋଟି ଭାରତୀୟ ଗର୍ବିତ । ଆପଣମାନଙ୍କ ବୀରତ୍ଵ ଏବଂ ଅଦମ୍ୟ ସାହସ ଆଗାମୀ ପିଢି ପାଇଁ ପ୍ରେରଣାଦାୟୀ । ଆପଣମାନେ ଯାହା କରିଛନ୍ତି ଏବଂ ଯେଉଁ ଅଦମ୍ୟ ସାହସ ପ୍ରଦର୍ଶନ କରିଛନ୍ତି ତାହା ଯୁବ ବର୍ଗ ଏବଂ ଦେଶର ଜନସାଧାରଣଙ୍କୁ ଆଗାମୀ ଦିନରେ ପ୍ରେରଣା ଯୋଗାଇ ଦେବ । ବର୍ତ୍ତମାନ ବିଶ୍ଵର ଯେଉଁ ସ୍ଥିତି ରହିଛି , ଏହି ସମୟରେ ବିଶ୍ଵକୁ ଭାରତ ସାମର୍ଥ୍ୟର ବାର୍ତ୍ତା ପ୍ରଦାନ କରିଛି । ଆପଣମାନେ ଯେଉଁଭଳି ଭାବେ ଦୃଢତାର ସହ ଶକ୍ତି ପ୍ରଦର୍ଶନ କରିଛନ୍ତି , ଏହି ବୀର ଯବାନମାନେ କିଏ ବୋଲି ବିଶ୍ଵବାସୀ ଉତ୍ସୁକତାର ସହ ଜାଣିବାକୁ ଚାହୁଁଛନ୍ତି ? ସେମାନେ ଜାଣିବାକୁ ଚାହୁଁଛନ୍ତି ଯେ ଏମାନଙ୍କୁ କି ପ୍ରଶିକ୍ଷଣ ଦିଆଯାଇଛି ? ସେମାନଙ୍କ ତ୍ୟାଗ କେତେ ଉଚ୍ଚ ? ତାଙ୍କ ତ୍ୟାଗ ପାଇଁ ସେମାନେ କେତେ ସଙ୍କଳ୍ପବଦ୍ଧ । ଆଜି ସମଗ୍ର ବିଶ୍ଵ ଭାରତୀୟ ଯବାନଙ୍କ ସାହସ ଓ ବୀରତ୍ଵକୁ ଅବଲୋକନ କରି ବିସ୍ମିତ ହୋଇଛି ।


    ମୁଁ ଆଜି କେବଳ ଆପଣମାନଙ୍କୁ ପ୍ରଣାମ ଜଣାଇବାକୁ ଆସିଛି । ଆପଣମାନଙ୍କୁ ସ୍ପର୍ଶ କରି , ଆପଣମାନଙ୍କୁ ଦେଖି ଏକ ଶକ୍ତି ନେଇ ଯାଉଛି , ଏକ ପ୍ରେରଣା ନେଇ ଯାଉଛି । ଆମ ଭାରତ ଆତ୍ମନିର୍ଭର ହେଉ , ବିଶ୍ଵର କୌଣସି ଶକ୍ତି ସମ୍ମୁଖରେ ପୂର୍ବରୁ ଆମେ କେବେ ମଧ୍ୟ ନତମସ୍ତକ ହୋଇନାହୁଁ , ଏବଂ ଭବିଷ୍ୟତରେ ହେବୁନାହିଁ ମଧ୍ୟ ।


    ଏ କଥା ମୁଁ କେବଳ ଆପଣମାନଙ୍କ ଭଳି ବୀର ପରାକ୍ରମୀ ବନ୍ଧୁମାନଙ୍କ ଯୋଗୁ କହିପାରୁଛି । ମୁଁ ଆପଣମାନଙ୍କୁ ପ୍ରଣାମ କରୁଛି ଏବଂ ସେହି ମା ମାନଙ୍କୁ ପ୍ରଣାମ ଜଣାଉଛି ଯେଉଁମାନେ ଆପଣମାନଙ୍କ ଭଳି ବୀର ଯୋଦ୍ଧାଙ୍କୁ ଜନ୍ମ ଦେଇ ଲାଳନ ପାଳନ କରି ଦେଶ ପାଇଁ ଲଢେଇ କରିବାକୁ ପଠେଇଛନ୍ତି । ସେହି ମା ମାନଙ୍କର ଯେତେ ପ୍ରଶଂସା କଲେ ମଧ୍ୟ କମ ।


    ବନ୍ଧୁଗଣ , ଆପଣମାନେ ଅତି ଶୀଘ୍ର ଆରୋଗ୍ୟ ଲାଭ କରନ୍ତୁ ବୋଲି ମୋର କାମନା । ଆମେ ଶୃଙ୍ଖଳା ଓ ସହଯୋଗ ରକ୍ଷାକରି ମିଳିମିଶି ଆଗକୁ ଅଗ୍ରସର ହେବା ।


    ****************

    
    
    (Release ID: 1636661) Visitor Counter : 10
    
    
      Read this release in: English , Urdu , Hindi , Manipuri , Assamese , Punjabi , Gujarati , Tamil , Telugu , Kannada , Malayalam