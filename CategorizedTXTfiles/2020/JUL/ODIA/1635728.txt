      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      ପ୍ରଧାନମନ୍ତ୍ରୀ ଗରିବ କଲ୍ୟାଣ ଅନ୍ନ ଯୋଜନାରେ ଚଳିତବର୍ଷ ଏପ୍ରିଲରୁ ନଭେମ୍ବର ମଧ୍ୟରେ ହିତାଧିକାରୀଙ୍କୁ ଯେଉଁ ଖାଦ୍ୟଶସ୍ୟ ଓ ଡାଲି ଯୋଗାଇ ଦିଆଯିବ ତାହାର ମୂଲ୍ୟ ପ୍ରାୟ 1,48,938 କୋଟି ଟଙ୍କା
      • ଏଥିରେ କେନ୍ଦ୍ର ସରକାରଙ୍କ ଖାଦ୍ୟ ସବ୍‌ସିଡି, ପରିବହନ ଓ ଡିଲର ଖର୍ଚ୍ଚ ବାବଦରେ 46,061 କୋଟି ଟଙ୍କା ଅନ୍ତର୍ଭୁକ୍ତ

      Posted On: 01 JUL 2020 5:19PM by PIB Bhubaneshwar

    ପ୍ରଧାନମନ୍ତ୍ରୀ ଗରିବ କଲ୍ୟାଣ ଅନ୍ନ ଯୋଜନାର ସଂପ୍ରସାରଣ ଚଳିତବର୍ଷ ନଭେମ୍ବର ଶେଷ ପର୍ଯ୍ୟନ୍ତ ଚାଲୁ ରହିବା ନେଇ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଗତକାଲି ଘୋଷଣା କରିଥିଲେ । ସେ କହିଥିଲେ ଯେ ଜୁନ୍‌ରେ ଶେଷ ହୋଇଥିବା ଏହି ଯୋଜନାର ମିଆଦକୁ ଆଉ 5ମାସ ବଢାଇ ଦିଆଯାଇଛି ଏବଂ ଜୁଲାଇ ମାସରୁ ଏହି ପରିବର୍ଦ୍ଧିତ ବ୍ୟବସ୍ଥା ଲାଗୁ ହେବ । ଏହି 5ମାସ ମଧ୍ୟରେ 80 କୋଟିରୁ ଅଧିକ ଲୋକଙ୍କୁ ମୁଣ୍ଡପିଛା ପ୍ରତି ମାସରେ 5 କେଜି ଗହମ କିମ୍ବା ଚାଉଳ ଓ ଏକ କେଜି ଡାଲି ପରିବାର ପିଛା ଯୋଗାଇ ଦିଆଯିବ ।


    କେନ୍ଦ୍ର ଖାଦ୍ୟ ଓ ସାଧାରଣ ବଣ୍ଟନ ବିଭାଗ ଏ ସଂପର୍କରେ ଏହି ଯୋଜନାରେ ଯୋଗାଇ ଦିଆଯାଉଥିବା ଖାଦ୍ୟଶସ୍ୟର ବ୍ୟୟ ଆକଳନ କରିଛି । ତଦନୁସାରେ ମୁଣ୍ଡପିଛା 5 କେଜି ଗହମ/ଚାଉଳ ଗତ 3ମାସ ମଧ୍ୟରେ (ଏପ୍ରିଲ , ମେ , ଜୁନ୍‌) ଯାହା ଯୋଗାଇ ଦିଆଯାଇଛି , ସେଥିରେ କେବଳ ସବ୍‌ସିଡି ବାବଦରେ ସରକାରଙ୍କର 44 , 131 କୋଟି ଟଙ୍କା ଖର୍ଚ୍ଚ ହୋଇଛି । ଚାଉଳ ବାବଦରେ ମେଟ୍ରିକ ଟନ ପିଛା ମୋଟ ଆର୍ଥିକ ଖର୍ଚ୍ଚ 37 , 267.60 ଟଙ୍କା ଓ ଗହମ ବାବଦରେ 26 , 838.40 ଟଙ୍କା ହିସାବ କରାଯାଇଛି ।


    ଆହୁରି ମଧ୍ୟ ଜାତୀୟ ଖାଦ୍ୟ ସୁରକ୍ଷା ଆଇନରେ ଯେଉଁ ଖାଦ୍ୟଶସ୍ୟ ବିଭିନ୍ନ ରାଜ୍ୟକୁ ପଠାଯାଉଛି ତାହାର ପରିବହନ ଓ ବୋଝେଇ ଖଲାସ ବାବଦ ଖର୍ଚ୍ଚ ଏବଂ ଡିଲର କମିସନ ବାବଦ ବ୍ୟୟକୁ ଉଭୟ କେନ୍ଦ୍ର ଓ ରାଜ୍ୟ ସରକାର ବହନ କରିବା କଥା । ଏଥିପାଇଁ ଖାଦ୍ୟ ନିରାପତ୍ତା ଆଇନରେ ଅନୁପାତ ନିର୍ଦ୍ଧାରିତ ହୋଇଛି । ତେବେ କେନ୍ଦ୍ର ସରକାର ଏହି ଯୋଜନାରେ ବାବଦ ସମସ୍ତ ବ୍ୟୟ ବହନ କରୁଛନ୍ତି । ତେଣୁ ସେଥିପାଇଁ 1 , 930 କୋଟି ଟଙ୍କା କେନ୍ଦ୍ର ସରକାରଙ୍କୁ ପରିବହନ ଓ ଅନ୍ୟାନ୍ୟ ବାବଦରେ ଖର୍ଚ୍ଚ କରିବାକୁ ପଡିବ । ତେଣୁ ଏସବୁକୁ ମିଶାଇ ଖାଦ୍ୟଶସ୍ୟ ସବ୍‌ସିଡି ଏହାର ପରିବହନ , ଡିଲର ଦେୟ ଓ ଅନ୍ୟାନ୍ୟ ଖର୍ଚ୍ଚ ବାବଦରେ କେନ୍ଦ୍ର ସରକାର ମୋଟ 46 , 061 କୋଟି ଟଙ୍କା ଖର୍ଚ୍ଚ କରିବେ । ଏହି ହିସାବରେ ଏପ୍ରିଲରୁ ଜୁନ୍‌ ତଥା ଜୁଲାଇରୁ ନଭେମ୍ବର ମୋଟ 32 ନିୟୁତ ଟନ ଚାଉଳ ଓ ଗହମ ସଂପୃକ୍ତ ହିତାଧିକାରୀଙ୍କୁ ବିନା ମୂଲ୍ୟରେ ଦିଆଯାଉଥିବାରୁ ସେ ବାବଦରେ ସରକାର ପ୍ରାୟ 1 , 22 , 829 କୋଟି ଟଙ୍କା ଖର୍ଚ୍ଚ କରିବେ ।


    ଖାଉଟି ବ୍ୟାପାର ବିଭାଗର ହିସାବ ଅନୁସାରେ ଏପ୍ରିଲ-ଜୁନ୍‌ ମଧ୍ୟରେ ଯୋଗାଇ ଦିଆଯାଇଥିବା ଡାଲି ମୂଲ୍ୟ 5 ହଜାର କୋଟି ଟଙ୍କା ହୋଇଥିବାବେଳେ ଜୁଲାଇରୁ ନଭେମ୍ବର ଶେଷଯାଏଁ ଯେଉଁ ଡାଲି ଦିଆଯିବ ତାହା 6 , 800 କୋଟି ଟଙ୍କା ବୃଦ୍ଧି ପାଇ ମୋଟ 11 , 800 କୋଟି ଟଙ୍କାରେ ପହଞ୍ଚିବ ।


    ଏହା ସହିତ ପ୍ରବାସୀ ଶ୍ରମିକଙ୍କୁ ସରକାର ଦୁଇମାସ ପାଇଁ ଯେଉଁ ଖାଦ୍ୟଶସ୍ୟ ମାଗଣାରେ ଯୋଗାଇ ଦେଇଛନ୍ତି ସେ ବାବଦରେ ମୋଟ 3 , 109.52 କୋଟି ଟଙ୍କା ଖର୍ଚ୍ଚ ହୋଇଥିବା ହିସାବ କରାଯାଇଛି । କେନ୍ଦ୍ରୀୟ ଭଣ୍ଡାରରୁ ଏ ବାବଦ ଉଠାଯାଇଥିବା ଖାଦ୍ୟଶସ୍ୟର ମୂଲ୍ୟ ମାସିକ 1 , 400 କୋଟି ଟଙ୍କା ଥିବାବେଳେ ତାହା ଉପରେ 11 , 200 କୋଟି ଟଙ୍କାର ଖର୍ଚ୍ଚ ମାସିକ ଅତିରିକ୍ତ ପଡୁଛି । ତେଣୁ ଖାଦ୍ୟଶସ୍ୟ ଏବଂ ଡାଲି ବଣ୍ଟନ ବାବଦରେ ମୋଟ ଖର୍ଚ୍ଚ ପରିମାଣ 1 , 48 , 938 କୋଟି ଟଙ୍କା ହିସାବ କରାଯାଇଛି ।


    **********


    

    
    (Release ID: 1635728) Visitor Counter : 10
    
    
      Read this release in: English , Urdu , Marathi , Hindi , Bengali , Manipuri , Punjabi , Tamil