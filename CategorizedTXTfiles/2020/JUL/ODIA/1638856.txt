      ନୀତି ଆୟୋଗ

      ବିଭିନ୍ନ ମନ୍ତ୍ରଣାଳୟ ସହ ଅଟଳ ଅଭିନବ ମିଶନର ଗଠବନ୍ଧନ
      • କୋଭିଡ଼-19 ପରିସ୍ଥିତିରେ ଷ୍ଟାର୍ଟ ଅପମାନଙ୍କୁ ସହାୟତା ଯୋଗାଣ ସକାଶେ ସହଭାଗୀତା
      • କୋଭିଡ଼ ଡେମୋ ଦିବସ ସିରିଜର ଆୟୋଜନ
      Posted On: 14 JUL 2020 6:41PM by PIB Bhubaneshwar


    ବିଶ୍ୱ ଅର୍ଥନୀତି ଉପରେ କୋଭିଡ଼-19 ବୈଶ୍ୱିକ ମହାମାରୀ ପରିସ୍ଥିତି ଏବଂ ତଦ୍‌ ଜନିତ ଆର୍ଥିକ ସଟ୍‌ ଡାଉନ୍‌ କଟକଣା ପ୍ରବଳ ଚାପ ପକାଉଥିବା ବେଳେ ନୀତି ଆୟୋଗ ପକ୍ଷରୁ ଏହାର ଫ୍ଲାଗସିପ୍‌ କାର୍ଯ୍ୟକ୍ରମ ଅଟଳ ଅଭିନବ ମିଶନ୍‌ (ଏଆଇଏମ) ଏବେ ପୂର୍ଣ୍ଣ ମାତ୍ରାରେ ଅଣ୍ଟା ଭିଡ଼ିଛି । ସାରା ଦେଶରେ ଉଦ୍ୟମିତା ମନୋଭାବକୁ ସକ୍ରିୟ ରଖିବା ଉଦ୍ଦେଶ୍ୟରେ ଏହା କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ ସହିତ ହାତ ମିଳାଇଛି । ସେହିସବୁ ମନ୍ତ୍ରଣାଳୟଗୁଡ଼ିକୁ ସହଭାଗୀ କରି କୋଭିଡ଼-19 ପରସ୍ଥିତିରେ ଷ୍ଟାର୍ଟ ଅପ୍‌ମାନଙ୍କ ସକାଶେ ଆବଶ୍ୟକ ସହାୟତା ତଥା ସକଳ ପ୍ରକାର ସମାଧାନ ପନ୍ଥା ଯୋଗାଇ ଦେଉଛି । ଏହାଦ୍ୱାରା ଷ୍ଟାର୍ଟ ଅପଗୁଡିକ କୋଭିଡ଼-19 ପରିସ୍ଥିତି ଯୋଗୁ ସମ୍ମୁଖୀନ ହେଉଥିବା ସମସ୍ୟାକୁ ମୁକାବିଲ କରିବା ନିମନ୍ତେ ସକ୍ଷମ ହୋଇପାରୁଛନ୍ତି ।


    ଏହି ପରିପ୍ରେକ୍ଷୀରେ ଅଟଳ ଅଭିନବ ମିଶନ୍‌ ସମନ୍ୱୟରେ ଆଜି ଅନେକଗୁଡ଼ିଏ କୋଭିଡ଼-19 ଡ଼େମୋ ଦିବସ ସଂପାଦିତ ହୋଇଛି । ଏହି ପ୍ରୟାସ ଜରିଆରେ ଉତ୍ସାହୀ ଷ୍ଟାର୍ଟ ଅପଗୁଡ଼ିକୁ ଚିହ୍ନଟ କରାଯାଇ କୋଭିଡ଼-19 ବିରୁଦ୍ଧରେ ଲଢ଼ିବା ଭଳି ସେମାନଙ୍କ ସାମର୍ଥକୁ ଚିହ୍ନିତ କରାଯାଉଛି । ଦେଶବ୍ୟାପୀ ଚାଲିଥିବା ଏହି କାର୍ଯ୍ୟକ୍ରମ ଜରିଆରେ କୋଭିଡ଼-19 ପରିସ୍ଥିତିର ସମାଧାନ ଉପାୟମାନ ଚିନ୍ତା କରାଯାଉଛି ।


    ଏହି ପ୍ରୟାସ ଅନ୍ୟାନ୍ୟ ସରକାରୀ ସଂସ୍ଥାମାନଙ୍କ ସହଭାଗୀତାରେ ଆରମ୍ଭ କରାଯାଇଥିଲା । ଏଥିରେ ବାୟୋଟେକ୍ନୋଲୋଜି ଇଣ୍ଡଷ୍ଟ୍ରୀ ରିସର୍ଚ୍ଚ ଆସିଷ୍ଟାନ୍ସ କାଉନସିଲ୍‌ (ବିଆଇଆରଏସି) , ଜୈବପ୍ରଯୁକ୍ତି ବିଭାଗ (ଡ଼ିବିଟି) , ବିଜ୍ଞାନ ଓ ପ୍ରଯୁକ୍ତି ବିଭାଗ (ଡ଼ିଏସଟି) , ଷ୍ଟାର୍ଟ ଅପ୍‌ ଇଣ୍ଡିଆ , ଅଗ୍ନି ଏବଂ ଅନ୍ୟାନ୍ୟ ମନ୍ତ୍ରଣାଳୟମାନଙ୍କ ସହ ସାମିଲ ହୋଇଛନ୍ତି । ଭାରତ ସରକାରଙ୍କ ପ୍ରମୁଖ ବୈଜ୍ଞାନିକ ପରାମର୍ଶଦାତା ଡକ୍ଟର ବିଜୟ ରାଘବନ ଏବଂ ନୀତି ଆୟୋଗର ସ୍ୱାସ୍ଥ୍ୟ ସଦସ୍ୟ ଡକ୍ଟର ବିନୋଦ ପଲଙ୍କ ନିର୍ଦ୍ଦେଶ କ୍ରମେ ଏହି ଉପକ୍ରମ ଆରମ୍ଭ କରାଯାଇଛି ।


    ଏହି ଉପକ୍ରମରେ ବିଭିନ୍ନ ବର୍ଗରୁ 1000ରୁ ଉର୍ଦ୍ଧ୍ଵ କୋଭିଡ଼ – 19 ସଂପର୍କୀତ ଷ୍ଟାର୍ଟ ଅପ୍‌ ଆରମ୍ଭ କରାଯାଇଛି । ସେଥିରେ ଉପଶମାତ୍ମକ , ପ୍ରତିଷେଧାତ୍ମକ ଏବଂ ସହାୟତା ପ୍ରଦାନକାରୀ ସମାଧାନ ଉପାୟମାନଙ୍କୁ ଦୁଇ ପର୍ଯ୍ୟାୟରେ ମୂଲ୍ୟାୟନ କରାଯାଇଥିଲା । ସେଥି ମଧ୍ୟରୁ 70ରୁ ଉର୍ଦ୍ଧ୍ଵ ଷ୍ଟାର୍ଟ ଅପ୍‌ଙ୍କୁ ଭର୍ଚୁଆଲ କୋଭିଡ଼ – 19 ଡେମୋ ଡେଜ୍‌ ପାଇଁ ଚୟନ କରାଯାଇଛି । ଏହିସବୁ ଷ୍ଟାର୍ଟ ଅପ୍‌ଗୁଡ଼ିକ ଫଣ୍ଡିଂ ଆକାରରେ ସହାୟତା ଲାଭ କରିବେ ଏବଂ ସେମାନଙ୍କୁ ଉତ୍ପାଦନ ଦକ୍ଷତା ସଂପର୍କୀତ ପ୍ରବେଶର ଅନୁମତି ମିଳିବ । ସେହିଭଳି ଯୋଗାଣ ଚେନ୍‌ ଏବଂ ଲଜିଷ୍ଟିକ୍ସ ତଥା ଉପଯୁକ୍ତ ଭେଣ୍ଡର ଓ ମେଣ୍ଟର ଖୋଜି ପାଇବା ନିମନ୍ତେ ସେମାନଙ୍କୁ ସକଳ ପ୍ରକାର ସହଯୋଗ ଯୋଗାଇ ଦିଆଯିବ ।


    ଚିକିତ୍ସା ଉପକରଣ , ପିପିଇ , ସାନିଟାଇଜେସନ୍‌ , ପ୍ରଯୁକ୍ତି ସମାଧାନ ଇତ୍ୟାଦି ସକାଶେ ମୋଟ ନଅଟି ଡ଼େମୋ ଡ଼େଜ୍‌ ଆୟୋଜିତ ହୋଇଥିଲା ଏବଂ ଏହି କାର୍ଯ୍ୟକ୍ରମର ନେତୃତ୍ୱ ନେଇଥିଲେ ନୀତି ଆୟୋଗର ଅଟଳ ଅଭିନବ ମିଶନର ନିର୍ଦ୍ଦେଶକ ଆର ରମଣନ୍‌ । ଏହି କାର୍ଯ୍ୟକ୍ରମ ସଂପର୍କରେ ତାଙ୍କର ଅନୁଭୂତି ପ୍ରସଙ୍ଗରେ ସୂଚନା ଦେଇ ଶ୍ରୀ ରମଣନ୍‌ କହିଲେ ଯେ ଏଭଳି ମିଳିତ ପ୍ରୟାସ ଭାରତର ସକଳ ପ୍ରକାର କୋଭିଡ଼-19 ସଂପର୍କୀତ ଉତ୍ପାଦ/ ସେବା/ ସମାଧାନ ନିମନ୍ତେ ଅତ୍ୟାବଶ୍ୟକ ସହାୟତା ଯୋଗାଇ ଦେବ । ଏହା ଏଭଳି ଏକ ଷ୍ଟାର୍ଟ ଅପ୍‌ ଇକୋସିଷ୍ଟମର ସଫଳ ପ୍ଲାଟଫର୍ମ ସୃଷ୍ଟି କରିବ ଯାହା ବର୍ତ୍ତମାନର ପରିସ୍ଥିତିକୁ ମୁକାବିଲା କରିବା ପାଇଁ ଏକାନ୍ତ ଜରୁରି ।


    “ ଏଭଳି ସମାଧାନ ପନ୍ଥାର ଉନ୍ନତ ଗୁଣାତ୍ମକ ମାନ ଭାରତୀୟ ଉଦ୍ୟୋଗ ଦୃଶ୍ୟପଟ୍ଟରେ ଅଭିନବତ୍ୱର ପରିଚୟ ପ୍ରଦାନ କରେ ” ବୋଲି ଶ୍ରୀ ରମଣନ୍‌ ଦୃଢ଼ତା ବ୍ୟକ୍ତ କରି କହିଛନ୍ତି ।


    ଜୈବପ୍ରଯୁକ୍ତି ବିଭାଗ ସଚିବ ଡକ୍ଟର ରେଣୁ ସ୍ୱରୂପ ଏହି ଡ଼େମୋ ଦିବସ କାର୍ଯ୍ୟକ୍ରମର ଶେଷ ଅଧିବେଶନରେ ଉଦ୍‌ବୋଧନ ଦେଇ କହିଲେ ଯେ “ ଏହା ସୁନିଶ୍ଚିତ ଯେ ସାମୂହିକ ପ୍ରୟାସ ହିଁ ସର୍ବାଧୁନିକ ଅଭିନବତ୍ୱ ଏବଂ ପ୍ରଯୁକ୍ତିକୁ ଏହି କୋଭିଡ଼-19 ଡ଼େମୋ ଦିବସରେ ପ୍ରଦର୍ଶିତ କରିପାରିଛି ଯାହା କରୋନା ମହାମାରୀକୁ ମୁକାବିଲା କରିବା ଦିଗରେ ବିଶେଷ ଭାବେ ସହାୟକ ହୋଇପାରିବ ।


    ସେହିଭଳି ଏହି କାର୍ଯ୍ୟକ୍ରମରେ ଅଂଶଗ୍ରହଣ କରି ବିଜ୍ଞାନ ଓ ପ୍ରଯୁକ୍ତି ବିଭାଗ ସଚିବ ପ୍ରଫେସର ଆଶୁତୋଷ ଶର୍ମା ଗୁରୁତ୍ୱ ଆରୋପ କରି କହିଲେ ଯେ ଏଥିରେ ସମସ୍ତ ସରକାରୀ ବିଭାଗଙ୍କର ପ୍ରୟାସ ଗତ ଛଅ ବର୍ଷ ଧରି ଜାରି ରହିଛି । ସେଇଥିପାଇଁ ଏଭଳି ଏକ ଅଭିନବତ୍ୱ ଏବଂ ଇନକୁବେସନର ସଶକ୍ତ ବାତାବରଣ ସୃଷ୍ଟି ହୋଇପାରିଛି । ଅଭିନବ ଷ୍ଟାର୍ଟ ଅପମାନଙ୍କ ସହ ସେମାନେ ଘନିଷ୍ଠ ସହଯୋଗୀତାର ସହ କାର୍ଯ୍ୟ କରି ଏଭଳି ଜଟିଳ ସମୟରେ ଦ୍ରୁତମାତ୍ରାରେ ସମାଧାନ ପନ୍ଥାର ବିକାଶ ଓ ମୁତୟନ କରିପାରିଛନ୍ତି ।


    “ ଏଭଳି ଇକୋସିଷ୍ଟମର ସଫଳତା ପ୍ରାୟ 60ରୁ ଉର୍ଦ୍ଧ୍ଵ ଷ୍ଟାର୍ଟ ଅପମାନଙ୍କରେ ପ୍ରଦର୍ଶିତ ହୋଇଛି ଯାହାକି ବର୍ତ୍ତମାନ କୋଭିଡ଼-19 ସଂପର୍କୀତ ବିଭିନ୍ନ ସାମଗ୍ରୀ ଉତ୍ପାଦନ ନିମନ୍ତେ ବେଶ ଦ୍ରୁତ ମାତ୍ରାରେ କାର୍ଯ୍ୟକ୍ଷମ ହୋଇପାରିଛନ୍ତି ଏବଂ ସେମାନଙ୍କୁ ଅଟଳ ଅଭିନବ ମିଶନ ଓ ଜୈବ ପ୍ରଯୁକ୍ତି ବିଭାଗ ପକ୍ଷରୁ ସହଯୋଗ ଯୋଗାଇ ଦିଆଯାଉଛି ” ବୋଲି ସେ ଦୃଢ଼ତା ବ୍ୟକ୍ତ କରିଛନ୍ତି ।


    ଇତ୍ୟବସରେ , ଏଭଳି ଭର୍ଚୁଆଲ୍‌ ଡ଼େମୋ ଡ଼େ ’ ର ପରିଣାମ ସ୍ୱରୂପ , 340ରୁ ଅଧିକ ସଂଯୋଗ ସ୍ଥାପନ କରାଯାଇଛି ଯେଉଁଥିରେ 50ରୁ ଅଧିକ ଷ୍ଟାର୍ଟ ଅପ୍‌ଙ୍କୁ ସାମିଲ କରାଯାଇଛି । ବିଭିନ୍ନ ଷ୍ଟାର୍ଟ ଅପ୍‌ ଏବଂ ଅନ୍ୟାନ୍ୟ ନିବେଶକ ଗୋଷ୍ଠୀ/ ସଂଗଠନମାନଙ୍କ ମଧ୍ୟରେ ଏଥିପାଇଁ ସହଯୋଗ ସ୍ଥାପନ କରାଯାଇଛି ।


    ଏହାତିରିକ୍ତ , ଆୟୋଜକମାନଙ୍କ ପକ୍ଷରୁ ଷ୍ଟାର୍ଟ ଅପମାନଙ୍କୁ ବିଭିନ୍ନ ପ୍ରକାର ସହାୟତା ଯୋଗାଇ ଦିଆଯାଇଛି ଯଦ୍ୱାରା ସେମାନେ ସେମାନଙ୍କର ପିଚ୍‌ରେ ଅନେକ ଜଟିଳ ସଂଯୋଗ କରିପାରିଛନ୍ତି । ସେଥି ମଧ୍ୟରେ ସେମାନଙ୍କୁ ବିଭିନ୍ନ ପ୍ରକାର ସ୍ୱୀକୃତି ହାସଲ ସଂକ୍ରାନ୍ତ ଉପଦେଶିକା , ଟେଷ୍ଟିଂ ଆବଶ୍ୟକତା ଇତ୍ୟାତି ସଂପର୍କରେ ସଚେତନ କରାଯାଇଛି । ଏହାଛଡ଼ା , ବଜାର ପ୍ରବେଶ ସଂକ୍ରାନ୍ତ ପରାମର୍ଶ , କ୍ରେତା ଏବଂ ଜିଇଏମ ଭାବେ ପୋର୍ଟାଲରେ ପଞ୍ଜିକରଣ ସୁବିଧା ଆଦିର ମଧ୍ୟ ବ୍ୟବସ୍ଥା କରାଯାଇଛି ।


    ସରକାରଙ୍କର ଏହି ପ୍ରୟାସକୁ ପ୍ରଶଂସା କରି ଇଣ୍ଡିଆନ୍‌ ଆଞ୍ଜେଲ ନେଟୱାର୍କ , ପଶ୍ଚିମ ଭାରତ , କ୍ଷେତ୍ର ମୁଖ୍ୟ କାଞ୍ଚି ଦୟା କହିଲେ ଯେ “ ଭାରତ ସରକାରଙ୍କର ଏହା ଏକ ମହାନ୍‌ ଉପକ୍ରମ ଯଦ୍ୱାରା ଷ୍ଟାର୍ଟ ଅପମାନେ ସଶକ୍ତ ହୋଇପାରିବେ ଓ ସେମାନେ ଅଭିନବତା ଦିଗରେ ପ୍ରୋତ୍ସାହିତ ହେବେ । ସରକାର ଏଥିପାଇଁ ବିଭିନ୍ନ ବିଭାଗ ଏବଂ ଘରୋଇ ସଂସ୍ଥାମାନଙ୍କୁ କୋଭିଡ଼-19 ବିରୋଧରେ ମିଳିତ ସଂଗ୍ରାମ ନିମନ୍ତେ ଏକଜୁଟ କରିଛନ୍ତି ” ।


    ଏହି କାର୍ଯ୍ୟକ୍ରମରେ ସାମିଲ ହୋଇଥିବା ଏକ ପ୍ରମୁଖ ଷ୍ଟାର୍ଟ ଅପ୍‌ ସଂସ୍ଥା ମ୍ୟାକ୍‌ଗିକ୍ସ ମେକାଟ୍ରୋନିକ୍ସ ପ୍ରାଇଭେଟ ଲିମିଟେଡ଼ ମଧ୍ୟ ସରକାରଙ୍କ ଏହି କାର୍ଯ୍ୟକ୍ରମକୁ ଉଚ୍ଚ ପ୍ରଶଂସା କରିଛନ୍ତି । ଏହି ସଂସ୍ଥା ପକ୍ଷରୁ କୁହାଯାଇଛି ଯେ “ ଡ଼େମୋ ଡ଼େଜ୍‌ ଅନେକ କାରଣରୁ ସହାୟକ ହୋଇପାରିବ । ସେଥିରେ ପ୍ରଗତି ମାର୍ଗ ଉନ୍ମୁକ୍ତ ହେବା ସହିତ ବ୍ୟବସାୟୀକରଣ ଏବଂ ଅଧିକ ନିୟୋଜନ ସକାଶେ ଉପକାରସିଦ୍ଧ ପରାମର୍ଶମାନ ସାମିଲ । ଆମେ ଏହା ମାଧ୍ୟମରେ ଆମର କେତେକ ସମ୍ଭାବ୍ୟ ସହଯୋଗୀଙ୍କୁ ଠାବ କରିପାରିଛୁ ଯାହାକି ଆମକୁ ନିକଟ ଭବିଷ୍ୟତରେ ଆମର ଉପକ୍ରମର ବୃଦ୍ଧିରେ ସହାୟକ ହୋଇପାରିବ । ”


    ଆୟୋଜିତ ସମସ୍ତ ଭର୍ଚୁଆଲ୍ ଡ଼େମୋ ଦିବସ କାର୍ଯ୍ୟକ୍ରମରେ ନୀତି ଅୟୋଗ , ଅଟଳ ଅଭିନବ ମିଶନର କାର୍ଯ୍ୟକ୍ରମ ନିର୍ଦ୍ଦେଶକ , ଇସିତା ଅଗ୍ରୱାଲ , ୟୁଏନଡ଼ିପିର ଇନକ୍ଲୁସିଭ୍‌ ଗ୍ରୋଥ୍‌ ମୁଖ୍ୟ , ଅମିତ କୁମାର , ୟୁଏନଡ଼ିପି ଆସିଲେରେଟର ଲାବ୍‌ , ମ୍ୟାପିଂ ସଲୁସନ ମୁଖ୍ୟ , ରୋଜିତା ସିଂହ , ନାସକମ୍‌ 10 ହଜାର ଷ୍ଟାର୍ଟ ଅପ୍‌ର ନିର୍ଦ୍ଦେଶକ କୃତ୍ତିକା ମୁରୁଗେଶନ୍‌ , ଏଭିପି ଏବଂ ଷ୍ଟାର୍ଟ ଅପ୍‌ ଇଣ୍ଡିଆ , ଇନଭେଷ୍ଟ ଇଣ୍ଡିଆ ମୁଖ୍ୟ , ଆସ୍ଥା ଗ୍ରୋଭର , ଅଗ୍ନି , ଇନଭେଷ୍ଟ ଇଣ୍ଡିଆ ଉପାଧ୍ୟକ୍ଷ , ରାହୁଲ ନାୟାର ଓ ଅନ୍ୟାନ୍ୟ ପ୍ରତିନିଧିମାନେ ଯୋଗ ଦେଇଥିଲେ ।


    **********

    
    
    (Release ID: 1638856) Visitor Counter : 8
    
    
      Read this release in: English , Urdu , Hindi , Manipuri , Punjabi , Tamil , Telugu