      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତୀୟ ଯବାନଙ୍କ ସହ ମତବିନିମୟ କରିବା ଲାଗି ଲଦାଖର ନିମୁ ଗସ୍ତକଲେ ପ୍ରଧାନମନ୍ତ୍ରୀ
      • ଭାରତର ଶତ୍ରୁମାନେ ଭାରତୀୟ ସେନାର ଶୌର୍ଯ୍ୟ ଓ ପରାକ୍ରମ ଦେଖିଛନ୍ତି: ପ୍ରଧାନମନ୍ତ୍ରୀ
      • ଗତ କିଛି ସପ୍ତାହ ମଧ୍ୟରେ ଆମ ସୈନିକ ମାନଙ୍କର ଦୃଷ୍ଟାନ୍ତମୂଳକ ସାହସିକତା ବିଶ୍ୱବାସୀଙ୍କୁ ଆମର ସାହସ ସମ୍ପର୍କରେ ଅବଗତ କରାଇଛି : ପ୍ରଧାନମନ୍ତ୍ରୀ
      • ଶାନ୍ତି ପ୍ରତି ଭାରତର ଅଙ୍ଗୀକାରବଦ୍ଧତାକୁ ଭାରତର ଦୁର୍ବଳତା ଭାବିବା ଉଚିତ ନୁହେଁ : ପ୍ରଧାନମନ୍ତ୍ରୀ
      • ବିସ୍ତାରବାଦର ଯୁଗ ଆଉ ନାହିଁ, ଏବେ ହେଉଛି ବିକାଶର ସମୟ : ପ୍ରଧାନମନ୍ତ୍ରୀ
      • ସୀମାର ଭିତ୍ତିଭୂମିକୁ ସୁଦୃଢ଼ କରିବାରେ ତିନିଗୁଣ ଅଧିକ ଖର୍ଚ୍ଚ କରାଯାଇଛି : ପ୍ରଧାନମନ୍ତ୍ରୀ
      Posted On: 03 JUL 2020 2:59PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଭାରତୀୟ ଯବାନ ମାନଙ୍କ ସହ ମତବିନିମୟ କରିବା ଲାଗି ଲଦାଖର ନିମୁ ଗସ୍ତ କରିଛନ୍ତି । ଜନସ୍କର ପର୍ବତମାଳା ଦ୍ୱାରା ପରିବେଷ୍ଟିତ ନିମୁ ସିନ୍ଧୁ ନଦୀ କୂଳରେ ଅବସ୍ଥିତ । ପ୍ରଧାନମନ୍ତ୍ରୀ ଭାରତୀୟ ସେନାର ଉଚ୍ଚ କର୍ତ୍ତୃପକ୍ଷଙ୍କୁ ଭେଟିବା ପରେ ସ୍ଥଳସେନା , ବାୟୁସେନା ଓ ଆଇଟିବିପିର ଅଧିକାରୀମାନଙ୍କ ସହ ମଧ୍ୟ ଆଲୋଚନା କରିଥିଲେ ।


    ସୈନିକମାନଙ୍କ ଶୌର୍ଯ୍ୟ ପ୍ରତି କୃତଜ୍ଞତା


    ପ୍ରଧାନମନ୍ତ୍ରୀ ସଶସ୍ତ୍ର ସେନାର ସାହସିକତା ପ୍ରତି ଗଭୀର କୃତଜ୍ଞତା ଜଣାଇ ଦେଶ ମାତୃକା ପ୍ରତି ଆମ ସେନାର କର୍ତ୍ତବ୍ୟବୋଧ ଅତୁଳନୀୟ ବୋଲି କହିଛନ୍ତି । ଭାରତବାସୀ ଶାନ୍ତିରେ ଜୀବନଯାପନ କରୁଛନ୍ତି କାରଣ ସେମାନେ ଜାଣନ୍ତି ଆମର ସଶସ୍ତ୍ର ସେନା ଦୃଢ଼ତାର ସହିତ ଦେଶକୁ ରକ୍ଷା କରୁଛନ୍ତି । ପ୍ରଧାନମନ୍ତ୍ରୀ କହିଛନ୍ତି ଯେ , ଗତ କିଛି ସପ୍ତାହ ମଧ୍ୟରେ ଭାରତୀୟ ସେନାର ଦୃଷ୍ଟାନ୍ତମୂଳକ ପଦକ୍ଷେପ ଯୋଗୁ ବିଶ୍ୱବାସୀ ଭାରତର ଶକ୍ତି ସମ୍ପର୍କରେ ଅବଗତ ହୋଇଛନ୍ତି ।


    ଗଲୱାନ ଉପତ୍ୟକାରେ ସୈନିକଙ୍କ ତ୍ୟାଗ କୁ ସ୍ମରଣ କଲେ ପ୍ରଧାନମନ୍ତ୍ରୀ


    ଗଲୱାନ ଘାଟିରେ ଦେଶ ମାତୃକାର ରକ୍ଷା ପାଇଁ ପ୍ରାଣ ବିସର୍ଜନ କରିଥିବା ଭାରତମାତାର ସମସ୍ତ ସୁପୁତ୍ରମାନଙ୍କୁ ପ୍ରଧାନମନ୍ତ୍ରୀ ସ୍ମରଣ କରିଛନ୍ତି । ଯେଉଁମାନେ ଦେଶସେବା କରି ସହିଦ ହୋଇଛନ୍ତି ସେମାନେ ସମଗ୍ର ଦେଶର ସୁପୁତ୍ର ଓ ସାହସିକତାର ପ୍ରତୀକ । ସେ ଆହୁରି କହିଛନ୍ତି ଯେ , ଲେହ, ଲଦାଖ ହେଉ ବା କାରଗିଲ , ସିଆଚୀନ ହିମବାହ , ଉତୁଙ୍ଗ ପର୍ବତମାଳା ବା ବରଫ ଭଳି ପାଣିର ସ୍ରୋତ ସବୁଠାରେ ଭାରତୀୟ ସେନା ନିଜ ଶୌର୍ଯ୍ୟର ସ୍ୱାକ୍ଷର ଛାଡିଯାଇଛନ୍ତି । ଭାରତର ଶତ୍ରୁମାନେ ଆମ ଯବାନମାନଙ୍କ ପରାକ୍ରମ ଦେଖି ସାରିଛନ୍ତି ବୋଲି ପ୍ରଧାନମନ୍ତ୍ରୀ କହିଥିଲେ । ପ୍ରଧାନମନ୍ତ୍ରୀ ଦୁଇ ଜଣ ମାଆଙ୍କ ପ୍ରତି ତାଙ୍କର ଶ୍ରଦ୍ଧାଞ୍ଜଳି ଜ୍ଞାପନ କରିଥିଲେ । ପ୍ରଥମେ ହେଲେ ଭାରତମାତା ଓ ଦ୍ୱିତୀୟରେ ଅସାଧାରଣ ବୀରତ୍ୱ ପ୍ରଦର୍ଶନ କରି ଦେଶ ରକ୍ଷା ପାଇଁ ସହିଦ ହୋଇଥିବା ସାହସୀ ସୈନିକମାନଙ୍କ ମାତୃବୃନ୍ଦ ।


    ଶାନ୍ତି ପ୍ରତି ଆମର ଅଙ୍ଗୀକାରବଦ୍ଧତା , ଆମର ଦୁର୍ବଳତା ନୁହେଁ


    ପ୍ରଧାନମନ୍ତ୍ରୀ କହିଛନ୍ତି ଯେ , କାଳ କାଳ ଧରି ଶାନ୍ତି , ବନ୍ଧୁତ୍ୱ ଓ ସାହସିକତା ଭାରତୀୟ ସଂସ୍କୃତିର ଅଭିନ୍ନ ଅଂଶ ଭାବେ ରହି ଆସିଛି । ଦେଶର ପ୍ରଗତି ଓ ଶାନ୍ତିର ରାସ୍ତାରେ ଯେଉଁମାନେ ଅନ୍ତରାୟ ସୃଷ୍ଟି କରିଛନ୍ତି , ସେମାନଙ୍କୁ ଭାରତ ଦୃଢ଼ ଜବାବ ଦେଇଛି । ସେ କହିଛନ୍ତି ଭାରତ ଶାନ୍ତି ଓ ବନ୍ଧୁତ୍ୱ ପାଇଁ ଅଙ୍ଗୀକାରବଦ୍ଧ ହେଲେ ଏହା ଆମର ଦୁର୍ବଳତା ନୁହେଁ । ଜଳ , ଆକାଶ ଓ ମହାକାଶରେ ଆମ ସେନାର ଶକ୍ତି ଯୋଗୁ ଆଜି ଭାରତ ଦିନକୁ ଦିନ ଶକ୍ତିଶାଳୀ ହେବାରେ ଲାଗିଛି । ଅସ୍ତ୍ରଶସ୍ତ୍ର ଆଧୁନିକୀକରଣ ଓ ଉନ୍ନତ ଭିତ୍ତିଭୂମି ଯୋଗୁ ଆମର ପ୍ରତିରକ୍ଷା ସାମର୍ଥ୍ୟ ବହୁଗୁଣିତ ହୋଇପାରିଛି । ଦୁଇ ଦୁଇଟି ବିଶ୍ୱ ଯୁଦ୍ଧ ସମେତ ବିଶ୍ୱର ଅନ୍ୟାନ୍ୟ ସାମରିକ ଅଭିଯାନରେ ଆମ ସୈନ୍ୟମାନଙ୍କ ସାହସିକତା ଓ ପରାକ୍ରମର ଇତିହାସ ରହିଛି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ବିକାଶର ଯୁଗ


    ପ୍ରଧାନମନ୍ତ୍ରୀ କହିଛନ୍ତି ଯେ , ବିସ୍ତାରବାଦ ଯୁଗ ଆଉ ନାହିଁ । ବର୍ତ୍ତମାନ ବିକାଶର ଯୁଗ ଚାଲିଛି । ବିସ୍ତାରବାଦୀ ଚିନ୍ତାଧାରା ଅତୀତରେ ପ୍ରବୃତ୍ତ କ୍ଷତି ସାଧନ କରିଛି ବୋଲି ସେ କହିଛନ୍ତି । ସେ ଆହୁରି କହିଛନ୍ତି ଯେ , ଗତ କିଛି ବର୍ଷ ମଧ୍ୟରେ ଆମ ସେନା ପାଇଁ ଅନେକ କଲ୍ୟାଣମୂଳକ କାର୍ଯ୍ୟକ୍ରମ ଗ୍ରହଣ କରାଯାଇଛି ଓ ସେନାକୁ ସୁରକ୍ଷା ଦୃଷ୍ଟିରୁ ସଦାସର୍ବଦା ଜାଗ୍ରତ ରଖାଯାଇଛି । ଅତ୍ୟାଧୁନିକ ଅସ୍ତ୍ରଶସ୍ତ୍ର ଗ୍ରହଣ , ସୀମା ଭିତ୍ତିଭୂମି ବୃଦ୍ଧି , ସୀମା ସଡକ ବିକାଶ ଓ ସମ୍ପ୍ରସାରଣ ଯୋଗୁ ଏହା ସମ୍ଭବ ହୋଇଛି । ସୀମାନ୍ତ ଭିତ୍ତିଭୂମି ସୁଦୃଢ଼ କରିବା ପାଇଁ ପୂର୍ବାପେକ୍ଷା ତିନିଗୁଣ ଅଧିକ ଖର୍ଚ୍ଚ କରାଯାଇଛି । ପ୍ରଧାନମନ୍ତ୍ରୀ ଜାତୀୟ ନିରାପତ୍ତା ଭିତ୍ତିଭୂମିକୁ ସୁଦୃଢ଼ କରିବା ସହ ସଶସ୍ତ୍ର ସେନାର କଲ୍ୟାଣ ଉପରେ ମଧ୍ୟ ଗୁରୁତ୍ୱାରୋପ କରିଛନ୍ତି । ନିକଟରେ ସିଡିଏସ ପଦବୀ ସୃଷ୍ଟି , ଭବ୍ୟ ଜାତୀୟ ଯୁଦ୍ଧ ସ୍ମାରକୀ ନିର୍ମାଣ ଓ ବହୁଦିନ ପରେ ୱାନ ରାଙ୍କ ୱାନ ପେନସନ ଯୋଜନାକୁ କାର୍ଯ୍ୟକାରୀ କରି ସଶସ୍ତ୍ର ସେନା ଏବଂ ସେମାନଙ୍କ ପରିବାରବର୍ଗଙ୍କ ସୁଖ ସାଚ୍ଛନ୍ଦ୍ୟ ପ୍ରତି ଦୃଷ୍ଟି ଦିଆଯାଇଛି ।


    ଲଦାଖର ସଂସ୍କୃତି ପ୍ରତି କୃତଜ୍ଞତା


    ସେନାବାହିନୀ ସହ ମତବିନିମୟ କାଳରେ ପ୍ରଧାନମନ୍ତ୍ରୀ ଲଦାଖର ମହାନ ସଂସ୍କୃତିକୁ ସ୍ମରଣ କରିବା ସହ କୁଶୋକ ବାକୁଲ ରିମପୋଚେଙ୍କ ସାଧୁବାଣୀ ପ୍ରତି କୃତଜ୍ଞତା ଜଣାଇଥିଲେ । ଲଦାଖକୁ ଏକ ତ୍ୟାଗ ଓ ଦେଶଭକ୍ତଙ୍କ ଭୂମି ଭାବେ ବର୍ଣ୍ଣନା କରିଥିଲେ । ଭାରତବାସୀ ଗୌତମ ବୁଦ୍ଧଙ୍କ ବାଣୀଦ୍ୱାରା ଅନୁପ୍ରାଣୀତ ଓ ସେମାନଙ୍କ ସାହସ ଦୃଢ଼ ମନ ଓ ଅନୁକମ୍ପା ସହ ଯୋଡି ହୋଇ ରହିଛି ବୋଲି ପ୍ରଧାନମନ୍ତ୍ରୀ ପ୍ରକାଶ କରିଥିଲେ ।


    ************

    
    
    (Release ID: 1636185) Visitor Counter : 14
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Gujarati , Telugu , Kannada , Malayalam