      நிதி அமைச்சகம்

      பிரதமர் ஏழைகள் நல்வாழ்வுத் தொகுப்பின் கீழ் அறிவிக்கப்பட்ட , கோவிட்-19 தொற்றுக்கு எதிராகப் போராடும் சுகாதாரப் பணியாளர்களுக்கான காப்பீட்டுத் திட்ட அமலாக்கம் குறித்து மத்திய நிதியமைச்சர் ஆய்வு; வாரிசுதாரர்களுக்கு வெகுவிரைவில் பயன் கிட்டும் வகையில் காப்பீட்டுத் தொகை வழங்குவது அவசியம் என வலியுறுத்தல்
      Posted On: 13 JUL 2020 6:54PM by PIB Chennai


    பிரதமர் ஏழைகள் நல்வாழ்வுத் தொகுப்பின் கீழ் அறிவிக்கப்பட்ட , கோவிட் -19 தொற்றுக்கு எதிராகப் போராடும் சுகாதாரப் பணியாளர்களுக்கான காப்பீட்டுத் திட்ட அமலாக்கம் குறித்து மத்திய நிதி மற்றும் பெருவணிக நிறுவன விவகாரத்துறை அமைச்சர் திருமதி நிர்மலா சீதாராமன் இன்று காணொளிக் காட்சி மூலம் நடைபெற்ற கூட்டத்திற்குத் தலைமை வகித்து ஆய்வு மேற்கொண்டார் . நிதிச்சேவைகள் துறை , மத்திய சுகாதாரம் மற்றும் குடும்ப நல அமைச்சகம் , நியூ இந்தியா காப்பீட்டு நிறுவனம் ஆகியவற்றின் மூத்த அதிகாரிகள் இந்தக் கூட்டத்தில் கலந்து கொண்டனர் .


    இத்திட்டத்தின் விவரங்கள் மற்றும் இதுவரையிலான அதன் செயலாக்க நிலவரம் குறித்து வீடியோ காட்சி விளக்கப்படம் மூலம் நியூ இந்தியா காப்பீட்டு நிறுவனத்தின் தலைவர் மற்றும் மேலாண்மை இயக்குநர் விளக்கினார் .


    கேட்பு உரிமை கோரிக்கைகளை விரைந்து அளிக்க , மாநில அரசுகளின் அதிகாரிகளுடன் மேற்கொள்ளப்படும் பொறிமுறை குறித்து மத்திய சுகாதாரம் மற்றும் குடும்பநல அமைச்சகத்தின் அதிகாரிகள் விளக்கினர் . உயிரிழந்தவர்களின் குடும்பங்கள் , வாரிசு சான்றிதழ் வாங்குவது உள்ளிட்டப் பிரச்சினைகள் குறித்து அவர்கள் சுட்டிக்காட்டினர் .


    இதுவரை பெறப்பட்ட 147 தகவல்களில் , கேட்பு உரிமை கோரிக்கை ஆவணங்கள் சமர்ப்பிக்கப்பட்டவை 87 ஆகும் . இதில் 15- க்கு தொகை வழங்கப்பட்டுவிட்டது . 4- க்கு தொக்கைக்கான ஒப்புதல் வழங்கப்பட்டுள்ளது . 13 கோரிக்கைகள் ஆய்வில் உள்ளன . மேலும் , 55 கோரிக்கைகள் தகுதியற்றவை என கண்டறியப்பட்டுள்ளன . இவற்றில் , 35 கோரிக்கைகள் காப்பீட்டு வரம்பிற்குள் வராத காவல்துறையினர் , மருத்துவமனைகளுக்குத் தொடர்பில்லாத நகராட்சிப் பணியாளர்கள் , கல்வி மற்றும் வருவாய்த் துறை சார்ந்தவர்கள் தொடர்பானவை . மேலும் , 20 கோரிக்கைகள் கோவிட் -19 அல்லாத மாரடைப்பு போன்ற காரணங்களால் ஏற்பட்ட உயிரிழப்பு தொடர்பானவையாகும் .


    கூட்டத்தின் போது , வாரிசுதாரர்களுக்கு வெகுவிரைவில் காப்பீட்டுத் தொகையை வழங்க வேண்டியதன் முக்கியத்துவம் குறித்து எடுத்துக்காட்டினார் . அவர்களுக்குப் பயன்கிட்டும் வகையில் காப்பீட்டுத் தொகையை விரைவாக வழங்குவது அவசியம் என அவர் வலியுறுத்தினார் .


    ---------------------------------------------------------


    

    
    (Release ID: 1638400) Visitor Counter : 13
    
    
      Read this release in: English , Urdu , Marathi , Hindi , Manipuri , Assamese , Punjabi , Gujarati , Odia , Telugu