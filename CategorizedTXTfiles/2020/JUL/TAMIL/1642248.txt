      சிறப்பு சேவைகள் மற்றும் கட்டுரைகள்

      கார்கில் வெற்றி தினத்தை ஒட்டி, வீரர்களுக்கு மரியாதை செலுத்தும் வகையில் ஆர்.ஓ.பி. மற்றும் பத்திரிகை தகவல் மையம் சார்பில் இணையவழி பயிலரங்கம்
      போரில் ஆயுதங்களின் பலம் மட்டுமே வெற்றியை நிர்ணயிப்பதில்லை. துணிச்சலான வீரர்களின் தைரியம், தீரம், மன உறுதி ஆகியவை தான் போரின் முடிவை தீர்மானிக்கின்றன : மேஜர் மதன்குமார்

      Posted On: 29 JUL 2020 11:18AM by PIB Chennai

    போரில் ஆயுதங்களின் பலம் மட்டுமே வெற்றியை நிர்ணயிப்பதில்லை. துணிச்சலான வீரர்களின் தைரியம் , தீரம், மன உறுதி ஆகியவை தான் போரின் முடிவைத் தீர்மானிக்கின்றன என்று மேஜர் மதன்குமார் கூறினார். `கார்கில் வெற்றி தினம், வீரர்களுக்கு மரியாதை செலுத்துதல்' என்ற தலைப்பில் மண்டல மக்கள் தொடர்பு அலுவலகம் மற்றும் பத்திரிகை தகவல் மையம் சார்பில் சென்னையில் இன்று நடைபெற்ற இணையவழிப் பயிலரங்கில் பேசிய அவர், இந்திய ராணுவத்தில் நமது துணிச்சலான வீரர்கள் செய்த மேன்மையான தியாகங்களை நினைவுகூர்ந்தார்.


    நிகழ்ச்சியில் பேசிய அவர் , 1999-இல் கார்கில் போரில் துணிச்சல் மற்றும் தலைமைப் பண்புடன் பரம் வீர் சக்ரா விருது பெற்ற கேப்டன் மனோஜ் குமார் பாண்டே தன் இன்னுயிரை தியாகம் செய்தது பற்றி விவரித்தார். கார்கில் பகுதியில் காலுபார் மலையில் ஜுபார் உச்சியில் நடந்த தாக்குதலில் அவர் உயிரை இழந்துவிட்ட நிலையிலும், பாகிஸ்தான் ராணுவத்துக்கு முக்கிய ஆதாரமாக இருந்த வழியைத் துண்டிப்பதை அவர் உறுதி செய்தார். ராணுவத்தில் சேர்ந்தது ஏன் என்பது பற்றி பேட்டி அளித்த கேப்டன் மனோஜ், பரம் வீர் சக்ரா விருது பெற வேண்டும் என்பது தான் தமது லட்சியமாக இருந்தது என்று கூறியுள்ளார். அவருடைய மறைவுக்குப் பிறகு அந்த விருது அவருக்கு வழங்கப்பட்டது என்பது சோகமான விஷயமாக உள்ளது என்று மேஜர் மதன்குமார் கூறினார். கார்கில் எந்த அளவுக்கு மோசமான மலைப்பாங்கான பகுதி என்பதை முன்னதாக அவர் விவரித்தார். கடும் குளிரையும் பொருட்படுத்தாமல், 25 கிலோ அளவுக்கு எடையுள்ள போர்த் தளவாடங்களை வீரர்கள் சுமந்து செல்ல வேண்டும், குறைவான ஆக்சிஜன் மட்டுமே கிடைக்கும் அந்தப் பகுதி எளிதில் உயிர்ப் பலி வாங்கக் கூடிய ஆபத்தைக் கொண்டதாக இருக்கும் என்று அவர் தெரிவித்தார். இந்திய கடற்படையின் பங்களிப்பு பற்றிக் குறிப்பிட்ட மேஜர் மதன், பாகிஸ்தானுக்கான அரபிக் கடல் பாதையைத் துண்டிக்கும் வகையில் மேற்குப் பகுதி படைப் பிரிவுடன் கிழக்கு கடற்படைப் பிரிவும் இணைந்து `ஆபரேசன் தல்வார்' நடவடிக்கை எடுத்ததை நினைவுகூர்ந்தார். தனது மேலாதிக்கத்தை கடற்படையினர் திறமையாக வெளிப்படுத்திய காரணத்தால், கார்கில் போரில் இந்தியாவின் கை மேலோங்கி இருக்க முடிந்தது என்றார் அவர். கார்கில் போரின் போது பாகிஸ்தானுக்கு எதிரான கடற்படைப் பிரிவுகளின் நகர்தலை அட்மிரல் குமார் மேற்பார்வை செய்தார் என்றும் அவர் தெரிவித்தார். இந்திய கடற்படையினர் ஏற்படுத்திய நெருக்கடி காரணமாக, கார்கில் போரில் பாகிஸ்தான் பின்வாங்க வேண்டிய நிர்பந்தம் ஏற்பட்டது என்று மேஜர் மதன் கூறினார்.


    நிகழ்ச்சியில் முக்கிய பேச்சாளர்களில் ஒருவரான , இந்திய ராணுவத்தின் முன்னாள் அதிகாரியான கர்னல் சதா பீட்டர், கார்கில் போரில் தனது அனுபவங்களை நினைவுகூர்ந்தார். அப்போது நடந்த நிகழ்வுகளை விவரித்த அவர், பாதுகாப்பு விதிமுறைகள் பற்றி கவலைப்படாமல், போர்முனைக்குத் தேவையான ராணுவத் தளவாடங்களை கொண்டு செல்லும் ஆபத்தான பணிகளை தாம் மேற்கொண்டதாகக் கூறினார். தாக்குதலுக்குத் தேவைப்படக் கூடிய சுமார் 40 துப்பாக்கிகளுடன், முக்கியமான இடத்தை அடைந்த பிறகு, எதிரிகள் மீது சுமார் ஒரு மணி நேரத்துக்கு தீவிர புகையை செலுத்தி, பெருமளவில் வெடி பொருள்களைக் கொண்டு தாக்குதல் நடத்தப்பட்டது என்று அவர் தெரிவித்தார். அறிமுகம் இல்லாத அந்தப் பகுதியில், ஒவ்வொரு செயல்பாடும் தீவிர திட்டமிடலின் அடிப்படையில் மேற்கொள்ளப்பட்டன. சுமார் 296 ராக்கெட் லாஞ்சர்கள் எதிரிகள் மீது செலுத்தப்பட்டன. அந்த லட்சிய நோக்கு முயற்சியில் 150க்கும் மேற்பட்ட துணிச்சலான வீரர்களை இழந்தோம். ஆனால் எதிரிகளை செயல் இழக்கச் செய்து, மனதளவில் தோல்வி நிலையை ஏற்படுத்தினோம். அதனால் இனி மீள முடியாது என்ற எண்ணம் பாகிஸ்தான் ராணுவத்தினருக்கு ஏற்பட்டு, மன உறுதி குலைந்து போனது. அது இந்திய ராணுவத்துக்கு உதவிகரமாக அமைந்தது. டைகர் மலையைக் கைப்பற்றியதும், நமது படைகள் கார்கிலை இலக்கு வைத்தன. இரவில், கார்கிலில் இருந்து மூன்று லாஞ்சர்களை எடுத்துச் செல்லும்படி எனக்கு உத்தரவு வந்தது. வெடிபொருள் நிரப்பிய நிலையில் இதுபோன்ற லாஞ்சர்களை எங்கள் பயிற்சிக் காலத்தில் ஒரு போதும் எடுத்துச் சென்றது கிடையாது. பாதுகாப்பு கட்டுப்பாடுகள் காரணமாகவும், சோர்வு காரணமாகவும் அப்படி செய்வது கிடையாது. ஆனால் இப்போது நான் அதைச் செய்தாக வேண்டும். நேரம் குறைவாகவே இருக்கிறது. ஓரளவுக்கு பாதுகாப்பு அம்சம் பற்றி கவலைப்பட முடியாது. ஜூன் 28 ஆம் தேதி அதிகாலையில் நான் கார்கில் பாலத்தின் அருகில் சென்றுவிட்டேன். அங்கே 13 ஆயிரம் அடியில் இருந்து ராக்கெட் குண்டை நான் செலுத்த வேண்டும். வெடிபொருள் நிரப்பிய லாஞ்சர்களை எடுத்துச் சென்ற மிகவும் பயங்கரமான இரவாக அது இருந்தது என்று அவர் கூறினார்.


    இந்திய விமானப் படையில் பணியாற்றி ஓய்வுபெற்ற விங் கமாண்டர் கே.ஆர். ஸ்ரீகாந்த் கார்கில் போரில் தனது அனுபவங்களைப் பகிர்ந்து கொண்டார். தரைப்படையினருக்கு ஆதரவாக , வானில் பாதுகாப்பு தரும் வகையில் போர் விமானங்களை அவர் இயக்கியுள்ளார். பாகிஸ்தான் ராணுவத்தினர் பயன்படுத்திய SAM ஏவுகணைகள் 28 ஆயிரம் அடி உயரத்தில் செல்லக் கூடியவை. எனவே நாங்கள் 30 ஆயிரம் அடி உயரத்தில் செல்லும் வகையில் விமானத்தை செலுத்தியாக வேண்டும். பழக்கம் இல்லாத அந்தப் பகுதியில் மிராஜ் விமானங்கள் மற்றும் ஹெலிகாப்டர்கள் பயன்படுத்தியதைப் பார்த்து எதிரிகள் அதிர்ச்சி அடைந்தனர். இந்திய விமானப் படை தாக்குதலை அவர்கள் எதிர்பார்க்கவில்லை. விமானப் படை விமானங்களில் இருந்து ஏவுகணைகளை வீசியதில் பாகிஸ்தான் ராணுவத்தினர் முற்றிலுமாக நிலைகுலைந்து போனார்கள். அவர்கள் தரப்பில் ஏராளமானவர்கள் மாண்டு போனார்கள். அதனால் இந்திய ராணுவம் முன்னேறிச் செல்ல உதவியாக இருந்தது என்று அவர் விவரித்தார். இந்திய விமானப் படை, ராணுவம் மற்றும் கடற்படையின் அருமையான ஒருங்கிணைந்த செயல்பாடாக அது இருந்தது என்று விங் கமாண்டர் ஸ்ரீகாந்த் கூறினார். கார்கில் போரில் வீர மரணம் அடைந்தவர்களைப் பற்றிப் பேசுவதற்கு இந்த வாய்ப்பைப் பயன்படுத்திக் கொண்ட அவர், மாணவர்கள் தேசிய மாணவர் படை, தேசிய சமூகச் சேவை., சாரணர் அமைப்புகளில் சேர்ந்து ஆயுதப் படைகளின் செயல்பாடுகள் பற்றி அறிந்து கொண்டு, தேசப் பணி ஆற்றுவதற்கான வாய்ப்புகளைப் பரிசீலிக்க வேண்டும் என்று கேட்டுக் கொண்டார்.


    முன்னதாக, சென்னை பத்திரிகை தகவல் அலுவலகத்தின் இயக்குநர் திரு.ப.குருபாபு வரவேற்புரை வழங்கினார். சென்னை மண்டல மக்கள் தொடர்பு அலுவலகத்தின் இணை இயக்குநர் திரு.ஜெ.காமராஜ் பயிலரங்கின் நிறைவில், பங்கேற்றவர்களுக்கு நன்றி கூறினார். மண்டல மக்கள் தொடர்பு அலுவலகத்தின் உதவி இயக்குநர் திரு.சிவக்குமார், கள விளம்பர அலுவலர் திருமிகு.ஏ.ஆர்.வித்யா, கள விளம்பர அலுவலர்கள், பிற அலுவலர்கள் மற்றும் பொதுமக்கள் இதில் பங்கேற்றனர்.


    மேலும் தகவல்களுக்கு , பதிவு செய்யப்பட்ட இணையவழி பயிலரங்கை பின்வரும் இணையச் சுட்டியில் காணுங்கள்:


    https://youtu.be/iY-6kDKahR4


    இந்திய அரசின் தகவல் ஒலிபரப்பு அமைச்சகத்தின் மண்டல மக்கள் தொடர்பு அலுவலகம் மற்றும் பத்திரிகை தகவல் மையம் சார்பில் சென்னையில் இன்று நடந்த `கார்கில் வெற்றி தினம், வீரர்களுக்கு மரியாதை செலுத்துதல்' என்ற தலைப்பிலான இணையவழிப் பயிலரங்கில் ஓய்வுபெற்ற ராணுவ அதிகாரி கர்னல் சதா பீட்டர் உரையாற்றினார்.


    இந்திய அரசின் தகவல் ஒலிபரப்பு அமைச்சகத்தின் மண்டல மக்கள் தொடர்பு அலுவலகம் மற்றும் பத்திரிகை தகவல் மையம் சார்பில் சென்னையில் இன்று நடந்த `கார்கில் வெற்றி தினம், வீரர்களுக்கு மரியாதை செலுத்துதல்' என்ற தலைப்பிலான இணையவழிப் பயிலரங்கில் ஓய்வுபெற்ற ராணுவ அதிகாரி மேஜர் மதன் உரையாற்றினார்.


    இந்திய அரசின் தகவல் ஒலிபரப்பு அமைச்சகத்தின் மண்டல மக்கள் தொடர்பு அலுவலகம் மற்றும் பத்திரிகை தகவல் மையம் சார்பில் சென்னையில் இன்று நடந்த `கார்கில் வெற்றி தினம், வீரர்களுக்கு மரியாதை செலுத்துதல்' என்ற தலைப்பிலான இணையவழிப் பயிலரங்கில் இந்திய விமானப் படையில் பணியாற்றி ஓய்வுபெற்ற விங் கமாண்டர் கே.ஆர். ஸ்ரீகாந்த் உரையாற்றினார்.


    ****

    
    
    (Release ID: 1642248) Visitor Counter : 9