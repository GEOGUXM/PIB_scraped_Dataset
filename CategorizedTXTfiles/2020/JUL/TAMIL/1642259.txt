      சிறப்பு சேவைகள் மற்றும் கட்டுரைகள்

      "அதிகரித்து வரும் கொரோனா தொற்று: தடுப்பதற்கான வழிமுறைகளும் ஆலோசனைகளும்" காணொலிக்காட்சி கலந்துரையாடல்
      Posted On: 30 JUL 2020 12:13PM by PIB Chennai


    மத்திய அரசின் ஆயுஷ் அமைச்சகம் சார்பில் , தஞ்சாவூர் மாவட்டத்தில் உள்ள 50- க்கும் மேற்பட்ட மையங்கள் மூலம் கொரோனாவை தடுப்பதற்கான நோய் எதிர்ப்பு சக்தி மருந்துகள் வழங்கப்பட்டு வருவதாக மாவட்ட சித்த மருத்துவ அலுவலர் திருமிகு. எம் . வனஜா கூறியுள்ளார் .


    மத்திய தகவல் ஒலிபரப்பு அமைச்சகத்தின் கீழ் செயல்பட்டு வரும் தஞ்சாவூர் கள விளம்பரத்துறை அலுவலகம் சார்பில் , " அதிகரித்து வரும் கொரோனா தொற்று : தடுப்பதற்கான வழிமுறைகளும் ஆலோசனைகளும் " என்ற தலைப்பிலான காணொலிக்காட்சி கலந்துரையாடல் நிகழ்ச்சி புதன்கிழமையன்று நடைபெற்றது .


    நிகழ்ச்சியில் சிறப்பு விருந்தினராக பங்கேற்ற தஞ்சாவூர் மாவட்ட சித்த மருத்துவ அலுவலர் திருமிகு. எம் . வனஜா பேசுகையில் ” கொரோனா நோய்த்தொற்றைக் கட்டுப்படுத்த மக்களை தேடிச்சென்று அனைவருக்கும் பரிசோதனை மேற்கொண்டு வருகிறோம் . அரசு மருத்துவமனைகள் , ஆரம்ப சுகாதார நிலையங்கள் உள்ளிட்ட சுகாதார நிலையங்கள் , குறிப்பாக தஞ்சை மாவட்டத்துக்கு உட்பட்ட கும்பகோணம் பாபநாசம் , அம்மாபேட்டை , அய்யம்பேட்டை பட்டீஸ்வரம் , உள்ளிட்ட 50 மையங்களில் ஆயுஷ் அமைச்சகத்திற்கு உட்பட்ட சித்தமருத்துவம் , ஆயுர்வேதம் , யுனானி , ஹோமியோபதி மற்றும் யோகா மூலம் கொரோனாவுக்கான தடுப்பு மருந்தை வழங்கி வருகிறோம் . எனவே பொதுமக்கள் அனைவரும் இந்த மையங்களில் கபச்சுரம் , நிலவேம்புச் சூரணம் போன்றவற்றை இலவசமாக பெற்றுக்கொள்ளலாம் . கபச்சுரக் குடிநீரை அனைவரும் பயன்படுத்த வேண்டும் . இந்த குடிநீரை குழந்தைகள் முதல் பெரியவர்கள் என அனைவரும் பயன்படுத்தலாம் . ஆனால் அவ்வப்போது இந்த குடிநீரை தயாரித்தே அருந்த வேண்டும் . மேலும் இஞ்சி , எலுமிச்சை , மிளகு , துளசி , நெல்லிக்காய் , மஞ்சள் கலந்து கொதிக்க வைத்த குடிநீரையும் மக்கள் அவ்வப்போது பயன்படுத்தலாம் . அதோடு வேப்பிலை , மஞ்சள் , ஓமவல்லியைக் கலந்து சுட வைத்து ஆவி பிடிக்க வேண்டும்” என வலியுறுத்தினார் .


    நிகழ்ச்சியில் பேசிய மருத்துவ அலுவலர் டாக்டர் கௌதமன், பொதுமக்கள் முக கவசத்தை முறையாக அணியவில்லை என்றும் இந்த விஷயத்தில் மக்கள் பொறுப்பற்று செயல்பட்டு வருகின்றனர் என்றும் கவலை தெரிவித்தார் . கொரோனா நோய் தொற்றுக் குறைய முழுக்க முழுக்க நாம் அரசின் விதி முறைகளைக் கடைப்பிடிப்பது அவசியம் என்றும், அது மிகப்பெரிய நமது பொறுப்பும் , கடமை என்றும் அவர் கூறினார் . மேலும் நோய்த்தொற்று ஏற்பட்டவர்களுக்கு மீண்டும் அதன் தாக்கம் ஏற்படக்கூடும் என்பதால் பாதிக்கப்பட்டவர்கள் தொடர்ந்து பாதுகாப்பு வழிமுறைமைகளைக் கடைப்பிடிக்க வேண்டும் என்று குறிப்பிட்டார் .


    நிகழ்ச்சிக்குத் தலைமை வகித்து பேசிய சென்னை தென் மண்டல மக்கள் தொடர்பு அலுவலகத்தின் இணை இயக்குனர் திரு.ஜெ . காமராஜ் , நாளுக்கு நாள் கொரோனாத் தொற்று அதிகரித்து வரும் நிலையில் அதனால் ஏற்படும் உயிரிழப்புகளின் எண்ணிக்கையும் அதிகரித்து வருவது கவலை அளிக்கக்கூடியதாக உள்ளது என்றார் . இதனைக் கருத்தில் கொண்டு, முன் களப்பணியாளர்கள் , வெப்பநிலைமானி மற்றும் சுவாச அளவை அளவிடும் ஆக்சிஜனேற்றம் மீட்டர் கருவியை உபயோகித்தல் நலம் என்றும் தெரிவித்தார் .


    நிகழ்ச்சியில் சிறப்புரையாற்றிய தஞ்சாவூர் மாவட்ட ஒருங்கிணைந்த குழந்தை வளர்ச்சித் திட்ட அலுவலர் திரு.டி . ராஜ்குமார் , கொரோனா நோய்த் தொற்றை தடுக்கும் பணியில் ஒருங்கிணைந்த குழந்தை வளர்ச்சித் திட்ட மற்றும் சத்துணவு பணியாளர்கள் கிராமம் கிராமமாக சென்று மக்களிடையே விழிப்புணர்வை ஏற்படுத்துவதோடு அவர்களுக்கான அடிப்படை பரிசோதனையை மேற்கொண்டு முன் களப்பணியில் ஈடுபட்டு வருவதாகத் தெரிவித்தார் . மேலும், இவர்களுக்கு அரசு வகுத்துள்ள விதிமுறைகள்படி, அவ்வப்போது தேவையான பரிசோதனைகள் மற்றும் கையுறைகள், முக கவசங்கள் கை கழுவும் திரவம் மற்றும் கிருமிநாசினி திரவம் வழங்கப்பட்டு வருவதாகவும், வரும் காலங்களில் முதியோர் உட்பட அனைவருக்கும் சுவாசிக்கும் திறனை அளவிடும் ஆக்ஸிஜனேற்றம் கருவி வழங்குவதற்காக நடவடிக்கை எடுக்கப்படும் என்றும் அவர் கூறினார் .


    நிகழ்ச்சியில் சிறப்புரையாற்றிய தஞ்சாவூர் மாவட்ட நேரு யுவகேந்திரா மையத்தின் ஒருங்கிணைப்பாளர் திரு.எம் திருநீலகண்டன் கொரோனாவால் பாதிக்கப்பட்டவர்களுக்குத் தேவையான உதவிகளை மாவட்ட இளைஞர் குழு உறுப்பினர்கள் செய்து வருகின்றனர் என்றும், குறிப்பாக கொரோனாவால் உயிர் இறந்தவர்களை அடக்கம் செய்யும் பணியில் இந்த இளைஞர்கள் தாமாக முன்வந்து ஈடுபட்டு வருகின்றனர் என்றும் குறிப்பிட்டார் .


    நிகழ்ச்சியில் வரவேற்புரை ஆற்றிய தஞ்சாவூர் மக்கள் தொடர்பு அலுவலர் திரு.கே . ஆனந்த பிரபு , கொரோனாவால் பாதிக்கப்பட்டவர்களுக்கான சிகிச்சை மற்றும் நோய்த்தடுப்பு மருந்தை தனியார் மருத்துவமனைகளை காட்டிலும், அரசு மருத்துவமனைகள் மிகவும் அக்கறையோடு வழங்கி வருவதாகத் தெரிவித்தார் .


    இந்த நிகழ்ச்சியில் மக்கள் தொடர்பு கள விளம்பர உதவியாளர் திரு.அருண்குமார் நன்றியுரை வழங்கினார் . நிகழ்ச்சியில் பங்கேற்ற நூற்றுக்கும் மேற்பட்டோருக்கு இணையவழி சான்றிதழ் வழங்கப்பட்டதோடு, இந்த நிகழ்ச்சி யூடியூபிலும் நேரலை செய்யப்பட்டது .


    

    
    (Release ID: 1642259) Visitor Counter : 21