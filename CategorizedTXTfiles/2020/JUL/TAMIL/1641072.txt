      ஊரக வளர்ச்சி அமைச்சகம்

      மாற்றியமைக்கப்பட்ட பிரதமரின் கிராமப்புற வீட்டுவசதித் திட்டத்தை நிறைவேற்றி முடிப்பதற்கான கால அவகாசம் 114 நாட்களாகக் குறைந்துள்ளது; நிலமற்ற பயனாளிகளுக்கான 1.46 லட்சம் வீடுகள் உட்பட 1.10 கோடி வீடுகள் கட்டி முடிக்கப்பட்டுள்ளன
      Posted On: 24 JUL 2020 7:26PM by PIB Chennai


    “ 2022- ஆம் ஆண்டுக்குள் அனைவருக்கும் வீட்டுவசதி “ என்ற இலக்கை அடையும் நோக்குடன் , பிரதமர் திரு . நரேந்திர மோடியால் 20 நவம்பர் 2016 அன்று தொடங்கப்பட்ட , மாற்றியமைக்கப்பட்ட பிரதமரின் கிராமப்புற வீட்டுவசதித் திட்டத்தின் கீழ் (PMAY-G), 2022- ஆம் ஆண்டுக்குள் அனைத்து அடிப்படை வசதிகளுடன் கூடிய 2.95 கோடி வீடுகளைக் கட்ட இலக்கு நிர்ணயிக்கப்பட்டுள்ளது .


    இத்திட்டத்திற்கான பயனாளிகள் மூன்று கட்ட சரிபார்ப்புக்குப் (2011- ஆம் ஆண்டு சமுதாய - பொருளாதார - சாதிவாரி கணக்கெடுப்பு , கிராமசபை மற்றும் புவிசார் குறியீடு ) பிறகு தேர்வு செய்யப்படுவதால் , பிரதமரின் கிராமப்புற வீட்டுவசதித் திட்டத்தின் கீழ் , பரம ஏழைகள் தேர்வு செய்யப்படுவது உறுதி செய்யப்படுகிறது . பயனாளிகளின் வங்கிக் கணக்கில் திட்டத்திற்கான நிதி, சிக்கலின்றி செலுத்தப்படுவதை உறுதி செய்ய , நேரடிப் பயன் பரிமாற்றம் உள்ளிட்ட பல்வேறு நடவடிக்கைகளை கிராமப்புற வளர்ச்சித்துறை மேற்கொண்டு வருகிறது . உள்ளூர்க் கட்டுமானக் கலையை ஆய்வு செய்த பிறகு , வீடு கட்டுவதில் புதிய வடிவமைப்புகளைப் பின்பற்றுதல் , கட்டுமானத்தின் நிர்ணயிக்கப்பட்ட ஒவ்வொரு கட்டத்திலும் , ஆதாரம் அடிப்படையிலான புவிசார் குறியீடு மூலம் கண்காணித்தல் , பரிவர்த்தனை அடிப்படையிலான மேலாண்மைத் தகவல் முறை , போதுமான நிதிஒதுக்குதல் , கிராமப்புற கொத்தனார்களுக்கு பயிற்சி அளித்தல் போன்றவற்றைப் பயன்படுத்தி குறிப்பிட்ட காலத்திற்குள் வீடுகளைக் கட்டி முடிக்கவும் நடவடிக்கை எடுக்கப்பட்டுள்ளது .


    இது போன்ற நடவடிக்கைகள் காரணமாக , கட்டுமானப் பணிகளை விரைவுபடுத்துவது உறுதி செய்யப்பட்டிருப்பதோடு , பிரதமரின் கிராமப்புற வீட்டுவசதித் திட்டப் பயனாளிகளான நிலமற்ற பயனாளிகள் உள்ளிட்டவர்களுக்கு 1.10 கோடி வீடுகள் கட்டி முடிக்கப்பட்டுள்ளது . பிரதமரின் கிராமப்புற வீட்டுவசதித் திட்ட வீடுகள் கட்ட முன்பு 314 நாட்கள் தேவைப்பட்டதுடன் ஒப்பிடும் போது , கட்டுமானப் பணிகள் விரைவுபடுத்தப்பட்டதன் காரணமாக , தற்போது சராசரியாக 114 நாட்கள் போதுமானது என தேசிய பொது நிதி மற்றும் கொள்கை நிறுவனத்தின் ( என் . ஐ . பி . எப் . பி .) ஆய்வில் தெரியவந்துள்ளது . இது தவிர , இந்திரா வீட்டுவசதித் திட்டத்தின்கீழ் கட்டப்பட்ட சுமார் 72 லட்சம் வீடுகள் உட்பட 2014 ம் ஆண்டிலிருந்து இதுவரை மொத்தம் 182 லட்சம் வீடுகளின் கட்டுமானப் பணிகளை கிராமப்புற வளர்ச்சித்துறை முடித்துள்ளது .


    இது தவிர , பிரதமரின் வீட்டுவசதித் திட்டத்தின் மூலம் , பல்வேறு அரசுத் திட்டங்களை ஒருங்கிணைத்து செயல்படுத்துவதன் வாயிலாக குடும்பங்களின் அடிப்படைத் தேவைகளும் நிறைவேற்றப்படுகிறது . ஏழை மக்களுக்கு வீடு கிடைப்பதோடு மட்டுமின்றி , மகாத்மாக காந்தி தேசிய ஊரக வேலை உறுதித் திட்டத்தின் கீழ் , 90-95 நாட்களக்கு வேலைவாய்ப்பும் கிடைக்கிறது . மேலும் , மின்துறையால் தற்போது செயல்படுத்தப்பட்டு வரும் திட்டங்களின் வாயிலாக , அவர்களது வீடுகளுக்கு மின்சார இணைப்பு வழங்கப்படுவதோடு , பிரதமரின் உஜ்வாலா திட்டத்தில் சமையல் எரிவாயு இணைப்பு , தூய்மை இந்தியா திட்டம் / மகாத்மா காந்தி தேசிய ஊரக வேலை உறுதித் திட்டத்தின் மூலம் நவீன கழிப்பறை வசதிகளோடு , ஜல்ஜீவன் இயக்கத்தின் வாயிலாக குடிநீர் குழாய் இணைப்புகளும் வழங்கப்படுகிறது . தீன்தயாள் அந்தியோதயா திட்டம் – தேசிய ஊரக வாழ்வாதார இயக்கத்தின் கீழ் , 1.82 கோடி கிராமப்புறக் குடும்பங்களுக்கு மேம்பட்ட வாழ்வாதாரம் மற்றும் பல்வகைப்படுத்தல் வாய்ப்புகளை வழங்குவதற்கான முயற்சிகளும் மேற்கொள்ளப்பட்டு வருகிறது .


    மாநில அரசுகளின் ஒத்துழைப்புடன் , பல்வேறு நிலைகளில் உள்ள வீடுகளின் கட்டுமானப் பணிகளை விரைவாக மேற்கொண்டு , 2022 ஆம் ஆண்டு மார்ச் மாதத்திற்குள் 2.95 கோடி வீடுகளைக் கட்டி முடிப்பது என்ற இலக்கை எட்ட முடியும் என மத்திய ஊரக வளர்ச்சித்துறை நம்பிக்கை கொண்டுள்ளது .


    *****

    
    
    (Release ID: 1641072) Visitor Counter : 11
    
    
      Read this release in: Punjabi , English , Urdu , Hindi , Marathi , Manipuri , Telugu