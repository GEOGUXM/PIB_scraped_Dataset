      மனித வள மேம்பாட்டு அமைச்சகம்

      "இந்தியாவில் தங்குங்கள், இந்தியாவில் படியுங்கள்" தொடர்பான சிந்தனையைத் தூண்டும் நிகழ்ச்சியை மத்திய மனிதவள மேம்பாடு அமைச்சர் நடத்தினார்.
      Posted On: 24 JUL 2020 4:37PM by PIB Chennai


    " இந்தியாவில் தங்குங்கள் , இந்தியாவில் படியுங்கள் " என்பது தொடர்பான சிந்தனையைத் தூண்டும் நிகழ்ச்சியை , மத்திய மனிதவள மேம்பாடு அமைச்சகம், தொடர்புடைய மூத்த அலுவலர்கள் மற்றும் தன்னாட்சி / தொழில்நுட்ப அமைப்புகளின் தலைவர்களோடு மத்திய மனிதவள மேம்பாடு அமைச்சர் திரு . ரமேஷ் பொக்ரியால் ' நிஷாங்க் ' புது தில்லியில் இன்று நடத்தினார் . மனிதவள மேம்பாடு இணை அமைச்சர் திரு . சஞ்சய் தோத்ரேவும் நிகழ்ச்சியில் பங்கேற்றார் . உயர் கல்விச் செயலாளர் திரு அமித் காரே , பல்கலைக்கழக மானியக் குழு தலைவர் திரு . டி . பி . சிங் , அனைத்திந்திய தொழில்நுட்ப கல்விக் குழுத் தலைவர் திரு . அனில் சகஸ்ரபுத்தே , இணைச் செயலாளர் ( ஐசிசி ) திருமதி . நீதா பிரசாத் மற்றும் இந்தியப் பல்கலைக்கழகங்கள் சங்கத்தின் பொதுச் செயலாளர் திருமதி . பங்கஜ் மிட்டல் ஆகியோர் இந்தக் கூட்டத்தில் பங்கேற்றனர் .


    கோவிட் -19 நிலைமையின் காரணமாக , வெளிநாடுகளில் படிக்க விரும்பிய பல மாணவர்கள் இந்தியாவிலேயே தங்கி , இந்தியாவிலேயே தங்கள் படிப்புகளைத் தொடர முடிவெடுத்துள்ளதாக தனது தொடக்க உரையில் திரு . பொக்ரியால் கூறினார் . தங்களது படிப்புகளை முடிப்பதைப் பற்றிய கவலையோடு இந்தியாவுக்குத் திரும்பும் மாணவர்களின் எண்ணிகையும் அதிகரித்து வருவதாக அவர் கூறினார் . இந்த இரு பிரிவுகளில் உள்ள மாணவர்களின் தேவைகளைப் பூர்த்தி செய்வதற்கான அனைத்து முயற்சிகளையும் மனித வள மேம்பாடு அமைச்சகம் எடுக்க வேண்டும் என்று அவர் வலியுறுத்தினார் . அக்கறை தேவைப்படும் இரு முக்கிய விஷயங்களை இந்த நிலைமை வழங்குவதாக அவர் தெரிவித்தார் :


    1. வெளிநாடுகளுக்குச் செல்ல விரும்பும் மாணவர்களின் தேவைகளைப் பூர்த்தி செய்தல்:


    இந்தியாவில் உள்ள முன்னணிக் கல்வி நிறுவனங்களில் தகுந்த கல்வி வாய்ப்புகளை வழங்கி அவர்களை இங்கேயே இருக்கச் செய்வதற்கான நடவடிக்கைகள்.


    2. வெளிநாடுகளில் இருந்து திரும்பும் மாணவர்களின் கவலைகளை போக்குதல்:


    தங்களது படிப்பை முடிக்க இந்த மாணவர்களுக்கு ஆதரவளித்தல்


    அவர்களது தற்போதைய மற்றும் எதிர்காலக் கல்வித் தேவைகளைப் பற்றிய தெளிவான புரிதலும் , சரியான நேரத்தில் சரியான இடையீடுகளுடன் அவர்களின் பணித் திட்டங்களைப் பூர்த்தி செய்தலும் இந்த விஷயங்களுக்குத் தேவைப்படுகிறது . மேற்கண்ட ஒவ்வொரு நிலைமையும் பல்வேறு வகையிலான வாய்ப்புகளையும் , சவால்களையும் வழங்குகிறது என அவர் மேலும் கூறினார் .


    சுமார் 7 லட்சத்து 50 ஆயிரம் மாணவர்கள் 2019- ஆம் ஆண்டில் தங்களது படிப்புகளைத் தொடர்வதற்காக வெளிநாடுகளுக்குச் சென்றதாக தெரிவித்த அமைச்சர் , இதனால் மதிப்பு மிக்க அந்நியச் செலாவணியும் , பிரகாசமான மாணவர்களும் இந்தியாவை விட்டு வெளியில் சென்றதாகக் கூறினார் . பிரகாசமான மாணவர்கள் தங்களது படிப்புகளை இந்தியாவிலேயே தொடர்வதற்கு உதவ நாம் அனைத்து முயற்சிகளையும் மேற்கொள்ள வேண்டும் என்று அவர் தெரிவித்தார் . மேலும் , இந்த அரசின் வாக்குறுதியின் படி , 2024- க்குள் அனைத்து முன்னணிக் கல்வி நிறுவனங்களில் உள்ள இடங்களையும் நாம் 50 சதவீதம் அதிகரிக்க வேண்டும் மற்றும் உயர் சிறப்புக் கல்வி நிறுவனங்களின் எண்ணிக்கையை 2024- க்குள் 50- ஆக அதிகரிக்க வேண்டும் .


    நிகழ்ச்சியில் பேசிய திரு . சஞ்சய் தோத்ரே , மாணவர்கள் ஏன் வெளிநாடுகளுக்குப் போகிறார்கள் என்பதற்கான மூல காரணத்தை நாம் புரிந்துக் கொண்டு , அந்தப் பிரச்சினைகளைக் களைய முயல வேண்டும் என்றார் . மாணவர்கள் இந்தியாவிலேயே தங்கி, தங்களது உயர் கல்வியைத் தொடர இந்தியாவில் உள்ள கல்வி நிறுவனங்களில் போதுமான உள்கட்டமைப்பை உருவாக்க வேண்டும் என்று அவர் ஆலோசனை தெரிவித்தார் .


    பல்வேறு மூல காரணங்கள் உள்ளதாக தெரிவித்த உயர் கல்விச் செயலாளர் திரு அமித் காரே , இதில் உள்ள ஒவ்வொரு பிரச்சினையையும் களைய நாம் நடவடிக்கை எடுக்க வேண்டும் என்றும் , நமது ' இந்தியாவில் படியுங்கள் ' திட்டத்தின் கீழ் சர்வதேச மாணவர்களை இந்தியாவை நோக்கி இழுக்க வேண்டும் என்றும் குறிப்பிட்டார் .


    இன்னும் அதிக அளவில் கூட்டுத் திட்டங்கள் , இரட்டைப் பட்டப் படிப்புகள் ஆகியவற்றை நாம் உருவாக்குவதோடு , இந்தியாவுக்குத் திரும்ப விரும்பும் மாணவர்களுக்காக முறையான ஆய்வு வசதிகள் உருவாக்கப்படுவதையும் நாம் உறுதி செய்ய வேண்டும் என்று பல்கலைக்கழக மானியக் குழுத் தலைவர் திரு . டி . பி . சிங் கூறினார் .


    ஒட்டுமொத்த நிலைமையையும் ஆராய்ந்த பிறகு , எடுக்கப்பட வேண்டிய நடவடிக்கைகள் குறித்து வெள்ளை அறிக்கை ஒன்றை அனைத்திந்திய தொழில்நுட்ப கல்விக் குழு வெளியிடும் என்று அனைத்திந்திய தொழில்நுட்ப கல்விக் குழுத் தலைவர் திரு . அனில் சகஸ்ரபுத்தே தெரிவித்தார் .


    கூட்டத்தில் கீழ்கண்ட முடிவுகள் எடுக்கப்பட்டன :


    1. அதிக அளவிலான மாணவர்கள் இந்தியாவிலேயே தங்கி இங்கேயே படிப்பதை உறுதி செய்வதற்கான வழிகாட்டுதல்களையும் , நடவடிக்கைகளையும் , நன்றாக செயல்படும் பல்கலைக்கழகங்களில் மாணவர் சேர்க்கையை அதிகரிப்பதற்கான செயல்முறையையும் பல்கலைக்கழக மானியக் குழுத் தலைவர் தலைமையிலான குழு ஒன்று உருவாக்கும் . மேலும் , பல்துறை மற்றும் புதுமையான படிப்புகளைத் தொடங்குதல் , இரட்டை மற்றும் கூட்டுப் பட்டப் படிப்புகள் , நாடுகளுக்கிடையே மையங்களை உருவாக்குதல் , வெளிநாடுகளில் உள்ள திறமை வாய்ந்த ஆசிரியர்களின் இணைய வழி விரிவுரைகளை ஏற்பாடு செய்தல் , கல்வி நிறுவனங்கள் மற்றும் தொழில் துறைக்கிடையே தொடர்பு , கூட்டுப் பட்டப் படிப்பு முயற்சிகள் மற்றும் இந்திய உயர் கல்வி நிறுவனங்களில் இடையில் சேர்வதற்கு ஊக்கப்படுத்துதல் ஆகியவற்றுக்கான செயல்முறைகளும் ஆராயப்படும் .


    2. தொழில்நுட்பக் கல்வி நிறுவனங்கள் தொடர்பான பிரச்சினைகளை அனைத்திந்திய தொழில்நுட்ப கல்விக் குழுத் தலைவர் கவனிப்பார் .


    3. ஐஐடி , என்ஐடி , ஐஐஐடி , சிஓஏ ஆகியவற்றின் இயக்குநர்கள் மற்றும் மத்தியப் பல்கலைக்கழகங்களின் துணை வேந்தர்களைக் கொண்ட தனி துணைக் குழுக்கள் பல்கலைக்கழக மானியக் குழுத் தலைவர் மற்றும் அனைத்திந்திய தொழில்நுட்பக் கல்விக் குழுத் தலைவர் ஆகியோருக்கு உதவுவதற்காக அமைக்கப்படும் .


    4. தேசியத் தேர்வு முகமை மற்றும் மத்திய இடைநிலைக் கல்வி வாரியத்தின் தலைவர்களின் கல்வித் துறை அனுபவத்தை கருத்தில் கொண்டு , ஆலோசனைகளை வழங்க அவர்கள் அழைக்கப்படலாம் .


    5. இணை செயலாளர் ( சர்வதேச கூட்டுறவு ) மனிதவள மேம்பாடு அமைச்சகத்தில் இருந்து ஒருங்கிணைப்பார் .


    6. இந்தக் குழு இரண்டு வாரங்களில் அறிக்கையை தாக்கல் செய்யும் .


    ***

    
    
    (Release ID: 1640970) Visitor Counter : 13
    
    
      Read this release in: Telugu , Assamese , English , Urdu , Marathi , Hindi , Manipuri , Bengali , Punjabi