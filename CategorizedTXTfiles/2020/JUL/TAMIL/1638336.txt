      சிறப்பு சேவைகள் மற்றும் கட்டுரைகள்

      தேசிய சிறுபான்மையினர் மேம்பாட்டு நிதி நிறுவனம் கடந்த நிதி ஆண்டில் தமிழ்நாட்டில் 13134 பயனாளிகளுக்கு ரூ 47 கோடி வழங்கியுள்ளது
      Posted On: 13 JUL 2020 5:09PM by PIB Chennai


    இந்த ஆண்டு மார்ச் வரை தமிழ்நாட்டில் 13134 பயனாளிகளுக்கு ரூ . 47 கோடியை தேசிய சிறுபான்மையினர் மேம்பாடு மற்றும் நிதி நிறுவனம் வழங்கியுள்ளது . தமிழ்நாடு சிறுபான்மையினர் பொருளாதார மேம்பாட்டுக் கழகத்தின் மூலம் 1134 பயனாளிகளுக்கு ரூ 17 கோடி கடனும் , குறு கடன் திட்டத்தின் கீழ் மாநிலத்தில் 12,000 பயனாளிகளுக்கு ரூ 30 கோடியும் வழங்கப்பட்டது . கோவிட் -19 பெருந்தொற்று பொதுமுடக்கத்தால் சிறுபான்மை சமுதாயத்தினர் பாதிக்கப்பட்டுள்ளதால் இந்தக் கடன் உதவி அவர்களுக்கு ஒரு வரமாக அமைந்துள்ளது . இஸ்லாமியர்கள் , கிறித்துவர்கள் , சீக்கியர்கள் , புத்த மதத்தினர் , சமணர்கள் மற்றும் பார்சிகள் சிறுபான்மை சமுதாயத்தில் சேர்க்கப்பட்டுள்ளனர் . தற்சமயம் , ஊரகப் பகுதிகளில் ஆண்டு வருமானம் ரூ 98,000 வரை இருக்கும் குடும்பங்களும் , நகர்ப்புறங்களில் ரூ 1,20,000 வரை இருப்பவர்களும் தேசிய சிறுபான்மையினர் மேம்பாடு மற்றும் நிதி நிறுவனத்தின் திட்டங்களுக்குத் தகுதியுடைவர்கள் ஆவர்கள் . இந்தியா முழுவதிலும் உள்ள 15 சிறுபான்மையினர் மேம்பாடு நிதி நிறுவனங்கள் உட்பட 37 செயல்பாட்டு முகமைகள் தேசிய சிறுபான்மையினர் மேம்பாடு மற்றும் நிதி நிறுவனத்துக்காக உள்ளன .


    பொருளாதார சாத்தியமுள்ள திட்டங்களுக்காக சிறுபான்மை சமுதாயங்களை சேர்ந்த தனிநபர்களுக்கு தமிழ்நாடு சிறுபான்மையினர் பொருளாதார மேம்பாட்டுக் கழகம் கடன்களை வழங்குகிறது . தமிழ்நாடு தொழில் கூட்டுறவு வங்கி , தேசியமயமாக்கப்பட்ட வங்கிகள் , தனியார் வங்கிகள் மற்றும் மாவட்ட மத்தியக் கூட்டுறவு வங்கிகள் மூலம் இந்தக் கடன்கள் வழங்கப்படுகின்றன .


    மத்திய அரசின் ஆதரவுடன் ஐந்து திட்டங்களை தமிழ்நாடு சிறுபான்மையினர் பொருளாதார மேம்பாட்டுக் கழகம் செயல்படுத்தி வருவதாக திருச்சிராப்பள்ளி சிறுபான்மையினர் நலன் அலுவலர் திரு . ஆர் . வைத்தியநாதன் கூறினார் . ரூ 20 லட்சம் முதல் ரூ 30 லட்சம் வரையிலானக் கடன்கள் சிறுபான்மை சமுதாய மக்களுக்கு தனிநபர் காலக் கடன் திட்டத்தின் கீழ் வழங்கப்படுவதாக அவர் தெரிவித்தார் . ஆறு முதல் எட்டு சதவீத வட்டி இந்தக் கடனுக்கு வசூலிக்கப்படுகிறது . திரும்பச் செலுத்தும் காலம் ஐந்து வருடங்கள் ஆகும் . சிறுபான்மை சமுதாய மக்களின் சுய உதவிக் குழுக்களுக்கான குறு கடன் இரண்டாவது திட்டமாகும் . சுய உதவிக் குழுவுக்கு ரூ 15 லட்சம் வரை கடன் இந்தத் திட்டத்தின் கீழ் வழங்கப்படுகிறது . சுய உதவிக் குழுவில் உள்ள தனி நபர்களுக்கு இந்தத் திட்டத்தின் கீழ் ரூ 1.5 லட்சம் வரை கடன் வழங்கப்படுகிறது . தாட்கோ வங்கியின் மூலம் வழங்கப்படும் வாகனக் கடன் மூன்றாவது திட்டமாகும் . சிறுபான்மைச் சமுதாயங்களை சேர்ந்த மாணவர்களுக்கு வழங்கப்படும் கல்விக் கடன் நான்காவது திட்டமாகும் . இந்தியா மற்றும் வெளிநாட்டில் உள்ள அங்கீகரிக்கப்பட்ட கல்லூரிகள் அல்லது பல்கலைக்கழங்களில் படிக்கும் மாணவர்களுக்கு கல்விக் கடன் வழங்கப்படுகிறது . தொழில்முறை படிப்புகளுக்கு 3 சதவீத வட்டியுடன் ரூ 15 லட்சம் கல்விக் கடனும் , வெளிநாட்டுப் படிப்புகளுக்கு ரூ 20 லட்சமும் வழங்கப்படுகிறது . திரும்பச் செலுத்தும் காலம் 5 ஆண்டுகளாகவும் , படிப்பை முடித்த பின்னர் தடைக் காலம் 6 மாதங்களாகவும் இருக்கும் . இரண்டு கறவை மாடுகளை வாங்க ஆவின் மூலம் ரூ 50,000 கடன் வழங்கப்படுகிறது . கலப்பின ஒரு ஜோடி முர்ரா மாடுகள் வாங்க இந்தத் திட்டத்தின் கீழ் ரூ 70,000 வழங்கப்படுகிறது .


    தங்களது வாழ்வாதாரத்தை மேம்படுத்த அரசின் பல்வேறு திட்டங்களை சிறுபான்மை சமுதாய மக்கள் பயன்படுத்துகின்றனர் . பிரதமரின் ஜன் தன் திட்டத்தின் கீழ் தான் ரூ 500- ஐ பெறுவதாக கரூர் தண்ணீர்பள்ளி கிராமத்தை சேர்ந்த திருமதி . ரோசன் பீவி கூறினார் . சிறுபான்மையினர் கடன் திட்டங்கள் உட்பட பல்வேறு மேம்பாட்டுத் திட்டங்களுக்காக அரசுக்கு நன்றி தெரிவித்த அவர் , பொதுமுடக்கத்தின் போது இன்னும் அதிகமாக நிதி உதவியை வழங்குமாறு அரசுக்கு கோரிக்கை வைத்தார் . கோவிட் -19 பொதுமுடக்கத்தின் போது நிதி உதவி அளித்ததற்காக கரூரைச் சேர்ந்த திருமதி . ராஷியா பேகமும் அரசுக்கு நன்றி தெரிவித்தார் . சிறுபான்மை சமுதாயத்தைச் சேர்ந்த மக்களுக்கென பிரத்யேகமாக சுய உதவிக் குழுவின் கீழ் வழங்கப்படும் சிறப்புக் கடனை சிறுபான்மை சமுதாயங்களைச் சேர்ந்த பெண்கள் பயன்படுத்திக் கொள்ளலாம் .


    முழுமையாக முன்னேறினால் மட்டுமே ஒரு நாடு வளர்ச்சி அடையும் என்பதால் அனைத்து சமுதாயங்களை உள்ளடக்கிய வளர்ச்சிக்காக பல்வேறு திட்டங்களை அரசு செயல்படுத்துகிறது .


    ரோசன் பீவி , கரூர்


    ராஷியா பேகம் , கரூர்


    

    
    (Release ID: 1638336) Visitor Counter : 16