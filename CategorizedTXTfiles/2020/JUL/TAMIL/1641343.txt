      குடியரசுத் துணைத் தலைவர் செயலகம்

      கோவிட்-19 தொற்றால் இறந்தவர்களுக்கு கண்ணியமான முறையில் இறுதிச்சடங்கு மறுக்கப்படுவது, கொரோனா நோயாளிகளைக் களங்கப்படுத்துவது குறித்து குடியரசு துணைத்தலைவர் வேதனை.
      Posted On: 26 JUL 2020 12:23PM by PIB Chennai


    கோவிட் -19 நோயாளிகளைக் களங்கப்படுத்துதல் மற்றும் கொரோனாவால் இறந்தவர்களுக்கு கண்ணியமான முறையில் அளிக்கப்படும் பிரியாவிடையை மறுப்பது ஆகிய சம்பவங்கள் குறித்து குடியரசுத் துணைத்தலைவர் திரு . எம் . வெங்கையா நாயுடு வேதனை தெரிவித்துள்ளார் .


    இத்தகைய சம்பவங்கள் முற்றிலும் தேவையற்றவை என்று கூறியுள்ள அவர் , இது போன்ற நிகழ்வுகள் நடைபெறாத வண்ணம் சமுதாயமும் , உள்ளூர் மக்களும் தடுக்கவேண்டும் என வலியுறுத்தியுள்ளார் .


    தமது முகநூல் பதிவில் இதனைக் குறிப்பிட்டுள்ள திரு . நாயுடு , ‘’ தவறான எண்ணங்களை முறியடிப்பது தான் இப்போதைய அவசியத் தேவை . இதனை முளையிலேயே கிள்ளி எறிய வேண்டும் . இல்லையெனில் , இது தவறான செய்திகள் மற்றும் தகவல்களை விட அதிக நச்சுத்தன்மையுடையதாக மாறிவிடும் ’’ என்று கூறியுள்ளார் . கோவிட் -19 நோயாளிகளை புரிதலுடனும் , அனுதாபத்துடனும் ஒவ்வொருவரும் அணுக வேண்டும் என்று வலியுறுத்தியுள்ள அவர் , “ யாருமே தற்போது பாதுகாப்பாக இல்லை என்பதையும் , கண்ணுக்குத் தெரியாத கிருமி யாரை வேண்டுமானாலும் பாதிக்கக்கூடும் என்பதையும் நினைவில் கொள்ள வேண்டும்” ’ என்றும் கூறியுள்ளார் .


    கோவிட் -19 நோயால் உயிரிழந்தவர்களின் உடல்களை அடக்கம் செய்யவிடாமல் மக்கள் தடுக்கும் நிகழ்வுகள் பற்றிக் குறிப்பிட்டுள்ள அவர் , இது முற்றிலும் ஏற்கத்தக்கத்தல்ல என்றும் , உயிரிழப்பால் பாதிப்புக்குள்ளாகி இருக்கும் குடும்பத்தினருக்கு பக்கபலமாக நிற்கும் இந்தியாவின் தொன்மையான பாரம்பரியத்துக்கு எதிரானது என்றும் கூறியுள்ளார் .


    கல்வியறிவு இல்லாமை , மூடநம்பிக்கைகள் , தவறான செய்திகள் , வதந்திகள் ஆகிய பல்வேறு அம்சங்கள் , மக்களிடையே தவறான நம்பிக்கைகளை ஏற்படுத்தும் எரிபொருள் என்று தெரிவித்துள்ள திரு . நாயுடு , கொரோனா தொற்று மற்றும் அதன் பரவல் தொடர்பான அனைத்து அம்சங்களையும் மக்களுக்குக் கற்பித்து , விழிப்புணர்வை ஏற்படுத்தும் சிறப்புப் பிரச்சாரங்களை சுகாதார அதிகாரிகளும் , ஊடகங்களும் மேற்கொள்ள வேண்டும் என்று கேட்டுக் கொண்டுள்ளார் .


    இந்தப் பெருந்தொற்று காரணமாக உருவாகியுள்ள மோசமான நிலைமையை அனைவரும் ஒன்றுபட்டு சமாளிக்க முடியும் என்று நம்பிக்கை தெரிவித்துள்ள அவர் , முதலாவது மற்றும் முக்கியமான குறிக்கோள் , தொற்று இல்லாத நிலையை உருவாக்குவதுதான் என்று கூறியுள்ளார் . “ அடிக்கடி கைகளைக் கழுவுதல் , முகக்கவசங்களை அணிதல் , தனி நபர் இடைவெளியைப் பராமரித்தல் ஆகிய விதிமுறைகளைப் பின்பற்றி , ஒவ்வொரு குடிமகனும் பொறுப்பான முறையில் நடந்து கொள்ள வேண்டும்” என்று வலியுறுத்தியுள்ளார் .


    இன்று கார்கில் வெற்றி தினம் என்பதைச் சுட்டிக்காட்டியுள்ள குடியரசு துணைத்தலைவர் , “ கார்கில் வெற்றி தினத்தில் நாம் உயிர்த்தியாகம் செய்த வீரர்களுக்கு மரியாதை செலுத்தி வரும் நிலையில் , இந்தியப் படையினரின் வீரம் , நாட்டுப்பற்று , தாய்நாட்டின் இறையாண்மையைப் பாதுகாப்பதில் உயிர்த்தியாகம் ஆகியவற்றுக்கு நாடு எப்போதும் நன்றியுடையதாக இருக்கிறது” என்று கூறியுள்ளார் .


    உணவுப்பாதுகாப்பை உறுதி செய்வதில் , தன்னலமற்ற சேவை புரிந்து வரும் ‘’ வெளியில் தெரியாத கோவிட் பணியாளர்கள் ’’ ஆன விவசாயிகளுக்கும் நன்றி தெரிவிக்கவேண்டும் என்று வலியுறுத்தியுள்ள அவர் , மருத்துவப் பணியாளர்கள் , காவல்துறை , ஊடகங்கள் , சுகாதாரப் பணியாளர்கள் , விநியோக நபர்கள் ஆகியோரின் அர்ப்பணிப்பு முயற்சிகளுக்கும் ஆதரவு அளிக்க வேண்டும் என்று கேட்டுக்கொண்டுள்ளார் .


    ****

    
    
    (Release ID: 1641343) Visitor Counter : 14
    
    
      Read this release in: Malayalam , English , Urdu , Marathi , Hindi , Manipuri , Assamese , Bengali , Punjabi , Telugu