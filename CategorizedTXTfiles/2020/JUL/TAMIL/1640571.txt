      சிறப்பு சேவைகள் மற்றும் கட்டுரைகள்

      கோவிட் 19 நோய்த் தடுப்பு நடவடிக்கைகள் குறித்து இணையவழிப் பயிலரங்கம் - திருச்சிராப்பள்ளி கள மக்கள் தொடர்பு அலுவலகம் ஏற்பாடு
      கோவிட் 19 பரவாமல் தடுப்பதற்கு கிருமிநாசினி பயன்பாடு மற்றும் சமூக இடைவெளி விதிமுறைகளைத் தீவிரமாகக் கடைபிடிக்குமாறு மக்களுக்கு சுகாதார அதிகாரிகள் வலியுறுத்தல்

      Posted On: 22 JUL 2020 10:22AM by PIB Chennai

    முடக்கநிலை நீக்கத்தின் 2வது கட்டம் செயல்பாட்டில் உள்ள சூழ்நிலையில் , கோவிட்-19 நோய்த் தடுப்பு நடவடிக்கைகள் குறித்த இணையவழிக் கருத்தரங்கிற்கு மத்திய தகவல் ஒலிபரப்புத் துறை அமைச்சகத்தின் திருச்சி கள மக்கள் தொடர்பு அலுவலகம் ஏற்பாடு செய்திருந்தது. சமூகத்தின் அனைத்து தரப்பினரையும் சேர்ந்த இளைஞர்கள் , மாணவர்கள் மற்றும் மக்கள் என நூறுக்கும் மேற்பட்டவர்கள் இதில் கலந்து கொண்டனர். திருச்சிராப்பள்ளி சுகாதாரத் துறை துணை இயக்குநர் டாக்டர். சுப்பிரமணி சிறப்புரையாற்றினார். நகரில் நடைபெறும் காய்ச்சல் கண்டறியும் முகாம்களை மக்கள் முழு அளவில் பயன்படுத்திக் கொள்ள வேண்டும் என்று அவர் கேட்டுக் கொண்டார். காய்ச்சல் , மூக்கோட்டமாக உள்ள சளி போன்ற பாதிப்புகள் இருந்தால் , தாங்களாக முன்வந்து காய்ச்சல் கண்டறியும் முகாம்களுக்குச் சென்று கோவிட் -19 பரிசோதனை செய்து கொள்ள வேண்டும் என்று அவர் வலியுறுத்தினார். கோவிட் -19 நோய்ப் பரவலைத் தடுக்க மாவட்ட அதிகாரிகளும் , சுகாதாரத் துறையினரும் ஒருங்கிணைந்து செயல்பட்டு வருவதாக அவர் தெரிவித்தார். இருந்தபோதிலும் , நோய்ப் பரவலைத் தடுப்பதில் மக்களின் ஆதரவு மிகவும் முக்கியமானது என்று அவர் குறிப்பிட்டார்.


    நிகழ்ச்சியில் பேசிய திருச்சி மாவட்ட சித்த மருத்துவ அதிகாரி டாக்டர். எஸ். காமராஜ் , நோய் எதிர்ப்பாற்றலை அதிகரிப்பதில் கபசுரக் குடிநீர் மிகவும் முக்கியமான மருந்தாக உள்ளது என்றும் , கோவிட் -19 நோயை எதிர்த்துப் போராட அது உதவுகிறது என்றும் கூறினார். எந்த ஒரு நோயை எதிர்த்துப் போராடுவதற்கும் , சத்தான உணவு , சுத்தமான பழக்க வழக்கங்கள் , நல்ல தூக்கம், ஓய்வு ஆகியவை முக்கியமான தேவைகளாக உள்ளன என்றார் அவர். உடலில் நோய் எதிர்ப்பு சக்தியைப் பராமரிப்பது மிகவும் முக்கியமானது என்று கூறிய அவர் , இந்த நோயைக் கட்டுப்படுத்துவதில் சித்தா மருந்துகள் வெற்றிகரமான வழிமுறையாக அமைந்துள்ளன என்று குறிப்பிட்டார். தினமும் ஒரு முறை வெறும் வயிறறில் ஒவ்வொருவரும் 60 மில்லி நிலவேம்புக் குடிநீர் குடிக்க வேண்டும் என்று அவர் யோசனை தெரிவித்தார். இருமல் , குளிர் காய்ச்சல் , தும்மல் , சுவாசக் கோளாறுகள் நீடித்தால் , தினமும் 2 முறைகள் கபசுரக் குடிநீர் எடுத்துக் கொள்ள வேண்டும் என்று கூறினார். தினமும் ஒன்று முதல் மூன்று முறைகள் வரை அமுக்ரா சூரணம் மாத்திரைகளையும் , ஒரு நாளுக்கு இரண்டு முறை உணவுக்குப் பிறகு 5 கிராம் அளவுக்கு நெல்லிக்காய் லேகியம் சாப்பிடுவதும் நோய் எதிர்ப்பு சக்தியை அதிகரிக்கும் என்று அவர் கூறினார். சித்தா மருந்துகள் மற்றும் நீராவி சுவாசம் பற்றிய கேள்விகளுக்கு டாக்டர் காமராஜ் விளக்கங்கள் அளித்தார்.


    சென்னை மண்டல மக்கள் தொடர்பு அலுவலகத்தின் துணை இயக்குநர் திரு. ஜே. காமராஜ் தலைமை உரை நிகழ்த்தினார். மக்கள் வெளியில் செல்லும் போது தனி நபர் இடைவெளிக் கட்டுப்பாடுகளைக் கடைபிடிக்க வேண்டும் என்று வலியுறுத்தினார். புதிய பகுதிகளுக்கு நோய் பரவாமல் தடுப்பதில் அரசு அதிகாரிகள் மற்றும் சுகாதார அதிகாரிகளின் முயற்சிகளுக்கு மக்கள் ஒத்துழைப்பு வழங்க வேண்டும் என்று அவர் கேட்டுக் கொண்டார். முகக் கவச உறைகள் அணிதல் , கூட்டமான இடங்களுக்குச் செல்வதைத் தவிர்ப்பதன் மூலமாக நோய்ப் பரவலைத் தடுக்கலாம் என்று அவர் குறிப்பிட்டார்.


    முன்னதாக திருச்சிராப்பள்ளி கள விளம்பர அலுவலர் திரு. கே. தேவி பத்மநாபன் அறிமுக உரையாற்றிய போது , கோவிட் -19 நோய் பரவலைத் தடுப்பதில் சுகாதாரத் துறை அதிகாரிகள் அபாரமான சேவையாற்றி வருவதாகத் தெரிவித்தார். திருச்சியில் 2000க்கும் மேற்பட்டவர்களுக்கு கோவிட்- 19 பாதிப்பு ஏற்பட்டது என்றும் , அதில் 1750க்கும் மேற்பட்டவர்கள் குணமாகி வீடு திரும்பிவிட்டனர் என்றும் அவர் கூறினார். சித்த மருத்துவர்கள் , சுகாதார மையங்களில் இலவசமாக கபசுரக் குடிநீரை பொதுமக்களுக்கு வழங்கி வருவதாகத் தெரிவித்த அவர் , பொது மக்கள் இந்த வாய்ப்பை பயன்படுத்திக் கொள்ள வேண்டும் என்று கேட்டுக் கொண்டார். கோவிட்- 19 நோய் பரவலைத் தடுப்பதற்கு மக்களிடம் விழிப்புணர்வை ஏற்படுத்துவதற்காக தமிழ்நாடு கள விளம்பர அமைப்பு சார்பில் இணையவழிப் பயிலரங்கு நிகழ்ச்சிகள் நடத்தப்படுவதாகவும் அவர் தெரிவித்தார்.


    திருச்சிராப்பள்ளி கள விளம்பர உதவியாளர் திரு. கே. ரவீந்திரன் நன்றி கூறினார். இதில் பங்கேற்கும் அனைவருக்கும் இணையச் சுட்டியின் மூலம் இ-சான்றிதழ் வழங்கப்படுவதாக அவர் தெரிவித்தார். " சென்னை மண்டல மக்கள் தொடர்பு அலுவலகத்தின் தமிழகம் மற்றும் புதுவை " .யில் இந்த நிகழ்ச்சி யூடியூப் மூலம் நேரலையாக ஒளிபரப்பு செய்யப்பட்டது.


    

    
    (Release ID: 1640571) Visitor Counter : 8