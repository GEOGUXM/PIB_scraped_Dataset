      உள்துறை அமைச்சகம்

      3-ம் கட்ட தளர்வுகளை வெளியிட்டது மத்திய உள்துறை அமைச்சகம் , கட்டுப்பாட்டு மண்டலங்களுக்கு வெளியே மேலும் பல நடவடிக்கைகளுக்கு அனுமதி
      Posted On: 29 JUL 2020 7:23PM by PIB Chennai


    கட்டுப்பாட்டு மண்டலங்களுக்கு வெளியே மேலும் பல நடவடிக்கைகளுக்கு அனுமதி அளித்து , மத்திய உள்துறை அமைச்சகம் புதிய வழிகாட்டு நெறிமுறைகளை இன்று வெளியிட்டது . 2020 ஆகஸ்ட் 1 முதல் நடைமுறைக்கு வரும் , 3- ம் கட்ட தளர்வுகளில் , மேலும் பல செயல்பாடுகள் படிப்படியாக மீண்டும் அனுமதிக்கப்படுகின்றன . மாநிலங்கள் மற்றும் யூனியன் பிரதேசங்களிடமிருந்து பெறப்பட்ட தகவல்கள் மற்றும் சம்பந்தப்பட்ட மத்திய அமைச்சகங்கள் மற்றும் துறைகளுடன் நடத்தப்பட்ட விரிவான ஆலோசனைகளின்படி , இன்று புதிய வழிகாட்டு நெறிமுறைகள் , வெளியிடப்பட்டுள்ளன .

      * இரவு நேரங்களில் தனிநபர் நடமாட்டத்துக்கு விதிக்கப்பட்டிருந்த கட்டுப்பாடுகள் ( இரவு நேர ஊரடங்கு ) ரத்து செய்யப்படுகின்றன .
      * ஆகஸ்ட் 5- ம் தேதி முதல் , யோகா பயிற்சி நிலையங்கள் , உடற்பயிற்சி கூடங்கள் திறக்க அனுமதிக்கப்படும் . அங்கு சமூக இடைவெளியைப் பின்பற்றுதல் , கோவிட் -19 பரவலைக் கட்டுப்படுத்துதல் ஆகியவற்றை உறுதிப்படுத்தும் நிலையான செயல்பாட்டு விதிமுறைகளை மத்திய சுகாதாரம் மற்றும் குடும்பநல அமைச்சகம் தனியாக வெளியிடும் .
      * சுதந்திர தின விழா கொண்டாட்டங்களை , சமூக இடைவெளி மற்றும் இதர சுகாதார விதிமுறைகளை , உதாரணமாக , முகக்கவசங்களை அணிதல் உள்ளிட்டவற்றைப் பின்பற்றி நடத்த அனுமதி உண்டு . இந்த விஷயத்தில் , மத்திய உள்துறை அமைச்சகம் 21.07.2020 வெளியிட்ட கட்டுப்பாடுகள் பின்பற்றப்படவேண்டும் .
      * மாநிலங்கள் , யூனியன் பிரதேசங்களுடன் நடத்திய விரிவான ஆலோசனை அடிப்படையில் , 2020 ஆகஸ்ட் 31- ம் தேதி முடிய பள்ளி , கல்லூரி , பயிற்சி நிலையங்கள் மூடியிருப்பது என முடிவு செய்யப்பட்டுள்ளது .
      * வந்தே பாரத் இயக்கத்தின் கீழ் , சர்வதேச விமானப் பயணம் மேற்கொள்ள பயணிகள் குறைந்த அளவுக்கு அனுமதிக்கப்படுவார்கள் . இந்த சேவை படிப்படியாக அதிகரிக்கப்படும் .
      * கட்டுப்பாட்டு மண்டலங்களுக்கு வெளியே , பின்வருபவற்றை தவிர அனைத்து நடவடிக்கைகளும் அனுமதிக்கப்படும் ;
     1. மெட்ரோ ரயில்
     2. சினிமா திரையரங்குகள் , நீச்சல் குளங்கள் , கேளிக்கை பூங்காக்கள் , நாடக அரங்குகள் , மதுபான விடுதிகள் , ஆடிட்டோரியங்கள் , கூட்ட அரங்குகள் மற்றும் அதே போன்ற இடங்கள் .
     3. சமூக / அரசியல் / விளையாட்டு / கேளிக்கை / கல்வி / கலாச்சாரம் / மதம் சார்ந்த விழாக்கள் மற்றும் மக்கள் பெருமளவு கூடும் நிகழ்ச்சிகள் .

    இவற்றைத் திறப்பது பற்றி, சூழ்நிலையை மதிப்பிட்ட பின்னர் தனியாக முடிவு செய்யப்படும் .

      * கட்டுப்பாட்டுப் பகுதிகளில் 2020 ஆகஸ்ட் 31 வரை ஊரடங்கு கண்டிப்புடன் தொடர்ந்து அமல்படுத்தப்படும் . மத்திய சுகாதாரம் மற்றும் குடும்பநல அமைச்சகத்தின் விதிமுறைகளை கருத்தில் கொண்ட பின்னர் , கோவிட் -19 பரவலைத் தடுக்கும் விதத்தில் , மாநிலம் / யூனியன் பிரதேச அரசுகள் கட்டுப்பாட்டுப் பகுதிகளை கவனத்துடன் வரையறுக்க வேண்டும் . கட்டுப்பாட்டுப் பகுதிகளில் , கடுமையான சுற்றளவு கட்டுப்பாட்டை பராமரிப்பதுடன் , அத்தியாவசிய செயல்பாடுகளை மட்டுமே அனுமதிக்க வேண்டும் .
      * கட்டுப்பாட்டுப் பகுதிகளின் விவரங்களை , அந்தந்த மாவட்ட ஆட்சியர் அலுவலக இணைய தளங்களில் மாநிலங்கள் / யூனியன் பிரதேசங்கள் வெளியிட்டு , மத்திய சுகாதாரம் மட்டும் குடும்பநல அமைச்சகத்துடன் பகிர்ந்து கொள்ள வேண்டும் .
      * கட்டுப்பாட்டு பகுதிகளில் நடவடிக்கைகளை மாநிலங்கள் / யூனியன் பிரதேசங்கள் தீவிரமாகக் கண்காணிக்க வேண்டும் . இத்தகைய மண்டலங்களில் கட்டுப்பாட்டு நடவடிக்கைகள் தொடர்பான விதிமுறைகளை தீவிரமாக செயல்படுத்த வேண்டும் .
      * கட்டுப்பாட்டு மண்டலங்கள் முறையாக வரையறுக்கப்பட்டுள்ளதா , கட்டுப்பாட்டு நடவடிக்கைகள் தீவிரமாகப் பின்பற்றப்படுகின்றனவா என்பதை மத்திய சுகாதாரம் மட்டும் குடும்பநல அமைச்சகம் கண்காணிக்கும் .

    கட்டுப்பாட்டு மண்டலங்களுக்கு வெளியே சில குறிப்பிட்ட செயல்பாடுகளை மாநிலங்கள் மற்றும் யூனியன் பிரதேசங்கள் , நிலமையை மதிப்பிட்டு தடை செய்யலாம் அல்லது தேவைப்பட்டால் கட்டுப்பாடுகளை விதிக்கலாம் . இருப்பினும் , மாநிலங்களுக்கு உள்ளேயும் , மாநிலங்களுக்கு இடையிலும் , தனிநபர்கள் மற்றும் சரக்கு போக்குவரத்துக்கு தடை விதிக்கக்கூடாது . இத்தகைய போக்குவரத்துக்கு தனியாக அனுமதியோ , இ - பாசோ பெறத்தேவையில்லை .


    கோவிட் -19 பரவலைக் கட்டுப்படுத்துவதற்கான நாடு தழுவிய உத்தரவுகள் , சமூக இடைவெளி விதிமுறைகளுடன் பின்பற்றப்பட வேண்டும் . கடைகளில் வாடிக்கையாளர்களுக்கு இடையே போதிய சமூக இடைவெளி கடைபிடிக்கப்பட வேண்டும் . தேசிய அளவிலான உத்தரவுகள் சிறப்பாக செயல்படுத்தப்படுகின்றனவா என்பதை மத்திய உள்துறை அமைச்சகம் கண்காணிக்கும் .


    நோய் எளிதில் தாக்க வாய்ப்புள்ள 65 வயதுக்கு மேற்பட்டவர்கள் , பிற நோய் உள்ளவர்கள் , கர்ப்பிணி பெண்கள் , 10 வயதுக்கு குறைவான குழந்தைகள் ஆகியோர் அத்தியாவசியத் தேவைகளுக்கோ , மருத்துவ சிகிச்சைக்காகவோ தவிர வெளியில் வராமல் , வீடுகளிலேயே தங்கியிருக்குமாறு அறிவுறுத்தப்படுகின்றனர் .


    ஆரோக்கிய சேது கைபேசி செயலி பயன்படுத்துவது தொடர்ந்து ஊக்குவிக்கப்படும் .


    மத்திய உள்துறை அமைச்சகத்தின் உத்தரவு & விதிமுறைகளுக்கு இங்கே கிளிக் செய்யவும் . https://pib.gov.in/PressReleasePage.aspx?PRID=1642259


    *****


    

    
    (Release ID: 1642335) Visitor Counter : 10
    
    
      Read this release in: English , Urdu , Hindi , Marathi , Manipuri , Assamese , Bengali , Gujarati , Odia , Telugu
    
    
    

*