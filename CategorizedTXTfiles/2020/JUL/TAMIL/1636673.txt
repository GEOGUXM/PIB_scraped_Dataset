      சிறப்பு சேவைகள் மற்றும் கட்டுரைகள்

      நீடித்த தரிசு நில மேம்பாட்டு வேளாண்மை ‘’ஐசிஏஆர் விதிகளின்படி படைப் புழுக்களை அழிக்க ஆழமாக உழுமாறு விவசாயிகள் அறிவுறுத்தப்படுகின்றனர்’’
      Posted On: 05 JUL 2020 4:57PM by PIB Chennai

      * கே . தேவி பத்மநாபன் , கள விளம்பர அதிகாரி , திருச்சி
        வேளாண் பயிர்களைத் தாக்கும் படைப் புழுக்களை அழிக்க , விதைப்புக்கு முன்பு ஆழமாக உழுவதை இந்திய வேளாண் ஆராய்ச்சி மையம் ஐசிஏஆர் பரிந்துரைத்துள்ளது . கோவிட் -19 மனித குலத்துக்கு அச்சுறுத்தலாக இருப்பது போல , இந்த படைப்புழுக்கள் , வெட்டுக்கிளிகள் ஆகியவை பயிர்களை அழித்து , நமது வேளாண் முறையையே முடக்கிவிடும் அபாயம் கொண்டவை . கோவிட் -19 ஊரடங்கை சமாளித்து எழுவதற்கு , நாட்டுக்கு ஒரு எதிர்ப்பு சக்தியை வேளாண்மை அளித்துள்ளது . ஊரடங்கு பொதுமுடக்கத்திற்கு இடையிலும் , அதிக உணவு தானியங்களை விளைவித்து , நாடு முழுமைக்கும் உணவு அளிக்கும் சேவையில் நாட்டுக்கு உறுதுணையாக நமது விவசாயிகள் உறுதியுடன் நிற்கின்றனர் . நவம்பர் மாதம் வரை , ரேசன் அட்டைதாரர்களுக்கு , அரிசி அல்லது கோதுமை உள்ளிட்ட பொருள்கள் கூடுதலாக இலவசமாக வழங்கப்படும் என்ற பிரதமரின் அறிவிப்புக்கு வடிவம் கொடுக்க விவசாயிகள் உழைத்து வருகின்றனர் . இதற்கு , உரிய நேரத்தில் தொழில்நுட்பம் மற்றும் அறிவியல் ஆலோசனை வழங்குவது அவசிய தேவையாகும் . நமது வேளாண் அதிகாரிகள் தொடர்ந்து கள ஆய்வுகளை மேற்கொண்டு , பயிர் மேலாண்மையில் ஏராளமான பிரச்சினைகளைச் சந்திக்கும் நமது விவசாயிகளுக்கு உதவுகின்றனர் .


        பயிர்களை படைப்புழுக்கள் தாக்குதலில் இருந்து காப்பாற்ற , ஆழமாக உழுமாறு விவசாயிகளுக்கு வேளாண் அதிகாரிகள் அறிவுரை வழங்கியுள்ளனர் . மாநில வேளாண் விரிவாக்க மேலாண்மை நிறுவனத்தின் ( ஸ்டாமின் ) இயக்குநர் மற்றும் வேளாண் கூடுதல் இயக்குநர் திரு . சங்கரலிங்கம் , வேளாண் இணை இயக்குநர் திருமதி சாந்தி , துணை இயக்குநர் திரு . லட்சுமணசாமி , உதவி உயக்குநர் திரு . மோகன் ஆகியோர் படைப்புழுக்கள் மற்றும் அதன் மேலாண்மை குறித்து புள்ளம்பாடி வட்டாரம் , கீழரசூர் கிராமத்தில் விவசாயிகளுக்கு விளக்கினர் . கூடுதல் இயக்குநர் சங்கரலிங்கம் , கோடை மழையைப் பயன்படுத்தி , விவசாயிகள் கோடை உழவைத் தொடங்குமாறு அறிவுறுத்தினார் . ஆழமாக உழுவதன் மூலம் , மக்காச் சோளத்தை தாக்கும் படைப்புழுக்களை அழிக்க முடியும் . மேலும் , இது நிலத்தின் தண்ணீர் உறிஞ்சு திறனை வலுப்படுத்தி , கோடைப் பயிர்களுக்கு உதவும் .


        திருச்சியில் , தரிசு நில வேளாண்மை மூலம் , பருத்தி , மக்காச் சோளம் ஆகியவை 15000 ஏக்கரில் பயிரிடப்பட்டுள்ளது . உதவி இயக்குநர் திரு . மோகன் , புள்ளம்பாடி வட்டாரத்தில் கடந்த வாரம் நல்ல மழை பெய்தது என்றும் , இது இந்த வட்டார விவசாயிகளுக்கு பயன் அளிக்கக்கூடியது என்றும் கூறினார் . தமிழக நீடித்த தரிசுநில மேம்பாட்டுத் திட்டத்தின் கீழ் , புள்ளம்பாடி வட்டாரத்தில் , 3000 ஹெக்டேர் நிலப்பரப்பு இலக்காகக் கொண்டு வரப்பட்டுள்ளது . இந்தத் திட்டத்தின் கீழ் , கீழரசூர் , மல்வாய் , சதுர்ப்பகம் , மேலரசூர் கிராமங்களைச் சேர்ந்த அனைத்து விவசாயிகளும் , உழவுப்பணியைத் தொடங்குமாறு கேட்டுக் கொள்ளப்பட்டுள்ளனர் . இந்த மண்டலத்தில் கோடை உழவு மேற்கொள்ளும் ஒவ்வொரு விவசாயிக்கும் ஏக்கருக்கு தலா ரூ .500 மானியமாக வழங்கப்படுகிறது என வேளாண் அதிகாரிகள் தெரிவிக்கின்றனர் . உரத்துக்கு 50 சதவீத மானியமும் , மக்காச்சோளப் பயிர்களைத் தாக்கும் படைப்புழுக்களை அழிக்க பூச்சி மருந்துகளும் விவசாயிகளுக்கு வழங்கப்படுகிறது .


        அனைவருக்கும் உணவுப் பாதுகாப்பை உறுதி செய்வதில் , வேளாண் அறிவியலும் , அதன் உயர் தொழில்நுட்பச் சேவைகளும் மிக முக்கியமானவை . நமது விஞ்ஞானிகள் மற்றும் வேளாண் அதிகாரிகள் , களத்தில் விவசாயிகள் சந்திக்கும் பிரச்சினைகளைச் சமாளிக்க தொடர்ந்து தங்கள் அரும்பணியை மேற்கொண்டு வருகின்றனர் .


        --------------------------------------------------------------------------------------------------------------------------

    
    
    (Release ID: 1636673) Visitor Counter : 25
    
    
      Read this release in: English
    
    
    

*