      குடியரசுத் துணைத் தலைவர் செயலகம்

      குடியரசு துணைத் தலைவரை மத்திய கல்வி அமைச்சர் சந்தித்து புதிய கல்விக் கொள்கை-2020-ஐ அளித்தார்
      Posted On: 30 JUL 2020 6:31PM by PIB Chennai


    
    மத்திய கல்வி அமைச்சர் திரு ரமேஷ் பொக்ரியால் `நிஷாங்க்' குடியரசுத் துணைத் தலைவர் திரு. எம். வெங்கய்ய நாயுடுவை, அவருடைய மாளிகையில் இன்று சந்தித்தார். அரசு நேற்று அறிவித்த புதிய கல்விக்கொள்கை -2020 பற்றிய தகவல்களை குடியரசுத் துணைத் தலைவரிடம் அவர் தெரிவித்தார். கொள்கை விவரங்கள் அடங்கிய நகல் ஒன்றையும் அமைச்சர் அளித்தார். புதிய கல்விக் கொள்கையின் சிறப்பம்சங்கள் பற்றிய குறிப்பு ஒன்றையும் குடியரசுத் துணைத் தலைவரிடம் அவர் அளித்தார்.


    தொலைநோக்கு சிந்தனையுடன் கூடிய இந்தக் கொள்கை குறித்து குடியரசுத் துணைத் தலைவர் மகிழ்ச்சி தெரிவித்தார். பள்ளி செல்லும் பிள்ளைகள் மற்றும் இளைஞர்கள் அனைவருக்கும் தரமான கல்வி கிடைப்பதற்கான வசதியை மேம்படுத்தும் வகையில் , இது முக்கியமான நடவடிக்கையாக இருக்கும் என்று குடியரசுத் துணைத் தலைவர் குறிப்பிட்டார்.


    முழுமையான , கற்றலை மையமாகக் கொண்ட, வளைந்து கொடுக்கும் தன்மையுள்ள இந்தக் கொள்கை இந்தியாவை, துடிப்பான அறிவுசார் சமூகமாக உருவாக்குவதில் முக்கிய பங்கு வகிக்கும் என்றும் அவர் கூறினார். இந்தியாவின் அடிப்படை அம்சங்கள் மற்றும் பெருமைகளுக்கு சமஅளவில் இதில் முக்கியத்துவம் அளிக்கப்பட்டிருப்பதாக திரு. நாயுடு குறிப்பிட்டார். உலகெங்கும் உள்ள கல்வித்துறையில் காணப்படும் சிறந்த சிந்தனைகள் மற்றும் நடைமுறைகளை ஏற்று இது உருவாக்கப் பட்டிருப்பதாகவும் அவர் கூறினார்.


    தொடக்கக் கல்வி நிலையில் தாய்மொழிக்கு முக்கியத்துவம் அளிக்கப்பட்டிருப்பது குறித்து அவர் மகிழ்ச்சி தெரிவித்தார்.


    ``பன்முகத் தன்மையும், உள்ளூர் மாண்புகளுக்கு மரியாதை அளிப்பதும், இந்தியாவின் தொன்மையான மொழிகளுக்கு முக்கியத்துவம் அளிப்பதும், கல்வி கற்பவர்களுக்கு முழுமையான உலகளாவிய பார்வையை அளிப்பதாக இருக்கும்'' என்று திரு. நாயுடு கருத்து தெரிவித்துள்ளார்.


    நன்னெறிகள் , மனிதகுல மற்றும் அரசியல்சாசன மாண்புகளுக்கு இதில் முக்கியத்துவம் அளித்திருப்பதால், ஜனநாயகத்தின் வேர்களை பலப்படுத்துவதில் குடிமக்களுக்கு அறிவை வழங்குவதில் பெரிய முன்னேற்றம் ஏற்படும் என அவர் கூறியுள்ளார்.


    புதிய கல்விக் கொள்கை - 2020 தொலைநோக்கு பார்வை கொண்டது எனக் குறிப்பிட்டுள்ள அவர் , இது உண்மையான உலகளாவிய சூழ்நிலைக்குப் பொருத்தமானது என குறிப்பிட்டுள்ளார். உலகெங்கும் இருந்து மதிக்கப்படும் சிந்தனைகளை இந்தியா வரவேற்கும் என்ற பாரம்பரியத்தை நிரூபிப்பதாக இது உள்ளது என்று அவர் கூறியுள்ளார்.


    எந்த மொழியும் திணிக்கப்படவோ , எதிர்க்கப்படவோ கூடாது என்ற தன்னுடைய எண்ணம் இந்த புதிய கல்விக் கொள்கையில் பிரதிபலிக்கிறது என்று குடியரசு துணைத் தலைவர் திருப்தி தெரிவித்தார்.

    
    
    (Release ID: 1642519) Visitor Counter : 19
    
    
      Read this release in: English , Urdu , Marathi , Manipuri , Bengali , Punjabi , Telugu