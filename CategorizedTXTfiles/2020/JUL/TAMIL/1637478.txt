      மத்திய அமைச்சரவை

      பிரதமர் ஏழைகள் நல்வாழ்வுத் தொகுப்பு - பிரதமர் ஏழைகள் நல்வாழ்வு அன்னத் திட்டம் நீட்டிப்பு- 2020 ஜூலை முதல் நவம்பர் வரை ஐந்து மாதங்களுக்கு முழு கொண்டைக் கடலை இலவசமாக வழங்குவதற்கு மத்திய அமைச்சரவை ஒப்புதல்
      Posted On: 08 JUL 2020 4:25PM by PIB Chennai


    பிரதமர் திரு . நரேந்திர மோடி தலைமையில் நடைபெற்ற மத்திய அமைச்சரவை கூட்டத்தில் , பிரதமர் ஏழைகள் அன்ன திட்டத்தை மேலும் நீட்டிக்க ஒப்புதல் வழங்கப்பட்டுள்ளது . கோவிட் -19 பொருளாதார மீட்பு நடவடிக்கையின் பகுதியாக , 2020 ஜூலை முதல் நவம்பர் மாதம் வரை இது நீட்டிக்கப்படுகிறது .


    இத்திட்டத்தின் கீழ் , மாநிலங்கள் / யூனியன் பிரதேசங்களில் , தேசிய உணவுப் பாதுகாப்பு சட்டம் ,2013- இன் கீழ் 2020 ஜூலை முதல் நவம்பர் மாதம் வரை ஐந்து மாதங்களுக்கு மாதத்துக்கு ஒரு கிலோ வீதம் இலவசமாக முழு கொண்டைக்கடலை வழங்கப்படும் . இதற்காக 9.7 லட்சம் மெட்ரிக் டன் விநியோகிக்க உத்தேசிக்கப்பட்டுள்ளது . இதன் மதிப்பு ரூ .6,849.24 கோடியாகும் .


    இத்திட்டத்தின் கீழ் , 19.4 கோடி குடும்பங்கள் பயனடையும் . நீட்டிக்கப்பட்ட சலுகைத் திட்டத்துக்கான செலவு முழுவதையும் மத்திய அரசு ஏற்கும் . நாட்டில் யாரும் , குறிப்பாக எந்த ஏழைக் குடும்பமும் , அடுத்த ஐந்து மாதங்களுக்கு உணவு தானியங்கள் இல்லாமல் பாதிக்கப்படக்கூடாது என்ற மத்திய அரசின் உறுதிப்பாட்டுக்கு ஏற்ப இந்த நீட்டிப்பு மேற்கொள்ளப்படுகிறது . இந்த ஐந்து மாத காலத்துக்கு , மேற்குறிப்பிட்ட பிரிவினருக்குப் போதுமான புரதம் கிடைக்கும் வகையில் முழுகொண்டைக்கடலை இலவசமாக வழங்கப்படுகிறது .


    இந்தத் தொகுப்புக்கான பருப்பு வகைகள் ,2015-16- இல் உருவாக்கப்பட்ட வலுவான கையிருப்பில் இருந்து வழங்கப்படுகிறது . பிரதமர் ஏழைகள் நல்வாழ்வு அன்ன திட்டத்தின் நீட்டிப்புக் காலத்துக்கு வழங்குவதற்கு போதுமான பருப்பு வகைகள் மத்திய அரசின் கையிருப்பில் உள்ளன .


    இத்திட்டத்தின் முதல் கட்டத்தில் , ( ஏப்ரல் முதல் ஜூன் 2020 வரை ) 4.63 லட்சம் மெட்ரிக் டன் பருப்பு வகைகள் ஏற்கனவே விநியோகிக்கப்பட்டுள்ளன . இதன் மூலம் நாடு முழுவதும் 18.2 கோடி குடும்பங்கள் பயனடைந்துள்ளன .


    ****

    
    
    (Release ID: 1637478) Visitor Counter : 13
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Gujarati , Odia , Telugu , Kannada , Malayalam