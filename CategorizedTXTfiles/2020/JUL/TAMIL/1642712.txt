      தொழிலாளர் மற்றும் வேலைவாய்ப்பு அமைச்சகம்

      தொழில்துறை தொழிலாளர்களுக்கான நுகர்வோர் விலைக் குறியீட்டெண் – ஜுன், 2020
      Posted On: 31 JUL 2020 5:32PM by PIB Chennai


    மத்திய தொழிலாளர் மற்றும் வேலைவாய்ப்பு அமைச்சகத்துடன் இணைந்த தொழிலாளர் பணியக அலுவலகம் , நாடு முழுவதும் உள்ள 78- க்கும் மேற்பட்ட முக்கியத் தொழில் மையங்களில் அமைந்துள்ள 289 சந்தைகளிலிருந்து சேகரிக்கப்படும் குறிப்பிட்ட சில பொருள்களுக்கான சில்லரை விலை அடிப்படையில் , தொழில்துறைத் தொழிலாளர்களுக்கான நுகர்வோர் விலைக் குறியீட்டெண்ணை , ஒவ்வொரு மாதமும் தொகுத்து வருகிறது . அதன்படி , 2020 ஜுன் மாதத்திற்கான குறியீட்டெண் , இந்த செய்திக் குறிப்பு மூலம் வெளியிடப்படுகிறது .


    அகில இந்திய அளவிலான , 2020 ஜுன் மாதத்திற்கான , தொழிற்சாலைத் தொழிலாளர்களுக்கான நுகர்வோர் விலைக் குறியீட்டெண் 2 புள்ளிகள் உயர்ந்து , 332 ( முன்னூற்று முப்பத்திரண்டு ) - ஆக உள்ளது . ஒரு மாத சராசரி மாற்றத்தைப் பொறுத்தவரை , கடந்த ஆண்டு இதே காலகட்டத்தில் இருந்த 0.64 சதவீத (+) உயர்வுடன் ஒப்பிடுகையில் , 2020 மே மற்றும் ஜுன் மாதங்களுக்கிடையே 0.61 சதவீதம் (+) உயர்ந்துள்ளது .


    தற்போதைய குறியீட்டெண்ணின் அதிகபட்ச உயர்வைப் பொறுத்தவரை , மொத்த மாற்றத்தில் , உணவுப் பொருள்கள் மட்டும் 1.65 சதவீதப் புள்ளிகளை வழங்கியுள்ளன . அரிசி , கடலை எண்ணெய் , மீன் இறைச்சி , ஆட்டிறைச்சி , கோழி இறைச்சி , பால் ( எருமைப்பால் ), கத்தரிக்காய் , காலிஃபிளவர் , கொத்தமல்லி இலை , உருளைக்கிழங்கு , தக்காளி , சுத்திகரிக்கப்பட்ட மதுபானம் , சமையல் எரிவாயு , பெட்ரோல் உள்ளிட்ட பொருள்கள் , குறியீட்டெண் உயர்வுக்குக் காரணம் ஆகும் . எனினும் , கோதுமை மாவு , துவரம் பருப்பு , வெள்ளைப் பூண்டு , வெங்காயம் , ஆரம் லில்லி , தேங்காய் , வெண்டைக்காய் , எலுமிச்சை , மாங்காய் , மண்ணெண்ணெய் போன்றவை குறியீட்டெண்ணில் வீழ்ச்சியடைந்தது , உயர்வைத் தடுத்துள்ளது .


    மைய அளவில் , ஜாரியா அதிகபட்சமாக 9 புள்ளிகள் உயர்ந்துள்ளது . மற்ற மையங்களைப் பொறுத்தவரை , 3 மையங்களில் 8 புள்ளிகளும் , 2 மையங்களில் 7 புள்ளிகளும் , 3 மையங்களில் 6 புள்ளிகளும் , 7 மையங்களில் 5 புள்ளிகளும் , 12 மையங்களில் 4 புள்ளிகளும் , 7 மையங்களில் 3 புள்ளிகளும் , 10 மையங்களில் 2 புள்ளிகளும் , 12 மையங்களில் தலா ஒரு புள்ளி அளவிற்கும் உயர்வு காணப்பட்டது . இதற்கு நேர்மாறாக , ராஞ்சி - ஹாதியா மையத்தில் அதிகபட்சமாக 8 புள்ளிகள் அளவிற்கு வீழ்ச்சி ஏற்பட்டுள்ளது . மற்ற மையங்களைப் பொறுத்தவரை , 5 மையங்களில் 3 புள்ளிகளும் , 2 மையங்களில் 2 புள்ளியும் , ஒரு மையத்தில் ஒரு புள்ளியும் வீழ்ச்சி ஏற்பட்டுள்ளது . பிற 12 மையங்களில் குறியீட்டெண்ணில் எந்த மாற்றமுமில்லை .


    31 மையங்களின் குறியீட்டெண் , அகில இந்திய குறியீட்டெண்ணிற்கு மேலாகவும் , 45 மையங்களில் தேசிய சராசரிக்கும் குறைவாகவும் இருந்தது . சிந்த்வாரா மற்றும் ஜலந்தர் மையங்களில் , அகில இந்திய குறியீட்டெண்ணிற்கு நிகராக காணப்பட்டது .


    அனைத்துப் பொருள்கள் அடிப்படையிலான ஆண்டு வாரியான பணவீக்கம் , கடந்த ஆண்டின் இதே காலத்தில் இருந்த 8.59 சதவீதத்துடனும் , கடந்த மாதம் இருந்த 5.10 சதவீதத்துடன் ஒப்பிடுகையில் , 2020 ஜுன் மாதத்தில் 5.06 சதவீதமாகவும் இருந்தது . அதேபோன்று , கடந்த ஆண்டு இதே காலகட்டத்தில் 5.47 சதவீதமாகவும் , கடந்த மாதம் 5.88 சதவீதமாகவும் இருந்த உணவுப் பணவீக்கம் , தற்போது 5.49 சதவீதமாகக் காணப்பட்டது .


    2020 ஜுன் மாதத்திற்கான தொழிற்சாலைத் தொழிலாளர்களுக்கான நுகர்வோர் விலைக் குறியீட்டெண் குறித்துப் பேசிய மத்திய தொழிலாளர் நலன் மற்றும் வேலைவாய்ப்புத்துறை இணையமைச்சர் ( தனிப்பொறுப்பு ) திரு . சந்தோஷ் கங்வார் , நுகர்வோர் விலைக் குறியீட்டெண் உயர்வு , அமைப்பு ரீதியான தொழிற்சாலைத் தொழிலாளர்களின் கூலி / சம்பளத்தில் சாதகமான விளைவுகளை ஏற்படுத்தும் என்று தெரிவித்துள்ளார் . வருடாந்திரப் பணவீக்கத்தில் காணப்படும் மிதமான போக்கிற்கு , பருப்பு வகைகள் , அவை சார்ந்த பொருள்கள் மற்றும் பால் பொருள்கள் , சுவையூட்டிகள் மற்றும் வாசனைத் திரவியங்களின் விலைக் குறைவே காரணம் என்றும் அவர் கூறியுள்ளார் .


    *****

    
    
    (Release ID: 1642712) Visitor Counter : 10
    
    
      Read this release in: English , Hindi , Manipuri , Assamese