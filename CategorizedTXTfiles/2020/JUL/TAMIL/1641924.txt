      பிரதமர் அலுவலகம்

      மொரீசியஸ் உச்சநீதிமன்றத்தின் புதிய கட்டடத்தை, பிரதமர் நரேந்திரமோடியும், மொரீசியஸ் பிரதமர் பிரவீன் ஜெகன்னாத்தும் கூட்டாக திறந்து வைக்க உள்ளனர்
      Posted On: 28 JUL 2020 7:15PM by PIB Chennai


    மொரீசியஸ் உச்சநீதிமன்றத்தின் புதிய கட்டடத்தை , பிரதமர் திரு . நரேந்திர மோடியும் , மொரீசியஸ் பிரதமர் திரு . பிரவீன் ஜெகன்னாத்தும் , 30 ஜுலை , 2020 வியாழக்கிழமையன்று கூட்டாகத் திறந்துவைக்க உள்ளனர் . மொரீசியஸ் நீதித்துறையின் உயர்மட்ட உறுப்பினர்கள் மற்றும் இரு நாட்டுப் பிரதிநிதிகள் முன்னிலையில் , காணொளிக் காட்சி வாயிலாக இந்த திறப்பு விழா நடைபெற உள்ளது . இந்திய அரசின் நிதியுதவியுடன் கட்டப்பட்டுள்ள இந்தக் கட்டடம் , அந்நாட்டின் தலைநகரமான போர்ட் லூயி நகரில் இந்திய உதவியுடன் மேற்கொள்ளப்பட்ட முதலாவது கட்டமைப்புத் திட்டம் ஆகும் .


    2016- ஆம் ஆண்டு , இந்திய அரசு 353 மில்லியன் அமெரிக்க டாலர் மதிப்பீட்டில் வழங்கிய ‘ சிறப்புப் பொருளாதாரத் தொகுப்பு ’ மூலம் மேற்கொள்ளப்படும் ஐந்து திட்டங்களில் ஒன்றாக , புதிய உச்சநீதிமன்றக் கட்டடம் கட்டப்பட்டுள்ளது . இந்தத் திட்டம் , நிர்ணயிக்கப்பட்ட காலத்திற்குள் , மதிப்பீட்டைவிட குறைவான செலவில் நிறைவேற்றப்பட்டுள்ளது . சுமார் 4,700- க்கும் மேற்பட்ட சதுரமீட்டர் பரப்பிலான நிலத்தில் , 10 தளங்களுடன் , சுமார் 25,000 சதுர மீட்டர் பரப்பில் இந்தக் கட்டடம் அமைந்துள்ளது . அதிநவீன வடிவமைப்பில் , வெளிப்புற வெப்பம் மற்றும் ஒலி ஊடுருவாமல் , எரிசக்தி சிக்கனம் உள்ளிட்ட பசுமை அம்சங்களுடன் இந்தக் கட்டடம் கட்டி முடிக்கப்பட்டுள்ளது . இந்தப் புதிய கட்டடத்தில் , மொரீசியஸ் உச்சநீதிமன்றத்தின் அனைத்துப் பிரிவுகள் மற்றும் அலுவலகங்கள் அனைத்தும் ஒரே இடத்தில் அமைவதால் , உச்சநீதிமன்றத்தின் செயல்பாடு அதிகரிக்கும் என எதிர்பார்க்கப்படுகிறது .


    சிறப்புத் தொகுப்புத் திட்டத்தின் கீழ் கட்டப்பட்ட மொரீசியஸின் மெட்ரோ எக்ஸ்பிரஸ் திட்டத்தின் முதற் கட்டத்தையும் , புதிய காது, மூக்கு, தொண்டை (E.N.T.) மருத்துவமனையையும் 2019- ஆம் ஆண்டு , பிரதமர் நரேந்திர மோடியும் , மொரீசியஸ் பிரதமரும் , கூட்டாகத் தொடங்கி வைத்தனர் . மெட்ரோ எக்ஸ்பிரஸ் திட்டத்தின் முதற்கட்டத்தில் , 12 கிலோமீட்டர் தூரத்திற்கான கட்டுமானப் பணிகள் , கடந்த ஆண்டு செப்டம்பரில் முடிக்கப்பட்டு , 14 கி . மீ . தொலைவுக்கான இரண்டாம் கட்ட மெட்ரோ லைன் பணிகள் மேற்கொள்ளப்பட்டு வருகிறது . இ . என் . டி . (E.N.T.) திட்டத்தின் கீழ் , மொரீசியஸில் நாட்டில் 100 படுக்கை வசதிகளுடன் கூடிய அதிநவீன இ . என் . டி . மருத்துவமனை கட்டப்பட்டுள்ளது .


    மொரீசியஸ் நாட்டில் , இந்திய உதவியுடன் உயர் தரத்தில் மேற்கொள்ளப்பட்டுள்ள இந்தக் கட்டமைப்புத் திட்டங்கள் , மொரீசியஸ் மற்றும் அதனைச் சுற்றியுள்ள பகுதியில் இந்திய நிறுவனங்களுக்கு மாபெரும் வாய்ப்பை உருவாக்கும் . புதிய உச்சநீதிமன்றக் கட்டடம் , நகர மையத்தின் முக்கிய அடையாளமாகத் திகழ்வதுடன் , இரு நாடுகளுக்கு இடையேயான நெருங்கிய இருதரப்பு ஒத்துழைப்பை பிரதிபலிப்பதாகவும் இருக்கும் .


    *****

    
    
    (Release ID: 1641924) Visitor Counter : 19
    
    
      Read this release in: English , Urdu , Marathi , Hindi , Manipuri , Assamese , Bengali , Punjabi , Gujarati , Odia , Telugu , Kannada , Malayalam