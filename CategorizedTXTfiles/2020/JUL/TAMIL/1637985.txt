      வீட்டு வசதி மற்றும் நகர்ப்புற வறுமை ஒழிப்பு அமைச்சகம்

      மாற்ற்றங்களையும், சவால்களையும் எதிர்கொள்ள சைக்கிள் ஓட்டுவோம்: பொலிவுறு நகர இயக்கத்துக்குப் பதிவு தொடக்கம்.
      Posted On: 10 JUL 2020 8:53PM by PIB Chennai


    “ இந்தியாவில் மாற்றம் காணவும் சவால்களை எதிர்கொள்ளவும் சைக்கிள் ஓட்டுவோம் ” என்ற இயக்கத்தில் பங்கேற்பதற்கான பதிவு வெள்ளிக்கிழமை (2020, ஜூலை 10) தொடங்கியது . இந்த இயக்கத் திட்டத்தை “ பொலிவுறு நகர இயக்கத்தின் ” (Smart Cities Mission) ஓர் அம்சமாக நகர்ப்புற மேம்பாடு , வீட்டுவசதித் துறை இணையமைச்சர் ( தனிப்பொறுப்பு ) ஹர்தீப் சிங் புரி கடந்த ஜூன் 25 ஆம் தேதி தொடங்கி வைத்தார் . இந்தியா எதிர்கொள்ளும் சவால் குறித்து விவரிப்பதற்கான அந்த நிகழ்ச்சியின் போது , பொலிவுறு நகர உருவாக்கத்தில் பங்கேற்போர் பதிவிடுவதற்கு உதவும் வகையில் இணையமும் தொடங்கி வைக்கப்பட்டது .


    அந்த நிகழ்ச்சியில் நாடு முழுவதும் பல்வேறு பொலிவுறு நகரங்களின் முதன்மைச் செயல் அலுவலர்கள் , உள்ளாட்சி ஆணையர்கள் , நகர அமைப்புகளின் அலுவலர்கள் , பல்வேறு நகர அமைப்புகள் , வல்லுநர்கள் , குடிமக்கள் ஆகியோர் பங்கேற்றனர் .


    நகரங்களில் சைக்கிள் ஓட்டும் பழக்கத்தை அதிகரிக்கவும், மேம்படுத்தவும் சீரான அணுகுமுறையை உருவாக்குவதற்காக குடிமக்கள் , வல்லுநர்கள் ஆகியோருடன் நகரங்கள் இயங்குவதற்கு துணை புரிவதற்காக இந்த இலக்கு நிர்ணயிக்கப்பட்டுள்ளது . சமூக அமைப்புகள் (CSOs), வல்லுநர்கள் , தன்னார்வலர்கள் தங்களது திட்டத்தைச் செயல்படுத்துவதற்கு உதவும் வகையில் நகர அமைப்புகள் இணைந்து செயல்பட வழியமைக்கப்படும் . நகரங்கள் முன் வைக்கும் திட்டங்களை மதிப்பிடுவதற்கு நகரக் குடிமக்களின் ஒத்துழைப்பு மிகவும் முக்கியமாகும் . இது தொடர்பாக நகரங்களுக்கு உதவ இதற்கான இணையத்தில் சமூக அமைப்புகள் மற்றும் நகர்ப்புற வடிவமைப்பாளர்கள் , திட்டவல்லுநர்கள் , மாணவர்கள் , இதில் பங்கேற்க விரும்புவோர் ஆகியோருக்கான உரிய பதிவுக்கான படிவம் இடம்பெற்றுள்ளது .


    நகரங்கள் எதிர்கொள்ள வேண்டிய பணிகள் குறித்த விவரங்களையும் , “ மாற்றம் காணவும் சவால்களை எதிர்கொள்ளவும் சைக்கிள் ஓட்டுவோம் ” என்ற இந்தத்திட்டத்தில் பங்கேற்பதற்கான படிவத்தையும் https://smartnet.niua.org/indiacyclechallenge/ என்ற இணையத்தில் பெறலாம் . குடிமக்கள் , வல்லுநர்கள் , சிவில் சமூக அமைப்புகளைச் சேர்ந்தவர்கள் இத்திட்டத்தில் பங்கேற்பதற்கான விருப்பத்தைத் தெரிவிக்கலாம் .


    படிவம்


    இந்த சவால் பணியில் பொலிவுறு நகர இயக்கத்தின் (Smart Cities Mission) கீழ் வரும் அனைத்து நகரங்கள் , மாநில மற்றும் யூனியன் பிரதேசங்களின் தலைநகர்கள் , குறிப்பாக 5 லட்சம் மக்கள் தொகை உள்ள அனைத்து நகரங்களும் பங்கேற்கலாம் . இந்தப் பணிச் சவால் இரு கட்டங்களைக் கொண்டவையாகும் . தகுதியான நகரங்கள் தங்களது விண்ணப்பங்களை ஜூலை 10 ஆம் தேதி முதல் 21 ஆம் தேதி வரையில் நிரப்பி பதிவு செய்துகொள்ளலாம் .


    இரு கட்டங்களாக நடைபெறும் இந்த சவால் பணியில் முதல் கட்டம் அக்டோபர் வரை நடைபெறும் . அதில் நகரங்களில் சைக்கிள் ஓட்டுவதற்கு ஊக்கமளிக்கப்படும் . அதற்கான உத்தியும் வகுக்குப்படும் . 2020 ஆம் ஆண்டு அக்டோபர் மாதம் 11 நகரங்கள் தேர்ந்தெடுக்கப்படும் . அவற்றுக்கு ரூ . 1 கோடி பரிசு வழங்கப்படும் . அதையடுத்து அடுத்த ஆண்டு 2021 மே மாதம் வரையில் நடைபெறும் இரண்டாம் கட்டத்துக்கான முன் முயற்சியாக தேசிய , சர்வதேச வல்லுநர்களின் வழிகாட்டுதல்கள் பெறப்படும் .


    மாற்றம் காணவும் சவால்களை எதிர்கொள்ளவும் சைக்கிள் ஓட்டுவோம்


    கோவிட் - 19 தொற்று காலமான தற்போது தனிநபர் வாகன இயக்கம் அதிகரிக்கும் என எதிர்பார்க்கப்படுகிறது . பொதுமுடக்கக் காலத்தில் சைக்கிள் ஓட்டுவது 50 சதவீதம் முதல் 65 சதவீதம் வரையில் அதிகரிக்கும் என்று போக்குவரத்து மற்றும் மேம்பாட்டு நிறுவனம் (Institute for Transportation and Development) நடத்திய ஆய்வில் தெரிய வந்துள்ளது . உலகில் உள்ள பல நகரங்கள் இந்த வாய்ப்பைப் பயன்படுத்தி , சைக்கிள் ஓட்டுவதையும் பொது சைக்கிள் பயன்பாட்டையும் அதிகரித்து வருகின்றன . இவ்வாறு சைக்கிள் ஓட்டுவது அதிகரிப்பதால் , சுற்றுச்சூழல் பாதுகாப்பு மேம்படும் என்று போக்குவரத்து மற்றும் மேம்பாட்டு நிறுவன (ITD) ஆய்வு தெரிவிக்கிறது . அதையடுத்து , சைக்கிள் தயாரிப்பில் முதலீடு செய்வதும் அதிகரிக்கும் . இது 5.5 மடங்கு லாபத்தை அதிகரிக்கும் . குறுகிய தூரத்திற்கு சைக்கிள் பயன்பாடு அதிகரிப்பதால் , இந்தியப் பொருளாதாரத்தில் ஆண்டு லாபம் ரூ . 180 கோடி வரையில் கிடைக்கும் என மதிப்பிடப்பட்டுள்ளது .


    இந்திய நகரங்களில் சைக்கிள் ஓட்டுவது


    கோவிட் தொற்று காரணமாக ஏற்பட்ட சூழலை அடுத்து இந்தியாவின் நகரங்களில் சைக்கிள் ஓட்டுவது அதிகரித்து வருகிறது .


    மேற்கு வங்கத் தலைநகர் கொல்கத்தாவில் சாலையில் சைக்கிளுக்கு எனத் தனி நிறுத்துமிடம், பாதை வசதிகளை உருவாக்கத் திட்டமிடப்பட்டுள்ளது . இதற்காக சாலை ஆய்வுப்பணிகள் நான்கு மாதங்களில் மேற்கொள்ளப்படும் . அதையடுத்து அடுத்த ஆண்டு இத்திட்டம் செயல்படுத்தப்படும் .


    அசாம் தலைநகர் குவாஹாட்டியில் பசுமை வழி அறக்கட்டளை (The Green lane Foundation) என்ற நிறுவனம் குவாஹாட்டி நகர மேயர் துணையோடு ஆய்வு நடத்தி வருகிறது . அதன்படி நகரங்களில் சைக்கிளுக்கு உகந்த சிறந்த வழித்தடங்கள் குறித்து மக்கள் தெரிவிக்கும் படி கேட்டுக் கொள்ளப்பட்டுள்ளது . பின்னர் அது நடைமுறைக்கு வரும் .

    
    
    (Release ID: 1637985) Visitor Counter : 13
    
    
      Read this release in: English , Urdu , Hindi , Manipuri , Punjabi , Telugu