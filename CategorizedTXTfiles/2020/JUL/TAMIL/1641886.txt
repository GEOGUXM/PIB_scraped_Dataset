      நிதி அமைச்சகம்

      ஆசிய உள்கட்டமைப்பு முதலீட்டு வங்கி ஆளுநர்கள் குழுவின் 5-வது வருடாந்திர கூட்டத்தில் நிதியமைச்சர் திருமதி. நிர்மலா சீதாராமன் பங்கேற்பு.
      Posted On: 28 JUL 2020 6:24PM by PIB Chennai


    ஆசிய உள்கட்டமைப்பு முதலீட்டு வங்கி ( Asian Infrastructure Investment Bank - AIIB) ஆளுநர்கள் குழுவின் 5- வது வருடாந்திர கூட்டத்தில் நிதியமைச்சர் திருமதி . நிர்மலா சீதாராமன் இன்று புதுதில்லியிலிருந்து காணொளிக் காட்சி மூலம் கலந்து கொண்டார் .


    ஒவ்வொரு ஆண்டும் நடைபெறும் ஆளுநர்கள் குழு கூட்டத்தில் வங்கியின் வருங்காலத்தில் தாக்கத்தை ஏற்படுத்தும் முக்கிய முடிவுகள் எடுக்கப்படும் . கூட்டத்தில் நடைபெற்ற விரிவான விவாதம் , வங்கியின் தலைவர் தேர்தல் உள்ளிட்ட அலுவல் நடைமுறைகளைக் கொண்டதாக இருந்தது . ‘’ ஏஐஐபி 2030- அடுத்த பத்தாண்டில் ஆசியாவின் வளர்ச்சிக்கு ஆதரவளித்தல் ’’ என்ற கருப்பொருள் பற்றி வட்டமேஜை விவாதம் நடைபெற்றது .


    வட்டமேஜை விவாதத்தில் திருமதி சீதாராமன் , முன்னணிப் பேச்சாளராக அடையாளம் காணப்பட்டார் . திருமதி . சீதாராமன் தமது உரையில் , கோவிட் -19 பெருந்தொற்றைக் கட்டுப்படுத்த இந்தியா உள்ளிட்ட தனது உறுப்பு நாடுகளுக்கு சுமார் 10 பில்லியன் டாலர் துரித நிதியுதவி வழங்கும் முயற்சிகளுக்காக ஏஐஐபி - யை பாராட்டினார் . சார்க் நாடுகளுக்காக கோவிட் -19 அவசர நிதியத்தை உருவாக்கும் பிரதமர் திரு . நரேந்திர மோடியின் முன்முயற்சியை திருமதி சீதாராமன் குறிப்பிட்டார் . கோவிட் -19 தொற்றைச் சமாளிக்க முக்கிய மருத்துவ சுகாதாரக் கருவிகள் வழங்குவதில் இந்தியாவின் முயற்சிகள் மற்றும் கோவிட் -19 தடுப்பூசி சோதனைகளுக்கான உலக நாடுகளின் முயற்சிகளுக்கு தற்போது இந்தியா அளித்துவரும் ஆதரவு பற்றியும் அவர் குறிப்பிட்டார் . இதுதவிர , ‘’ ஜி 20 கடன் சேவை தள்ளுபடி முன்முயற்சி ’’ – யில் இந்தியாவின் பங்கேற்பை நிதியமைச்சர் சுட்டிக்காட்டினார் .


    பொருளாதாரத்தின் அனைத்துத் துறை மற்றும் பிரிவினரைப் பாதுகாப்பதை நோக்கமாகக் கொண்டு , பிரதமர் ஏழை நல்வாழ்வுத் திட்டத்தில் 23 பில்லியன் டாலர் , சுயசார்பு இந்தியா தொகுப்பில் 295 பில்லியன் டாலர் ஒதுக்கீடு உள்ளிட்ட கோவிட் -19 தொற்றைச் சமாளிக்க இந்திய அரசு எடுத்த பல்வேறு நடவடிக்கைகளை திருமதி சீதாராமன் பட்டியலிட்டார் . இந்திய ரிசர்வ் வங்கி தனது பணக்கொள்கையை தளர்த்தியுள்ளது . குறிப்பாக இருப்பு தேவைகளைக் குறைத்திருப்பதுடன் , ஒட்டுமொத்த உள்நாட்டு உற்பத்தியில் 3.9 சதவீத அளவுக்குப் பொருளாதார பணப்புழக்கத்தை அறிமுகம் செய்துள்ளது .


    உள்கட்டமைப்பு மேம்பாட்டுக்கு ஊக்கமளிக்கும் வகையில் , இந்தியா , 1.4 டிரில்லியன் டாலர் செலவு மதிப்பில் , தேசிய உள்கட்டமைப்பு பைப்லைன் (National Infrastructure Pipeline - NIP) 2020-2025 திட்டத்தை தொடங்கியுள்ளதாக நிதியமைச்சர் கூறினார் . ஏஐஐபியின் பங்குதாரர்களுக்கு ஏராளமான புதிய முதலீட்டு வாய்ப்புகளை இது உருவாக்கியுள்ளது . மேலும் , புதிய நிதி உபகரணங்களை அறிமுகப்படுத்துதல் , தனியார் துறை நிதியைத் திரட்டுதல் 2030- இல் நிலைத்த வளர்ச்சி இலக்குகளை எட்டுவதற்கான சமூக உள்கட்டமைப்பை ஏற்படுத்துதல் உள்ளிட்ட வங்கியிடமிருந்து எதிர்பார்க்கும் சிலவற்றை அவர் சுட்டிக்காட்டினார் . கோவிட் -19 சிக்கலில் இருந்து மீளுவதற்கான காலநிலை வளர்ச்சி நெகிழ்திறனை ஒருங்கிணைத்தல் , நிலைத்த எரிசக்தி அணுக்க உள்கட்டமைப்பை ஏற்படுத்துதல் ஆகியவையும் இதில் அடங்கும் . செயல்திறன் மிக்க திட்ட மேலாண்மை மற்றும் அமலாக்கத்திற்கு உதவும் பிராந்திய அமைப்பை உருவாக்குமாறு வங்கிக்கு திருமதி சீதாராமன் யோசனை தெரிவித்தார் .


    ஐந்து ஆண்டுகள் என்னும் குறுகிய காலத்தில் மிகவும் ஆரோக்கியமான வளர்ச்சியை எட்டுவதற்கு காரணமான ஏஐஐபி வங்கி மேலாண்மைக்கு நிதியமைச்சர் பாராட்டு தெரிவித்தார் . வங்கியின் வருங்கால முயற்சிகள் வெற்றியடையவும் அவர் வாழ்த்து தெரிவித்தார் .


    ****


    

    
    (Release ID: 1641886) Visitor Counter : 23
    
    
      Read this release in: English , Urdu , Marathi , Hindi , Bengali , Manipuri , Punjabi , Telugu