      பணியாளர் நலன், பொதுமக்கள் குறை தீர்ப்பு மற்றும் ஓய்வூதியங்கள் அமைச்சகம்

      பொது நிர்வாகத்தில் நவீன தொழில்முறைத் திட்ட 46வது மாநாட்டை மத்திய அமைச்சர் டாக்டர் ஜிதேந்திர சிங் தொடங்கிவைத்தார்
      Posted On: 01 JUL 2020 4:34PM by PIB Chennai


    கோவிட் பெருந்தொற்றைக் கட்டுப்படுத்தும் பணியில் , மாவட்ட ஆட்சியர்கள் மற்றும் குடிமைப் பணி அதிகாரிகளின் பங்கு மகத்தானது என , பிரதமர் அலுவலகம் மற்றும் மத்திய பணியாளர் நலத்துறை இணையமைச்சர் ( தனிப்பொறுப்பு ) டாக்டர் ஜிதேந்திர சிங் பாராட்டியுள்ளார் .


    இந்தியப் பொது நிர்வாகவியல் கழகம் ஏற்பாடு செய்திருந்த , பொது நிர்வாகத்தில் நவீன தொழில்முறை திட்ட 46- வது மாநாட்டின் தொடக்க நிகழ்ச்சியில் , காணொளிக் காட்சி வாயிலாக உரையாற்றிய டாக்டர். ஜிதேந்திர சிங் , கொரோனா பெருந்தொற்று பரவத் தொடங்கியதுமே , பிரதமர் திரு . நரேந்திரமோடி ஊரடங்கை அமல்படுத்தியதால் , இத்தொற்றுக்கு எதிரான இந்தியாவின் போராட்டம் வலுவானது என்பது நிரூபிக்கப்பட்டுள்ளது என்றார் . நிர்வாக ரீதியாக மேற்கொள்ளப்பட்ட முறையான நடவடிக்கைகள் , உலகில் மிகக் குறைவான மக்கள்தொகை கொண்ட நாடுகளிலும் காணப்படுவதைப் போன்ற பேராபத்தில் சிக்குவதிலிருந்து இந்தியாவைக் காப்பாற்றியிருப்பதாகக் குறிப்பிட்ட அவர் , இந்தியாவின் மக்கள் தொகையும் , பரப்பளவும் அதிகமாக இருப்பது , பெரும் சவாலாக இருந்த போதிலும் , நாட்டின் நிர்வாகப் பொறுப்பு வகிப்போர் , அதனைத் திறம்படக் கையாண்டு வருவதாகவும் தெரிவித்தார் .


    கடந்த பல ஆண்டுகளாக பரிணாமம் தொடர்ந்து வந்தாலும் , இரும்புத்திரை அகன்று , தற்போது குடிமைப் பணியாளர்கள் , பொதுமக்களுடன் பிணைப்பை ஏற்படுத்தி , மக்கள் நலன் சார்ந்த மற்றும் வெளிப்படையான ஆளுகையை வழங்க நடவடிக்கை எடுக்கப்பட்டுள்ளதாகவும் டாக்டர். ஜிதேந்திர சிங் தெரிவித்தார் . சாமானிய மக்களின் கோரிக்கைகளை அவர்களின் வீடுகளுக்கே சென்று தீர்த்துவைக்கும் விதமாக , மாவட்ட ஆட்சியர்கள் , அடிக்கடி மக்கள் சந்திப்புகளை நடத்தி வருவதாகவும் அவர் கூறினார் .


    பிரதமர் நரேந்திரமோடியின் ஆட்சியில் , கடந்த 5 முதல் 6 ஆண்டுகளில் , தொடர்ச்சியாக பல்வேறு சீர்திருத்தங்கள் மேற்கொள்ளப்பட்டு வருவதை டாக்டர் ஜிதேந்திர சிங் நினைவுகூர்ந்தார் . அரசிதழ் பதிவுபெற்ற அதிகாரிகள் சான்றொப்பம் அளித்துவந்த நிலையை மாற்றி , சுய சான்றொப்பம் வழங்க அனுமதித்தது , கீழ்நிலைப் பதவிகளுக்கு நேர்முகத் தேர்வு முறையை ஒழித்தது , 1500- க்கும் மேற்பட்ட தேவையற்ற விதிமுறைகள் / சட்டங்களை ஒழித்தது , ஐ . ஏ . எஸ் . அதிகாரியாகத் தேர்வு செய்யப்படுவோர் தங்களது பணிக்காலத்தின் முதல் மூன்று மாதங்களுக்கு மத்திய அரசின் உதவிச் செயலாளர்களாக பணியாற்ற வேண்டும் என்ற உத்தரவு , ஊழல் தடுப்புச் சட்டத் திருத்தம் , சிறப்பாகப் பணியாற்றுவோருக்கான பிரதமரின் பணியாளர் நலன் மற்றும் பொதுமக்கள் குறைதீர்வுக்கான விருது முறையை மாற்றியமைத்தது உட்பட , மே 2014 முதல் மேற்கொள்ளப்பட்டு வரும் பல்வேறு முடிவுகளும் , புரட்சிகரமானவை என்றும் அவர் குறிப்பிட்டார் . தனிநபரின் பின்னணியைப் பார்க்காமல் , அரசின் முன்னோடித் திட்டங்களைச் செயல்படுத்துவோருக்கு , சிறப்பாக பணியாற்றுவோருக்கான விருது வழங்கும் புதிய நடைமுறை , வரலாற்றுச் சிறப்புமிக்கது என்றும் அவர் தெரிவித்தார் .

    
    
    (Release ID: 1635825) Visitor Counter : 11
    
    
      Read this release in: English , Urdu , Hindi , Manipuri