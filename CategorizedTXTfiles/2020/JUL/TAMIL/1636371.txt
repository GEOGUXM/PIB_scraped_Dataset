      ஜல்சக்தி அமைச்சகம்

      இமாச்சலப் பிரதேச முதலமைச்சருடன் மத்திய ஜல்சக்தி அமைச்சர் ஆலோசனை
      Posted On: 04 JUL 2020 11:53AM by PIB Chennai


    இமாச்சலப் பிரதேசத்தில் ஜல்ஜீவன் இயக்கத்தை அமல்படுத்துவது குறித்து மத்திய ஜல்சக்தி துறை அமைச்சர் திரு . கஜேந்திர சிங் ஷெகாவத் , அம்மாநில முதலமைச்சர் திரு . ஜெய்ராம் தாகூருடன் காணொளிக் காட்சி வாயிலாக ஆலோசனை நடத்தினார் . நாட்டின் கிராமப்புறப் பகுதிகளில் வசிக்கும் மக்களின் வாழ்க்கை நிலையை முன்னேற்றும் வகையில் , அடிப்படை வசதிகளைச் செய்து கொடுப்பதில் இந்திய அரசு உயர் முன்னுரிமை கொடுத்து செயல்பட்டு வருகிறது .


    கிராமப்புற வீடுகள் அனைத்துக்கும் குழாய் மூலம் குடிநீர் வழங்கும் ஜல்ஜீவன் இயக்கத்தை 2024- ஆம் ஆண்டுக்குள் நிறைவேற்ற அரசு இலக்கு நிர்ணயித்துள்ளது . இந்த தேசிய இலக்குக்கு முன்னதாகவே , 2022 ஆகஸ்ட் மாதத்திற்குள் 100 சதவீதம் இத்திட்டத்தை முடிக்க இமாச்சலப் பிரதேசம் திட்டமிட்டுள்ளது . இதன் மூலம் , ஒவ்வொரு கிராமப்புற வீடுகளுக்கும் குடிநீர்க் குழாய் இணைப்பு வழங்கும் லட்சியத் திட்டத்தை முதலில் முடிக்கும் முன்னணி மாநிலங்களில் ஒன்றாக இமாச்சலப்பிரதேசம் திகழும் . இந்த விஷயம் குறித்து அம்மாநில முதலமைச்சருடன் மத்திய அமைச்சர் விவாதித்தார் . மாநிலத்தில் குறித்த காலத்துக்குள் இப்பணிகளை நிறைவு செய்வதை இலக்காகக் கொண்டு , விரைவாக இத்திட்டம் செயல்படுத்தப்படும் என்று முதலமைச்சர் உறுதியளித்தார் .


    மாநிலத்தில் , கிராமப்புற வீடுகளுக்கு குழாய் மூலம் குடிநீர் வழங்கும் பணியில் இதுவரை மேற்கொள்ளப்பட்ட பணிகளின் முன்னேற்றம் குறித்து பாராட்டிய மத்திய அமைச்சர் , கிராம செயல் திட்டங்களைத் தயாரிப்பதுடன் , கிராமப் பஞ்சாயத்துகளில் குறைந்தபட்சம் 50 சதவீதம் பெண்களை உறுப்பினர்களாகக் கொண்டு கிராமக் குடிநீர் மற்றும் சுகாதாரக் குழு / குடிநீர் சபைகளை துணைக்குழுக்களாக அமைக்க வேண்டும் என்று வலியுறுத்தினார் . இந்தக் குழுக்கள் குடிநீர் விநியோகக் கட்டமைப்புகளைத் திட்டமிடுதல் , வடிவமைப்பு , அமலாக்கம் , இயக்கம் மற்றும் பராமரிப்புப் பணிகளை மேற்கொள்ள வேண்டும் என அவர் கேட்டுக் கொண்டார் .


    இமாச்சலப் பிரதேச மாநிலத்தில் , மொத்தம் 17.04 லட்சம் கிராமப்புற வீடுகளில் , 9.52 லட்சம் (55.87%) வீடுகளுக்கு ஏற்கனவே இத்திட்டத்தின் கீழ் இணைப்புகள் வழங்கப்பட்டுள்ளன . எஞ்சிய 7.52 லட்சம் வீடுகளில் , 2020-21- இல் 2.44 லட்சம் வீடுகளுக்கு இணைப்பு வழங்கத் திட்டமிட்டுள்ளது . இந்த ஆண்டில் , மொத்தம் 17,250 கிராமங்களில் , 4,313 கிராமங்களில் முழுமையாக குடிநீர்க் குழாய் இணைப்புகள் வழங்க மாநிலம் திட்டமிட்டுள்ளது .


    2020-21- இல் , ரூ .326.20 கோடி ஒதுக்கப்பட்டுள்ளது . மாநிலத்தின் பங்கையும் சேர்த்து இது ரூ .371 கோடியாக இருக்கும் . நிதியியல் திறன் மற்றும் சிறப்பான செயல்பாட்டுக்காக கூடுதல் ஒதுக்கீடு பெறுவதற்கு மாநிலம் தகுதி பெற்றுள்ளது . பஞ்சாயத்து ராஜ் அமைப்புகளுக்கு 15- வது நிதிக்குழு வழங்கும் மானியம் ரூ .429 கோடியாகும் . இதில் 50 சதவீதத்தை குடிநீர் விநியோகம் மற்றும் தூய்மைப் பணிகளுக்குச் செலவிட வேண்டும் . இந்த நிதியை , கிராமப்புற குடிநீர் விநியோகம் , உவர்ப்பு நீர் சுத்திகரிப்பு , மறுபயன்பாடு , மிக முக்கியமாக , மிக நீண்ட காலக் குடிநீர் விநியோகத் திட்டங்களைச் செயல்படுத்தப் பயன்படுத்த வேண்டும் என முதலமைச்சரை மத்திய அமைச்சர் கேட்டுக்கொண்டார் .

    
    
    (Release ID: 1636371) Visitor Counter : 13
    
    
      Read this release in: Punjabi , English , Urdu , Hindi , Manipuri , Assamese