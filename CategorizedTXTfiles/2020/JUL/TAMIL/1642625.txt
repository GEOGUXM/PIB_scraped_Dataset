      சுகாதாரம் மற்றும் குடும்ப நலத்துறை அமைச்சகம்

      கோவிட்-19 குறித்த மத்திய அமைச்சர்கள் குழுவின் 19-வது கூட்டம், டாக்டர் ஹர்ஷ்வர்தன் தலைமையில் நடைபெற்றது.
      
      உலகளவில் இறப்பு விகிதம் குறைவாக உள்ள நாடுகளில் ஒன்றாக இந்தியா உள்ளது, இந்த வீதம் படிப்படியாக குறைந்து வருகிறது: டாக்டர் ஹர்ஷ் வர்தன்.
      
      கடந்த 24 மணி நேரத்தில், சாதனை அளவாக, 6, 42, 588 கோவிட்-19 பரிசோதனைகள் செய்யப்பட்டுள்ளது.
      Posted On: 31 JUL 2020 3:38PM by PIB Chennai


    கோவிட் -19 குறித்த மத்திய அமைச்சர்கள் குழுவின் 19- வது கூட்டம் , புது தில்லியில் இன்று (31 ஜுலை , 2020), மத்திய சுகாதாரம் மற்றும் குடும்ப நலத்துறை அமைச்சர் டாக்டர் ஹர்ஷ் வர்தன் தலைமையில் , காணொளிக் காட்சி வாயிலாக நடைபெற்றது . வெளியுறவுத்துறை அமைக்சசர் டாக்டர் எஸ் . ஜெய்சங்கர் , சிவில் விமானப் போக்குவரத்துத் துறை அமைச்சர் திரு . ஹர்தீப் சிங் பூரி , கப்பல் துறை ( தனிப்பொறுப்பு ) மற்றும் ரசாயணம் , உரங்கள் துறை இணையமைச்சர் திரு . மன்சுக் லால் மண்டாவியா , சுகாதாரம் மற்றும் குடும்ப நலத்துறை இணையமைச்சர் திரு . அஸ்வினி குமார் சௌபே , மற்றும் உள்துறை இணையமைச்சர் திரு . நித்யானந்த் ராய் ஆகியோர் இக்கூட்டத்தில் கலந்து கொண்டனர் .


    இந்தியாவில் கோவிட் -19 பாதிப்பு குறித்த தற்போதைய நிலவரம் , மத்திய அமைச்சர்கள் குழுவிடம் தெரிவிக்கப்பட்டது . “10 லட்சத்திற்கும் மேற்பட்டோர் குணமடைந்திருப்பதன் மூலம் , குணமடைவோர் வீதம் இதுவரை இல்லாத அளவாக , 64.54 சதவீதம் என்ற நிலையை இந்தியா எட்டியுள்ளது . இதன் மூலம் , தற்போது 33.27 சதவீதம் அல்லது தொற்று உறுதி செய்யப்பட்டவர்களில் மூன்றில் ஒரு பகுதியினர் மட்டுமே மருத்துவக் கண்காணிப்பில் இருப்பது தெரிய வந்துள்ளது . இந்தியாவில் உயிரிழப்போர் வீதம் படிப்படியாக குறைந்து வருவதுடன் , தற்போது 2.18 சதவீதம் என்ற அளவில் இருப்பதன் மூலம் , உலகில் உயிரிழப்பு குறைவான நாடுகளில் ஒன்றாக இந்தியா உள்ளது ” என டாக்டர் ஹர்ஷ்வர்தன் தெரிவித்தார் .


    இந்தியாவில் காணப்பட்ட நோய்த் தொற்றின் தீவிரம் குறித்துப் பேசிய டாக்டர் ஹர்ஷ் வர்தன் , “ தற்போது சிகிச்சை பெற்று வருவோரின் மொத்த எண்ணிக்கையில் 0.28 சதவீதம் நோயாளிகளுக்கு மட்டுமே வென்டிலேட்டர் பொருத்தப்பட்ருப்பதுடன் , 1.61 சதவீதம் நோயாளிகளுக்குத் தான் தீவிர சிகிச்சைப் பிரிவின் உதவியும் , 2.32 சதவீதம் நோயாளிகளுக்கு மட்டுமே ஆக்சிஜன் உதவி தேவைப்படுகிறது ” என்றார் . இந்தியாவில் , தொற்று பரிசோதனைகளின் எண்ணிக்கை வெகுவாக அதிகரிக்கப்பட்டிருப்பது பற்றிக் குறிப்பிட்ட மத்திய சுகாதாரத்துறை அமைச்சர் , இன்றைய நிலவரப்படி , மொத்தம் 1,131 ஆய்வுக் கூடங்கள் (911- அரசு ஆய்வகங்கள் மற்றும் 420 தனியார் ஆய்வுக் கூடங்கள் ) வாயிலாக , கடந்த 24 மணி நேரத்தில் , ஒரு சாதனை அளவாக , இந்தியாவில் 6,42,588 மாதிரிகள் பரிசோதிக்கப்பட்டுள்ளது . இதன் மூலம் , பரிசோதனைகளின் மொத்த எண்ணிக்கை , 1.88 கோடியைத் தாண்டியுள்ளது .


    தனிநபர் முழு உடல் பாதுகாப்பு கவசங்கள் , முகக் கவசங்கள் , வெண்டிலேட்டர்கள் மற்றும் ஹைட்ராக்சி குளோரோ குயின் போன்ற மருந்துகளை , பல்வேறு பிரிவுகள் மூலம் உள்நாட்டிலேயே உற்பத்தி செய்யும் அளவும் அதிகரிக்கப்பட்டிருப்பதாக , அமைச்சர்கள் குழுவிடம் எடுத்துரைக்கப்பட்டது . மருத்துவ உபகரணங்கள் விநியோகத்தைப் பொறுத்தவரை , இதுவரை மொத்தம் 268.25 லட்சம் என் .95 முகக் கவசங்கள் , 120.40 லட்சம் தனிநபர் முழு உடல் பாதுகாப்பு கவசங்கள் , மற்றும் 1083.77 லட்சம் ஹைட்ராக்சி குளோரோ குயின் மாத்திரைகள் , மாநில / யூனியன் பிரதேச மற்றும் மத்திய அரசு மருத்துவமனைகளுக்கு அனுப்பி வைக்கப்பட்டுள்ளது எனவும் தெரிவிக்கப்பட்டது .


    தினசரி தொற்றுப் பாதிப்பு , உலகின் 10 முன்னணி நாடுகளில் தொற்றின் தாக்கம் அதிகரிப்பு மற்றும் இறப்பு வீதம் குறித்த உலகளாவிய ஒப்பீடு குறித்து , தேசிய நோய்த் தடுப்பு மைய இயக்குநர் டாக்டர் சுஜீத் கே . சிங் விவரித்தார் . இந்தியாவின் ஒட்டுமொத்த குணமடைவோர் வீதம் 64.54 சதவீதம் ஆக உள்ள நிலையில் , தலைநகர் தில்லியில் தான் அதிகபட்சமாக , 89.08 சதவீதம் குணமடைந்துள்ளனர் , அதற்கு அடுத்தபடியாக ஹரியானா (79.82%) உள்ளது . கர்நாடகா மாநிலத்தில் தான் மிகக் குறைந்த அளவாக 39.36 சதவீதம் மட்டும் குணமடைந்துள்ளதாகவும் அமைச்சர்கள் குழுவிற்கு தெரிவிக்கப்பட்டது . இந்தியாவில் உள்ள நகரங்கள் / கிராமப்புறங்களில் , பகுதிவாரியாக நோய்த் தொற்று உறுதி செய்யப்பட்டோர் எண்ணிக்கை , கட்டுப்படுத்தப்பட்ட பகுதிகளில் சிகிச்சை பெறுவோர் உள்ளிட்ட விவரம் குறித்தும் அமைச்சர்கள் குழுவிற்கு எடுத்துரைக்கப்பட்டது . தொற்று பாதிப்பு மிக அதிகமாக உள்ள 12 மாநிலங்களின் ( மகாராஷ்டிரா , தமிழ்நாடு , தில்லி , ஆந்திரபிரதேசம் , கர்நாடகா , உத்தரபிரதேசம் , மேற்கு வங்காளம் , குஜராத் , தெலங்கானா , பீகார் , ராஜஸ்தான் மற்றும் அஸ்ஸாம் ) தொற்று அதிகரிப்பு வீதம் ; பரிசோதனைகளின் எண்ணிக்கை மற்றும் மாநிலங்கள் / யூனியன் பிரதேசங்களில் தொற்று உறுதி செய்யப்பட்டோர் வீதம் ; மற்றும் சிகிச்சை பெறுவோர் மற்றும் இறப்பு வீதம் அதிகம் உள்ள 20 மாவட்டங்கள் மற்றும் இந்த மாவட்டங்களின் கட்டுப்படுத்தப்பட்ட பகுதிகள் குறித்த விவரத்தை , தேசிய நோய்த் தடுப்பு மைய இயக்குநர் , அமைச்சர்கள் குழுவினருக்கு விவரித்தார் .


    நோய்த் தொற்று பாதிப்பு மிக அதிகமாக உள்ள மாவட்டங்கள் / நகரங்களில் இறப்பு வீதத்தைக் குறைக்க மேற்கொள்ளப்பட்டு வரும் முயற்சிகள் குறித்து எடுத்துரைத்த அவர் , புனே , தானே , பெங்களூரு , ஹைதராபாத் போன்ற நகரங்களில் தொற்று பாதிப்பு அதிகரித்து வருவதாகவும் கூறினார் . கண்காணிப்பைக் கடுமையாக்குவதன் மூலம் , கட்டுப்படுத்தப்பட்ட மண்டலங்களில் பாதிப்பு நிலவரத்தைத் திறம்படக் கையாளுதல் ; ரேபிட் ஆன்டிஜன் பரிசோதனை அளவை அதிகரித்தல் ; வீடு , வீடாகச் சென்று தொற்று பாதிப்பு உள்ளவர்களைக் கண்டறிவதைத் தீவிரப்படுத்துதல் ; நோய்த் தொற்று இருப்பதாக சந்தேகிக்கப்படுவோர் / பாதிக்கப்பட்டவர்களைத் தனிமைப்படுத்துவதற்கான வசதிகளை அதிகரித்தல் , தொற்று பாதிப்பு உடையவர்களை கண்காணிப்பதற்கான நிலையான நடைமுறைகளுடன் ஆக்சிஜன் வசதி உள்ள படுக்கைகள் மற்றும் வென்டிலேட்டர்களின் எண்ணிக்கை அதிகரிப்பதற்கான நடவடிக்கை மற்றும் திட்டமிட்ட ரத்தப் பரிசோதனைகள் மூலம் , உண்மையான பாதிப்புகளைக் கண்டறிதல் போன்றவற்றுக்கான செயல்திட்டத்தை மாற்றியமைப்பதற்கான நடவடிக்கைகள் குறித்தும் விவரமாக எடுத்துக் கூறப்பட்டது . திட்டமிட்ட தகவல் அளித்தல் , கற்பித்தல் மற்றும் தொடர்பு கொள்ளுதல் பிரச்சாரம் மூலம் மக்களின் உணர்வுகளை அறிந்து , சமுதாய பங்கேற்புடன் நடவடிக்கை மேற்கொள்ள பரிந்துரைக்கப்பட்டது .


    நோய் பாதிப்பு மிதமாக உள்ள மாவட்டங்கள் / நகரங்களில் , பாதிப்பு அதிகமுள்ள பகுதிகளிலிருந்து மற்ற பகுதிகளுக்குப் பரவுவதைத் தடுததல் ; உள்ளூரில் பரவுவதைக் கட்டுப்படுத்துவது ; தொற்று பாதிப்பை இயன்றவரை வெகுசீக்கிரமாக அடையாளம் காணுதல் ; தொழில்நுட்பங்களைப் பயன்படுத்தி தொற்று பாதிக்கப்பட்டவர்களுடன் தொடர்பில் இருந்தவர்களைக் கண்டறிவதற்கான நடைமுறைகளை வலுப்படுத்துதல் மற்றும் சமுதாய பங்கேற்பு போன்றவற்றில் தீவிர கவனம் செலுத்தவும் தீர்மானிக்கப்பட்டது .


    *****

    
    
    (Release ID: 1642625) Visitor Counter : 11
    
    
      Read this release in: English , Urdu , Marathi , Hindi , Manipuri , Bengali , Punjabi , Gujarati , Telugu , Malayalam