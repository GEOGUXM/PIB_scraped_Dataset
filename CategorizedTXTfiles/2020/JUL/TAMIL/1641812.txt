      சுற்றுச்சூழல் மற்றும் வனத்துறை அமைச்சகம்

      உலகப் புலிகள் தினத்தை முன்னிட்டு, புலிகள் கணக்கெடுப்பு பற்றிய விரிவான அறிக்கையை மத்திய சுற்றுச்சூழல் துறை அமைச்சர் வெளியிட்டார்
      Posted On: 28 JUL 2020 1:38PM by PIB Chennai


    உலகப் புலிகள் தினத்தை முன்னிட்டு , புதுதில்லியில் இன்று (28 ஜுலை , 2020), புலிகள் கணக்கெடுப்பு பற்றிய விரிவான அறிக்கையை வெளியிட்டுப் பேசிய மத்திய சுற்றுச்சூழல்துறை அமைச்சர் திரு . பிரகாஷ் ஜவடேகர் , “ புலிகள் இயற்கையின் ஒருங்கிணைந்த அங்கம் என்பதோடு , இந்தியாவில் புலிகளின் எண்ணிக்கை அதிகரித்திருப்பது , இயற்கையின் சமநிலையைப் பிரதிபலிக்கிறது ” என்றார் .


    சர்வதேச அளவில் இந்தியா வெளிப்படுத்தி வரும் மென்மையான போக்கின் ஒரு வகை தான் புலிகள் மற்றும் பிற வன உயிரினங்கள் , என்று திரு . பிரகாஷ் ஜவடேகர் தெரிவித்தார் . குறைந்த அளவிலான நிலப்பரப்பு போன்ற பல்வேறு தடைகள் இருப்பினும் , இந்தியாவின் உயிர்ப்பன்மை 8 சதவீத அளவிற்கு உள்ளதாகவும் , இயற்கை , மரங்கள் மற்றும் வன உயிரினங்களைப் போற்றிப் பாதுகாக்கும் கலாச்சாரம் நம் நாட்டில் இருப்பது தான் இதற்குக் காரணம் என்றும் அவர் குறிப்பிட்டார் . வன உயிரினங்கள் இயற்கை நமக்கு அளித்த சொத்து என்று கூறிய திரு . பிரகாஷ் ஜவடேகர் , உலகில் உள்ள புலிகளின் மொத்த எண்ணிக்கையில் 70 சதவீதம் இந்தியாவில் இருப்பது பெருமைக்குரியது என்றார் . புலிகளின் எண்ணிக்கையை அதிகரிக்க , புலிகள் அதிகம் வசிக்கும் 13 நாடுகளுடன் இணைந்து இந்தியா அயராது பாடுபட்டு வருவதாகவும் மத்திய அமைச்சர் குறிப்பிட்டார் .


    விலங்குகளின் உயிரிழப்புக்குக் காரணமான மனிதன் – விலங்குகள் மோதலால் ஏற்படும் சவாலை எதிர்கொள்ள , விலங்குகளுக்குத் தேவையான தண்ணீர் மற்றும் தீவனங்கள் , வனப்பகுதிகளிலேயே கிடைக்கச் செய்வதற்கான திட்டத்தை செயல்படுத்த மத்திய சுற்றுச்சூழல் மற்றும் வனத்துறை நடவடிக்கை எடுத்து வருவதாகவும் திரு . ஜவடேகர் குறிப்பிட்டார் . இதற்காக , முதன்முறையாக , லிடார் (LIDAR) அடிப்படையிலான கணக்கெடுப்புத் தொழில்நுட்பம் பயன்படுத்தப்பட உள்ளது . லிடார் என்பது , தொலைவை அளப்பதற்கு லேசர் ஒளியைப் பாய்ச்சி இலக்கை ஒளியூட்டச் செய்து , தொலையுணர் கருவியின் மூலம் பிம்பத்தை அளவிடுவதாகும் .


    புலிகளின் முக்கியமான இயல்பை விளக்கும் வகையில் , புலிக்குட்டிகள் பற்றிய சுவரொட்டியையும் மத்திய சுற்றுச்சூழல்துறை அமைச்சர் வெளியிட்டார் . இந்தியாவில் உள்ள புலிகளில் சுமார் 30 சதவீதம் , புலிகள் சரணாலயங்களுக்கு வெளியே உள்ள நிலையில் , நாடு முழுவதும் உள்ள 50 புலிகள் சரணாலயங்களுக்கும் தற்போது விரிவுபடுத்தப்பட்டுள்ள , உலகளவில் உருவாக்கப்பட்ட பாதுகாப்பு உத்தரவாதம் | புலிகள் நிலை பற்றிய செயல்திட்டம் (CA|TS) ஆகியவை மூலம் மேலாண்மைத் தலையீடுகளை மதிப்பிட இந்தியா திட்டமிட்டுள்ளது .


    நிகழ்ச்சியில் பேசிய மத்திய சுற்றுச் சூழல்துறை இணையமைச்சர் திரு . பாபுல் சுப்ரியோ , மனிதர்களுக்கும் விலங்களுக்கும் இடையேயான மோதலைத் தவிர்க்கலாம் என்றும் , இந்தியாவில் அதற்கான வாய்ப்பை மறுக்க முடியாது என்றும் கூறினார் . நாட்டில் புலிகளின் எண்ணிக்கையை அதிகரிப்பதில் முன்கள அதிகாரிகளின் சிறப்பான பணியையும் அவர் பாராட்டினார் .


    4- வது அகில இந்தியப் புலிகள் கணக்கெடுப்பு பற்றிய விரிவான ஆய்வறிக்கை , கீழ்க்காணும் வகையில் தனித்துவம் வாய்ந்தது ஆகும் ;


    • இதுவரை வசிப்பிடங்களுக்கு மட்டுமே பயன்படுத்தப்பட்டு வந்த இணை வேட்டையாடுபவர்கள் மற்றும் பிற உயிரினங்களின் குறியீட்டு எண் அதிகளவில் உள்ளது


    • முதன்முறையாக , புலிகள் சிக்கக்கூடிய இடங்களில் பொருத்தப்பட்ட அனைத்து கேமராக்கள் வாயிலாக புலிகளின் பாலின வீதம் கணக்கெடுக்கப்பட்டுள்ளது


    • புலிகளின் எண்ணிக்கை பற்றிய மானுடவியல் விளைவுகள் விரிவான முறையில் விளக்கப்பட்டுள்ளன


    • புலிகள் சரணாலயங்களுக்குட்பட்ட பகுதிகளில் புலிகளின் எண்ணிக்கை அதிகரித்திருப்பது முதன்முறையாக நிரூபிக்கப்பட்டுள்ளது .


    புலிகள் அதிகம் வசிக்கும் நாடுகளின் தலைவர்கள் , ரஷ்யாவின் செயின்ட் பீட்டர்ஸ்பர்க் நகரில் கூடி , புலிகள் பாதுகாப்பு பற்றிய செயின்ட் பீட்டர்ஸ்பர்க் உடன்படிக்கையில் கையெழுத்திட்டதன் வாயிலாக , 2022 ஆம் ஆண்டுக்குள் உலகளவில் புலிகளின் எண்ணிக்கையை இரட்டிப்பாக்க உறுதி பூண்டுள்ளனர் . மேலும் , ஆண்டுதோறும் ஜுலை 29- ஆம் தேதியை உலகப் புலிகள் தினமாக , உலகெங்கும் கொண்டாட முடிவு செய்யப்பட்டதிலிருந்து , புலிகள் பாதுகாப்பு குறித்து விழிப்புணர்வு ஏற்படுத்தும் நோக்கில் கொண்டாடப்பட்டு வருகிறது .


    2019- ஆம் ஆண்டு உலக புலிகள் தினத்தின்போது , சம்பந்தப்பட்ட அனைத்துத் தரப்பினரின் உறுதியான செயல்பாடு காரணமாக , திட்டமிட்டதற்கு 4 ஆண்டுகள் முன்னதாகவே , இந்தியாவில் புலிகளின் எண்ணிக்கை இருமடங்கு அதிகரித்துள்ளதை அறிவித்ததன் மூலம் , இந்தியாவின் உறுதிப்பாட்டை நமது பிரதமர் உலகிற்குப் பறைசாற்றினார் . இந்தியாவில் தற்போது புலிகளின் எண்ணிக்கை 2,967- ஆக உள்ளது ; இது , உலகின் மொத்த புலிகள் எண்ணிக்கையில் 70 சதவீதம் ஆகும் . கேமரா ஆதாரத்துடன் கூடிய வன உயிரினக் கணக்கெடுப்பு நடத்த நாடு மேற்கொண்ட முயற்சிகளால் , கின்னஸ் உலக சாதனைப் புத்தகத்தில் இடம் கிடைத்திருப்பது , இந்தியாவின் மகுடத்தில் மற்றொரு சிறப்பாக அமைந்துள்ளது .

    
    
    (Release ID: 1641812) Visitor Counter : 25
    
    
      Read this release in: Punjabi , Telugu , English , Urdu , Marathi , Hindi , Bengali , Manipuri , Gujarati , Odia , Malayalam