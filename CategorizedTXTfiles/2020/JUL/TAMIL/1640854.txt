      சிறப்பு சேவைகள் மற்றும் கட்டுரைகள்

      கோவிட்-19ஐ எதிர்கொள்வதற்கான நோய் எதிர்ப்பு சக்தியை அதிகரிக்க, பாரம்பரிய மூலிகைகள் மற்றும் வாசனை திரவியங்கள் பெரிதும் உதவிகரமாக உள்ளன ; நோய்த்தொற்றைக் கட்டுப்படுத்துவதில் சித்த மருந்துகள் நல்ல பலனளிப்பதாக, திருநெல்வேலி மத்திய அரசின் மண்டல மக்கள் தொடர்பு அலுவலகம் ஏற்பாடு செய்திருந்த இணையவழி கருத்தரங்கில் பேசிய டாக்டர் செல்வகுமார் தெரிவித்துள்ளார்
      சாலையோர வியாபாரிகளுக்கு ரூ.20,000 வரை உதவி வழங்கம் மத்திய அரசின் திட்டத்திற்கு நிகழ்ச்சியில் பங்கேற்றவர்கள் வரவேற்பு தெரிவித்தனர்
      
      Posted On: 24 JUL 2020 1:17PM by PIB Chennai


    மத்திய அரசின் தகவல் ஒலிபரப்பு அமைச்சகத்திற்குட்பட்ட மண்டல மக்கள் தொடர்பு அலுவலகத்தின் திருநெல்வேலி பிரிவு சார்பில், தற்சார்பு இந்தியா திட்டத்தின்கீழ் மேற்கொள்ளப்பட்டுவரும் கோவிட்-19 தடுப்பு நடவடிக்கைகள் குறித்த இணையவழி கருத்தரங்கு நேற்று மாலை (23.07.2020) நடைபெற்றது. மத்திய அரசின் நிதிச் சேவைகளை மக்களிடமும், வீடு வீடாகவும், குறிப்பாக கிராமப்புறங்களுக்கும் கொண்டுசேர்க்கும், வங்கித்துறை சார்ந்த வணிக பிரதிநிதிகள் சுமார் 100பேர் இந்தக் கருத்தரங்கில் பங்கேற்றனர்.


    இக்கருத்தரங்கில் சிறப்புரையாற்றிய வல்லநாடு ஆரம்ப சுகாதார மையத்தின் சித்த மருத்துவ அலுவலர் டாக்டர் சி.செல்வகுமார், மஞ்சள், இஞ்சி, மிளகு, சீரகம், பூண்டு போன்ற வாசனை திரவியங்கள் மற்றும் மூலிகைகள், நோய் எதிர்ப்பு சக்தியை அதிகரித்து, மக்களிடையே கோவிட்-19 நோய்த்தொற்று பரவுவதைத் தடுக்கக் கூடியவை என்றார். மேலும், தொடக்கநிலை கோவிட்-19 தொற்று உடைய நோயாளிகளைக் குணப்படுத்துவதில், சித்த மருந்துகள் அதிக சக்தி வாய்ந்தவை என்பது நிரூபணமாகியிருப்பதாகவும் அவர் குறிப்பிட்டார்.


    தற்சார்பு இந்தியா திட்டத்தின்கீழ் மத்திய அரசால் அறிவிக்கப்பட்ட பல்வேறு நிதிச் சலுகைகள் குறித்து விவரித்த, இந்தியன் ஓவர்சீஸ் வங்கியின் திருநெல்வேலி முதுநிலை மண்டல மேலாளர் திருமதி.எம்.துர்கா தேவி, கோவிட்-19 பெருந்தொற்று காரணமாக நடைமுறைப்படுத்தப்பட்டுள்ள, ஊரடங்கால் பாதிக்கப்பட்ட சாலையோர வியாபாரிகள் பொருளாதார நெருக்கடியிலிருந்து மீண்டு வருவதற்காக, ரூ.20,000 வரை கடனுதவி வழங்கப்படுவதை எடுத்துரைத்தார். இந்த கடனுதவியைப் பெறுவதற்கான விரிவான வழிமுறைகளை அறிந்துகொள்ள, அந்தந்தப் பகுதி பேரூராட்சி/ நகராட்சி அலுவலகங்களைத் தொடர்பு கொள்ளுமாறும் அவர் கேட்டுக் கொண்டார்.


    ரிசர்வ் வங்கி சென்னை கிளையின், உள்ளார்ந்த நிதி மற்றும் வளர்ச்சிப் பிரிவு மேலாளர் திரு.வி.மோகன்குமார் பேசுகையில், தற்போதைய பெருந்தொற்று காலத்தில், டிஜிட்டல் வங்கி சேவைகளைப் பயன்படுத்துமாறு மக்களுக்கு ஆலோசனை கூறினார். கிராமப்புறங்களில் இதுகுறித்த அதிக விழிப்புணர்வு தேவை என்றும் அவர் குறிப்பிட்டார். கடனுதவி பெற்றுத் தருவதாக, சமூக ஊடகங்களில் வெளியாகும் போலியான தகவல்கள்/ போலி தொலைபேசி அழைப்புகளை நம்பி ஏமாற வேண்டாம் என்று எச்சரித்த அவர், அங்கீகரிக்கப்பட்ட வங்கி அதிகாரிகளை மட்டும் தொடர்பு கொள்ளுமாறு கேட்டுக் கொண்டார்.


    கிராம வங்கியின் திருநெல்வேலி மண்டல மேலாளர் திரு.ஆர்.வரதராஜ பெருமாள் பேசுகையில், குறு, சிறு மற்றும் நடுத்தரத் தொழில் நிறுவனங்கள் இந்தியப் பொருளாதாரத்தின் புதிய முன்னோடிகளாக உருவெடுத்துள்ளதாகக் கூறினார். குறு, சிறு, மற்றும் நடுத்தரத் தொழில் நிறுவனங்களுக்கு வழங்கப்படும் பல்வேறு கடனுதவித் திட்டங்களை அறிமுகப்படுத்திய அவர், சுயசார்பு இந்தியாவை உருவாக்க, புதிய தொழில்களைத் தொடங்குமாறும் கேட்டுக் கொண்டார்.


    தமிழ்நாடு கிராம வங்கியின் திருநெல்வேலி பிரிவு நிதிச் சேவைகள் பயிற்றுவிப்பு மைய ஆலோசகர் திரு.ஆர்.மகாலிங்கம் பேசும்போது, மாவட்டத்தின் பல்வேறு பகுதிகளுக்கும், களப்பணிக்குச் செல்லும் வணிக பிரதிநிதிகள் அனைவரும், சமூக இடைவெளியைப் பின்பற்றி, முகக் கவசம் அணிவதோடு, கிருமிநாசினி கொண்டு கைககளை சுத்தப்படுத்துமாறு அறிவுறுத்தினார்.


    தலைமையுரையாற்றிய சென்னை மண்டல மக்கள் தொடர்பு அலுவலக இணை இயக்குநர் திரு.ஜெ.காமராஜ், துயரத்தில் உள்ள அனைத்துத் தரப்பினரின் முன்னேற்றத்திற்காகவே சுயசார்பு இந்தியா திட்டத்தின்கீழ் பல்வேறு தொகுப்பு அறிவிப்புகள் வெளியிடப்பட்டுள்ளதாகவும், இத்திட்டங்கள் வெற்றியடைய அதுபற்றி விரிவான விளம்பரம் செய்ய வேண்டியது அவசியம் என்றும் வலியுறுத்தினார். கோவிட்-19 தடுப்பு நடவடிக்கைகள் குறித்து விழிப்புணர்வு ஏற்படுத்துவது எந்த அளவிற்கு அவசியமோ, அதே அளவிற்கு, அரசின் இந்தத் திட்டங்கள் குறித்தும் சாமான்ய மக்களிடம் விழிப்புணர்வு ஏற்படுத்த வேண்டும் என்றார்.


    முன்னதாக அறிமுக உரையாற்றிய மண்டல மக்கள் தொடர்பு அலுவலகத்தின், திருநெல்வேலி கள விளம்பர அலுவலர் திருமதி.ஜுனி ஜேக்கப், கோவிட்-19 பெருந்தொற்று இதுவரை அறிந்திராத வகையில் பரவிவருவதால், வைரஸ் பரவுவதைக் கட்டுப்படுத்த கொடுக்கப்படும் முக்கியத்துவம், மக்களின் வாழ்வாதாரத்தைப் பாதுகாக்கவும் வழங்கப்பட வேண்டும் என்றார்.


    மண்டல மக்கள் தொடர்பு அலுவலகத்தின் கள விளம்பர உதவியாளர் திரு.ஜெ.போஸ்வெல் ஆசிர் நன்றி கூறினார். அப்போது, கருத்தரங்கில் பங்கேற்ற அனைவருக்கும் மின்னணு சான்றிதழ் வழங்கப்படும் என்றார். இந்த இணையவழிக் கருத்தரங்கு, ”மண்டல மக்கள் தொடர்பு அலுவலக- தமிழ்நாடு மற்றும் புதுச்சேரி” பிரிவின் யூ டியூப் அலைவரிசையில் நேரடி ஒளிபரப்பு செய்யப்பட்டது.


    திருநெல்வேலி இணையவழிக் கருத்தரங்கு


    

    
    (Release ID: 1640854) Visitor Counter : 11