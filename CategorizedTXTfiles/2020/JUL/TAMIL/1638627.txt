      இளைஞர் நலன் மற்றும் விளையாட்டு அமைச்சகம்

      நேரு யுவ கேந்திரா, தேசிய சமூக நலப்பணித்திட்ட ஆர்வலர்கள் மூலம் தற்சார்பு இந்தியா குறித்த விழிப்புணர்வை மாநிலங்கள் ஏற்படுத்த வேண்டும் என திரு. கிரண் ரிஜிஜூ வலியுறுத்தல்; ஒலிம்பிக் பெருமையை நோக்கிய ஒரு மாநிலம், ஒரு விளையாட்டு கொள்கையை மாநிலங்கள் ஏற்க வேண்டும்
      Posted On: 14 JUL 2020 6:29PM by PIB Chennai


    மத்திய இளைஞர் நலன் மற்றும் விளையாட்டு துறை அமைச்சர் திரு . கிரண் ரிஜிஜூ இன்று காணொளிக் காட்சி மூலம் 18 மாநிலங்கள் மற்றும் யூனியன் பிரதேசங்களின் அமைச்சர்கள் மற்றும் மூத்த அதிகாரிகளைச் சந்தித்தார் . கோவிட் -19 தொற்றுக்குப் பிந்தைய காலத்தில் விளையாட்டுக்களை மீண்டும் தொடங்குவது பற்றிய வழிமுறைகளை மாநிலங்கள் மற்றும் யூனியன் பிரதேசங்கள் பகிர்ந்து கொள்வதற்கான இரண்டு நாள் மாநாட்டின் ஒரு பகுதியாக இந்தக் கூட்டம் நடைபெற்றது . மாநில அளவில் பல்வேறு திட்டங்களை மேம்படுத்துவதற்கு நேரு யுவ கேந்திரா சங்கதன் மற்றும் நாட்டு நலப்பணித் திட்ட ஆர்வலர்களை ஈடுபடுத்துவது பற்றி இதில் விவாதிக்கப்பட்டது .


    இக்கூட்டத்தில் உரையாற்றிய திரு . ரிஜிஜூ , “ கோவிட் -19 காலத்தில் சிவில் நிர்வாகத்துடன் சேர்ந்து நேரு யுவ கேந்திரா சங்கதன் மற்றும் நாட்டு நலப்பணித் திட்ட ஆர்வலர்கள் மெச்சத்தக்க வகையில் செயல்பட்டுள்ளனர் . தற்போது , 75 லட்சம் ஆர்வலர்கள் உள்ளனர் . தளர்வு- 2 காலத்தில் அதனை ஒரு கோடியாக அதிகரிக்க நாங்கள் திட்டமிட்டோம் . தற்சார்பு இந்தியா இயக்கத்தை பிரதமர் ஏற்கனவே அறிவித்துள்ளார் . நாட்டில் விழிப்பை ஏற்படுத்த , விவசாயிகள் , சிறு வணிகர்கள் மற்றும் இதர பிரிவினர் என சமுதாயத்தின் அனைத்துப் பிரிவினர் இடையே தற்சார்பின் மூலம் கிடைக்கும் பலன்கள் குறித்த விழிப்புணர்வை நமது ஆர்வலர்கள் உருவாக்குவார்கள் . இந்த ஆர்வலர்களை ஈடுபடுத்தி , அவர்கள் சிறப்பாகப் பணியாற்ற ஆதரவளிக்க வேண்டும் என நான் மாநிலங்களைக் கேட்டுக்கொள்கிறேன் . மத்திய அரசின் குறைவான தலையீட்டுடன் , அவர்கள் மாவட்ட நிர்வாகத்துடன் நேரடியாக பணியாற்றுவார்கள் ’’, என்று கூறினார் .


    விவாதிக்கப்பட்ட சுருக்கமான நிகழ்ச்சி நிரல் அம்சங்களில் , பங்கேற்ற மாநிலப் பிரதிநிதிகளில் பெரும்பாலோர் கீழ்மட்டத்தில் விளையாட்டுக்களை மேம்படுத்தவும் , அனைத்து மாநிலங்களிலும் ஒலிம்பிக் அளவிலான பயிற்சி ஏற்படுத்தவும் , அமைச்சகம் எடுத்துள்ள நடவடிக்கைகளைப் பாராட்டினர் . ஒவ்வொரு மாநிலத்திலும் ஒரு கேலோ இந்தியா மாநிலச் சிறப்பு மையத்தை அமைப்பது , ஒரு மாநிலம் ஒரு விளையாட்டு கொள்கை ஆகியவற்றில் மாநிலங்கள் தங்கள் ஆர்வத்தை வெளிப்படுத்தின . ஒவ்வொரு மாநிலத்திலும் வலுவாக உள்ள பாரம்பரிய விளையாட்டு ஒன்றை மேம்படுத்துவது குறித்து அதிகாரிகள் ஆர்வம் காட்டினர் .


    கட்டுடல் இந்தியா இயக்கம் தொடர்பாக மாநிலங்களின் பங்கேற்பு நடவடிக்கைகள் ஊக்கமளிப்பதாக உள்ளது என அமைச்சர் கூறினார் . இந்தியா முழுவதும் கட்டுடல் இந்தியா பள்ளிகளாக 2.5 லட்சத்துக்கும் அதிகமான பள்ளிகள் பதிவு செய்துள்ளன . “ உடல் தகுதியை இளைஞர்களின் வாழ்க்கை நெறியாகக் கடைப்பிடிக்கும் வகையில் , மாநிலங்கள் மற்றும் யூனியன் பிரதேசங்கள் , தங்கள் அனைத்து பள்ளிகளையும் இந்த இயக்கத்தில் தீவிரமாகப் பங்கேற்கும்படி செய்ய வேண்டும் என நான் கேட்டுக்கொள்கிறேன் ’’ என அமைச்சர் மேலும் தெரிவித்தார் .

    
    
    (Release ID: 1638627) Visitor Counter : 17
    
    
      Read this release in: English , Urdu , Marathi , Hindi , Bengali , Assamese , Manipuri , Punjabi , Odia , Telugu