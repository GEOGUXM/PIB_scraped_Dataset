      பிரதமர் அலுவலகம்

      மனதின் குரல் (14ஆவது பகுதி)
      ஒலிபரப்பு நாள் : 26.07.2020

      Posted On: 26 JUL 2020 11:39AM by PIB Chennai

    எனதருமை நாட்டு மக்களே , வணக்கம் . இன்று ஜூலை மாதம் 26 ஆம் நாள் , இன்றைய தினம் மிகவும் விசேஷம் நிறைந்தது . இன்று ‘ கார்கில் விஜய் திவஸ் ’ , அதாவது கார்கில் யுத்தத்தில் நாம் வெற்றி பெற்றதைக் குறிக்கும் நாள் ஆகும் . 21 ஆண்டுகள் முன்பாக , இதே நாளன்று தான் கார்கில் யுத்தத்தில் நமது இராணுவமானது இந்தியாவின் வெற்றிக் கொடியை நாட்டியது . நண்பர்களே , கார்கில் போர் நடைபெற்ற போது நிலவிய சூழ்நிலையை பாரதம் என்றுமே மறவாது . பெரிய பெரிய கனவுகளை மனதில் கொண்டு பாரதநாட்டு பூமியை அபகரிக்கவும் , தங்கள் நாட்டில் நிலவி வந்த உள்நாட்டுக் பூசல்களிலிருந்து அவர்களது மக்களின் கவனத்தைத் திசை திருப்பவும் பாகிஸ்தான் இந்த வெற்று சாகசத்தைக் கட்டவிழ்த்து விட்டது . பாரதமோ அப்போது பாகிஸ்தானுடன் நல்லுறவுக்கான முயற்சிகளை மேற்கொண்டிருந்தது ; ஆனால் ,


    பயரூ அகாரண் சப் காஹூ சோ . ஜோ கர் ஹித் அன்ஹித் தாஹூ சோ .


    “ बयरू अकारण सब काहू सों | जो कर हित अनहित ताहू सों ||


    அதாவது அனைவருடனும் வன்மம் பாராட்டுவது தான் தீயோரின் இயல்பாகும் என்பதே இதன் பொருள் . இத்தகைய இயல்பு கொண்டோர் , நல்லது செய்வோருக்கும் தீமையை செய்வது பற்றியே சிந்திக்கிறார்கள் . ஆகையால் இந்தியாவின் நட்புக் கரத்துக்குப் பதிலாக பாகிஸ்தானம் முதுகில் குத்தும் கயமைத்தனத்தை முயன்றது ; ஆனால் பாரதநாட்டின் வீரம் நிறைந்த இராணுவத்தினர் தங்களின் பராக்கிரமத்தை வெளிப்படுத்தினார்கள் , உலகம் முழுவதும் இதைக் கண்டது . மலையுச்சிகளில் வீற்றிருக்கும் எதிரிகளோடு அடிவாரத்தில் இருந்தபடி போரிடும் நம் நாட்டு வீரர்கள் . ஆனால் வெற்றி என்னவோ மலை உச்சியில் இருப்பவர்களுக்குக் கிடைக்கவில்லை , அடிவாரத்தில் நெஞ்சுரத்தோடும் , மெய்யான வீரத்தோடும் போரிட்ட நமது இராணுவத்தினருக்குத் தான் கிடைத்தது , இந்தக் காட்சியை சற்று கற்பனைக்குக் கொண்டு வந்து இருத்திப் பாருங்கள் ! நண்பர்களே , அந்த வேளையில் கார்கில் செல்லவும் , அங்கே நமது இராணுவத்தினரின் வீரத்தைக் கண்ணாறக் காணவும் எனக்குப் பேறு கிடைத்தது . அந்த நாளை , அன்று வாய்த்த சில கணங்களை , எனது வாழ்வின் மிக விலைமதிப்பே இல்லாத தருணமாக நான் கருதுகிறேன் . இன்று கார்கிலில் நாம் பெற்ற வெற்றியை மக்கள் இன்று நினைவுகூருவதை நான் இன்று காண்கிறேன் . சமூக ஊடகத்தில் #courageinkargil என்ற ஒரு ஹேஷ்டேகிலே மக்கள் நமது வீரர்களுக்கு அஞ்சலி செலுத்துகிறார்கள் , உயிர்த்தியாகம் செய்தோருக்கு தங்கள் நினைவாஞ்சலிகளை அர்ப்பணம் செய்து வருகிறார்கள் . நான் இன்று நாட்டுமக்கள் அனைவரின் தரப்பிலிருந்தும் , நமது இந்த வீரர்களுடன் கூடவே , பாரத அன்னைக்கு இப்படிப்பட்ட சத்புத்திரர்களை ஈன்றளித்த தாய்மார்களுக்கும் என் வணக்கங்களைக் காணிக்கையாக்குகிறேன் . இன்று நாள் முழுவதும் கார்கில் வெற்றியோடு இணைந்த நமது வீரர்கள் பற்றிய கதைகளை , வீரம் நிறைந்த தாய்மார்களின் தியாகத்தைப் பற்றி ஒருவரோடு ஒருவர் பகிர்ந்து கொள்ள வேண்டும் என்று நான் நாட்டின் இளைஞர்களிடம் வேண்டுகோள் விடுக்கிறேன் . www.gallantryawards.gov.in என்று ஒரு இணையதளம் இருக்கிறது , இதில் நீங்கள் ஒருமுறை நுழைந்து பாருங்கள் என்ற வேண்டுகோளையும் நான் உங்களிடம் விடுக்கிறேன் . அங்கே தீரம் நிறை நமது இராணுவ வீரர்களைப் பற்றியும் , அவர்களின் பராக்கிரமம் பற்றியும் ஏகப்பட்ட தகவல்கள் உங்களுக்குக் கிடைக்கும் , அந்தத் தகவல்களைப் பற்றி நீங்கள் உங்கள் நண்பர்களோடு கலந்துரையாடும் போது உத்வேகத்துக்கான ஊற்றுக்கண் உங்களுக்குள்ளே திறக்கும் . கண்டிப்பாக இந்த இணையத்தளத்திற்கு நீங்கள் சென்று பாருங்கள் , மீண்டும் மீண்டும் சென்று பாருங்கள் என்று தான் நான் கூறுவேன் .


    “ காந்தியடிகள் நம்மனைவருக்கும் ஒரு மந்திரத்தை அளித்தார் என்பது நம்மனைவருக்கும் நினைவிருக்கிறது . உங்களுக்கு எப்போதாவது ஒரு சங்கடம் ஏற்பட்டால் , அப்போது என்ன செய்ய வேண்டும் , என்ன செய்யக் கூடாது என்ற நிலை ஏற்பட்டால் , மிகவும் ஏழ்மையில் , நலிவான நிலையில் இருக்கும் இந்தியரைப் பற்றி சற்று நினைத்துப் பார்க்க வேண்டும் . தாங்கள் செய்ய இருப்பனவற்றால் அந்த மனிதனுக்கு நலன் விளையுமா விளையாதா என்பது தான் அது . காந்தியடிகளின் இந்தக் கருத்தியலை முன்னெடுத்துச் சென்ற அடல் அவர்கள் , கார்கில் போரின் போது நமக்கெல்லாம் மற்றுமொரு மந்திரத்தை அளித்தார் . எந்த ஒரு மகத்துவம் வாய்ந்த முடிவையும் எடுக்கும் முன்பாக , நமது முயல்வுகள் , அடைய மிகவும் கடினமான சிகரங்களில் தங்கள் இன்னுயிர்களைத் தியாகம் செய்துவரும் இராணுவத்தினருக்கு கண்ணியம் சேர்ப்பதாக இருக்குமா இருக்காதா என்பது தான் அந்த மந்திரம் .


    நண்பர்களே , போர்ச்சூழலில் நாம் செய்யும் செயல்களோ , பேசும் சொற்களோ , எல்லைப்புறங்களில் நெஞ்சுரத்தோடு இருக்கும் வீரர்களின் மனோபலத்தின் மீதும் , அவர்களின் குடும்பத்தாரின் மனோபலத்தின் மீதும் ஆழமான தாக்கத்தை ஏற்படுத்தும் . இந்த விஷயத்தை நாம் என்றும் மறந்து விடக் கூடாது ; ஆகையால் நமது நடவடிக்கைகள் , நமது செய்கைகள் , நமது சொற்கள் , நமது அறிக்கைகள் , நமது வரையறைகள் , நமது இலட்சியம் , அனைத்தையும் நாம் உரைகல்லில் உரைத்துப் பார்த்தே புரிய வேண்டும் ; இதனால் வீரர்களின் மனோபலமும் , மரியாதையும் உயர வேண்டும் . பெற்ற பொன்னாடு அனைத்தை விடவும் நனிசிறந்தது என்ற மந்திரச் சொற்களுக்காக , ஒற்றுமை என்ற இழையில் இணைக்கப்பட்டிருக்கும் நாட்டுமக்கள் , நமது இராணுவத்தினரின் வல்லமையை பல்லாயிரம் மடங்கு அதிகரிக்கிறார்கள் . ‘ சங்கே சக்தி கலௌ யுகே ’ , அதாவது கலியுகத்தில் ஒற்றுமையே சக்தி என்று நாம் கூறுவதுண்டு .


    சில வேளைகளில் இந்தத் தத்துவத்தைப் புரிந்து கொள்ளாமல் நாட்டுக்குக் கேடுதரும் விஷங்களை சமூக ஊடகங்களில் பரப்புகிறார்கள் . சில வேளைகளில் ஏதோ ஆர்வக் கோளாறு காரணமாக சிலர் அவற்றை பகிரவும் செய்கிறார்கள் . இது தவறு என்று அறிந்தும் இதைச் செய்து வருகிறார்கள் . இன்று , போர் என்பது எல்லைப்புறங்களில் மட்டுமல்ல , நாட்டின் பல முனைகளில் போரிடப்பட்டு வருகிறது , இதில் நாட்டுமக்கள் ஒவ்வொருவரும் தங்களது பங்களிப்பு எப்படி இருக்கப் போகிறது என்பதைத் தீர்மானம் செய்து கொள்ள வேண்டும் . தேசத்தின் எல்லைப்புறத்தில் , கடினமான சூழ்நிலைகளில் போரிட்டுவரும் நமது வீரர்களை நினைவில் கொண்டு நாம் நமது போக்கைத் தீர்மானம் செய்து கொள்ள வேண்டும் .


    எனதருமை நாட்டுமக்களே , கடந்த சில மாதங்களில் நாடு முழுவதும் ஒன்றுபட்டு கொரோனா பெருந்தொற்றோடு எவ்வாறு போராடியதோ , அது பல சந்தேகங்களைத் தவறு என்று நிரூபித்துக் காட்டியிருக்கிறது . இன்று நமது நாட்டிலே நோயிலிருந்து மீண்டு வரும் recovery rate என்ற மீட்சி விகிதம் , பிற நாடுகளோடு ஒப்பீடு செய்கையில் சிறப்பாக இருக்கிறது ; நமது நாட்டில் கொரோனாவால் இறப்போர் எண்ணிக்கை உலகத்தின் பல நாடுகளைக் காட்டிலும் கணிசமாகக் குறைவானதாகவே இருக்கிறது . ஒரு மனித உயிரின் இழப்புக்கூட துக்கமளிப்பது தான் ஐயமில்லை என்றாலும் இந்தியா , தனது இலட்சக்கணக்கான நாட்டு மக்களின் உயிர்களைக் காக்க வெற்றிகரமான முயற்சிகளை மேற்கொண்டு வருகிறது என்பதும் உண்மை . நண்பர்களே , இன்று கொரோனாவால் ஏற்பட்டிருக்கும் அபாயம் இன்னும் விலகி விடவில்லை . பல இடங்களில் இது வேகமாகப் பரவியும் வருகிறது . நாம் அதிக முன்னெச்சரிக்கையோடு இருக்க வேண்டியது மிகவும் அவசியம் . தொடக்கத்தில் இது எந்த அளவுக்கு அபாயகரமானதாக விளங்கியதோ , அதே அளவுக்கு இன்றும்கூட இருக்கிறது என்பதால் நாம் முழுமையான எச்சரிக்கையோடு நடந்து கொள்ள வேண்டும் . முகக்கவசம் அணிய வேண்டும் , ஒரு மீட்டர் இடைவெளியைக் கடைப்பிடிக்க வேண்டும் , தொடர்ந்து கைகளைக் கழுவி வர வேண்டும் , எங்கும் துப்பக்கூடாது , தூய்மையின் மீது முழு கவனம் செலுத்த வேண்டும் . இவையே கொரோனாவிலிருந்து நம்மைத் தற்காத்துக் கொள்ள நம்வசம் இருக்கும் ஆயுதங்கள் . சில வேளைகளில் முகக்கவசம் தொல்லையளிப்பதாக இருக்கிறது என்று நாம் கருதி அதை அகற்றுகிறோம் . பேசத் தலைப்படுகிறோம் . எப்போது முகக்கவசம் அதிகம் தேவையாக இருக்கிறதோ , அந்த வேளையில் அதை அகற்றி விடுகிறோம் . முகக்கவசம் காரணமாக சிரமம் ஏதேனும் இருக்கும் வேளையில் , அதை அகற்றி விடலாம் என்று எண்ணும் நேரத்தில் , ஒரு கணம் , கொரோனாவோடு போராடிவரும் மருத்துவர்கள் , செவிலியர்கள் மற்றும் கொரோனாவுடன் போராடிவரும் பிற போராளிகள் பற்றி சிந்தித்துப் பாருங்கள் ; அவர்கள் மணிக்கணக்காக முகக்கவசம் அணிந்து கொண்டு , மனித உயிர்களைக் காக்கும் பெரும்பணியில் தங்களை ஈடுபடுத்திக் கொண்டு வருகிறார்கள் . 8 மணிநேரம் , பத்து மணிநேரம் எனத் தொடர்ந்து முகக்கவசத்தை அணிந்தபடி இருக்கிறார்கள் . அவர்களுக்கு சிரமமாக இருப்பதில்லையா !! சற்றே அவர்களை நினைத்துப் பாருங்கள் , நாட்டின் குடிமக்கள் என்ற முறையில் நாமும் அசட்டையாக இருக்கக் கூடாது , மற்றவர்களையும் அப்படி இருக்க அனுமதிக்கக் கூடாது . ஒருபுறத்தில் நாம் கொரோனாவுக்கு எதிரான போராட்டத்தில் முழு எச்சரிக்கையோடும் , விழிப்போடும் போராட வேண்டி இருக்கிறது என்றால் வேறொரு புறத்தில் கடினமான உழைப்பால் , தொழில் , வேலை , படிப்பு என நாம் ஆற்றிவரும் கடமைகளில் வேகத்தைக் கூட்டியாக வேண்டும் , அவற்றையும் புதிய சிகரங்களுக்குக் கொண்டு செல்ல வேண்டும் . நண்பர்களே , கொரோனா காலத்தில் நமது கிராமப்புறங்கள் தான் நாடு முழுவதற்கும் பாதையைத் துலக்கிக் காட்டுகிறது . கிராமவாசிகள் , கிராமப் பஞ்சாயத்துக்கள் ஆகியோரிடமிருந்து பல நல்ல முயற்சிகள் நம் கவனத்தைக் கவர்கின்றன . ஜம்முவில் இருக்கும் த்ரேவா கிராமப் பஞ்சாயத்தின் தலைவர் பல்பீர் கௌர் . தனது பஞ்சாயத்தில் 30 படுக்கைகள் கொண்ட ஒரு quarantine centre, அதாவது தனியிருப்பு மையத்தை ஏற்படுத்தினார் பல்பீர் கௌர் அவர்கள் என்று எனக்குத் தெரிவிக்கப்பட்டிருக்கிறது . பஞ்சாயத்துக்கு வருவோருக்கு என வரும் வழியில் தண்ணீர் வசதி ஏற்படுத்தப்பட்டது . தங்கள் கைகளைக் கழுவுவதில் யாருக்கும் எந்த சிரமமும் இருக்கக் கூடாது என்பதற்காக இந்த ஏற்பாடு செய்யப்பட்டிருக்கிறது . இது மட்டுமல்ல , தனது தோள்களிலே spray pump, அதாவது தெளிப்பானைத் தொங்க விட்டுக் கொண்டு , தன்னார்வலர்களோடு இணைந்து , பஞ்சாயத்து முழுவதிலும் சரி , அக்கம்பக்கத்துப் பகுதிகளிலும் நோய்நீக்கும் பணியை பல்பீர் கௌர் மேற்கொண்டு வருகிறார் . இவரைப் போலவே கஷ்மீரைச் சேர்ந்த மேலும் ஒரு பெண் பஞ்சாயத்துத் தலைவர் இருக்கிறார் . காந்தர்பல்லின் சௌண்ட்லீவாரைச் சேர்ந்த ஜைதூனா பேகம் தான் அவர் . கொரோனாவுக்கு எதிராகப் போராடும் அதே வேளையில் , வருமானத்துக்கும் வழிவகை செய்வது என ஜைதூனா பேகம் அவர்கள் தீர்மானித்தார் . அவர் பகுதி முழுவதிலும் இலவச முகக்கவசம் , இலவச ரேஷன் பொருட்கள் ஆகியவற்றை விநியோகம் செய்ததோடு , மக்களுக்கு நடவுக்கான விதைகளையும் , ஆப்பிள் செடிகளையும் அளித்தார் ; இதன் வாயிலாக மக்கள் விவசாயத்தில் , தோட்டங்களில் தங்கள் தொழிலைத் தொடர முடியும் . நண்பர்களே , கஷ்மீரத்திலே மேலும் ஒரு ஊக்கமளிக்கக்கூடிய நிகழ்வு . இங்கே அனந்தநாகின் ஊராட்சித் தலைவர் மொஹம்மத் இக்பால் அவர்களுக்கு தனது பகுதியில் நோய் நீக்கம் செய்ய தெளிப்பான் தேவைப்பட்டது . அவர் தகவல்களைத் திரட்டிய போது , இயந்திரத்தை வேறு ஒரு நகரத்திலிருந்து கொண்டு வர வேண்டியிருக்கிறது , மேலும் இதன் விலை ஆறு இலட்சம் ரூபாய் என்பது தெரிய வந்தது . இப்போது இக்பால் அவர்கள் தானே முயன்று ஒரு தெளிப்பானை வடிவமைத்தார் , அதுவும் வெறும் 50,000 ரூபாய் செலவில் . இப்படி ஏராளமான எடுத்துக்காட்டுகள் இருக்கின்றன . நாடு முழுவதிலும் , அனைத்து இடங்களிலும் , இப்படிப்பட்ட உத்வேகம் அளிக்கவல்ல சம்பவங்கள் தினம் தினம் வந்தவண்ணம் இருக்கின்றன , இவர்கள் அனைவரும் நம் வாழ்த்துக்களுக்கு உரியவர்கள் . சவால் என்ற ஒன்று வந்த போது , அதை அதே அளவு வலிமையோடு எதிர்கொள்ளவும் செய்திருக்கிறார்கள் மக்கள் .


    என் மனம்நிறை நாட்டுமக்களே , சரியான அணுகுமுறை மூலமாக ஆக்கப்பூர்வமான அணுகுமுறை வாயிலாக , எப்போதும் , சங்கடங்களை சந்தர்ப்பங்களாகவும் , வினைகளை வளர்ச்சியாகவும் மாற்றுவதில் பேருதவி கிடைக்கிறது . இப்போது கொரோனா காலகட்டத்திலும் நமது நாட்டின் இளைஞர்களும் பெண்களும் , தங்களுடைய திறன்கள் - திறமைகளை ஆதாரமாகக் கொண்டு புதிய வழிமுறைகளை எப்படித் துவக்கினார்கள் என்பதை நாம் பார்த்துக் கொண்டிருக்கிறோம் . பிஹாரில் பல பெண்கள் சுயஉதவிக் குழுக்கள் , மதுபனி ஓவியம் வரையப்பட்ட முகக்கவசங்களைத் தயாரிக்கத் தொடங்கி விட்டார்கள் , சில நாட்களிலேயே இது மிகவும் பிரபலமாகிப் போனது . இந்த மதுபனி முகக்கவசம் ஒருபுறம் நமது பாரம்பரியத்தைப் பறைசாற்றும் அதே வேளையில் , மக்களுக்கு ஆரோக்கியத்தையும் , வாழ்வாதாரத்தையும் அளித்து வருகிறது . உங்களுக்கே தெரியும் , வடகிழக்கில் மூங்கில் எப்படி ஏராளமாக விளைகிறது என்ற விஷயம் . இப்போது இந்த மூங்கிலைக் கொண்டு திரிபுரா , மணிப்பூர் , அஸாமைச் சேர்ந்த கைவினைஞர்கள் உயர்தரமான நீர்பாட்டில்கள் , டிஃபன் பாக்ஸ்கள் ஆகியவற்றைத் தயாரிக்கத் தொடங்கி விட்டார்கள் . மூங்கிலில் செய்யப்பட்ட இவற்றின் தரத்தை நீங்கள் பார்த்தீர்கள் என்றால் அசந்தே போவீர்கள் , மூங்கில் பாட்டில் இத்தனை நேர்த்தியா என்று ஆச்சரியப்படுவீர்கள் , முக்கியமாக இவை சூழலுக்குக் கேடு விளைவிக்காதவை . இவற்றைத் தயாரிக்கும் போது , மூங்கில் முதலில் வேம்பு மற்றும் பிற மூலிகைச் செடிகளோடு சேர்த்துக் கொதிக்கவிடப்படுகிறது . இதன் காரணமாக இதில் மூலிகைத் தன்மையும் ஏற்படுத்தப்படுகிறது . சிறிய சிறிய உள்ளூர்ப் பொருட்களிலிருந்து எப்படி பெரும் வெற்றி கிடைக்கிறது என்பதற்கான எடுத்துக்காட்டு ஜார்க்கண்ட் மாநிலத்திலிருந்தும் கிடைக்கிறது . ஜார்க்கண்டின் பிஷுன்புரில் இப்போதெல்லாம் முப்பதுக்கும் மேற்பட்ட குழுக்கள் lemon grass என்ற எலுமிச்சைப் புல்லினை விளைவித்துக் கொண்டிருக்கிறார்கள் . இந்த எலுமிச்சைப்புல் நான்கே மாதங்களில் விளைந்து பயிராகிறது , இதன் எண்ணெய் , சந்தைகளில் நல்ல விலைக்கு விற்கப்படுகிறது . இப்போதெல்லாம் இதற்கு அதிகத் தேவை உருவாகியிருக்கிறது . நான் நாட்டின் வேறு இரு பகுதிகளைப் பற்றியும் கூற விரும்புகிறேன் . இவை இரண்டுமே ஒன்றிலிருந்து மற்றது பல கிலோமீட்டர் தொலைவில் அமைந்திருப்பன , இந்தியாவை தற்சார்பு உடையதாக ஆக்க , தத்தம் பாணியில் சற்று வித்தியாசமான முயல்வுகளை மேற்கொண்டு வருகின்றன . ஒன்று லத்தாக் , மற்றது கட்ச் . லே - லத்தாக் என்ற பெயர்களைக் கேட்டவுடனேயே அழகு கொஞ்சும் பள்ளத்தாக்குகள் , விண்ணைத் தொடும் சிகரங்கள் கருத்தை அள்ளும் , தூய்மையான தென்றல் காற்று நம்மை ஸ்பர்ஸிக்கும் உணர்வு உண்டாகும் . அதே வேளையில் கட்ச் பகுதி என்றவுடன் கண்ணுக்கெட்டிய தொலைவு வரை பாலைவனம் , பசுமையேதும் இல்லாத வறண்ட நிலம் ஆகிய காட்சிகளே நம் மனதில் வந்து அலைமோதும் . லத்தாக்கிலே ஒரு சிறப்பான பலம் உண்டு , இதன் பெயர் ஆப்ரிகாட் அதாவது பாதாமி . இந்தப் பொருள் ஒரு பகுதியின் பொருளாதார நிலையையே மாற்றியமைக்கும் வல்லமை கொண்டது என்றாலும் , விநியோகச் சங்கிலி , தீவிரமான பருவநிலை போன்ற பல சவால்களை எதிர்கொள்ள வேண்டி இருக்கிறது . குறைவான பாதிப்பு ஏற்படும் வகையில் இன்று ஒரு புதுமை புகுத்தப்பட்டு வருகிறது . இது ஒரு dual system- இருவகை முறை , இதன் பெயர் solar apricot dryer and space heater, அதாவது சூரிய சக்தியால் இயங்கும் பாதாமி உலர்த்தி மற்றும் சூழல் வெப்பமுண்டாக்கி . இந்தக் கருவி பாதாமியையும் இன்னும் பிற பழங்களையும் காய்கறிகளையும் , தேவைக்கேற்ப சுகாதாரமான முறையில் உலர்த்துகிறது . முன்பெல்லாம் , பாதாமி நிலங்களுக்கு அருகிலே உலர்த்தும் போது , பாதிப்பு ஏற்பட்டு வந்ததோடு கூடவே , தூசியும் , மழைநீரும் காரணமாக பழங்களின் தரம் பாதிக்கப்பட்டு வந்தது . இன்னொரு புறமோ , இப்போது கட்சில் விவசாயிகள் dragon fruits என்ற ட்ராகன் பழங்களைப் பயிர் செய்வதில் பாராட்டத்தக்க முயற்சிகளை மேற்கொண்டு வருகிறார்கள் . கட்சிலே ட்ராகன் பழங்களா என்று கேட்பவர்கள் ஆச்சரியப்பட்டுப் போகிறார்கள் . ஆனால் அங்கே , இன்று பல விவசாயிகள் இந்தச் செயலில் ஈடுபட்டு வருகிறார்கள் . பழத்தின் தரம் , குறைவான நிலத்தில் அதிக விளைச்சல் என்ற திசையில் கணிசமான புதுமை புரியப்பட்டு வருகிறது . இந்தப் பழங்கள் மீது மக்களிடம் இருக்கும் ஆர்வம் அதிகரித்து வருகிறது , குறிப்பாக காலை உணவின் போது இது எடுத்துக் கொள்வது அதிகரித்திருக்கிறது என்று எனக்குத் தெரிவிக்கப்பட்டிருக்கிறது . ட்ராகன் பழங்களை நாம் இறக்குமதி செய்யத் தேவையில்லாத நிலையை ஏற்படுத்த வேண்டும் என்பதே கட்ச் விவசாயிகளின் மனவுறுதியாக இருக்கிறது , இது தானே சுயசார்பு பாரதம் !!


    நண்பர்களே , புதிய ஒன்றை நாம் புரிய வேண்டும் என்று எண்ணும் போது , யாராலும் கற்பனைகூட செய்து பார்க்க முடியாத விஷயங்கள் சாத்தியமாகின்றன . எடுத்துக்காட்டாக , பிஹாரைச் சேர்ந்த சில இளைஞர்கள் சாதாரணமான வேலைகளைச் செய்து வந்தார்கள் . தாங்கள் இனி முத்துக்களை உருவாக்கப் போவதாக ஒருநாள் அவர்கள் தீர்மானித்தார்கள் . அவர்களுடைய பகுதிகளில் யாருக்கும் இதன் வழிமுறை பற்றி அதிகம் தெரிந்திருக்கவில்லை . ஆனால் இவர்கள் முதன்மையாக அனைத்துத் தகவல்களையும் திரட்டினார்கள் , ஜெய்புர் மற்றும் புவநேஸ்வர் சென்று பயிற்சி மேற்கொண்டார்கள் , தங்கள் கிராமத்திலேயே முத்துக்களை விளைவிக்கத் தொடங்கினார்கள் . இன்று இவர்கள் சுயமாக வருமானம் ஈட்டி வருவதோடு , முஸஃபர்புர் , பேகுசராய் , பட்னா ஆகிய இடங்களில் , பிற மாநிலங்களிலிருந்து திரும்பி வரும் புலம்பெயர் தொழிலாளர்களுக்குப் பயிற்சியும் அளிக்கத் தொடங்கி இருக்கிறார்கள் . இதனால் எத்தனை பேர்களுக்குத் தற்சார்புப் பாதை திறக்கப்பட்டிருக்கிறது பாருங்கள் !!


    நண்பர்களே , சில நாட்கள் கழித்து ரக்ஷாபந்தன் புனிதமான நாள் வரவிருக்கிறது . பலர் , பல அமைப்புகள் இந்த முறை ரக்ஷாபந்தனை வித்தியாசமான முறையில் கொண்டாடும் இயக்கத்தை செயல்படுத்தி வருவதை என்னால் காண முடிகிறது . பலர் இதை உள்ளூர் பொருட்களுக்குக் குரல் கொடுப்போம் என்பதோடு இணைத்தும் வருகிறார்கள் . நமது பண்டிகைகள் காரணமாக நமது சமூகத்தில் , நமது வீடுகளுக்கு அருகே இருப்போருக்கு வியாபாரம் பெருக வேண்டும் , அவர்களும் பண்டிகைகளை சந்தோஷமாகக் கொண்டாட வேண்டும் எனும் போது தான் பண்டிகையின் ஆனந்தம் உண்மையில் பெருகி உணரப்படுகிறது . நாட்டுமக்கள் அனைவருக்கும் ரக்ஷாபந்தன் பண்டிகையை முன்னிட்டு பலப்பல நல்வாழ்த்துக்கள் .


    நண்பர்களே , ஆகஸ்ட் மாதம் 7 ஆம் தேதியன்று தேசிய கைத்தறி நாள் கடைப்பிடிக்கப்படுகிறது . இந்தியாவின் கைத்தறிப் பொருட்கள் , நமது கைவினைப் பொருட்கள் ஆகியவற்றில் பலநூற்றுக்கணக்கான ஆண்டுகள் பழமையான கௌரவம் நிறைந்த நமது வரலாறு பொதிந்திருக்கிறது . இந்தியாவின் கைத்தறிப் பொருட்களும் , கைவினைப் பொருட்களும் அதிக அளவில் பயன்படுத்தப்பட வேண்டும் என்பதோடு கூடவே இவற்றைப் பற்றி நாம் அதிகம் பேருக்குச் சொல்லவும் வேண்டும் என்பதை நோக்கியே நமது முயற்சிகள் அமைய வேண்டும் . இந்தியாவின் கைத்தறிப் பொருட்கள் மற்றும் கைவினைப் பொருட்கள் எத்தனை வளமானவையாகவும் , வேறுபட்டதாகவும் இருக்கின்றன என்பதை எந்த அளவுக்கு உலகம் உணர்கிறதோ , உணர்கிறதா அந்த அளவுக்கு உள்ளூர் கைவினைஞர்கள் மற்றும் நெசவாளர்களுக்கு ஆதாயம் ஏற்படும் .


    நண்பர்களே , குறிப்பாக எனது இளைய நேசங்களே , நமது நாடு மாற்றம் கண்டு வருகிறது . எப்படி மாறி வருகிறது ? எத்தனை வேகமாக மாறி வருகிறது ? எந்தெந்தத் துறைகளில் மாறி வருகிறது ? ஆக்கப்பூர்வமான எண்ணத்தோடு நாம் நமது கவனத்தைச் செலுத்தினால் , நமக்குத் திகைப்பு மேலிடும் . ஒரு காலத்தில் , விளையாட்டு தொடங்கி , பிற துறைகளிலும் பெரும்பாலானோர் , ஒன்று பெரிய நகரங்களைச் சேர்ந்தவர்களாக இருப்பார்கள் அல்லது பெரும் குடும்பங்கள் அல்லது புகழ்பெற்ற பள்ளிகள் - கல்லூரிகளில் படிப்பவர்களாக இருப்பார்கள் . ஆனால் இப்போதோ நாடு மாறி வருகிறது . கிராமங்களிலிருந்து , சிறிய நகரங்களிலிருந்து , எளிய குடும்பங்களிலிருந்து நமது இளைஞர்கள் வெளிப்படுகிறார்கள் . வெற்றியின் உச்சங்களைத் தொடுகிறார்கள் . இவர்கள் சங்கடங்களுக்கு இடையேயும் கூட , புதியபுதிய கனவுகளை ஏற்படுத்திக் கொண்டு முன்னேறி வருகிறார்கள் . இப்படிப்பட்ட சிலரது பள்ளி இறுதித் தேர்வுகளின் முடிவுகள் இதைத் தான் நமக்கு எடுத்துக் காட்டுகின்றன . இன்று மனதின் குரலில் அப்படிப்பட்ட சில திறமைசாலிக் குழந்தைகளிடம் நாம் பேச இருக்கிறோம் . இப்படி ஒரு புத்திகூர்மை மிக்கவர் தான் க்ருத்திகா நாந்தல் . கிருத்திகா ஹரியாணாவின் பானீபத்தைச் சேர்ந்தவர் .


    மோதி ஜி – ஹெலோ , க்ருத்திகா அவர்களே , வணக்கம் .


    க்ருத்திகா – வணக்கம் சார் .


    மோதிஜி – தேர்விலே சிறப்பான மதிப்பெண்கள் பெற்றமைக்கு பலப்பல வாழ்த்துக்கள் .


    கிருத்திகா – நன்றி சார் .


    மோதி ஜி – இப்போதெல்லாம் தொலைபேசி அழைப்புகளுக்கு பதில் சொல்லியே நீங்கள் களைத்துப் போயிருப்பீர்கள் , இல்லையா . ஏகப்பட்ட பேர்கள் உங்களுக்கு வாழ்த்துக்கள் சொல்லிக் கொண்டிருப்பார்களே !!


    கிருத்திகா – ஆமாம் சார் .


    மோதி ஜி – உங்களை அவர்களுக்குத் தெரியும் என்பதால் , உங்களுக்கு வாழ்த்துச் சொல்லுபவர்களும் பெருமையாக உணர்வார்கள் . நீங்கள் எப்படி உணர்கிறீர்கள் ?


    கிருத்திகா – சார் , மிகவும் நன்றாக இருக்கிறது . பெற்றோருக்கும் பெருமையாக இருக்கிறது .


    மோதி ஜி – சரி , உங்களுக்கு அதிக கருத்தூக்கம் அளித்த விஷயம் என்ன , சொல்லுங்கள் .


    கிருத்திகா – சார் , என்னுடைய பெரிய உத்வேகம் என்றால் அது என் தாயார் தான் .


    மோதி ஜி – பலே , சரி நீங்கள் உங்கள் தாயாரிடம் எதைக் கற்றுக் கொண்டீர்கள் ?


    கிருத்திகா – சார் , அவர் தனது வாழ்க்கையில் ஏராளமான கஷ்டங்களைச் சந்தித்தவர் ; இருந்தாலும் கூட , தைரியமும் , பலமும் வாய்ந்தவர் . அவரைப் பார்த்துப்பார்த்துத் தான் எனக்கு இந்த அளவுக்கு உத்வேகம் கிடைத்தது , நானும் அவரைப் போல ஆக வேண்டும் என்று உறுதி செய்து கொண்டேன் .


    மோதி ஜி – உங்கள் தாயார் எதுவரை படித்திருக்கிறார் ?


    கிருத்திகா – சார் , இளங்கலைப் படிப்பு படித்திருக்கிறார் அவர் .


    மோதி ஜி – ஓ , இளங்கலை வரை படித்திருக்கிறாரா ?


    கிருத்திகா – ஆமாம் சார் .


    மோதி ஜி – சரி , அப்படியென்றால் உங்கள் தாயார் உங்களுக்கு பாடம் சொல்லிக் கொடுப்பாரா ?


    கிருத்திகா – ஆமாம் சார் . கற்றுக் கொடுப்பார் , மேலும் உலகின் யதார்த்தங்கள் பற்றியும் நிறைய கூறுவார் .


    மோதி ஜி – உங்களை அவர் அதட்டுவார் தானே ??


    கிருத்திகா – ஆஹா , அதட்டவும் செய்வார் சார் .


    மோதி ஜி – சரிம்மா , நீங்கள் எதிர்காலத்தில் என்னவாக விரும்புகிறீர்கள் ?


    கிருத்திகா – சார் , நான் டாக்டர் ஆக விரும்புகிறேன் .


    மோதி ஜி – அட பரவாயில்லையே !!


    கிருத்திகா – MBBS


    மோதி ஜி – ஆனால் டாக்டராவது ஒன்றும் எளிதான விஷயம் இல்லையே !!


    கிருத்திகா – ஆமாம் சார் .


    மோதி ஜி – பட்டம் வேண்டுமானால் கிடைக்கலாம் , ஏனென்றால் நீங்கள் மிகவும் புத்திக்கூர்மையுடைய குழந்தை ; ஆனால் டாக்டர்களுடைய வாழ்க்கை , சமூகத்துக்காக அர்ப்பணிக்கப்பட்ட ஒன்று .


    கிருத்திகா – ஆமாம் சார் .


    மோதி ஜி – இரவிலும் கூட அவர்களால் நிம்மதியாக ஓய்வெடுக்க முடியாது . ஒரு நோயாளியுடைய அழைப்பு வரும் , மருத்துவமனையிலிருந்து அழைப்பு வரும் , உடனடியாக விரைய வேண்டியிருக்கும் , அதாவது ஒருவகையில் தினமும் 24 மணி நேரம் , ஆண்டு முழுக்க 365 நாட்கள் இப்படித் தான் . மருத்துவர்களின் வாழ்க்கை , மக்களின் சேவையில் ஈடுபட்டிருக்கிறது .


    கிருத்திகா – ஆமாம் சார் .


    மோதி ஜி – மேலும் அபாயமும் இருக்கிறது ; இன்றைய நிலையில் பலவகையான நோய்கள் இருக்கின்றன எனும் போது மருத்துவர்களும் சில சங்கடங்களை சந்திக்க வேண்டி இருக்கும் .


    கிருத்திகா – ஆமாம் சார் .


    மோதி ஜி – சரி க்ருத்திகா , ஹரியாணா மாநிலம் விளையாட்டுத் துறையில் இந்தியா முழுவதற்கும் எடுத்துக்காட்டாக விளங்குவது , ஊக்கமளிப்பதில் முன்னணி இடத்தை வகிப்பது .


    கிருத்திகா - ஆமாம் சார் .


    மோதி ஜி – அப்படியென்றால் நீங்களும் ஏதாவது விளையாட்டுக்களில் ஈடுபடுவதுண்டா , ஆர்வம் இருக்கிறதா ?


    கிருத்திகா – சார் , நான் பள்ளியில் கூடைப்பந்து விளையாடுவதுண்டு .


    மோதி ஜி – அப்படி என்றால் அதிக உயரமானவராக நீங்கள் இருப்பீர்கள் . உங்கள் உயரம் எத்தனை ?


    கிருத்திகா – இல்லை சார் , என் உயரம் 5 அடி 2 அங்குலம் தான் .


    மோதி ஜி – சரி இந்த விளையாட்டில் உங்களுக்கு எந்த அளவுக்கு ஆர்வம் இருக்கிறது ?


    கிருத்திகா – சார் , அதன் மீது எனக்கு ஆழமான ஆர்வம் உண்டு .


    மோதி ஜி – பலே , சரி கிருத்திகா அவர்களே , உங்கள் தாயாருக்கு என் தரப்பிலிருந்து வணக்கங்களைத் தெரிவியுங்கள் , அவர் தான் உங்களை இந்த நிலைக்கு ஆளாக்கியவர் . உங்கள் வாழ்க்கையை அமைத்துக் கொடுத்தவர் . உங்கள் தாயாருக்கு வணக்கம் , உங்களுக்கு பலப்பல பாராட்டுக்கள் , பலப்பல நல்வாழ்த்துக்கள் .


    கிருத்திகா – நன்றி சார் .


    வாருங்கள் , இப்போது கேரளத்தின் எர்ணாகுளம் செல்வோம் . கேரளத்தின் ஒரு இளைஞரோடு உரையாடுவோம் .


    மோதி ஜி – ஹெலோ


    விநாயக் – ஹெலோ சார் வணக்கம் .


    மோதி ஜி – சரி விநாயக் , வாழ்த்துக்கள் .


    விநாயக் – ரொம்ப நன்றி சார் .


    மோதி ஜி – சபாஷ் விநாயக் , சபாஷ்


    விநாயக் – ரொம்ப நன்றி சார் .


    மோதி ஜி – உற்சாகம் எப்படி இருக்கு ?


    விநாயக் – நிறைய இருக்கு .


    மோதி ஜி – நீங்கள் ஏதாவது விளையாட்டு விளையாடுவதுண்டா ?


    விநாயக் – பேட்மிண்டன்


    மோதி ஜி – பேட்மிண்டன்


    விநாயக் – ஆமாம் சார் .


    மோதி ஜி – பள்ளியிலா அல்லது பயிற்சி ஏதும் எடுத்துக் கொள்ள சந்தர்ப்பம் வாய்த்ததா ?


    விநாயக் – பள்ளியிலேயே கொஞ்சம் பயிற்சி கிடைத்தது சார் .


    மோதி ஜி – ம்ம்


    விநாயக் – எங்கள் ஆசிரியர்கள் அளித்தார்கள் .


    மோதி ஜி – ம்ம்


    விநாயக் – இதனால் வெளியிடங்களில் பங்கெடுக்க எங்களுக்கு வாய்ப்பு அமைந்தது .


    மோதி ஜி – பலே .


    விநாயக் – பள்ளியின் பிரதிநிதியாக .


    மோதி ஜி – எத்தனை மாநிலங்களுக்கு நீங்கள் சென்றிருக்கிறீர்கள் ?


    விநாயக் – நான் கேரளா மற்றும் தமிழ்நாட்டுக்கு மட்டுமே சென்றிருக்கிறேன் .


    மோதி ஜி - கேரளா மற்றும் தமிழ்நாடு மட்டும் தானா .


    விநாயக் – ஆமாம் சார் .


    மோதி ஜி – சரி , நீங்கள் தில்லி வர விரும்புகிறீர்களா ?


    விநாயக் – ஆமாம் சார் , இப்போது நான் மேல் படிப்பிற்காக தில்லி பல்கலைக்கழகத்திற்கு விண்ணப்பித்திருக்கிறேன் .


    மோதி ஜி – அட , நீங்கள் தில்லி வருகிறீர்களா ?


    விநாயக் – ஆமாம் சார் .


    மோதி ஜி – வரும் ஆண்டுகளில் பள்ளி இறுதித் தேர்வுகள் எழுதவிருக்கும் மாணவர்களுக்கு நீங்கள் ஏதேனும் செய்தி அளிக்க விரும்புகிறீர்களா ?


    விநாயக் – கடினமான உழைப்பு , முறையான நேரப் பயன்பாடு .


    மோதி ஜி – அதாவது சரியான நேர மேலாண்மை .


    விநாயக் – ஆமாம் சார் .


    மோதி ஜி – விநாயக் , உங்கள் பொழுதுபோக்குகள் பற்றி நான் தெரிந்து கொள்ள விரும்புகிறேன் .


    விநாயக் – பேட்மிண்டன் , துடுப்புப் படகோட்டுதல் .


    மோதி ஜி – சமூக ஊடகங்களில் நீங்கள் அதிகம் பங்கெடுப்பவரா ?


    விநாயக் – இல்லை சார் , பள்ளியில் மின்னணுக் கருவிகளைப் பயன்படுத்துவதற்கு அனுமதி கிடையாது சார் .


    மோதி ஜி – அப்படியென்றால் நீங்கள் அதிர்ஷ்டசாலி தான் .


    விநாயக் – ஆமாம் சார் .


    மோதி ஜி – சரி விநாயக் , மீண்டுமொரு முறை வாழ்த்துக்கள் , ஆல் தி பெஸ்ட் .


    விநாயக் – நன்றி சார் .


    வாருங்கள் ! நாம் இப்போது உத்திரபிரதேசம் பயணிப்போம் . உத்திரபிரதேசத்தின் அம்ரோஹாவைச் சேர்ந்த உஸ்மான் சைஃபீயோடு உரையாடுவோம் .


    மோதி ஜி – ஹெலோ உஸ்மான் , பலப்பல பாராட்டுக்கள் .


    உஸ்மான் – ரொம்ப நன்றி சார் .


    மோதி ஜி – சரி உஸ்மான் சொல்லுங்கள் , நீங்கள் எதிர்பார்த்தது போலவே தேர்வு முடிவுகள் இருந்ததா , இல்லை உங்கள் மதிப்பெண்கள் குறைந்ததா ?


    உஸ்மான் – இல்லை சார் , நான் எதிர்பார்த்த மதிப்பெண்கள் தாம் கிடைத்திருக்கின்றன . என் பெற்றோரும் மிக்க மகிழ்ச்சியோடு இருக்கிறார்கள் .


    மோதி ஜி – பலே , சரி உங்கள் குடும்பத்தில் சகோதரர்களும் இருக்கிறார்களா , அவர்களும் உங்களைப் போலவே புத்திக்கூர்மை உடையவர்களா ?


    உஸ்மான் – எனக்கு ஒரு சகோதரன் உண்டு , சேட்டைக்காரன் அவன் .


    மோதி ஜி – சரி .


    உஸ்மான் – அவனுக்கு என்னைப் பற்றி மிகவும் பெருமையாக இருக்கிறது .


    மோதி ஜி – நல்லது . உங்கள் பாடங்களில் உங்களுக்கு அதிகம் பிடித்தமான பாடம் எது ?


    உஸ்மான் – கணிதம் சார் .


    மோதி ஜி – அட , கணிதம் உங்களுக்கு அதிகம் பிடிக்குமா ? எப்படி இது ? இதில் உங்களுக்கு அதிகம் உத்வேகம் அளித்த ஆசிரியர் யார் ?


    உஸ்மான் – சார் , எங்களுடைய கணித ஆசிரியர் ரஜத் சார் தான் . அவர் தான் எனக்கு உத்வேகம் அளித்தவர் , மிக அருமையாக பாடம் எடுப்பார் . கணிதப் பாடம் எனக்கு தொடக்கத்திலிருந்தே விருப்பமான பாடம் , மிகவும் சுவாரசியமானதும் கூட சார் .


    மோதி ஜி – ஓ .


    உஸ்மான் – எந்த அளவுக்கு பழகுகிறோமோ , அந்த அளவுக்கு அதிக ஆர்வம் ஏற்படும் ஆகையால் இது எனக்கு விருப்பமான பாடம் .


    மோதி ஜி – அப்படியா ? சரி , online vedic mathematics வகுப்புகள் நடத்தப்படுகிறதே , உங்களுக்குத் தெரியுமா ?


    உஸ்மான் – ஆமாம் சார் .


    மோதி ஜி – இதை எப்போதாவது முயற்சி செய்து பார்த்திருக்கிறீர்களா ?


    உஸ்மான் – இல்லை சார் .


    மோதி ஜி – கணிப்பொறியைக் கொண்டு எத்தனை வேகமாக நீங்கள் கணக்கிட முடியுமோ அதை விட அதிக வேகமாக vedic mathematics வாயிலாக செய்ய முடியும் , நீங்கள் இதைப் பழகும் போது , நீங்கள் ஏதோ மாயாஜாலம் செய்கிறீர்கள் என்பதாக உங்கள் நண்பர்களுக்கு . மிக எளிய உத்திகள் பயன்படுத்தப் படுகின்றன , இவையெல்லாம் இப்போது ஆன்லைனிலேயே கிடைக்கின்றன .


    உஸ்மான் – சரி சார் .


    மோதி ஜி – உங்களுக்குக் கணிதப்பாடத்தில் விருப்பம் இருப்பதால் , புதிய புதிய விஷயங்களை நீங்கள் கற்க முடியும் .


    உஸ்மான் – சரி சார் .


    மோதி ஜி – சரி உஸ்மான் , உங்கள் ஓய்வு நேரத்தில் நீங்கள் என்ன செய்கிறீர்கள் ?


    உஸ்மான் – என் ஓய்வு நேரத்தில் நான் ஏதாவது ஒன்றை எழுதுவேன் . எனக்கு எழுதுவது மிகவும் பிடிக்கும் சார் .


    மோதி ஜி – பலே , அப்படியென்றால் கணிதத்திலும் ஆர்வம் , இலக்கியத்திலும் ஆர்வம் என்று சொல்லுங்கள் .


    உஸ்மான் – ஆமாம் சார் .


    மோதி ஜி – என்ன எழுதுகிறீர்கள் ? கவிதைகள் ?, பாடல்கள் ?


    உஸ்மான் – நாட்டுநடப்பு பற்றித் தொடர்புடைய ஏதேனும் ஒன்றைப் பற்றி எழுதுவேன் சார் .


    மோதி ஜி – சரி .


    உஸ்மான் – புதியபுதிய தகவல்கள் கிடைத்து வருகின்றன , ஜிஎஸ்டி , பிறகு நாணயவிலக்கல் , இப்படிப்பட்ட விஷயங்கள் .


    மோதி ஜி – அட பரவாயில்லையே !! கல்லூரிப் படிப்பு தொடர்பாக உங்கள் எதிர்காலத் திட்டங்கள் என்ன ?


    உஸ்மான் – கல்லூரிப் படிப்பைப் பொறுத்த மட்டில் jee mains இல் எனது முதல் கட்டத் தேர்ச்சி ஆகி விட்டது . வரும் செப்டெம்பர் மாதம் நான் இரண்டாவது முறை முயல இருக்கிறேன் . என்னுடைய பிரதான இலக்கு , முதலில் ஐஐடியில் இளங்கலைப் பட்டம் பெற வேண்டும் , பிறகு , ஆட்சிப்பணிக்கான தேர்வுகளை எழுதி , அதில் வெற்றி பெற வேண்டும் .


    மோதி ஜி – சபாஷ் ! அப்படியென்றால் உங்களுக்குத் தொழில்நுட்பத்திலும் ஆர்வம் இருக்கிறதா ?


    உஸ்மான் – ஆமாம் சார் . ஆகையினால் தான் நான் தகவல் தொழில்நுட்பத்தைத் தேர்ந்தெடுத்திருக்கிறேன் , அதுவும் சிறந்த ஐஐடியில் படிக்க வேண்டும் என்று விரும்புகிறேன் .


    மோதி ஜி – நல்லது உஸ்மான் . என் தரப்பிலிருந்து உங்களுக்குப் பலப்பல நல்வாழ்த்துக்கள் . உங்கள் சகோதரன் மிகவும் சேட்டை செய்வான் என்பதால் உங்கள் பொழுது நல்லவிதமாகக் கழியும் என்பதில் சந்தேகமில்லை . உங்கள் பெற்றோருக்கும் என் தரப்பில் வணக்கங்களைத் தெரிவித்துக் கொள்ளுங்கள் . அவர்கள் தாம் உங்களுக்கு இப்படிப்பட்டதொரு சந்தர்ப்பத்தை ஏற்படுத்திக் கொடுத்திருக்கிறார்கள் , உங்கள் மனோபலத்தைப் பெருக்கியிருக்கிறார்கள் , படிப்புடன் கூட நீங்கள் நாட்டு நடப்புகள் மீதும் கவனம் செலுத்துகிறீர்கள் , எழுதுகிறீர்கள் என்பது எனக்கு மகிழ்ச்சியை அளிக்கிறது . எழுதுவதால் என்ன ஆதாயம் என்றால் , உங்கள் எண்ணங்களில் கூர்மை உண்டாகிறது , பல நன்மைகள் விளைகின்றன . சரி , பலப்பல பாராட்டுக்கள் .


    உஸ்மான் – நன்றி சார் .


    வாருங்கள் ! தென்னாடு செல்வோம் . தமிழ்நாட்டின் நாமக்கல் மாவட்டத்தைச் சேர்ந்த பெண் கன்னிகாவோடு உரையாடுவோம் , கன்னிகா கூறுவது உத்வேகம் அளிப்பதாக இருக்கிறது .


    மோதி ஜி – கன்னிகா அவர்களே , வணக்கம் .


    கன்னிகா – வணக்கம் சார் .


    மோதி ஜி – எப்படி இருக்கிறீர்கள் ?


    கன்னிகா – நன்றாக இருக்கிறேன் சார் .


    மோதி ஜி – முதன்மையாக நீங்கள் பெற்றிருக்கும் பெரும் வெற்றிக்கு என்னுடைய பாராட்டுக்கள் .


    கன்னிகா – ரொம்ப நன்றி சார் .


    மோதி ஜி – நாமக்கல் என்ற பெயரைக் கேட்டாலே எனக்கு ஆஞ்ஜநேயர் கோயில் தான் நினைவுக்கு வருகிறது .


    கன்னிகா – ஆமாம் சார் .


    மோதி ஜி – இனிமேல் எனக்கு உங்களோடு உரையாடியதும் நினைவுக்கு வரும் .


    கன்னிகா – நன்றி சார் .


    மோதி ஜி – மீண்டும் வாழ்த்துக்கள் .


    கன்னிகா – மிக்க நன்றி சார் .


    மோதி ஜி - நீங்கள் தேர்வுகளுக்காக கடுமையாக உழைத்திருப்பீர்கள் இல்லையா ? தேர்வுகளுக்கு உங்களைத் தயார் செய்து கொள்ளும் அனுபவம் எப்படி இருந்தது ?


    கன்னிகா – நாங்கள் தொடக்கத்திலிருந்தே கடினமாக உழைத்து வருகிறோம் சார் . நான் இந்த முடிவை எதிர்பார்க்கவில்லை என்றாலும் , முடிவு மிகவும் சந்தோஷத்தை அளிக்கிறது .


    மோதி ஜி – உங்கள் எதிர்பார்ப்பு என்னவாக இருந்தது ?


    கன்னிகா – 485 அல்லது 486 கிடைக்கலாம் என்று நினைத்திருந்தேன் .


    மோதி ஜி – ஆனால் இப்போது ?


    கன்னிகா – 490.


    மோதி ஜி – சரி , உங்கள் குடும்பத்தார் ஆசிரியர்களுடைய எதிர்வினை எப்படி இருக்கிறது ?


    கன்னிகா – அவர்கள் அனைவருக்கும் மிகவும் சந்தோஷம் , பெருமிதம் சார் .


    மோதி ஜி – உங்களுக்கு மிகவும் பிடித்தமான பாடம் எது ?


    கன்னிகா – கணிதப்பாடம் சார் .


    மோதி ஜி – ஓ , உங்கள் எதிர்காலத் திட்டங்கள் என்ன ?


    கன்னிகா – நான் முடிந்தால் AFMC யில் ஒரு மருத்துவராக விரும்புகிறேன் சார் .


    மோதி ஜி – உங்கள் குடும்பத்தாரும் மருத்துவத் துறையில் இருக்கிறார்களா ?


    கன்னிகா – இல்லை சார் , என் தகப்பனார் ஒரு ஓட்டுநர் , என் சகோதரி மருத்துவப் படிப்பு படித்து வருகிறாள் .


    மோதி ஜி – அட பரவாயில்லையே ! நான் முதற்கண் உங்கள் தகப்பனாருக்கு என் வணக்கத்தைத் தெரிவித்துக் கொள்கிறேன் . அவர் உங்களையும் உங்கள் சகோதரியையும் நன்கு கவனித்துக் கொண்டு வருகிறார் . அவர் செய்து வருவது பெரும் சேவை .


    கன்னிகா – ஆமாம் சார் .


    மோதி ஜி – அவர் அனைவருக்கும் கருத்தூக்கம் அளித்து வருகிறார் .


    கன்னிகா – ஆமாம் சார் .


    மோதி ஜி – உங்களுக்கும் , உங்கள் சகோதரிக்கும் , உங்கள் தந்தையாருக்கும் , உங்கள் குடும்பத்தவர் அனைவருக்கும் என் வாழ்த்துக்கள் .


    கன்னிகா – மிக்க நன்றி சார் .


    நண்பர்களே ,


    இப்படி ஏகப்பட்ட இளைய நண்பர்கள் இருக்கிறார்கள் , கடினமான சூழ்நிலைகளிலும்கூட , அவர்களின் தன்னம்பிக்கை , அவர்களுடைய வெற்றிக்கதைகள் , இவையெல்லாம் நமக்கு கருத்தூக்கம் அளிக்கின்றன . இயன்ற அளவு இளைய நண்பர்களோடு உரையாட வேண்டும் என்ற ஆவல் என்னை உந்தியது ; ஆனால் காலம் குறைவாக இருப்பதால் இயலவில்லை . நீங்கள் உங்களைப் பற்றிய விஷயங்களை , உங்கள் எழுத்துக்களிலேயே வடித்து , நாட்டுக்கு ஊக்கமளியுங்கள் , உங்களைப் பற்றிய உங்கள் கதையை அனைவருடனும் பகிர்ந்து கொள்ளுங்கள் என்று என் இளைய நெஞ்சங்களிடம் கேட்டுக் கொள்கிறேன் .


    எனதருமை நாட்டுமக்களே , ஏழு கடல்கள் தாண்டி , பாரத நாட்டிலிருந்து பல்லாயிரக்கணக்கான மைல்கள் தொலைவிலே இருக்கும் சிறிய நாட்டின் பெயர் சூரினாம் . இந்தியாவுக்கும் சூரினாமுக்கும் இடையே மிக நெருக்கமான தொடர்பு உண்டு . 100 ஆண்டுகளை விடவும் வெகு முன்பாக , நம் நாட்டவர் அங்கே சென்றார்கள் , அதைத் தங்கள் நாடாக ஆக்கிக் கொண்டார்கள் . இன்று 4 ஆவது 5 ஆவது தலைமுறையாக அங்கே வசிக்கிறார்கள் . இன்றைய நிலையில் சூரினாமில் நான்கில் ஒருவர் இந்திய வம்சாவளியைச் சேர்ந்தவர் . அங்கே இருக்கும் பேசப்படும் மொழிகளில் ஒன்றின் பெயர் சர்நாமீ என்பதை நீங்கள் அறிவீர்களா ? இது போஜ்புரியின் ஒரு வழக்குமொழி . இந்தக் கலாச்சாரத் தொடர்புகள் இந்தியர்களான நமக்கு பெரும் பெருமிதத்தைக் கொடுக்கிறது .


    உள்ளபடியே , ஸ்ரீ சந்திரிகா ப்ரஸாத் சந்தோகீ என்பவர் சூரிநாம் நாட்டின் புதிய குடியரசுத் தலைவராகப் பொறுப்பேற்றிருக்கிறார் . அவர் இந்தியாவின் நண்பர் என்பதோடு , 2018 ஆம் ஆண்டிலே ஏற்பாடு செய்யப்பட்டிருந்த இந்திய வம்சாவளியைச் சேர்ந்தவர்களுக்கான நாடாளுமன்ற மாநாட்டில் பங்கெடுத்துக் கொண்டுமிருக்கிறார் . ஸ்ரீ சந்திரிகா பிரஸாத் சந்தோகீ அவர்கள் வேத மந்திரங்கள் முழங்க சபதமேற்றுக் கொண்டார் , சம்ஸ்க்ருதத்தில் பேசினார் . அவர் வேதங்களை மேற்கோள் காட்டி , ஓம் சாந்தி : சாந்தி : சாந்தி : என்பதோடு கூடவே , தனது சபதமேற்பை நிறைவு செய்தார் . தனது கரங்களில் வேதத்தை வைத்துக் கொண்டு அவர் , நான் , சந்திரிகா பிரஸாத் சந்தோகீ என்று தொடங்கி மேலே என்ன சொன்னார் தெரியுமா ? அவர் ஒரு வேத மந்திரத்தை உச்சரித்தார் .


    ஓம் அக்நே வ்ரதபதே வ்ரதம் சரிஷ்யாமி தச்சகேயம் தன்மேராத்யதாம் . இதமஹம்ந்ருதாத் சத்யமுபைமி .


    अग्ने - व्रतपते व्रतं चरिष्यामि , तच्छकेयं तन्मे राध्यताम।इदं अहं अनृतात् सत्यम् उपैमि।।


    அதாவது , ஹே அக்நே , சங்கல்பத்தின் தேவனே , நான் ஒரு உறுதி மேற்கொள்கிறேன் . இதை செயல்படுத்த எனக்குத் தேவையான சக்தியையும் , திறமையையும் அளியுங்கள் . பொய்மையிலிருந்து நான் விலகி இருக்கவும் , வாய்மையை நோக்கி என் பயணம் தொடரவும் எனக்கு ஆசிகளை நல்குங்கள் என்பதே இதன் பொருள் . உண்மையிலேயே இது நம்மனைவருக்கும் கௌரவத்தை அளிக்கவல்ல ஒரு விஷயம் .


    நான் ஸ்ரீ சந்திரிகா ப்ரஸாத் சந்தோகீ அவர்களுக்கு என் பாராட்டுக்களைத் தெரிவித்துக் கொள்கிறேன் , அவருடைய நாட்டுப்பணி மிகச் சிறப்பாக நடந்தேற 130 கோடி இந்தியர்களின் பிரதிநிதி என்ற முறையில் பல நல்வாழ்த்துக்களைத் தெரிவித்துக் கொள்கிறேன் .


    என் மனம்நிறை நாட்டுமக்களே , இது பருவமழைக்காலமும் கூட . கடந்த முறை நான் உங்களிடம் என்ன கூறினேன் ! பருவமழைக்காலத்தில் மாசு காரணமாகவும் , அவற்றிலிருந்து பெருகக்கூடிய நோய்களால் அபாயம் இருக்கிறது , மருத்துவமனைகளில் கூட்டம் பெருகலாம் என்பதால் , நீங்கள் தூய்மையின் மீது அதிக கவனம் செலுத்த வேண்டும் என்று கேட்டுக் கொண்டிருந்தேன் . நோய் எதிர்ப்பு சக்தியை அதிகரிக்க ஆயுர்வேத கஷாயம் போன்றவற்றை எடுத்துக் கொண்டு வாருங்கள் . கொரோனா பெருந்தொற்று நிலவும் இந்த வேளையில் , நாம் , பிற நோய்களிலிருந்து விலகி இருப்போம் . நாம் மருத்துவமனைகளுக்குச் செல்ல வேண்டிய நிலை ஏற்படாமல் இருக்க வேண்டுமென்றால் , நாம் நம்மை நன்றாக கவனித்துக் கொள்ள வேண்டியது முக்கியம் .


    நண்பர்களே , மழைக்காலத்தில் நாட்டின் ஒரு பெரிய பகுதியில் வெள்ளம் ஏற்பட்டிருக்கிறது . பிஹார் , அஸாம் போன்ற மாநிலங்களில் பல பகுதிகளில் வெள்ளப்பெருக்கு கணிசமான இடைஞ்சல்களை ஏற்படுத்தி இருக்கிறது , ஒரு புறம் கொரோனா என்றால் மறுபுறமோ இன்னொரு சவால் என்ற நிலையில் அனைத்து அரசுகளும் , தேசிய பேரிடர் மேலாண்மை ஆணையத்தின் குழுக்கள் , மாநிலங்களில் ஏற்பட்டிருக்கும் பேரிடரைக் கட்டுப்பாட்டுக்குள் கொண்டுவரும் குழுக்கள் , தன்னார்வ நிறுவனங்கள் என அனைவரும் ஒன்றாக இணைந்து செயல்பட்டு வருகிறார்கள் . அனைத்து வகைகளிலும் நிவாரணம் மற்றும் மீட்பு நடவடிக்கைகள் மேற்கொள்ளப்பட்டு வருகின்றன . இந்தப் பேரிடரால் பாதிக்கப்பட்டிருக்கும் அனைவருக்கும் ஆதரவாக நாடு ஒன்று திரண்டிருக்கிறது .


    நண்பர்களே , அடுத்த முறை நாம் மனதின் குரலில் சந்திக்கும் வேளையில் , அதற்கு முன்பாக , ஆகஸ்ட் மாதம் 15 வந்து விடும் . இந்த முறை ஆகஸ்ட் 15 ம் , வித்தியாசமான சூழ்நிலைகளில் இருக்கும் – கொரோனா என்ற பெருந்தொற்றுக்கு இடையே . என்னுடைய இளைய நண்பர்களிடமும் , நாட்டுமக்கள் அனைவரிடத்திலும் நான் விடுக்கும் வேண்டுகோள் என்னவென்றால் , நாம் இந்த சுதந்திரத் திருநாளன்று பெருந்தொற்றிலிருந்து விடுதலை அடைய வேண்டும் என்ற மனவுறுதியை மேற்கொள்வோம் , தற்சார்பு பாரதம் உருவாக்குவோம் , புதியன ஏதாவது ஒன்றைக் கற்போம் , கற்பிப்போம் , நமது கடமைகளை ஆற்றுவோம் என்ற உறுதிப்பாடுகளை நாம் மேற்கொள்வோம் . பல மகத்தான மனிதர்களின் தவம் - தியாகத்தின் காரணமாகவே நாம் இன்று இந்த உயர்ந்த நிலையை எட்டியிருக்கிறோம் . நாட்டை உருவாக்குவதில் தங்களின் வாழ்க்கையை அர்ப்பணித்த அப்படிப்பட்ட மனிதகுல மாணிக்கங்களில் ஒருவர் தான் லோக்மான்ய திலகர் . 2020 ஆம் ஆண்டு ஆகஸ்ட் மாதம் ஒன்றாம் தேதி லோக்மான்ய திலகருடைய 100 ஆவது நினைவு நாள் வருகிறது . லோகமான்ய திலகருடைய வாழ்க்கை நம்மனைவருக்கும் மிகவும் உத்வேகமும் ஊக்கமும் அளிக்கக்கூடிய ஒன்று . அது நமக்குக் கற்பிக்கும் பாடங்களும் படிப்பினைகளும் ஏராளம் .


    அடுத்த முறை நாம் சந்திக்கும் போது , மீண்டும் ஏகப்பட்ட விஷயங்களைப் பரிமாறிக் கொள்வோம் , புதியன கற்போம் , அவற்றை அனைவரோடும் பகிர்வோம் . நீங்கள் அனைவரும் உங்களை நன்றாகப் பராமரித்துக் கொள்ளுங்கள், உங்கள் குடும்பங்களை நன்கு கவனித்துக் கொள்ளுங்கள் , ஆரோக்கியமாக இருங்கள் . நாட்டுமக்கள் அனைவருக்கும் , வரவிருக்கும் அனைத்துப் பண்டிகைகளை முன்னிட்டு பலப்பல நல்வாழ்த்துக்கள் . மிக்க நன்றி .


    You may Download the videos from these Tweets


    பிரதமர் @narendramodi இன்றைய #MannKiBaat உரையில் நாமக்கல்லை சேர்ந்த கனிகா என்ற பள்ளி மாணவியுடன் உரையாடினார். இவர் சிபிஎஸ்இ பிளஸ் டூ தேர்வில் 500 க்கு 490 மதிப்பெண் எடுத்துள்ளார். அவர் @DDNewsChennai தொலைக்காட்சிக்கு அளித்த பேட்டி 👇#MannKiBaat @PMOIndia @PIB_India pic.twitter.com/awvKoAoHvl

    — PIB in Tamil Nadu 🇮🇳 (@pibchennai) July 26, 2020

    பிரதமர் @narendramodi தனது #MannKiBaat உரையில் நாமக்கல்லை சேர்ந்த, சிபிஎஸ்இ பிளஸ் டூ தேர்வில் வென்ற மாணவி கனிகாவுடன் பேசுகிறார்.#MannKiBaat @PMOIndia @PIB_India @DDNewsChennai @airnews_Chennai @ROBCHENNAI_MIB pic.twitter.com/XloHlPfZXe

    — PIB in Tamil Nadu 🇮🇳 (@pibchennai) July 26, 2020

    

    
    (Release ID: 1641326) Visitor Counter : 35
    
    
      Read this release in: Punjabi , Hindi , Telugu , Urdu , Assamese , Manipuri , English , Marathi , Bengali , Gujarati , Odia , Kannada , Malayalam