      சிறப்பு சேவைகள் மற்றும் கட்டுரைகள்

      ‘ கற்பி, ஊக்கப்படுத்து, ஒளியூட்டு’ என்னும் மையக்கருத்துடன் புதிய கல்வி கொள்கை 2020 வெளியிடப்பட்டுள்ளது.
      
      2030 –க்குள் பள்ளிக் கல்வியில் 100 சதவீத பதிவை நோக்கமாக கொண்டுள்ளது.
      
      8-ம் வகுப்பு வரை உள்ளூர் மொழியில் கற்பிக்க வலியுறுத்தல்.
      Posted On: 31 JUL 2020 7:04PM by PIB Chennai


    மத்திய அரசு அறிவித்துள்ள புதிய கல்வி கொள்கை 2020 , கல்விக்கான புதிய வழிகளையும் , இந்தியாவில் அனைவருக்கும் அறிவு புகட்டுவதையும் ஆரம்பித்து வைத்துள்ளது . பள்ளி நிலைக்கு முன்பிலிருந்து இடைநிலை வரை , அனைவருக்கும் கல்வியை புதிய கல்வி கொள்கை 2020 உறுதி செய்கிறது . இந்தக் கொள்கை , அனைத்து கல்வியாளர்கள் , ஆசிரியர்கள் , மாணவர்கள் போன்றவர்களால் பரவலாக வரவேற்கப்பட்டுள்ளது . அரசு ஏற்கனவே , கல்வி உரிமை , சமக்ர சிக்சா அபியான் ஆகியவற்றை அமல்படுத்தி வருகிறது . இந்தத் திட்டங்களின் கீழ் , பள்ளிக் கட்டமைப்பு அடிப்படை வசதிகளுடன் , இடைநின்ற மாணவர்களை திரும்பக் கொண்டு வந்து மேம்படுத்தப்பட்டுள்ளது . இடை நின்ற மாணவர்களைக் கண்டறிந்து , அவர்களின் பிரச்சினைகளுக்கு தீர்வு காண சமூகப்பணியாளர்களை ஈடுபடுத்த நடவடிக்கை எடுக்கப்பட்டு வருகிறது . சுமார் 2 கோடி இடைநின்ற மாணவர்களை மீண்டும் பள்ளிக் கல்விக்கு கொண்டு வருவதை புதிய கல்வி கொள்கை நோக்கமாகக் கொண்டுள்ளது . 2030 – ஆம் ஆண்டுக்குள் பள்ளிக் கல்வியில் 100 சதவீதப் பதிவை ஏற்படுத்துவதே இதன் நோக்கமாகும் .


    10 பிளஸ் 2 பள்ளி கல்வி முறை என்ற அடிப்படையில் அநேகமாக புரட்சிகரமான மாற்றம் ஏற்படுத்தப்படுகிறது . தற்போதைய முறைக்குப் பதிலாக 5+3+3+4 என்ற பாடத்திட்ட அமைப்பை முறையே 3-8, 8-11, 11-14, 14-18 என்ற வயதுக்கு ஏற்ற விதத்தில் ஏற்படுத்த புதிய கல்வி கொள்கை 2020 உத்தேசித்துள்ளது . 3 முதல் 6 வயதுக்கு உட்பட்ட குழந்தைகளை பள்ளி கல்வி முறைக்கு இது கொண்டு வரும் . புதிய கல்வி முறை 12 ஆண்டுகள் பள்ளிக் கல்வியையும் , மூன்று ஆண்டுகள் பள்ளிக்கு முந்தைய கல்வியையும் கொண்டிருக்கும் . மாணவர்கள் பாடங்களைத் தேர்வு செய்வதற்கான நெகிழ்வுத்தன்மை அதிகரிக்கப்படும் . கலை மற்றும் அறிவியலுக்கு இடையிலும் , பாடத்திட்டத்துக்கும் , கூடுதல் நடவடிக்கைகளுக்கும் இடையிலும் , தொழில் மற்றும் கல்வி நீரோட்டத்திற்குமிடையிலும் கடுமையான பிரிப்பு இராது .


    திருச்சியைச் சேர்ந்த எஸ்பிஓஏ மெட்ரிகுலேசன் மற்றும் மேல்நிலைப் பள்ளியின் மூத்த அறிவியல் ஆசிரியர் திருமதி ஆனந்தி , மத்திய அரசு அறிவித்துள்ள புதிய கல்வி கொள்கை மாணவர்களின் உளவியலில் கவனம் செலுத்துகிறது என்று கூறியுள்ளார் . புதிய கல்வி முறையான 5+3+3+4 , மாணவர்கள் 8- ஆம் வகுப்பிலிருந்தே தங்களுக்கு விருப்பமான பாடங்களைத் தேர்வு செய்வதற்கு உதவுகிறது என்று அவர் தெரிவித்துள்ளார் . ஒரு மாணவர் அறிவியல் பாடத்தை விரும்புகிறார் என்றால் , அந்த மாணவரோ , மாணவியோ சிறிய பாடமாக இசையைத் தேர்வு செய்யலாம் என அவர் கூறினார் . மாணவர்களுக்கு தங்கள் இணைப்புப் பாடங்களை தேர்வு செய்யும் நெகிழிவுத் தன்மையை அரசு எடுத்துள்ள முக்கியமான முடிவாகும் என்று அவர் கூறினார் . இரண்டு பருவத் தேர்வுகள் நடத்துவதை வரவேற்றுள்ள அவர் , இது தேர்வு அழுத்தத்தை வெகுவாகக் குறைக்கும் என கூறினார் . வாரியத் தேர்வு மற்றும் முன்னேற்ற தேர்வு ஆகியவற்றை ஒரே கல்வியாண்டில் எழுத முடியும் . மாணவர்கள் எந்தவித மன அழுத்தமுமின்றி பாடம் கற்க முடியும் என்று அவர் சுட்டிக்காட்டியுள்ளார் . மாணவர்கள் விஞ்ஞானியாகவோ , ஆசிரியராகவோ , எந்தத் தொழிலாக இருந்தாலும் , தாங்கள் விரும்புவதைத் தேர்ந்தெடுக்கும் சுதந்திரத்தை அளிப்பதால் , புதிய கல்விக் கொள்கையை வரவேற்பதாக அவர் தெரிவித்துள்ளார் .


    3,5,8- ஆம் வகுப்புகளுக்கான பள்ளித் தேர்வுகளைப் பள்ளிகளிலேயே நடத்த புதிய கல்விக் கொள்கை வலியுறுத்துகிறது . வாரியத் தேர்வுகள் 10 மற்றும் 12- ஆம் வகுப்புகளுக்கு முழுமையான மேம்பாட்டு வடிவமைப்புடன் நடத்தப்படும் . புதிய தேசிய மதிப்பீட்டு மையம் , பராக் (: திறன் மதிப்பீடு , ஆய்வு மற்றும் முழுமையான மேம்பாட்டுக்கான அறிவு பகுப்பாய்வு ) – ஐ நிலையான அமைப்பாக ஏற்படுத்த இது பரிந்துரைக்கிறது .


    2035- ஆம் ஆண்டுக்குள் உயர் கல்வியில் மொத்த பதிவு விகிதத்தை 50 சதவீதமாக அதிகரிக்க புதிய கல்வி கொள்கை 2020 நோக்கமாகக் கொண்டுள்ளது . இதற்காக புதிதாக உயர் கல்வியில் 3.5 கோடி இடங்களை அதிகரிக்க இது இலக்கு நிர்ணயித்துள்ளது . இளநிலை பட்டக் கல்வி , 3 அல்லது 4 ஆண்டுகளாக , பல்முனை வெளியேறும் வாய்ப்புகளுடன் , அந்தக் காலகட்டத்திற்குள் உரிய சான்றிதழ் பெறும் வகையில் உத்தேசக் கொள்கை இருப்பது புரட்சிகரமான மாற்றமாகும் . நான்கு ஆண்டு படிப்பை ஒரு மாணவரால் நிறைவு செய்ய முடியாவிட்டாலும் , ஓராண்டு நிறைவில் சான்றிதழும் , இரண்டு ஆண்டுகள் முடிவில் மேம்பாட்டு டிப்ளமோவும் , மூன்று ஆண்டுகளுக்குப் பின்னர் பட்டமும் , நான்கு ஆண்டு முடிவில் இளநிலைப் பட்டத்துடன் ஆராய்ச்சி சான்றிதழும் வழங்கப்படும் . ராஜபாளையத்தில் உள்ள கல்லூரி ஒன்றின் தமிழ்த் துறை தலைவர் டாக்டர். வி . கலாவதி , புதிய கல்விக் கொள்கை ஆராய்ச்சி மீதான ஆழ்ந்த விருப்பத்தைப் பெறும் வாய்ப்பை மாணவர்களுக்கு வழங்கும் என்று கூறியுள்ளார் . ஒரே கல்வி முறையில் , மாணவர்கள் வரவேற்பு உள்ள தங்கள் விருப்பத்துக்கு ஏற்ற பாடங்களையும் கற்கும் வாய்ப்பை பெறுவார்கள் . ஒன்றுக்கொன்று தொடர்புடைய அறிவியல் , கலை , கலாச்சாரப் பாடங்கள் இணைப்பால் மாணவர்கள் கற்றலை அனுபவித்து விருப்பத்துடன் மேற்கொள்வார்கள் என்று அவர் கூறினார் . புதிய கல்விக் கொள்கை அனைத்து வயதினரும் படிக்கும் வகையில் , கல்வியை உறுதிப்படுத்தும் என்று அவர் தெரிவித்துள்ளார் . தரமான கல்வியை இந்தியாவிலேயே தர முடியும் என்பதால் , மாணவர்கள் வெளிநாடுகளுக்குப் படிப்புக்காகச் செல்ல வேண்டிய அவசியம் இராது என்று அவர் சுட்டிக்காடினார் . நாடு கல்வியிலும் , அது தொடர்பான ஆராய்ச்சியிலும் முன்னேற்றம் பெறும் என்று அவர் தெரிவித்துள்ளார் .


    ஓய்வு பெற்ற நிபுணர் திரு . என் . ரவிச்சந்திரன் , தேசிய கல்விக் கொள்கையில் , 6- ஆம் வகுப்பில் இருந்தே திறன் சார்ந்த படிப்பு சேர்க்கப்பட்டிருப்பதாக தெரிவித்தார் . ஒவ்வொரு குழந்தையும் குறைந்தது ஒரு தொழிலைக் கற்றுக்கொள்வது சிறந்தது என அவர் கூறினார் . பாடத்திட்டத்தில் , தொழில் , கல்வி , கூடுதல் நடவடிக்கைகள் ஆகியவற்றில் பிரிவு இராது என்பது வரவேற்கத்தக்கதாகும் . மாணவர்கள் தங்கள் முக்கிய பாடத்துடன் , இவற்றைத் தேர்வு செய்து படிக்க முடியும் . உயர் கல்வி நிறுவனங்கள் , பல்கலைக்கழகங்கள் ஆகியவை தீவிர ஆராய்ச்சி - பல்கலைக்கழகங்கள் என்ற நிலையிலிருந்து , தீவிர கற்பித்தல் பல்கலைக்கழகங்களாக , தன்னாட்சி அதிகாரத்துடன் மாறும் என அவர் சுட்டிக்காட்டினார் . தரமான கல்வி என்ற வளர்ந்து வரும் தேவையைச் சமாளிக்க , இந்தக் கொள்கை , பொது மற்றும் தனியார் முதலீட்டை கல்வித்துறையில் அதிகரிக்கும் . இது நாட்டின் ஒட்டுமொத்த உள்நாட்டு உற்பத்தியை அதிகரிக்கும் . எனவே , மத்திய அரசின் புதிய கல்விக் கொள்கை 2020 அனைத்து அம்சங்களிலும் வரவேற்கத்தக்கது என்றும் , இதன் பயனாக , நமது நாடு வரும் ஆண்டுகளில் , தீவிரமான மாற்றங்களையும் , மேம்பாட்டையும் காணும் என்றும் அவர் கூறியுள்ளார் .


    புதிய கல்விக் கொள்கையில் , தாய் மொழிக்கும் , உள்ளூர் மொழிக்கும் முக்கியத்துவம் அளிக்கப்பட்டுள்ளது . 5- ஆம் வகுப்பு வரையிலும் , முன்னுரிமை அடிப்படையில் 8- ஆம் வகுப்பு வரையிலும் பயிற்று மொழி , தாய் மொழியாக இருக்கலாம் என புதிய கொள்கை கூறுகிறது . இது , ஏராளமான ஆசிரியர்கள் மற்றும் கல்வியாளர்களால் , குறிப்பாக கிராமப்புறத்தைச் சேர்ந்தவர்களால் வரவேற்கப்படுகிறது . திருச்சியைச் சேர்ந்த சுந்தரம் என்ற மாணவர் , தமிழ் போன்ற உள்ளூர் மொழிகளில் கற்பிப்பது பாடங்களை முறையாகப் புரிந்து கொள்ள உதவும் என்று கூறியுள்ளார் . பெரும்பாலான தனியார் பள்ளிகளில் , ஆங்கிலம் பயிற்று மொழியாக உள்ளது , இதனால் , குறிப்பாக கிராமங்களைச் சேர்ந்த மாணவர்களுக்கு பாடங்களைப் புரிந்து கொள்வதில் சிரமம் உள்ளது .


      கல்வி என்பது அறிவுப் பாதைக்கு ஒளியேற்றுவதுடன் , நாட்டின் முன்னேற்றத்தில் தவிர்க்க முடியாத அம்சமாக உள்ளது . கல்விக் கொள்கை , காலத்திற்கு ஏற்ப மாற்றப்பட வேண்டியதாகும் . புதிய கல்விக் கொள்கையில் , ஆன்லைன் கல்விக்கும் இடமுள்ளது என்பதில் வியப்பில்லை . கோவிட் -19 தொற்று முடக்கம் ஆன்லைன் கல்வியின் முக்கியத்துவத்தை உணர்த்தியுள்ளது . கல்வி முறையில் ஆன்லைன் தேர்வுகளுக்கும் யோசனை தெரிவிக்கப்பட்டுள்ளது . எனவே , புதிய கல்விக் கொள்கை , அனைவருக்கும் கல்வி என்பதை உறுதி செய்து , நிச்சயம் முன்னேற்றத்தை நோக்கிய பாதையை காண்பிக்கும் என்பதில் ஐயமில்லை . -


    

    
    (Release ID: 1642641) Visitor Counter : 37
    
    
      Read this release in: English