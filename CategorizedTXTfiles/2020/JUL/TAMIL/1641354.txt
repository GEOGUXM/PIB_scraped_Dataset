      குடியரசுத் தலைவர் செயலகம்

      வெற்றி தினத்தை ஒட்டி ராணுவ மருத்துவமனைக்கு குடியரசுத்தலைவர் நன்கொடை
      Posted On: 26 JUL 2020 12:57PM by PIB Chennai


    கார்கில் போரின் போது , வீரத்துடன் போராடி , உயிர்த்தியாகம் செய்த வீரர்களுக்கு மரியாதை செலுத்தும் விதமாக , குடியரசுத்தலைவர் திரு . ராம்நாத் கோவிந்த் , தில்லியில் உள்ள ராணுவ மருத்துவமனைக்கு , ரூ .20 லட்சம் நன்கொடை அளிப்பதற்கான காசோலையை இன்று (26 ஜுலை , 2020) வழங்கினார் . கோவிட் -19 பெருந்தொற்றைக் கட்டுப்படுத்தும் பணியில் ஈடுபடும் மருத்துவர்கள் மற்றும் துணை மருத்துவப் பணியாளர்கள் திறம்பட பணியாற்றத் தேவையான சாதனங்களை வாங்க இந்த நிதி உதவிகரமாக இருக்கும் என தெரிவிக்கப்பட்டுள்ளது . கார்கில் போரில் இந்தியா வெற்றியடைந்ததன் 21- வது ஆண்டு தினம் இன்று வெற்றி தினமாகக் கொண்டாடப்படுகிறது .


    குடியரசுத்தலைவர் மாளிகைச் செலவினங்களில் மேற்கொள்ளப்பட்ட சிக்கன நடவடிக்கை மூலம் , கோவிட் -19 பெருந்தொற்றைக் கட்டுப்படுத்த கூடுதல் நிதி கிடைக்கச் செய்யும் விதமாக , ராணுவ மருத்துவமனைக்கு , குடியரசுத் தலைவரால் இந்த நிதியுதவி வழங்கப்பட்டுள்ளது . முன்னதாக , குடியரசுத் தலைவர் மாளிகையில் பல்வேறு சிக்கன நடவடிக்கைகளை மேற்கொள்வதன் வாயிலாக , செலவினங்களைக் குறைக்க குடியரசுத் தலைவர் அறிவுறுத்தியிருந்தார் . இதன் ஒரு பகுதியாக , பாரம்பரிய நிகழ்ச்சிகளின் போது பயன்படுத்துவதற்காக ஒரு சொகுசு வாகனம் வாங்கும் திட்டத்தை குடியரசுத்தலைவர் ஏற்கனவே தவிர்த்தது குறிப்பிடத்தக்கது .


    குடியரசுத் தலைவர் ராணுவ மருத்துவமனைக்கு அளித்துள்ள நன்கொடையிலிருந்து , PAPR ( காற்று சுத்திகரிப்பு சுவாசக் கருவி ) வாங்கப்பட உள்ளது . அறுவை சிகிச்சைகள் மேற்கொள்ளும்போது மருத்துவப் பணியாளர்கள் சுவாசிப்பதற்கும் , தொற்று பரவாமல் தற்காத்துக் கொள்ளவும் இத்தகைய அதிநவீனக் கருவிகள் உதவிகரமாக இருக்கும் . நோயாளிகளை கவனிப்பதில் அதிக அக்கறை காட்டவும் , கண்ணுக்குத் தெரியாத எதிரியை எதிர்த்துப் போராடும் முன்களப் பணியாளர்களுக்கு பாதுகாப்பு அளிக்கவும் இது பெரிதும் பயன்படும் .


    *****

    
    
    (Release ID: 1641354) Visitor Counter : 24
    
    
      Read this release in: Bengali , English , Urdu , Marathi , Hindi , Manipuri , Punjabi , Telugu , Malayalam