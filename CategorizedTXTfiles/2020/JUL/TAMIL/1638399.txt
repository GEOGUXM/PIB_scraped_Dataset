      நிதி ஆணையம்

      சுகாதாரம் மற்றும் குடும்ப நல அமைச்சகத்துடன் நிதிஆணையம் கூட்டம் நடத்தியது.
      Posted On: 13 JUL 2020 6:05PM by PIB Chennai


    மத்திய சுகாதாரம் மற்றும் குடும்ப நல அமைச்சர் , டாக்டர் . ஹர்ஷ் வர்தன் மற்றும் சுகாதார அமைச்சகத்தின் மூத்த அதிகாரிகளுடன் கீழ்கண்ட விஷயங்கள் குறித்து 15 வது நிதி ஆணையம் கூட்டம் ஒன்றை இன்று நடத்தியது :


    * கோவிட் -19 அனுபவத்தின் அடிப்படையில், அமைச்சகத்தின் மாநிலங்களுக்கான குறிப்பிட்ட முன்மொழிதல்களைத் திருத்துதல் .


    * நிதி நெருக்கடியின் அடிப்படையில் பின் செலுத்துதலுக்கான சாத்தியத்தை ஆராய்தல்.


    * 15 வது நிதி ஆணையத்தின் உயர்மட்டக் குழுவின் சுகாதாரத்துக்கான ஆலோசனைகளை அமைச்சகம் பரிசீலித்தல் .


    கூட்டத்தைத் தொடங்கிய 15 வது நிதி ஆணையத்தின் தலைவர் திரு . என் . கே . சிங் , பெருந்தொற்றின் விசித்திரமான நிலையைக் கருத்தில் கொண்டு , அரசுக்கான தன்னுடைய இறுதி அறிக்கையில் சுகாதாரத்துக்கென்று தனி அத்தியாயத்தை ஒதுக்க ஆணையம் முடிவெடுத்துள்ளதாக அறிவித்தார் . மத்திய அரசின் ஒதுக்கீடுகள் , நிலைமைகளைப் பொறுத்து துறை சார்ந்த செயல்பாடுகள் மற்றும் மூன்றாவது அடுக்குக்காக ஒதுக்கப்பட்டுள்ள நிதியை சுகாதாரம் மற்றும் சுகாதார உள்கட்டமைப்புக்காக எவ்வாறு ஒதுக்கலாம் என்பது குறித்த அமைச்சகத்தின் எண்ணங்களை அறிந்து கொள்ள ஆணையம் விரும்பியது . இந்தியாவின் சுகாதாரத் துறையின் மேம்பாட்டுக்கான தன்னுடைய லட்சியத்தை எடுத்துரைத்த மத்திய சுகாதார மற்றும் குடும்ப நல அமைச்சர் , டாக்டர் . ஹர்ஷ் வர்தன் , இத்துறைக்கு மறுமுன்னுரிமை அளிக்க முடிவு செய்துள்ளதற்காக ஆணையத்தைப் பாராட்டினார் .


    ஆணையத்துக்கு விரிவான விளக்கக்காட்சி ஒன்றை வழங்கிய அமைச்சகம் , தேசிய சுகாதாரக் கொள்கை 2017- இன் கீழ்கண்ட இலக்குகள் உள்ளிட்டவற்றை எடுத்துரைத்தது :


    * 2025- க்குள் படிப்படியாக பொது சுகாதாரச் செலவை மொத்த உள்நாட்டு உற்பத்தியில் 2.5 சதவீதமாக உயர்த்துவது .


    * மொத்த சுகாதாரச் செலவில் பொது சுகாதாரச் செலவு மூன்றில் இரண்டு பங்காக இருக்க வேண்டும் .


    * மாநிலத் துறையின் சுகாதாரச் செலவை அவர்களின் நிதி நிலை அறிக்கை மதிப்பீட்டின் 8 சதவீதத்துக்கும் அதிகமாக 2020- குள் உயர்த்துவது .


    பொது சுகாதாரச் செலவில் மத்திய அரசால் தற்சமயம் 35 சதவீதமும் , மாநில அரசால் 65 சதவீதமும் செய்யப்படுவதாக அமைச்சகம் தெரிவித்தது . பொது சுகாதாரத் துறை , கண்காணிப்பு மற்றும் பொது சுகாதார மேலாண்மை , தடுப்பு மற்றும் நகர்ப்புற சுகாதாரத்தின் மீது சிறப்பு கவனம் கொண்ட முன்னேற்ற சுகாதாரச் சேவை ஆகியவற்றை வலுப்படுத்துவதன் அவசியத்தை பெருந்தொற்று நிறுவியுள்ளது . மத்திய சுகாதார மற்றும் குடும்ப நல அமைச்சகத்தின் ஒதுக்கீட்டை வருடாந்திர அடிப்படையில் அதிகரிக்கும் தேவை இருப்பதையும் அமைச்சகம் தெரிவித்தது .


    கீழ்கண்ட முறையில் மாநிலங்களுக்கு குறிப்பிட்ட நிதிகளை அதிகரிக்க மத்திய சுகாதார மற்றும் குடும்ப நல அமைச்சம் முன்மொழிந்தது.


    இணைக்கப்படாத நிதிகளுக்காக :


    * சுகாதாரத் துறைக்காக குறைந்தபட்சம் 10 சதவீதம் நிதியாவது ஒதுக்கப்பட வேண்டும் , இதில் ஆரம்ப சுகாதாரத்துக்கு மூன்றில் இரண்டு பங்கு ஒதுக்கீடு செய்யப்பட வேண்டும் .


    * மாநிலங்களில் ஆரம்ப சுகாதார சேவைக்கான நிதி ஒதுக்கீட்டில் உள்ள இடைவெளிகள் அளவுகோலாகப் பயன்படுத்த வேண்டும் - குறிப்பிடத்தக்க நிதித் தேவைகள் மற்றும் சுகாதாரப் பின்னடைவு இருக்கும் மாநிலங்களுக்கு இது உதவும், சுகாதாரத்தின் மீதான செலவை முன்னிலைப் படுத்தும் .


    செயல்திறன் சார்ந்த ஊக்கத்தொகைகளுக்காக :


    * வருடாந்திர அடிப்படையில் செயல்திறனை வெளிப்படுத்த மாநிலங்களை ஊக்கப்படுத்துவதற்கு ஒருங்கிணைந்த சுகாதாரக் குறியீட்டை பயன்படுத்த வேண்டும் - செயல்திறன் சார்ந்த குழுவில் 20 சதவீத மதிப்பீடு அளிக்கப்பட வேண்டும்.


    நிதித்தேவைக்கான திருத்தப்பட்ட முன்மொழிதலை நிதிஆணையத்திடம் அமைச்சகம் சமர்ப்பித்தது . நிதிஆணையத்தின் ஆதரவு தேவைப்படும் கீழ்கண்டவை உள்ளிட்டப் பகுதிகளை அது அடையாளப்படுத்தியது .


    * ஆதரவுக்கான புதிய பகுதிகள் - நகர்ப்புற சுகாதாரம் , அத்தியாவசிய மருந்துகள் , DNB படிப்புகளைத் தொடங்குதல் மற்றும் கோவிட்டுக்குப் பின்பான சுகாதாரத் துறை சீர்திருத்தங்கள் .


    * உயர்மட்டக் குழுவின் பரிந்துரைகளை உரிய முறையில் பரிசீலிப்பது .


    * நிதியைப் பகுதிகளாகப் பின் செலுத்துதல் .


    * 15- வது நிதிஆணையம் அளித்துள்ள காலத்தின் , அதாவது 2021-22 முதல் 2025-26 வரை , நிதித்தேவையை ரூ 4.99 லட்சம் கோடியில் இருந்து ரூ 6.04 கோடியாகத் திருத்துதல் .


    15- வது நிதிஆணையத்தின் சுகாதாரத்துக்கான உயர்மட்டக் குழு அளித்த பரிந்துரைகளை உரிய முறையில் பரிசீலித்த அமைச்சகம் , நிதிகளின் பகுதி அளவிலான பின் செலுத்துதலுக்குப் பிறகு , முன்பிருந்த தேவையான ரூ. 4.99 லட்சம் கோடியைத் திருத்தி ரூ 6.04 லட்சம் கோடியாக மாற்றியமைத்தது . தேசிய சுகாதாரக் கொள்கையின் இலக்கை அடைவதில் குறிப்பிடத்தகுந்த முன்னேற்றத்துக்கு வழிவகுக்கும் வகையில் , மொத்த உள்நாட்டு உற்பத்தியில் 0.4 சதவீதம் என்ற அளவுக்கு மாநிலங்களுக்கு கூடுதல் நிதியை அமைச்சகம் கோரியது . அமைச்சகத்தால் கண்டறியப்பட்ட அதிகரிக்கப்பட்ட ஆதரவுக்கான முக்கிய கூறுகள் பின்வருமாறு -


    * மாவட்ட மருத்துவமனைகளுடன் இணைந்த மருத்துவக் கல்லூரிகளை நிறுவுதல்.


    * ஒன்றிணைந்த மருத்துவ சேவைக்கு 1.5 மில்லியன் திறன்வாய்ந்த பணியாளர்களுக்குப் பயிற்சி அளித்தல்.


    * பிரதமரின் சுகாதாரப் பாதுகாப்புத் திட்டத்தின் கீழ் சிறப்பு பல்நோக்கு வளாகங்களை ஆரம்பித்தல்.


    * ஆரம்ப சுகாதாரம் உள்ளிட்ட சுகாதார அமைப்பை வலுப்படுத்துதல்


    அமைச்சர் மற்றும் அமைச்சகம் எடுத்துரைத்த அனைத்து விவரங்களையும் குறித்துக் கொண்ட ஆணையம் , பொதுத்துறை சுகாதார செலவினத்தை அதிகரிப்பதற்கும் , சுகாதாரப் பணியாளர்களின் தொழில்முறைப் படையை உருவாக்குவதற்கும் தேவை இருப்பதாக ஒப்புக்கொண்டது . இந்த நோக்கத்துக்காக , மாநிலங்களின் அதிகமான மற்றும் தொடர் செயல்பாட்டுக்கும் , மூன்றாம் அடுக்குக்கும் தேவை இருக்கிறது . இன்றையக் கூட்டத்தில் எழுப்பப்பட்ட அனைத்து விஷயங்களும் தீவிரமாகப் பரிசீலிக்கப்படும் என்று ஆணையம் உறுதியளித்தது .


    ***

    

    
    (Release ID: 1638399) Visitor Counter : 16
    
    
      Read this release in: Punjabi , English , Urdu , Hindi , Marathi , Manipuri , Assamese , Bengali , Telugu