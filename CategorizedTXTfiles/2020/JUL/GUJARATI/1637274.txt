      મંત્રીમંડળ

      મંત્રીમંડળે ઉજ્જવલાના લાભાર્થીઓ માટે "પ્રધાનમંત્રી ગરીબ કલ્યાણ યોજના"ના લાભની સમયમર્યાદા 01.07.2020થી વધુ ત્રણ મહિના લંબાવવાની દરખાસ્તને મંજૂરી આપી
      Posted On: 08 JUL 2020 4:27PM by PIB Ahmedabad


    પ્રધાનમંત્રી શ્રી નરેન્દ્ર મોદીની અધ્યક્ષતામાં મળેલી મંત્રીમંડળની બેઠકે પેટ્રોલિયમ અને કુદરતી ગેસ મંત્રાલયની ઉજ્જવલાના લાભાર્થીઓ માટે “ પ્રધાનંમત્રી ગરીબ કલ્યાણ યોજના ” ના લાભ વધુ ત્રણ મહિના લંબાવવાની દરખાસ્તને મંજૂરી આપી દીધી છે . હવે ઉજ્જવલા યોજનાના લાભાર્થીઓને 01.07.2020 થી વધુ ત્રણ મહિના માટે પ્રધાનમંત્રી ગરીબ કલ્યાણ યોજનાનો લાભ મળશે .


    સરકારે રોગચાળાને કારણે સૌથી માઠી અસર અનુભવતા ગરીબો અને વંચિત વર્ગોને સલામતી પ્રદાન કરવાના ઉદ્દેશ સાથે રાહત પેકેજ “ પ્રધાનંમત્રી ગરીબ કલ્યાણ યોજના ” ની જાહેરાત કરી હતી . આ પેકેજમાં ગરીબ પરિવારો માટે રાહતો પણ સામેલ છે , જેઓ પીએમયુવાય હેઠળ એલપીજી કનેક્શનનો લાભ લેતા હતા . પીએમજીકેવાય - ઉજ્જવલા અંતર્ગત 01.04.2020 થી ત્રણ મહિનાના સમયગાળા માટે પીએમયુવાયના લાભાર્થીઓ માટે નિઃશુલ્ક રિફિલ પ્રદાન કરવાનો નિર્ણય લેવાયો હતો .


    આ યોજના અંતર્ગત એપ્રિલથી જૂન , 2020 દરમિયાન ઉજ્જવલાના લાભાર્થીઓના બેંક ખાતામાં સીધા રૂ . 9709.86 કરોડ હસ્તાંતરિત કરવામાં આવ્યાં હતાં અને પીએમયુવાયના લાભાર્થીઓને 11.97 કરોડ સીલિન્ડર આપવામાં આવ્યાં હતાં . આ યોજનાએ લાંબા ગાળે કોરોનાવાયરસ રોગચાળાને કારણે આર્થિક પ્રવૃત્તિઓમાં ઊભા થયેલા વિક્ષેપથી પીડિત લોકોની હાડમારીઓ ઘટાડી હતી .


    આ યોજનાની સમીક્ષા દરમિયાન એવી જાણકારી મળી છે કે , પીએમયુવાયના લાભાર્થીઓના એક વર્ગે યોજનાના ગાળાની અંદર સીલિન્ડર રિફિલની ખરીદી કરવા તેમના ખાદામાં અગાઉથી જમા રકમનો ઉપયોગ કર્યો નથી . મંત્રીમંડળે પેટ્રોલિયમ અને કુદરતી ગેસ મંત્રાલયની સમયમર્યાદા વધુ ત્રણ મહિના લંબાવવાની દરખાસ્તને મંજૂરી આપી છે . એનાથી પીએમયુવાયના એ લાભાર્થીઓને લાભ થશે , જેમણે સિલિન્ડર ખરીદવા માટે અગાઉથી જમા થયેલી રકમનો ઉપયોગ કરીને રિફિલની ખરીદી કરી નથી . એટલે પોતાના ખાતામાં અગાઉથી હસ્તાંતરિત થયેલી રકમ ધરાવતા લાભાર્થીઓ હવે 30 સપ્ટેમ્બર સુધી ફ્રી રિફિલની ડિલિવરી મેળવી શકે છે .


    GP/DS

    
    
    (Release ID: 1637274) Visitor Counter : 31
    
    
      Read this release in: Punjabi , Bengali , English , Urdu , Marathi , Hindi , Manipuri , Odia , Tamil , Telugu , Kannada , Malayalam