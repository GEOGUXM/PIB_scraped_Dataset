      માહિતી અને પ્રસારણ મંત્રાલય

      સંગીત અને નાટ્ય વિભાગના કલાકારો સાથે આર.ઓ.બી. અને યુનિસેફ દ્વારા વેબીનાર યોજાયો.
      
      કોરોના જાગૃતિ અભિયાનમાં પરંપરાગત માધ્યમની ભૂમિકા વિષય પર યોજાયો વેબીનાર

      Posted On: 17 JUL 2020 4:40PM by PIB Ahmedabad

    ગુજરાતમાં રજિસ્ટર્ડ સંગીત અને નાટ્ય વિભાગના 64 ટ્રુપ સાથે ભારત સરકારના માહિતી અને પ્રસારણ મંત્રાલયના પ્રાદેશિક લોકસંપર્ક બ્યુરો , અમદાવાદ અને યુનિસેફના સંયુક્ત ઉપક્રમે કોરાના જાગૃતિ અભિયાનમાં પરંપરાગત માધ્યમની ભૂમિકા વિષય પર વેબીનાર યોજાઈ ગયો. આ વેબીનારને સંબોધતા ગુજરાત રીજનલ , પી.આઈ.બીના અપર મહા નિદેશક ર્ડા. ધીરજ કાકડીયાએ જણાવ્યું હતું કે ગુજરાતમાં કોરોના મહામારીને નાબૂદ કરવા ગુજરાતમાં ખૂણે-ખૂણે કોરોના જાગૃતિ રથ વાન શરૂ કરવાનું આયોજન કરવામાં આવી રહ્યું છે , આનાથી કોરોના સમયગાળામાં લોકોમાં જાગૃતિ આવશે. સોશિયલ ડિસ્ટન્સ રાખી જયાં માહિતીનો અભાવ હશે ત્યાં આ રથ ફરશે અને માહિતી પ્રદાન કરશે. આ સાથે નાટક , ભવાઈ , ડાયરો તેમજ મેજીક દ્વારા કલાકારો કોરોના મહામારી સંબંધિત વિસ્તૃત માહિતી પૂરી પાડશે. તેઓએ વધુમાં જણાવ્યું હતું કે કલાકારોનો અવાજ અને તેમની કલા જન - જન સુધી પહોંચે અને કોરોના મહામારી વિશેના નિયમો અને સરકારનો સંદેશો જનતા સુધી પહોંચાડી લોકોને જાગૃત કરવાના છે.


    આર.ઓ.બી.ના ડાયરેકટર ઈન્ચાર્જ સરિતા દલાલે કલાકારોને માહિતી આપતા જણાવ્યું હતું કે, કોરોના ના થાય તે માટે સાવચેતી અને સતર્કતા જરૂરી છે. વડીલોનો મૃત્યુદર વધી રહ્યો છે તે માટે શું-શું ધ્યાન રાખવું, તે માટે યુવાનોને ખાસ જાગૃત કરવાની જરૂર છે. કલાકારો દ્વારા જનતામાં મેસેજ પહોંચાડવાના છે કે, લોકો સરકારની માહિતી અને આરોગ્ય મંત્રાલયની ગાઈડલાઈનને જ સાચી માનીને અનુસરે અને એનો જ વિશ્વાસ રાખે.


    યુનિસેફના કોમ્યુનિકેશન અધિકારી શ્રી વિજય શંકરે કલાકારોને સંબોધતા જણાવ્યું હતું કે, આપણે બધાએ કોરોના મહામારીના લીધે ડીજીટલ ઓનલાઈન પર કામ કરવું પડી રહ્યું છે. કોરોનાએ લોકોની જીંદગી બદલી નાખી છે. યુનિસેફ 70 વર્ષથી આરોગ્ય , શિક્ષણ , મહિલા , બાળકો માટે કામ કરી રહ્યું છે. કોરોનાએ બધાની ટેવ સુધારી દીધી છે. પરિવર્તન લાવવા કોમ્યુનિકેશનની મોટી ભૂમિકા રહી છે. જન-જાગૃતિ રથ ગુજરાતમાંથી કોરોના વાયરસની કડીને તોડી દેશે. દરેક લોકો સુધી કલાકારોએ કોરોના ના થાય અને તેના વિશેની સાવચેતીના મેસેજ લઈ જઈને સમજાવવાનું છે. તેઓએ વધુમાં જણાવ્યું હતું કે, કોરોના મહામારીને નાબૂદ કરતા-કરતા અન્ય બીમારીને પણ ધ્યાનમાં લેવી જોઈએ. બાળકોને રસી આપવાનું , જરૂરી પોષણ મળી રહે , શિક્ષણ પણ બાળકો માટે ચાલુ રાખવું , હેલ્થ સેન્ટર પણ ચાલુ રાખી સેવા આપવી જરૂરી છે. શિક્ષણ આજે ઓનલાઈન થઈ રહ્યું છે , ઘણાં લોકો પાસે આજે પણ ડીજીટલ કનેકશન નથી , જેથી ગ્રામ્ય સ્તરે માહિતી પહોચાડવાનું કામ કલાકારો કરશે તે માટે તેમનો આભાર માન્યો હતો.


    આ ઉપરાંત કલાકારો સાથે 88 લોકો આ વેબીનારમાં જોડાયા હતા અને કોરોના મહામારી અને કામગીરી સંબંધિત પ્રશ્નોત્તરી પણ રાખવામાં આવી હતી.


    

    
    (Release ID: 1639351) Visitor Counter : 35