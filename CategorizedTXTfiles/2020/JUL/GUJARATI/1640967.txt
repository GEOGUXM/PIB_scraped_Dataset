      માહિતી અને પ્રસારણ મંત્રાલય

      સમાચાર જગતમાં દૂરદર્શન દેશની પૂંજી છે. – ડૉ. ધીરજ કાકડીયા
      
      કોરોના મહામારી દરમિયાન ‘સરકારી મીડિયાની ભૂમિકા’ વિષય પર વેબીનાર યોજાયો.

      Posted On: 24 JUL 2020 6:06PM by PIB Ahmedabad

    તાજા સમાચાર અને અસરકારક સાચી માહિતી લોકો સુધી પહોચાડવામાં મીડિયા પ્રભાવશાળી રહ્યું છે. ભારત સરકારના માહિતી અને પ્રસારણ મંત્રાલયના પ્રેસ ઈન્ફોર્મેશન બ્યુરો, અમદાવાદ (ગુજરાત રીજીનલ)ના અપર મહાનિદેશક ડૉ. ધીરજ કાકડીયાએ કોરોના મહામારી દરમિયાન સરકારી મીડિયાની ભૂમિકા અને કામગીરી વિશે જણાવ્યું હતું કે, સરકારી મીડિયાના જવાબદાર દરેક અધિકારીએ કોરોના મહામારી દરમિયાન પૂરી ઈમાનદારીથી પોતાની ફરજ બજાવી છે અને લોકોને સંતોષકારક માહિતી પૂરી પાડી છે. સરકારી દરેક મીડિયા પોતાનું કામ સમયસર અને અસરકારક રીતે કરે તેવી સરકાર પણ અપેક્ષા રાખતી હોય છે. તેઓએ વધુમાં જણાવ્યું હતું કે, અચાનક આવી પડેલ પરિસ્થિતિ દરમિયાન લોકો સાથે કોમ્યુનિકેશન કરવામાં પી.આઈ.બી એક અસરકારક સરકારી મીડિયા સાબિત થયું છે.


    અમદાવાદની ગુજરાત યુનિવર્સિટીના પત્રકારત્વ વિભાગના વડા ડૉ. સોનલ પંડ્યાએ સરકારી મીડિયાની કામગીરી વિશે પોતાના મંતવ્યો આપતા જણાવ્યું હતું કે, સરકારી મીડિયા માટે ઘણા નિયમોનું પાલન કરવું જરૂરી હોય છે. છતાં નિયમોનું ઉલ્લંધન ન કરતા સાચી માહિતી લોકો સુધી પહોંચાડવા સરકારી મીડિયા એક મહત્વની કડીનું કામ કરી રહ્યું છે. લોકોને સાચી અને સમયસર માહિતી આપીને જાગૃત કરવાનું કામ મીડિયાનું છે. કયારેય સનસનાટીભર્યા સમાચાર સરકારી મીડિયા પર નહીં જોવા મળે. સરકારની યોજના ગ્રામસ્તરે પહોંચાડવા ભાષા પણ એક મુખ્ય ભાગ ભજવે છે. પોતાની તળપદી ભાષામાં જો સમજાવવામાં આવે તો તેઓ આસાનીથી સમજી શકે છે.


    પ્રકાશન વિભાગના સંપાદક જે. એસ. પટેલે યોજના સામાયિકની કામગીરી અને કોરોના મહામારી દરમિયાન મીડિયાની ભૂમિકા વિશે જણાવ્યું હતું કે, કોરોના મહામારી દરમિયાન યોજના સામાયિકની પી.ડી.એફ કોપી ઓનલાઈન ગ્રાહકોને મોકલી આપવમાં આવી છે. આ ઉપરાંત આત્મનિર્ભર ભારત અને યુનિવર્સલ હેલ્થ પર વિશેષ અંક બહાર પાડવામાં આવ્યો હતો.


    આર.ઓ.બી.ના ક્ષેત્રિય પ્રદર્શની અધિકારી સુમન મછારે આર.ઓ.બી.ની કામગીરી અને કોરોના મહામારી દરમિયાન તેની ભૂમિકા વિશે સમજાવતા જણાવ્યું હતું કે, ભારત સરકારની વિવિધ લોક કલ્યાણકારી યોજનાની માહિતી છેવાડાના નાગરિક સુધી પહોંચે અને તેનો સીધો લાભ લાભાર્થીને મળે તે ઉદેશથી તાલુકા સ્તરે અને જીલ્લા સ્તરે વિવિધ કાર્યક્રમો અને પ્રદર્શનોનું આયોજન કરવામાં આવે છે. સાથે-સાથે આઉટ ડોર પબ્લીસીટી , હોડિંગનું ફિજીકલ વેરી ફિકેશન કરવામાં આવે છે. તેમણે સંગીત અને નાટક વિભાગના કલાકારોની કામગીરી વિશે પણ વિસ્તૃત માહિતી આપી હતી. કોરોના મહામારી દરમિયાન પણ આર.ઓ.બી. દ્વારા વિવિધ વિષયો પર વેબિનાર યોજી લોકોને જાગૃત કરવામાં આવી રહ્યા છે.


    ક્ષેત્રિય પ્રચાર અધિકારી શ્રી દેવેન્દ્રભાઈ ત્રિવેદીએ ક્ષેત્રિય લોકસંપર્ક બ્યુરો , (એફ.ઓ.બી)ની કામગીરી અને કોરોના મહામારી દરમિયાન કરવામાં આવેલ કામગીરીની વિસ્તૃત માહિતી આપતા જણાવ્યું હતું કે, એફ.ઓ.બી એક માત્ર યુનિટ છે કે જે ટુ વે કોમ્યુનિકેશન કરે છે. લોકો વચ્ચે જઈને કામ કરે છે. અને કોરોના મહામારી દરમિયાન ફેસબુક, ઈન્ટાગ્રામ, વોટ્સઅપ ગૃપ, ટેલીફોનિક કોમ્યુનિકેશનના માધ્યમથી માહિતી પહોંચાડવામાં આવે છે અને અલગ-અલગ વિષયો પર વેબીનારનું આયોજન કરી સરકારી યોજનાઓ વિશે જાણવા પ્રશ્નોત્તરી દ્વારા લોકોને સાંભળી સંતોષજનક જવાબ આપવાની કોશિશ કરવામાં આવે છે. બેનરો, પોસ્ટરો અને કેમ્પનું આયોજન કરી સરકારી યોજનાઓની સાચી માહિતી પહોંચાડવામાં આવે છે.


    આર.ઓ.બીના પ્રદર્શની અધિકારી જીતેન્દ્રભાઈ યાદવે વેબિનારમાં ભાગ લીધેલ તમામનો આભાર માનીને આભાર વિધિ કરી હતી.

    
    
    (Release ID: 1640967) Visitor Counter : 17