      સૂક્ષ્મ, લઘુ અને મધ્યમ ઉદ્યોગ મંત્રાલય

      કેન્દ્રીય ગૃહમંત્રી શ્રી દ્વારા વીડીયો કોન્ફરન્સના માધ્યમથી ગાંધીનગરમાં 40 નિ:શુલ્ક ઇલેક્ટ્રિક વ્હીલ્સનું વિતરણ
      Posted On: 24 JUL 2020 5:43PM by PIB Ahmedabad


    માનનીય ગૃહમંત્રી શ્રી અમિતભાઇ શાહ દ્વારા વીડીયો કોન્ફરન્સના માધ્યમથી ખાદી અને ગ્રામ ઉદ્યોગ પંચના માનનીય અધ્યક્ષ શ્રી વિનયકુમાર સક્સેનાની ઉપસ્થિતિમાં આજે ગુજરાતના ગાંધીનગર જીલ્લાના કલોલ તાલુકાના બાલવા ગામમાં 40 નિ:શુલ્ક ઇલેક્ટ્રિક વ્હીલ્સનું વિતરણ કરવામાં આવ્યું હતું.


    ભારત સરકારના ખાદી અને ગ્રામ ઉદ્યોગ કમિશન, સૂક્ષ્મ , લઘુ અને મધ્યમ ઉદ્યોગ મંત્રાલયના કુંભાર સશક્તિકરણ કાર્યક્રમ અંતર્ગત ગુજરાત રાજ્યના ગાંધીનગર જિલ્લામાં કુલ 100 કુંભારોને તાલીમ આપવામાં આવી હતી. ગાંધીનગર જિલ્લાના સોજા , બોરીસણા , રૂપાલ , અંબાપુર , સોજા - મણિનગર વગેરે ગામના 40 કુંભારોને ઇલેક્ટ્રિક પોટર વ્હીલ્સ અને 4 બ્લંજરનું વિતરણ કરવામાં આવ્યું હતું.


    ગૃહમંત્રી શ્રી અમિતભાઇ શાહે આ કાર્યક્રમમાં વીડીયો કોન્ફરન્સના માધ્યમથી લાભાર્થીઓ સાથે આ યોજનાના લાભો અંગે ચર્ચા કરી હતી. લાભાર્થીઓએ જણાવ્યું હતું કે , પહેલા માત્ર 6 , 000 /- રૂપિયાની કમાણી થતી હતી અને વધુ સમય અને મહેનત પડતી હતી, જયારે હવે આ ઇલેક્ટ્રિક વ્હીલ્સ અને બ્લંજર દ્વારા તેઓ 10 , 000/- રૂપિયા સુધીની કમાણી કરી શકશે અને સમય અને મહેનતની પણ બચત થશે. તમામ લાભાર્થીઓએ આ ક્ષેત્રે ભારત સરકારના આ કાર્યક્રમના અમલ બદલ માનનીય પ્રધાનમંત્રી શ્રી અને ગૃહમંત્રી શ્રીનો આભાર માન્યો હતો.


    ખાદી અને ગ્રામ ઉદ્યોગ કમિશને આશ્વાસન આપ્યું છે કે , ગાંધીનગર જિલ્લાના 200 કુંભારોને ઇલેક્ટ્રિક વ્હીલનું પ્રશિક્ષણ આપીને નિ:શુલ્ક ઇલેક્ટ્રિક ચાકનું વિતરણ કરવામાં આવશે.

    
    
    (Release ID: 1640953) Visitor Counter : 42