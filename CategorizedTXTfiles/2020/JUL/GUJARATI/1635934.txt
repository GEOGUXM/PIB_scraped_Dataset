      માહિતી અને પ્રસારણ મંત્રાલય

      કોરોના સંકટના સમયમાં મીડિયાની હકારાત્મક ભૂમિકા વિષય પર વેબીનારનું આયોજન
      
      ભારત સરકારના રીજનલ આઉટરીચ બ્યુરો,અમદાવાદ અને ગુજરાત યુનિવર્સિટીના ડીપાર્ટમેન્ટ ઓફ કમ્યુનિકેશન એન્ડ જર્નાલિઝમ દ્વારા સંયુક્ત આયોજન

      Posted On: 02 JUL 2020 5:37PM by PIB Ahmedabad

    કોરોના સંકટના આ સમયગાળામાં મીડિયાની ભૂમિકા કોરોના વોરિયર્સ કહેવાતા ડોક્ટરોની ભૂમિકાથી સહેજ પણ ઓછી નથી . સંકટ સમયે જવાબદારીની સાથે મીડિયાની ભૂમિકા ઘણી મહત્વની બની જતી હોય છે. કેન્દ્રીય માહિતી અને પ્રસારણ મંત્રાલયનાં પી.આઈ.બી. અને આર.ઓ.બી. ના ગુજરાત વિભાગના વડા એડિશનલ ડાયરેક્ટર જનરલ ડૉ. ધીરજ કાકડિયાએ કોરોના સંકટના સમયમાં મીડિયાની હકારાત્મક ભૂમિકા વિષય પર આધારિત વેબીનારને સંબોધતા આ વાત કહી હતી. ગાંધીજીએ કહેલા પત્રકારત્વના ધર્મને યાદ કરતાં ડૉ.કાકડિયાએ સમાજની લાગણીને વાચા આપવી, સમાજમાં ઇચ્છિત ભાવનાઓ પેદા કરવી અને રાષ્ટ્ર અને સમાજમાં રહેલા પ્રત્યેક આવશ્યક મુદ્દાઓને બહાદૂરીપૂર્વક સમાજ સન્મૂખ મૂકવા એ પત્રકારનો ધર્મ હોવાનું જણાવ્યું હતું. ભારત સરકારના માહિતી અને પ્રસારણ મંત્રાલયના ગુજરાત પ્રદેશના રીજનલ આઉટરીચ બ્યુરો, અમદાવાદ દ્વારા આયોજીત વેબીનારમાં ડૉ.કાકડિયાએ આ માહિતી આપી હતી.


    ગુજરાત યુનિવર્સિટીના ડીપાર્ટમેન્ટ ઓફ કમ્યુનિકેશન એન્ડ જર્નાલિઝમના સહયોગથી યોજયેલ આ વેબીનારમાં ડૉ. ધીરજ કાકડીયા ઉપરાંત રીજનલ આઉટરીચ બ્યુરોના કાર્યકારી નિદેશક શ્રીમતી સરિતાબેન દલાલ, ડીપાર્ટમેન્ટ ઓફ જર્નાલિઝમના એચઓડી ડૉ.સોનલબેન પંડ્યા તેમજ વરિષ્ઠ પત્રકાર શ્રી રમેશ તન્નાની વિશેષજ્ઞ તરીકેની ઉપસ્થિતિ રહી હતી. સોશ્યલ મીડિયાના માધ્યમથી આયોજીત આ વેબીનારમાં વિભિન્ન મીડિયાકર્મીઓ તેમજ પત્રકાત્વના અભ્યાસ સાથે જોડાયેલ વિદ્યાર્થીઓએ ભાગ લીધો હતો. રીજનલ આઉટરીચ બ્ચુરોના કાર્યકારી નિદેશક શ્રીમતી સરિતાબેન દલાલે આ વેબીનારના હેતુને સ્પષ્ટ કરતાં વર્તમાન પરિસ્થિતિમાં મીડિયા કર્મીઓની શું ફરજ હોઇ શકે તે બાબત પર વાત કરી હતી. મીડિયાના માધ્યમથી કોરોના વોરિયર્સની તેમજ વર્તમાન પરિસ્થિતિને આનુસંગીક બનતી ઘટનોની વિભિન્ન સાફલ્યગાથાઓ વધુને વધુ રજૂ કરવા પર ભાર મૂક્યો હતો. જેથી સમાજમાં એક હકારાત્મક વાતાવરણ ઉભુ કરી શકાય. સાથે જ સોશ્યલ મીડિયામાં રજૂ થતાં ખોટા સમાચારો અને અફવાઓને અટકાવવા અપીલ કરી હતી. જે વાતને આગળ વધારતાં એડિશનલ ડાયરેક્ટર જનરલ ડૉ. ધીરજ કાકડિયાએ સુપ્રિમ કોર્ટના આદેશ અને કેન્દ્ર સરકારની સૂચનાથી પ્રેસ ઇન્ફરર્મેશન બ્યુરો દ્વારા શરુ થયેલ ફેક્ટ ચેક યુનિટ વિશે જાણકારી આપી હતી. અને સૌને અપીલ કરી હતી કે આપની પાસે પણ આવા કોઇ શંકાસ્પદ સમાચાર આવે તો તેની સત્યતા ચકાસવા માટે આપ પીઆઇબીના ફેક્ટ ચેક યુનિટને તે સમાચાર પહોંચાડી શકો છે. જેથી તેની સત્યતાની ચકાસણી કરી શકાય અને ખોટા સમાચારોને આગળ વધતા અટકાવી શકાય.


    હકારાત્મક પત્રકારત્વ વિશે માહિતી આપતાં ડીપાર્ટમેન્ટ ઓફ જર્નાલિઝમના એચઓડી ડૉ.સોનલબેન પંડ્યાએ સાચી ટીકાને હકારાત્મક પત્રકારત્વ જણાવી જો વિરોધ વ્યક્તિગત કે સ્થાપિત હિત માટે ન હોય પરંતુ વ્યાપક હિત માટે હોય તો તેને હકારાત્મક ગણાવ્યો હતો. કોરોના સંકટના આ સમયમાં મીડિયાની ભૂમિકાને બિરદાવતાં તેમણે જાણકારી આપવાના, શિક્ષિત કરવાના અને અમલવારી કરવાના ત્રણેય મોરચે મીડિયાની ભૂમિકા સારી રહી હોવાનું જણાવ્યું હતું. વરિષ્ટ પત્રકાર શ્રી રમેશ તન્નાએ તેમના અનુભવને વ્યક્ત કરી પોઝીટીવ સ્ટોરીની તાકાતથી લોકોને વાકેફ કર્યા હતાં. કોરોના સંકટના સમયમાં સોશ્યલ મીડિયામાં તેમણે રજૂ કરેલ 100થી વધુ પોઝીટીવ સ્ટોરીને ખૂબજ સારો પ્રતિસાદ સાંપડ્યો હતો અને તેના ઘણા હકારાત્મક પરિણામો પણ સામે આવ્યા હતાં. તેમણે કોરોનાની રસી શોધાય તે પહેલાનું કોરોનાથી સુરક્ષિત રહોવાનું સાધન પોઝીટીવીટી હોવાનું ગણાવ્યું હતું. વ્યક્તિ, સમાજ, વહીવટીતંત્ર, શાસકો અને મીડિયા એમ સર્વેમાં હકારાત્મક અભિમગ હોવો જરુરી હોવાનું જણાવી વર્તમાન સમયમાં હકારાત્મક વાતાવરણ ઉભુ કરવા પર ભાર મૂક્યો હતો. અને આ માટેનુ પત્રકારત્વ કેવું હોઇ શકે તે માટે વિસ્તારથી સમજ આપી હતી.


    વેબીનારના અંતિમ તબક્કામાં પ્રશ્નોત્તરી કરવામાં આવી હતી. વેબીનારમાં ભાગ લીધેલ સહભાગીઓએ રજૂ કરેલ પ્રશ્નોનો વિશેષજ્ઞોએ સંતોષકારક જવાબ આપી તેમને જરૂરી માર્ગદર્શન પૂરું પાડ્યું હતું. વિશેષજ્ઞો દ્વારા ઉંડાણપૂર્વક વિષયવસ્તુની છણાવટ સાથે આપેલ માર્ગદર્શન અને મીડિયાકર્મીઓ સાથે પત્રકારત્વના વિદ્યાર્થીઓના રસપૂર્વક ભાગ લેવાથી આ વેબીનાર સફળ રહ્યો હતો.

    
    
    (Release ID: 1635934) Visitor Counter : 37