      પ્રધાનમંત્રીનું કાર્યાલય

      ઇન્ડિયા ગ્લોબલ વીક 2020માં પ્રધાનમંત્રીનાં ઉદ્ઘાટન સંબોધનનો મૂળ પાઠ
      Posted On: 09 JUL 2020 3:10PM by PIB Ahmedabad


    જીવન સાથે સંબંધિત વિવિધ ક્ષેત્રોમાંથી પધારેલા વિશિષ્ટ મહાનુભાવો , નમસ્તે !


    ભારત તરફથી શુભેચ્છા . હું આ કાર્યક્રમ યોજવા બદલ ઇન્ડિયા ઇન્ક ગ્રૂપનાં પ્રયાસોને બિરદાવું છું . અગાઉના વર્ષોમાં ઇન્ડિયા ઇન્કે ઉત્કૃષ્ટ કામગીરી કરી છે અને હાલનો કાર્યક્રમ આ કામગીરીનો જ એક ભાગ છે . તમારા કાર્યક્રમો ભારતમાં આંતરરાષ્ટ્રીય સ્તરના લોકો સુધી પહોંચાડવામાં મદદરૂપ થાય છે . તમે ભારત અને બ્રિટન વચ્ચેના સંબંધોને ગાઢ બનાવવામાં પણ મદદ કરી છે . મને ખુશી છે કે , ચાલુ વર્ષનો કાર્યક્રમ અન્ય ભાગીદારો સુધી પહોંચાડવા માટે ઉપયોગી છે . એક વાર ફરી અભિનંદન . આશા છે કે , આગામી વર્ષે તમને સેન્ટર કોર્ટમાં જવાની અને વિમ્બ્લ્ડન માણવાની તક મળશે .


    મિત્રો ,


    હાલના સમયમાં આર્થિક સ્થિતિમાં સુધારાની થાય એ સ્વાભાવિક છે . આ બાબત આંતરરાષ્ટ્રીય સ્તરે આર્થિક સ્થિતિ અને ભારતની આર્થિક સ્થિતિમાં સુધારા સાથે જોડાયેલી છે . આ માટે હું બે પરિબળોનાં એકબીજા સાથે સીધા જોડાણને જવાબદાર માનું છું . પ્રથમ – ભારતીય પ્રતિભા . આખી દુનિયામાં ભારતીય પ્રતિભાઓ અને એમનું પ્રદાન પોંખાય છે . એમાં ભારતીય વ્યાવસાયિકો , ડૉક્ટરો , નર્સો , બેંકરો , વકીલો , વૈજ્ઞાનિકો , પ્રોફેસરો , આપણા મહેનતુ કામદારો સામેલ છે . ભારતીય ટેક ઉદ્યોગ અને ટેકનોલોજી વ્યાવસાયિકોને કોણ ભૂલી શકે . તેમણે દાયકાઓથી વિકાસનો માર્ગ પ્રશસ્ત કર્યો છે . ભારત પ્રતિભાઓનું પાવરહાઉસ છે , જે પ્રદાન કરવા આતુર છે , હંમેશા નવું શીખવા ઉત્સાહી છે . આ દ્વિમાર્ગીય સમન્વય છે , જેના બહુ ફાયદો થયો છે .


    મિત્રો ,


    બીજું પરિબળ , ભારતની સુધારા અને નવેસરથી આગળ વધવાની ક્ષમતા છે . ભારતીયો સ્વાભાવિક સુધારકો છે ! ઇતિહાસ દર્શાવે છે કે , ભારતે દરેક પડકારનો સફળતાપૂર્વક સામનો કર્યો છે – પછી એ સામાજિક પડકાર હોય કે આર્થિક પડકાર હોય . ભારતે સુધારા અને કાયાકલ્પ કરવાના અદમ્ય જુસ્સા સાથે આ કામગીરી કરી છે . આજે પણ આ જ જુસ્સો જળવાઈ રહ્યો છે .


    મિત્રો ,


    એક તરફ ભારત આંતરરાષ્ટ્રીય રોગચાળા કોવિડ સામે લડી રહ્યો છે . લોકોના સ્વાસ્થ્ય પર વધારે ધ્યાન કેન્દ્રિત કરવાની સાથે અમે અર્થતંત્રની સ્થિતિ પર એટલું જ ધ્યાન કેન્દ્રિત કર્યું છે . જ્યારે ભારત સુધારાની વાત કરે છે , ત્યારે કાળજી સાથે સુધારો , સંવેદના સાથે સુધારો અને સતત સુધારાની વાત કરે છે – આ બાબતો પર્યાવરણ અને અર્થતંત્ર એમ બંનેને એકસમાન રીતે લાગુ પડે છે . ભારતમાં અમે એવી સંસ્કૃતિ ધરાવીએ છીએ , જેમાં દરેક ધરતી માતાની પૂજા કરે છે . ભારતમાં એવું માનવામાં આવે છે કે , ધરતી આપણી માતા છે અને આપણે એના સંતાનો છીએ .


    મિત્રો ,


    છેલ્લાં છ વર્ષ દરમિયાન ભારતે સંપૂર્ણ નાણાકીય સર્વસમાવેશકતા , રેકોર્ડ સંખ્યામાં મકાનો અને માળખાગત સુવિધાઓનું નિર્માણ , વેપારવાણિજ્યની સરળતા , જીએસટી સહિત કરવેરાના સાહસિક સુધારા , વિશ્વનો સૌથી મોટો હેલ્થકેર કાર્યક્રમ આયુષ્માન ભારત શરૂ કરવા જેવી કેટલીક હરણફાળ ભરી છે . એનાથી વિકાસલક્ષી પહેલોના આગામી તબક્કા માટે પાયો નંખાશે .


    મિત્રો ,


    ભારતીયો અશક્ય લાગે એને શક્ય બનાવવાનો અદમ્ય જુસ્સો ધરાવે છે . એમાં કોઈ નવાઈ નથી કે , ભારતમાં અમે અર્થતંત્રમાં સુધારાના સંકેતો જોઈ રહ્યાં છે . રોગચાળાના આ સમયમાં અમે અમારા નાગરિકોને રાહત પ્રદાન કરી છે અને માળખાગત સુધારા હાથ ધર્યા છે . અમે અર્થતંત્રને વધુ ફળદાયક , રોકાણકારને અનુકૂળ અને સ્પર્ધાત્મક બનાવી રહ્યાં છીએ .


    અમારા રાહત પેકેજે અતિ ગરીબ લોકોને સચોટતા અને કુશળતાપૂર્વક સૌથી વધુ રાહત અને મદદ પૂરી પાડે છે . ટેકનોલોજીને કારણે એક એક પૈસો લાભાર્થીઓના ખાતામાં સીધો જમા થયા છે . આ રાહતમાં મફત રાંધણ ગેસ , બેંક ખાતાઓમાં રોકડ સહાય , લાખો લોકોને મફતમાં અનાજ વગેરે ઘણી બાબતો સામેલ છે . જેમ જેમ અમે અનલોકના તબક્કામાંથી પસાર થઈ રહ્યાં છીએ , તેમ તેમ અમે લાખો કામદારોને રોજગારી પ્રદાન કરવા વિશ્વના સૌથી મોટા સરકારી કાર્યક્રમ પૈકીનો એક કાર્યક્રમ શરૂ કર્યો છે . આ ગ્રામીણ અર્થતંત્રને ચેતનવંતુ કરવાની સાથે ગ્રામીણ વિસ્તારોમાં ટકાઉ માળખું ઊભું કરવામાં પણ મદદરૂપ થશે .


    મિત્રો ,


    દુનિયામાં ભારત સૌથી ઉદાર અર્થતંત્રો પૈકીનું એક છે . અમે આંતરરાષ્ટ્રીય કંપનીઓ માટે લાલ જાજમ પાથરી છે અને ભારતમાં તેમની કામગીરી શરૂ થાય એ માટે એમને આવકારવા આતુર છીએ . અત્યારે દુનિયાના બહુ ઓછા દેશો ભારત જેવી તક પૂરી પાડે છે . ભારતમાં વિવિધ વિકસતા ક્ષેત્રોમાં ઘણી સંભવિતતાઓ અને તકો રહેલી છે . કૃષિ ક્ષેત્રમાં અમે સુધારા કર્યા છે , જે સ્ટોરેજ અને લોજિસ્ટિક્સમાં રોકાણ કરવાની આકર્ષક તક પ્રદાન કરે છે . અમે રોકાણકારો માટે દરવાજા ખોલી નાંખ્યા છે . અમે અમારા ખેડૂતોની મહેનતમાં રોકાણ કરવા તેમને અપીલ કરી છે .


    મિત્રો ,


    અમે એમએસએમઈ ક્ષેત્રને પ્રોત્સાહન આપવા વિવિધ સુધારા કર્યા છે . જીવંત એમએસએમઈ ક્ષેત્ર મોટા ઉદ્યોગમાં પૂરકરૂપ પણ બનશે . સંરક્ષણ ક્ષેત્રમાં રોકાણની પુષ્કળ તકો છે . પ્રત્યક્ષ વિદેશી રોકાણ ( એફડીઆઈ ) ના નિયમો હળવા કરવાની સાથે દુનિયાના સૌથી મોટા લશ્કર પૈકીનું એક તમને આવકાર અને એના માટે ઉત્પાદનો કરવા આતુર છે . અત્યારે અંતરિક્ષ ક્ષેત્રમાં ખાનગી ક્ષેત્ર માટે રોકાણની ઘણી તકો છે . એનાથી લોકોના લાભ માટે અંતરિક્ષ ટેકનોલોજીનો વાણિજ્યિક ઉપયોગ કરવા વધારે સુલભતા પ્રાપ્ત થશે . ભારતનું ટેક અને સ્ટાર્ટ - અપ ક્ષેત્ર જીવંત છે . અહીં લાખો ડિજિટલી સક્ષમ , આકાંક્ષી લોકોનું બજાર છે . તમે એમના માટે ઉપયોગી પ્રોડક્ટ બનાવવાની કલ્પના કરો .


    મિત્રો ,


    રોગચાળાએ એક વાર ફરી દર્શાવ્યું છે કે , ભારતનો ફાર્મા ઉદ્યોગ ભારતની સાથે સંપૂર્ણ દુનિયા માટે ઉપયોગી છે . આ ઉદ્યોગે વિકાસશીલ દેશો માટે ખાસ કરીને દવાઓના ખર્ચમાં ઘટાડો કરવામાં નોંધપાત્ર ભૂમિકા ભજવી છે . ભારતમાં બનતી રસીઓ દુનિયાભરના બાળકોની જરૂરિયાતની રસીઓમાંથી બે - તૃતિયાંશ હિસ્સો પ્રદાન કરે છે . અત્યારે આપણી કંપનીઓ કોવિડ -19 રસી વિકસાવવા અને એનું ઉત્પાદન કરવા માટે આંતરરાષ્ટ્રીય પ્રયાસોમાં સક્રિય છે . મને ખાતરી છે કે , ભારત કોવિડ -19 ની રસી વિકસાવવામાં મહત્ત્વપૂર્ણ ભૂમિકા ભજવશે અને એક વાર રસી શોધાઈ ગયા પછી એનું ઉત્પાદન મોટા પાયે કરવામાં પણ નિર્ણાયક ભૂમિકા ભજવશે .


    મિત્રો ,


    130 કરોડ ભારતીયોએ આત્મનિર્ભર ભારતનો નિર્ધાર કર્યો છે . આત્મનિર્ભર ભારત . આત્મનિર્ભર ભારત વૈશ્વિક પુરવઠાની સાંકળ સાથે સ્થાનિક ઉત્પાદન અને વપરાશનો સમન્વય કરશે . આત્મનિર્ભર ભારત એટલે પોતાના કોચલામાં સંકોચાઈને બાકી દુનિયા સાથે છેડો ફાડી નાંખવો નહીં . આત્મનિર્ભર ભારત એટલે શક્ય એટલું પગભર થવું અને પોતાની રીતે ચીજવસ્તુઓનું ઉત્પાદન કરવા અને સેવાઓ મેળવવાનો પ્રયાસ કરવો . અમે કાર્યદક્ષતા , સમાનતા અને અનુકૂળતાને પ્રોત્સાહન મળે એવી નીતિઓ બનાવીશું .


    મિત્રો ,


    મને એ જણાવતા આનંદ થાય છે કે , આ ફોરમે પંડિત રવિશંકરની 100 મી જન્મજયંતિની ઉજવણી પણ કરી છે . તેમણે ભારતીય શાસ્ત્રીય સંગીતની સુંદરતાનો પરિચય દુનિયાને કરાવ્યો છે . તમે એવું પણ જોઈ રહ્યાં છો કે , ભારતીય નમસ્તેની રીત હવે આંતરરાષ્ટ્રીય સ્તરે એકબીજાને શુભેચ્છા આપવા માટે પ્રચલિત થઈ રહી છે . રોગચાળા દરમિયાન યોગ , આયુર્વેદ અને પરંપરાગત ઔષધિઓનો દુનિયાભરમાં વપરાશ વધ્યો છે . ભારતની પ્રાચીન સંસ્કૃતિ , ભારતની સમગ્ર વિશ્વને કુટુંબ માનવાની ભાવના , શાંતિપૂર્ણ સહઅસ્તિત્વનો ઉત્સાહ જ આપણી તાકાત છે .


    મિત્રો ,


    વૈશ્વિક સુખશાંતિ , પ્રગતિ અને સમૃદ્ધિ માટે જે કંઈ પણ થઈ શકે એ કરવા ભારત તૈયાર છે . આ એવો ભારત દેશ છે , જે સુધારાના માર્ગે અગ્રેસર છે , જે કામગીરી કરી રહ્યો છે અને સાથે સાથે સંપૂર્ણ દેશની કાયાપલટ કરી રહ્યો છે . આ એવો દેશ છે , જે નવી આર્થિક તકો પૂરી પાડે છે . આ એવો ભારત છે , જેણે વિકાસ માટે માનવ કેન્દ્રિત અને સર્વસમાવેશક અભિગમ અપનાવ્યો છે .


    ભારત તમને આવકારવા આતુર છે .


    નમસ્તે ,


    તમારા બધાનો હૃદયપૂર્વક આભાર .


    GP/DS

    
    
    (Release ID: 1637568) Visitor Counter : 27
    
    
      Read this release in: Urdu , English , Hindi , Marathi , Bengali , Manipuri , Punjabi , Odia , Tamil , Telugu , Kannada , Malayalam