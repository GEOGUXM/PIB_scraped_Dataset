      માહિતી અને પ્રસારણ મંત્રાલય

      કોરોના જેવી સ્થિતિમાં જનપ્રતિનિધિને સાચા લોકનેતા બનવાની જરૂરિયાત : શ્રી મનસુખ માંડવીયા
      
      લોકનેતા બોલે તેની કેવી અસર થાય તેનું ઉત્તમ ઉદાહરણ મહાત્મા ગાંધી છે : શ્રી મનસુખ માંડવીયા

      Posted On: 18 JUL 2020 7:23PM by PIB Ahmedabad

    કેન્દ્રીય જહાજ રાજ્યમંત્રી (સ્વતંત્ર પ્રભાર) શ્રી મનસુખ માંડવીયાએ આજે “ કોરોના સ્ટીગ્મા સામે લડવામાં જનપ્રતિનિધિઓની ભૂમિકા ” વિષય અંતર્ગત યોજાયેલા વેબિનારમાં જણાવ્યું હતું કે કોરોના જેવી મહામારીમાં જનપ્રતિનિધિઓને લોકનેતા બનવાની જરૂર છે. એક લોકનેતા બોલે તેની શું અસર થાય તેનું ઉત્તમ ” ઉદાહરણ મહાત્મા ગાંધીજી છે. આધુનિક મીડિયા કે સોશિયલ મીડિયા નહોતું એ સમયે ગાંધીજી દેશના એક ખૂણે રહીને કોઈ વાત કહેતા અને આખી દુનિયામાં તેનો પડઘો પડતો. લોકો આંખ બંધ કરીને તેમનો વિશ્વાસ કરતા હતા. આ વેબિનાર પ્રેસ ઈન્ફોર્મેશન બ્યૂરો , અમદાવાદ અને યુનિસેફના સંયુક્ત ઉપક્રમે યોજાયો હતો.


    વેબિનારમાં પોતાના મુખ્ય પ્રવચનમાં બોલતા શ્રી માંડવિયાએ જણાવ્યું હતું કે લોકશાહીમાં લોકો પર કોઈ વસ્તુ ફરજિયાતપણે લાદવાની એક મર્યાદા છે. આથી કોરોના જેવી મહામારીમાં માસ્ક પહેરવા , સામાજૃક દૂરી જાળવવા કે વારંવાર હાથ ધોવા જેવી બાબતો ફરજીયાત પણે લાદી પણ દઈએ તો પણ તેનો પૂરો અમલ થાય તેવું કહી ન શકાય. પરંતુ જે જનપ્રતિનિધિઓ પોતાની જનતા સાથે તાદાત્મ્ય ધરાવતા હોય તેની વાત પર લોકો ભરોસો મુકતા હોય છે. આથી જનપ્રતિનિધિઓની એ જવાબદારી બને છે કે લોકોને અપાતી સૂચનાઓનો અમલ કરાવવા માટે લોકોને પ્રોત્સાહિત કરે.


    સૂરતના ધારાસભ્ય શ્રી હર્ષ સંઘવીએ જણાવ્યું હતું કે આવા સમયે જનપ્રતિનિધિ કોઈપણ પક્ષનો હોય તેમણે સરકારને મદદરૂપ થવાની જરુર છે. જનપ્રતિનિધિની જવાબદારી છે કે લોકોનો અવાજ બનવાનું પણ માત્ર પોતાના મત બચાવવા માટે ખોટી બાબતોમાં જનતાનો પક્ષ ન લેવો જોઈએ.


    અમદાવાદના ધારાસભ્ય શ્રી રાકેશ શાહે લોકડાઉન દરમિયાન સરકાર સાથે જોડાઈને લોકોની સમસ્યા દૂર કરવા માટે એક જનપ્રતિનિધિ તરીકે કરેલા કાર્યોનો ચિતાર આપ્યો હતો.


    યુનિસેફ , ગુજરાતના વડા શ્રીમતી લક્ષ્મી ભવાનીએ જણાવ્યું કે કોરોનાને કારણે સમાજમાં ભેદભાવ ઉદભવતો જોવા મળી રહ્યો છે. આવા સમયે જનપ્રતિનિધિની જવાબદારી છે કે આ બાબતમાં જનતાને જાગૃત કરે.


    પ્રેસ ઈન્ફોર્મેશન બ્યૂરો , અમદાવાદના અપર મહાનિદેશક ડૉ. ધીરજ કાકડીયાએ પીઆઈબી દ્વારા શરૂ કરાયેલી ફેક્ટ ચેક સુવિધા વિશે જાણકારી આપી હતી. પીઆઈબીની આ પહેલ દ્વારા સરકારને અનુલક્ષીને મીડિયામાં આવતા કોઈપણ શંકાશીલ સમાચાર ને સત્યની એરણ પર ચડાવી ઉજાગર કરવામાં આવે છે. ડૉ. કાકડીયાએ કહ્યું કે કોરોના સ્ટીગ્માને ઓછું કરવા માટે અમુક શબ્દપ્રયોગો જેવા કે આઈસોલેશન , સસ્પેક્ટ કેસ વગેરેનો શક્ય હોય ત્યાં સુધી ઉપયોગ ટાળવો જોઈએ. એમણે કોરોના વિનર , કોરોના એમ્બેસેડર જેવા હકારાત્મક શબ્દોનો પ્રયોગ કરવો જોઈએ એમ સૂચવ્યું હતું .


    સમગ્ર વેબિનારનું સંચાલન પીડીપીયુના પ્રોફેસર ડૉ. પ્રદીપ મલિકે કર્યું હતું.


    DK/JK/GP

    
    
    (Release ID: 1639677) Visitor Counter : 36