      પ્રધાનમંત્રીનું કાર્યાલય

      પ્રધાનમંત્રીએ લદ્દાખના નિમુમાં ભારતીય જવાનોની મુલાકાત લીધી
      
      ભારતના દુશ્મનોએ આપણા સૈન્યના ગુસ્સા અને પ્રકોપને જોયો છે: પ્રધાનમંત્રી
      
      તાજેતરના અઠવાડિયાઓમાં આપણા સશસ્ત્ર દળોની દૃષ્ટાંતરૂપ બહાદુરીના કારણે, દુનિયાએ ભારતની તાકાતની નોંધ લીધી છે: પ્રધાનમંત્રી
      
      શાંતિ સ્થાપવા માટે ભારતની પ્રતિબદ્ધતાને ભારતની નબળાઇ ના માનવી જોઇએ: પ્રધાનમંત્રી
      
      વિસ્તરણવાદનો યુગ ગયો, આ વિકાસનો યુગ છે: પ્રધાનંમત્રી
      
      સરહદી વિસ્તારોમાં ઇન્ફ્રાસ્ટ્રક્ચર ખર્ચ વધારીને ત્રણ ગણો કરવામાં આવ્યો છે: પ્રધાનમંત્રી
      Posted On: 03 JUL 2020 2:59PM by PIB Ahmedabad


    પ્રધાનમંત્રી શ્રી નરેન્દ્ર મોદીએ આજે લદ્દાખના નિમુની મુલાકાત લીધી હતી અને ભારતીય જવાનોને મળ્યા હતા . નિમુ વિસ્તાર ઝંસ્કાર રેન્જથી ઘેરાયેલો છે અને સિંધુ નદીના કાંઠે આવેલો છે . પ્રધાનમંત્રી ભારતીય સૈન્યના ટોચના અધિકારીઓને મળ્યા હતા અને ભારતીય સૈન્ય , વાયુસેના અને ITBP ના અધિકારીઓ સાથે વાર્તાલાપ કર્યો હતો .


    જવાનોના શૌર્યને સલામ કરી


    પ્રધાનમંત્રીએ સશસ્ત્ર દળોના જવાનોના શૌર્યને ખૂબ જ સલામ કરી હતી અને કહ્યું હતું કે , તેમની હિંમત અને ભારત માતા માટે તેમની સમર્પણ ભાવના અજોડ છે . તેમણે કહ્યું હતું કે , ભારતીય શાંતિથી તેમનું જીવન જીવી શકે છે કારણ કે તેઓ જાણે છે કે , તેમના સશસ્ત્ર દળો અડગ રીતે ઉભા છે અને તેમના રાષ્ટ્રની સુરક્ષા કરી રહ્યા છે .


    પ્રધાનંમત્રીએ જણાવ્યું હતું કે , તાજેતરના અઠવાડિયાઓમાં ભારતના સશસ્ત્ર દળોની દૃષ્ટાંતરૂપ બહાદુરીના કારણે , દુનિયાએ ભારતની તાકાતની નોંધ લીધી છે .


    ગલવાન વેલી ખાતે જવાનોના બલિદાનને યાદ કર્યું


    પ્રધાનમંત્રીએ ગલવાન વેલી ખાતે પોતાનું સર્વોપરી બલિદાન આપનારા ભારત માતાના તમામ ગૌરવશાળી સપુતોને યાદ કર્યા હતા . તેમણે જણાવ્યું હતું કે , ભારતના ખૂણે ખૂણાથી આવનારા તે બહાદુર શહીદોએ આપણી ભૂમિની બહાદુરીના સિદ્ધાંતોનો પરચો આપ્યો છે .


    તેમણે દૃઢતાપૂર્વક કહ્યું હતું કે , લેહ - લદ્દાખ , કારગીલ કે પછી સિયાચીન ગ્લેશિયર , ગમે તેવા ઊંચા પહાડો હોય કે પછી નદીમાં હાથ થીજવી નાંખે તેવા ઠંડા પાણીના પ્રવાહો હોય , તમામ સ્થિતિઓ ભારતના જવાનોની બહાદુરીની સાક્ષી છે . પ્રધાનમંત્રીએ ઉમેર્યું હતું કે , ભારતના દુશ્મનોએ ભારતના સશસ્ત્ર દળોના ગુસ્સા અને પ્રકોપને જોઇ લીધો છે .


    પ્રધાનમંત્રીએ બે મઠમાં પૂજા - અર્ચના પણ કરી હતી : તેમણે ભારત માતા અને ભારતના બહાદુર જવાનો તેમજ સુરક્ષાદળોના જવાનો કે જેઓ અજોડ ખંત સાથે ભારતની સેવા કરી રહી રહ્યા છે તેમની માતાઓ માટે અહીં પ્રાર્થના કરી હતી .


    શાંતિ સ્થાપવા માટેની આપણી પ્રતિબદ્ધતા એ આપણી નબળાઇ નથી


    પ્રાચીનકાળથી શાંતિ , મૈત્રી અને હિંમત કેવી રીતે ભારતીય સંસ્કૃતિના ગુણ રહ્યા છે તે અંગે પ્રધાનમંત્રીએ ઘણી વાતો કરી હતી . જ્યારે પણ કોઇએ ભારતમાં શાંતિ અને પ્રગતિનો માહોલ ડહોળવાનો પ્રયાસ કર્યો છે ત્યારે તે તમામને ભારતે જડબાતોડ જવાબ આપ્યો છે તે યાદો તેમણે તાજી કરી હતી .


    તેમણે દૃઢતાપૂર્વક જણાવ્યું હતું કે , ભારત શાંતિ અને મૈત્રી માટે હંમેશા પ્રતિબદ્ધ છે પરંતુ આ શાંતિ માટેની આ પ્રતિબદ્ધતાને ભારતની નબળાઇ ક્યારેય ના માનવી જોઇએ . આજે , ભારત દરિયાઇ શક્તિ , વાયુ શક્તિ , અવકાશ શક્તિ કે પછી આપણા સૈન્યની તાકાત , દરેક મોરચે વધુ મજબૂત બની ગયું છે . શસ્ત્રોનું આધુનિકિકરણ અને ઇન્ફ્રાસ્ટ્રક્ચર અપગ્રેડ કરવાથી આપણા સંરક્ષણ દળોની ક્ષમતાઓમાં અનેકગણો વધારો થયો છે .


    પ્રધાનમંત્રીએ જુની વાતો યાદ કરતા કહ્યું હતું કે , ભારતીય જવાનોની શૌર્ય ગાથાઓ અને વૈશ્વિક મિલિટરી અભિયાનોમાં પોતાનું સામર્થ્ય પૂરવાર કરવાનો ઘણો લાંબો ઇતિહાસ છે જેમાં બે વિશ્વ યુદ્ધ પણ સામેલ છે .


    વિકાસનો યુગ


    પ્રધાનમંત્રીએ જણાવ્યું હતું કે , વિસ્તરણવાદનો યુગ હવે ખતમ થઇ ગયો છે . આ યુગ વિકાસનો છે . તેમણે કહ્યું હતું કે , વિસ્તરણવાદની માનસિકતાએ ખૂબ મોટી હાનિ પહોંચાડવાનું કામ કર્યું છે .


    તેમણે વધુમાં ઉમેર્યું હતું કે , છેલ્લા કેટલાક વર્ષોમાં , ભારતીય સૈન્યો માટે કેટલાક પગલાં કલ્યાણકારી પગલાં લેવામાં આવ્યા છે અને ભારતના સુરક્ષાદળોની તૈયારીઓ વધુ મજબૂત કરવાની દિશામાં કામ કરવામાં આવ્યું છે . આમાં , અદ્યતન શસ્ત્રોની ઉપલબ્ધતા સુનિશ્ચિત કરવી , સરહદી વિસ્તારોમાં ઇન્ફ્રાસ્ટ્રક્ચરનો વિકાસ કરવો , સરહદી વિસ્તારોમાં વિકાસ અને માર્ગોના નેટવર્કમાં વિસ્તરણ જેવા પગલાં પણ સામેલ છે . તેમણે વધુમાં જણાવ્યું હતું કે , સરહદી વિસ્તારોમાં ઇન્ફ્રાસ્ટ્રક્ચરના ખર્ચમાં ત્રણ ગણો વધારો કરવામાં આવ્યો છે .


    પ્રધાનમંત્રીએ રાષ્ટ્રીય સુરક્ષાના ઉપકરણો વધુ મજબૂત બનાવવા અને આપણા સશસ્ત્ર દળોની સુખાકારી માટે કરવામાં આવી રહેલા વિવિધ પ્રયાસોનો પણ ઉલ્લેખ કર્યો હતો . તેમણે તાજેતરમાં સરકાર દ્વારા હાથ ધરવામાં આવેલી કેટલીક પહેલ જેમકે , CDS ની નિયુક્તિ , ભવ્ય રાષ્ટ્રીય યુદ્ધ સ્મારકનું નિર્માણ , દાયકાઓ બાદ OROP ની માંગણી પૂર્ણ કરવી અને સશસ્ત્ર દળોના જવાનોના પરિવારોની સુખાકારી માટે લેવામાં આવેલા વિવિધ પગલાં વગેરે પર પ્રકાશ પાડ્યો હતો .


    લદ્દાખની સંસ્કૃતિનું અભિવાદન


    વાર્તાલાપ દરમિયાન પ્રધાનમંત્રીએ લદ્દાખની સંસ્કૃતિની ભવ્યતા યાદ કરી હતી તેમજ કુશોક બકુલા રિમ્પોચેની ઉમદા શિક્ષણ પદ્ધતિ યાદ કરી હતી . તેમણે જણાવ્યું હતું કે , લદ્દાખ બલિદાનની ભૂમિ છે અને એવી ભૂમિ છે જેણે ઘણા દેશભક્તો આપ્યા છે .


    પ્રધાનમંત્રીએ ખાસ જણાવ્યું હતું કે , ભારતના લોકો ગૌતમ બુદ્ધના ઉપદેશોથી પ્રેરિત છે , જેમના માટે હિંમત પ્રતીતિ અને કરુણા સાથે જોડાયેલી છે .


    GP/DS

    
    
    (Release ID: 1636152) Visitor Counter : 38
    
    
      Read this release in: English , Urdu , Hindi , Marathi , Manipuri , Bengali , Assamese , Punjabi , Odia , Telugu , Kannada , Malayalam