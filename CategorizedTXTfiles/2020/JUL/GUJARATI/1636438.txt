      પ્રધાનમંત્રીનું કાર્યાલય

      પ્રધાનમંત્રીએ ભારતમાં લેહ ખાતે ભારતીય સશસ્ત્ર દળને કરેલા સંબોધનનો મૂળ પાઠ
      Posted On: 03 JUL 2020 5:50PM by PIB Ahmedabad


    ભારત માતા કી - જય


    ભારત માતા કી - જય


    સાથીઓ ,


    તમારી આ હિંમત , તમારું શૌર્ય , અને મા ભારતીનાં માન - સન્માનના રક્ષણ માટે તમારું સમર્પણ અદ્વિતીય છે . તમારી જીવંતતા પણ દુનિયામાં કોઈનાથીયે ઓછી નથી . જે મુશ્કેલ પરિસ્થિતિઓમાં જે ઊંચાઈ ઉપર તમે મા ભારતીની ઢાલ બનીને તેની રક્ષા કરો છો , તેની સેવા કરો છો , તેનો મુકાબલો સમગ્ર વિશ્વમાં કોઈ કરી શકે તેમ નથી .


    તમારું સાહસ આ ઊંચાઈથી પણ ઊંચું છે , જ્યાં તમે ફરજ બજાવી રહ્યા છો . તમારું હૃદય , આ ખીણ વિસ્તારથી પણ વધુ મજબૂત છે , જેને તમે રોજ તમારાં કદમોથી ખૂંદી વળો છો . તમારા બાહુ આ ખડકો કરતાં પણ વધુ મજબૂત છે , જે તમારી આસપાસ ઊભાં છે . તમારી ઈચ્છાશક્તિ આસપાસના પર્વતો જેટલી દ્રઢ છે . આજે તમારી વચ્ચે આવીને હું એ અનુભવી રહ્યો છું . હું પ્રત્યક્ષ તેને મારી પોતાની આંખોથી જોઈ રહ્યો છું .


    સાથીઓ ,


    જ્યારે દેશની સુરક્ષા તમારા હાથોમાં છે , તમારા મજબૂત ઈરાદાઓમાં છે , તો એક અતૂટ વિશ્વાસ છે . ફક્ત મને જ નહીં , સમગ્ર દેશને અતૂટ વિશ્વાસ છે અને દેશ નિશ્ચિંત પણ છે . તમે જ્યારે સીમા ઉપર ફરજ બજાવી રહ્યા છો , તો આ વાત પ્રત્યેક દેશવાસીને દેશ માટે દિવસ - રાત કામ કરવા માટે પ્રેરે છે . આત્મનિર્ભર ભારતનો સંકલ્પ લેનાર , તમારા લોકોના કારણે , તમારા ત્યાગ , બલિદાન , પુરુષાર્થને કારણે વધુ મજબૂત બને છે . અને હમણાં તમે અને તમારા સાથીઓએ જે વીરતા દર્શાવી છે , તેનાથી સમગ્ર વિશ્વને એ સંદેશ મળ્યો છે કે ભારતની તાકાત શું છે .


    હમણાં મારી સામે મહિલા સૈનિકોને પણ જોઈ રહ્યો છું . યુદ્ધના મેદાનમાં , સીમા ઉપર આ દ્રશ્ય પોતાને પ્રેરણા આપે છે .


    સાથીઓ ,


    રાષ્ટ્ર કવિ રામધારી સિંહ દિનકરજીએ લખ્યું હતું -


    જિનકે સિંહનાદ સે સહમી . ધરતી રહી અભી તક ડોલ .


    કલમ , આજ ઉનકી જય બોલ . કલમ આજ ઉનકી જય બોલ .


    ( જેની સિંહગર્જનાથી ધ્રૂજી ઉઠેલી ધરા હજુ સુધી ડોલી રહી છે , હે કલમ , આજે તું તેની જય બોલ , આજે તું એની જય બોલ .)


    તો હું , આજે મારી વાણી દ્વારા તમારી જય બોલું છું , તમને નમસ્કાર કરું છું . હું ગલવાન ખીણ પ્રદેશમાં શહીદ થયેલા આપણા વીર જવાનોને પણ ફરી શ્રદ્ધાંજલિ અર્પણ કરું છું . તેમાં પૂર્વથી , પશ્ચિમથી , ઉત્તરથી , દક્ષિણથી , દેશના દરેક ખૂણેથી વીરોએ પોતાનું શૌર્ય બતાવ્યું હતું . તેમના પરાક્રમ , તેમની સિંહગર્જનાથી ધરતી હજુ પણ તેમનો જયકાર કરી રહી છે . આજે દરેક દેશવાસીનું મસ્તક તમારી સમક્ષ , પોતાના દેશના વીર સૈનિકોની સમક્ષ આદરપૂર્વક નતમસ્તક થઈને નમન કરે છે . આજે પ્રત્યેક ભારતીયની છાતી તમારી બહાદુરી અને પરાક્રમથી ફૂલેલી છે .


    સાથીઓ ,


    સિંધુના આશીર્વાદથી આ ધરતી ગુણવાન બની છે . વીર સપૂતોના સાહસ અને પરાક્રમની ગાથાઓ આ ધરતીએ પોતાનામાં સમેટેલી છે . લેહ - લદ્દાખથી લઈને કારગિલ અને સિયાચીન સુધી , રિજાંગલાનાં બરફીલાં શિખરોથી માંડીને ગલવાન ઘાટીના ઠંડા પાણીના પ્રવાહ સુધી , પ્રત્યેક શિખર , પ્રત્યેક પર્વત , દરેક ખૂણો - ખાંચરો , દરેક કાંકરો - પત્થર ભારતીય સૈનિકોના પરાક્રમની સાક્ષી પૂરે છે . 14 કોર્પ્સની શૂરવીરતાના કિસ્સા તો ચારેતરફ છે . દુનિયાએ તમારું અદમ્ય સાહસ જોયું છે , જાણ્યું છે . તમારી શૌર્ય ગાથાઓ ઘરે ઘરે ગુંજી રહી છે અને ભારત માતાના દુશ્મનોને તમારી ફાયર ( આગ ) પણ જોઈ છે અને તમારી ફ્યુરી ( પ્રકોપ ) પણ .


    સાથીઓ ,


    લદ્દાખનો તો આ સમગ્ર હિસ્સો , ભારતનું મસ્તક , 130 કરોડ ભારતીયોના માન - સન્માનનું પ્રતીક છે . આ ભૂમિ ભારત માટે સર્વસ્વ ત્યાગ કરવા માટે હંમેશા તૈયાર રહેનારા રાષ્ટ્ર ભક્તોની ધરતી છે . આ ધરતીએ કુશાંકબકુલા રિનપોંછે જેવા મહાન રાષ્ટ્રભક્ત દેશને આપ્યા છે . એ રિનપોંછે જી , જેમના કારણે દુશ્મનના નાપાક ઈરાદાઓથી સ્થાનિક લોકો સજાગ બન્યા . રિનપોંછેજીની આગેવાની હેઠળ અહીં ફૂટ પાડવાના પ્રત્યેક ષડયંત્રને લદ્દાખની રાષ્ટ્રભક્ત જનતાએ નિષ્ફળ બનાવ્યું છે . આ તેમના જ પ્રેરણાદાયી પ્રયાસોનું પરિણામ હતું કે દેશને ભારતીય સેનાને લદ્દાખ સ્કાઉટ નામે ઈન્ફન્ટ્રી રેજિમેન્ટ બનાવવાની પ્રેરણા મળી . આજે લદ્દાખના લોકો પ્રત્યેક સ્તરે - પછી તે લશ્કર હોય કે સામાન્ય નાગરિકના કર્તવ્ય હોય , રાષ્ટ્રને સશક્ત બનાવવા માટે અદભુત યોગદાન આપી રહ્યા છે .


    સાથીઓ ,


    આપણે ત્યાં કહેવાય છે કે -


    खड्गेन आक्रम्य वंदिता आक्रमण : पुणिया , वीर भोग्य वसुंधरा


    એટલે કે વીર પોતાનાં શસ્ત્રની તાકાતથી જ ધરતીની , માતૃભૂમિની રક્ષા કરે છે . આ ધરતી વીર - ભોગ્યી - પરાક્રમી છે , વીરો માટે છે . તેનાં સંરક્ષણ - સુરક્ષા માટે આપણાં સમર્થન અને સામર્થ્ય , આપણો સંકલ્પ હિમાલય જેટલો જ ઊંચો છે . આ સામર્થ્ય અને આ સંકલ્પ , આ સમયે હું તમારી આંખોમાં નિહાળી શકું છું . તમારા ચહેરા ઉપર તે સ્પષ્ટ રીતે નજરે ચઢે છે . તમે એ જ ધરતીના વીર છો , જેણે હજારો વર્ષોથી અનેક અત્યાચારીઓના હુમલાઓ , અત્યાચારોનો જડબાતોડ જવાબ આપ્યો છે . આપણે , અને આ આપણી ઓળખ છે , આપણે એ લોકો છીએ , જેઓ મોરલીધારી કૃષ્ણની પૂજા કરે છે . આપણે એ જ લોકો છીએ , જે સુદર્શન ચક્રધારી કૃષ્ણને પણ આદર્શ માનીને ચાલીએ છીએ . આ જ પ્રેરણાથી પ્રત્યેક આક્રમણ બાદ ભારત વધુ મજબૂત બન્યું છે .


    સાથીઓ ,


    રાષ્ટ્રોની , દુનિયાની , માનવતાની પ્રગતિ માટે શાંતિ અને મિત્રતાનો દરેક સ્વીકાર કરે છે , દરેક માને છે , અને તે બહુ જરૂરી છે . પરંતુ આપણે એ પણ જાણીએ છીએ કે દુર્બળ લોકો ક્યારેય શાંતિ લાવી ન શકે . કમજોર શાંતિની પહેલ ન કરી શકે . વીરતા જ શાંતિની પૂર્વશરત હોય છે . ભારત આજે જળ , ધરા , ગગન અને અંતરિક્ષ સુધી પોતાની તાકાત વધારી રહ્યો છે , તો તેની પાછળનો હેતુ માનવકલ્યાણ જ છે . ભારત આજે આધુનિક શસ્ત્ર - સરંજામનું ઉત્પાદન કરી રહ્યો છે . વિશ્વની સૌથી આદ્યતન ટેકનોલોજી ભારતીય સેના માટે લાવવામાં આવી રહી છે , તો તેની પાછળની ભાવના પણ આ જ છે . ભારત જો આધુનિક ઈન્ફ્રાસ્ટ્રક્ચરનું ઝડપી નિર્માણ કરી રહ્યો છે , તો તેની પાછળનો સંદેશ પણ આ જ છે .


    આપણે જો વિશ્વયુદ્ધને યાદ કરીએ , તો વિશ્વ યુદ્ધ હોય કે પછી શાંતિની વાત - જ્યારે પણ જરૂર પડી છે , વિશ્વએ આપણા વીરોના પરાક્રમ પણ જોયાં છે અને વિશ્વ શાંતિના તેમના પ્રયાસોનો અનુભવ પણ કર્યો છે . આપણે હંમેશા માનવતાની , માણસાઈની , માનવજાતિની રક્ષા અને સુરક્ષા માટે કામ કર્યું છે , જીવન ન્યોચ્છાવર કર્યાં છે .


    તમે સહુ ભારતના આ જ લક્ષને ભારતની આ જ પરંપરાને ભારતની આ જ મહાન સંસ્કૃતિને સ્થાપિત કરનારા મોખરાના લીડર છો .


    સાથીઓ ,


    મહાન સંત તિરુવલ્લુવરજીએ અનેક વર્ષ પૂર્વે કહ્યું હતું -


    म्हायरा माणमांड


    बड़ी चेला कुटुम ये ना नानगे


    ये मम पढ़ाई कहा


    એટલે કે , શૌર્ય , આદર , મર્યાદાપૂર્ણ વ્યવહારની પરંપરા અને વિશ્વસનીયતા , આ ચાર ગુણ કોઈ પણ દેશની સેનાનાં પ્રતિબિંબ હોય છે . ભારતીય સેના હંમેશા આ માર્ગ ઉપર ચાલી છે .


    સાથીઓ ,


    વિસ્તારવાદનો યુગ પૂરો થઈ ચૂક્યો છે , આ યુગ વિકાસવાદનો છે . ઝડપથી બદલાતા જતા સમયમાં વિકાસવાદ જ પ્રાસંગિક છે . વિકાસવાદ માટે જ તક છે અને વિકાસવાદ જ ભવિષ્યનો આધાર પણ છે . પાછલા સૈકાઓમાં વિસ્તારવાદે જ માનવતાનું સૌથી વધુ અહિત કર્યું , માનવતાનો નાશ કરવાનો પ્રયાસ કર્યો . વિસ્તારવાદની જીદ્દ , જ્યારે કોઈના ઉપર સવાર થઈ છે , ત્યારે તેણે હંમેશા વિશ્વ શાંતિ સામે જોખમ ઊભું કર્યું છે .


    અને સાથીઓ , એ ન ભૂલીએ કે , ઈતિહાસ સાક્ષી છે કે આવી તાકાતો નષ્ટ થઈ છે અથવા પાછા વળવા મજબૂર થઈ ગઈ છે . વિશ્વનો હંમેશા આ જ અનુભવ રહ્યો છે અને આ જ અનુભવને આધારે હવે આ વખતે ફરીથી સમગ્ર વિશ્વએ વિસ્તારવાદનો સામનો કરવાનું નક્કી કરી લીધું છે . આજે વિશ્વ વિકાસવાદને સમર્પિત છે અને વિકાસની ખુલ્લી સ્પર્ધાનું સ્વાગત કરી રહ્યું છે .


    સાથીઓ ,


    જ્યારે જ્યારે હું રાષ્ટ્રની સુરક્ષા સાથે જોડાયેલા કોઈ નિર્ણય બાબતે વિચારું છું તો હું સૌથી પહેલા બે માતાઓનું સ્મરણ કરું છું - પ્રથમ , આપણા સહુની ભારતમાતા , અને બીજી એ વીર માતાઓ , જેમણે તમારા જેવા પરાક્રમી યોદ્ધાઓને જન્મ આપ્યો છે , હું આ બંને માતાઓનું સ્મરણ કરું છું . મારા નિર્ણયની કસોટી આ જ છે . આ કસોટી ઉપર ચાલીને નિર્ણયો આપના સન્માન , આપના પરિવારના સન્માન અને ભારત માતાની સુરક્ષાને દેશમાં સર્વોચ્ચ પ્રાથમિકતા આપે છે .


    લશ્કર માટે આધુનિક શસ્ત્ર હોય કે તમારા માટે આવશ્યક સામાન , આ બધા ઉપર અમે ઘણું ધ્યાન આપતા રહ્યા છીએ . હવે દેશમાં બોર્ડર ઈન્ફ્રાસ્ટ્રક્ચર ઉપર ખર્ચ લગભગ ત્રણ ગણો કર્યો છે . તેનાથી બોર્ડર એરિયા ડેવલપમેન્ટ અને સરહદ ઉપરના માર્ગો , પુલ બનાવવાના કામમાં પણ ઘણી તેજી આવી છે . તેનાથી એક સૌથી મોટો લાભ એ થયો છે કે હવે તમારા સુધી સામાન પણ ઓછા સમયમાં પહોંચે છે .


    સાથીઓ ,


    સેનાઓમાં વધુ સારા સમન્વય માટે લાંબા સમયથી જેની આશા હતી - તે ચીફ ઓફ ડિફેન્સ હોદ્દાની રચનાની વાત હોય કે પછી નેશનલ વોર મેમોરિયલનું નિર્માણ , વન રેન્ક વન પેન્શનનો નિર્ણય હોય કે પછી તમારા પરિવારની દેખરેખથી માંડીને શિક્ષણ સુધીની યોગ્ય વ્યવસ્થા માટે સતત કાર્ય , દેશ આજે દરેક સ્તરે પોતાની સેના અને સૈનિકોને મજબૂત કરી રહ્યો છે .


    સાથીઓ ,


    ભગવાન ગૌતમ બુદ્ધે કહ્યું છે -


    સાહસનો સંબંધ પ્રતિબદ્ધતા સાથે છે , દ્રઢ પ્રતીતિ સાથે છે , સાહસ કરુણા છે , સાહસ અનુકંપા છે . સાહસ એ છે , જે આપણને નિર્ભય અને અડગ બનીને સત્યના પક્ષમાં ઊભા રહેતા શીખવે છે . સાહસ એ છે , જે આપણને સાચાને સાચું કહેવા અને કરવાની તાકાત આપે છે .


    સાથીઓ ,


    દેશના વીર સપૂતોએ ગલવાન ખીણ પ્રદેશમાં જે અદમ્ય સાહસ બતાવ્યું , તે પરાક્રમની પરાકાષ્ઠા છે . દેશને તમારા ઉપર ગર્વ છે , તમારા ઉપર નાઝ છે . તમારી સાથે જ આપણા આઈટીબીપીના જવાન છે , બીએસએફના સાથીઓ છે , આપણા બીઆરઓ અને બીજાં સંગઠનોના જવાન છે , મુશ્કેલ પરિસ્થિતિમાં કામ કરી રહેલા એન્જિનિયરો છે , મજદૂરો છે , તમે સહુ અદભુત કામ કરી રહ્યા છો . દરેક વ્યક્તિ ખભેખભા મિલાવીને મા ભારતીની રક્ષા માટે , મા ભારતીની સેવામાં સમર્પિત છે .


    આજે તમારા સહુની મહેનતથી દેશ અનેક વિપત્તિઓ સામે એકસાથી અને સંપૂર્ણ દ્રઢતાથી લડી રહ્યો છે . આપ સહુમાંથી પ્રેરણા લઈને આપણે સાથે મળીને તમામ પડકારો , મુશ્કેલથી મુશ્કેલ પડકાર ઉપર વિજય મેળવતા રહ્યા છીએ , વિજય પ્રાપ્ત કરતા રહીશું . જે ભારત સામે , અને આપણે સહુએ જે ભારતનું સપનું લઈને , અને ખાસ કરીને તમે સહુ સરહદ ઉપર દેશની સુરક્ષા કરી રહ્યા છો , આપણે તે સપનાનું ભારત બનાવીશું . તમારાં સપનાંનું ભારત બનાવીશું . 130 કરોડ દેશવાસીઓ પણ પાછળ નહીં પડે , એ હું આજે તમને વિશ્વાસ અપાવવા આવ્યો છું . આપણે એક સશક્ત અને આત્મનિર્ભર ભારત બનાવીશું , બનાવીને જ જંપીશું . અને તમારામાંથી જ્યારે પ્રેરણા મળે છે , ત્યારે તો આત્મનિર્ભર ભારતનો સંકલ્પ પણ વધુ મજબૂત બની જાય છે .


    હું ફરી એકવાર તમને સહુને હૃદયપૂર્વક ખૂબ - ખૂબ શુભેચ્છાઓ આપું છું , ખૂબ ખૂબ આભાર માનું છું . મારી સાથે પૂરી તાકાતથી બોલજો -


    ભારત માતા કી - જય


    ભારત માતા કી - જય


    વંદે માતરમ - વંદે માતરમ - વંદે માતરમ


    આભાર


    GP/DS

    
    
    (Release ID: 1636438) Visitor Counter : 11
    
    
      Read this release in: English , Urdu , Hindi , Marathi , Manipuri , Bengali , Punjabi , Odia , Tamil , Telugu , Kannada , Malayalam