      ಪ್ರಧಾನ ಮಂತ್ರಿಯವರ ಕಛೇರಿ

      ಭಾರತದ ಲೆಹ್ ನಲ್ಲಿ ಭಾರತೀಯ ಸಶಸ್ತ್ರ ಪಡೆಗಳನ್ನುದ್ದೇಶಿಸಿ ಪ್ರಧಾನಿಯವರು ಮಾಡಿದ ಭಾಷಣ
      Posted On: 03 JUL 2020 5:50PM by PIB Bengaluru


    ಭಾರತದ ಲೆಹ್ ನಲ್ಲಿ ಭಾರತೀಯ ಸಶಸ್ತ್ರ ಪಡೆಗಳನ್ನುದ್ದೇಶಿಸಿ ಪ್ರಧಾನಿಯವರು ಮಾಡಿದ ಭಾಷಣ


    ಭಾರತ್ ಮಾತಾ ಕಿ ಜೈ !


    ಭಾರತ್ ಮಾತಾ ಕಿ ಜೈ !


    ಸ್ನೇಹಿತರೆ , ನಿಮ್ಮ ಶೌರ್ಯ , ನಿಮ್ಮ ಸಾಹಸ ಮತ್ತು ಭಾರತ ಮಾತೆ ಗೌರವವನ್ನು ರಕ್ಷಿಸಬೇಕೆಂಬ ನಿಮ್ಮ ಸಮರ್ಪಣೆ ಅನುಪಮವಾದ್ದು . ನಿಮ್ಮ ಉತ್ಸಾಹ ವಿಶ್ವದಲ್ಲೇ ಅದ್ವೀತೀಯ . ತಾಯ್ನಾಡನ್ನು ರಕ್ಷಿಸಲು ಮತ್ತು ಸೇವೆ ಮಾಡಲು ನೀವು ಗುರಾಣಿಯಾಗಿ ಕಠಿಣ ಪರಿಸ್ಥಿತಿ ಮತ್ತು ಎತ್ತರ ಪ್ರದೇಶದಲ್ಲಿ ಮಾಡುವ ಕೆಲಸ , ಅದನ್ನು ಯಾರೂ ಸೋಲಿಸಲು ಸಾಧ್ಯವಿಲ್ಲ ! .


    ನೀವು ಕರ್ತವ್ಯಕ್ಕೆ ನಿಯೋಜನೆಯಾಗಿರುವ ಪ್ರದೇಶಕ್ಕಿಂತ ನಿಮ್ಮ ಶೌರ್ಯ ಎತ್ತರವಾಗಿದೆ . ನಿಮ್ಮ ಸಂಕಲ್ಪ ನಿತ್ಯ ನೀವು ಓಡಾಡುವ ಕಣಿವೆಗಿಂತ ದೃಢವಾಗಿದೆ . ನಿಮ್ಮ ತೋಳುಗಳು ನಿಮ್ಮ ಸುತ್ತಲಿನ ಬಂಡೆಗಳಿಗಿಂತಲೂ ಗಟ್ಟಿಯಾಗಿವೆ . ನಿಮ್ಮ ಇಚ್ಛಾಶಕ್ತಿ ನಿಮ್ಮ ಸುತ್ತಲಿನ ಪರ್ವತಗಳಷ್ಟೇ ಬಲಿಷ್ಠವಾಗಿದೆ . ನಾನು ನಿಮ್ಮೊಂದಿಗೆ ಇಂದು ಇದ್ದು , ಅದರ ಅನುಭವ ಪಡೆಯುತ್ತಿದ್ದೇನೆ . ನಾನು ಅದನ್ನು ನನ್ನ ಕಣ್ಣಾರೆ ಕಾಣುತ್ತಿದ್ದೇನೆ . !


    ಸ್ನೇಹಿತರೆ ,


    ದೇಶದ ಸುರಕ್ಷತೆ ಮತ್ತು ಭದ್ರತೆಯ ಜವಾಬ್ದಾರಿ ನಿಮ್ಮ ಕೈಯಲ್ಲಿದೆ ಮತ್ತು ನಿಮ್ಮ ಬಲವಾದ ಸಂಕಲ್ಪದಲ್ಲಿದೆ . ಹೀಗಾಗಿಯೇ ನಮ್ಮಲ್ಲಿ ಅಚಲ ವಿಶ್ವಾಸವಿದೆ . ನನಗೊಬ್ಬನಿಗೇ ಅಲ್ಲ , ಇಡೀ ದೇಶಕ್ಕೇ ಅಚಲವಾದ ವಿಶ್ವಾಸವಿದೆ ಮತ್ತು ದೇಶಕ್ಕೆ ಧೈರ್ಯ ತುಂಬಿದೆ .


    ನೀವು ಗಡಿಯಲ್ಲಿರುವುದು ಪ್ರತಿಯೊಬ್ಬ ದೇಶವಾಸಿಗೂ ಹಗಲಿರುಳು ದೇಶಕ್ಕಾಗಿ ದುಡಿಯಲು ಪ್ರೋತ್ಸಾಹಿಸುತ್ತದೆ . ನಿಮ್ಮಿಂದಾಗಿ , ನಿಮ್ಮ ಬಲಿದಾನ ಮತ್ತು ಪ್ರಯತ್ನದ ಫಲವಾಗಿ ಸ್ವಾವಲಂಬಿ ಭಾರತದ ಸಂಕಲ್ಪ ಮತ್ತಷ್ಟು ಬಲವಾಗಿದೆ . ನೀವು ಮತ್ತು ನಿಮ್ಮ ಸ್ನೇಹಿತರು ಈಗ ನಿಮ್ಮ ಶೌರ್ಯದ ಮೂಲಕ ಇಡೀ ವಿಶ್ವಕ್ಕೇ ಭಾರತದ ತಾಕತ್ತು ಏನೆಂಬ ಸಂದೇಶ ನೀಡಿದ್ದೀರಿ .


    ಈಗ ನಾನು ನನ್ನ ಮುಂದೆ ಕೆಲವು ಮಹಿಳಾ ಯೋಧರನ್ನೂ ಕಾಣುತ್ತಿದ್ದೇನೆ , ಗಡಿಯಲ್ಲಿನ ಈ ನೋಟವೇ ಸ್ಫೂರ್ತಿದಾಯಕ .


    ಸ್ನೇಹಿತರೆ , ರಾಷ್ಟ್ರಕವಿ ರಾಮಧಾರಿ ಸಿಂಗ್ ದಿನಕರ್ ಅವರು ಹೀಗೆ ಬರೆಯುತ್ತಾರೆ .


    जिनके सिंहनाद से सहमी। धरती रही अभी तक डोल।।


    कलम , आज उनकी जय बोल। कलम आज उनकी जय बोल।।


    ಹೀಗಾಗಿ ಇಂದು , ನಿಮಗೆ ನಮಿಸುತ್ತೇನೆ ಮತ್ತು ನನ್ನ ಪದಗಳಿಂದ ಶ್ಲಾಘಿಸುತ್ತೇನೆ . ಗ್ಯಾಲ್ವಾನ್ ಕಣಿವೆಯಲ್ಲಿ ಹುತಾತ್ಮರಾದ ವೀರಯೋಧರಿಗೆ ನಾನು ಶ್ರದ್ಧಾಂಜಲಿ ಸಲ್ಲಿಸುತ್ತೇನೆ . ದೇಶದ ಎಲ್ಲ ಮೂಲೆಗಳ ಹೀರೋಗಳು ಅಂದರೆ ಪೂರ್ವದಿಂದ , ಪಶ್ಚಿಮದಿಂದ , ಉತ್ತರದಿಂದ ಮತ್ತು ದಕ್ಷಿಣದಿಂದ ಬಂದವರು ತಮ್ಮ ಶೌರ್ಯ ಮೆರೆದಿದ್ದಾರೆ . ಈ ಭೂಮಿ ಅವರನ್ನು ಇನ್ನೂ ಶ್ಲಾಘಿಸುತ್ತಿದೆ . ಇಂದು ಪ್ರತಿಯೊಬ್ಬ ಭಾರತೀಯರೂ ನಿಮ್ಮ ಮುಂದೆ ನತಮಸ್ತಕರಾಗಿದ್ದಾರೆ ಮತ್ತು ದೇಶದ ವೀರಯೋಧರಿಗೆ ನಮಿಸುತ್ತಿದ್ದಾರೆ . ಇಂದು ಪ್ರತಿಯೊಬ್ಬ ಭಾರತೀಯರೂ ನಿಮ್ಮ ಶೌರ್ಯ ಮತ್ತು ಸಾಹಸದ ಬಗ್ಗೆ ಹೆಮ್ಮೆ ಪಡುತ್ತಾರೆ .


    ಸ್ನೇಹಿತರೆ ,


    ಈ ಭೂಮಿ ಸಿಂಧೂ ನದಿಯ ಆಶೀರ್ವಾದದಿಂದ ಪವಿತ್ರವಾಗಿದೆ . ಈ ಭೂಮಿ ವೀರ ಮಕ್ಕಳ ಶೌರ್ಯ ಮತ್ತು ಸಾಹಸದಿಂದ ಸಂಯೋಜಿತವಾಗಿದೆ . ಲೆಹ್ – ಲಡಾಖ್ ನಿಂದ ಕಾರ್ಗಿಲ್ ಮತ್ತು ಸಿಯಾಚಿನ್ ವರೆಗೆ , ರೆಜಾಂಗ್ ಲಾ ದ ಹಿಮ ಪರ್ವತಗಳಿಂದ ಹಿಡಿದು ಗ್ಯಾಲ್ವಾನ್ ಕಣಿವೆಯ ಕೊರೆಯುವ ನೀರಿನವರೆಗೆ , ಪ್ರತಿಯೊಂದು ಶಿಖರವೂ , ಪ್ರತಿ ಪರ್ವತವೂ , ಪ್ರತಿಯೊಂದು ಮೂಲೆಯೂ , ಪ್ರತಿ ಬಂಡೆಯೂ ಭಾರತೀಯ ಯೋಧರ ಶೌರ್ಯಕ್ಕೆ ಸಾಕ್ಷಿಯಾಗಿದೆ . ಪ್ರತಿಯೊಬ್ಬರೂ ಈಗ 14 ಯೋಧರ ಶೌರ್ಯದ ಗಾಥೆಯನ್ನು ತಿಳಿದಿದ್ದಾರೆ . ವಿಶ್ವ ನಿಮ್ಮ ಅಸಾಧಾರಣವಾದ ಧೈರ್ಯವನ್ನು ಕಂಡಿದೆ . ನಿಮ್ಮ ಶೌರ್ಯಗಾಧೆ ಮನೆ ಮನೆಯಲ್ಲಿ ಅಣುರಣಿಸುತ್ತಿದೆ ಮತ್ತು ಭಾರತ ಮಾತೆಯ ಶತ್ರುಗಳು ಕೂಡ ನಿಮ್ಮ ಕಿಚ್ಚು ಮತ್ತು ಕೆಚ್ಚು ಕಂಡಿದ್ದಾರೆ .


    ಸ್ನೇಹಿತರೆ ,


    ಇಡೀ ಲಡಾಖ್ ಭಾರತದ ಮುಕುಟವಿದ್ದಂತೆ , ಇದು 130 ಕೋಟಿ ಭಾರತೀಯರಿಗೆ ಗೌರವದ ಸಂಕೇತ . ಈ ಭೂಮಿ ಸದಾ ಭಾರತಕ್ಕೆ ತ್ಯಾಗ ಮಾಡಲು ಸಿದ್ಧರಾಗಿರುವ ದೇಶಪ್ರೇಮಿಗಳ ನೆಲವಾಗಿದೆ , ಈ ಭೂಮಿ ಶ್ರೇಷ್ಠ ದೇಶಪ್ರೇಮಿ ಕುಶೋಕ್ ಬಕುಲ್ ರಿಂಪೋಂಚೆ ಅವರಂಥವರಿಗೆ ಜನ್ಮ ನೀಡಿದೆ . ರಿಂಪೋಂಚೆ ಅವರು ಸ್ಥಳೀಯ ಜನರನ್ನು ಶತ್ರುಗಳ ಅಸಹ್ಯ ವರ್ತನೆ ವಿರುದ್ಧವಾಗಿ ಅಣಿಗೊಳಿಸಿದ್ದರು . ಇಲ್ಲಿ ಪ್ರತ್ಯೇಕತೆಯನ್ನು ಸೃಷ್ಟಿಸುವ ಪ್ರತಿಯೊಂದು ಪಿತೂರಿಯನ್ನೂ ರಿಂಪೋಂಚೆ ನೇತೃತ್ವದ ಲಡಾಖ್ ‌ ನ ದೇಶಭಕ್ತ ಜನರು ವಿಫಲಗೊಳಿಸಿದ್ದಾರೆ . ಈ ಸ್ಫೂರ್ತಿದಾಯಕ ಪ್ರಯತ್ನದ ಫಲವಾಗಿ , ದೇಶ ಮತ್ತು ಭಾರತೀಯ ಸೇನೆಗೆ ಲಡಾಖ್ ಸ್ಕೌಟ್ ಹೆಸರಿನ ಕಾಲಾಳು ಪಡೆಯ ತುಕಡಿ ರೂಪಿಸಲು ಪ್ರೇರಣೆ ದೊರೆಯಿತು . ಇಂದು ಲಡಾಖ್ ಜನರು ದೇಶ ಎಲ್ಲ ಹಂತದಲ್ಲಿ , ಅದು ಸೇನೆ ಇರಲಿ ಅಥವಾ ಸಾಮಾನ್ಯ ನಾಗರಿಕರಾಗಿ ಸೇವೆ ಸಲ್ಲಿಸುವುದಿರಲಿ ದೇಶ ಬಲಗೊಳ್ಳಲು ಕೊಡುಗೆ ನೀಡುತ್ತಿದ್ದಾರೆ .


    ಸ್ನೇಹಿತರೆ ಒಂದು ಮಾತಿದೆ ...


    खड्गेन आक्रम्य वंदिता आक्रमण : पुणिया , वीर भोग्य वसुंधरा


    ಧೈರ್ಯಶಾಲಿಗಳು ತಾಯ್ನಾಡನ್ನು ತಮ್ಮ ಆತ್ಮಶಕ್ತಿಯ ಶಸ್ತ್ರದಿಂದ ಕಾಪಾಡುತ್ತಾರೆ . ಈ ನೆಲೆ ಶೌರ್ಯವಂತರ ನೆಲ . ರಕ್ಷಣೆ , ಭದ್ರತೆಯ ನಮ್ಮ ಬೆಂಬಲ , ಶಕ್ತಿ ಮತ್ತು ಸಂಕಲ್ಪ ಹಿಮಾಲಯದಷ್ಟೇ ಎತ್ತರ . ನಾನು ಈ ದಕ್ಷತೆಯನ್ನು ನಿಮ್ಮ ಕಣ್ಣುಗಳಲ್ಲಿ ಈಗ ಕಾಣುತ್ತಿದ್ದೇನೆ . ನಿಮ್ಮ ಮುಖದಲ್ಲಿ ಇದು ಸ್ಪಷ್ಟವಾಗಿ ಗೋಚರಿಸುತ್ತಿದೆ . ಸಾವಿರಾರು ವರ್ಷಗಳಿಂದ ಅನೇಕ ಆಕ್ರಮಣಕಾರರ ದಾಳಿ ಮತ್ತು ದೌರ್ಜನ್ಯವನ್ನು ಹಿಮ್ಮೆಟ್ಟಿಸಿದ ಅದೇ ಭೂಮಿಯ ವೀರರು ನೀವು . ಇದು ನಮ್ಮ ಗುರುತು . ನಾವು ಕೊಳಲು ನುಡಿಸುವ ಶ್ರೀಕೃಷ್ಣನ ಪೂಜೆ ಮಾಡುತ್ತೇವೆ . ನಾವು ಸುದರ್ಶನ ಚಕ್ರ ಹಿಡಿದ ಕೃಷ್ಣನನ್ನೂ ಆದರ್ಶವಾಗಿ ಪರಿಗಣಿಸುತ್ತೇವೆ . ಈ ಸ್ಫೂರ್ತಿಯೊಂದಿಗೆ ಭಾರತ ಪ್ರತಿ ದಾಳಿಯ ಬಳಿಕ ಬಲಿಷ್ಠವಾಗಿ ಹೊರಹೊಮ್ಮಿದೆ .


    ಸ್ನೇಹಿತರೆ ,


    ರಾಷ್ಟ್ರ , ವಿಶ್ವ ಮತ್ತು ಮಾನವ ಕುಲದ ಪ್ರಗತಿಗೆ ಸ್ನೇಹ ಮತ್ತು ಶಾಂತಿ ಮಹತ್ವದ್ದು ಎಂಬುದರಲ್ಲಿ ಎಲ್ಲರೂ ವಿಶ್ವಾಸವಿಟ್ಟಿದ್ದಾರೆ . ದುರ್ಬಲರು ಎಂದಿಗೂ ಶಾಂತಿ ತರಲು ಸಾಧ್ಯವಿಲ್ಲ ಎಂಬುದು ನಮಗೆ ತಿಳಿದಿದೆ . ದುರ್ಬಲರು ಶಾಂತಿ ಮೂಡಿಸಲು ಸಾಧ್ಯವಿಲ್ಲ . ಶೌರ್ಯವೇ ಶಾಂತಿಯ ಮೂಲವಾಗಿದೆ . ಭಾರತ ತನ್ನ ಶಕ್ತಿಯನ್ನು ಎಲ್ಲ ಮಟ್ಟದಲ್ಲಿ ಅಂದರೆ ಜಲ , ನೆಲ , ಆಕಾಶ , ಮತ್ತು ಬಾಹ್ಯಾಕಾಶದಲ್ಲಿ ವರ್ಧಿಸಿಕೊಳ್ಳುತ್ತಿದ್ದರೆ , ಇದರ ಹಿಂದಿನ ಉದ್ದೇಶ ಮಾನವ ಕಲ್ಯಾಣವಾಗಿದೆ . ಇಂದು ಭಾರತ ಅತ್ಯಾಧುನಿಕ ಶಸ್ತ್ರಗಳನ್ನು ಉತ್ಪಾದಿಸುತ್ತಿದೆ ಮತ್ತು ಭಾರತೀಯ ಸೇನೆಗಾಗಿ ಅತ್ಯಾಧುನಿಕ ತಂತ್ರಜ್ಞಾನವನ್ನೂ ತರುತ್ತಿದೆ ; ಇದರ ಹಿಂದಿರುವ ಸ್ಫೂರ್ತಿ ಇದೇ ಆಗಿದೆ . ಭಾರತ ತ್ವರಿತ ಗತಿಯಲ್ಲಿ ಆಧುನಿಕ ಮೂಲಸೌಕರ್ಯವನ್ನು ನಿರ್ಮಿಸುತ್ತಿದ್ದರೆ , ಅದರ ಹಿಂದಿರುವ ಉದ್ದೇಶವೂ ಅದೇ ಆಗಿದೆ .


    ಅದು ವಿಶ್ವ ಯುದ್ಧವೇ ಆಗಿರಲಿ ಅಥವಾ ಶಾಂತಿ ಪಾಲನೆಯ ಪ್ರಯತ್ನವೇ ಆಗಿರಲಿ – ವಿಶ್ವ ಶಾಂತಿಗೆ ಅಗತ್ಯವಿದ್ದಾಗ ನಮ್ಮ ಹೀರೋಗಳು ಮಾಡಿದ ಶೌರ್ಯವನ್ನು ಪ್ರಯತ್ನವನ್ನು ವಿಶ್ವ ಕಂಡಿದೆ . ನಾವು ಸದಾ ಮಾನವ ಕುಲದ ಸಂರಕ್ಷಣೆಗೆ ಶ್ರಮಿಸಿದ್ದೇವೆ . ಈ ಗುರಿ , ಸಂಪ್ರದಾಯ ಮತ್ತು ಭಾರತದ ಭವ್ಯ ಸಂಸ್ಕೃತಿಯನ್ನು ಸ್ಥಾಪಿಸಿದ ನಾಯಕರು ನೀವೆಲ್ಲರೂ ಆಗಿದ್ದೀರಿ .
    
    ಸ್ನೇಹಿತರೆ , ಶ್ರೇಷ್ಠ ಸಂತ ತಿರುವಳ್ಳವರ್ ನೂರಾರು ವರ್ಷಗಳ ಹಿಂದೆಯೇ ಹೀಗೆ ಹೇಳಿದ್ದಾರೆ . -


    मरमानम मांड वडिच्चेलव् तेट्रम
    येना नान्गे येमम पडईक्कु


    ಶೌರ್ಯ , ಸಮ್ಮಾನ್ , ಮರ್ಯಾದಾಪೂರ್ಣ ವ್ಯವಹಾರದ ಪರಂಪರೆ ಮತ್ತು ವಿಶ್ವಸನೀಯತೆ ಯಾವುದೇ ದೇಶದ ಸೇನೆಯ ಪ್ರತೀಕವಾಗಿರುತ್ತದೆ . ಭಾರತದ ಸೇನೆ ಸದಾ ಈ ಮಾರ್ಗದಲ್ಲೇ ನಡೆದಿದೆ .


    ಸ್ನೇಹಿತರೆ , ವಿಸ್ತಾರವಾದದ ಯುಗ ಈಗ ಮುಗಿದ್ದು , ವಿಕಾಸವಾದ ಯುಗ ಇದಾಗಿದೆ . ಇದು ಅಭಿವೃದ್ಧಿಗೆ ಅವಕಾಶವಾಗಿದೆ . ವೇಗವಾಗಿ ಬದಲಾಗುತ್ತಿರುವ ಸಮಯದಲ್ಲಿ ವಿಕಾಸವಾದ ಪ್ರಸ್ತುತ ಮತ್ತು ಭವಿಷ್ಯಕ್ಕೆ ಆಧಾರವೇ ಹೊರತು , ವಿಸ್ತಾರವಾದವಲ್ಲ . ಹಿಂದಿನ ಶತಮಾನಗಳಲ್ಲಿ ವಿಸ್ತರಣಾವಾದ ಮಾನವ ಕುಲಕ್ಕೆ ದೊಡ್ಡ ಹಾನಿ ಉಂಟು ಮಾಡಿದೆ ಮತ್ತು ಮಾನವ ಕುಲವನ್ನು ನಾಶ ಮಾಡುವ ಪ್ರಯತ್ನ ಮಾಡಿದೆ . ವಿಸ್ತರಣಾವಾದದ ಗೀಳು ವಿಶ್ವ ಶಾಂತಿಗೆ ಸದಾ ಭೀತಿ ತಂದೊಡ್ಡಿದೆ .


    ಸ್ನೇಹಿತರೆ , ಅಂಥ ಶಕ್ತಿಗಳು ನಾಶವಾಗಿಹೋಗಿವೆ ಎಂಬುದಕ್ಕೆ ಇತಿಹಾಸ ಸಾಕ್ಷಿಯಾಗಿದೆ ಎಂಬುದನ್ನು ನಾವು ಮರೆಯಬಾರದು . ವಿಶ್ವಕ್ಕೆ ಈ ಅನುಭವ ಸದಾ ಆಗಿದೆ ಈ ಅನುಭವದ ಆಧಾರದಲ್ಲಿಯೇ ಜಗತ್ತು ವಿಸ್ತರಣಾವಾದದ ವಿರುದ್ಧ ತನ್ನ ಮನಸ್ಸು ನೀತಿ ರೂಪಿಸಿಕೊಂಡಿದ್ದು . ಇಂದು ಜಗತ್ತು ಅಭಿವೃದ್ಧಿಗೆ ಸಮರ್ಪಿತವಾಗಿದೆ ಮತ್ತು ಅದು ಅಭಿವೃದ್ಧಿಯ ಸ್ಪರ್ಧೆಯನ್ನು ಮುಕ್ತವಾಗಿ ಸ್ವಾಗತಿಸುತ್ತಿದೆ .


    ಸ್ನೇಹಿತರೇ ,


    ನಾನು ಯಾವಾಗ ರಾಷ್ಟ್ರದ ರಕ್ಷಣೆಗೆ ಸಂಬಂಧಿಸಿದ ನಿರ್ಣಯದ ಬಗ್ಗೆ ಚಿಂತಿಸುತ್ತೇನೋ ಮೊದಲಿಗೆ ಇಬ್ಬರು ಮಾತೆಯರನ್ನು ಸ್ಮರಿಸುತ್ತೇನೆ . ಮೊದಲನೆಯದು ಭಾರತಮಾತೆ , ಮತ್ತು ಎರಡನೆಯದು ನಿಮ್ಮಂಥ ವೀರ ಯೋಧರಿಗೆ ಜನ್ಮ ನೀಡಿದ ವೀರ ಮಾತೆಯರು . ಇದು ನನ್ನ ನಿರ್ಧಾರದ ಮಾನದಂಡವಾಗಿದೆ . ಈ ಮಾನದಂಡ ಅನುಸರಿಸುತ್ತಲೇ ದೇಶ ನಿಮ್ಮ ಗೌರವಕ್ಕೆ ನಿಮ್ಮ ಕುಟುಂಬಕ್ಕೆ ಮತ್ತು ಭಾರತ ಮಾತೆಯ ಸುರಕ್ಷತೆಗೆ ಉನ್ನತ ಆದ್ಯತೆ ನೀಡಿದೆ .


    ನಾವು ಸೇನೆಗೆ ಅಥವಾ ನೀವು ಅಗತ್ಯ ಎನ್ನು ಸಾಧನಗಳ ಅಥವಾ ಎಲ್ಲ ಆಧುನಿಕ ಶಸ್ತ್ರಾಸ್ತ್ರಗಳ ಸಂಗ್ರಹಣೆಗೆ ಗಮನ ಹರಿಸಿದ್ದೇವೆ . ಈಗ ದೇಶದ ಗಡಿ ಮೂಲಸೌಕರ್ಯದ ಮೇಲಿನ ವೆಚ್ಚ ಮೂರು ಪಟ್ಟು ಹೆಚ್ಚಾಗಿದೆ . ಇದು ಗಡಿ ಪ್ರದೇಶಗಳ ಅಭಿವೃದ್ಧಿಗೆ ಮತ್ತು ಗಡಿಯಲ್ಲಿ ತ್ವರಿತ ಗತಿಯಲ್ಲಿ ರಸ್ತೆ , ಸೇತುವೆಗಳ ನಿರ್ಮಾಣಕ್ಕೆ ಕಾರಣವಾಗಿದೆ . ಇದರ ಅತಿ ದೊಡ್ಡ ಪ್ರಯೋಜನ ಎಂದರೆ ಸರಕುಗಳು ನಿಮ್ಮನ್ನು ಬೇಗ ತಲುಪುತ್ತಿವೆ .


    ಸ್ನೇಹಿತರೆ ,


    ಸೇನಾ ಪಡೆಗಳಲ್ಲಿ ಉತ್ತಮ ಸಹಯೋಗಕ್ಕಾಗಿ , ದೀರ್ಘಕಾಲದಿಂದ ನಿರೀಕ್ಷಿಸುತ್ತಿದ್ದ – ರಕ್ಷಣಾ ಪಡೆಗಳ ಮುಖ್ಯಸ್ಥರ ಹುದ್ದೆಯ ಸೃಷ್ಟಿಯೇ ಆಗಿರಲಿ ಅಥವಾ ರಾಷ್ಟ್ರೀಯ ಯುದ್ಧ ಸ್ಮಾರಕ ನಿರ್ಮಾಣವೇ ಆಗಿರಲಿ ಅಥವಾ ಒಂದು ಶ್ರೇಣಿ ಮತ್ತು ಪಿಂಚಣಿಯ ನಿರ್ಧಾರವೇ ಆಗಿರಲಿ ಅಥವಾ ನಿಮ್ಮ ಕುಟುಂಬದ ಆರೈಕೆಯಿಂದ ಹಿಡಿದು ಶಿಕ್ಷಣದವರೆಗಿನ ಸರಿಯಾದ ವ್ಯವಸ್ಥೆಗಳಿಗಾಗಿ ನಿರಂತರ ಕಾರ್ಯವೇ ಆಗಿರಲಿ , ದೇಶವು ಇಂದು ಪ್ರತಿ ಹಂತದಲ್ಲೂ ಪಡೆಗಳನ್ನು ಮತ್ತು ಸೈನಿಕರನ್ನು ಬಲಪಡಿಸುತ್ತಿದೆ


    ಸ್ನೇಹಿತರೆ , ಭಗವಾನ್ ಬುದ್ಧ ಹೇಳುತ್ತಾರೆ -


    ಧೈರ್ಯ ಎನ್ನುವುದು ಸಂಕಲ್ಪ ಮತ್ತು ಬದ್ಧತೆಗೆ ಸಂಬಂಧಿಸಿದ್ದು . ಧೈರ್ಯ ಎಂದರೆ ಸಹಾನುಭೂತಿ . ಧೈರ್ಯವೆಂಬುದು ಸತ್ಯಕ್ಕಾಗಿ ಧೈರ್ಯದಿಂದ ಮತ್ತು ಸ್ಥಿರವಾಗಿ ನಿಲ್ಲುವಂತೆ ನಮಗೆ ಕಲಿಸುತ್ತದೆ . ಧೈರ್ಯವು ಸರಿಯಾದದ್ದನ್ನು ಹೇಳಲು ಮತ್ತು ಮಾಡಲು ನಮಗೆ ಶಕ್ತಿಯನ್ನು ನೀಡುತ್ತದೆ .


    ಸ್ನೇಹಿತರೆ ,
    ಗ್ಯಾಲ್ವಾನ್ ಕಣಿವೆಯಲ್ಲಿ ವೀರಪುತ್ರರು ತೋರಿದ ಅದಮ್ಯ ಶೌರ್ಯ , ಅಧಿಕ ಶಕ್ತಿಯ ಭಾಷ್ಯವಾಗಿದೆ . ದೇಶ ನಿಮ್ಮ ಬಗ್ಗೆ ಹೆಮ್ಮೆ ಪಡುತ್ತದೆ . ನಿಮ್ಮೊಂದಿಗೆ , ನಮ್ಮ ಐಟಿಬಿಪಿ ಯೋಧರು , ಬಿಎಸ್ . ಎಫ್ . ಯೋಧರು , ಬಿ . ಆರ್ . ಓ ಮತ್ತು ಇತರ ಪಡೆಗಳು , ಎಂಜಿನಿಯರುಗಳು ಮತ್ತು ಇತರ ಕಷ್ಟದ ಸನ್ನಿವೇಶದಲ್ಲೂ ಶ್ರಮಿಸುತ್ತಿರುವ ಇತರ ಕಾರ್ಮಿಕರು ಎಲ್ಲರೂ ಅದ್ಭುತ ಕಾರ್ಯ ಮಾಡುತ್ತಿದ್ದೀರಿ . ಪ್ರತಿಯೊಬ್ಬರೂ ಒಟ್ಟಾಗಿ ಭಾರತ ಮಾತೆಯ ಸಾರ್ವಭೌಮತೆಯನ್ನು ರಕ್ಷಿಸಲು ಶ್ರಮಿಸುತ್ತಿದ್ದೀರಿ .


    ಇಂದು , ದೇಶ ನಿಮ್ಮ ಪರಿಶ್ರಮದ ಫಲವಾಗಿ ಹಲವು ವಿಕೋಪಗಳ ವಿರುದ್ಧ ಏಕ ಕಾಲದಲ್ಲಿ ಛಲದೊಂದಿಗೆ ಹೋರಾಡುತ್ತಿದೆ . ನಿಮ್ಮೆಲ್ಲರಿಂದ ಸ್ಫೂರ್ತಿ ಪಡೆಯುತ್ತಿದೆ , ನಾವೆಲ್ಲರೂ ಒಗ್ಗೂಡಿ ಎಲ್ಲ ಸವಾಲುಗಳನ್ನು , ಕ್ಲಿಷ್ಟಕರ ಸವಾಲುಗಳನ್ನು ಮೆಟ್ಟಿ ನಿಲ್ಲೋಣ . ನೀವೆಲ್ಲರೂ ಗಡಿಯಲ್ಲಿ ದೇಶವನ್ನು ರಕ್ಷಿಸುತ್ತಿದ್ದೀರಿ . ನಾವೆಲ್ಲರೂ ಒಗ್ಗೂಡಿ ನಮ್ಮ ಕನಸಿನ ಭಾರತ ಕಟ್ಟೋಣ . ನಿಮ್ಮ ಕನಸಿನ ಭಾರತ ಕಟ್ಟೋಣ . 130 ಕೋಟಿ ದೇಶವಾಸಿಗಳು ಹಿಂದೆ ಬಿದ್ದಿಲ್ಲ ಎಂಬ ಭರವಸೆ ನಿಮಗೆ ನೀಡಲು ನಾನಿಂದು ಇಲ್ಲಿಗೆ ಬಂದಿದ್ದೇನೆ . ನಾವು ಬಲಿಷ್ಠ ಮತ್ತು ಸ್ವಾವಲಂಬಿ ಭಾರತವನ್ನು ಕಟ್ಟುತ್ತೇವೆ ಮತ್ತು ನಿಮ್ಮಿಂದ ಸ್ಫೂರ್ತಿ ಪಡೆದು ನಾವು ಹಾಗೆ ಮಾಡುತ್ತೇವೆ ! , ಸ್ವಾವಲಂಬಿ ಭಾರತದ ಸಂಕಲ್ಪವು ಇನ್ನಷ್ಟು ಶಕ್ತಿಯುತವಾಗುತ್ತದೆ .
    ನಾನು ಮತ್ತೊಮ್ಮೆ ನನ್ನ ಹೃದಯಾಂತರಾಳದಿಂದ ನಿಮ್ಮೆಲ್ಲರನ್ನೂ ಅಭಿನಂದಿಸುತ್ತೇನೆ , ಧನ್ಯವಾದಗಳು , ಜೋರಾಗಿ ನನ್ನೊಂದಿಗೆ ಹೇಳಿ ..


    ಭಾರತ್ ಮಾತಾ ಕಿ ಜೈ !


    ಭಾರತ್ ಮಾತಾ ಕಿ ಜೈ !


    ಭಾರತ್ ಮಾತಾ ಕಿ ಜೈ !


    ವಂದೇ ಮಾತರಂ – ವಂದೇ ಮಾತರಂ – ವಂದೇ ಮಾತರಂ !!


    ಧನ್ಯವಾದಗಳು !


    ***

    
    
    (Release ID: 1636705) Visitor Counter : 5
    
    
      Read this release in: English , Urdu , Hindi , Marathi , Manipuri , Bengali , Punjabi , Gujarati , Odia , Tamil , Telugu , Malayalam