      ಪ್ರಧಾನ ಮಂತ್ರಿಯವರ ಕಛೇರಿ

      ಮಣಿಪುರ ನೀರು ಪೂರೈಕೆ ಯೋಜನೆಗೆ ಶಂಕುಸ್ಥಾಪನೆ ನೆರವೇರಿಸಿದ ಸಮಾರಂಭದಲ್ಲಿ ಪ್ರಧಾನಮಂತ್ರಿ ಅವರು ಮಾಡಿದ ಭಾಷಣದ ಪಠ್ಯ
      Posted On: 23 JUL 2020 3:16PM by PIB Bengaluru


    ಮಣಿಪುರದ ರಾಜ್ಯಪಾಲರಾದ ಶ್ರೀಮತಿ ನಜ್ಮಾ ಹೆಪ್ತುಲ್ಲಾ ಜಿ , ಮಣಿಪುರದ ಜನಪ್ರಿಯ ಮುಖ್ಯಮಂತ್ರಿ ಶ್ರೀ ಎನ್ . ಬಿರೇನ್ ಸಿಂಗ್ ಜಿ , ನನ್ನ ಸಂಪುಟದ ಸಹೋದ್ಯೋಗಿಗಳಾದ ಶ್ರೀ ಗಜೇಂದ್ರ ಸಿಂಗ್ ಶೆಖಾವತ್ , ಶ್ರೀ ಜಿತೇಂದ್ರ ಸಿಂಗ್ ಜಿ , ಶ್ರೀ ರತ್ನಾಲಾಲ್ ಕಟಾರಿಯಾ ಜಿ , ಮಣಿಪುರದ ಎಲ್ಲಾ ಸಂಸದರು ಮತ್ತು ಶಾಸಕರೇ ಹಾಗೂ ಮಣಿಪುರದ ನನ್ನೆಲ್ಲಾ ಪ್ರೀತಿಯ ಸಹೋದರ ಸಹೋದರಿಯರೇ .


    ಇಂದಿನ ಈ ಸಮಾರಂಭ ಕೊರೊನಾದ ಸಂಕಷ್ಟ ಕಾಲದಲ್ಲಿ ದೇಶದಲ್ಲಿ ಅಭಿವೃದ್ಧಿ ಕಾರ್ಯಗಳು ಸ್ಥಗಿತವಾಗಿಲ್ಲ , ದೇಶಕ್ಕೆ ದಣಿವಾಗಿಲ್ಲ ಎಂಬುದಕ್ಕೆ ಉತ್ತಮ ಉದಾಹರಣೆಯಾಗಿದೆ . ಕೊರೊನಾ ಸೋಂಕಿಗೆ ಲಸಿಕೆ ಬಿಡುಗಡೆಯಾಗುವವರೆಗೆ ನಾವು ಕೊರೊನಾದ ವಿರುದ್ಧ ಶಕ್ತಿಶಾಲಿಯಾಗಿ ಹೋರಾಟ ನಡೆಸಬೇಕಾಗಿದೆಯಲ್ಲದೆ , ವಿಜಯಶಾಲಿಯಾಗಬೇಕಾಗಿದೆ . ಅದೇ ವೇಳೆ ಅಭಿವೃದ್ಧಿ ಕಾರ್ಯಗಳನ್ನು ಪೂರ್ಣ ಪ್ರಮಾಣದಲ್ಲಿ ಮುಂದೆ ಕೊಂಡೊಯ್ಯಬೇಕಾದ ಅಗತ್ಯವೂ ಇದೆ . ಈ ಸಮಯದಲ್ಲಿ ಪೂರ್ವ ಹಾಗೂ ಈಶಾನ್ಯ ಭಾರತ ಎರಡು ಬಗೆಯ ಸವಾಲುಗಳನ್ನು ಎದುರಿಸುತ್ತಿದೆ . ಈ ವರ್ಷ ಈಶಾನ್ಯ ಭಾಗದಲ್ಲಿ ಮತ್ತೆ ಭಾರೀ ಮಳೆಯಿಂದಾಗಿ ಸಾಕಷ್ಟು ಅನಾಹುತ ಸೃಷ್ಟಿಯಾಗಿದೆ . ಹಲವರು ಮೃತಪಟ್ಟಿದ್ದಾರೆ ಮತ್ತು ಇನ್ನೂ ಹಲವರು ತಮ್ಮ ಮನೆಗಳನ್ನು ತೊರೆಯಬೇಕಾದ ಸಂದರ್ಭ ಬಂದಿದೆ . ಎಲ್ಲ ಸಂತ್ರಸ್ತ ಕುಟುಂಬಗಳಿಗೆ ನನ್ನ ಸಂತಾಪಗಳನ್ನು ಸೂಚಿಸಲು ಬಯಸುತ್ತೇನೆ . ನಾನು ಈ ಸಂದರ್ಭದಲ್ಲಿ ಇಡೀ ದೇಶ ನಿಮ್ಮ ಜೊತೆಗೆ ಇದೆ ಎಂದು ಎಲ್ಲರಿಗೂ ಭರವಸೆ ನೀಡುತ್ತೇನೆ . ಭಾರತ ಸರ್ಕಾರ , ಎಲ್ಲ ರಾಜ್ಯ ಸರ್ಕಾರಗಳ ಜೊತೆಗೆ ಹೆಗಲಿಗೆ ಹೆಗಲು ಕೊಟ್ಟು ಎಲ್ಲ ಬಗೆಯ ಪರಿಹಾರ ಹಾಗೂ ಪುನರ್ವಸತಿ ಕಾರ್ಯಗಳನ್ನು ಕೈಗೊಳ್ಳಲು ನಿರಂತರ ಪ್ರಯತ್ನ ನಡೆಸಿದೆ .


    ಮಿತ್ರರೇ ,


    ರಾಜ್ಯ ಸರ್ಕಾರ ಹಗಲು ರಾತ್ರಿ ಮಣಿಪುರದಲ್ಲಿ ಕೊರೊನಾ ಸೋಂಕು ಹರಡುವುದನ್ನು ತಡೆಯಲು ಮತ್ತು ಅದರ ವೇಗ ನಿಯಂತ್ರಿಸಲು ಶ್ರಮಿಸುತ್ತಿದೆ . ರಾಜ್ಯ ಸರ್ಕಾರ ಲಾಕ್ ಡೌನ್ ಸಂದರ್ಭದಲ್ಲಿ ಜನರಿಗೆ ಅವಶ್ಯಕ ವ್ಯವಸ್ಥೆಗಳನ್ನು ಕಲ್ಪಿಸಿಕೊಡಲು ಎಲ್ಲಾ ಅಗತ್ಯ ಕ್ರಮಗಳನ್ನು ಕೈಗೊಂಡಿದೆ ಮತ್ತು ಸಂಕಷ್ಟಕ್ಕೆ ಸಿಲುಕಿದವರನ್ನು ವಾಪಸ್ ಕರೆತರಲೂ ಸಹ ಕ್ರಮಗಳನ್ನು ಕೈಗೊಂಡಿದೆ . ಮಣಿಪುರದ ಸುಮಾರು 25 ಲಕ್ಷ ಬಡ ಸಹೋದರ ಸಹೋದರಿಯರಿಗೆ ಅಂದರೆ ಸುಮಾರು 5 ರಿಂದ 6 ಲಕ್ಷ ಬಡಕುಟುಂಬಗಳು ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ ಅನ್ನ ಯೋಜನೆಯಡಿ ಉಚಿತ ಆಹಾರಧಾನ್ಯಗಳನ್ನು ಸ್ವೀಕರಿಸಿವೆ . ಅದೇ ರೀತಿ 1.5 ಲಕ್ಷಕ್ಕೂ ಅಧಿಕ ಸಹೋದರಿಯರು ಉಜ್ವಲ ಯೋಜನೆಯಡಿ ಉಚಿತ ಅಡುಗೆ ಅನಿಲ ಸಿಲಿಂಡರ್ ಸೌಕರ್ಯವನ್ನು ಪಡೆದುಕೊಂಡಿದ್ದಾರೆ . ಅಂತೆಯೇ ಈ ಸಂಕಷ್ಟದ ಸಮಯದಲ್ಲಿ ಬಡವರಿಗೆ ಕೇಂದ್ರ ಸರ್ಕಾರದ ಎಲ್ಲಾ ಯೋಜನೆಗಳ ಸಹಾಯ ಮುಂದುವರಿದಿದೆ ಎಂಬ ಭರವಸೆ ನನಗಿದೆ .


    ಮಿತ್ರರೇ ,


    ಇಂಫಾಲ ಸೇರಿದಂತೆ ಮಣಿಪುರದ ಲಕ್ಷಾಂತರ ನನ್ನ ಸಹೋದರಿಯರು ಮತ್ತು ಸ್ನೇಹಿತರಿಗೆ ಇಂದು ಅತ್ಯಂತ ಮಹತ್ವದ ದಿನವಾಗಿದೆ . ಮಣಿಪುರದ ಸಹೋದರಿಯರು ರಾಖಿ ಹಬ್ಬದ ಈ ಸಂದರ್ಭದಲ್ಲಿ ಭಾರೀ ದೊಡ್ಡ ಉಡುಗೊರೆಯನ್ನು ಸ್ವೀಕರಿಸಲಿದ್ದಾರೆ . 3000 ಕೋಟಿ ರೂ . ವೆಚ್ಚದಲ್ಲಿ ಮಣಿಪುರ ನೀರು ಪೂರೈಕೆ ಯೋಜನೆ ಪೂರ್ಣಗೊಳ್ಳಲಿದ್ದು , ಇದರಿಂದ ಇಲ್ಲಿನ ಜನರಿಗೆ ನೀರಿನ ಕೊರತೆ ಸಂಬಂಧಿ ಸಮಸ್ಯೆಗಳು ನಿವಾರಣೆಯಾಗಲಿವೆ . ಈ ಯೋಜನೆಯಡಿ ಗ್ರೇಟರ್ ಇಂಫಾಲ ಸೇರಿ , 25 ನಗರ ಮತ್ತು ಪಟ್ಟಣಗಳು ಹಾಗೂ 1700 ಕ್ಕೂ ಅಧಿಕ ಗ್ರಾಮಗಳಿಗೆ ನೀರಿನ ಸೌಕರ್ಯ ಲಭ್ಯವಾಗುವುದಲ್ಲದೆ , ಜನರ ಜೀವನಾಡಿಯಾಗಿ ಸೇವೆ ಸಲ್ಲಿಸಲಿದೆ . ಅದೆಲ್ಲಕ್ಕೂ ಮುಖ್ಯವಾಗಿ ಈ ಯೋಜನೆಯನ್ನು ಇಂದಿನ ಅಗತ್ಯಕ್ಕೆ ತಕ್ಕಂತೆ ವಿನ್ಯಾಸಗೊಳಿಸಿಲ್ಲ , ಮುಂದಿನ 20-22 ವರ್ಷಗಳ ಪ್ರಗತಿಯನ್ನು ಮನಗಂಡು ರೂಪಿಸಲಾಗಿದೆ .


    ಈ ಯೋಜನೆಯಿಂದಾಗಿ ಲಕ್ಷಾಂತರ ಜನರಿಗೆ ಶುದ್ಧ ಕುಡಿಯುವ ನೀರು ಲಭ್ಯವಾಗುವುದು ಮಾತ್ರವಲ್ಲದೆ , ಸಹಸ್ರಾರು ಜನರಿಗೆ ಉದ್ಯೋಗಾವಕಾಶವೂ ಸಹ ದೊರಕಲಿದೆ . ಅಲ್ಲದೆ ನಿಮಗೆಲ್ಲಾ ತಿಳಿದಿರುವಂತೆ ಶುದ್ಧ ಕುಡಿಯುವ ನೀರು ಕುಡಿಯುವುದರಿಂದ ಸಹಜವಾಗಿಯೇ ರೋಗ ನಿರೋಧಕ ಶಕ್ತಿ ಹೆಚ್ಚುತ್ತದೆ ಮತ್ತು ರೋಗಗಳ ವಿರುದ್ಧ ಪ್ರತಿರೋಧವನ್ನು ಸೃಷ್ಟಿಸುತ್ತದೆ . ಆದ್ದರಿಂದ ಇದರ ಬಳಕೆ ಕೇವಲ ಕೊಳವೆ ನೀರಿನ ಪೂರೈಕೆಗೆ ಮಾತ್ರ ಸೀಮಿತವಾಗಿಲ್ಲ . ಖಂಡಿತವಾಗಿಯೂ ಈ ಯೋಜನೆ ಪ್ರತಿಯೊಂದು ಮನೆಗೂ ಕೊಳವೆ ಮಾರ್ಗದ ಮೂಲಕ ಶುದ್ಧ ಕುಡಿಯುವ ನೀರು ಪೂರೈಸಬೇಕೆಂಬ ನಮ್ಮ ಸಮಗ್ರ ಗುರಿ ಸಾಧನೆ ನಿಟ್ಟಿನಲ್ಲಿ ಅತ್ಯಂತ ಮಹತ್ವದ್ದಾಗಿದೆ . ನಾನು ಮಣಿಪುರದ ಜನತೆಯನ್ನು ಮತ್ತು ವಿಶೇಷವಾಗಿ ಮಣಿಪುರದ ತಾಯಂದಿರುವ ಹಾಗೂ ಸಹೋದರಿಯರನ್ನು ಈ ಯೋಜನೆಗಾಗಿ ಅಭಿನಂದಿಸಲು ಬಯಸುತ್ತೇನೆ .


    ಮಿತ್ರರೇ ,


    ಕಳೆದ ವರ್ಷ ದೇಶದಲ್ಲಿ ಜಲ ಜೀವನ್ ಮಿಷನ್ ಆರಂಭವಾದಾಗ ನಾನು ಹಿಂದಿನ ಸರ್ಕಾರಗಳಿಗಿಂತ ನಾವು ಹಲವು ಪಟ್ಟು ಅತ್ಯಂತ ವೇಗದಿಂದ ಕೆಲಸ ಮಾಡಬೇಕು ಎಂದು ಹೇಳಿದ್ದೆ , 15 ಕೋಟಿಗೂ ಅಧಿಕ ಮನೆಗಳಿಗೆ ಕೊಳವೆ ಮಾರ್ಗದ ಮೂಲಕ ಶುದ್ಧ ಕುಡಿಯುವ ನೀರು ಪೂರೈಸಬೇಕಾದ ಅವಶ್ಯಕತೆ ಇದ್ದ ಸಂದರ್ಭದಲ್ಲಿ ನಾವು ಒಂದು ಕ್ಷಣವೂ ಕೂಡ ನಿಲ್ಲುವ ಆಲೋಚನೆ ಮಾಡಬಾರದು . ಇದೇ ಕಾರಣಕ್ಕೆ ನಾವು ಲಾಕ್ ಡೌನ್ ಸಮಯದಲ್ಲೂ ಪಂಚಾಯಿತಿಗಳ ಸಹಾಯದಿಂದ ನೀರಿನ ಕೊಳವೆ ಮಾರ್ಗಗಳನ್ನು ಅಳವಡಿಸುವುದು ಮತ್ತು ಗ್ರಾಮಗಳಲ್ಲಿ ಜಾಗೃತಿ ಮೂಡಿಸುವ ಕಾರ್ಯಗಳನ್ನು ಮುಂದುವರಿಸಿದ್ದೇವೆ .


    ಇಂದು ದೇಶಾದ್ಯಂತ ಪ್ರತಿ ದಿನ ಒಂದು ಲಕ್ಷ ನೀರಿನ ಸಂಪರ್ಕಗಳನ್ನು ಒದಗಿಸುವಂತಹ ಸ್ಥಿತಿ ಇದೆ . ಅಂದರೆ ಪ್ರತಿ ದಿನ ನಾವು ಒಂದು ಲಕ್ಷ ತಾಯಂದಿರು ಮತ್ತು ಸಹೋದರಿಯರು ನೀರಿನ ಕಾರಣದಿಂದಾಗಿ ಅನುಭವಿಸುತ್ತಿದ್ದ ಒತ್ತಡ ಅಥವಾ ಹೊರೆಯನ್ನು ಇಳಿಸಿದಂತಾಗುತ್ತದೆ . ಒಂದು ಲಕ್ಷ ಕುಟುಂಬಗಳ ತಾಯಂದಿರು ಮತ್ತು ಸಹೋದರಿಯರ ಜೀವನ ಸುಲಭಗೊಳಿಸಲಾಗುತ್ತಿದೆ . ಇದೆಲ್ಲಾ ಸಾಧ್ಯವಾಗಿದ್ದು , ಜಲಜೀವನ ಯೋಜನೆ ಒಂದು ಜನಾಂದೋಲನವಾಗಿ ಪರಿವರ್ತನೆಯಾಗಿರುವುದರಿಂದ . ಈ ಯೋಜನೆಯಡಿಯಲ್ಲಿ ಗ್ರಾಮಗಳ ಜನರು ವಿಶೇಷವಾಗಿ ಸಹೋದರಿಯರು ಮತ್ತು ಗ್ರಾಮಗಳ ಜನಪ್ರತಿನಿಧಿಗಳು ಕೊಳವೆಗಳನ್ನು ಅಳವಡಿಸಬೇಕೆ ಎಂಬ ಬಗ್ಗೆ , ಯಾವ ನೀರಿನ ಮೂಲವನ್ನು ಪಡೆಯಬೇಕು ಎಂಬುದರ ಕುರಿತು ಹಾಗೂ ಎಲ್ಲಿ ಟ್ಯಾಂಕ್ ಗಳನ್ನು ನಿರ್ಮಿಸಬೇಕು ಮತ್ತು ಅದಕ್ಕೆ ಎಷ್ಟು ವೆಚ್ಚವಾಗುತ್ತದೆ ಎಂಬ ಬಗ್ಗೆ ನಿರ್ಧಾರಗಳನ್ನು ಕೈಗೊಳ್ಳುತ್ತಿದ್ದಾರೆ .


    ಮಿತ್ರರೇ ,


    ಸರ್ಕಾರದ ವ್ಯವಸ್ಥೆಯಲ್ಲಿ ಇಷ್ಟು ದೊಡ್ಡ ಮಟ್ಟದಲ್ಲಿ ವಿಕೇಂದ್ರೀಕರಣವಾಗುತ್ತಿದೆ ಮತ್ತು ತಳಮಟ್ಟದಲ್ಲಿ ಸಬಲೀಕರಣವಾಗುತ್ತಿರುವುದರಿಂದ ನೀವು ನೀರಿನ ಶಕ್ತಿಯನ್ನು ಊಹಿಸಿಕೊಳ್ಳಬಹುದು .


    ಮಿತ್ರರೇ ,


    ಉತ್ತಮ ಜೀವನಕ್ಕೆ ಸುಗಮ ಹಾಗೂ ಪೂರಕ ವಾತಾವರಣ ಸೃಷ್ಟಿ ಅಗತ್ಯವಿದೆ . ಹಣ ಬರಬಹುದು ಹೋಗಬಹುದು ಆದರೆ ಉತ್ತಮ ರೀತಿಯಲ್ಲಿ ಜೀವನ ನಡೆಸುವುದು ಪ್ರತಿಯೊಬ್ಬರ ಹಕ್ಕಾಗಿದೆ . ವಿಶೇಷವಾಗಿ ಪ್ರತಿಯೊಬ್ಬ ಬಡ ಸಹೋದರರು , ತಾಯಂದಿರು , ಸಹೋದರಿಯರು , ಪರಿಶಿಷ್ಟ ಜಾತಿ ಮತ್ತು ಪಂಗಡದವರು , ಹಿಂದುಳಿದ ವರ್ಗದವರು ಮತ್ತು ಬುಡಕಟ್ಟು ಜನರ ಹಕ್ಕಾಗಿದೆ .


    ಆದ್ದರಿಂದ ಕಳೆದ ಆರು ವರ್ಷಗಳಲ್ಲಿ ಜೀವನವನ್ನು ಸುಗಮಗೊಳಿಸಲು ದೇಶದಲ್ಲಿ ಬೃಹತ್ ಆಂದೋಲನವನ್ನು ಕೈಗೊಳ್ಳಲಾಗಿದೆ . ಭಾರತ ತನ್ನ ನಾಗರಿಕರಿಗೆ ಎಲ್ಲಾ ಅಗತ್ಯ ಸೌಕರ್ಯಗಳನ್ನು ಒದಗಿಸಿಕೊಡಲು ಪ್ರಯತ್ನಿಸುತ್ತಿದೆ . ಕಳೆದ ಆರು ವರ್ಷಗಳಲ್ಲಿ ಬಡವರನ್ನು ಉತ್ತೇಜಿಸಲು , ಸಾಮಾನ್ಯ ಜನರನ್ನು ಮುಖ್ಯವಾಹಿನಿಗೆ ತರಲು ಎಲ್ಲ ವಲಯದಲ್ಲಿ , ಎಲ್ಲ ಹಂತಗಳಲ್ಲಿ ನಿರಂತರ ಕ್ರಮಗಳನ್ನು ಕೈಗೊಳ್ಳಲಾಗುತ್ತಿದೆ . ಇಂದು ಮಣಿಪುರ ಸೇರಿದಂತೆ ಇಡೀ ಭಾರತವನ್ನು ಬಯಲು ಬಹಿರ್ದೆಸೆ ಮುಕ್ತ ಎಂದು ಘೋಷಿಸಲಾಗಿದೆ . ಭಾರತದ ಪ್ರತಿಯೊಂದು ಗ್ರಾಮಕ್ಕೂ ಇಂದು ವಿದ್ಯುತ್ ಸಂಪರ್ಕ ಲಭ್ಯವಾಗಿದೆ ಮತ್ತು ಪ್ರತಿಯೊಂದು ಕುಟುಂಬಕ್ಕೂ ವಿದ್ಯುತ್ ಸೌಲಭ್ಯ ಒದಗಿಸಲಾಗಿದೆ . ಅಡುಗೆ ಅನಿಲ ಸಂಪರ್ಕ ಬಡವರಲ್ಲಿ ಅತಿ ಕಡುಬಡವರ ಅಡುಗೆ ಕೋಣೆಗಳನ್ನೂ ಸಹ ಇಂದು ತಲುಪಿದೆ . ಪ್ರತಿಯೊಂದು ಗ್ರಾಮಕ್ಕೂ ಉತ್ತಮ ರಸ್ತೆ ಸಂಪರ್ಕ ಜಾಲ ಒದಗಿಸಲಾಗಿದೆ . ಪ್ರತಿಯೊಂದು ಬಡ ವಸತಿರಹಿತರಿಗೂ ಉತ್ತಮ ಮನೆಗಳನ್ನು ಒದಗಿಸಲಾಗಿದೆ . ಭಾರೀ ಕೊರತೆಯಿದ್ದ ಒಂದೇ ಒಂದು ಅಂಶವೆಂದರೆ ಶುದ್ಧ ಕುಡಿಯುವ ನೀರು . ಹಾಗಾಗಿ ಕುಡಿಯುವ ನೀರು ಪೂರೈಸುವ ಕೆಲಸವನ್ನು ಪೂರ್ಣಗೊಳಿಸಲು ಸಮರೋಪಾದಿಯಲ್ಲಿ ಕ್ರಮಗಳನ್ನು ಕೈಗೊಳ್ಳಲಾಗುತ್ತಿದೆ .


    ಮಿತ್ರರೇ ,


    ಉತ್ತಮ ಜೀವನ , ಪ್ರಗತಿ ಮತ್ತು ಏಳಿಗೆ ಇವು ನೇರವಾಗಿ ಸಂಪರ್ಕಕ್ಕೆ ಸಂಬಂಧಿಸಿದವು . ಈಶಾನ್ಯ ಭಾರತದ ಸಂಪರ್ಕ ಕೇವಲ ಅಗತ್ಯ ಮಾತ್ರವಲ್ಲ . ಅಲ್ಲಿನ ಜನರು ಸುಗಮ ರೀತಿಯಲ್ಲಿ ಜೀವನ ನಡೆಸುವಂತಾಗಲು ಸಹಕಾರಿಯಾಗುವುದಲ್ಲದೆ , ಸುರಕ್ಷಿತ ಮತ್ತು ಸ್ವಾವಲಂಬಿ ಭಾರತದ ಗುರಿ ಸಾಧನೆಗೆ ಅತ್ಯಂತ ಪ್ರಮುಖ ಅವಶ್ಯಕತೆಯಾಗಿದೆ . ಇದರಿಂದಾಗಿ ಒಂದು ಕಡೆ ಮ್ಯಾನ್ಮಾರ್ , ಭೂತಾನ್ , ನೇಪಾಳ ಮತ್ತು ಬಾಂಗ್ಲಾದೇಶದೊಂದಿಗೆ ನಮ್ಮ ಸಾಮಾಜಿಕ ಮತ್ತು ವ್ಯಾಪಾರ ಸಂಬಂಧಗಳು ಬಲವರ್ಧನೆಗೊಳ್ಳುತ್ತಿವೆ ಹಾಗೂ ಭಾರತದ ಪೂರ್ವ ಕ್ರಿಯಾ ನೀತಿಯನ್ನು ಉತ್ತೇಜಿಸುತ್ತದೆ .


    ಈಶಾನ್ಯ ರಾಜ್ಯಗಳಿಗೆ ಸಂಬಂಧಿಸಿದಂತೆ ಒಂದು ವಿಧದಲ್ಲಿ ಹೇಳುವುದಾದರೆ ಅವು ಪೂರ್ವ ಏಷ್ಯಾದ ನಮ್ಮ ಪುರಾತನ ಸಾಂಸ್ಕೃತಿಕ ಸಂಬಂಧಗಳ ಹೆಬ್ಬಾಗಿಲಾಗಿದೆ ಮತ್ತು ಅದರ ಜೊತೆ ನಮ್ಮ ಭವಿಷ್ಯದ ವ್ಯಾಪಾರ , ಪ್ರಯಾಣ ಹಾಗೂ ಪ್ರವಾಸೋದ್ಯಮವೂ ಸೇರಿಕೊಂಡಿದೆ . ಈ ಯೋಜನೆಯ ದಾಟಿಯಲ್ಲಿ ಮಣಿಪುರ ಸೇರಿದಂತೆ ಸಂಪೂರ್ಣ ಈಶಾನ್ಯ ಭಾಗದಲ್ಲಿ ಸಂಪರ್ಕಕ್ಕೆ ಹೆಚ್ಚಿನ ಒತ್ತು ನೀಡಲಾಗಿದೆ . ಅಲ್ಲದೆ ರಸ್ತೆಗಳು , ಹೆದ್ದಾರಿಗಳು , ವಾಯುಮಾರ್ಗ , ಜಲಮಾರ್ಗ ಹಾಗೂ ಒಳನಾಡು ಮಾರ್ಗಗಳು ಸೇರಿದಂತೆ ಆಧುನಿಕ ಮೂಲಸೌಕರ್ಯಕ್ಕೆ ಸಂಬಂಧಿಸಿದ ಅನಿಲ ಕೊಳವೆ ಮಾರ್ಗ , ಆಪ್ಟಿಕಲ್ ಫೈಬರ್ ಸಂಪರ್ಕಜಾಲ ಮತ್ತು ಈಶಾನ್ಯ ಭಾಗದಲ್ಲಿ ಪವರ್ ಗ್ರಿಡ್ ನಿರ್ಮಾಣ ಕಾರ್ಯ ಪ್ರಗತಿಯಲ್ಲಿದೆ .


    ಕಳೆದ ಆರು ವರ್ಷಗಳಲ್ಲಿ ಇಡೀ ಈಶಾನ್ಯ ರಾಜ್ಯಗಳಲ್ಲಿ ಮೂಲಸೌಕರ್ಯಕ್ಕಾಗಿ ಸಾವಿರಾರು ಕೋಟಿ ರೂ . ಗಳನ್ನು ಹೂಡಿಕೆ ಮಾಡಲಾಗಿದೆ . ಈಶಾನ್ಯ ರಾಜ್ಯಗಳ ರಾಜಧಾನಿಗಳನ್ನು ನಾಲ್ಕು ಪಥದ ರಸ್ತೆಗಳೊಂದಿಗೆ ಮತ್ತು ಜಿಲ್ಲಾ ಕೇಂದ್ರಗಳನ್ನು ಎರಡು ಪಥದ ರಸ್ತೆಗಳೊಂದಿಗೆ ಮತ್ತು ಗ್ರಾಮಗಳಿಗೆ ಸರ್ವಋತು ಸಂಪರ್ಕ ರಸ್ತೆಗಳನ್ನು ಕಲ್ಪಿಸುವ ಪ್ರಯತ್ನ ನಡೆದಿದೆ . ಅದರಡಿ ಈವರೆಗೆ ಸುಮಾರು 3000 ಕಿಲೋಮೀಟರ್ ರಸ್ತೆಯನ್ನು ನಿರ್ಮಾಣ ಮಾಡಲಾಗಿದೆ ಮತ್ತು ಸುಮಾರು 6000 ಕಿಲೋಮೀಟರ್ ರಸ್ತೆ ನಿರ್ಮಾಣ ಕಾರ್ಯ ತ್ವರಿತಗತಿಯಲ್ಲಿ ಸಾಗಿದೆ .


    ಮಿತ್ರರೇ ,


    ಈಶಾನ್ಯ ಭಾಗದಲ್ಲಿ ರೈಲು ಸಂಪರ್ಕ ವಲಯದಲ್ಲಿ ಭಾರೀ ಬದಲಾವಣೆಯಾಗಿರುವುದನ್ನು ಪ್ರತಿಯೊಬ್ಬರೂ ಗಮನಿಸಬಹುದು . ಒಂದೆಡೆ ರೈಲುಗಳು ಹೊಸ ರೈಲು ನಿಲ್ದಾಣಗಳನ್ನು ತಲುಪುತ್ತಿವೆ , ಮತ್ತೊಂದೆಡೆ ಇಡೀ ಈಶಾನ್ಯ ರಾಜ್ಯಗಳ ರೈಲು ಮಾರ್ಗವನ್ನು ಬ್ರಾಡ್ ಗೇಜ್ ಗೆ ಪರಿವರ್ತಿಸಲಾಗುತ್ತಿದೆ . ನಿಮಗೆಲ್ಲಾ ಈ ಬದಲಾವಣೆಯ ಅನುಭವವಾಗುತ್ತಿದೆ . ಜಿರಿಬಮ್ - ಇಂಫಾಲ ರೈಲು ಮಾರ್ಗವನ್ನು 14000 ಕೋಟಿ ರೂ . ವೆಚ್ಚದಲ್ಲಿ ನಿರ್ಮಿಸಲಾಗುತ್ತಿದ್ದು , ಇದು ಮಣಿಪುರದಲ್ಲಿ ಮಹತ್ವದ ಬದಲಾವಣೆಯನ್ನು ತರಲಿದೆ . ಅದೇ ರೀತಿ ಈಶಾನ್ಯ ಭಾಗದ ಪ್ರತಿಯೊಂದು ರಾಜಧಾನಿಗಳಿಗೆ ಉತ್ತಮ ರೈಲು ಸಂಪರ್ಕ ಕಲ್ಪಿಸುವ ಕಾಮಗಾರಿಯೂ ಪ್ರಗತಿಯಲ್ಲಿದ್ದು , ಇನ್ನು ಎರಡು ವರ್ಷದಲ್ಲಿ ತ್ವರಿತಗತಿಯಲ್ಲಿ ಆ ಕಾಮಗಾರಿಗಳು ಪೂರ್ಣಗೊಳ್ಳಲಿವೆ .


    ಮಿತ್ರರೇ ,


    ಈಶಾನ್ಯ ಭಾಗಕ್ಕೆ ರಸ್ತೆ ಮತ್ತು ರೈಲು ಸಂಪರ್ಕ ಮಾತ್ರವಲ್ಲದೆ , ವಾಯು ಸಂಪರ್ಕ ಕೂಡ ಅಷ್ಟೇ ಪ್ರಮುಖವಾಗಿದೆ . ಇಂದು ಈಶಾನ್ಯ ರಾಜ್ಯಗಳಲ್ಲಿ ದೊಡ್ಡ ಹಾಗೂ ಸಣ್ಣ ವಿಮಾನ ನಿಲ್ದಾಣ ಸೇರಿದಂತೆ 13 ವಿಮಾನ ನಿಲ್ದಾಣಗಳು ಕಾರ್ಯಾಚರಣೆ ನಡೆಸುತ್ತಿವೆ . ಇಂಫಾಲ ವಿಮಾನ ನಿಲ್ದಾಣ ಅಭಿವೃದ್ಧಿ ಸೇರಿದಂತೆ ಈಶಾನ್ಯ ರಾಜ್ಯಗಳಲ್ಲಿ ಹಾಲಿ ಇರುವ ವಿಮಾನ ನಿಲ್ದಾಣಗಳ ವಿಸ್ತರಣೆ ಹಾಗೂ ಆಧುನಿಕ ಸೌಕರ್ಯಗಳ ಅಭಿವೃದ್ಧಿಗೆ ಸುಮಾರು 3000 ಕೋಟಿ ರೂ . ಗೂ ಅಧಿಕ ಹಣವನ್ನು ಖರ್ಚು ಮಾಡಲಾಗುತ್ತಿದೆ .


    ಮಿತ್ರರೇ ,


    ಈಶಾನ್ಯ ಭಾಗದಲ್ಲಿ ನಡೆಯುತ್ತಿರುವ ಮತ್ತೊಂದು ಪ್ರಮುಖ ಕಾಮಗಾರಿ ಎಂದರೆ ಅದು ಒಳನಾಡು ಜಲಮಾರ್ಗ ವಲಯ . ಅದರಲ್ಲಿ ನಾನು ಭಾರೀ ಕ್ರಾಂತಿಯನ್ನು ನೋಡುತ್ತಿದ್ದೇನೆ . ಇದೀಗ 20 ರಾಷ್ಟ್ರೀಯ ಜಲ ಮಾರ್ಗಗಳು ನಿರ್ಮಾಣ ಹಂತದಲ್ಲಿವೆ . ಭವಿಷ್ಯದಲ್ಲಿ ಸಂಪರ್ಕ ಸಿಲಿಗುರಿ ಕಾರಿಡಾರ್ ಗೆ ಮಾತ್ರ ಸೀಮಿತವಾಗಿರುವುದಿಲ್ಲ . ಇದೀಗ ಸಾಗರ ಮತ್ತು ನದಿಗಳ ಮಾರ್ಗದ ಮೂಲಕ ಸೀಮಾತೀತ ಸಂಪರ್ಕವನ್ನು ಕಲ್ಪಿಸುವ ಕಾರ್ಯ ಆರಂಭವಾಗಿದೆ . ಈ ಸಂಪರ್ಕ ಹೆಚ್ಚಳದಿಂದ ನಮ್ಮ ಉದ್ಯಮಿಗಳು ಹಾಗೂ ನಮ್ಮ ರೈತರಿಗೆ ಹೆಚ್ಚು ಅನುಕೂಲವಾಗುತ್ತಿದೆ . ಅಲ್ಲದೆ ಇದು ಈಶಾನ್ಯ ಭಾಗದ ಸಾರಿಗೆ ಸಂಪರ್ಕದಲ್ಲಿ ಭಾರೀ ಸಮಯವನ್ನು ಉಳಿತಾಯ ಮಾಡುತ್ತಿದೆ . ಅಲ್ಲದೆ ಈಶಾನ್ಯ ರಾಜ್ಯಗಳ ಗ್ರಾಮಗಳ ರೈತರು ಹಾಲು , ತರಕಾರಿ ಮತ್ತು ಇತರೆ ಉತ್ಪನ್ನಗಳನ್ನು ನೇರವಾಗಿ ದೇಶಾದ್ಯಂತ ದೊಡ್ಡ ಹಾಗೂ ವಿದೇಶಿ ಮಾರುಕಟ್ಟೆಗಳಿಗೂ ಸಹ ತಲುಪಿಸಬಹುದಾಗಿದೆ .


    ಮಿತ್ರರೇ ,


    ಈಶಾನ್ಯ ಭಾರತದ ಪ್ರಾಕೃತಿಕ ಮತ್ತು ಸಾಂಸ್ಕೃತಿಕ ವೈವಿಧ್ಯತೆ , ಸಂಸ್ಕೃತಿ ಶಕ್ತಿಯ ಸಂಕೇತವಾಗಿದೆ . ಇದು ಭಾರತಕ್ಕೆ ದೊಡ್ಡ ಹೆಮ್ಮೆಯಾಗಿದೆ . ಈ ಸಂದರ್ಭದಲ್ಲಿ ಆಧುನಿಕ ಮೂಲಸೌಕರ್ಯ ನಿರ್ಮಾಣದಿಂದ ಪ್ರವಾಸೋದ್ಯಮಕ್ಕೆ ಹೆಚ್ಚಿನ ಉತ್ತೇಜನ ಸಿಗಲಿದೆ . ಮಣಿಪುರ ಸೇರಿದಂತೆ ಈಶಾನ್ಯ ಭಾಗದ ಪ್ರವಾಸೋದ್ಯಮ ಸಾಮರ್ಥ್ಯ ಸಮರ್ಪಕವಾಗಿ ಅನ್ವೇಷಣೆಗೊಂಡಿಲ್ಲ . ನಾನು ಇದೀಗ ಈಶಾನ್ಯ ಭಾಗದ ವರ್ಚಸ್ಸಿನಲ್ಲಿ ಬದಲಾವಣೆ ಮತ್ತು ಅದು ದೇಶ ಹಾಗೂ ವಿದೇಶದ ಪ್ರತಿಯೊಂದು ಮನೆಗೂ ಸಾಮಾಜಿಕ ಮಾಧ್ಯಮ ಮತ್ತು ವಿಡಿಯೋ ಸ್ಟ್ರೀಮಿಂಗ್ ಮೂಲಕ ತಲುಪಿಸುವ ಸಾಮರ್ಥ್ಯವನ್ನು ಕಾಣುತ್ತಿದ್ದೇನೆ . ಈಶಾನ್ಯ ಭಾಗದ ಯಾರೂ ಸಂಪರ್ಕ ಸಾಧಿಸದ ಜಾಗಗಳ ವಿಡಿಯೋ ದೃಶ್ಯಾವಳಿ ಜನರನ್ನು ಆಶ್ಚರ್ಯ ಚಕಿತಗೊಳಿಸುತ್ತದೆ . ಜನರು ನಮ್ಮ ದೇಶದಲ್ಲಿ ಇಂತಹದೊಂದು ಸ್ಥಳವಿದೆಯೇ ಎಂದು ಪ್ರಶ್ನಿಸುತ್ತಾರೆ . ಈಶಾನ್ಯ ಭಾಗ ಈ ಶಕ್ತಿಯ ಸಂಪೂರ್ಣ ಪ್ರಯೋಜನವನ್ನು ಪಡೆದುಕೊಳ್ಳಬೇಕು . ಈ ಭಾಗದ ಯುವಕರಿಗೆ ಉದ್ಯೋಗಾವಕಾಶಗಳನ್ನು ಖಾತ್ರಿಗೊಳಿಸುವ ನಿಟ್ಟಿನಿಂದ ಸರ್ಕಾರ ಹಲವು ಯೋಜನೆಗಳ ಮೂಲಕ ಮುಂದಡಿ ಇಟ್ಟಿದೆ .


    ಮಿತ್ರರೇ ,


    ದೇಶದ ಅಭಿವೃದ್ಧಿಗಾಥೆಯಲ್ಲಿ ಈಶಾನ್ಯ ಭಾಗ ಪ್ರಗತಿಯ ಇಂಜಿನ್ ಆಗುವ ಎಲ್ಲ ಸಾಮರ್ಥ್ಯವನ್ನು ಹೊಂದಿದೆ . ಇಡೀ ಈಶಾನ್ಯ ಭಾಗದಲ್ಲಿ ಇದೀಗ ಶಾಂತಿ ನೆಲೆಸಿರುವುದರಿಂದ ದಿನೇ ದಿನೇ ನನ್ನ ವಿಶ್ವಾಸ ವೃದ್ಧಿಸುತ್ತಿದೆ . ಮೊದಲು ಪದೇ ಪದೇ ನಕಾರಾತ್ಮಕ ಸುದ್ದಿಗಳಿಂದ ಸದ್ದು ಮಾಡುತ್ತಿದ್ದ ಜಾಗದಲ್ಲಿ ಇದೀಗ ಶಾಂತಿ , ಪ್ರಗತಿ ಮತ್ತು ಅಭ್ಯುದಯದ ಮಂತ್ರ ಪ್ರತಿಧ್ವನಿಸುತ್ತಿದೆ .


    ಮಣಿಪುರದಲ್ಲಿ ಇದೀಗ ರಸ್ತೆ ಬಂದ್ , ಅಡೆತಡೆ ( ಬ್ಲಾಕೇಡ್ ) ಗಳು ಇತಿಹಾಸದ ಭಾಗವಾಗಿವೆ ಮತ್ತು ಇದೀಗ ಮುಖ್ಯಮಂತ್ರಿಗಳು ಕೂಡ ಅದೇ ವಿಷಯವನ್ನು ಹೇಳುತ್ತಿದ್ದರು . ಈಶಾನ್ಯ ಭಾಗದ ಜನರನ್ನು ನಾನು ಹೃದಯ ಪೂರ್ವಕವಾಗಿ ಅಭಿನಂದಿಸುತ್ತೇನೆ . ವಿಶೇಷವಾಗಿ ಮಣಿಪುರದ ಪ್ರಜೆಗಳು ನಮ್ಮನ್ನು ಬೆಂಬಲಿಸಿದರು ಮತ್ತು ಉತ್ತೇಜನ ನೀಡಿದರು , ಹಾಗಾಗಿ ಇಂದು ಬ್ಲಾಕೇಡ್ ಎನ್ನುವುದು ಹಿಂದಿನ ಸಂಗತಿಯಾಗಿದೆ ಮತ್ತು ಅಸ್ಸಾಂನಲ್ಲಿ ದಶಕಗಳಿಂದ ನಡೆಯುತ್ತಿದ್ದ ಹಿಂಸಾಚಾರ ಕೊನೆಗೊಂಡಿದೆ . ತ್ರಿಪುರಾ ಮತ್ತು ಮಿಝೋರಾಂಗಳಲ್ಲೂ ಯುವಕರು ಹಿಂಸಾ ಮಾರ್ಗವನ್ನು ತ್ಯಜಿಸಿದ್ದಾರೆ . ಇದೀಗ ಬ್ರೂ - ರೆಯಾಂಗ್ ನಿರಾಶ್ರಿತರು ಉತ್ತಮ ಜೀವನದತ್ತ ಸಾಗುತ್ತಿದ್ದಾರೆ .


    ಮಿತ್ರರೇ ,


    ಉತ್ತಮ ಮೂಲಸೌಕರ್ಯ , ಸಂಪರ್ಕ ಮತ್ತು ಶಾಂತಿ ಈ ಮೂರು ಸಂಗತಿಗಳು ಸ್ಥಾಪನೆಯಾದರೆ ಕೈಗಾರಿಕೆಗಳಲ್ಲಿ ಬಂಡವಾಳ ಹೂಡಿಕೆ ಸಾಧ್ಯತೆಗಳು ಹಲವು ಪಟ್ಟು ಏರಿಕೆಯಾಗಲಿದೆ . ಈಶಾನ್ಯ ಭಾಗದಲ್ಲಿ ಎರಡು ಸಂಗತಿಗಳು ಅಂದರೆ ಸಾವಯವ ಉತ್ಪನ್ನಗಳು ಮತ್ತು ಬಿದಿರು ಅತ್ಯಂತ ಪ್ರಮುಖವಾಗಿದ್ದು , ಅವು ಆತ್ಮನಿರ್ಭರ ಭಾರತ ಅಭಿಯಾನಕ್ಕೆ ಉತ್ತೇಜನ ನೀಡುವ ಎಲ್ಲ ಸಾಮರ್ಥ್ಯವನ್ನು ನೀಡಿದೆ . ಇಂದು ಈಶಾನ್ಯ ಭಾಗದ ರೈತ ಸಹೋದರ ಸಹೋದರಿಯರ ಜೊತೆ ನಾನು ಮಾತನಾಡಲು ಬಯಸುತ್ತೇನೆ . ನಾನು ಆಗಾಗ್ಗೆ ಹೇಳುತ್ತಿರುತ್ತೇನೆ . ಈಶಾನ್ಯ ಭಾಗ ದೇಶದ ಸಾವಯವ ರಾಜಧಾನಿ ಆಗಬೇಕು ಎಂದು . ಇದೀಗ ನಾನು ಮತ್ತೊಂದು ಸಂಗತಿಯನ್ನು ಹೇಳಲು ಬಯಸುತ್ತೇನೆ . ಒಂದು ದಿನ ನಾನು ಕೆಲವು ಕೃಷಿ ವಿಜ್ಞಾನಿಗಳು ಹಾಗೂ ಕೃಷಿ ಆರ್ಥಿಕ ತಜ್ಞರನ್ನು ಭೇಟಿ ಮಾಡಿದ್ದೆ . ಅವರು ಒಂದು ಆಸಕ್ತಿಕರ ವಿಷಯವನ್ನು ನನಗೆ ತಿಳಿಸಿದ್ದರು . ಅದೆಂದರೆ ಈಶಾನ್ಯ ಭಾಗದ ರೈತರು ಪಾಲ್ಮೋಲಿನ್ ( ಪಾಮಾಯಿಲ್ ) ಬೆಳೆಯನ್ನು ಆರಂಭಿಸಿದರೆ ಇಡೀ ದೇಶದಲ್ಲಿ ಮತ್ತು ಈಶಾನ್ಯ ಭಾಗದ ರೈತರಿಗೆ ಭಾರೀ ಅನುಕೂಲವಾಗಲಿದೆ ಎಂದು . ಇಂದು ಪಾಲ್ಮೋಲಿನ್ ಎಣ್ಣೆ ಭಾರತದಲ್ಲಿ ಭರವಸೆಯ ಮಾರುಕಟ್ಟೆಯನ್ನು ಹೊಂದಿದೆ . ಈಶಾನ್ಯ ಭಾಗದ ರೈತರು ಸಾವಯವ ಕೃಷಿ ಮಾಡಿ , ಪಾಲ್ಮೋಲಿನ್ ಬೆಳೆದರೆ ನೀವು ಹೇಗೆ ಭಾರತಕ್ಕೆ ದೊಡ್ಡ ಮಟ್ಟದಲ್ಲಿ ಕೊಡುಗೆ ನೀಡಬಹುದು ಎಂಬುದನ್ನು ಯೋಚಿಸಿ . ನೀವು ನಮ್ಮ ಆರ್ಥಿಕತೆಗೆ ಹೊಸ ವೇಗವನ್ನು ತಂದುಕೊಡಬಹುದು . ನಾನು ಈ ಭಾಗದ ಎಲ್ಲ ರಾಜ್ಯ ಸರ್ಕಾರಗಳಿಗೆ ಆಗ್ರಹಿಸುವುದೆಂದರೆ ಆಯಾ ರಾಜ್ಯಗಳಲ್ಲಿ ಪಾಲ್ಮೋಲಿನ್ ಮಿಷನ್ ಕೈಗೆತ್ತಿಕೊಳ್ಳಬೇಕು ಎಂದು . ರೈತರಿಗೆ ಉತ್ತೇಜನ ನೀಡಿ , ಅವರನ್ನು ಜಾಗೃತಗೊಳಿಸಬೇಕು ಮತ್ತು ಈ ನಿಟ್ಟಿನಲ್ಲಿ ನಾವು ರೈತರಿಗೆ ಹೇಗೆ ಸಹಾಯ ಮಾಡಬಹುದು ಎಂಬ ಬಗ್ಗೆ ಸಭೆ ನಡೆಸಿ , ಯೋಜನೆಗಳನ್ನು ರೂಪಿಸಬೇಕಾಗಿದೆ . ನಾವು ಆ ನಿಟ್ಟಿನಲ್ಲಿ ಯೋಚಿಸಬೇಕು . ಹಾಗಾಗಿ ನಾನು ಇಂದು ಮಣಿಪುರದ ಸಹೋದರ ಸಹೋದರಿಯರಿಗೆ ಅದನ್ನು ಹೇಳಲು ಬಯಸುತ್ತಿದ್ದೇನೆ .


    ಈಶಾನ್ಯ ಭಾಗದ ನನ್ನ ಸಹೋದರ ಸಹೋದರಿಯರು ಸದಾ ‘ ವೋಕಲ್ ಫಾರ್ ಲೋಕಲ್ ’ ಅಂದರೆ ಸ್ಥಳೀಯ ಉತ್ಪನ್ನಗಳಿಗೆ ದನಿಯಾಗುತ್ತಿದ್ದಾರೆ ಮತ್ತು ಅವು ಕೇವಲ ದನಿಗಳಲ್ಲ . ಈಶಾನ್ಯ ಭಾಗದವರ ಮತ್ತೊಂದು ವಿಶೇಷತೆ ಎಂದರೆ ಅವರಿಗೆ ಸ್ಥಳೀಯ ಉತ್ಪನ್ನಗಳ ಬಗ್ಗೆ ಭಾರೀ ಹೆಮ್ಮೆ ಇದೆ . ನನಗೆ ಈ ಬಗೆಯ ಪೋಷಾಕುಗಳನ್ನು ಧರಿಸಿದಾಗ ಆ ಭಾಗದ ಜನ ಅತ್ಯಂತ ಹೆಮ್ಮೆಯಿಂದ ನನ್ನನ್ನು ಗುರುತಿಸುತ್ತಿದ್ದರು . ತಮ್ಮ ಉತ್ಪನ್ನಗಳ ಬಗ್ಗೆ ಹೆಮ್ಮೆ ಇರುವುದು ಅತ್ಯಂತ ಗೌರವದ ವಿಷಯ ಮತ್ತು ಹಾಗಾಗಿ ಈಶಾನ್ಯ ಭಾಗದ ಜನರಿಗೆ ನಾನು ಸ್ಥಳೀಯ ಉತ್ಪನ್ನಗಳಿಗೆ ದನಿಯಾಗಿ ಎಂದು ಹೇಳುವುದು ಸರಿಯಲ್ಲ , ಏಕೆಂದರೆ ನೀವು ಈಗಾಗಲೇ ನಾಲ್ಕು ಹೆಜ್ಜೆ ಮುಂದಿಟ್ಟಿದ್ದೀರಿ . ನಿಮಗೆ ಸ್ಥಳೀಯ ಉತ್ಪನ್ನಗಳ ಬಗ್ಗೆ ಭಾರೀ ಹೆಮ್ಮೆ ಇದೆ . ನಿಮಗೆ ನಮ್ಮದು ಎಂಬ ಹೆಚ್ಚಿನ ಗೌರವವೂ ಇದೆ . ಇದು ಅತಿದೊಡ್ಡ ಶಕ್ತಿಯೂ ಆಗಿದೆ .


    ಈಶಾನ್ಯ ಭಾಗದ ಬಹುತೇಕ ಉತ್ಪನ್ನಗಳು ಕೆಲವೊಮ್ಮೆ ಮೌಲ್ಯವರ್ಧಿತದನೆ ಜೊತೆಗೆ ಉತ್ತೇಜನ ಮತ್ತು ಮಾರುಕಟ್ಟೆಯಿಂದ ವಂಚಿತವಾಗುತ್ತವೆ . ಆತ್ಮನಿರ್ಭರ ಭಾರತ ಅಭಿಯಾನದಡಿ ಭಾರತ ಇದೀಗ ಸ್ಥಳೀಯ ಉತ್ಪನ್ನಗಳ ಮೌಲ್ಯವರ್ಧನೆ ಮತ್ತು ಮಾರುಕಟ್ಟೆಗೆ ಕ್ಲಸ್ಟರ್ ಗಳನ್ನು ಅಭಿವೃದ್ಧಿಪಡಿಸಲಾಗುತ್ತಿದೆ ಎಂಬ ಸಂಗತಿ ಜನರಿಗೆ ತಿಳಿದಿರುವುದಿಲ್ಲ . ಈ ಕ್ಲಸ್ಟರ್ ಗಳಲ್ಲಿ ಕೃಷಿ ನವೋದ್ಯಮಗಳು ಮತ್ತು ಇತರೆ ಉದ್ಯಮಗಳಿಗೆ ಎಲ್ಲ ಸೌಕರ್ಯಗಳನ್ನು ಒದಗಿಸಲಾಗುವುದು . ಅಂತಹ ಸನ್ನಿವೇಶಗಳಲ್ಲಿ ಈಶಾನ್ಯ ಭಾಗಕ್ಕೆ ತಮ್ಮ ಸಾವಯವ ಉತ್ಪನ್ನಗಳನ್ನು ದೇಶ ವಿದೇಶದ ಎಲ್ಲ ಭಾಗಗಳಿಗೂ ತಲುಪಿಸಲು ಅಗತ್ಯ ಪ್ರತಿಯೊಂದು ಸೌಕರ್ಯಗಳನ್ನೂ ಸಹ ಕಲ್ಪಿಸಿ ಕೊಡಲಾಗುವುದು .


    ಮಿತ್ರರೇ ,


    ಈಶಾನ್ಯ ಭಾಗಕ್ಕೆ ಸ್ಥಳೀಯ ಉತ್ಪಾದನೆ ಮೂಲಕ ಭಾರತದ ಬಿದಿರು ಆಮದನ್ನು ಬದಲಿಸುವ ಎಲ್ಲ ಸಾಮರ್ಥ್ಯವನ್ನು ಹೊಂದಿದೆ . ದೇಶದಲ್ಲಿ ಊದಿನಕಡ್ಡಿಗಳಿಗೆ ( ಇನ್ಸೆನ್ ) ಭಾರೀ ಬೇಡಿಕೆ ಇದೆ . ಆದರೆ ನಾವು ಅದಕ್ಕೂ ಕೂಡ ಸಾವಿರಾರು ಕೋಟಿ ರೂಪಾಯಿಗಳ ಬಿದಿರನ್ನು ಆಮದು ಮಾಡಿಕೊಳ್ಳುತ್ತಿದ್ದೇವೆ . ಈ ಪರಿಸ್ಥಿತಿಯನ್ನು ಬದಲಾಯಿಸಲು ದೇಶದಲ್ಲಿ ಸಾಕಷ್ಟು ಕಾರ್ಯ ನಡೆದಿದ್ದು , ಇದರಿಂದ ಈಶಾನ್ಯ ರಾಜ್ಯಗಳಿಗೆ ಹೆಚ್ಚಿನ ಅನುಕೂಲವಾಗಲಿದೆ .


    ಮಿತ್ರರೇ ,


    ಈಶಾನ್ಯ ಭಾಗದಲ್ಲಿ ಬಿದಿರು ಉದ್ಯಮವನ್ನು ಉತ್ತೇಜಿಸಲು ಈಗಾಗಲೇ ಬಿದಿರು ಕೈಗಾರಿಕಾ ಪಾರ್ಕ್ ಸ್ಥಾಪನೆಗೆ ಅನುಮೋದನೆ ನೀಡಲಾಗಿದೆ . ಅಲ್ಲದೆ , ನುಮಾಲಿಘರ್ ನಲ್ಲಿ ಬಿದಿರಿನಿಂದ ಜೈವಿಕ ಇಂಧನವನ್ನು ಉತ್ಪಾದಿಸಿ ಕಾರ್ಖಾನೆಯಿಂದ ಉತ್ಪಾದಕರವರೆಗೆ ತಲುಪಿಸುವ ಘಟಕವನ್ನು ಸ್ಥಾಪಿಸಲಾಗಿದೆ . ರಾಷ್ಟ್ರೀಯ ಬಿದಿರು ಮಿಷನ್ ಅಡಿಯಲ್ಲಿ ಸಾವಿರಾರು ಕೋಟಿ ರೂಪಾಯಿಗಳನ್ನು ಹೂಡಿಕೆ ಮಾಡಿ ಬಿದಿರು ಬೆಳೆಯುವ ರೈತರು , ಕರಕುಶಲ ಕಲೆಯಲ್ಲಿ ತೊಡಗಿರುವ ಕುಶಲಕರ್ಮಿಗಳು ಮತ್ತು ಇತರೆಯವರಿಗೆ ಅಗತ್ಯ ಸೌಕರ್ಯಗಳನ್ನು ಅಭಿವೃದ್ಧಿಪಡಿಸಲಾಗುತ್ತಿದೆ . ಇದರಿಂದ ಈಶಾನ್ಯ ಭಾಗದ ಯುವಕರಿಗೆ ಹಾಗೂ ಇಲ್ಲಿನ ನವೋದ್ಯಮಗಳಿಗೆ ಭಾರೀ ಅನುಕೂಲವಾಗಲಿದೆ .


    ಮಿತ್ರರೇ ,


    ಈಶಾನ್ಯ ಭಾಗದಲ್ಲಿ ಆಗುತ್ತಿರುವ ಕ್ಷಿಪ್ರ ಬೆಳವಣಿಗೆಗಳ ಪ್ರಯೋಜನವನ್ನು ಕೇವಲ ಸಕ್ರಿಯ ರಾಜ್ಯಗಳು ಮಾತ್ರ ಪಡೆದುಕೊಳ್ಳಲು ಸಾಧ್ಯ . ಮಣಿಪುರದಲ್ಲಿ ವಿಪುಲ ಅವಕಾಶಗಳಿವೆ ಮತ್ತು ಮಣಿಪುರ ಅಂತಹ ಅವಕಾಶಗಳನ್ನು ಎಂದಿಗೂ ಸಹ ಕೈಬಿಡುವುದಿಲ್ಲ ಎಂಬ ಭರವಸೆ ನನಗಿದೆ . ಇಲ್ಲಿನ ರೈತರು ಮತ್ತು ಯುವ ಉದ್ಯಮಿಗಳಿಗೆ ಭಾರೀ ಅನುಕೂಲವಾಗಲಿದೆ . ಮಣಿಪುರದ ಯುವಕರಿಗೆ ಸ್ಥಳೀಯವಾಗಿ ಸಾಕಷ್ಟು ಉದ್ಯೋಗಾವಕಾಶಗಳು ಲಭ್ಯವಾಗಬೇಕು ಎಂಬುದು ನಮ್ಮ ಪ್ರಯತ್ನವಾಗಿದೆ . ಶಿಕ್ಷಣ , ಆರೋಗ್ಯ , ಕೌಶಲ್ಯಾಭಿವೃದ್ಧಿ , ನವೋದ್ಯಮ ಮತ್ತು ಇತರೆ ತರಬೇತಿಗಳಿಗೆ ಹಲವು ಸಂಸ್ಥೆಗಳನ್ನು ಇಲ್ಲಿ ಸ್ಥಾಪಿಸಲಾಗಿದೆ .


    ಇಲ್ಲಿ ವಿಶ್ವದರ್ಜೆಯ ಕ್ರೀಡಾಂಗಣಗಳು ಮತ್ತು ಕ್ರೀಡಾ ವಿಶ್ವವಿದ್ಯಾಲಯ ಸ್ಥಾಪನೆಯಿಂದಾಗಿ ಮಣಿಪುರ ದೇಶದ ಕ್ರೀಡಾ ಪ್ರತಿಭೆಗಳ ಪ್ರಮುಖ ತಾಣವಾಗಿ ಹೊರಹೊಮ್ಮುತ್ತಿದೆ . ಅಲ್ಲದೆ ದೇಶದ ಇತರ ಭಾಗಗಳಲ್ಲೂ ಮಣಿಪುರ ಸೇರಿದಂತೆ ಈಶಾನ್ಯ ಭಾಗಗಳ ಯುವಕರಿಗೆ ಇಂದು ಉತ್ತಮ ವಸತಿ ನಿಲಯ ಸೇರಿದಂತೆ ಹಲವು ಸೌಕರ್ಯಗಳನ್ನು ಕಲ್ಪಿಸಲಾಗಿದೆ . ಈ ಅಭಿವೃದ್ಧಿ ಮತ್ತು ವಿಶ್ವಾಸದ ಪಥವನ್ನು ಇನ್ನಷ್ಟು ಬಲವರ್ಧನೆಗೊಳಿಸುವುದನ್ನು ಮುಂದುವರಿಸುತ್ತೇವೆ . ಮತ್ತೊಮ್ಮೆ ಈ ಹೊಸ ಜಲ ಯೋಜನೆಗಾಗಿ ನಾನು ನಿಮ್ಮೆಲ್ಲರನ್ನೂ ಅಭಿನಂದಿಸುತ್ತೇನೆ .


    ಪ್ರತಿಯೊಂದು ಮನೆಗೂ ಶುದ್ಧ ಕುಡಿಯುವ ನೀರಿನ ಸಂಪರ್ಕ ಕಲ್ಪಿಸುವ ನಮ್ಮ ಕನಸಿಗೆ ಯಾವುದೇ ಅಡ್ಡಿಯಾಗಬಾರದು ಮತ್ತು ನಾವು ಗಡುವಿಗಿಂತ ಮುಂಚೆಯೇ ಕಾಮಗಾರಿಯನ್ನು ಪೂರ್ಣಗೊಳಿಸಲು ನಾನು ನಮ್ಮ ಎಲ್ಲ ತಾಯಂದಿರು ಹಾಗೂ ಸಹೋದರಿಯರ ಆಶೀರ್ವಾದ ಕೋರುತ್ತೇನೆ . ತಾಯಂದಿರು ಹಾಗೂ ಸಹೋದರಿಯರು ನಮ್ಮನ್ನು ಆಶೀರ್ವದಿಸಲಿ . ನಾವು ಕಾರ್ಯನಿರ್ವಹಿಸಲು ಸಿದ್ಧವಿದ್ದೇವೆ . ಈ ಕಾರ್ಯ ಪೂರ್ಣಗೊಳಿಸಲು ನಮಗೆ ಆಶೀರ್ವದಿಸಿ , ನಿಮ್ಮ ಆಶೀರ್ವಾದ ನಮಗೆ ಭಾರೀ ಶಕ್ತಿಯನ್ನು ಕೊಡಲಿದೆ . ರಕ್ಷಾ ಬಂಧನ ಹಬ್ಬ ಇನ್ನೇನು ಸನಿಹದಲ್ಲಿದೆ . ಹಾಗಾಗಿ ನಾನು ನಿಮ್ಮೆಲ್ಲರ ಆಶೀರ್ವಾದ ಕೋರುತ್ತಿದ್ದೇನೆ . ನೀವೆಲ್ಲರೂ ನಿಮ್ಮ ಆರೋಗ್ಯದ ಬಗ್ಗೆ ಕಾಳಜಿವಹಿಸಿ . ಈಶಾನ್ಯ ಭಾಗ ಮೊದಲಿನಿಂದಲೂ ಸ್ವಚ್ಛತೆ ಬಗ್ಗೆ ಹೆಚ್ಚು ಗಂಭೀರ ಮತ್ತು ಜಾಗೃತವಾಗಿರುತ್ತದೆ . ಇದು ದೇಶಕ್ಕೆ ಮಾದರಿಯಾಗಿದೆ . ಆದರೆ ಇಂದು ನಾವು ಕೊರೊನಾ ವಿರುದ್ಧ ಸಮರ ನಡೆಸುತ್ತಿದ್ದು , ಈಗ ನಾವು ಎರಡು ಗಜ ದೂರ ಅಥವಾ ಸಾಮಾಜಿಕ ಅಂತರ ಕಾಯ್ದುಕೊಳ್ಳುವುದು , ಮುಖಗವಸು ಧರಿಸುವುದು ಮತ್ತು ಕೈಶುಚಿಗೊಳಿಸಿಕೊಳ್ಳುವುದು ಹಾಗೂ ನಾವು ಯಾವುದೇ ಪ್ರದೇಶಗಳಲ್ಲೂ ಉಗುಳಬಾರದು . ಈ ಕ್ರಮಗಳನ್ನು ಸದಾ ಮನಸ್ಸಿನಲ್ಲಿಟ್ಟುಕೊಂಡು ಪಾಲಿಸಬೇಕಾಗಿದೆ . ಇಂದು ಇವು ಕೊರೊನಾ ವಿರುದ್ಧ ಸೆಣೆಸಲು ಅತ್ಯಂತ ಶಕ್ತಿಶಾಲಿ ಅಸ್ತ್ರಗಳಾಗಿವೆ . ಇವು ಕೊರೊನಾ ವಿರುದ್ಧ ಹೋರಾಟಕ್ಕೆ ನಮ್ಮೆಲ್ಲರಿಗೂ ಹೆಚ್ಚಿನ ರೀತಿಯಲ್ಲಿ ಸಹಕಾರಿಯಾಗಲಿವೆ .


    ತುಂಬಾ ಧನ್ಯವಾದಗಳು


    ***

    
    
    (Release ID: 1641133) Visitor Counter : 10
    
    
      Read this release in: English , Urdu , Marathi , Hindi , Bengali , Manipuri , Punjabi , Gujarati , Odia , Telugu , Malayalam