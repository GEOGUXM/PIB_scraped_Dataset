      PIB Headquarters

      ಕೋವಿಡ್-19 ಪಿ ಐ ಬಿ ದೈನಿಕ ವರದಿ
      Posted On: 03 JUL 2020 6:32PM by PIB Bengaluru


    ಕೋವಿಡ್-19 ಪಿ ಐ ಬಿ ದೈನಿಕ ವರದಿ


    ( ಕಳೆದ 24 ಗಂಟೆಗಳಲ್ಲಿ ಕೋವಿಡ್ -19 ಕ್ಕೆ ಸಂಬಂಧಿಸಿದಂತೆ ಬಿಡುಗಡೆ ಮಾಡಲಾದ ಮಾಧ್ಯಮ ಹೇಳಿಕೆಗಳು ಮತ್ತು


    ಪಿಐಬಿ ವಾಸ್ತವದ ಪರಿಶೀಲನೆ - FACT CHECK- ಯನ್ನು ಒಳಗೊಂಡಿದೆ )


    ಕೋವಿಡ್ -19 ಕುರಿತಂತೆ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯದ ಅಪ್ಡೇಟ್ : 60% ದಾಟಿದ ಗುಣಮುಖ ದರ ; ದೈನಂದಿನ ಗುಣಮುಖ ಪ್ರಕರಣಗಳ ಸಂಖ್ಯೆಯಲ್ಲಿ ಭಾರೀ ಹೆಚ್ಚಳ ; ಕಳೆದ 24 ಗಂಟೆಗಳಲ್ಲಿ 20,033 ಮಂದಿ ಗುಣಮುಖ ; ಸಕ್ರಿಯ ಪ್ರಕರಣಗಳಿಗಿಂತ ಗುಣಮುಖ ಪ್ರಕರಣಗಳ ಸಂಖ್ಯೆ 1.5 ಲಕ್ಷ ಹೆಚ್ಚು , 24 ಗಂಟೆಗಳಲ್ಲಿ 2.4 ಲಕ್ಷಕ್ಕೂ ಅಧಿಕ ಪರೀಕ್ಷೆಗಳು


    ಕೋವಿಡ್ -19 ರ ಸಿದ್ದತಾ ಸ್ಥಿತಿಯ ಬಗ್ಗೆ ಉನ್ನತ ಮಟ್ಟದ ಪರಾಮರ್ಶನಾ ಸಭೆ ಇಂದು ಸಂಪುಟ ಕಾರ್ಯದರ್ಶಿ ಅವರ ನೇತೃತ್ವದಲ್ಲಿ ನಡೆಯಿತು . ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳು ಭಾಗವಹಿಸಿದ್ದವು . ಕೋವಿಡ್ -19 ರೋಗಿಗಳಲ್ಲಿ ಗುಣಮುಖ ದರ ಇಂದು 60.73% ಆಗಿದೆ . ಕೋವಿಡ್ -19 ನ್ನು ಸಾಕಷ್ಟು ಮುಂಚಿತವಾಗಿ ಪತ್ತೆ ಹಚ್ಚುವುದರಿಂದಾಗಿ ಮತ್ತು ಸಕಾಲಿಕ ಕ್ಲಿನಿಕಲ್ ನಿರ್ವಹಣೆಯಿಂದಾಗಿ ದೈನಂದಿನ ಗುಣಮುಖ ಮತ್ತು ಚೇತರಿಕೆ ಪ್ರಕರಣಗಳ ಸಂಖ್ಯೆಯಲ್ಲಿ ಏರಿಕೆಯಾಗುತ್ತಿದೆ . ಕಳೆದ 24 ಗಂಟೆಗಳಲ್ಲಿ ಗುಣಮುಖರಾದ ಪ್ರಕರಣಗಳಲ್ಲಿ ಭಾರೀ ಹೆಚ್ಚಳವಾಗಿದೆ . ಈ ಅವಧಿಯಲ್ಲಿ 20,033 ಕೋವಿಡ್ -19 ರೋಗಿಗಳು ಗುಣಮುಖರಾಗುವುದರೊಂದಿಗೆ ಒಟ್ಟು ಗುಣಮುಖರಾದವರ ಸಂಖ್ಯೆ 3,79,891 ಕ್ಕೇರಿದೆ . ಪ್ರಸ್ತುತ 2,27,439 ಸಕ್ರಿಯ ಪ್ರಕರಣಗಳು ಇವೆ . ಮತ್ತು ಅವೆಲ್ಲವೂ ವೈದ್ಯಕೀಯ ನಿಗಾದಲ್ಲಿವೆ . ಇಂದಿನವರೆಗೆ ಸಕ್ರಿಯ ಪ್ರಕರಣಗಳ ಸಂಖ್ಯೆಗಿಂತ ಚೇತರಿಸಿಕೊಂಡವರ ಸಂಖ್ಯೆ ಅಧಿಕವಾಗಿದೆ .


    ಪ್ರತೀ ದಿನ ಸ್ಯಾಂಪಲ್ ಗಳ ಪರೀಕ್ಷೆಯಲ್ಲಿ ಸತತವಾಗಿ ಹೆಚ್ಚಳವಾಗುತ್ತಿದೆ , ಇದುವರೆಗೆ 93 ಲಕ್ಷ ಸ್ಯಾಂಪಲ್ ಗಳನ್ನು ಪರೀಕ್ಷೆಗೆ ಒಳಪಡಿಸಲಾಗಿದೆ . ಕಳೆದ 24 ಗಂಟೆಗಳಲ್ಲಿ 2,41,576 ಸ್ಯಾಂಪಲ್ ಗಳನ್ನು ಪರೀಕ್ಷೆಗೆ ಒಳಪಡಿಸಲಾಗಿದೆ . ಇದುವರೆಗೆ ಪರೀಕ್ಷೆ ಮಾಡಲಾದ ಒಟ್ಟು ಸ್ಯಾಂಪಲ್ ಗಳ ಸಂಖ್ಯೆ 92,97,749. ಇದು ಸಾಧ್ಯವಾಗಲು ಮುಖ್ಯ ಕಾರಣ ದೇಶಾದ್ಯಂತ ಪರೀಕ್ಷಾ ಪ್ರಯೋಗಾಲಯಗಳ ಜಾಲವನ್ನು ವಿಸ್ತರಣೆ ಮಾಡಿರುವುದು . ಸರಕಾರಿ ವಲಯದಲ್ಲಿ 775 ಪ್ರಯೋಗಾಲಯಗಳು ಮತ್ತು ಖಾಸಗಿ ವಲಯದಲ್ಲಿ 299 ಪ್ರಯೋಗಾಲಯಗಳು ಕಾರ್ಯನಿರತವಾಗಿದ್ದು ಒಟ್ಟು ಸಂಖ್ಯೆ 1074 ಆಗಿದೆ .


    ವಿವರಗಳಿಗೆ ; https://www.pib.gov.in/PressReleseDetail.aspx?PRID=1636094


    ರಾಜ್ಯಗಳಿಗೆ ಕೇಂದ್ರ ಸರಕಾರದಿಂದ 2 ಕೋಟಿಗೂ ಅಧಿಕ ಎನ್ 95 ಮುಖಗವಸುಗಳು ಮತ್ತು 1 ಕೋಟಿಗೂ ಅಧಿಕ ಪಿ . ಪಿ . ಇ . ಗಳ ಉಚಿತ ವಿತರಣೆ


    ಜಾಗತಿಕ ಸಾಂಕ್ರಾಮಿಕದ ವಿರುದ್ದ ಹೋರಾಡಲು ಆರೋಗ್ಯ ಮೂಲಸೌಕರ್ಯವನ್ನು ಬಲಪಡಿಸುವುದರಲ್ಲಿ ಕೇಂದ್ರ ಸರಕಾರ ಪ್ರಧಾನ ಪಾತ್ರವಹಿಸಿದೆ . 2020 ರ ಏಪ್ರಿಲ್ 1 ರಿಂದ ಕೇಂದ್ರವು 2.02 ಕೋಟಿಗೂ ಅಧಿಕ ಎನ್ .95 ಮುಖಗವಸುಗಳನ್ನು ಮತ್ತು 1.18 ಕೋಟಿ ಪಿ . ಪಿ . ಇ . ಕಿಟ್ ಗಳನ್ನು ರಾಜ್ಯಗಳು / ಕೇಂದ್ರಾಡಳಿತ ಪ್ರದೇಶಗಳು / ಕೇಂದ್ರೀಯ ಸಂಸ್ಥೆಗಳಿಗೆ ಉಚಿತವಾಗಿ ವಿತರಿಸಿದೆ . 6.12 ಕೋಟಿ ಎಚ್ . ಸಿ . ಕ್ಯು . ಮಾತ್ರೆಗಳನ್ನು ಕೂಡಾ ಅವುಗಳಿಗೆ ವಿತರಿಸಲಾಗಿದೆ . ಇದರ ಜೊತೆ ಇದುವರೆಗೆ 11,300 ’ ಮೇಕ್ ಇನ್ ಇಂಡಿಯಾ ” ವೆಂಟಿಲೇಟರುಗಳನ್ನು ವಿವಿಧ ರಾಜ್ಯಗಳು / ಕೇಂದ್ರಾಡಳಿತ ಪ್ರದೇಶಗಳಿಗೆ ರವಾನಿಸಲಾಗಿದೆ . ಇವುಗಳಲ್ಲಿ 6154 ವೆಂಟಿಲೇಟರುಗಳನ್ನು ಈಗಾಗಲೇ ವಿವಿಧ ಆಸ್ಪತ್ರೆಗಳಿಗೆ ಪೂರೈಸಲಾಗಿದೆ . ಇದರಿಂದ ಕೋವಿಡ್ ಐ . ಸಿ . ಯು . ಸೌಲಭ್ಯಗಳಲ್ಲಿ ವೆಂಟಿಲೇಟರುಗಳ ಲಭ್ಯತೆಗೆ ಸಂಬಂಧಿಸಿ ಇರುವ ಭಾರೀ ಅಂತರವು ನಿವಾರಣೆ ಮಾಡಲು ಸಹಾಯವಾಗಲಿದೆ . ಎಂ . ಒ . ಎಚ್ . ಎಫ್ . ಡಬ್ಲ್ಯು . 1.02 ಲಕ್ಷ ಆಮ್ಲಜನಕ ಸಿಲಿಂಡರುಗಳನ್ನು ರಾಜ್ಯಗಳು / ಕೇಂದ್ರಾಡಳಿತ ಪ್ರದೇಶಗಳಿಗೆ ಪೂರೈಸಲಿದೆ . ಇವುಗಳಲ್ಲಿ 72,293 ಸಿಲಿಂಡರುಗಳನ್ನು ಈಗಾಗಲೇ ಆಮ್ಲಜನಕ ಹಾಸಿಗೆಗಳ ಸಂಖ್ಯೆಯನ್ನು ಬಲಪಡಿಸಲು ಪೂರೈಸಲಾಗಿದೆ . ಇದುವರೆಗೆ 7.81 ಲಕ್ಷ ಪಿ . ಪಿ . ಇ . ಗಳನ್ನು ಮತ್ತು 12.76 ಲಕ್ಷ ಎನ್ -95 ಮುಖಗವಸುಗಳನ್ನು ದಿಲ್ಲಿಯಲ್ಲಿ ಪೂರೈಸಲಾಗಿದೆ . 11.78 ಲಕ್ಷ ಪಿ . ಪಿ . ಇ . ಗಳನ್ನು ಮತ್ತು 20.64 ಲಕ್ಷ ಎನ್ 95 ಮುಖಗವಸುಗಳನ್ನು ಮಹಾರಾಷ್ಟ್ರಕ್ಕೆ ಹಾಗು 5.39 ಲಕ್ಷ ಪಿ . ಪಿ . ಇ . ಗಳು ಮತ್ತು 9.81 ಲಕ್ಷ ಎನ್ 95 ಮುಖಗವಸುಗಳನ್ನು ತಮಿಳುನಾಡಿಗೆ ಎಂ . ಒ . ಎಚ್ . ಎಫ್ . ಡಬ್ಲ್ಯು . ಮೂಲಕ ಒದಗಿಸಲಾಗಿದೆ .


    ವಿವರಗಳಿಗೆ : https://www.pib.gov.in/PressReleseDetail.aspx?PRID=1636094


    ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದ ನಡುವೆ 20 ಲಕ್ಷ ತೆರಿಗೆದಾತರ 62,361 ಕೋ . ರೂ . ಗಳನ್ನು ಮರುಪಾವತಿ ಮಾಡಿದ ಆದಾಯ ತೆರಿಗೆ ಇಲಾಖೆ


    ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದ ಪರಿಸ್ಥಿತಿಯಲ್ಲಿ ತೆರಿಗೆದಾರರಿಗೆ ಸಹಾಯ ಮಾಡಲು ಬಾಕಿ ಇರುವ ಆದಾಯ ತೆರಿಗೆ ಮರುಪಾವತಿಗಳನ್ನು ಬಿಡುಗಡೆ ಮಾಡುವ ಸರಕಾರದ ನಿಲುವಿನ ಅಂಗವಾಗಿ , ಆದಾಯ ತೆರಿಗೆ ಇಲಾಖೆಯು ತೆರಿಗೆ ಮರುಪಾವತಿಯನ್ನು ತ್ವರಿತಗೊಳಿಸಿದ್ದು , 2020 ರ ಏಪ್ರಿಲ್ 8 ರಿಂದ ಜೂನ್ 30 ರವರೆಗೆ ನಿಮಿಷಕ್ಕೆ 76 ಪ್ರಕರಣಗಳಂತೆ ಇತ್ಯರ್ಥಪಡಿಸಿ ತೆರಿಗೆ ಮರುಪಾವತಿಯನ್ನು ಮಾಡಿದೆ . ಈ ಅವಧಿಯಲ್ಲಿ ಬರೇ 56 ದಿನಗಳಲ್ಲಿ ನೇರ ತೆರಿಗೆಗಳ ಕೇಂದ್ರೀಯ ಮಂಡಳಿಯು 20.44 ಲಕ್ಷಕ್ಕೂ ಅಧಿಕ ಪ್ರಕರಣಗಳಲ್ಲಿ 62,361 ಕೋ . ರೂ . ಗಳಿಗೂ ಅಧಿಕ ಮೊತ್ತದ ಮರು ಪಾವತಿಯನ್ನು ಮಾಡಿದೆ . ಆದಾಯ ತೆರಿಗೆ ಇಲಾಖೆಯ ಈ ಮುಖದ ಅನುಭವವೂ ತೆರಿಗೆದಾರರಿಗೆ ಆಗುತ್ತಿದ್ದು , ಇಲಾಖೆ ತೆರಿಗೆದಾರ ಸ್ನೇಹಿ ಆಗುತ್ತಿರುವುದು ಮಾತ್ರವಲ್ಲದೆ ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದ ಕಠಿಣ ಸಂದರ್ಭದಲ್ಲಿ ನಗದು ಒದಗಿಸುತ್ತಿರುವ ಸೌಲಭ್ಯ ಒದಗಣೆದಾರನಾಗಿಯೂ ಕಾರ್ಯನಿರ್ವಹಿಸಿದೆ . 19,07,853 ಪ್ರಕರಣಗಳಲ್ಲಿ 23,453.57 ಕೋ . ರೂ . ಗಳ ಆದಾಯ ತೆರಿಗೆ ಮರುಪಾವತಿ ಮಾಡಲಾಗಿದೆ . ಮತ್ತು 1,36,744 ಪ್ರಕರಣಗಳಲ್ಲಿ 38,908.37 ಕೋ . ರೂ . ಗಳ ಮೊತ್ತದ ಸಾಂಸ್ಥಿಕ ತೆರಿಗೆ ಮರುಪಾವತಿಯನ್ನು ಈ ಅವಧಿಯಲ್ಲಿ ಮಾಡಲಾಗಿದೆ .


    ವಿವರಗಳಿಗೆ : https://www.pib.gov.in/PressReleseDetail.aspx?PRID=1636095


    ರಾಷ್ಟ್ರೀಯ ರಾಜಧಾನಿ ವಲಯಕ್ಕೆ ಏಕೀಕೃತ ಕೋವಿಡ್ 19 ವ್ಯೂಹಕ್ಕೆ ಸಂಬಂಧಿಸಿ ದಿಲ್ಲಿ , ಹರ್ಯಾಣಾ ಮತ್ತು ಉತ್ತರ ಪ್ರದೇಶ ಮುಖ್ಯಮಂತ್ರಿಗಳ ಜೊತೆ ಕೇಂದ್ರ ಗೃಹ ಸಚಿವರ ಸಭೆ


    ಕೇಂದ್ರ ಗೃಹ ಸಚಿವರಾದ ಶ್ರೀ ಅಮಿತ್ ಶಾ ಅವರು ದಿಲ್ಲಿ , ಹರ್ಯಾಣಾ ಮತ್ತು ಉತ್ತರ ಪ್ರದೇಶಗಳ ಮುಖ್ಯಮಂತ್ರಿಗಳ ಜೊತೆ ನಿನ್ನೆ ರಾಷ್ಟ್ರೀಯ ರಾಜಧಾನಿ ವಲಯ ( ಎನ್ . ಸಿ . ಆರ್ .) ದಲ್ಲಿ ಏಕೀಕೃತ ಕೋವಿಡ್ -19 ವ್ಯೂಹಕ್ಕಾಗಿ ಸಭೆ ನಡೆಸಿದರು . ಕೋವಿಡ್ -19 ಸಂಶಯಿತರ ಬಗ್ಗೆ ಹೆಚ್ಚು ಹೆಚ್ಚು ಪರೀಕ್ಷೆಗಳನ್ನು ನಡೆಸಬೇಕಾದ ಅಗತ್ಯವನ್ನು ಅವರು ಬಲವಾಗಿ ಪ್ರತಿಪಾದಿಸಿದರು . ಮತ್ತು ಆ ಮೂಲಕ ಎನ್ . ಸಿ . ಆರ್ . ವಲಯದಲ್ಲಿ ಸೋಂಕಿನ ಪ್ರಮಾಣವನ್ನು ಕಡಿಮೆ ಮಾಡಬಹುದೆಂದರು . ತ್ವರಿತ ಆಂಟಿಜೆನ್ ಪರೀಕ್ಷಾ ಕಿಟ್ ಗಳ ಮೂಲಕ ಹೆಚ್ಚು ಪರೀಕ್ಷೆಗಳನ್ನು ಕೈಗೊಳ್ಳುವುದರಿಂದ ವಿಶ್ವ ಆರೋಗ್ಯ ಸಂಸ್ಥೆಯು ಸಲಹೆ ಮಾಡಿದಂತೆ ಸೋಂಕಿನ ಹರಡುವಿಕೆಯನ್ನು 10% ಗಿಂತ ಕಡಿಮೆ ಮಾಡಲು ಸಾಧ್ಯವಿದೆ ಎಂದರು . ಬಡವರ ಜೀವವನ್ನು ಉಳಿಸುವಲ್ಲಿ ಮಾನವೀಯ ಧೋರಣೆ ಅನುಸರಿಸುವಂತೆ ಕರೆ ನೀಡಿದ ಅವರು ರೋಗಿಗಳನ್ನು ಸಾಕಷ್ಟು ಮುಂಚಿತವಾಗಿ ಆಸ್ಪತ್ರೆಗಳಿಗೆ ಸೇರಿಸುವುದಕ್ಕೆ ಆದ್ಯತೆ ನೀಡಬೇಕೆಂದರು . ಇದರಿಂದ ಸಾವುಗಳ ಸಂಖ್ಯೆ ನಿಯಂತ್ರಿಸಬಹುದು ಎಂದೂ ಅವರು ಹೇಳಿದರು . ಎನ್ . ಸಿ . ಆರ್ . ನಲ್ಲಿ ಕೋವಿಡ್ -19 ಮ್ಯಾಪಿಂಗ್ ಗಾಗಿ ಆರೋಗ್ಯ ಸೇತು ಮತ್ತು ಇತಿಹಾಸ್ ಆಪ್ ಗಳನ್ನು ವ್ಯಾಪಕವಾಗಿ ಬಳಸುವಂತೆ ಸಲಹೆ ಮಾಡಿದ ಅವರು ಎ . ಐ . ಐ . ಎಂ . ಎಸ್ . ದಿಲ್ಲಿಯು ಅಳವಡಿಸಿಕೊಂಡಿರುವ ಕೋವಿಡ್ ರೋಗಿಗಳಿಗಾಗಿರುವ ಟೆಲಿ ವೈದ್ಯಕೀಯ ಸಲಹಾ ಮಾದರಿಯನ್ನು ಉತ್ತರ ಪ್ರದೇಶ ಮತ್ತು ಹರ್ಯಾಣಾಗಳು ಕೂಡಾ ಅನುಸರಿಸಬೇಕು ಎಂದರು . ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವರಾದ ಡಾ . ಹರ್ಷವರ್ಧನ್ ಮತ್ತು ಭಾರತ ಸರಕಾರ , ಉತ್ತರ ಪ್ರದೇಶ , ಹರ್ಯಾಣಾ ಮತ್ತು ದಿಲ್ಲಿ ಸರಕಾರಗಳ ಹಿರಿಯ ಅಧಿಕಾರಿಗಳು ಸಭೆಯಲ್ಲಿ ಭಾಗವಹಿಸಿದ್ದರು .


    ವಿವರಗಳಿಗಾಗಿ : https://pib.gov.in/PressReleasePage.aspx?PRID=1635978


    ಕರ್ನಾಟಕದಲ್ಲಿ ಅಪಾಯ ಸಂಭಾವ್ಯತೆ ನಕ್ಷೆಯಲ್ಲಿ 42,000 ಆಶಾ ಕಾರ್ಯಕರ್ತೆಯರಿಂದ 1.59 ಕೋಟಿ ಮನೆಗಳ ಸಮೀಕ್ಷೆ


    ರಾಜ್ಯದ ಕೋವಿಡ್ -19 ವಿರುದ್ದದ ಹೋರಾಟದಲ್ಲಿ ಕರ್ನಾಟಕದ ಯಶೋಗಾಥೆಯಲ್ಲಿ 42,000 ಆಶಾ ಕಾರ್ಯಕರ್ತೆಯರು ನಿರ್ಣಾಯಕ ಪಾತ್ರವಹಿಸಿದ್ದಾರೆ . ಅವರು ಕೋವಿಡ್ -19 ರ ಮನೆ ಮನೆ ಸಮೀಕ್ಷೆಯಲ್ಲಿ ಸಕ್ರಿಯವಾಗಿ ಪಾಲ್ಗೊಂಡಿದ್ದಾರೆ . ಮತ್ತು ಅಂತರರಾಜ್ಯ ಪ್ರಯಾಣಿಕರು , ವಲಸೆ ಕಾರ್ಮಿಕರು , ಮತ್ತು ಸಮುದಾಯದಲ್ಲಿರುವ ಇತರರನ್ನು ಕೋವಿಡ್ -19 ರೋಗ ಲಕ್ಷಣಗಳಿಗಾಗಿ ತಪಾಸಣೆ ಮಾಡಿದ್ದಾರೆ . ಕೆಲವು ನಿರ್ದಿಷ್ಟ ಜನಸಮುದಾಯಗಳು ಕೋವಿಡ್ -19 ಕ್ಕೆ ತುತ್ತಾಗುವ ಸಂಭಾವ್ಯ ಅಪಾಯದ ಬಗ್ಗೆ ಹಿನ್ನೆಲೆಯಲ್ಲಿ ಹಿರಿಯರು , ಇತರ ಖಾಯಿಲೆಗಳಿಂದ ಬಳಲುತ್ತಿರುವವರು ಮತ್ತು ರೋಗ ನಿರೋಧಕ ಶಕ್ತಿ ಇಲ್ಲದೆ ಬಳಲುತ್ತಿರುವವರನ್ನು ಗುರುತಿಸಲು ಸುಮಾರು 1.59 ಕೋಟಿ ಮನೆಗಳನ್ನು ಸಮೀಕ್ಷೆ ಮಾಡಲಾಗಿದೆ . ಆಶಾ ಕಾರ್ಯಕರ್ತೆಯರು ತಮ್ಮ ವ್ಯಾಪ್ತಿಯಲ್ಲಿ ಇಂತಹ ಅತ್ಯಂತ ಅಪಾಯ ಸಂಭಾವ್ಯತೆ ಇರುವ ಗುಂಪುಗಳ ಮೇಲೆ ನಿಯಮಿತವಾಗಿ ನಿಗಾ ಇಟ್ಟಿದ್ದು , ಕಾಲ ಕಾಲಕ್ಕೆ ಹಿಮ್ಮಾಹಿತಿಗಾಗಿ ಕಂಟೈನ್ ಮೆಂಟ್ ವಲಯಗಳಲ್ಲಾದರೆ ದಿನಕ್ಕೊಂದು ಬಾರಿ ಮತ್ತು ಇತರ ಪ್ರದೇಶಗಳಲ್ಲಾದರೆ 15 ದಿನಗಳಿಗೊಂದು ಬಾರಿ ಭೇಟಿ ನೀಡುತ್ತಾರೆ . ಐ . ಎಲ್ . ಐ ./ ಸಾರಿ ರೋಗ ಲಕ್ಷಣಗಳ ದೂರು ಇರುವಲ್ಲಿಗೆ ಮತ್ತು ರಾಜ್ಯ ಸಹಾಯ ವಾಣಿ ಸಂಖ್ಯೆಗಳಿಗೆ ಕರೆ ಮಾಡಿದ ಸಂಭಾವ್ಯ ಗಂಭೀರ ಅಪಾಯದಲ್ಲಿರುವ ವ್ಯಕ್ತಿಗಳ ಮನೆಗಳಿಗೂ ಭೇಟಿ ನೀಡುತ್ತಾರೆ .


    ವಿವರಗಳಿಗೆ : https://pib.gov.in/PressReleasePage.aspx?PRID=1636106


    ಜಲ್ ಜೀವನ್ ಆಂದೋಲನ : ಲಾಕ್ ಡೌನ್ ಅವಧಿಯಲ್ಲಿ 19 ಲಕ್ಷ ಮನೆಗಳಿಗೆ ನಳ್ಳಿ ನೀರು ಸಂಪರ್ಕ


    ಇಡೀ ದೇಶವೇ ಕೋವಿಡ್ -19 ರ ವಿರುದ್ದ ಹೋರಾಟದಲ್ಲಿ ನಿರತವಾಗಿರುವಾಗ , ಕೇಂದ್ರ ಸರಕಾರವು “ ಗ್ರಾಮೀಣ ಪ್ರದೇಶಗಳಲ್ಲಿ ಸುರಕ್ಷಿತ ಕುಡಿಯುವ ನೀರನ್ನು ಒದಗಿಸುವ “ ಎಲ್ಲಾ ಪ್ರಯತ್ನಗಳನ್ನು ಮಾಡಿದೆ . ಗ್ರಾಮೀಣ ಮನೆಗಳಲ್ಲಿ ಅದು ನಳ್ಳಿ ನೀರಿನ ಸಂಪರ್ಕವನ್ನು ಒದಗಿಸಿದೆ . ಇದರಿಂದಾಗಿ ಜಲ್ ಜೀವನ್ ಆಂದೋಲನ ( ಜೆ . ಜೆ . ಎಂ .) ಯೋಜನೆ ಅಡಿಯಲ್ಲಿ ಜನರಿಗೆ ಅವರ ಆವರಣದಲ್ಲಿಯೇ ನೀರು ಲಭ್ಯವಾಗುವಂತಾಗಿದೆ . ಇದರಿಂದ ಸಾರ್ವಜನಿಕ ಸ್ಥಳಗಳಲ್ಲಿ ನೀರು ಹಿಡಿಯಲು ಗುಂಪುಗೂಡುವುದು ತಪ್ಪಿದಂತಾಗಿದೆ . ಹಾಗು ಸ್ಥಳೀಯರಿಗೆ ಉದ್ಯೋಗ ಲಭಿಸಿದಂತಾಗಿದೆ . ಇದು ಗ್ರಾಮೀಣ ಆರ್ಥಿಕತೆಗೆ ಉತ್ತೇಜನ ನೀಡಲಿದೆ . 2020-21 ರ ಮೊದಲ ತ್ರೈಮಾಸಿಕದಲ್ಲಿ ದೇಶಾದ್ಯಂತ ಗ್ರಾಮಗಳಲ್ಲಿ 19 ಲಕ್ಷ ನಳ್ಳಿ ನೀರು ಸಂಪರ್ಕಗಳನ್ನು ಒದಗಿಸಲಾಗಿದೆ . ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದಿಂದಾಗಿ ಕೆಲಸಕ್ಕೆ ಪ್ರತಿಕೂಲ ಪರಿಸ್ಥಿತಿ ಇದ್ದಾಗ್ಯೂ ರಾಜ್ಯಗಳ ಪ್ರಯತ್ನಗಳ ಫಲವಾಗಿ ಇದು ಸಾಧ್ಯವಾಗಿದೆ . ಈ ಆಂದೋಲನವನ್ನು ರಾಜ್ಯಗಳ ಸಹಭಾಗಿತ್ವದಲ್ಲಿ ಅನುಷ್ಟಾನಿಸಲಾಗುತ್ತಿದೆ .


    ವಿವರಗಳಿಗೆ : https://pib.gov.in/PressReleasePage.aspx?PRID=1635954


    ಪ್ರಾಥಮಿಕ ಹಂತಕ್ಕೆ 8 ವಾರಗಳ ಪರ್ಯಾಯ ಶೈಕ್ಷಣಿಕ ವೇಳಾಪಟ್ಟಿ ಬಿಡುಗಡೆ ಮಾಡಿದ ಕೇಂದ್ರ ಎಚ್ . ಆರ್ . ಡಿ . ಸಚಿವರು


    ಕೋವಿಡ್ -19 ರ ಅವಧಿಯಲ್ಲಿ ಮನೆಗಳಲ್ಲಿರುವ ವಿದ್ಯಾರ್ಥಿಗಳನ್ನು ಅವರ ಪೋಷಕರು ಮತ್ತು ಶಿಕ್ಷಕರ ಸಹಾಯದೊಂದಿಗೆ ಶೈಕ್ಷಣಿಕ ಚಟುವಟಿಕೆಗಳಲ್ಲಿ ಅರ್ಥಪೂರ್ಣವಾಗಿ ತೊಡಗಿಸಿಕೊಳ್ಳಲು ಅನುಕೂಲವಾಗುವಂತೆ ಪ್ರಾಥಮಿಕ ಮತ್ತು ಮೇಲ್ ಪ್ರಾಥಮಿಕ ಹಂತದ ವಿದ್ಯಾರ್ಥಿಗಳಿಗೆ , ಪೋಷಕರಿಗೆ ಮತ್ತು ಶಿಕ್ಷಕರಿಗೆ ಪರ್ಯಾಯ ಶೈಕ್ಷಣಿಕ ವೇಳಾಪಟ್ಟಿಯನ್ನು ಎಂ . ಎಚ್ . ಆರ್ . ಡಿ . ಯ ಮಾರ್ಗದರ್ಶನದಡಿಯಲ್ಲಿ ಎನ್ . ಸಿ . ಇ . ಆರ್ . ಟಿ . ಯು ಅಭಿವೃದ್ದಿಪಡಿಸಿದೆ . ಕೇಂದ್ರ ಮಾನವ ಸಂಪನ್ಮೂಲ ಅಭಿವೃದ್ದಿ ಸಚಿವರಾದ ಶ್ರೀ ರಮೇಶ ಪೋಖ್ರಿಯಾಲ್ ನಿಶಾಂಕ್ ಅವರು ಪ್ರಾಥಮಿಕ ಹಂತದ 8 ವಾರಗಳ ಪರ್ಯಾಯ ಶೈಕ್ಷಣಿಕ ವೇಳಾಪಟ್ಟಿಯನ್ನು ನಿನ್ನೆ ಬಿಡುಗಡೆ ಮಾಡಿದರು . ಈ ಸಂದರ್ಭದಲ್ಲಿ ಮಾತನಾಡಿದ ಸಚಿವರು ಈ ವೇಳಾಪಟ್ಟಿಯು ಶಿಕ್ಷಕರಿಗೆ ವಿನೋದ ಭರಿತ ಮತ್ತು ಆಸಕ್ತಿಕರವಾಗಿ ಶಿಕ್ಷಣವನ್ನು ಒದಗಿಸಲು ಲಭ್ಯ ಇರುವ ಹಾಗು ಕಲಿಕಾದಾರರು , ಪೋಷಕರು ಮತ್ತು ಶಿಕ್ಷಕರು ಮನೆಯಲ್ಲಿದ್ದಾಗಲೂ ವಿವಿಧ ತಂತ್ರಜ್ಞಾನ ಸಲಕರಣೆಗಳನ್ನು ಮತ್ತು ಸಾಮಾಜಿಕ ಮಾಧ್ಯಮ ಸಲಕರಣೆಗಳನ್ನು ಬಳಸಿ ಶಿಕ್ಷಣ ಒದಗಿಸುವುದಕ್ಕೆ ಮಾರ್ಗದರ್ಶಿಗಳನ್ನು ಒದಗಿಸುತ್ತದೆ ಎಂದರು .


    ವಿವರಗಳಿಗೆ : https://www.pib.gov.in/PressReleseDetail.aspx?PRID=1635949


    ಆತ್ಮನಿರ್ಭರ ಭಾರತ ಸಾಧಿಸಲು ಕೋವಿಡ್ -19 ಒಂದು ಸ್ಪಷ್ಟ , ಗಟ್ಟಿ ಧ್ವನಿಯ ಕರೆಯಾಗಿ ಕಾರ್ಯ ನಿರ್ವಹಿಸಲಿದೆ , ಎಂದಿದ್ದಾರೆ ಡಾ . ರಘುನಾಥ ಮಾಶೇಲ್ಕರ್


    ಆತ್ಮನಿರ್ಭರ ಭಾರತವನ್ನು ಸಾಧಿಸಲು ಕೋವಿಡ್ -19 ದೇಶದಲ್ಲಿಯ ಪ್ರತಿಯೊಬ್ಬರಿಗೂ ಮರು ನಿರ್ಮಾಣ , ಚೇತರಿಕೆ ಮತ್ತು ತಮ್ಮನ್ನು ತಾವೇ ಮರು ಕಲ್ಪಿಸಿಕೊಳ್ಳಲು ಒಂದು ಸ್ಪಷ್ಟ ಮತ್ತು ಗಟ್ಟಿ ಧ್ವನಿಯ ಕರೆಯನ್ನು ನೀಡಿದೆ ಎಂದು ಪದ್ಮ ವಿಭೂಷಣ ಡಾ . ರಘುನಾಥ ಅನಂತ ಮಾಶೇಲ್ಕರ್ ಹೇಳಿದ್ದಾರೆ . “ ಆತ್ಮವಿಶ್ವಾಸದೊಂದಿಗೆ ಆತ್ಮನಿರ್ಭರ ಭಾರತ ನಿರ್ಮಾಣ ” ಕುರಿತಂತೆ ಉಪನ್ಯಾಸ ನೀಡಿದ ಅವರು ಸ್ವಾವಲಂಬನೆ ಅಥವಾ ಆತ್ಮನಿರ್ಭರ ಭಾರತ ಸಾಧಿಸುವ ನಮ್ಮ ಪ್ರಯತ್ನದಲ್ಲಿ ನಾವು ವಿಶ್ವದಿಂದ ನಮ್ಮನ್ನು ಪ್ರತ್ಯೇಕಿಸಿಕೊಳ್ಳಲಾಗದು , ಬದಲು ಜಾಗತಿಕ ಪೂರೈಕೆ ಸರಪಳಿಯ ಜೊತೆ ಸಂಯೋಜನೆಗೊಳ್ಳಬೇಕು ಎಂದರು . ಖರೀದಿ , ಉತ್ಪಾದನೆ , ಉತ್ತಮವಾಗಿಸುವುದಕ್ಕಾಗಿ ಖರೀದಿ , ಉತ್ತಮ ಖರೀದಿಗಾಗಿ ಉತ್ತಮ ಉತ್ಪಾದನೆಗಳು ಮತ್ತು ಒಟ್ಟಾಗಿ ಉತ್ಪಾದನೆ ( ಸಾರ್ವಜನಿಕ - ಖಾಸಗಿ ಸಹಭಾಗಿತ್ವಗಳ ನಿರ್ಮಾಣ ) ಎಂಬ “ ಆತ್ಮನಿರ್ಭರ ಭಾರತ ” ದ ಐದು ಸ್ತಂಭಗಳ ಬಗ್ಗೆ ಅವರು ಹೆಚ್ಚು ಒತ್ತು ನೀಡಿ ಮಾತನಾಡಿದರು .


    ವಿವರಗಳಿಗೆ : https://pib.gov.in/PressReleasePage.aspx?PRID=1636108


    ಕೇಂದ್ರೀಯ ಸಂರಕ್ಷಿತ ಎಲ್ಲಾ ಎ . ಎಸ್ . ಐ . ಯ ಸ್ಮಾರಕಗಳು 2020 ರ ಜುಲೈ 6 ರಿಂದ ತೆರೆಯಲ್ಪಡಲಿವೆ : ಶ್ರೀ ಪ್ರಹ್ಲಾದ್ ಸಿಂಗ್ ಪಟೇಲ್


    ಸಂಸ್ಕೃತಿ ಮತ್ತು ಭಾರತೀಯ ಪ್ರಾಚ್ಯವಸ್ತು ಸರ್ವೇಕ್ಷಣಾ ( ಎ . ಎಸ್ . ಐ .) ಸಚಿವಾಲಯವು ಎಲ್ಲಾ ಕೇಂದ್ರೀಯ ಸಂರಕ್ಷಿತ ಸ್ಮಾರಕಗಳನ್ನು ಎಲ್ಲಾ ಸುರಕ್ಷಾ ಶಿಷ್ಟಾಚಾರಗಳನ್ನು ಅನುಸರಿಸಿಕೊಂಡು 2020 ರ ಜುಲೈ 6 ರಿಂದ ಸಾರ್ವಜನಿಕ ವೀಕ್ಷಣೆಗೆ ತೆರೆಯಲು ನಿರ್ಧರಿಸಿದೆ ಎಂದು ಕೇಂದ್ರ ಸಂಸ್ಕೃತಿ ಮತ್ತು ಪ್ರವಾಸೋದ್ಯಮ ಖಾತೆ ( ಪ್ರಭಾರ ) ಸಹಾಯಕ ಸಚಿವರಾದ ಶ್ರೀ ಪ್ರಹ್ಲಾದ್ ಸಿಂಗ್ ಪಟೇಲ್ ಅವರು ಹೇಳಿದ್ದಾರೆ . ಕಂಟೈನ್ ಮೆಂಟ್ ವಲಯದ ಹೊರಗಿರುವ ಸ್ಮಾರಕಗಳು / ವಸ್ತು ಸಂಗ್ರಹಾಲಯಗಳು ಸಂದರ್ಶಕರಿಗೆ ತೆರೆದಿರುತ್ತವೆ ಎಂದವರು ತಿಳಿಸಿದ್ದಾರೆ . ಎಲ್ಲಾ ಕೇಂದ್ರೀಯ ಸಂರಕ್ಷಿತ ಸ್ಮಾರಕಗಳು ಮತ್ತು ನಿವೇಶನಗಳು ಸ್ಯಾನಿಟೈಸೇಶನ್ , ಸಾಮಾಜಿಕ ಅಂತರ ಮತ್ತು ಗೃಹ ವ್ಯವಹಾರಗಳ ಸಚಿವಾಲಯ ಮತ್ತು ಆರೋಗ್ಯ ಹಾಗು ಕುಟುಂಬ ಕಲ್ಯಾಣ ಸಚಿವಾಲಯಗಳು ಹೊರಡಿಸಿದ ಇತರ ಆರೋಗ್ಯ ಶಿಷ್ಟಾಚಾರಗಳನ್ನು ಅನುಷ್ಟಾನಿಸಲು ಬದ್ದವಾಗಿರುತ್ತವೆ . ರಾಜ್ಯಗಳು ಅಥವಾ ಜಿಲ್ಲಾ ಆಡಳಿತಗಳು ನೀಡುವ ಯಾವುದೇ ನಿರ್ದಿಷ್ಟ ಆದೇಶಗಳನ್ನು ಕೂಡಾ ಕಟ್ಟು ನಿಟ್ಟಾಗಿ ಅನುಷ್ಟಾನಿಸಲಾಗುವುದು . ಎಂದವರು ಹೇಳಿದರು .


    ವಿವರಗಳಿಗೆ : https://pib.gov.in/PressReleasePage.aspx?PRID=1636161


    ಪಿ ಐ ಬಿ ಕ್ಷೇತ್ರೀಯ ಕಚೇರಿಗಳ ವರದಿ

      * ಕೇರಳ : ರಾಜ್ಯವು ರಾಜಧಾನಿ ತಿರುವನಂತಪುರಂ ಜಿಲ್ಲೆಯಲ್ಲಿ ಶೀಘ್ರವೇ ಆಂಟಿಜೆನ್ ಪರೀಕ್ಷೆಯನ್ನು ಆರಂಭಿಸಲಿದೆ . ಸಾಕ್ಷ್ಯಾಧಾರಗಳಿಲ್ಲದ ರೀತಿಯಲ್ಲಿರುವ ಕೋವಿಡ್ -19 ಪ್ರಕರಣಗಳನ್ನು ನಿಭಾಯಿಸಲು ಈ ಕ್ರಮ ಅನುಸರಿಸಲಾಗುತ್ತಿದೆ . ನಗರದಲ್ಲಿಯ 18 ವಾರ್ಡ್ ಗಳನ್ನು ಕಂಟೈನ್ ಮೆಂಟ್ ವಲಯಗಳನ್ನಾಗಿ ಘೋಷಿಸಲಾಗಿದೆ . ಇಬ್ಬರು ಸಿಬ್ಬಂದಿಗಳಲ್ಲಿ ವೈರಸ್ ಪಾಸಿಟಿವ್ ಆಗಿರುವ ಕಾರಣದಿಂದ ವಿ . ಎಸ್ . ಎಸ್ . ಸಿ . ಯಲ್ಲಿ ಇನ್ನಷ್ಟು ಹೆಚ್ಚಿನ ಪರೀಕ್ಷೆಗಳನ್ನು ನಡೆಸಲಾಗುವುದು . ಓರ್ವ ನನ್ ಸೇರಿದಂತೆ ಆರು ಮಂದಿ ಕೇರಳೀಯರು ರಾಜ್ಯದಿಂದ ಹೊರಗೆ ಮೃತಪಟ್ಟಿದ್ದಾರೆ . ನಿನ್ನೆ ಕೋವಿಡ್ ನಿಂದ ಗುಣಮುಖರಾದವರ ಸಂಖ್ಯೆ ಹೊಸದಾಗಿ ಈ ವೈರಸ್ ಬಾಧಿತರಾದವರ ಸಂಖ್ಯೆಗಿಂತ ಹೆಚ್ಚಾಗಿದೆ . 202 ಮಂದಿ ಗುಣಮುಖರಾಗಿದ್ದರೆ ,160 ಹೊಸ ಪ್ರಕರಣಗಳು ವರದಿಯಾಗಿವೆ . ವಿವಿಧ ಜಿಲ್ಲೆಗಳಲ್ಲಿ 2,088 ರೋಗಿಗಳು ಚಿಕಿತ್ಸೆ ಪಡೆಯುತ್ತಿದ್ದಾರೆ .
      * ತಮಿಳುನಾಡು : ಪುದುಚೇರಿಯಲ್ಲಿ 93 ವರ್ಷದ ಮಹಿಳೆ ಕೋವಿಡ್ -19 ರಿಂದಾಗಿ ಮೃತಪಟ್ಟಿದ್ದಾರೆ . 24 ಹೊಸ ಪ್ರಕರಣಗಳೊಂದಿಗೆ ಒಟ್ಟು ಪ್ರಕರಣಗಳ ಸಂಖ್ಯೆ 824 ಕ್ಕೇರಿದೆ . ಹೊಸ ಪ್ರಕರಣಗಳಲ್ಲಿ 23 ಪುದುಚೇರಿಯಲ್ಲಿ ವರದಿಯಾಗಿದ್ದರೆ ಒಂದು ಪ್ರಕರಣ ಕರೈಕಲ್ ನಿಂದ ವರದಿಯಾಗಿದೆ . ಮಧುರೈ ಯಲ್ಲಿ ಕೋವಿಡ್ ಪ್ರಕರಣಗಳ ಸಂಖ್ಯೆ ತ್ವರಿತವಾಗಿ ಏರಿಕೆಯಾಗುತ್ತಿದೆ . ಗಂಭೀರವಲ್ಲದ ರೋಗ ಲಕ್ಷಣಗಳಿರುವ ರೋಗಿಗಳನ್ನು ಗೃಹ ಕ್ವಾರಂಟೈನ್ ನಲ್ಲಿಡಲಾಗುತ್ತಿದೆ . ತಮಿಳುನಾಡಿನಲ್ಲಿ ನಿನ್ನೆ ಒಂದೇ ದಿನದಲ್ಲಿ ಗರಿಷ್ಟ ಪ್ರಮಾಣದ ಅಂದರೆ 4,343 ಪ್ರಕರಣಗಳು ವರದಿಯಾಗಿವೆ ಮತ್ತು 57 ಮಂದಿ ಮೃತಪಟ್ಟಿದ್ದಾರೆ . ಇದರಲ್ಲಿ 2027 ಹೊಸ ಪ್ರಕರಣಗಳು ಚೆನೈಯೊಂದರಲ್ಲಿಯೇ ವರದಿಯಾಗಿವೆ . ರಾಜ್ಯದಲ್ಲಿ ಕೋವಿಡ್ ಬಾಧಿತರ ಒಟ್ಟು ಸಂಖ್ಯೆ ಈಗ 98,392 . ಅದರಲ್ಲಿ 41047 ಪ್ರಕರಣಗಳು ಸಕ್ರಿಯ ಪ್ರಕರಣಗಳು . ಈ ಜಾಗತಿಕ ಸಾಂಕ್ರಾಮಿಕಕ್ಕೆ ಇದುವರೆಗೆ ಒಟ್ಟು 1321 ಮಂದಿ ಬಲಿಯಾಗಿದ್ದಾರೆ .
      * ಕರ್ನಾಟಕ : ರಾಜ್ಯ ಸರಕಾರದ ಹೊಸ ಮಾರ್ಗದರ್ಶಿಗಳ ಪ್ರಕಾರ ರೋಗ ಲಕ್ಷಣ ತೋರ್ಪಡಿಸದ ಕೋವಿಡ್ -19 ರೋಗಿಗಳು ಅವರು 50 ವರ್ಷಕ್ಕಿಂತ ಕೆಳಗಿನವರಾಗಿದ್ದರೆ ಹಾಗು ಆಮ್ಲಜನಕ ಶುದ್ದತ್ವ ಪ್ರಮಾಣ 95 ಶೇಕಡಾದಷ್ಟು ಅಥವಾ ಅದಕ್ಕಿಂತ ಹೆಚ್ಚಿನ ಪ್ರಮಾಣವನ್ನು ಹೊಂದಿದ್ದರೆ ಅವರನ್ನು ಗೃಹ ಕ್ವಾರಂಟೈನಿನಲ್ಲಿಡಲಾಗುತ್ತದೆ . ತಮ್ಮ ಸೇವೆಯನ್ನು ಖಾಯಂಗೊಳಿಸುವಂತೆ ಮಂಡಿಸಿರುವ ಬೇಡಿಕೆಯನ್ನು ಈಡೇರಿಸುವಲ್ಲಿ ಆಗುತ್ತಿರುವ ವಿಳಂಬವನ್ನು ಪ್ರತಿಭಟಿಸಿ ಜುಲೈ 8 ರಿಂದ ಮುಷ್ಕರ ನಡೆಸುವುದಾಗಿ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಇಲಾಖೆಯು ಗುತ್ತಿಗೆ ವೈದ್ಯರು ಹಾಕಿರುವ ಬೆದರಿಕೆಯ ಹಿನ್ನೆಲೆಯಲ್ಲಿ ರಾಜ್ಯ ಸರಕಾರವು ಗುರುವಾರದಂದು ಅವರ ವೇತನವನ್ನು ತಿಂಗಳೊಂದರ 45,000 ರೂಪಾಯಿಗಳಿಂದ 60,000 ರೂ . ಗಳಿಗೆ ಹೆಚ್ಚಿಸಿ ಆದೇಶ ಹೊರಡಿಸಿದೆ . ನಿನ್ನೆ 1502 ಹೊಸ ಪ್ರಕರಣಗಳು , 271 ಬಿಡುಗಡೆಗಳು , ಮತ್ತು 19 ಸಾವುಗಳು ವರದಿಯಾಗಿವೆ . ಒಟ್ಟು ಪಾಸಿಟಿವ್ ಪ್ರಕರಣಗಳ ಸಂಖ್ಯೆ 18,016, ಸಕ್ರಿಯ ಪ್ರಕರಣಗಳು : 9406, ಸಾವುಗಳು : 272.
      * ಆಂಧ್ರ ಪ್ರದೇಶ : ಐ . ಸಿ . ಎಂ . ಆರ್ . ಮತ್ತು ಭಾರತ್ ಬಯೋಟೆಕ್ ಇಂಟರ್ ನ್ಯಾಶನಲ್ ಲಿಮಿಟೆಡ್ ಜಂಟಿಯಾಗಿ ಅಭಿವೃದ್ದಿಪಡಿಸಿದ ದೇಶೀಯ ಕೋವಿಡ್ -19 ( ಬಿ . ಬಿ . ವಿ . 152 ಕೋವಿಡ್ ಲಸಿಕೆ ) ಲಸಿಕೆಯ ಕ್ಲಿನಿಕಲ್ ಪರೀಕ್ಷೆಗಾಗಿ ಐ . ಸಿ . ಎಮ್ . ಆರ್ . 12 ಕೆಂದ್ರಗಳನ್ನು ಆಯ್ಕೆ ಮಾಡಿದ್ದು ಅದರಲ್ಲಿ ವಿಶಾಖಪಟ್ಟಣಂನ ಕಿಂಗ್ ಜಾರ್ಜ್ ಆಸ್ಪತ್ರೆ ಒಂದಾಗಿದೆ . ಈ ಲಸಿಕೆಯನ್ನು ಎಲ್ಲಾ ಕ್ಲಿನಿಕಲ್ ಪರೀಕ್ಷೆಗಳನ್ನು ಪೂರೈಸಿದ ಬಳಿಕ , 2020 ರ ಆಗಸ್ಟ್ 15 ರಂದು ಸಾರ್ವಜನಿಕ ಆರೋಗ್ಯ ರಕ್ಷಣೆಗಾಗಿ ಬಿಡುಗಡೆ ಮಾಡುವ ಯೋಜನೆ ಇದೆ . ಡಿಸಿಲ್ ಲೋಕೋ ಶೆಡ್ , ವಿಶಾಖಪಟ್ಟಣಂ ಸಂಸ್ಥೆಯು ಕರೆನ್ಸಿ ನೋಟುಗಳು , ಪೇಪರುಗಳು , ಮತ್ತು ಸಲಕರಣೆಗಳನ್ನು ಕ್ರಿಮಿಮುಕ್ತಗೊಳಿಸಲು ಅಲ್ಟ್ರಾವಾಯ್ಲೆಟ್ ವಿಕಿರಣ ಆಧಾರಿತ ಕ್ರಿಮಿನಾಶಕವನ್ನು ರೂಪಿಸಿದೆ . ಈ ಉಪಕರಣವು ಕ್ರಿಮಿನಾಶಕ ಅಲ್ಟ್ರಾವಾಯ್ಲೆಟ್ ಬೆಳಕನ್ನು ಹೊರ ಸೂಸುವ ಮೂಲಕ 99.9 ಪತಿಶತ ವೈರಸ್ ಗಳನ್ನು , ವಾಯುವಿನಲ್ಲಿರುವ ಬ್ಯಾಕ್ಟೀರಿಯಾಗಳನ್ನು ನಾಶ ಮಾಡಬಲ್ಲುದು . ಕಳೆದ 24 ಗಂಟೆಗಳಲ್ಲಿ 38,898 ಸ್ಯಾಂಪಲ್ ಗಳ ಪರೀಕ್ಷೆಯ ಬಳಿಕ 837 ಹೊಸ ಪ್ರಕರಣಗಳು ವರದಿಯಾಗಿವೆ , 258 ಮಂದಿ ಗುಣಮುಖರಾಗಿ ಆಸ್ಪತ್ರೆಗಳಿಂದ ಬಿಡುಗಡೆಯಾಗಿದ್ದಾರೆ ಮತ್ತು ಐದು ಮಂದಿ ಈ ರೋಗಕ್ಕೆ ಬಲಿಯಾಗಿದ್ದಾರೆ . 837 ಪ್ರಕರಣಗಳ ಪೈಕಿ 46 ಪ್ರಕರಣಗಳು ಅಂತಾರಾಜ್ಯದವು ಮತ್ತು ಎರಡು ಪ್ರಕರಣಗಳು ವಿದೇಶದವು . ಒಟ್ಟು ಪ್ರಕರಣಗಳು 16,934 . ಸಕ್ರಿಯ ಪ್ರಕರಣಗಳು 9096, ಗುಣಮುಖರಾಗಿ ಬಿಡುಗಡೆಯಾದವರು 7632, ಸಾವುಗಳು : 206.
      * ತೆಲಂಗಾಣ : ರಾಜ್ಯದಲ್ಲಿ ಸಂಚಾರಿ ಪರೀಕ್ಷಾ ಪ್ರಯೋಗಾಲಯಗಳ ವ್ಯವಸ್ಥೆಯನ್ನು ಜಾರಿಗೆ ತರುವ ಯಾವುದೇ ಯೋಜನೆ ಇಲ್ಲವೆಂದು ರಾಜ್ಯ ಸರಕಾರವು ಹೈಕೋರ್ಟಿಗೆ ತಿಳಿಸಿದೆ ಮತ್ತು ಆರ್ . ಟಿ .- ಪಿ . ಸಿ . ಆರ್ . ಪರೀಕ್ಷೆಗಳು ಹೆಚ್ಚು ನಿಖರವಾಗಿರುವುದರಿಂದ ಅವುಗಳಿಗೇ ಬದ್ದವಾಗಿರುವುದಾಗಿ ಅದು ಹೇಳಿದೆ . ಹೈದರಾಬಾದ್ ಮೂಲದ ಭಾರತ್ ಬಯೋಟೆಕ್ ಅಭಿವೃದ್ದಿಪಡಿಸಿದ ಕೋವಿಡ್ -19 ವಿರುದ್ದದ ಮೊದಲ ಲಸಿಕೆಯನ್ನು 2020 ರ ಆಗಸ್ಟ್ 15 ರಂದು ಬಿಡುಗಡೆ ಮಾಡಲು ಐ . ಸಿ . ಎಂ . ಆರ್ . ಯೋಜನೆ ಹಾಕಿಕೊಂಡಿದೆ . ಕೊವ್ಯಾಕ್ಸಿನ್ ಹೆಸರಿನ ಈ ಲಸಿಕೆಯ ಮಾನವ ಕ್ಲಿನಿಕಲ್ ಪರೀಕ್ಷೆಯನ್ನು ತ್ವರಿತಗತಿಯಲ್ಲಿ ನಡೆಸಲಾಗುತ್ತಿದೆ . ಪುಂಜಗುಟ್ಟದ ಎನ್ . ಐ . ಎಂ . ಎಸ್ . ಇಂತಹ ಪರೀಕ್ಷಾ ಕೇಂದ್ರಗಳಲ್ಲಿ ಒಂದಾಗಿದೆ . ನಿನ್ನೆಯವರೆಗೆ ಒಟ್ಟು ಪ್ರಕರಣಗಳ ಸಂಖ್ಯೆ : 18,570, ಸಕ್ರಿಯ ಪ್ರಕರಣಗಳು : 9226. ಸಾವುಗಳು : 275. ಬಿಡುಗಡೆಯಾದವರು : 9069.
      * ಮಹಾರಾಷ್ಟ್ರ : ಗುರುವಾರದಂದು ರಾಜ್ಯದಲ್ಲಿ ಕೋವಿಡ್ -19 ರಿಂದ ಗುಣಮುಖರಾದವರ ಸಂಖ್ಯೆ 1 ಲಕ್ಷ ದಾಟಿತು . 6,330 ಹೊಸ ಪ್ರಕರಣಗಳು ವರದಿಯಾಗುವುದರೊಂದಿಗೆ ಒಟ್ಟು ಪ್ರಕರಣಗಳ ಸಂಖ್ಯೆ 1,86,626 ಕ್ಕೇರಿತು . ರಾಜ್ಯದಲ್ಲಿ ಒಟ್ಟು ಸಕ್ರಿಯ ಪ್ರಕರಣಗಳ ಸಂಖ್ಯೆ 77260. ಮುಂಬಯಿಯಲ್ಲಿ 1554 ಹೊಸ ಪ್ರಕರಣಗಳು ಪತ್ತೆಯಾಗಿವೆ , ಇಲ್ಲಿ ಒಟ್ಟು ಪ್ರಕರಣಗಳ ಸಂಖ್ಯೆ 80,262.
      * ಗುಜರಾತ್ : ಕಳೆದ 24 ಗಂಟೆಗಳಲ್ಲಿ 681 ಹೊಸ ಪ್ರಕರಣಗಳು ವರದಿಯಾಗುವುದರೊಂದಿಗೆ ಗುಜರಾತಿನಲ್ಲಿ ಒಟ್ಟು ಕೋವಿಡ್ -19 ಪ್ರಕರಣಗಳ ಸಂಖ್ಯೆ 33,999 ಕ್ಕೇರಿತು . 19 ರೋಗಿಗಳು ತಮ್ಮ ಜೀವ ಕಳೆದುಕೊಳ್ಳುವುದರೊಂದಿಗೆ ರಾಜ್ಯದಲ್ಲಿ ಕೋವಿಡ್ -19 ರಿಂದಾಗಿ ಮೃತಪಟ್ಟವರ ಸಂಖ್ಯೆ 1,888 ಕ್ಕೇರಿದೆ . ಅಹ್ಮದಾಬಾದ್ ನಗರದಿಂದ ಗರಿಷ್ಟ ಸಂಖ್ಯೆಯಲ್ಲಿ ಅಂದರೆ 202 ಹೊಸ ಪ್ರಕರಣಗಳು ವರದಿಯಾಗಿವೆ , ಸೂರತ್ತಿನಲ್ಲಿ 191 ಹೊಸ ಪ್ರಕರಣಗಳು ವರದಿಯಾಗಿವೆ . ರಾಜ್ಯದಲ್ಲಿ 7,510 ಸಕ್ರಿಯ ಪ್ರಕರಣಗಳಿವೆ . ರಾಜ್ಯವು ಇದುವರೆಗೆ 3.88 ಲಕ್ಷ ಪರೀಕ್ಷೆಗಳನ್ನು ನಡೆಸಿದೆ .
      * ರಾಜಸ್ಥಾನ : ಇಂದು ಮುಂಜಾನೆವರೆಗೆ ರಾಜಸ್ಥಾನದಲ್ಲಿ 123 ಹೊಸ ಕೋವಿಡ್ -19 ಪಾಸಿಟಿವ್ ಪ್ರಕರಣಗಳು ಮತ್ತು 5 ಸಾವುಗಳು ವರದಿಯಾಗಿವೆ . ಗುರುವಾರದಂದು , 350 ಹೊಸ ಪ್ರಕರಣಗಳು ಮತ್ತು 9 ಸಾವುಗಳು ಸಂಭವಿಸಿವೆ . ಒಟ್ಟು ಪ್ರಕರಣಗಳ ಸಂಖ್ಯೆ 18,785, ಸಕ್ರಿಯ ಪ್ರಕರಣಗಳ ಸಂಖ್ಯೆ 3,307.
      * ಮಧ್ಯ ಪ್ರದೇಶ : 245 ಹೊಸ ಕೋವಿಡ್ -19 ಪ್ರಕರಣಗಳು ವರದಿಯಾಗಿವೆ ಮತ್ತು ಒಟ್ಟು ಪ್ರಕರಣಗಳ ಸಂಖ್ಯೆ 14,106 ಕ್ಕೇರಿದೆ . ರಾಜ್ಯದಲ್ಲಿ 2,702 ಸಕ್ರಿಯ ಪ್ರಕರಣಗಳಿವೆ . ಮೃತಪಟ್ಟವರ ಒಟ್ಟು ಸಂಖ್ಯೆ 589.
      * ಛತ್ತೀಸ್ ಗಢ : ಛತ್ತೀಸ್ ಗಢದಲ್ಲಿ 72 ಹೊಸ ಪ್ರಕರಣಗಳನ್ನು ಗುರುತಿಸಲಾಗಿದೆ . ಇದರೊಂದಿಗೆ ಒಟ್ಟು ಕೋವಿಡ್ -19 ಪ್ರಕರಣಗಳ ಸಂಖ್ಯೆ 3,013 ಕ್ಕೇರಿದೆ . ಇತ್ತೀಚಿನ ವರದಿಗಳ ಪ್ರಕಾರ ಅಲ್ಲಿ ಒಟ್ಟು 637 ಸಕ್ರಿಯ ಪ್ರಕರಣಗಳಿವೆ
      * ಗೋವಾ : ಗುರುವಾರದಂದು ರಾಜ್ಯದಲ್ಲಿ 95 ಸ್ಯಾಂಪಲ್ ಗಳು ಪಾಸಿಟಿವ್ ಆಗಿವೆ . ಇದರೊಂದಿಗೆ ರಾಜ್ಯದಲ್ಲಿ ಕೋವಿಡ್ -19 ಪ್ರಕರಣಗಳ ಒಟ್ಟು ಸಂಖ್ಯೆ 1,482 ಕ್ಕೇರಿದೆ . ಸಕ್ರಿಯ ಪ್ರಕರಣಗಳ ಸಂಖ್ಯೆ 744.
      * ಅಸ್ಸಾಂ : ಗುವಾಹಟಿಯ ಜಿ . ಎಂ . ಸಿ . ಎಚ್ . ನಲ್ಲಿ ಪ್ಲಾಸ್ಮಾ ಬ್ಯಾಂಕ್ ಆರಂಭಿಸಲಾಗಿದೆ . ಚೇತರಿಸಿಕೊಂಡಿರುವ ಮೊದಲ ದಾನಿ ಡಾ . ಲಿಥಿಕೇಶ್ ಓರ್ವ ವೈದ್ಯರು .
      * ಮಣಿಪುರ : ಮಣಿಪುರದ ಬಾಕ್ಸಿಂಗ್ ತಾರೆ ಮತ್ತು ಏಶ್ಯನ್ ಗೇಮ್ಸ್ ಚಿನ್ನದ ಪದಕ ವಿಜೇತರಾದ ಡಿಂಗ್ಕೋ ಸಿಂಗ್ ಅವರು ಗುಣಮುಖರಾಗಿದ್ದು , ಈಗ ಕೋವಿಡ್ -19 ಮುಕ್ತರಾಗಿದ್ದಾರೆ .
      * ಮೇಘಾಲಯ : ಮೇಘಾಲಯದಲ್ಲಿ ಮತ್ತೆ 3 ಮಂದಿ ಕೋವಿಡ್ -19 ಪರೀಕ್ಷೆಯಲ್ಲಿ ಪಾಸಿಟಿವ್ ಆಗಿದ್ದಾರೆ . ಇವರಲ್ಲಿ ಇಬ್ಬರು ಪೂರ್ವ ಖಾಸಿ ಗಿರಿ ( ಬಿ . ಎಸ್ . ಎಫ್ . ) ಪ್ರದೇಶದವರು ಮತ್ತು ಓರ್ವರು ರೀ ಭೋಯಿಯ ಅಪಾಯಕಾರಿ ಸಂಪರ್ಕದಲ್ಲಿದ್ದವರು . ರಾಜ್ಯದಲ್ಲಿ ಒಟ್ಟು ಸಕ್ರಿಯ ಪ್ರಕರಣಗಳ ಸಂಖ್ಯೆ 18 ಮತ್ತು ಇದುವರೆಗೆ 43 ಮಂದಿ ಗುಣಮುಖರಾಗಿದ್ದಾರೆ .
      * ಮಿಜೋರಾಂ : ಮಿಜೋರಾಂನಲ್ಲಿ ಗುಣಮುಖರಾದ ಕೋವಿಡ್ -19 ರೋಗಿಯನ್ನು ಇಂದು ಬಿಡುಗಡೆ ಮಾಡಲಾಯಿತು . ಈಗ ಅಲ್ಲಿರುವ ಸಕ್ರಿಯ ಪ್ರಕರಣಗಳ ಸಂಖ್ಯೆ 35. ಇದುವರೆಗೆ 127 ಮಂದಿ ಗುಣಮುಖರಾಗಿ ಬಿಡುಗಡೆಯಾಗಿದ್ದಾರೆ . ರಾಜ್ಯದಲ್ಲಿ ಕೋವಿಡ್ -19 ಪ್ರಕರಣಗಳ ಒಟ್ಟು ಸಂಖ್ಯೆ 162 ಕ್ಕೇರಿದೆ .
      * ನಾಗಾಲ್ಯಾಂಡ್ : ನಾಗಾಲ್ಯಾಂಡಿನಲ್ಲಿ ಹೊಸ ಕೋವಿಡ್ 19 ಪಾಸಿಟಿವ್ ಪ್ರಕರಣಗಳು ಪತ್ತೆಯಾಗಿದ್ದು , ರಾಜ್ಯದಲ್ಲಿ ಒಟ್ಟು ಪಾಸಿಟಿವ್ ಪ್ರಕರಣಗಳ ಸಂಖ್ಯೆ 539 ಕ್ಕೇರಿದೆ , 342 ಸಕ್ರಿಯ ಪ್ರಕರಣಗಳಿದ್ದರೆ , 197 ಮಂದಿ ಗುಣಮುಖರಾಗಿದ್ದಾರೆ .
      * ಪಂಜಾಬ್ : ಪಂಜಾಬ್ ಮುಖ್ಯಮಂತ್ರಿಗಳು ಪಂಜಾಬ್ ಕೋವಿಡ್ -19 ಕ್ಲಿನಿಕಲ್ ನಿರ್ವಹಣಾ ಮ್ಯಾನುವಲ್ ಬಿಡುಗಡೆ ಮಾಡಿದ್ದಾರೆ . ಎಲ್ಲಾ ಆರೋಗ್ಯ ಸೇವಾ ದಾತರಿಗೆ ಏಕ ಪರಾಮರ್ಶನ ಬಿಂದುವಾಗಿ ಇದನ್ನು ರೂಪಿಸಲಾಗಿದೆ . ಈ ಜಾಗತಿಕ ಸಾಂಕ್ರಾಮಿಕವನ್ನು ಎಲ್ಲಾ ಕೋನಗಳಿಂದಲೂ ಸಮನ್ವಯ ಕ್ರಮಗಳ ಮೂಲಕ ಎದುರಿಸಿ , ಮೃತ್ಯು ಪ್ರಮಾಣವನ್ನು ಕಡಿಮೆ ಮಾಡುವುದು ಇದರ ಒಟ್ಟಾರೆ ಉದ್ದೇಶವಾಗಿದೆ . ಈ ಮ್ಯಾನುವಲ್ ನ್ನು ತಮ್ಮ ಸರಕಾರದ ಬಲ ವೃದ್ದಿಯ ಕ್ರಮ ಎಂದು ಬಣ್ಣಿಸಿರುವ ಮುಖ್ಯಮಂತ್ರಿ ಇದು ರಾಷ್ಟ್ರೀಯ ಶಿಷ್ಟಾಚಾರ ಮತ್ತು ಕೋವಿಡ್ ನಿರ್ವಹಣೆಗಾಗಿ ರಾಜ್ಯದ ಆವಶ್ಯಕತೆಗಳನ್ನು ಪರಸ್ಪರ ಜೋಡಿಸುತ್ತದೆ ಎಂದಿದ್ದಾರೆ . ಇದು ಆರೋಗ್ಯ ಸೇವಾ ಪೂರೈಕೆದಾರರಿಗೆ ಕೊರೊನಾ ವೈರಸ್ ಪಾಸಿಟಿವ್ ರೋಗಿಗಳಿಗೆ ಉತ್ತಮ ಆರೋಗ್ಯ ಶುಶ್ರೂಷೆ ನೀಡಲು ಮತ್ತು ಅವರನ್ನು ಉತ್ತಮವಾಗಿ ನಿಭಾಯಿಸಲು ಅವಶ್ಯ ಸಲಕರಣೆಗಳ ಸುಲಭ ಲಭ್ಯತೆಯನ್ನು ಒದಗಿಸುತ್ತದೆ ಎಂದೂ ಅವರು ಅಭಿಪ್ರಾಯಪಟ್ಟಿದ್ದಾರೆ .

    ವಾಸ್ತವ ಪರಿಶೀಲನೆ


    ***

    
    
    (Release ID: 1636730) Visitor Counter : 15
    
    
      Read this release in: English , Hindi , Marathi , Assamese , Manipuri , Bengali , Punjabi , Gujarati , Tamil , Telugu , Malayalam
    
    
    

*