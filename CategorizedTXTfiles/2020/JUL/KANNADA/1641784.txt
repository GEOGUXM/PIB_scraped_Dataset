      ಪ್ರಧಾನ ಮಂತ್ರಿಯವರ ಕಛೇರಿ

      ಕೋಲ್ಕತ್ತಾ, ಮುಂಬೈ ಮತ್ತು ನೋಯ್ಡಾಗಳಲ್ಲಿನ ಉನ್ನತ ಗುಣಮಟ್ಟದ ಸಮಗ್ರ ಕೋವಿಡ್ ಪರೀಕ್ಷಾ ಕೇಂದ್ರಕ್ಕೆ ಪ್ರಧಾನಿ ಚಾಲನೆ
      Posted On: 27 JUL 2020 5:56PM by PIB Bengaluru


    ಹಾಲಿ ದೇಶಾದ್ಯಂತ ಪ್ರತಿ ದಿನ 5 ಲಕ್ಷಕ್ಕೂ ಅಧಿಕ ಸೋಂಕು ಪತ್ತೆ ಪರೀಕ್ಷೆ ;


    ಮುಂದಿನ ವಾರಗಳಲ್ಲಿ ಪರೀಕ್ಷಾ ಸಾಮರ್ಥ್ಯ 10 ಲಕ್ಷಕ್ಕೆ ಹೆಚ್ಚಿಸುವ ಪ್ರಯತ್ನಗಳು ಪ್ರಗತಿಯಲ್ಲಿ ; ಪ್ರಧಾನಮಂತ್ರಿ


    ಭಾರತದಲ್ಲಿ ಪ್ರಸ್ತುತ 11,000 ಕ್ಕೂ ಅಧಿಕ ಕೋವಿಡ್ ಸೌಕರ್ಯಗಳು ಮತ್ತು 11 ಲಕ್ಷಕ್ಕೂ ಅಧಿಕ ಐಸೋಲೇಷನ್ ಹಾಸಿಗೆಗಳು : ಪ್ರಧಾನಮಂತ್ರಿ


    ಗ್ರಾಮಗಳಲ್ಲಿ ಈಗಾಗಲೇ ಇರುವ ಆರೋಗ್ಯ ಮೂಲಸೌಕರ್ಯದ ವೃದ್ಧಿ ಜೊತೆಗೆ ಹೊಸ ಆರೋಗ್ಯ ಮೂಲಸೌಕರ್ಯ ಅಭಿವೃದ್ಧಿಗೆ ಒತ್ತು ನೀಡಬೇಕೆಂದ ಪ್ರಧಾನಿ


    ಈ ಪರೀಕ್ಷಾ ಸೌಕರ್ಯಗಳ ಸ್ಥಾಪನೆಗೆ ಪ್ರಧಾನಿ ಅವರಿಗೆ ಧನ್ಯವಾದ ಹೇಳಿದ ಮುಖ್ಯಮಂತ್ರಿಗಳು ; ಕಠಿಣ ಸಂದರ್ಭಗಳಲ್ಲಿ ದಿಟ್ಟ ನಾಯಕತ್ವ ಪ್ರದರ್ಶಿಸಿದ್ದಕ್ಕಾಗಿ ಮೆಚ್ಚುಗೆ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು , ಮೂರು ಉನ್ನತ ಗುಣಮಟ್ಟದ ಸಮಗ್ರ ಕೋವಿಡ್ ಪರೀಕ್ಷಾ ಕೇಂದ್ರಗಳನ್ನು ವಿಡಿಯೋ ಕಾನ್ಫರೆನ್ಸ್ ಮೂಲಕ ಉದ್ಘಾಟಿಸಿದರು . ಈ ಪರೀಕ್ಷಾ ಕೇಂದ್ರಗಳು ಕೋಲ್ಕತ್ತಾ , ಮುಂಬೈ ಮತ್ತು ನೋಯ್ಡಾದಲ್ಲಿನ ರಾಷ್ಟ್ರೀಯ ಸಂಸ್ಥೆ , ಭಾರತೀಯ ವೈದ್ಯಕೀಯ ಸಂಶೋಧನಾ ಮಂಡಳಿ ( ಐಸಿಎಂಆರ್ ) ಗಳಲ್ಲಿ ಕಾರ್ಯ ನಿರ್ವಹಿಸಲಿವೆ .


    ಈ ಮೂರು ಅತ್ಯಾಧುನಿಕ ಪರೀಕ್ಷಾ ಸೌಕರ್ಯಗಳಿಂದ ಮೂರು ನಗರಗಳಲ್ಲೂ ಪ್ರತಿ ದಿನ ಪರೀಕ್ಷಾ ಸಾಮರ್ಥ್ಯ ಬಹುತೇಕ 10,000 ಅಧಿಕವಾಗಲಿದೆ ಎಂದು ಪ್ರಧಾನಮಂತ್ರಿ ಹೇಳಿದರು . ಹೆಚ್ಚಿನ ಸಂಖ್ಯೆಗಳ ಪರೀಕ್ಷೆಯಿಂದ ತ್ವರಿತ ಪತ್ತೆ ಮತ್ತು ಚಿಕಿತ್ಸೆಗೆ ನೆರವಾಗಲಿದೆ . ಆ ಮೂಲಕ ಸೋಂಕು ಹರಡುವುದನ್ನು ತಪ್ಪಿಸಲು ಸಹಕಾರಿಯಾಗಲಿದೆ ಎಂದರು . ಈ ಪ್ರಯೋಗಾಲಯಗಳು ಕೇವಲ ಕೋವಿಡ್ ಗೆ ಸೀಮಿತವಾಗಿಲ್ಲ . ಮುಂದಿನ ದಿನಗಳಲ್ಲಿ ಹೆಪಟಿಟಿಸ್ ಬಿ ಮತ್ತು ಸಿ , ಎಚ್ಐವಿ , ಡೆಂಘಿ ಮತ್ತು ಇತರ ಕಾಯಿಲೆಗಳ ಪರೀಕ್ಷೆಗಳನ್ನೂ ಸಹ ಮಾಡಬಹುದಾಗಿದೆ .


    ಸಕಾಲಿಕ ನಿರ್ಧಾರಗಳು


    ಸರ್ಕಾರ ಕೈಗೊಂಡ ಸಕಾಲಿಕ ನಿರ್ಧಾರಗಳ ಪರಿಣಾಮ ಕೋವಿಡ್ -19 ನಿಂದ ಆಗಿರುವ ಸಾವುಗಳ ಪ್ರಮಾಣ ಇತರೆ ದೇಶಗಳಿಗೆ ಹೋಲಿಸಿದರೆ ಕಡಿಮೆ ಇದೆ ಮತ್ತು ಭಾರತ ಉತ್ತಮ ಸ್ಥಿತಿಯಲ್ಲಿದೆ ಎಂದು ಪ್ರಧಾನಮಂತ್ರಿ ಬಲವಾಗಿ ಪ್ರತಿಪಾದಿಸಿದರು . ಅಲ್ಲದೆ ಗುಣಮುಖರಾಗುತ್ತಿರುವವರ ಪ್ರಮಾಣವೂ ಇತರೆ ರಾಷ್ಟ್ರಗಳಿಗಿಂತ ಹೆಚ್ಚಿದ್ದು , ಅದು ಪ್ರತಿ ದಿನ ಸುಧಾರಿಸತೊಡಗಿದೆ . ಈವರೆಗೆ ಸೋಂಕಿನಿಂದ ಗುಣಮುಖರಾದವರ ಒಟ್ಟು ಸಂಖ್ಯೆ ಸುಮಾರು 10 ಲಕ್ಷದ ಸನಿಹದಲ್ಲಿದೆ .


    ಕೊರೊನಾಗೆ ನಿರ್ದಿಷ್ಟ ಆರೋಗ್ಯ ಮೂಲಸೌಕರ್ಯ


    ನಿರ್ದಿಷ್ಟವಾಗಿ ಕೊರೊನಾಗೆ ಸಂಬಂಧಿಸಿದಂತೆ ಆರೋಗ್ಯ ಮೂಲಸೌಕರ್ಯವನ್ನು ದೇಶಾದ್ಯಂತ ಅತ್ಯಂತ ಕ್ಷಿಪ್ರಗತಿಯಲ್ಲಿ ಅಭಿವೃದ್ಧಿಪಡಿಸಲಾಗಿದ ಎಂದು ಪ್ರಧಾನಮಂತ್ರಿ ಹೇಳಿದರು . ಕೋವಿಡ್ ವಿರುದ್ಧ ಹೋರಾಟ ಆರಂಭವಾದ ಕೂಡಲೇ ಕೇಂದ್ರ ಸರ್ಕಾರ 15,000 ಕೋಟಿ ರೂ . ಗಳ ಪ್ಯಾಕೇಜ್ ಪ್ರಕಟಿಸಿತ್ತು ಎಂದು ಪ್ರಧಾನಿ ಉಲ್ಲೇಖಿಸಿದರು . ದೇಶದಲ್ಲಿ ಸದ್ಯ 11,000 ಕ್ಕೂ ಅಧಿಕ ಕೋವಿಡ್ ಸೌಕರ್ಯಗಳಿದ್ದು , 11 ಲಕ್ಷಕ್ಕೂ ಅಧಿಕ ಐಸೋಲೇಷನ್ ಹಾಸಿಗೆಗಳಿವೆ .


    ಜನವರಿ ತಿಂಗಳಲ್ಲಿ ದೇಶದಲ್ಲಿ ಒಂದೇ ಒಂದು ಕೋವಿಡ್ ಪರೀಕ್ಷಾ ಕೇಂದ್ರವಿತ್ತು . ಈಗ ಬಹುತೇಕ 1300 ಅಂತಹ ಪ್ರಯೋಗಾಲಯಗಳಿವೆ . ಪ್ರಸ್ತುತ ದೇಶದಲ್ಲಿ ಪ್ರತಿ ದಿನ 5 ಲಕ್ಷಕ್ಕೂ ಅಧಿಕ ಕೋವಿಡ್ ಸೋಂಕಿನ ಪರೀಕ್ಷೆಗಳನ್ನು ನಡೆಸಲಾಗುತ್ತಿದೆ ಮತ್ತು ಮುಂದಿನ ವಾರಗಳಲ್ಲಿ ಆ ಸಾಮರ್ಥ್ಯವನ್ನು 10 ಲಕ್ಷಕ್ಕೆ ಹೆಚ್ಚಿಸಲು ಎಲ್ಲ ಪ್ರಯತ್ನಗಳು ನಡೆದಿವೆ ಎಂದರು .


    ದೇಶ ಇದೀಗ ಎರಡನೇ ಅತಿ ದೊಡ್ಡ ಪಿಪಿಇ ಕಿಟ್ ಉತ್ಪಾದಕ ರಾಷ್ಟ್ರವಾಗಿದೆ ಎಂದು ಅವರು ಉಲ್ಲೇಖಿಸಿದರು . ದೇಶದಲ್ಲಿ ಆರು ತಿಂಗಳ ಹಿಂದೆ ಒಂದೇ ಒಂದು ಪಿಪಿಇ ಕಿಟ್ ಕೂಡ ಉತ್ಪಾದನೆಯಾಗುತ್ತಿರಲಿಲ್ಲ . ಇದೀಗ 1200 ಕ್ಕೂ ಅಧಿಕ ಉತ್ಪಾದಕರು ಇದ್ದು , ಅವರು ಪ್ರತಿ ದಿನ 5 ಲಕ್ಷಕ್ಕೂ ಅಧಿಕ ಕಿಟ್ ಗಳನ್ನು ಉತ್ಪಾದಿಸುತ್ತಿದ್ದಾರೆ . ಆ ಮಟ್ಟಿಗೆ ದೇಶ ಪ್ರಗತಿ ಸಾಧಿಸಿದೆ ಎಂದು ಹೇಳಿದರು . ದೇಶ ಎನ್ -95 ಮಾಸ್ಕ್ ಗಳ ಆಮದಿನ ಮೇಲೆ ಅವಲಂಬಿತವಾಗಿತ್ತು . ಇದೀಗ ದೇಶದಲ್ಲಿ ಪ್ರತಿ ದಿನ 3 ಲಕ್ಷಕ್ಕೂ ಅಧಿಕ ಎನ್ -95 ಮಾಸ್ಕ್ ಗಳನ್ನು ಉತ್ಪಾದಿಸಲಾಗುತ್ತಿದೆ . ವಾರ್ಷಿಕ ವೆಂಟಿಲೇಟರ್ ಉತ್ಪಾದನಾ ಸಾಮರ್ಥ್ಯ 3 ಲಕ್ಷ ದಾಟಿದೆ . ಅಲ್ಲದೆ ವೈದ್ಯಕೀಯ ಆಕ್ಸಿಜನ್ ಸಿಲಿಂಡರ್ ಗಳ ಉತ್ಪಾದನೆಯಲ್ಲೂ ಮಹತ್ವದ ಹೆಚ್ಚಳವಾಗಿದೆ ಎಂದು ಅವರು ಹೇಳಿದರು . ಇದರಿಂದಾಗಿ ಜೀವಗಳನ್ನು ಉಳಿಸಲು ಸಹಾಯವಾಗಿರುವುದೇ ಅಲ್ಲದೆ ಭಾರತ , ಆಮದಿನಿಂದ ರಫ್ತು ರಾಷ್ಟ್ರವಾಗಿ ಪರಿವರ್ತನೆಯಾಗಿದೆ ಎಂದರು .


    ಗ್ರಾಮೀಣ ಪ್ರದೇಶಗಳಲ್ಲಿ ಸೋಂಕು ಹರಡುವುದನ್ನು ನಿಯಂತ್ರಿಸಲು ಕೈಗೊಂಡಿರುವ ಕ್ರಮಗಳ ಕುರಿತಂತೆ ಮಾತನಾಡಿದ ಪ್ರಧಾನಮಂತ್ರಿ ಅವರು , ಗ್ರಾಮಗಳಲ್ಲಿ ಹಾಲಿ ಇರುವ ಆರೋಗ್ಯ ಮೂಲಸೌಕರ್ಯ ವೃದ್ಧಿ ಜೊತೆಗೆ ಹೊಸ ಆರೋಗ್ಯ ಮೂಲಸೌಕರ್ಯವನ್ನೂ ಸಹ ಅಭಿವೃದ್ಧಿಗೊಳಿಸಬೇಕಿದೆ ಎಂದು ಹೇಳಿದರು .


    ಮಾನವ ಸಂಪನ್ಮೂಲ ವೃದ್ಧಿ


    ದೇಶದಲ್ಲಿ ಭೌತಿಕ ಮೂಲಸೌಕರ್ಯ ಅಭಿವೃದ್ಧಿಗೊಳಿಸುವುದಷ್ಟೇ ಅಲ್ಲದೆ , ದೇಶದಲ್ಲಿ ಅತ್ಯಂತ ಕ್ಷಿಪ್ರ ರೀತಿಯಲ್ಲಿ ಅರೆ ವೈದ್ಯಕೀಯ , ಆಶಾ ಕಾರ್ಯಕರ್ತೆಯರು , ಅಂಗನವಾಡಿ ಕಾರ್ಯಕರ್ತರು ಸೇರಿದಂತೆ ಮಾನವ ಸಂಪನ್ಮೂಲವನ್ನು ಒಟ್ಟುಗೂಡಿಸಲಾಗಿದ್ದು , ಅವರು ಸಾಂಕ್ರಾಮಿಕ ಹರಡುವುದನ್ನು ನಿಯಂತ್ರಿಸುವಲ್ಲಿ ಅತ್ಯಂತ ಮಹತ್ವದ ಪಾತ್ರವಹಿಸಿದ್ದಾರೆ ಎಂದು ಪ್ರಧಾನಮಂತ್ರಿ ಹೇಳಿದರು . ಹೊಸ ಮತ್ತು ನಿವೃತ್ತ ಆರೋಗ್ಯ ವೃತ್ತಿಪರರನ್ನು ಬಳಸಿಕೊಂಡು ನಿರಂತರವಾಗಿ ಕಾರ್ಯೋನ್ಮುಖವಾಗಬೇಕು ಎಂದ ಅವರು , ನಮ್ಮ ಕೊರೊನಾ ಯೋಧರ ರಕ್ಷಣೆಗಾಗಿ ನಾವು ಆರೋಗ್ಯ ವ್ಯವಸ್ಥೆಯನ್ನುಇನ್ನಷ್ಟು ಸುಧಾರಿಸಬೇಕಾಗಿದೆ ಎಂದರು .


    ಹಬ್ಬಗಳ ಸಂದರ್ಭದಲ್ಲಿ ಸುರಕ್ಷತೆ


    ಕೋವಿಡ್ ವೈರಾಣು ನಿಯಂತ್ರಿಸುವ ಉದ್ದೇಶದಿಂದ ಮುಂಬರುವ ಹಬ್ಬಗಳ ಆಚರಣೆ ಸಂದರ್ಭದಲ್ಲಿ ಜನರು ಅತ್ಯಂತ ಜಾಗರೂಕರಾಗಿರಬೇಕು ಎಂದು ಪ್ರಧಾನಮಂತ್ರಿ ಹೇಳಿದರು . ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ ಅನ್ನ ಯೋಜನೆಯ ನೆರವು ಬಡಕುಟುಂಬಗಳಿಗೆ ತಲುಪಬೇಕು ಎಂದು ಪ್ರತಿಪಾದಿಸಿದರು . ಕೊರೊನಾ ಸೋಂಕಿಗೆ ಲಸಿಕೆ ಅಭಿವೃದ್ಧಿಯಾಗುವವರೆಗೆ ಎರಡು ಗಜ ಅಂತರ , ಮಾಸ್ಕ್ ಧರಿಸುವುದು ಮತ್ತು ಕೈಶುಚಿತ್ವ ಕಾಪಾಡಿ ಕೊಳ್ಳುವುದನ್ನು ಪಾಲಿಸುವ ಮೂಲಕ ಜನರು ತಮ್ಮನ್ನು ತಾವು ಸುರಕ್ಷಿತವಾಗಿಟ್ಟುಕೊಳ್ಳಬೇಕು ಎಂದರು .


    ಕೇಂದ್ರ ಸಚಿವ ಡಾ . ಹರ್ಷವರ್ಧನ್ ಅವರು , ಕೋವಿಡ್ ಪರೀಕ್ಷೆ ಪ್ರಯೋಗಾಲಯಗಳು ಇದೀಗ ದೇಶಾದ್ಯಂತ ಎಲ್ಲ ಕಡೆ ಲಭ್ಯವಿವೆ ಎಂದರು . ಅಲ್ಲದೆ ಅವರು ಕೇಂದ್ರ ಸಚಿವರು ಮತ್ತು ದೆಹಲಿ ಮುಖ್ಯಮಂತ್ರಿಗಳ ಜೊತೆ ಸೇರಿ ರಾಜಧಾನಿಯಲ್ಲಿ ಸೋಂಕು ನಿಯಂತ್ರಣಕ್ಕೆ ಕೈಗೊಂಡಿರುವ ಕ್ರಮಗಳ ಕುರಿತು ಮಾತನಾಡಿದರು .


    ಮುಖ್ಯಮಂತ್ರಿಗಳ ಮಾತು


    ಮುಖ್ಯಮಂತ್ರಿಗಳು ಈ ಪರೀಕ್ಷಾ ಸೌಕರ್ಯಗಳನ್ನು ಆರಂಭಿಸಿದ್ದಕ್ಕಾಗಿ ಪ್ರಧಾನಮಂತ್ರಿಗಳಿಗೆ ಧನ್ಯವಾದಗಳನ್ನು ಹೇಳಿದರು . ಮಹಾರಾಷ್ಟ್ರ ಮುಖ್ಯಮಂತ್ರಿ ಶ್ರೀ ಉದ್ಧವ್ ಠಾಕ್ರೆ , ಕಠಿಣ ಸಂದರ್ಭಗಳಲ್ಲಿ ಪ್ರಧಾನಮಂತ್ರಿಯವರು ದಿಟ್ಟ ನಾಯಕತ್ವ ತೋರಿದರು ಎಂದು ಪ್ರಶಂಸಿಸಿದರು . ಅವರು ಮುಂಬೈನಲ್ಲಿ ಕೈಗೊಂಡಿರುವ “ ಸೋಂಕಿನ ಬೆನ್ನತ್ತಿ ” ಅಭಿಯಾನದ ಬಗ್ಗೆ ಮಾತನಾಡಿದರು ಮತ್ತು ಶಾಶ್ವತ ಸೋಂಕು ಆಸ್ಪತ್ರೆಗಳನ್ನು ಸ್ಥಾಪಿಸುವ ಕುರಿತಂತೆ ಚರ್ಚೆ ನಡೆಸಿದರು .


    ಪಶ್ಚಿಮ ಬಂಗಾಳ ಮುಖ್ಯಮಂತ್ರಿ ಮಮತಾ ಬ್ಯಾನರ್ಜಿ , ರಾಜ್ಯಗಳ ಬಗೆಗೆ ಪ್ರಧಾನಮಂತ್ರಿ ಅವರು ತೋರುತ್ತಿರುವ ಸಹಕಾರದ ವರ್ತನೆ ಕುರಿತು ಮೆಚ್ಚುಗೆ ವ್ಯಕ್ತಪಡಿಸಿದರು . ಅವರು ಸೋಂಕು ಪತ್ತೆ ಕಾರ್ಯಗಳು , ಟೆಲಿ ಮೆಡಿಸನ್ ಬಳಕೆ ಮತ್ತು ರಾಜ್ಯದಲ್ಲಿ ಹಾಲಿ ಇರುವ ಪ್ರಯೋಗಾಲಯಗಳಲ್ಲಿ ಸೌಕರ್ಯಗಳನ್ನು ಹೆಚ್ಚಿಸುವ ಅಗತ್ಯತೆಗಳ ಕುರಿತಂತೆ ಮಾತನಾಡಿದರು .


    ಉತ್ತರ ಪ್ರದೇಶ ಮುಖ್ಯಮಂತ್ರಿ ಶ್ರೀ ಯೋಗಿ ಆದಿತ್ಯನಾಥ್ , ಸೋಂಕಿನ ವಿರುದ್ಧ ನಡೆಸುತ್ತಿರುವ ಸಮರದಲ್ಲಿ ಪ್ರಧಾನಮಂತ್ರಿ ಅವರ ಅವಿರತ ಪ್ರಯತ್ನಗಳಿಗಾಗಿ ಅವರಿಗೆ ಕೃತಜ್ಞತೆಗಳನ್ನು ಸಲ್ಲಿಸಿದರು . ಇಂದು ಚಾಲನೆ ನೀಡಲಾಗಿರುವ ಪ್ರಯೋಗಾಲಯಗಳಿಂದ ಪರೀಕ್ಷಾ ಅವಧಿ ಗಣನೀಯವಾಗಿ ತಗ್ಗಲಿದೆ ಎಂದರು . ಅವರು ರಾಜ್ಯದಲ್ಲಿ ಪರೀಕ್ಷಾ ಸಾಮರ್ಥ್ಯವೃದ್ಧಿ ಮತ್ತು ಪ್ರತಿ ದಿನ ಆಂಟಿಜನ್ ಪರೀಕ್ಷೆಗಳ ಸಂಖ್ಯೆ ಹೆಚ್ಚಳದ ಯೋಜನೆಯನ್ನು ಉಲ್ಲೇಖಿಸಿದರು .


    ಹಿನ್ನೆಲೆ


    ಈ ಮೂರು ಉನ್ನತ ಗುಣಮಟ್ಟದ ಸಮಗ್ರ ಪರೀಕ್ಷಾ ಸೌಕರ್ಯಗಳನ್ನು ನೋಯ್ಡಾದಲ್ಲಿರುವ ಐಸಿಎಂಆರ್ ನ - ಕ್ಯಾನ್ಸರ್ ನಿಯಂತ್ರಣ ಮತ್ತು ಸಂಶೋಧನಾ ರಾಷ್ಟ್ರೀಯ ಕೇಂದ್ರ , ಮುಂಬೈನ ಐಸಿಎಂಆರ್ ನ - ರಾಷ್ಟ್ರೀಯ ಸಂತಾನೋತ್ಪತ್ತಿ ಆರೋಗ್ಯ ಕುರಿತ ಸಂಶೋಧನಾ ಕೇಂದ್ರ ಮತ್ತು ಕೊಲ್ಕತ್ತಾದ ಐಸಿಎಂಆರ್ ನ – ರಾಷ್ಟ್ರೀಯ ಕಾಲರಾ ಮತ್ತು ಇತರೆ ಕರುಳಿನ ರೋಗಗಳ ಕೇಂದ್ರಗಳಲ್ಲಿ ಸ್ಥಾಪಿಸಲಾಗಿದ್ದು , ಅವುಗಳಲ್ಲಿ ಪ್ರತಿದಿನ ಸುಮಾರು 10 ಸಾವಿರ ಮಾದರಿಗಳನ್ನು ಪರೀಕ್ಷೆ ಮಾಡಬಹುದಾಗಿದೆ . ಈ ಪ್ರಯೋಗಾಲಯಗಳು ಪರೀಕ್ಷೆಯ ಸಮಯವನ್ನು ತಗ್ಗಿಸುವುದಲ್ಲದೆ , ಲ್ಯಾಬ್ ಸಿಬ್ಬಂದಿ ಕ್ಲಿನಿಕ್ ಸಾಮಗ್ರಿಗಳ ಮೂಲಕ ಸೋಂಕಿಗೆ ಒಳಗಾಗುವುದು ತಪ್ಪಿಸಲಿದೆ . ಈ ಲ್ಯಾಬ್ ಗಳಲ್ಲಿ ಕೋವಿಡ್ ಮಾತ್ರವಲ್ಲದೆ , ಇತರೆ ಸಾಂಕ್ರಾಮಿಕ ರೋಗಗಳಾದ ಹೆಪಟಿಟಿಸ್ ಬಿ ಮತ್ತು ಸಿ , ಎಚ್ ಐವಿ , ಮೈಕೋಬ್ಯಾಕ್ಟೀರಿಯಂ ಕ್ಷಯರೋಗ , ಸೈಟೋಮೆಗ್ಲೋವೈರಸ್ , ಕ್ಲಾಮೈಡಿಯಾ , ನೈಸೀರಿಯಾ ಡೆಂಘಿ ಮತ್ತಿತರವುಗಳ ಪರೀಕ್ಷೆಗಳನ್ನೂ ಸಹ ಮಾಡಬಹುದಾಗಿದೆ .


    ***

    
    
    (Release ID: 1641784) Visitor Counter : 9
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Gujarati , Odia , Tamil , Telugu , Malayalam