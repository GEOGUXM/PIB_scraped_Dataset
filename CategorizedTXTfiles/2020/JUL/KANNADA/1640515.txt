      ಪ್ರಧಾನ ಮಂತ್ರಿಯವರ ಕಛೇರಿ

      2020ರ ಜುಲೈ 23ರಂದು ಮಣಿಪುರ ನೀರು ಪೂರೈಕೆ ಯೋಜನೆಗೆ ಶಂಕುಸ್ಥಾಪನೆ ನೆರವೇರಿಸಲಿರುವ ಪ್ರಧಾನಮಂತ್ರಿ
      Posted On: 22 JUL 2020 11:34AM by PIB Bengaluru


    2020 ರ ಜುಲೈ 23 ರಂದು ಮಣಿಪುರ ನೀರು ಪೂರೈಕೆ ಯೋಜನೆಗೆ ಶಂಕುಸ್ಥಾಪನೆ ನೆರವೇರಿಸಲಿರುವ ಪ್ರಧಾನಮಂತ್ರಿ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು , 2020 ರ ಜುಲೈ 23 ರಂದು ವಿಡಿಯೋ ಕಾನ್ಫರೆನ್ಸ್ ಮೂಲಕ ಮಣಿಪುರ ನೀರು ಪೂರೈಕೆ ಯೋಜನೆಗೆ ಶಂಕುಸ್ಥಾಪನೆ ನೆರವೇರಿಸಲಿದ್ದಾರೆ . ಮಣಿಪುರ ರಾಜ್ಯಪಾಲರು , ಮುಖ್ಯಮಂತ್ರಿ ಹಾಗೂ ಅವರ ಸಂಪುಟ ಸಹೋದ್ಯೋಗಿಗಳು , ಸಂಸದರು ಹಾಗೂ ಶಾಸಕರು ಇಂಫಾಲಾದಿಂದ ಕಾರ್ಯಕ್ರಮಕ್ಕೆ ವಿಡಿಯೋ ಕಾನ್ಫರೆನ್ಸ್ ಮೂಲಕ ಸೇರ್ಪಡೆಯಾಗುವರು .


    ಭಾರತ ಸರ್ಕಾರ ‘ ಹರ್ ಘರ್ ಜಲ್ ’ ಧ್ಯೇಯದೊಂದಿಗೆ 2024 ರೊಳಗೆ ದೇಶದ ಗ್ರಾಮೀಣ ಪ್ರದೇಶದ ಪ್ರತಿಯೊಂದು ಮನೆಗೂ ಸುರಕ್ಷಿತ ಹಾಗೂ ಶುದ್ಧ ಕುಡಿಯುವ ನೀರು ಒದಗಿಸಲು ಜಲಜೀವನ್ ಮಿಷನ್ ಯೋಜನೆಯನ್ನು ಕೈಗೆತ್ತಿಕೊಂಡಿದೆ . ಈ ಕಾರ್ಯಕ್ರಮವನ್ನು ನೀರು ಮರು ಪೂರಣ , ಬೂದುಬಣ್ಣದ ನೀರಿನ ನಿರ್ವಹಣೆ , ಜಲಸಂರಕ್ಷಣೆ , ಮಳೆನೀರು ಕೊಯ್ಲು ಮತ್ತಿತರ ಕಡ್ಡಾಯ ವಿಧಾನಗಳ ಮೂಲಕ ಸುಸ್ಥಿರ ಕ್ರಮಗಳನ್ನು ಕೈಗೊಳ್ಳಲಾಗುತ್ತಿದೆ .


    ಜಲಜೀವನ್ ಮಿಷನ್ , ನೀರಿಗೆ ಸಂಬಂಧಿಸಿದಂತೆ ಸಮುದಾಯ ಆಧಾರಿತ ಕಾರ್ಯಕ್ರಮವಾಗಿದ್ದು , ಅದರಡಿ ವ್ಯಾಪಕ ಮಾಹಿತಿ , ಶಿಕ್ಷಣ ಮತ್ತು ಸಂವಹನ ಕಾರ್ಯಕ್ರಮಗಳನ್ನು ಕೈಗೊಳ್ಳಲಾಗುವುದು . ಇದು ನೀರಿನ ಬಳಕೆಯನ್ನು ಜನಾಂದೋಲನವಾಗಿ ರೂಪಿಸುತ್ತಿದ್ದು , ಆ ಮೂಲಕ ಅದು ಪ್ರತಿಯೊಬ್ಬರ ಆದ್ಯತೆಯ ವಿಷಯವಾಗಿದೆ .


    ಭಾರತದಲ್ಲಿ ಸುಮಾರು 19 ಕೋಟಿ ಕುಟುಂಬಗಳಿವೆ . ಅವುಗಳಲ್ಲಿ ಶೇಕಡ 24 ರಷ್ಟು ಮಾತ್ರ ಶುದ್ಧ ನೀರಿನ ವಸತಿ ಕೊಳವೆ ( ನಲ್ಲಿ ) ಸಂಪರ್ಕ ( ಎಫ್ಎಚ್ ಟಿಸಿಎಸ್ ) ಹೊಂದಿವೆ . ಈ ಮಿಷನ್ ಅಡಿಯಲ್ಲಿ ರಾಜ್ಯ ಸರ್ಕಾರಗಳು , ಪಂಚಾಯತ್ ರಾಜ್ ಸಂಸ್ಥೆಗಳು ಮತ್ತು ಸ್ಥಳೀಯ ಸಮುದಾಯಗಳು ಸೇರಿ ಸಂಬಂಧಿಸಿದ ಎಲ್ಲರ ಸಹಭಾಗಿತ್ವದೊಂದಿಗೆ 14,33,21,049 ಕುಟುಂಬಗಳಿಗೆ ಎಫ್ಎಚ್ ಟಿಸಿ ಸಂಪರ್ಕಗಳನ್ನು ನೀಡುವ ಗುರಿ ಹೊಂದಲಾಗಿದೆ .


    ಭಾರತ ಸರ್ಕಾರ , ಮಣಿಪುರಕ್ಕೆ 1,185 ಜನವಸತಿಗಳಲ್ಲಿರುವ 1,42,749 ಕುಟುಂಬಗಳಿಗೆ ಶುದ್ಧ ಕುಡಿಯುವ ನೀರಿನ ಸಂಪರ್ಕ ಒದಗಿಸಲು ಜಲಜೀವನ್ ಮಿಷನ್ ಅಡಿಯಲ್ಲಿ ಆರ್ಥಿಕ ನೆರವು ನೀಡಿದೆ . ಮಣಿಪುರ ಸರ್ಕಾರ , ಈಶಾನ್ಯ ರಾಜ್ಯಗಳ ಪ್ರದೇಶಾಭಿವೃದ್ಧಿ ಇಲಾಖೆ ಸೇರಿದಂತೆ ಇತರೆ ಹಣಕಾಸಿನ ಹೆಚ್ಚುವರಿ ಹಣಕಾಸಿನ ಮೂಲಗಳ ಸಹಾಯದಿಂದ ಉಳಿದ ಕುಟುಂಬಗಳಿಗೆ ನೀರಿನ ಸಂಪರ್ಕ ಕಲ್ಪಿಸಲು ಯೋಜನೆ ರೂಪಿಸಿದೆ .


    ಬಾಹ್ಯ ಆರ್ಥಿಕ ನೆರವು ಪಡೆದು , ಮಣಿಪುರ ನೀರು ಪೂರೈಕೆ ಯೋಜನೆಯನ್ನು ಎಫ್ಎಚ್ ಟಿಸಿ ಮೂಲಕ ಗ್ರೇಟರ್ ಇಂಪಾಲ್ ಯೋಜನಾ ಪ್ರದೇಶ , 25 ನಗರಗಳು ಮತ್ತು ಮಣಿಪುರದ 16 ಜಿಲ್ಲೆಗಳ 1,731 ಗ್ರಾಮೀಣ ಜನವಸತಿಗಳಲ್ಲಿನ 2,80,756 ಕುಟುಂಬಗಳಿಗೆ ಶುದ್ಧ ಕುಡಿಯುವ ನೀರು ಒದಗಿಸಲು ಯೋಜನೆ ರೂಪಿಸಲಾಗಿದೆ . 2024 ರ ವೇಳೆಗೆ ‘ ಹರ್ ಘರ್ ಜಲ್ ’ ಗುರಿ ಸಾಧನೆಗೆ ರಾಜ್ಯ ಸರ್ಕಾರ ಅತ್ಯಂತ ಪ್ರಮುಖವಾದ ನೀರಿನ ಪೂರೈಕೆ ಯೋಜನೆಯನ್ನು ಕೈಗೆತ್ತಿಕೊಂಡಿದೆ . ಈ ಯೋಜನೆಯ ಒಟ್ಟು ಮೊತ್ತ 3054.58 ಕೋಟಿ ರೂ . , ಇದರಲ್ಲಿ ನ್ಯೂ ಡೆವಲೆಪ್ ಮೆಂಟ್ ಬ್ಯಾಂಕ್ ನ ಸಾಲದ ಭಾಗವೂ ಸೇರಿದೆ .


    ***

    
    
    (Release ID: 1640515) Visitor Counter : 27
    
    
      Read this release in: Assamese , English , Urdu , Marathi , Hindi , Manipuri , Bengali , Punjabi , Gujarati , Odia , Tamil , Telugu , Malayalam