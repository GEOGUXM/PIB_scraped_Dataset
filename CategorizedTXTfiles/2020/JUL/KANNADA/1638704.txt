      ಪ್ರಧಾನ ಮಂತ್ರಿಯವರ ಕಛೇರಿ

      ಕೌಶಲ್ಯ, ಮರು ಕೌಶಲ್ಯ ಮತ್ತು ಉನ್ನತ ಕೌಶಲ್ಯಗಳನ್ನು ಹೊಂದುವಂತೆ ವಿಶ್ವ ಯುವ ಕೌಶಲ್ಯ ದಿನಾಚರಣೆಯ ಸಂದರ್ಭದಲ್ಲಿ ಯುವಜನರಿಗೆ ಪ್ರಧಾನಿ ಕರೆ
      Posted On: 15 JUL 2020 11:33AM by PIB Bengaluru


    ಕೌಶಲ್ಯ , ಮರು ಕೌಶಲ್ಯ ಮತ್ತು ಉನ್ನತ ಕೌಶಲ್ಯಗಳನ್ನು ಹೊಂದುವಂತೆ


    ವಿಶ್ವ ಯುವ ಕೌಶಲ್ಯ ದಿನಾಚರಣೆಯ ಸಂದರ್ಭದಲ್ಲಿ ಯುವಜನರಿಗೆ ಪ್ರಧಾನಿ ಕರೆ


    ಕೌಶಲ್ಯ ಭಾರತ ಅಭಿಯಾನವು ಸ್ಥಳೀಯವಾಗಿ ಮತ್ತು ಜಾಗತಿಕವಾಗಿ ಉದ್ಯೋಗಾವಕಾಶಗಳನ್ನು ಹೆಚ್ಚಿಸಿದೆ : ಪ್ರಧಾನಿ


    ಕುಶಲಕಾರ್ಮಿಕರನ್ನು ಗುರುತಿಸಲು ಇತ್ತೀಚೆಗೆ ಪ್ರಾರಂಭಿಸಲಾದ ಪೋರ್ಟಲ್ , ತಮ್ಮ ಊರುಗಳಿಗೆ ಮರಳಿರುವ ವಲಸೆ ಕಾರ್ಮಿಕರು ಹಾಗೂ ಇತರ ಕಾರ್ಮಿಕರು ಸುಲಭವಾಗಿ ಕೆಲಸ ಪಡೆಯಲು ಸಹಾಯ ಮಾಡುತ್ತದೆ : ಪ್ರಧಾನಿ


    ದೇಶದ ಅಪಾರ ಸಾಮರ್ಥ್ಯವು ಕೌಶಲ್ಯ ಅವಕಾಶಗಳು ಮತ್ತು ಜಾಗತಿಕ ಬೇಡಿಕೆಯ ಲಾಭ ಪಡೆಯಲಿದೆ : ಪ್ರಧಾನಿ


    ಬದಲಾಗುತ್ತಿರುವ ವ್ಯಾಪಾರ ವಾತಾವರಣ ಮತ್ತು ಮಾರುಕಟ್ಟೆ ಪರಿಸ್ಥಿತಿಗಳಿಗೆ ಹೊಂದಿಕೊಳ್ಳಲು ಯುವಕರು ಕೌಶಲ್ಯ , ಮರು ಕೌಶಲ್ಯ ಮತ್ತು ಉನ್ನತ ಕೌಶಲ್ಯ ಹೊಂದಬೇಕು ಎಂದು ಪ್ರಧಾನಿ ಶ್ರೀ ನರೇಂದ್ರ ಮೋದಿ ಕರೆಕೊಟ್ಟಿದ್ದಾರೆ .


    ವಿಶ್ವ ಯುವ ಕೌಶಲ್ಯ ದಿನಾಚರಣೆ ಮತ್ತು ' ಸ್ಕಿಲ್ ಇಂಡಿಯಾ ' ಮಿಷನ್ ‌ ನ ಐದನೇ ವಾರ್ಷಿಕೋತ್ಸವದ ಅಂಗವಾಗಿ ಇಂದು ನಡೆದ ಡಿಜಿಟಲ್ ಕೌಶಲ್ಯ ಸಮಾವೇಶಕ್ಕೆ ನೀಡಿದ ಸಂದೇಶದಲ್ಲಿ ಅವರು ಈ ಕರೆ ಕೊಟ್ಟಿದ್ದಾರೆ . ಈ ಸಂದರ್ಭದಲ್ಲಿ ದೇಶದ ಯುವಕರನ್ನು ಅಭಿನಂದಿಸಿದ ಅವರು , ಸಾರ್ವಕಾಲಿಕವಾಗಿ ಹೊಸ ಕೌಶಲ್ಯಗಳನ್ನು ಗಳಿಸುವ ಸಾಮರ್ಥ್ಯ ಹೊಂದಿರುವುದರಿಂದ ಈ ಜಗತ್ತು ಯುವಜನರಿಗೆ ಸೇರಿದೆ ಎಂದು ಹೇಳಿದರು .


    ಐದು ವರ್ಷಗಳ ಹಿಂದೆ ಇದೇ ದಿನ ಪ್ರಾರಂಭಿಸಿದ ಕೌಶಲ್ಯ ಭಾರತ ಅಭಿಯಾನ - ಸ್ಕಿಲ್ ಇಂಡಿಯಾ ಮಿಷನ್ - ಕೌಶಲ್ಯ , ಮರು ಕೌಶಲ್ಯ ಮತ್ತು ಉನ್ನತ ಕೌಶಲ್ಯಕ್ಕೆ ವಿಶಾಲವಾದ ಮೂಲಸೌಕರ್ಯಗಳನ್ನು ಸೃಷ್ಟಿಸಲು ಕಾರಣವಾಗಿದೆ ಮತ್ತು ಸ್ಥಳೀಯವಾಗಿ ಮತ್ತು ಜಾಗತಿಕವಾಗಿ ಉದ್ಯೋಗಾವಕಾಶಗಳನ್ನು ಹೆಚ್ಚಿಸಿದೆ ಎಂದು ಅವರು ಹೇಳಿದರು . ಈ ಅಭಿಯಾನವು ದೇಶಾದ್ಯಂತ ನೂರಾರು ಪಿಎಂ ಕೌಶಲ್ಯ ಕೇಂದ್ರಗಳನ್ನು ಸ್ಥಾಪಿಸಲು ಮತ್ತು ಐಟಿಐ ವ್ಯವಸ್ಥೆಯ ಸಾಮರ್ಥ್ಯವನ್ನು ಹೆಚ್ಚಿಸಲು ಕಾರಣವಾಗಿದೆ . ಈ ಸಂಘಟಿತ ಪ್ರಯತ್ನಗಳಿಂದಾಗಿ , ಕಳೆದ ಐದು ವರ್ಷಗಳಲ್ಲಿ ಐದು ಕೋಟಿಗೂ ಹೆಚ್ಚು ಯುವಕರು ಕೌಶಲ್ಯ ಗಳಿಸಿದ್ದಾರೆ ಎಂದರು .


    ಕುಶಲ ಕೆಲಸಗಾರರು ಮತ್ತು ಉದ್ಯೋಗದಾತರನ್ನು ಗುರುತಿಸಲು ಇತ್ತೀಚೆಗೆ ಪ್ರಾರಂಭಿಸಲಾದ ಪೋರ್ಟಲ್ ಬಗ್ಗೆ ಪ್ರಸ್ತಾಪಿಸಿದ ಅವರು , ತಮ್ಮ ಊರುಗಳಿಗೆ ಮರಳಿರುವ ವಲಸೆ ಕಾರ್ಮಿಕರು ಸೇರಿದಂತೆ ಇತರ ಕುಶಲ ಕಾರ್ಮಿಕರಿಗೆ ಸುಲಭವಾಗಿ ಉದ್ಯೋಗಗಳನ್ನು ಪಡೆಯಲು ಮತ್ತು ಉದ್ಯೋಗದಾತರು ಕುಶಲ ಕೆಲಸಗಾರರನ್ನು ಸಂಪರ್ಕಿಸಲು ಒಂದು ಕ್ಲಿಕ್ ನಲ್ಲಿ ಸಾಧ್ಯವಾಗಿದೆ ಎಂದು ಹೇಳಿದರು . ವಲಸೆ ಕಾರ್ಮಿಕರ ಕೌಶಲ್ಯಗಳು ಸ್ಥಳೀಯ ಆರ್ಥಿಕತೆಯ ಬೆಳವಣಿಗೆಗೆ ಸಹಕಾರಿಯಾಗುತ್ತವೆ ಎಂದು ಅವರು ಒತ್ತಿ ಹೇಳಿದರು .


    ಕೌಶಲ್ಯವು ನಮಗೆ ನಾವೇ ನೀಡಿಕೊಳ್ಳಬಹುದಾದ ಉಡುಗೊರೆ . ಕೌಶಲ್ಯಗಳು ಕಾಲಾತೀತವಾದವು , ಅನನ್ಯವಾದವು , ಅಪರಿಮಿತ ನಿಧಿಗಳು ಮತ್ತು ಇವುಗಳು ಉದ್ಯೋಗ ಪಡೆಯುವ ಸಾಧನ ಮಾತ್ರವಲ್ಲದೆ ನೆಮ್ಮದಿಯ ಜೀವನವನ್ನು ನಡೆಸಲು ಸಹಕಾರಿಯಾಗಬಹುದು ಎಂದು ಪ್ರಧಾನಿ ಹೇಳಿದರು . ಹೊಸ ಕೌಶಲ್ಯಗಳನ್ನು ಪಡೆಯುವ ಸಹಜ ಆಕರ್ಷಣೆಯೇ ಒಬ್ಬರ ಜೀವನದಲ್ಲಿ ಹೊಸ ಶಕ್ತಿ ಮತ್ತು ಹುರುಪನ್ನು ತುಂಬುತ್ತದೆ . ಕೌಶಲ್ಯಗಳು ಜೀವನೋಪಾಯಕ್ಕೆ ಮಾತ್ರವಲ್ಲದೆ ನಮ್ಮ ದಿನನಿತ್ಯದ ಜೀವನದಲ್ಲಿ ಉತ್ಸಾಹಭರಿತ ಮತ್ತು ಚೇತೋಹಾರಿ ಭಾವನೆಯನ್ನು ಹೊಂದಲು ಕಾರಣವಾಗಿವೆ ಎಂದು ಅವರು ಹೇಳಿದರು .


    ಪ್ರಧಾನ ಮಂತ್ರಿಯವರು ತಮ್ಮ ಭಾಷಣದಲ್ಲಿ ‘ ಜ್ಞಾನ ’ ಮತ್ತು ‘ ಕೌಶಲ್ಯ ’ ದ ನಡುವಿನ ವ್ಯತ್ಯಾಸವನ್ನು ಉದಾಹರಣೆ ಸಮೇತ ವಿವರಿಸಿದರು . ಸೈಕಲ್ ಹೇಗೆ ಚಲಿಸುತ್ತದೆ ಎಂಬುದನ್ನು ತಿಳಿದುಕೊಳ್ಳುವುದು ‘ ಜ್ಞಾನ ’. ಸೈಕಲ್ ತುಳಿಯುವುದು ಒಂದು ‘ ಕೌಶಲ್ಯ ’. ಇವೆರಡರ ನಡುವಿನ ವ್ಯತ್ಯಾಸ ಮತ್ತು ಅವುಗಳ ವಿಭಿನ್ನ ಸಂದರ್ಭಗಳು ಮತ್ತು ಪರಿಣಾಮಗಳ ಬಗ್ಗೆ ಯುವಕರು ಅರಿತುಕೊಳ್ಳುವುದು ಬಹಳ ಮುಖ್ಯ . ಮರಗೆಲಸದ ಒಂದು ಉದಾಹರಣೆಯೊಂದಿಗೆ , ಅವರು ಕೌಶಲ್ಯ , ಮರುಕೌಶಲ್ಯಮತ್ತು ಉನ್ನತ ಕೌಶಲ್ಯಗಳ ನಡುವಿನ ಸೂಕ್ಷ್ಮ ವ್ಯತ್ಯಾಸಗಳನ್ನು ವಿವರಿಸಿದರು .


    ದೇಶದಲ್ಲಿ ಲಭ್ಯವಿರುವ ಕೌಶಲ್ಯ ಅವಕಾಶಗಳನ್ನು ಬಳಸಿಕೊಳ್ಳಲು ಇರುವ ಸಾಮರ್ಥ್ಯದ ಬಗ್ಗೆ ಪ್ರಧಾನಿ ಹೇಳಿದರು . ಆರೋಗ್ಯ ಕ್ಷೇತ್ರದ ಜಾಗತಿಕ ಬೇಡಿಕೆಯನ್ನು ಪೂರೈಸಬಲ್ಲ ಭಾರತದ ನುರಿತ ಮಾನವಶಕ್ತಿಯ ಉದಾಹರಣೆಯನ್ನು ಅವರು ನೀಡಿದರು . ಈ ಬೇಡಿಕೆಯನ್ನು ಗುರುತಿಸುವ ಮತ್ತು ಭಾರತದ ಮಾನದಂಡಗಳನ್ನು ಇತರ ದೇಶಗಳೊಂದಿಗೆ ಹೊಂದಿಸಿಕೊಳ್ಳುವ ಅಗತ್ಯವನ್ನು ಅವರು ಒತ್ತಿ ಹೇಳಿದರು . ಅದೇ ರೀತಿ , ಸುದೀರ್ಘ ಸಮಯದ ಸಾಗರ ಸಂಬಂಧ ಹೊಂದಿರುವ ಭಾರತೀಯ ಯುವಕರು ಈ ವಲಯದಲ್ಲಿ ಹೆಚ್ಚುತ್ತಿರುವ ಬೇಡಿಕೆಯಿಂದಾಗಿ ವಿಶ್ವದಾದ್ಯಂತ ವ್ಯಾಪಾರಿ ನೌಕಾಪಡೆಗಳಿಗೆ ಪರಿಣಿತ ನಾವಿಕರಾಗಿ ಕೊಡುಗೆ ನೀಡಬಹುದು ಎಂದು ಅವರು ಸಲಹೆ ನೀಡಿದರು .


    ಪ್ರತೀ ವರ್ಷ ಜುಲೈ 15 ರಂದು ಆಚರಿಸಲಾಗುವ ವಿಶ್ವ ಯುವ ಕೌಶಲ್ಯ ದಿನವನ್ನು ಈ ವರ್ಷ ವರ್ಚುವಲ್ ಮಾದರಿಯಲ್ಲಿ ಆಚರಿಸಲಾಯಿತು . ಕೌಶಲ್ಯ ಅಭಿವೃದ್ಧಿ ಮತ್ತು ಉದ್ಯಮಶೀಲತೆ ಸಚಿವ ಡಾ . ಮಹೇಂದ್ರ ನಾಥ್ ಪಾಂಡೆ , ಕೌಶಲ್ಯ ಅಭಿವೃದ್ಧಿ ಮತ್ತು ಉದ್ಯಮಶೀಲತೆ ರಾಜ್ಯ ಸಚಿವ ಶ್ರೀ ಆರ್ . ಕೆ . ಸಿಂಗ್ ಮತ್ತು ಲಾರ್ಸೆನ್ ಮತ್ತು ಟೂಬ್ರೊ ಲಿಮಿಟೆಡ್ ‌ ನ ಸಮೂಹ ಅಧ್ಯಕ್ಷರಾದ ಶ್ರೀ ಎ . ಎಂ . ನಾಯಕ್ ಅವರು ಸಮಾವೇಶವನ್ನುದ್ದೇಶಿಸಿ ಮಾತನಾಡಿದರು . ತರಬೇತಿ ಪಡೆಯುತ್ತಿರುವ ಲಕ್ಷಾಂತರ ಮಂದಿ ಸೇರಿದಂತೆ ಈ ವ್ಯವಸ್ಥೆಯ ಎಲ್ಲಾ ಪಾಲುದಾರರು ಸಮಾವೇಶದಲ್ಲಿ ಭಾಗವಹಿಸಿದರು .


    ***

    
    
    (Release ID: 1638704) Visitor Counter : 54
    
    
      Read this release in: English , Urdu , Marathi , Hindi , Bengali , Assamese , Manipuri , Punjabi , Gujarati , Odia , Tamil , Telugu , Malayalam