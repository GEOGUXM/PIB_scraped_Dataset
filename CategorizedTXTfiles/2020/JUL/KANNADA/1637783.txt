      ಪ್ರಧಾನ ಮಂತ್ರಿಯವರ ಕಛೇರಿ

      ರೇವಾ ಅಲ್ಟ್ರಾ ಬೃಹತ್ ಸೌರ ವಿದ್ಯುತ್ ಯೋಜನೆ ರಾಷ್ಟ್ರಕ್ಕೆ ಸಮರ್ಪಣೆ
      Posted On: 10 JUL 2020 1:15PM by PIB Bengaluru


    ರೇವಾ ಅಲ್ಟ್ರಾ ಬೃಹತ್ ಸೌರ ವಿದ್ಯುತ್ ಯೋಜನೆ ರಾಷ್ಟ್ರಕ್ಕೆ ಸಮರ್ಪಣೆ


    ಸೌರಶಕ್ತಿಯು ಖಚಿತ , ಶುದ್ಧ ಮತ್ತು ಸುರಕ್ಷಿತ , 21 ನೇ ಶತಮಾನದ ಇಂಧನ ಅಗತ್ಯಗಳ ಮಾಧ್ಯಮವಾಗಲಿದೆ : ಪ್ರಧಾನಿ ನರೇಂದ್ರ ಮೋದಿ


    ಏಷ್ಯಾದ ಅತಿದೊಡ್ಡ ವಿದ್ಯುತ್ ಯೋಜನೆಯಾದ ರೇವಾ ಅಲ್ಟ್ರಾ ಬೃಹತ್ ಸೌರ ವಿದ್ಯುತ್ ಯೋಜನೆಯನ್ನು ಪ್ರಧಾನಿ ಶ್ರೀ ನರೇಂದ್ರ ಮೋದಿ ಅವರು ಇಂದು ವಿಡಿಯೋ ಕಾನ್ಫರೆನ್ಸ್ ಮೂಲಕ ರಾಷ್ಟ್ರಕ್ಕೆ ಸಮರ್ಪಿಸಿದರು .


    ಈ ಸಂದರ್ಭದಲ್ಲಿ ಮಾತನಾಡಿದ ಪ್ರಧಾನಿಯವರು , ರೇವಾ ಯೋಜನೆಯು ಈ ದಶಕದಲ್ಲಿ ಇಡೀ ಪ್ರದೇಶವನ್ನು ಶುದ್ಧ ಮತ್ತು ಸ್ವಚ್ಛ ಇಂಧನದ ಪ್ರಮುಖ ಕೇಂದ್ರವನ್ನಾಗಿ ಮಾಡುತ್ತದೆ . ಸುತ್ತಮುತ್ತಲಿನ ಪ್ರದೇಶದೊಂದಿಗೆ ದೆಹಲಿ ಮೆಟ್ರೊಗೂ ವಿದ್ಯುತ್ ಸರಬರಾಜು ಮಾಡಲಿರುವ ರೇವಾ ಯೋಜನೆಯ ಬಗ್ಗೆ ಪ್ರಧಾನ ಮಂತ್ರಿ ಮೆಚ್ಚುಗೆ ವ್ಯಕ್ತಪಡಿಸಿದರು .


    ನೀಮುಚ್ , ಶಾಜಾಪುರ , ಛತ್ತರ್ ‌ ಪುರ ಮತ್ತು ಓಂಕಾರೇಶ್ವರದಲ್ಲಿ ಇಂತಹ ಪ್ರಮುಖ ಯೋಜನೆಗಳು ಪ್ರಗತಿಯಲ್ಲಿರುವ ಕಾರಣ ಮಧ್ಯಪ್ರದೇಶವು ಭಾರತದ ಸೌರಶಕ್ತಿಯ ಮುಖ್ಯ ಕೇಂದ್ರವಾಗಲಿದೆ ಎಂದು ಅವರು ಹೇಳಿದರು .


    ಮಧ್ಯಪ್ರದೇಶದ ಬಡವರು , ಮಧ್ಯಮ ವರ್ಗದವರು , ಬುಡಕಟ್ಟು ಜನಾಂಗದವರು ಹಾಗೂ ರೈತರು ಇದರ ದೊಡ್ಡ ಫಲಾನುಭವಿಗಳು ಎಂದು ಅವರು ಹೇಳಿದರು .


    ಸೌರಶಕ್ತಿಯನ್ನು ‘ ಖಚಿತ , ಶುದ್ಧ ಮತ್ತು ಸುರಕ್ಷಿತ ’ ಎಂದು ಬಣ್ಣಿಸಿದ ಪ್ರಧಾನಿಯವರು . ಸೂರ್ಯನಿಂದ ನಿರಂತರವಾಗಿ ಶಕ್ತಿಯ ಪೂರೈಕೆಯಿಂದಾಗಿ ಖಚಿತವಾಗಿ , ಇದು ಪರಿಸರ ಸ್ನೇಹಿಯಾಗಿರುವುದರಿಂದ ಶುದ್ದ ಮತ್ತು ಇದು ನಮ್ಮ ಶಕ್ತಿಯ ಅಗತ್ಯಗಳಿಗೆ ಸುರಕ್ಷಿತ ಮೂಲವಾಗಿರುವುದರಿಂದ ಸುರಕ್ಷಿತವಾದ್ದು ಎಂದರು .


    ಇಂತಹ ಸೌರಶಕ್ತಿ ಯೋಜನೆಗಳು ಸ್ವಾವಲಂಬಿ ಭಾರತದ ನಿಜವಾದ ಪ್ರತಿನಿಧಿಗಳು . 21 ನೇ ಶತಮಾನದಲ್ಲಿ ಮಹತ್ವಾಕಾಂಕ್ಷೆಯ ಭಾರತದ ಇಂಧನ ಅಗತ್ಯಗಳನ್ನು ಪೂರೈಸಲು ಸೌರಶಕ್ತಿ ಪ್ರಮುಖ ಮಾಧ್ಯಮವಾಗಲಿದೆ ಎಂದು ಪ್ರಧಾನಿ ಹೇಳಿದರು .


    ಆರ್ಥಿಕತೆಯು ಸ್ವಾವಲಂಬನೆ ಮತ್ತು ಪ್ರಗತಿಯ ಪ್ರಮುಖ ಅಂಶವಾಗಿದೆ ಎಂದು ಅವರು ಹೇಳಿದರು . ಆರ್ಥಿಕತೆ ಅಥವಾ ಪರಿಸರದಲ್ಲಿ ಯಾವುದರ ಬಗ್ಗೆ ಗಮನ ಹರಿಸಬೇಕೆಂಬ ಸಂದಿಗ್ಧತೆಯ ಬಗ್ಗೆ ಉಲ್ಲೇಖಿಸಿದ ಪ್ರಧಾನಿ , ಸೌರಶಕ್ತಿ ಯೋಜನೆಗಳು ಮತ್ತಿತರ ಪರಿಸರ ಸ್ನೇಹಿ ಕ್ರಮಗಳ ಮೇಲೆ ಗಮನ ಕೇಂದ್ರೀಕರಿಸುವ ಮೂಲಕ ಭಾರತವು ಇಂತಹ ಸಂದಿಗ್ಧತೆಗಳನ್ನು ಬಗೆಹರಿಸಿದೆ ಎಂದು ಹೇಳಿದರು . ಆರ್ಥಿಕತೆ ಮತ್ತು ಪರಿಸರ ಪರಸ್ಪರ ವಿರೋಧಿಗಳಲ್ಲ . ಬದಲಿಗೆ ಪರಸ್ಪರ ಪೂರಕವಾದವು ಎಂದು ಶ್ರೀ ಮೋದಿ ಹೇಳಿದರು .


    ಸರ್ಕಾರದ ಎಲ್ಲಾ ಕಾರ್ಯಕ್ರಮಗಳಲ್ಲಿ ಪರಿಸರ ಸಂರಕ್ಷಣೆ ಮತ್ತು ಸುಗಮ ಜೀವನಕ್ಕೆ ಆದ್ಯತೆ ನೀಡಲಾಗುತ್ತಿದೆ . ಸ್ವಚ್ಛ ಭಾರತ , ಬಡವರ ಮನೆಗಳಿಗೆ ಎಲ್ ‌ ಪಿಜಿ ಸಿಲಿಂಡರ್ ‌ ಗಳ ಪೂರೈಕೆ , ಸಿಎನ್ ‌ ಜಿ ಜಾಲದ ಅಭಿವೃದ್ಧಿ ಮುಂತಾದ ಕಾರ್ಯಕ್ರಮಗಳು ಬಡ ಮತ್ತು ಮಧ್ಯಮ ವರ್ಗದವರ ಜೀವನವನ್ನು ಸುಧಾರಿಸಿವೆ ಎಮದು ಅವರು ಹೇಳಿದರು .


    ಪರಿಸರದ ಸಂರಕ್ಷಣೆ ಕೇವಲ ಕೆಲವು ಯೋಜನೆಗಳಿಗೆ ಮಾತ್ರ ಸೀಮಿತವಾಗಿಲ್ಲ , ಅದು ಜೀವನದ ಮಾರ್ಗವಾಗಿದೆ ಎಂದು ಪ್ರಧಾನಿ ಹೇಳಿದರು .


    ನವೀಕರಿಸಬಹುದಾದ ಇಂಧನದ ಬೃಹತ್ ಯೋಜನೆಗಳು ಪ್ರಾರಂಭವಾಗುವಾಗ ಶುದ್ಧ ಇಂಧನದ ಬಗೆಗಿನ ದೃಢನಿಶ್ಚಯವು ಜೀವನದ ಪ್ರತಿಯೊಂದು ಕೋನಗಳಲ್ಲೂ ಕಂಡುಬರುವುದನ್ನು ಖಚಿತಪಡಿಸಿಕೊಳ್ಳಲಾಗಿದೆ . ಅದರ ಪ್ರಯೋಜನಗಳು ದೇಶದ ಮೂಲೆ ಮೂಲೆಯಲ್ಲಿ , ಸಮಾಜದ ಪ್ರತಿಯೊಂದು ವರ್ಗಕ್ಕೆ , ಪ್ರತಿಯೊಬ್ಬ ನಾಗರಿಕನಿಗೆ ತಲುಪುವಂತೆ ಸರ್ಕಾರ ನೋಡಿಕೊಳ್ಳುತ್ತಿದೆ . ಎಲ್ ‌ ಇಡಿ ಬಲ್ಬ್ ‌ ಗಳ ಪರಿಚಯವು ವಿದ್ಯುತ್ ಬಿಲ್ ಅನ್ನು ಹೇಗೆ ಕಡಿಮೆ ಮಾಡಿದೆ ಎಂಬುದು ಇದಕ್ಕೊಂದು ನಿದರ್ಶನ ಎಂದು ಅವರು ಹೇಳಿದರು . ಎಲ್ಇಡಿ ಬಲ್ಬ್ ‌ ನಿಂದಾಗಿ ಸುಮಾರು 40 ದಶಲಕ್ಷ ಟನ್ ಇಂಗಾಲದ ಡೈಆಕ್ಸೈಡ್ ಪರಿಸರಕ್ಕೆ ಸೇರುವುದು ನಿಂತಿದೆ . ಇದು ಸುಮಾರು 6 ಬಿಲಿಯನ್ ಯೂನಿಟ್ ಗಳಷ್ಟು ವಿದ್ಯುತ್ ಬಳಕೆಯನ್ನು ಕಡಿಮೆ ಮಾಡಿದೆ ಮತ್ತು ಬೊಕ್ಕಸಕ್ಕೆ 24,000 ಕೋಟಿ ರೂ . ಉಳಿತಾಯ ತಂದಿದೆ ಎಂದು ಅವರು ವಿವರಿಸಿದರು .


    ನಮ್ಮ ಪರಿಸರ , ನಮ್ಮ ಗಾಳಿ , ನಮ್ಮ ನೀರು ಶುದ್ಧವಾಗಿರಲು ಸರ್ಕಾರ ಕೆಲಸ ಮಾಡುತ್ತಿದೆ ಮತ್ತು ಈ ಚಿಂತನೆಯು ಸೌರಶಕ್ತಿ ಕುರಿತ ನೀತಿ ಮತ್ತು ಕಾರ್ಯತಂತ್ರದಲ್ಲೂ ಪ್ರತಿಫಲಿಸುತ್ತಿದೆ ಎಂದು ಅವರು ಹೇಳಿದರು .


    ಸೌರಶಕ್ತಿ ಕ್ಷೇತ್ರದಲ್ಲಿ ಭಾರತದ ಮಾದರಿ ಪ್ರಗತಿಯು ವಿಶ್ವಕ್ಕೆ ಆಸಕ್ತಿಯ ಪ್ರಮುಖ ಮೂಲವಾಗಲಿದೆ ಎಂದ ಪ್ರಧಾನಿಯವರು , ಅಂತಹ ಪ್ರಮುಖ ಕ್ರಮಗಳಿಂದಾಗಿ , ಭಾರತವನ್ನು ಶುದ್ಧ ಇಂಧನದ ಅತ್ಯಂತ ಆಕರ್ಷಕ ಮಾರುಕಟ್ಟೆಯೆಂದು ಪರಿಗಣಿಸಲಾಗುತ್ತಿದೆ ಎಂದು ಹೇಳಿದರು .


    ಸೌರಶಕ್ತಿಯ ವಿಷಯದಲ್ಲಿ ಇಡೀ ಜಗತ್ತನ್ನು ಒಂದುಗೂಡಿಸುವ ಉದ್ದೇಶದಿಂದ ಅಂತರರಾಷ್ಟ್ರೀಯ ಸೌರ ಒಕ್ಕೂಟವನ್ನು ( ಐಎಸ್ ‌ ಎ ) ಪ್ರಾರಂಭಿಸಲಾಗಿದೆ . ಒನ್ ವರ್ಲ್ಡ್ , ಒನ್ ಸನ್ , ಒನ್ ಗ್ರಿಡ್ ಇದರ ಹಿಂದಿರುವ ಸ್ಫೂರ್ತಿ ಎಂದು ಪ್ರಧಾನಿ ಹೇಳಿದರು .


    ಮಧ್ಯಪ್ರದೇಶದ ರೈತರು ಸರ್ಕಾರದ ಕುಸುಮ್ ಕಾರ್ಯಕ್ರಮವನ್ನು ಸಹ ಬಳಸಿಕೊಳ್ಳುತ್ತಾರೆ ಮತ್ತು ಹೆಚ್ಚುವರಿ ಆದಾಯದ ಮೂಲವಾಗಿ ತಮ್ಮ ಭೂಮಿಯಲ್ಲಿ ಸೌರಶಕ್ತಿ ಘಟಕಗಳನ್ನು ಸ್ಥಾಪಿಸಲಿದ್ದಾರೆ ಎಂದು ಪ್ರಧಾನಿ ವಿಶ್ವಾಸ ವ್ಯಕ್ತಪಡಿಸಿದರು .


    ಶೀಘ್ರದಲ್ಲೇ ಭಾರತವು ವಿದ್ಯುತ್ ರಫ್ತು ಮಾಡುವ ಪ್ರಮುಖ ದೇಶವಾಗಲಿದೆ ಎಂಬ ಭರವಸೆ ವ್ಯಕ್ತಪಡಿಸಿದರು .


    ದ್ಯುತಿವಿದ್ಯುಜ್ಜನಕ ಕೋಶಗಳು , ಬ್ಯಾಟರಿ ಮತ್ತು ಸಂಗ್ರಹಣೆಯಂತಹ ಸೌರ ಸ್ಥಾವರಗಳಿಗೆ ಅಗತ್ಯವಾದ ವಿವಿಧ ಯಂತ್ರಾಂಶಗಳ ಆಮದಿನ ಮೇಲಿನ ಅವಲಂಬನೆಯನ್ನು ಕಡಿಮೆ ಮಾಡಲು ಭಾರತ ಗಮನ ಹರಿಸುತ್ತಿದೆ ಎಂದು ಪ್ರಧಾನಿ ಹೇಳಿದರು .


    ಈ ನಿಟ್ಟಿನಲ್ಲಿ ಕೆಲಸವು ಪ್ರಗತಿಯಲ್ಲಿದೆ ಮತ್ತು ಉದ್ಯಮ , ಯುವಕರು , ಎಂಎಸ್ ‌ ಎಂಇಗಳು ಮತ್ತು ಸ್ಟಾರ್ಟ್ಅಪ್ ‌ ಗಳು ಈ ಅವಕಾಶವನ್ನು ಬಳಸಿಕೊಳ್ಳುವಂತೆ ಸರ್ಕಾರ ಪ್ರೋತ್ಸಾಹಿಸುತ್ತಿದೆ ಮತ್ತು ಸೌರಶಕ್ತಿಗೆ ಅಗತ್ಯವಿರುವ ಸುಧಾರಣೆಯ ಬಗ್ಗೆ ಕೆಲಸ ಮಾಡುತ್ತದೆ ಎಂದು ಅವರು ಹೇಳಿದರು .


    ಕೋವಿಡ್ -19 ಸಾಂಕ್ರಾಮಿಕದಿಂದಾಗಿ ಸೃಷ್ಟಿಯಾಗಿರುವ ಬಿಕ್ಕಟ್ಟನ್ನು ಉಲ್ಲೇಖಿಸಿದ ಪ್ರಧಾನಿಯವರು , ಈ ಕಠಿಣ ಸವಾಲನ್ನು ಎದುರಿಸಲು ಸಹಾನುಭೂತಿ ಮತ್ತು ಜಾಗರೂಕತೆಯು ಸರ್ಕಾರ ಅಥವಾ ಸಮಾಜಕ್ಕೆ ಉತ್ತಮ ಪ್ರೇರಕವಾಗಿವೆ ಎಂದು ಹೇಳಿದರು . ಲಾಕ್ ‌ ಡೌನ್ ‌ ನ ಆರಂಭದಿಂದಲೇ ಬಡವರು ಮತ್ತು ನಿರ್ಗತಿಕರು ಆಹಾರ ಮತ್ತು ಇಂಧನ ಪೂರೈಕೆಯನ್ನು ಪಡೆಯುವುದನ್ನು ಖಚಿತಪಡಿಸಿಕೊಳ್ಳಲಾಯಿತು ಎಂದರು . ಅದೇ ಮನೋಭಾವದಿಂದಲೇ , ಅನ್ಲಾಕ್ ಹಂತದಲ್ಲಿಯೂ ಸಹ ಈ ವರ್ಷದ ನವೆಂಬರ್ ವರೆಗೆ ಉಚಿತ ಆಹಾರ ಮತ್ತು ಎಲ್ಪಿಜಿಯನ್ನು ಮುಂದುವರಿಸಲು ಸರ್ಕಾರ ನಿರ್ಧರಿಸಿದೆ ಎಂದು ಅವರು ಹೇಳಿದರು .


    ಅಷ್ಟೇ ಅಲ್ಲ , ಲಕ್ಷಾಂತರ ಖಾಸಗಿ ವಲಯದ ಉದ್ಯೋಗಿಗಳ ಇಪಿಎಫ್ ಖಾತೆಗೆ ಸರ್ಕಾರ ಸಂಪೂರ್ಣ ಕೊಡುಗೆ ನೀಡುತ್ತಿದೆ . ಹಾಗೆಯೇ , ಪಿಎಂ - ಸ್ವನಿಧಿ ಯೋಜನೆಯ ಮೂಲಕ , ವ್ಯವಸ್ಥೆಯ ಕನಿಷ್ಠ ಲಭ್ಯತೆ ಹೊಂದಿರುವವರು ಪ್ರಯೋಜನ ಪಡೆಯುತ್ತಿದ್ದಾರೆ .


    ಜನರು ತಮ್ಮ ಮನೆಯಿಂದ ಹೊರಬಂದಾಗ ಎರಡು ಗಜಗಳಷ್ಟು ಅಂತರವನ್ನು ಕಾಪಾಡಿಕೊಳ್ಳುವುದು , ಮುಖಗವಸು ಧರಿಸುವುದು ಮತ್ತು ಕನಿಷ್ಠ 20 ಸೆಕೆಂಡುಗಳ ಕಾಲ ಸಾಬೂನಿನಿಂದ ಕೈ ತೊಳೆಯುವ ನಿಯಮಗಳನ್ನು ಪಾಲಿಸುವ ಮೂಲಕ ಮಧ್ಯಪ್ರದೇಶವನ್ನು ಮಾದರಿಯನ್ನಾಗಿ ಮಾಡಬೇಕು ಎಂದು ಪ್ರಧಾನಿಯವರು ಕರೆಕೊಟ್ಟರು .


    ***

    
    
    (Release ID: 1637783) Visitor Counter : 42
    
    
      Read this release in: English , Urdu , Marathi , Hindi , Manipuri , Bengali , Punjabi , Gujarati , Odia , Tamil , Telugu , Malayalam