      PIB Headquarters

      ಕೋವಿಡ್-19 ಪಿ ಐ ಬಿ ದೈನಿಕ ವರದಿ
      Posted On: 11 JUL 2020 6:28PM by PIB Bengaluru


    ಕೋವಿಡ್-19 ಪಿ ಐ ಬಿ ದೈನಿಕ ವರದಿ


    ( ಕಳೆದ 24 ಗಂಟೆಗಳಲ್ಲಿ ಕೋವಿಡ್ -19 ಕ್ಕೆ ಸಂಬಂಧಿಸಿದಂತೆ ಬಿಡುಗಡೆ ಮಾಡಲಾದ ಮಾಧ್ಯಮ ಹೇಳಿಕೆಗಳು ಮತ್ತು


    ಪಿಐಬಿ ವಾಸ್ತವದ ಪರಿಶೀಲನೆ - FACT CHECK- ಯನ್ನು ಒಳಗೊಂಡಿದೆ )


    ಕೋವಿಡ್ -19 ಕುರಿತಂತೆ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯದಿಂದ ಅಪ್ಡೇಟ್ :


    ಗುಣಮುಖ ಪ್ರಕರಣಗಳ ಸಂಖ್ಯೆ ಸುಮಾರು 5 ಲಕ್ಷ ; ಸಕ್ರಿಯ ಪ್ರಕರಣಗಳ ಸಂಖ್ಯೆಗಿಂತ 2.31 ಲಕ್ಷದಷ್ಟು ಅಧಿಕ ; ಗುಣಮುಖ ದರ ಸುಮಾರು 63 %


    ಕೋವಿಡ್ -19 ರೋಗಿಗಳಲ್ಲಿ ಗುಣಮುಖರಾದವರ ಒಟ್ಟು ಸಂಖ್ಯೆ ಇಂದು 5 ಲಕ್ಷ ದಾಟಿದೆ . ಇದುವರೆಗೆ 5,15,385 ಕೋವಿಡ್ -19 ರೋಗಿಗಳು ಗುಣಮುಖರಾಗಿ ಬಿಡುಗಡೆಯಾಗಿದ್ದಾರೆ . ಗುಣಮುಖರಾದವರ ಸಂಖ್ಯೆ , ಕೋವಿಡ್ -19 ಸಕ್ರಿಯ ಪ್ರಕರಣಗಳ ಸಂಖ್ಯೆಗಿಂತ 2,31,978 ರಷ್ಟು ಅಧಿಕ . ವೃದ್ದಿಸುತ್ತಿರುವ ಈ ಅಂತರದಿಂದಾಗಿ , ಗುಣಮುಖ ದರ ಇನ್ನಷ್ಟು ಸುಧಾರಿಸಿ 62.78 % ಆಗಿದೆ . ಕಳೆದ 24 ಗಂಟೆಗಳಲ್ಲಿ , 19,870 ಕೋವಿಡ್ -19 ರೋಗಿಗಳು ಗುಣಮುಖರಾಗಿ ಬಿಡುಗಡೆಯಾಗಿದ್ದಾರೆ . ಪ್ರಸ್ತುತ 2,83,407 ಸಕ್ರಿಯ ಪ್ರಕರಣಗಳಿದ್ದು , ಗಂಭೀರ ಪ್ರಕರಣಗಳು ಎಲ್ಲವೂ ಕೇಂದ್ರ ಅಥವಾ ರಾಜ್ಯ ಸರಕಾರಗಳ ಆಸ್ಪತ್ರೆಗಳಲ್ಲಿ ವೈದ್ಯಕೀಯ ಮೇಲುಸ್ತುವಾರಿಯಲ್ಲಿವೆ ಮತ್ತು ಸೋಂಕು ಪ್ರಾಥಮಿಕ ಹಂತದಲ್ಲಿರುವ ಹಾಗು ಮಧ್ಯಮ ರೋಗಲಕ್ಷಣಗಳನ್ನು ತೋರ್ಪಡಿಸುತ್ತಿರುವವರು ಗೃಹ ಕ್ವಾರಂಟೈನ್ ನಲ್ಲಿದ್ದಾರೆ . ಇದುವರೆಗೆ 1,13,07,002 ಸ್ಯಾಂಪಲ್ ಗಳನ್ನು ದೇಶದಲ್ಲಿ ಸರಕಾರಿ ಮತ್ತು ಖಾಸಗಿ ವಲಯದಲ್ಲಿ ಐ . ಸಿ . ಎಂ . ಆರ್ . ಹೊಂದಿರುವ ರೋಗಪತ್ತೆ ಪ್ರಯೋಗಾಲಯಗಳ ಜಾಲವಾದ 1180 ಪ್ರಯೋಗಾಲಯಗಳಲ್ಲಿ ಪರೀಕ್ಷೆ ಮಾಡಲಾಗಿದೆ .


    ಪ್ರಧಾನ ಮಂತ್ರಿ ಅವರ ಅಧ್ಯಕ್ಷತೆಯಲ್ಲಿ ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದ ಸಿದ್ದತೆಗಳ ಪ್ರಗತಿ ಪರಿಶೀಲನಾ ಸಭೆ


    ಪ್ರಧಾನ ಮಂತ್ರಿ ಅವರಿಂದು ದೇಶದಲ್ಲಿಯ ಕೋವಿಡ್ -19 ಪರಿಸ್ಥಿತಿಯ ಪರಿಶೀಲನೆ ನಡೆಸಿದರು . ಈ ಪ್ರಗತಿ ಪರಿಶೀಲನಾ ಸಭೆಯಲ್ಲಿ ಕೇಂದ್ರ ಗೃಹ ಸಚಿವರಾದ ಶ್ರೀ ಅಮಿತ್ ಶಾ , ಕೇಂದ್ರ ಆರೋಗ್ಯ ಸಚಿವರಾದ ಡಾ . ಹರ್ಷವರ್ಧನ್ , ನೀತಿ ಆಯೋಗ ಸದಸ್ಯರು , ಸಂಪುಟ ಕಾರ್ಯದರ್ಶಿ , ಮತ್ತು ಭಾರತ ಸರಕಾರದ ಇತರ ಹಿರಿಯ ಅಧಿಕಾರಿಗಳು ಭಾಗವಹಿಸಿದ್ದರು . ವೈಯಕ್ತಿಕ ಸ್ವಚ್ಚತೆ ಪಾಲಿಸುವ ಮತ್ತು ಸಾರ್ವಜನಿಕ ಸ್ಥಳಗಳಲ್ಲಿ ಸಾಮಾಜಿಕ ಅಂತರ ಪಾಲಿಸುವ ಅವಶ್ಯಕತೆಯನ್ನು ಪುನರುಚ್ಚರಿಸುವ ಅಗತ್ಯವನ್ನು ಪ್ರಧಾನ ಮಂತ್ರಿ ಒತ್ತಿ ಹೇಳಿದರು . ಕೋವಿಡ್ ಕುರಿತಂತೆ ಜಾಗೃತಿಯನ್ನು ವ್ಯಾಪಕವಾಗಿ ಪ್ರಚುರಪಡಿಸಬೇಕು ಮತ್ತು ಸೋಂಕು ಹರಡುವಿಕೆ ತಡೆಯತ್ತ ಸತತ ಒತ್ತು ನೀಡಬೇಕು ಎಂದರು . ರಾಷ್ಟ್ರ ಮಟ್ಟದಲ್ಲಿ ತಕ್ಷಣದ ಮಾಹಿತಿ ಲಭ್ಯವಾಗುವಂತೆ ಸಕಾಲಿಕ ನಿಗಾ ವ್ಯವಸ್ಥೆ ರೂಪಿಸುವಂತೆ ಹಾಗು ಎಲ್ಲಾ ಸಂತ್ರಸ್ತ ರಾಜ್ಯಗಳಿಗೆ ಮತ್ತು ಪಾಸಿಟಿವ್ ದರ ಹೆಚ್ಚು ಇರುವ ಸ್ಥಳಗಳಿಗೆ ಮಾರ್ಗದರ್ಶನ ಒದಗಿಸುವಂತೆ ಪ್ರಧಾನ ಮಂತ್ರಿ ಅವರು ನಿರ್ದೇಶನ ನೀಡಿದರು .


    ಮಧ್ಯಮದಿಂದ ಗಂಭೀರ ಕೋವಿಡ್ -19 ರೋಗಿಗಳ ಮೇಲೆ ನಿರ್ಬಂಧಿತ ತುರ್ತುಸ್ಥಿತಿಯಲ್ಲಿ ಇಟೊಲಿಜುಮಾಬ್ ಬಳಕೆಗೆ ಡಿ . ಸಿ . ಜಿ . ಐ . ಅನುಮತಿ


    ಧೀರ್ಘಕಾಲದಿಂದ ಸೋರಿಯಾಸಿಸ್ ಚಿಕಿತ್ಸೆಗೆಂದು ಈಗಾಗಲೇ ಅನುಮೋದಿಸಲ್ಪಟ್ಟಿರುವ ಮೋನೋಕ್ಲೋನಲ್ ಪ್ರತಿಕಾಯ ಇಟೋಲಿಜುಮಾಬ್ ( ಆರ್ . ಡಿ . ಎನ್ . ಎ . ಮೂಲ ) ನ್ನು ನಿರ್ಬಂಧಿತ ತುರ್ತು ಸ್ಥಿತಿಯಲ್ಲಿ ಕ್ಲಿನಿಕಲ್ ದತ್ತಾಂಶಗಳನ್ನು ಅವಲಂಬಿಸಿ ಬಳಸುವುದಕ್ಕೆ ಭಾರತೀಯ ಔಷಧ ನಿಯಂತ್ರಕರು ( ಡಿ . ಸಿ . ಜಿ . ಐ .) ಅನುಮತಿ ನೀಡಿದ್ದಾರೆ . ಮೆ . ಬಯೋಕಾನ್ ಸಂಸ್ಥೆಯು ಈ ಔಷಧಿಯನ್ನು ಮಧ್ಯಮದಿಂದ ಗಂಭೀರ ಪ್ರಮಾಣದ , ಧೀರ್ಘಕಾಲದಿಂದ ಕಾಡುತ್ತಿರುವ ಸೋರಿಯಾಸಿಸ್ ಚಿಕಿತ್ಸೆಗೆಂದು ಅಲ್ಜುಮಾಬ್ ಬ್ರಾಂಡ್ ಹೆಸರಿನಲ್ಲಿ ತಯಾರಿಸಿ ಮಾರುಕಟ್ತೆ ಮಾಡುತ್ತಿದೆ . ಈ ದೇಶೀಯ ಔಷಧಿಯನ್ನು ಈಗ ಕೋವಿಡ್ -19 ಉದ್ದೇಶಕ್ಕೆ ಬಳಸಲಾಗುತ್ತಿದೆ . ಕೋವಿಡ್ -19 ರೋಗಿಗಳ ಮೇಲೆ ಕೈಗೊಂಡ ಎರಡನೆ ಹಂತದ ಕ್ಲಿನಿಕಲ್ ಪ್ರಯೋಗದ ಫಲಿತಾಂಶಗಳನ್ನು ಮೆ . ಬಯೋಕಾನ್ ಸಂಸ್ಥೆಯು ಡಿ . ಸಿ . ಜಿ . ಐ . ಗೆ ನೀಡಿದೆ . ಕೋವಿಡ್ -19 ನಿಂದಾಗಿ , ಮಧ್ಯಮದಿಂದ ಗಂಭೀರ ಆಕ್ಯೂಟ್ ರೆಸ್ಪಿರೇಟರಿ ಡಿಸ್ಟ್ರೆಸ್ ಸಿಂಡ್ರೋಮ್ ( ಎ . ಆರ್ . ಡಿ . ಎಸ್ .) ರೋಗಿಗಳಲ್ಲಿ ಕಂಡುಬರುವ ಸೈಟೋಕೈನ್ ರಿಲೀಸ್ ಸಿಂಡ್ರೋಮ್ ( ಸಿ . ಆರ್ . ಎಸ್ .) ಚಿಕಿತ್ಸೆಗಾಗಿ ನಿರ್ಬಂಧಿತ ತುರ್ತುಸ್ಥಿತಿಯಲ್ಲಿ ಇದನ್ನು ಬಳಸುವುದಕ್ಕೆ ಅನುಮತಿ ನೀಡಲು ಡಿ . ಸಿ . ಜಿ . ಐ . ನಿರ್ಧರಿಸಿದೆ .


    ಕೋವಿಡ್ - ೧೯ರ ಕ್ಲಿನಿಕಲ್ ನಿರ್ವಹಣೆ ವ್ಯೂಹಕ್ಕಾಗಿ ಆರೈಕೆಯ ಗುಣಮಟ್ಟ


    ಕೋವಿಡ್ -19 ರ ಚಿಕಿತ್ಸೆ ಕ್ರಮಗಳು ಇದುವರೆಗೆ ಯಾವುದೇ ಸಂಪೂರ್ಣ ಗುಣ ಮಾಡುವ ಔಷಧಿ ಲಭ್ಯ ಇಲ್ಲದೇ ಇರುವುದರಿಂದ ಬಹುಪಾಲು ಲಕ್ಷಣರಹಿತ ಮತ್ತು ಪೂರಕ ಆರೈಕೆಯನ್ನು ಆಧರಿಸಿರುತ್ತವೆ . ಉತ್ತಮ ಹೈಡ್ರೇಶನ್ ಕಾಪಾಡಿಕೊಳ್ಳುವುದು ಬಹಳ ಮುಖ್ಯ . ರೋಗಲಕ್ಷಣಗಳ ಗಂಭೀರತೆ ಆಧಾರದಲ್ಲಿ , ಕೋವಿಡ್ -19 ನ್ನು ಮೂರು ಗುಂಪುಗಳಾಗಿ ಅಂದರೆ : ಲಘು , ಮಧ್ಯಮ , ಮತ್ತು ಗಂಭೀರ ಎಂದು ವರ್ಗೀಕರಿಸಬಹುದು . 10-07-2020 ರಂದು ರಾಜ್ಯಗಳ ಜೊತೆ ನಡೆಸಲಾದ ವೀಡಿಯೋ ಕಾನ್ಫರೆನ್ಸ್ ಮತ್ತು “ ರಾಜ್ಯಗಳು / ಕೇಂದ್ರಾಡಳಿತ ಪ್ರದೇಶಗಳಲ್ಲಿ ಕೋವಿಡ್ ಪ್ರಕರಣ ನಿಭಾವಣೆಯಲ್ಲಿ ಉತ್ಕೃಷ್ಟ ಕೇಂದ್ರಗಳು ” ಕುರಿತ ವರ್ಚುವಲ್ ಸಭೆಯಲ್ಲಿ ಐ . ಸಿ . ಎಂ . ಆರ್ . ಮತ್ತು ಹೊಸದಿಲ್ಲಿಯ ಎ . ಐ . ಐ . ಎಂ . ಎಸ್ . ಗಳು ಗುಣಪಡಿಸುವ ಔಷಧಿಯ ಗೈರುಹಾಜರಿಯಲ್ಲಿ ಲಘು , ಮಧ್ಯಮ ಮತ್ತು ಗಂಭೀರ ಪ್ರಕರಣಗಳ ಚಿಕಿತ್ಸಾ ಗುಣಮಟ್ಟವು ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯ ( ಎಂ . ಒ . ಎಚ್ . ಎಫ್ . ಡಬ್ಲ್ಯು .) ದ ಕ್ಲಿನಿಕಲ್ ನಿರ್ವಹಣಾ ಶಿಷ್ಟಾಚಾರದಲ್ಲಿ ವಿವರಿಸಿದ ಗುಣಮಟ್ಟದಲ್ಲಿ ಇದ್ದರೆ ಅದು ಬಹಳ ಪರಿಣಾಮಕಾರಿ ಎಂದು ಹೇಳಿವೆ . ಎಲ್ಲಾ ತನಿಖಾ / ಶೋಧ ಚಿಕಿತ್ಸಾ ಪ್ರಕ್ರಿಯೆಗಳನ್ನು ರೋಗಿಗಳ ಮೇಲೆ ನಿಕಟ ನಿಗಾ ಇಡಲು ಸಾಧ್ಯ ಇರುವ , ಸಂಭಾವ್ಯ ಸಂಕೀರ್ಣ ಪರಿಸ್ಥಿತಿಗಳನ್ನು ನಿಭಾಯಿಸಲು ಸಾಧ್ಯ ಇರುವ ಸೂಕ್ತ ಆರೋಗ್ಯ ರಕ್ಷಣಾ ಸೌಲಭ್ಯಗಳು ಇರುವಲ್ಲೇ ನಡೆಸಬೇಕು .


    ಬೇಳೆ ಕಾಳುಗಳ ಬಿತ್ತನೆ ಪ್ರದೇಶ ಕಳೆದ ವರ್ಷದ ಖಾರೀಫ್ ಬೆಳೆಗಳಿಗೆ ಹೋಲಿಸಿದರೆ 2.5 ಪಟ್ಟು ಅಧಿಕ .; ತೈಲ ಬೀಜಗಳ ಬಿತ್ತನೆ ಪ್ರದೇಶವೂ ಗಮನಾರ್ಹವಾಗಿ ಹೆಚ್ಚಿದೆ ; ಅಕ್ಕಿ , ಸಿರಿ ಧಾನ್ಯಗಳು ಮತ್ತು ಹತ್ತಿ ಬಿತ್ತನೆ ಕೂಡಾ ಹೆಚ್ಚಳ


    ಭಾರತ ಸರಕಾರದ ಕೃಷಿ , ಸಹಕಾರ ಮತ್ತು ರೈತರ ಕಲ್ಯಾಣ ಇಲಾಖೆಯು ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದ ಪರಿಸ್ಥಿತಿಯಲ್ಲಿ ರೈತರಿಗೆ ಮತ್ತು ಕೃಷಿ ಚಟುವಟಿಕೆಗಳಿಗೆ ಅನುಕೂಲತೆಗಳನ್ನು ಒದಗಿಸಿಕೊಡುವುದಕ್ಕಾಗಿ ಹಲವಾರು ಕ್ರಮಗಳನ್ನು ಕೈಗೊಳ್ಳುತ್ತಿದೆ . ಖಾರೀಫ್ ಬೆಳೆಗಳ ಬಿತ್ತನೆ ಪ್ರದೇಶ ವ್ಯಾಪ್ತಿಯಲ್ಲಿ ತೃಪ್ತಿಕರ ಪ್ರಗತಿ ದಾಖಾಲಾಗಿದೆ .


    ಮೇಕ್ ಇನ್ ಇಂಡಿಯಾಕ್ಕಾಗಿ ಗಮನ ಕೇಂದ್ರಿತ ಮಧ್ಯಪ್ರವೇಶಗಳು : ಕೋವಿಡ್ -19 ರ ಬಳಿಕ ’- ಕುರಿತಂತೆ ಟಿ . ಐ . ಎಫ್ . ಎ . ಸಿ . ಯ ಶ್ವೇತ ಪತ್ರ , ಡಾ . ಹರ್ಷವರ್ಧನ್ ಅವರಿಂದ ಬಿಡುಗಡೆ


    ಕೇಂದ್ರ ವಿಜ್ಞಾನ ಮತ್ತು ತಂತ್ರಜ್ಞಾನ , ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಹಾಗು ಭೂವಿಜ್ಞಾನ ಸಚಿವರಾದ ಡಾ . ಹರ್ಷವರ್ಧನ್ ಅವರು “ ಮೇಕ್ ಇನ್ ಇಂಡಿಯಾಕ್ಕಾಗಿ ಗಮನ ಕೇಂದ್ರಿತ ಮಧ್ಯಪ್ರವೇಶಗಳು : ಕೋವಿಡ್ -19 ರ ಬಳಿಕ ” ಮತ್ತು “ ಸಕ್ರಿಯ ಔಷಧೀಯ ಘಟಕಾಂಶಗಳು : ಸ್ಥಿತಿಗಳು , ವಿಷಯಗಳು , ತಂತ್ರಜ್ಞಾನ ಸಿದ್ದತಾಸ್ಥಿತಿ ಮತ್ತು ಸವಾಲುಗಳು ” ಕುರಿತಂತೆ ತಂತ್ರಜ್ಞಾನ ಮಾಹಿತಿ , ಮುನ್ಸೂಚನೆ ಮತ್ತು ಮೌಲ್ಯಮಾಪನ ಮಂಡಳಿ ( ಟಿ . ಐ . ಎಫ್ . ಎ . ಸಿ .) ತಯಾರಿಸಿದ ಶ್ವೇತಪತ್ರವನ್ನು ಬಿಡುಗಡೆ ಮಾಡಿದರು . ಇದು ವಲಯವಾರು ಶಕ್ತಿ / ಬಲ , ಮಾರುಕಟ್ಟೆ ಸ್ಥಿತಿ , ಮತ್ತು ಐದು ಕ್ಷೇತ್ರಗಳಲ್ಲಿ ಅವಕಾಶಗಳನ್ನು ಪಟ್ಟಿ ಮಾಡಿದೆ , ದೇಶದ ದೃಷ್ಟಿಯಿಂದ ಸಂಕೀರ್ಣವಾದ ಆರೋಗ್ಯರಕ್ಷಣೆ , ಯಾಂತ್ರಿಕ ವ್ಯವಸ್ಥೆ , ಐ . ಸಿ . ಟಿ ., ಕೃಷಿ , ಉತ್ಪಾದನೆ , ಮತ್ತು ಇಲೆಕ್ಟ್ರಾನಿಕ್ಸ್ ಗಳ ಪೂರೈಕೆ ಮತ್ತು ಬೇಡಿಕೆಗೆ ಸಂಬಂಧಿಸಿದಂತೆ ವಿವರವನ್ನು ಒಳಗೊಂಡಿದೆ , ಸ್ವಾವಲಂಬನೆ ಮತ್ತು ದೊಡ್ಡ ಪ್ರಮಾಣದಲ್ಲಿ ಉತ್ಪಾದನಾ ಸಾಮರ್ಥ್ಯ . ಪ್ರಾಥಮಿಕವಾಗಿ ಸಾರ್ವಜನಿಕ ಆರೋಗ್ಯ ವ್ಯವಸ್ಥೆ , ಎಂ . ಎಸ್ . ಎಂ . ಇ . ವಲಯ , ಜಾಗತಿಕ ಸಂಬಂಧಗಳು : ಎಫ್ . ಡಿ . ಐ ., ಮರುರೂಪಿತ ವ್ಯಾಪಾರ ಹೊಂದಾಣಿಕೆಗಳು , ಹೊಸ ಕಾಲದ ತಂತ್ರಜ್ಞಾನಗಳು , ಇತ್ಯಾದಿಗಳನ್ನು ಅದು ಪ್ರಸ್ತಾಪಿಸಿದೆ . ಭಾರತವನ್ನು “ ಆತ್ಮನಿರ್ಭರ “ ವನ್ನಾಗಿಸಲು ತಕ್ಷಣದ ತಂತ್ರಜ್ಞಾನವನ್ನು ಒದಗಿಸಿ ನೀತಿ ವೇಗವನ್ನು ಒದಗಿಸಿಕೊಡುವ ನಿಟ್ಟಿನಲ್ಲಿ ಅದು ಶಿಫಾರಸುಗಳನ್ನು ಮಾಡಿದೆ . ವಿವಿಧ ವಲಯಗಳ ಅಂತರ್ ಅವಲಂಬನೆ ಮತ್ತು ಸಂಪರ್ಕಗಳನ್ನು ಆಧರಿಸಿ ವಿವಿಧ ವಲಯಗಳ ಉತ್ಪಾದನೆ ಮತ್ತು ಆದಾಯ ಹೆಚ್ಚಳ ವನ್ನು ಈ ಶ್ವೇತಪತ್ರವು ಒಳಗೊಂಡಿದೆ .


    ಹಸಿರು ಮತ್ತು ಸುಸ್ಥಿರ ವಾಸ್ತುಶಿಲ್ಪ ಅಳವಡಿಸಿಕೊಳ್ಳಲು ಉಪ ರಾಷ್ಟ್ರಪತಿ ಕರೆ


    ಭಾರತದ ಉಪರಾಷ್ಟ್ರಪತಿ ಶ್ರೀ ಎಂ . ವಿ . ವೆಂಕಯ್ಯ ನಾಯ್ಡು ಅವರಿಂದು ಹಸಿರು ವಾಸ್ತುಶಿಲ್ಪವನ್ನು ಅಳವಡಿಸಿಕೊಳ್ಳಬೇಕು ಮತ್ತು ಉತ್ತೇಜಿಸಬೇಕು ಎಂದು ದೇಶದ ವಾಸ್ತುಶಿಲ್ಪಿಗಳಿಗೆ ಕರೆ ನೀಡಿದ್ದಾರೆ . ಸೌರ ವಿದ್ಯುತ್ತಿನಂತಹ ಮರುನವೀಕರಿಸಬಹುದಾದ ಇಂಧನ ಮೂಲಗಳ ಬಳಕೆಯನ್ನು ಬರಲಿರುವ ಕಟ್ಟಡ ಯೋಜನೆಗಳಲ್ಲಿ ಉತ್ತೇಜಿಸಬೇಕು ಎಂದವರು ಹೇಳಿದರು . ಜನತೆಯ ಆರೋಗ್ಯ ಮತ್ತು ಜೀವನೋಪಾಯಗಳ ಮೇಲೆ ಕೋವಿಡ್ -19 ರ ಪರಿಣಾಮದ ಬಗ್ಗೆ ಕಳವಳ ವ್ಯಕ್ತಪಡಿಸಿದ ಉಪರಾಷ್ಟ್ರಪತಿಗಳು ಕಾಮಗಾರಿ ಸ್ಥಳದಲ್ಲಿ ಕೆಲಸದ ಪ್ರಮಾಣ ಭಾರೀ ಪ್ರಮಾಣದಲ್ಲಿ ಕಡಿತವಾಗಿದೆ , ಇದರಿಂದ ನಿರ್ಮಾಣ ವಲಯದ ಮೇಲೆ ಗಂಭೀರವಾದ ಪರಿಣಾಮಗಳಾಗಿವೆ ಎಂದರಲ್ಲದೆ , ಈ ಜಾಗತಿಕ ಸಾಂಕ್ರಾಮಿಕ ತಂದಿಟ್ಟಿರುವ ಸವಾಲುಗಳಿಗೆ ವಾಸ್ತುಶಿಲ್ಪಿಗಳು ಮತ್ತು ವಿನ್ಯಾಸಕಾರರು ಉತ್ತರ ಕಂಡುಹುಡುಕಬೇಕು ಎಂದೂ ಕರೆ ನೀಡಿದರು . “ ವಾಸ್ತುಶಿಲ್ಪಿಗಳು ಜಾಗತಿಕ ಸಾಂಕ್ರಾಮಿಕ ಮತ್ತು ಅದರ ಬಳಿಕದ ಪರಿಸ್ಥಿತಿಯಲ್ಲಿ ಅದರ ಪರಿಣಾಮಗಳನ್ನು ನಿವಾರಿಸಬಹುದಾದಂತಹ ಪರಿಹಾರಗಳನ್ನು ಹುಡುಕಲು ಸಹಾಯ ಮಾಡುವುದಕ್ಕಾಗಿ ಹೊಸ ಚಿಂತನೆಗಳನ್ನು ಅನ್ವೇಷಿಸಬೇಕು ಮತ್ತು ವಿನ್ಯಾಸ ಗಡಿಗಳ ಜೊತೆ ಸಂವಾದ ನಡೆಸುವಂತಹ ಸ್ಥಿತಿಯನ್ನು ನಿರ್ಮಾಣ ಮಾಡಬೇಕು “ ಎಂದೂ ಅವರು ಹೇಳಿದರು .


    ಪಿ ಐ ಬಿ ಕ್ಷೇತ್ರೀಯ ಕಚೇರಿಗಳ ವರದಿ

      * ಪಂಜಾಬ್ : 12 ನೇ ತರಗತಿಯ ಬಾಕಿ ಇರುವ ಪರೀಕ್ಷೆಗಳನ್ನು ರದ್ದು ಮಾಡಲು ಪಂಜಾಬ್ ಸರಕಾರ ನಿರ್ಧರಿಸಿದೆ . ಮರು ಹಾಜರಾಗಬೇಕಾದ ಇತರ ವರ್ಗಗಳ ಪರೀಕ್ಷೆಗಳನ್ನೂ ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದ ಹಿನ್ನೆಲೆಯಲ್ಲಿ ರದ್ದು ಮಾಡಲಾಗಿದೆ . ಈಗ ಪಂಜಾಬ್ ಶಾಲಾ ಶಿಕ್ಷಣ ಮಂಡಳಿ ( ಪಿ . ಎಸ್ . ಇ . ಬಿ .) ಯು ಕೋವಿಡ್ ಸ್ಪೋಟಕ್ಕೆ ಮೊದಲು ನಡೆಸಿದ ಕೆಲವು ವಿಷಯಗಳ ಪರೀಕ್ಷೆಗಳ ಸಾಧನೆಗಳ ಆಧಾರದಲ್ಲಿ ಫಲಿತಾಂಶವನ್ನು ಪ್ರಕಟಿಸಲಿದೆ
      * ಹರ್ಯಾಣಾ : ಪತ್ರಿಕಾಗೋಷ್ಟಿಯನ್ನುದ್ದೇಶಿಸಿ ಮಾತನಾಡಿದ ಮುಖ್ಯಮಂತ್ರಿ ಅವರು ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದಿಂದಾಗಿ ಅಸ್ತವ್ಯಸ್ತಗೊಂಡಿರುವ ಕಾರ್ಯಚಟುವಟಿಕೆಗಳು ಈಗ ನಿಧಾನವಾಗಿ ಹಳಿಗೆ ಬರುತ್ತಿವೆ . ಕೋವಿಡ್ -19 ನಿಭಾಯಿಸಲು ರಾಜ್ಯ ಸರಕಾರ ಹಲವಾರು ಕ್ರಮಗಳನ್ನು ಕೈಗೊಂಡಿದೆ ಎಂದಿದ್ದಾರೆ . ಅನ್ ಲಾಕ್ -2 ರಲ್ಲಿ ಎಲ್ಲಾ ಕಾರ್ಯಚಟುವಟಿಕೆಗಳೂ ವೇಗ ಪಡೆದಿವೆ . ಕೋವಿಡ್ -19 ಜಾಗತಿಕ ಸಾಂಕ್ರಾಮಿಕದ ಅವಧಿಯಲ್ಲಿ ರಾಜ್ಯ ಸರಕಾರವು 3,000 ಕೋ . ರೂ . ಗಳನ್ನು ಖರ್ಚು ಮಾಡಿದೆ ಎಂದೂ ಅವರು ಹೇಳಿದರು .
      * ಕೇರಳ : ಕೋವಿಡ್ -19 ಪ್ರಕರಣಗಳ ಹರಡುವಿಕೆಗೆ ಸ್ಥಳೀಯ ಕೇಂದ್ರವಾಗಿ ಮಾರ್ಪಟ್ಟಿರುವ ಪೂಂಥುರಾದಲ್ಲಿ ತ್ವರಿತ ಪ್ರತಿಕ್ರಿಯಾ ತಂಡವನ್ನು ರೂಪಿಸಲಾಗಿದೆ . ಕಂದಾಯ , ಪೊಲೀಸ್ , ಮತ್ತು ಆರೋಗ್ಯ ಇಲಾಖಾ ಅಧಿಕಾರಿಗಳು ಈ ತಂಡದಲ್ಲಿದ್ದು , ರೋಗ ತಡೆ ಕಾರ್ಯಚಟುವಟಿಕೆಗಳನ್ನು ಬಲಪಡಿಸಲಿದ್ದಾರೆ . ರಾಜ್ಯದಲ್ಲಿ ಕೋವಿಡ್ -19 ಸಮುದಾಯ ಪ್ರಸರಣದ ಹಂತಕ್ಕೆ ತಲುಪಿದೆ ಎಂಬುದನ್ನು ಪುನರುಚ್ಚರಿಸಿರುವ ಐ . ಎಂ . ಎ . ಯು ರೋಗ ಲಕ್ಷಣ ತೋರ್ಪಡಿಸದ ಕೋವಿಡ್ ರೋಗಿಗಳ ಸಂಖ್ಯೆ ಹೆಚ್ಚುತ್ತಿರುವುದು ಕಳವಳಕಾರಿ ಎಂದೂ ಹೇಳಿದೆ . ಈ ನಡುವೆ ಶುಕ್ರವಾರದಂದು ಹೃದಯಾಘಾತದಿಂದ ಮೃತಪಟ್ಟ ಎರ್ನಾಕುಲಂ ನಿವಾಸಿ ಕೋವಿಡ್ -19 ಪರೀಕ್ಷೆಯಲ್ಲಿ ಪಾಸಿಟಿವ್ ಆಗಿದ್ದಾರೆ . ಚೆರ್ತಾಲಾ ತಾಲೂಕು ಆಸ್ಪತ್ರೆಯಲ್ಲಿ ಓರ್ವ ಹೆರಿಗೆ ಶಾಸ್ತ್ರಜ್ಞೆ ಸಹಿತ ಎಂಟು ಮಂದಿ ಪಾಸಿಟಿವ್ ಆಗಿದ್ದಾರೆ . ರಾಜ್ಯದಲ್ಲಿ ನಿನ್ನೆ 416 ಹೊಸ ಕೋವಿಡ್ -19 ಪಾಸಿಟಿವ್ ಪ್ರಕರಣಗಳು ದೃಢಪಟ್ಟಿವೆ . ಇವುಗಳಲ್ಲಿ 204 ಸ್ಥಳೀಯವಾಗಿ ಪ್ರಸರಣಗೊಂಡ ಪ್ರಕರಣಗಳಾಗಿವೆ . ರಾಜ್ಯದ ವಿವಿಧ ಜಿಲ್ಲೆಗಳಲ್ಲಿ 1,84,112 ಜನರು ನಿಗಾದಲ್ಲಿದ್ದಾರೆ . .
      * ತಮಿಳು ನಾಡು : 64 ಹೊಸ ಪ್ರಕರಣಗಳು ವರದಿಯಾಗುವುದರೊಂದಿಗೆ ಪುದುಚೇರಿಯಲ್ಲಿ ಒಟ್ಟು ಕೋವಿಡ್ -19 ಪ್ರಕರಣಗಳ ಸಂಖ್ಯೆ 1337 ಕ್ಕೇರಿದೆ . ಮತೋರ್ವರು ಈ ರೋಗಕ್ಕೆ ಬಲಿಯಾಗುವುದರೊಂದಿಗೆ ಒಟ್ಟು ಮೃತರ ಸಂಖ್ಯೆ 18 ಕ್ಕೇರಿದೆ . ಡಿಜಿಟಲ್ ಸಂಪರ್ಕ ಸಮಸ್ಯೆಗಳು ಇರುವುದರಿಂದ ಆನ್ ಲೈನ್ ಪರೀಕ್ಷೆ ನಡೆಸುವುದು ಕಾರ್ಯ ಸಾಧ್ಯವಲ್ಲದೆ ಇರುವುದರಿಂದ ವಿದ್ಯಾರ್ಥಿಗಳಿಗೆ ಪರ್ಯಾಯ ಮೌಲ್ಯಮಾಪನ ವಿಧಾನಗಳ ನಿಟ್ಟಿನಲ್ಲಿ ಕಾರ್ಯೋನ್ಮುಖವಾಗಲು ರಾಜ್ಯಗಳಿಗೆ ಸ್ವಾತಂತ್ರ್ಯ ನೀಡಬೇಕು ಎಂದು ತಮಿಳುನಾಡು ಮುಖ್ಯಮಂತ್ರಿಗಳು ಕೇಂದ್ರವನ್ನು ಕೋರಿದ್ದಾರೆ . ಇರಾನಿನಿಂದ ಇಲ್ಲಿಗೆ ಬಂದು ಬಾಕಿಯಾಗಿರುವ 40 ಮೀನುಗಾರರನ್ನು ಹಿಂದಕ್ಕೆ ಕಳುಹಿಸಿಕೊಡುವಂತೆ ಮುಖ್ಯಮಂತ್ರಿಗಳು ಕೇಂದ್ರವನ್ನು ಕೋರಿದ್ದಾರೆ . 681 ಮಂದಿ ಇತರ ಮೀನುಗಾರರು ಅವರ ದೇಶಗಳಿಗೆ ಮರಳಿದ್ದರೂ , ಹಡಗಿನಲ್ಲಿ ಸ್ಥಳವಿಲ್ಲದ ಕಾರಣಕ್ಕೆ ಇವರನ್ನು ಇಲ್ಲಿಯೇ ಬಿಟ್ಟು ಹೋಗಲಾಗಿದೆ . ನಿನ್ನೆ 3680 ಹೊಸ ಪ್ರಕರಣಗಳು ವರದಿಯಾಗಿವೆ , 4163 ಮಂದಿ ಗುಣಮುಖರಾಗಿದ್ದಾರೆ , ಮತ್ತು 64 ಮಂದಿ ಮೃತಪಟ್ಟಿದ್ದಾರೆ . ಒಟ್ಟು ಪ್ರಕರಣಗಳ ಸಂಖ್ಯೆ : 1,30,261, ಸಕ್ರಿಯ ಪ್ರಕರಣಗಳ ಸಂಖ್ಯೆ : 46,105, ಸಾವಿನ ಸಂಖ್ಯೆ : 1829. ಚೆನ್ನೈಯಲ್ಲಿ ಸಕ್ರಿಯ ಪ್ರಕರಣಗಳು : 18,616.
      * ಕರ್ನಾಟಕ : ಬೆಂಗಳೂರಿನಲ್ಲಿ ಕೋವಿಡ್ -19 ಪ್ರಕರಣಗಳಲ್ಲಿ ಭಾರೀ ಏರಿಕೆಯಾಗುತ್ತಿರುವುದರಿಂದ ಕಂಗೆಟ್ಟಿರುವ ರಾಜ್ಯ ಸರಕಾರ ಇಂದಿನಿಂದ ನಗರದಲ್ಲಿ ತ್ವರಿತ ಆಂಟಿಜೆನ್ ಪರೀಕ್ಷೆ ಅರಂಭಿಸಿದೆ . ಇದು 30 ನಿಮಿಷದಲ್ಲಿ ಫಲಿತಾಂಶ ಕೊಡುತ್ತದೆ . ಮತ್ತು ಇದರಿಂದ ಪರೀಕ್ಷೆಗಳನ್ನು ಹೆಚ್ಚಿಸಲು ಸಾಧ್ಯವಾಗುತ್ತದೆ . ಕೋವಿಡ್ ರೋಗಿಗಳಿಗಾಗಿ ಲಭ್ಯ ಇರುವ ಹಾಸಿಗೆಗಳನ್ನು ತೋರಿಸುವ ಸಕಾಲಿಕ ಡಿಜಿಟಲ್ ಮಾಹಿತಿ ವ್ಯವಸ್ಥೆಯನ್ನು ಸ್ಥಾಪಿಸುವ ಅವಶ್ಯಕತೆಯನ್ನು ಪರಿಶೀಲಿಸುವಂತೆ ಹೈಕೋರ್ಟು ರಾಜ್ಯ ಸರಕಾರಕ್ಕೆ ಸೂಚಿಸಿದೆ . ವಾರಾಂತ್ಯದ ಲಾಕ್ ಡೌನ್ ಜಾರಿಯ ಅವಶ್ಯಕತೆ ಇಲ್ಲ ಎಂದಿರುವ ಕಂದಾಯ ಸಚಿವರು ತಜ್ಞರ ಜೊತೆ ಸಮಾಲೋಚಿಸಿದ ಬಳಿಕ ಸರಕಾರ ನಿರ್ಧಾರ ಕೈಗೊಳ್ಳಲಿದೆ ಎಂದಿದ್ದಾರೆ . ಈ ನಡುವೆ ರಾಜ್ಯದಲ್ಲಿ ಮೃತರ ಸಂಖ್ಯೆ 500 ರ ಗಡಿ ದಾಟಿದೆ . 2313 ಹೊಸ ಪ್ರಕರಣಗಳು , 1003 ಗುಣಮುಖರಾಗಿ ಬಿಡುಗಡೆ , ಮತ್ತು 57 ಸಾವುಗಳು ನಿನ್ನೆ ವರದಿಯಾಗಿವೆ . ಒಟ್ಟು ಪಾಸಿಟಿವ್ ಪ್ರಕರಣಗಳ ಸಂಖ್ಯೆ : 33,418. ಸಕ್ರಿಯ ಪ್ರಕರಣಗಳು : 19,035, ಸಾವುಗಳ ಸಂಖ್ಯೆ : 543.
      * ಆಂಧ್ರ ಪ್ರದೇಶ : ಲಕ್ಷಣ ರಹಿತ ಮತ್ತು ಲಘು ಕೋವಿಡ್ -19 ಪ್ರಕರಣಗಳನ್ನು ನಿಭಾಯಿಸಲು ಪ್ರತೀ ಜಿಲ್ಲೆಯಲ್ಲೂ ತಲಾ ಕನಿಷ್ಟ 3,000 ಹಾಸಿಗೆಗಳು ಲಭ್ಯವಾಗಿರುವಂತೆ ಖಾತ್ರಿಪಡಿಸಲು ಎಲ್ಲಾ 13 ಜಿಲ್ಲೆಗಳಲ್ಲೂ ಒಟ್ಟು 45,240 ಹಾಸಿಗೆ ಸಾಮರ್ಥ್ಯದ 76 ಕೋವಿಡ್ ಆರೈಕೆ ಕೇಂದ್ರಗಳನ್ನು ರಾಜ್ಯ ಸರಕಾರ ಗುರುತಿಸಿದೆ . ಆಸ್ಪತ್ರೆ ವಠಾರಗಳನ್ನು ಅದರಲ್ಲೂ ವಿಶೇಷವಾಗಿ ಶೌಚಾಲಯ ಸುಧಾರಣೆಗಳಿಗಾಗಿ , ವೈದ್ಯಕೀಯ ಸಲಕರಣೆಗಳಾದ ಮೊಬೈಲ್ ಎಕ್ಸ್ - ರೇ , ಇ . ಸಿ . ಜಿ ., ಮತ್ತು ಇತರ ಪ್ರಯೋಗಾಲಯ ಸಲಕರಣೆಗಳು , ರೋಗಿಗಳ ಮೇಲೆ ಸತತ ನಿಗಾ ಇಡುವ ಪಮುಖ ಸಲಕರಣೆಗಳಿಗಾಗಿ ಒಂದು ಕೋ . ರೂ . ಗಳನ್ನು ಮಂಜೂರು ಮಾಡಲಾಗಿದೆ . ಕೋವಿಡ್ -19 ಕ್ಕೆ ಬಲಿಯಾದ ಮೂರು ರೋಗಿಗಳ ಮೃತದೇಹಗಳ ಅಂತ್ಯ ಸಂಸ್ಕಾರವನ್ನು ಆರ್ಥ್ ಮೂವರ್ ಯಂತ್ರ ಬಳಸಿ ಅಮಾನವೀಯ ಮಾದರಿಯಲ್ಲಿ ನಡೆಸಿರುವ ಪ್ರಕರಣಕ್ಕೆ ಸಂಬಂಧಿಸಿ ತನಿಖೆ ನಡೆಸಲು ಆರ್ . ಡಿ . ಒ . ಅವರನ್ನು ವಿಶೇಷಾಧಿಕಾರಿಯನ್ನಾಗಿ ನೆಲ್ಲೂರು ಜಿಲ್ಲಾಧಿಕಾರಿ ನೇಮಿಸಿದ್ದಾರೆ . ನಿನ್ನೆ 1608 ಹೊಸ ಪ್ರಕರಣಗಳು ಮತ್ತು 15 ಸಾವುಗಳು ವರದಿಯಾಗಿವೆ . ಒಟ್ಟು ಪ್ರಕರಣಗಳು : 25,422. ಸಕ್ರಿಯ ಪ್ರಕರಣಗಳು : 11,936, ಸಾವುಗಳು : 292
      * ತೆಲಂಗಾಣ : ರಾಜ್ಯದಲ್ಲಿ ಕೋವಿಡ್ -19 ನಿರ್ವಹಣೆಯ ಮೇಲೆ ನಿಗಾ ಇಡಲು 11 ಸದಸ್ಯರ ವೈದ್ಯಕೀಯ ತಂಡವನ್ನು ರಾಜ್ಯ ಸರಕಾರ ನೇಮಿಸಿದೆ . ಉನ್ನತ ವೈದ್ಯರನ್ನು ಒಳಗೊಂಡ ಈ ಹೊಸ ತಂಡ ವೈದ್ಯಕೀಯ ಶಿಕ್ಷಣ ನಿರ್ದೇಶಕರ ಮೇಲುಸ್ತುವಾರಿಯಲ್ಲಿ ಕಾರ್ಯನಿರ್ವಹಿಸುತ್ತದೆ ಮತ್ತು ನಿಯಮಿತವಾಗಿ ವರದಿಗಳನ್ನು ಸಲ್ಲಿಸುತ್ತದೆ . ನಿನ್ನೆಯವರೆಗೆ ಒಟ್ಟು ವರದಿಯಾದ ಪ್ರಕರಣಗಳು : 32,224, ಸಕ್ರಿಯ ಪ್ರಕರಣಗಳು : 12,680, ಸಾವಿನ ಸಂಖ್ಯೆ : 339, ಗುಣಮುಖರಾಗಿ ಬಿಡುಗಡೆಯಾದವರು : 19,205
      * ಅಸ್ಸಾಂ : ಲಾಕ್ ಡೌನ್ ನಿಂದಾಗಿ ದುರ್ಬಲ ವರ್ಗದವರು ಅನುಭವಿಸುತ್ತಿರುವ ಕಷ್ಟಗಳನ್ನು ಗಮನಕ್ಕೆ ತೆಗೆದುಕೊಂಡಿರುವ ಅಸ್ಸಾಂ ಮುಖ್ಯಮಂತ್ರಿ ಶ್ರೀ ಸರ್ಬಾನಂದ ಸೋನೋವಾಲ್ ಅವರು ನಿರ್ಗತಿಕರಿಗೆ , ದಿನಗೂಲಿಗಳಿಗೆ ಮತ್ತು ಸಮಾಜದ ಬಡವರ್ಗದವರಿಗೆ ಆಹಾರ ಒದಗಿಸುವಂತೆ ಮುಖ್ಯ ಕಾರ್ಯದರ್ಶಿಗಳಿಗೆ ನಿರ್ದೇಶನ ನೀಡಿದ್ದಾರೆ .
      * ಮಣಿಪುರ : ಮಣಿಪುರದ ಥಂಗಾಲ್ ಕೀಥೆಲ್ ನಲ್ಲಿ ಅಂಗಡಿಗಳ ತೆರೆಯುವಿಕೆಗೆ ಸಂಬಂಧಿಸಿ ಮಾರ್ಗದರ್ಶಿಗಳನ್ನು ಹೊರಡಿಸಲಾಗಿದೆ .
      * ಮೇಘಾಲಯ : ಮೇಘಾಲಯದಲ್ಲಿಂದು ಮತ್ತೆ 76 ಮಂದಿ ಕೋವಿಡ್ -19 ಪರೀಕ್ಶೆಯಲ್ಲಿ ಪಾಸಿಟಿವ್ ಆಗಿದ್ದಾರೆ . ರಾಜ್ಯದಲ್ಲಿ ಒಟ್ಟು ಸಕ್ರಿಯ ಪ್ರಕರಣಗಳ ಸಂಖ್ಯೆ :215 , ಇದುವರೆಗೆ 45 ಮಂದಿ ಗುಣಮುಖರಾಗಿದ್ದಾರೆ .
      * ಮಿಜೋರಾಂ : ಮಿಜೋರಾಂನಲ್ಲಿ ಕೋವಿಡ್ -19 ರಿಂದ ಗುಣಮುಖರಾದ ಏಳು ಮಂದಿಯನ್ನು ಇಂದು ಬಿಡುಗಡೆ ಮಾಡಲಾಗಿದೆ . ರಾಜ್ಯದಲ್ಲಿ ಒಟ್ಟು ಸಕ್ರಿಯ ಪ್ರಕರಣಗಳ ಸಂಖ್ಯೆ 76. ಇದುವರೆಗೆ ಗುಣಮುಖರಾದವರ ಸಂಖ್ಯೆ 150 .
      * ನಾಗಾಲ್ಯಾಂಡ್ : ಕೋವಿಡ್ -19 ಕ್ಕೆ ಸಂಬಂಧಿಸಿದ ನಾಗಾಲ್ಯಾಂಡಿನ ಉನ್ನತಾಧಿಕಾರದ ಸಮಿತಿಯು ರಾಜ್ಯಾದ್ಯಂತ ಆರೋಗ್ಯ ರಕ್ಷಣ ವ್ಯವಸ್ಥೆಯನ್ನು ಬಲಪಡಿಸಲು ಹೆಚ್ಚುವರಿ ವೈದ್ಯರನ್ನು ಮತ್ತು ದಾದಿಯರನ್ನು ನೇಮಿಸಿಕೊಳ್ಳುವ ಪ್ರಕ್ರಿಯೆಯನ್ನು ತ್ವರಿತಗೊಳಿಸುವಂತೆ ಆರೋಗ್ಯ ಇಲಾಖೆಗೆ ನಿರ್ದೇಶನ ನೀಡಿದೆ .
      * ಸಿಕ್ಕಿಂ : ಎಸ್ . ಟಿ . ಎನ್ . ಎಂ . ಅಸ್ಪತ್ರೆಯ ಕೋವಿಡ್ -19 ಕ್ಕಾಗಿಯೇ ಇರುವ ಕೇಂದ್ರದಲ್ಲಿ ಅತ್ಯಂತ ಹಿರಿಯ ರೋಗಿ (65 ವರ್ಷ ) ಮತ್ತು ಅತ್ಯಂತ ಕಿರಿಯ ರೋಗಿ ( 2 ವರ್ಷ ) ಗಳಿಗೆ ನೀಡಿದ ಚಿಕಿತ್ಸೆ ಯಶಸ್ವಿಯಾಗಿದೆ ಎಂದು ಸಿಕ್ಕಿಂನ ಎಸ್ . ಟಿ . ಎನ್ . ಎಂ . ಆಸ್ಪತ್ರೆಯ ವೈದ್ಯಕೀಯ ವಿಭಾಗದ ಮುಖ್ಯಸ್ಥರು ತಿಳಿಸಿದ್ದಾರೆ .
      * ಮಹಾರಾಷ್ಟ್ರ : ಮಹಾರಾಷ್ಟ್ರದಲ್ಲಿ ಮತ್ತೆ ಹೊಸದಾಗಿ 7,862 ರೋಗಿಗಳು ಪಾಸಿಟಿವ್ ಎಂದು ಗುರುತಿಸಲ್ಪಡುವುದರೊಂದಿಗೆ ರಾಜ್ಯದಲ್ಲಿ ಒಟ್ಟು ಕೋವಿಡ್ 19 ಪ್ರಕರಣಗಳ ಸಂಖ್ಯೆ 2,38,461 ಕ್ಕೇರಿದೆ . ಗುಣಮುಖರಾದ ಒಟ್ಟು ರೋಗಿಗಳ ಸಂಖ್ಯೆ 1,32,625 ಕ್ಕೇರಿದೆ . ಇತ್ತೀಚಿನ ಅಂಕಿ ಅಂಶಗಳ ಪ್ರಕಾರ ಪ್ರಸ್ತುತ 95,647 ಸಕ್ರಿಯ ಪ್ರಕರಣಗಳಿವೆ . ಮುಂಬಯಿಯಲ್ಲಿ ವರದಿಯಾಗುವ ಪ್ರಕರಣಗಳಲ್ಲಿ ಸ್ಥಿರತೆ ಕಂಡುಬಂದಿದೆ , ಪುಣೆ , ಥಾಣೆ , ಕಲ್ಯಾಣ್ ಮತ್ತು ಮಿರಾಭಾಯಿಂದರ್ ನಗರಗಳಲ್ಲಿ ಕೋವಿಡ್ -19 ರೋಗಿಗಳ ಸಂಖ್ಯೆಯಲ್ಲಿ ಸತತ ಏರಿಕೆ ಕಂಡುಬರುತ್ತಿದೆ .
      * ಗುಜರಾತ್ : ಗುಜರಾತಿನಲ್ಲಿ ಕೋವಿಡ್ -19 ಪ್ರಕರಣಗಳ ಸಂಖ್ಯೆ 40 ಸಾವಿರ ದಾಟಿದೆ . ಈಗ ಅದು 40,155 ರಲ್ಲಿದೆ . ಕಳೆದ 24 ಗಂಟೆಗಳಲ್ಲಿ 875 ಹೊಸ ಪ್ರಕರಣಗಳು ವರದಿಯಾಗಿವೆ . 14 ರೋಗಿಗಳು ಜೀವಕಳೆದುಕೊಂಡಿದ್ದು , ಕೋವಿಡ್ -19 ರಿಂದಾಗಿ ಒಟ್ಟು ಸಾವಿನ ಸಂಖ್ಯೆ 2,024 ಕ್ಕೇರಿದೆ . ಸೂರತ್ತಿನಿಂದ ಗರಿಷ್ಟ ಸಂಖ್ಯೆಯಲ್ಲಿ ಅಂದರೆ 202 ಪ್ರಕರಣಗಳು ಹಾಗು ಆ ಬಳಿಕ ಅಹ್ಮದಾಬಾದಿನಿಂದ 165 ಹೊಸ ಪ್ರಕರಣಗಳು ವರದಿಯಾಗಿವೆ .
      * ರಾಜಸ್ಥಾನ : ಇಂದು ಬೆಳಿಗ್ಗೆ 170 ಹೊಸ ಪಾಸಿಟಿವ್ ಪ್ರಕರಣಗಳು ಮತ್ತು 2 ಸಾವುಗಳು ಸಂಭವಿಸುವುದರೊಂದಿಗೆ ರಾಜ್ಯದಲ್ಲಿ ಕೋವಿಡ್ -19 ಪ್ರಕರಣಗಳ ಒಟ್ಟು ಸಂಖ್ಯೆ 23,344 ಕ್ಕೇರಿದೆ . ಅಲ್ವಾರ್ ಜಿಲ್ಲೆಯಲ್ಲಿ ಇಂದು 40 ಹೊಸ ಪ್ರಕರಣಗಳು ಕಂಡುಬಂದಿವೆ . ಜೈಪುರದಲ್ಲಿ -33 ಪ್ರಕರಣಗಳು , ಮತ್ತು ಉದಯಪುರದಲ್ಲಿ 31 ಪ್ರಕರಣಗಳು ವರದಿಯಾಗಿವೆ . ಪ್ರಸ್ತುತ 5211 ಸಕ್ರಿಯ ಪ್ರಕರಣಗಳಿವೆ . ರಾಜ್ಯದಲ್ಲಿ ಗುಣಮುಖರಾದವರ ಸಂಖ್ಯೆ 17,634 ಕ್ಕೇರಿದೆ ಮತ್ತು ಮೃತಪಟ್ಟವರ ಸಂಖ್ಯೆ 499 ಕ್ಕೇರಿದೆ .
      * ಮಧ್ಯಪ್ರದೇಶ : 316 ಹೊಸ ಪಾಸಿಟಿವ್ ಪ್ರಕರಣಗಳು ವರದಿಯಾಗುವುದರೊಂದಿಗೆ ಮಧ್ಯಪ್ರದೇಶದಲ್ಲಿ ಒಟ್ಟು ಕೋವಿಡ್ -19 ಪಾಸಿಟಿವ್ ಪ್ರಕರಣಗಳ ಸಂಖ್ಯೆ 16,657 ಕ್ಕೇರಿದೆ . ಗ್ವಾಲಿಯರ್ ನಲ್ಲಿ ಗರಿಷ್ಟ ಸಂಖ್ಯೆಯಲ್ಲಿ ಅಂದರೆ 60 ಪ್ರಕರಣಗಳು ವರದಿಯಾಗಿವೆ . ಭೋಪಾಲಿನಲ್ಲಿ 57 ಮತ್ತು ಇಂಧೋರಿನಲ್ಲಿ 44 ಪ್ರಕರಣಗಳು ವರದಿಯಾಗಿವೆ . ಆದಾಗ್ಯೂ ಮಧ್ಯ ಪ್ರದೇಶದಲ್ಲಿ ಪ್ರಸ್ತುತ ಸಕ್ರಿಯ ಪ್ರಕರಣಗಳ ಸಂಖ್ಯೆ 3538, ಗುಣಮುಖರಾದವರ ಸಂಖ್ಯೆ 12,481 ಕ್ಕೆ ತಲುಪಿದೆ . ಈ ನಡುವೆ ರಾಜ್ಯ ಸರಕಾರದ ’ ಕೊರೋನಾ ಕೊಲ್ಲಿ ಆಂದೋಲನ ” ( ಕಿಲ್ ಕೊರೊನಾ ಕ್ಯಾಂಪೇನ್ ) ಅಡಿಯಲ್ಲಿ 66% ಜನಸಂಖ್ಯಾ ಸಮೀಕ್ಷೆ ಕೆಲಸ ಪೂರ್ಣಗೊಂಡಿದೆ .
      * ಛತ್ತೀಸ್ ಗಢ : ಶುಕ್ರವಾರದಂದು 166 ಕೋವಿಡ್ -19 ಪಾಸಿಟಿವ್ ರೋಗಿಗಳು ಗುರುತಿಸಲ್ಪಟ್ಟಿದ್ದಾರೆ . ಇದರಿಂದ ರಾಜ್ಯದಲ್ಲಿ ಕೊರೊನಾವೈರಸ್ ಬಾಧಿತರ ಒಟ್ಟು ಸಂಖ್ಯೆ 3,832 ಕ್ಕೇರಿದೆ . ರಾಯಪುರ ಮತ್ತು ಬಲೋಡಾಬಜಾರ್ ಜಿಲ್ಲೆಗಳಲ್ಲಿ ಒಂದೇ ದಿನದಲ್ಲಿ ಗರಿಷ್ಟ ಸಂಖ್ಯೆಯಲ್ಲಿ ಅಂದರೆ ತಲಾ 34 ಸೋಂಕಿನ ಪ್ರಕರಣಗಳು ವರದಿಯಾಗಿವೆ . ಒಟ್ಟು ಸಕ್ರಿಯ ಪ್ರಕರಣಗಳು 787.
      * ಗೋವಾ : ಶುಕ್ರವಾರದಂದು 100 ಮಂದಿ ಕೋವಿಡ್ -19 ಪರೀಕ್ಷೆಯಲ್ಲಿ ಪಾಸಿಟಿವ್ ಆಗಿದ್ದಾರೆ . ಇದರೊಂದಿಗೆ ರಾಜ್ಯದಲ್ಲಿ ಕೊರೊನಾವೈರಸ್ ಸೋಂಕಿಗೆ ತುತ್ತಾದವರ ಒಟ್ಟು ಸಂಖ್ಯೆ 2,251 ಕ್ಕೇರಿದೆ . ಗುಣಮುಖರಾದವರ ಸಂಖ್ಯೆ 1347 ಮತ್ತು ಸಕ್ರಿಯ ಪ್ರಕರಣಗಳ ಸಂಖ್ಯೆ 895

    ವಾಸ್ತವ ಪರಿಶೀಲನೆ


    ***

    
    
    (Release ID: 1638284) Visitor Counter : 9
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Gujarati , Tamil , Telugu , Malayalam
    
    
    

*