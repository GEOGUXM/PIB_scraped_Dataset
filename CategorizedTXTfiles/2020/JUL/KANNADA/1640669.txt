      ಪ್ರಧಾನ ಮಂತ್ರಿಯವರ ಕಛೇರಿ

      ಇಂಡಿಯಾ ಐಡಿಯಾಸ್ ಶೃಂಗಸಭೆ 2020: ಪ್ರಧಾನಿಯವರ ಭಾಷಣ
      Posted On: 22 JUL 2020 9:27PM by PIB Bengaluru


    ನಮಸ್ಕಾರ !


    ಉದ್ಯಮ ಮುಖಂಡರೇ ,


    ವಿಶೇಷ ಅತಿಥಿಗಳೇ ,


    ' ಇಂಡಿಯಾ ಐಡಿಯಾಸ್ ಶೃಂಗಸಭೆಯನ್ನು ' ಉದ್ದೇಶಿಸಿ ಮಾತನಾಡಲು ನನ್ನನ್ನು ಆಹ್ವಾನಿಸಿದ್ದಕ್ಕಾಗಿ ಯುಎಸ್ - ಇಂಡಿಯಾ ಬಿಸಿನೆಸ್ ಕೌನ್ಸಿಲ್ ಗೆ ನಾನು ಧನ್ಯವಾದ ಹೇಳುತ್ತೇನೆ . ಈ ವರ್ಷ ತನ್ನ ನಲವತ್ತೈದನೇ ವಾರ್ಷಿಕೋತ್ಸವವನ್ನು ಆಚರಿಸಿಕೊಳ್ಳುತ್ತಿರುವ ಯುಎಸ್ಐಬಿಸಿಗೆ ನನ್ನ ಅಭಿನಂದನೆಗಳು . ದಶಕಗಳಿಂದ , ಯುಎಸ್ಐಬಿಸಿ ಭಾರತ ಮತ್ತು ಅಮೇರಿಕಾದ ವ್ಯವಹಾರವನ್ನು ಹತ್ತಿರಕ್ಕೆ ತಂದಿದೆ . ಈ ವರ್ಷದ ಐಡಿಯಾಸ್ ಶೃಂಗಸಭೆಯ ಯುಎಸ್ ‌ ಐಬಿಸಿ ವಿಷಯವಾದ ‘ ಉತ್ತಮ ಭವಿಷ್ಯದ ನಿರ್ಮಾಣ ’ ಕೂಡ ತುಂಬಾ ಪ್ರಸ್ತುತವಾಗಿದೆ .


    ಸ್ನೇಹಿತರೇ ,


    ಜಗತ್ತಿಗೆ ಉತ್ತಮ ಭವಿಷ್ಯದ ಅವಶ್ಯಕತೆಯಿದೆ ಎಂಬುದನ್ನು ನಾವೆಲ್ಲರೂ ಒಪ್ಪುತ್ತೇವೆ . ನಾವೆಲ್ಲರೂ ಒಟ್ಟಾಗಿ ಭವಿಷ್ಯವನ್ನು ರೂಪಿಸಬೇಕಾಗಿದೆ . ಭವಿಷ್ಯದ ಬಗೆಗಿನ ನಮ್ಮ ವಿಧಾನವು ಮುಖ್ಯವಾಗಿ ಹೆಚ್ಚು ಮಾನವ ಕೇಂದ್ರಿತವಾಗಿರಬೇಕು ಎಂದು ನಾನು ದೃಢವಾಗಿ ನಂಬುತ್ತೇನೆ . ನಮ್ಮ ಬೆಳವಣಿಗೆಯ ಕಾರ್ಯಸೂಚಿಯು ಬಡವರನ್ನು ಮತ್ತು ದುರ್ಬಲರನ್ನು ಪ್ರಮುಖವಾಗಿಸಿಕೊಳ್ಳಬೇಕು . ‘ ಸುಗಮ ಜೀವನವು ’‘ ಸುಗಮ ವ್ಯವಹಾರ ’ ದಷ್ಟೇ ಮುಖ್ಯವಾಗಿದೆ .


    ಸ್ನೇಹಿತರೇ ,


    ಜಾಗತಿಕ ಆರ್ಥಿಕತೆಯು ದಕ್ಷತೆ ಮತ್ತು ಪರಿಣಾಮದ ಮೇಲೆ ಹೆಚ್ಚು ಕೇಂದ್ರೀಕರಿಸಿದೆ ಎಂದು ಇತ್ತೀಚಿನ ಅನುಭವವು ನಮಗೆ ಕಲಿಸಿದೆ . ದಕ್ಷತೆ ಒಳ್ಳೆಯದೇ , ಆದರೆ ಆ ದಾರಿಯಲ್ಲಿ , ಅಷ್ಟೇ ಮುಖ್ಯವಾದ ಬೇರಾವುದನ್ನೋ ನಾವು ಮರೆತಿದ್ದೇವೆ . ಅದು ಬಾಹ್ಯ ಆಘಾತಗಳ ವಿರುದ್ಧದ ಸ್ಥಿತಿಸ್ಥಾಪಕತ್ವ . ಸ್ಥಿತಿಸ್ಥಾಪಕತ್ವ ಎಷ್ಟು ಮುಖ್ಯ ಎಂಬುದನ್ನು ಜಾಗತಿಕ ಸಾಂಕ್ರಾಮಿಕವು ನಮಗೆ ನೆನಪಿಸಿದೆ .


    ಸ್ನೇಹಿತರೇ ,


    ಬಲವಾದ ದೇಶೀಯ ಆರ್ಥಿಕ ಸಾಮರ್ಥ್ಯಗಳಿಂದ ಜಾಗತಿಕ ಆರ್ಥಿಕ ಸ್ಥಿತಿಸ್ಥಾಪಕತ್ವವನ್ನು ಸಾಧಿಸಬಹುದು . ಇದರರ್ಥ ಉತ್ಪಾದನೆಗಾಗಿ ಸುಧಾರಿತ ದೇಶೀಯ ಸಾಮರ್ಥ್ಯ , ಹಣಕಾಸು ವ್ಯವಸ್ಥೆಯನ್ನು ಪುನಃಸ್ಥಾಪನೆ ಮತ್ತು ಅಂತರರಾಷ್ಟ್ರೀಯ ವ್ಯಾಪಾರದ ವೈವಿಧ್ಯೀಕರಣ .


    ಸ್ನೇಹಿತರೇ ,


    ‘ ಆತ್ಮನಿರ್ಭರ ಭಾರತ ’ ದ ಮೂಲಕ ಭಾರತವು ಸಮೃದ್ಧ ಮತ್ತು ಚೇತರಿಕೆಯ ಜಗತ್ತಿಗೆ ಕೊಡುಗೆ ನೀಡುತ್ತಿದೆ . ಅದಕ್ಕಾಗಿ , ನಿಮ್ಮ ಪಾಲುದಾರಿಕೆಗಾಗಿ ನಾವು ಕಾಯುತ್ತಿದ್ದೇವೆ !


    ಸ್ನೇಹಿತರೇ ,


    ಇಂದು , ಭಾರತದ ಬಗ್ಗೆ ಜಗತ್ತಿಗೆ ಆಶಾವಾದವಿದೆ . ಭಾರತವು ಮುಕ್ತತೆ , ಅವಕಾಶಗಳು ಮತ್ತು ಆಯ್ಕೆಗಳ ಪರಿಪೂರ್ಣ ಸಂಯೋಜನೆಯನ್ನು ನೀಡುತ್ತಿರುವುದು ಇದಕ್ಕೆ ಕಾರಣ . ಇದನ್ನು ನಾನು ವಿಸ್ತಾರವಾಗಿ ಹೇಳುತ್ತೇನೆ . ಭಾರತವು ಜನರಲ್ಲಿ ಮತ್ತು ಆಡಳಿತದಲ್ಲಿ ಮುಕ್ತತೆಯನ್ನು ತಂದಿದೆ . ಮುಕ್ತ ಮನಸ್ಸುಗಳು ಮುಕ್ತ ಮಾರುಕಟ್ಟೆಗಳನ್ನು ನಿರ್ಮಿಸುತ್ತವೆ . ಮುಕ್ತ ಮಾರುಕಟ್ಟೆಗಳು ಹೆಚ್ಚಿನ ಸಮೃದ್ಧಿಗೆ ಕಾರಣವಾಗುತ್ತವೆ . ಇವು ಭಾರತ ಮತ್ತು ಅಮೆರಿಕಾ ಎರಡೂ ಒಪ್ಪುವ ತತ್ವಗಳಾಗಿವೆ .


    ಸ್ನೇಹಿತರೇ ,


    ಕಳೆದ ಆರು ವರ್ಷಗಳಲ್ಲಿ , ನಮ್ಮ ಆರ್ಥಿಕತೆಯನ್ನು ಹೆಚ್ಚು ಮುಕ್ತ ಮತ್ತು ಸುಧಾರಣಾ ಆಧಾರಿತವಾಗಿಸಲು ನಾವು ಅನೇಕ ಪ್ರಯತ್ನಗಳನ್ನು ಮಾಡಿದ್ದೇವೆ . ಸುಧಾರಣೆಗಳು ಹೆಚ್ಚಿನ ‘ ಸ್ಪರ್ಧಾತ್ಮಕತೆ , ವರ್ಧಿತ ‘ ಪಾರದರ್ಶಕತೆ , ವಿಸ್ತರಿತ ‘ ಡಿಜಿಟಲೀಕರಣ ’, ಹೆಚ್ಚಿನ ‘ ನಾವೀನ್ಯತೆ ’ ಮತ್ತು ಹೆಚ್ಚು ‘ ನೀತಿ ಸ್ಥಿರತೆ ’ ಯನ್ನು ಖಾತ್ರಿಪಡಿಸಿವೆ .


    ಸ್ನೇಹಿತರೇ ,


    ಭಾರತವು ಅವಕಾಶಗಳ ತಾಣವಾಗಿ ಹೊರಹೊಮ್ಮುತ್ತಿದೆ . ತಂತ್ರಜ್ಞಾನ ಕ್ಷೇತ್ರದ ಒಂದು ಉದಾಹರಣೆ ನೀಡುತ್ತೇನೆ . ಇತ್ತೀಚೆಗೆ ಭಾರತದಲ್ಲಿ ಒಂದು ಕುತೂಹಲಕಾರಿ ವರದಿ ಬಂತು . ನಗರಗಳ ಅಂತರ್ಜಾಲ ಬಳಕೆದಾರರಿಗಿಂತ ಮೊದಲ ಬಾರಿಗೆ ಗ್ರಾಮೀಣ ಅಂತರ್ಜಾಲ ಬಳಕೆದಾರರು ಹೆಚ್ಚಾಗಿದ್ದಾರೆ ಎಂದು ಆ ವರದಿ ಹೇಳಿದೆ . ಇದರ ಪ್ರಮಾಣವನ್ನು ಕಲ್ಪಿಸಿಕೊಳ್ಳಿ ! ಭಾರತದಲ್ಲಿ ಈಗ ಸುಮಾರು ಅರ್ಧ ಶತಕೋಟಿ ಸಕ್ರಿಯ ಅಂತರ್ಜಾಲ ಬಳಕೆದಾರರಿದ್ದಾರೆ . ಅರ್ಧ ಶತಕೋಟಿ ಸಂಪರ್ಕಿತ ಜನರು . ಇದು ನಿಮಗೆ ದೊಡ್ಡದು ಎನ್ನಿಸುತ್ತಿಲ್ಲವೇ ? ನಿಮ್ಮ ಉಸಿರು ಬಿಗಿಹಿಡಿದುಕೊಳ್ಳಿ . ಏಕೆಂದರೆ , ಸಂಪರ್ಕ ಪಡೆದಿರುವ ಅರ್ಧ ಶತಕೋಟಿಗೂ ಹೆಚ್ಚು ಜನರಿದ್ದಾರೆ . ತಂತ್ರಜ್ಞಾನದಲ್ಲಿನ ಅವಕಾಶಗಳು 5 ಜಿ , ಬಿಗ್ ಡಾಟಾ ಅನಾಲಿಟಿಕ್ಸ್ , ಕ್ವಾಂಟಮ್ ಕಂಪ್ಯೂಟಿಂಗ್ , ಬ್ಲಾಕ್ - ಚೈನ್ ಮತ್ತು ಇಂಟರ್ ‌ ನೆಟ್ ಆಫ್ ಥಿಂಗ್ಸ್ ನಂತಹ ವಸ್ತುಗಳ ಮುಂಚೂಣಿ ತಂತ್ರಜ್ಞಾನಗಳಲ್ಲಿನ ಅವಕಾಶಗಳನ್ನು ಸಹ ಒಳಗೊಂಡಿವೆ .


    ಸ್ನೇಹಿತರೇ ,


    ಭಾರತದಲ್ಲಿ ಹೂಡಿಕೆಯ ಆಯ್ಕೆಗಳು ವಿಸ್ತಾರವಾಗಿವೆ . ನಮ್ಮ ರೈತರ ಕಠಿಣ ಪರಿಶ್ರಮದಲ್ಲಿ ಹೂಡಿಕೆ ಮಾಡಲು ಭಾರತ ನಿಮ್ಮನ್ನು ಆಹ್ವಾನಿಸುತ್ತದೆ . ಭಾರತ ಇತ್ತೀಚೆಗೆ ಕೃಷಿ ಕ್ಷೇತ್ರದಲ್ಲಿ ಐತಿಹಾಸಿಕ ಸುಧಾರಣೆಗಳನ್ನು ಮಾಡಿದೆ . ಕೃಷಿ ಸಾಧನಗಳು ಮತ್ತು ಯಂತ್ರೋಪಕರಣಗಳು , ಕೃಷಿ ಪೂರೈಕೆ ಸರಪಳಿ ನಿರ್ವಹಣೆ , ತಿನ್ನಲು ಸಿದ್ಧಪಡಿಸಿದ ವಸ್ತುಗಳು , ಮೀನುಗಾರಿಕೆ ಮತ್ತು ಸಾವಯವ ಉತ್ಪನ್ನಗಳಲ್ಲಿ ಹೂಡಿಕೆಯ ಅವಕಾಶಗಳಿವೆ . 2025 ರ ವೇಳೆಗೆ ಭಾರತದ ಆಹಾರ ಸಂಸ್ಕರಣಾ ಕ್ಷೇತ್ರವು ಅರ್ಧ ಟ್ರಿಲಿಯನ್ ಡಾಲರ್ ‌ ಗಿಂತ ಹೆಚ್ಚಿನದಾಗಿರುತ್ತದೆ ಎಂದು ನಿರೀಕ್ಷಿಸಲಾಗಿದೆ . ಹೆಚ್ಚಿನ ಆದಾಯದ ಮೂಲಗಳನ್ನು ವೃದ್ಧಿಸಲು , ಭಾರತೀಯ ಕೃಷಿ ಕ್ಷೇತ್ರದಲ್ಲಿನ ಹೂಡಿಕೆಯ ಅವಕಾಶಗಳನ್ನು ಬಳಸಿಕೊಳ್ಳಲು ಈಗ ಉತ್ತಮ ಸಂದರ್ಭವಾಗಿದೆ !


    ಆರೋಗ್ಯ ರಕ್ಷಣೆಯಲ್ಲಿ ಹೂಡಿಕೆ ಮಾಡಲು ಭಾರತ ನಿಮ್ಮನ್ನು ಆಹ್ವಾನಿಸುತ್ತದೆ . ಭಾರತದಲ್ಲಿ ಆರೋಗ್ಯ ಕ್ಷೇತ್ರವು ಪ್ರತಿವರ್ಷ ಶೇಕಡಾ 22 ಕ್ಕಿಂತಲೂ ಹೆಚ್ಚು ವೇಗವಾಗಿ ಬೆಳೆಯುತ್ತಿದೆ . ನಮ್ಮ ಕಂಪನಿಗಳು ವೈದ್ಯಕೀಯ - ತಂತ್ರಜ್ಞಾನ , ಟೆಲಿ - ಮೆಡಿಸಿನ್ ಮತ್ತು ಡಯಾಗ್ನೋಸ್ಟಿಕ್ಸ್ ನಲ್ಲಿ ಪ್ರಗತಿ ಸಾಧಿಸುತ್ತಿವೆ . ಭಾರತ ಮತ್ತು ಅಮೆರಿಕಾ ಈಗಾಗಲೇ ಫಾರ್ಮಾ ಕ್ಷೇತ್ರದಲ್ಲಿ ದೃಢವಾದ ಪಾಲುದಾರಿಕೆಯನ್ನು ಹೊಂದಿವೆ . ಪ್ರಮಾಣ ಮತ್ತು ವೇಗವನ್ನು ಸಾಧಿಸಲು , ಭಾರತದ ಆರೋಗ್ಯ - ರಕ್ಷಣಾ ಕ್ಷೇತ್ರದಲ್ಲಿ ನಿಮ್ಮ ಹೂಡಿಕೆಯನ್ನು ವಿಸ್ತರಿಸಲು ಇದೀಗ ಉತ್ತಮ ಸಮಯವಾಗಿದೆ !


    ಭಾರತವು ನಿಮ್ಮನ್ನು ಇಂಧನ ಕ್ಷೇತ್ರದಲ್ಲಿ ಹೂಡಿಕೆ ಮಾಡಲು ಆಹ್ವಾನಿಸುತ್ತದೆ . ಭಾರತವು ಅನಿಲ ಆಧಾರಿತ ಆರ್ಥಿಕತೆಯಾಗಿ ವಿಕಸನಗೊಳ್ಳುತ್ತಿರುವುದರಿಂದ , ಅಮೆರಿಕಾ ಕಂಪನಿಗಳಿಗೆ ದೊಡ್ಡ ಹೂಡಿಕೆಯ ಅವಕಾಶಗಳಿವೆ . ಶುದ್ಧ ಇಂಧನ ಕ್ಷೇತ್ರದಲ್ಲಿಯೂ ದೊಡ್ಡ ಅವಕಾಶಗಳಿವೆ . ನಿಮ್ಮ ಹೂಡಿಕೆಗೆ ಹೆಚ್ಚಿನ ಶಕ್ತಿ ತುಂಬಲು , ಭಾರತದ ವಿದ್ಯುತ್ ಕ್ಷೇತ್ರಕ್ಕೆ ಪ್ರವೇಶಿಸಲು ಇದು ಅತ್ಯುತ್ತಮ ಸಮಯ !


    ಮೂಲಸೌಕರ್ಯದಲ್ಲಿ ಹೂಡಿಕೆ ಮಾಡಲು ಭಾರತ ನಿಮ್ಮನ್ನು ಆಹ್ವಾನಿಸುತ್ತದೆ . ನಮ್ಮ ರಾಷ್ಟ್ರವು ಇತಿಹಾಸದಲ್ಲಿಯೇ ಅತಿದೊಡ್ಡ ಮೂಲಸೌಕರ್ಯ ನಿರ್ಮಾಣಕ್ಕೆ ಸಾಕ್ಷಿಯಾಗಿದೆ . ಬನ್ನಿ , ಲಕ್ಷಾಂತರ ಜನರಿಗೆ ವಸತಿ ನಿರ್ಮಿಸಲು ಅಥವಾ ನಮ್ಮ ರಾಷ್ಟ್ರದಲ್ಲಿ ರಸ್ತೆಗಳು , ಹೆದ್ದಾರಿಗಳು ಮತ್ತು ಬಂದರುಗಳನ್ನು ನಿರ್ಮಿಸಲು ಪಾಲುದಾರರಾಗಿ .


    ನಾಗರಿಕ ವಿಮಾನಯಾನವು ಹೆಚ್ಚಿನ ಸಂಭಾವ್ಯ ಬೆಳವಣಿಗೆಯ ಮತ್ತೊಂದು ಕ್ಷೇತ್ರವಾಗಿದೆ . ಮುಂದಿನ 8 ವರ್ಷಗಳಲ್ಲಿ ವಿಮಾನ ಪ್ರಯಾಣಿಕರ ಸಂಖ್ಯೆ ದ್ವಿಗುಣಗೊಳ್ಳುವ ನಿರೀಕ್ಷೆಯಿದೆ . ಪ್ರಮುಖ ಖಾಸಗಿ ಭಾರತೀಯ ವಿಮಾನಯಾನ ಸಂಸ್ಥೆಗಳು ಮುಂಬರುವ ದಶಕದಲ್ಲಿ ಒಂದು ಸಾವಿರಕ್ಕೂ ಹೆಚ್ಚು ಹೊಸ ವಿಮಾನಗಳನ್ನು ಸೇರಿಸಲು ಯೋಜಿಸಿವೆ . ಭಾರತದಲ್ಲಿ ಉತ್ಪಾದನಾ ಸೌಲಭ್ಯಗಳನ್ನು ಸ್ಥಾಪಿಸಲು ಆಯ್ಕೆ ಮಾಡುವ ಯಾವುದೇ ಹೂಡಿಕೆದಾರರಿಗೆ ಇದು ಒಂದು ದೊಡ್ಡ ಅವಕಾಶವಾಗಿದೆ , ಇದು ಪ್ರಾದೇಶಿಕ ಮಾರುಕಟ್ಟೆಗಳನ್ನು ಪೂರೈಸುವ ನೆಲೆಯಾಗಬಹುದು . ನಿರ್ವಹಣೆ ದುರಸ್ತಿ ಮತ್ತು ಕಾರ್ಯಾಚರಣೆ ಸೌಲಭ್ಯಗಳನ್ನು ಸ್ಥಾಪಿಸಲೂ ಸಹ ಇದೇ ರೀತಿಯ ಅವಕಾಶಗಳಿವೆ . ನಿಮ್ಮ ವಾಯುಯಾನ ಗುರಿಗಳಿಗೆ ವೇಗ ನೀಡಲು , ಭಾರತದ ವಾಯುಯಾನ ಕ್ಷೇತ್ರದಲ್ಲಿ ಹೂಡಿಕೆ ಮಾಡಲು ಇದು ಸೂಕ್ತ ಸಮಯ .


    ರಕ್ಷಣೆ ಮತ್ತು ಬಾಹ್ಯಾಕಾಶದಲ್ಲಿ ಹೂಡಿಕೆ ಮಾಡಲು ಭಾರತ ನಿಮ್ಮನ್ನು ಆಹ್ವಾನಿಸುತ್ತದೆ . ರಕ್ಷಣಾ ಕ್ಷೇತ್ರದಲ್ಲಿ ಹೂಡಿಕೆ ಮಾಡಲು ನಾವು ವಿದೇಶಿ ನೇರ ಹೂಡಿಕೆ ಮಿತಿಯನ್ನು ಶೇಕಡಾ 74 ಕ್ಕೆ ಹೆಚ್ಚಿಸುತ್ತಿದ್ದೇವೆ . ರಕ್ಷಣಾ ಉಪಕರಣಗಳು ಮತ್ತು ಸಾಧನಗಳ ಉತ್ಪಾದನೆಯನ್ನು ಉತ್ತೇಜಿಸಲು ಭಾರತ ಎರಡು ರಕ್ಷಣಾ ಕಾರಿಡಾರ್ ‌ ಗಳನ್ನು ಸ್ಥಾಪಿಸಿದೆ . ಖಾಸಗಿ ಮತ್ತು ವಿದೇಶಿ ಹೂಡಿಕೆದಾರರಿಗೆ ನಾವು ವಿಶೇಷ ಪ್ರೋತ್ಸಾಹ ನೀಡುತ್ತೇವೆ . ಕೆಲವು ವಾರಗಳ ಹಿಂದೆ , ನಾವು ಬಾಹ್ಯಾಕಾಶ ಕ್ಷೇತ್ರದಲ್ಲಿ ಪ್ರಮುಖ ಸುಧಾರಣೆಗಳನ್ನು ತಂದಿದ್ದೇವೆ . ಬನ್ನಿ , ಈ ಮುಂಬರುವ ಕ್ಷೇತ್ರಗಳ ಒಂದು ಭಾಗವಾಗಿ .


    ಹಣಕಾಸು ಮತ್ತು ವಿಮೆಯಲ್ಲಿ ಹೂಡಿಕೆ ಮಾಡಲು ಭಾರತ ನಿಮ್ಮನ್ನು ಆಹ್ವಾನಿಸುತ್ತದೆ . ಭಾರತವು ವಿಮೆಯಲ್ಲಿ ಹೂಡಿಕೆ ಮಾಡಲು ವಿದೇಶಿ ನೇರ ಹೂಡಿಕೆ ಮಿತಿಯನ್ನು ಶೇ .49 ಕ್ಕೆ ಹೆಚ್ಚಿಸಿದೆ . ವಿಮಾ ಮಧ್ಯವರ್ತಿಗಳಲ್ಲಿ ಹೂಡಿಕೆ ಮಾಡಲು ಈಗ 100 ಪ್ರತಿಶತ ಎಫ್ ‌ ಡಿಐಗೆ ಅನುಮತಿ ಇದೆ . ಭಾರತದಲ್ಲಿ ವಿಮಾ ಮಾರುಕಟ್ಟೆ ಶೇಕಡಾ 12 ಕ್ಕಿಂತ ಹೆಚ್ಚು ದರದಲ್ಲಿ ಬೆಳೆಯುತ್ತಿದೆ ಮತ್ತು 2025 ರ ವೇಳೆಗೆ 250 ಬಿಲಿಯನ್ ಡಾಲರ್ ‌ ಗಳಿಗೆ ಬೆಳೆಯುವ ನಿರೀಕ್ಷೆಯಿದೆ . ನಮ್ಮ ಆರೋಗ್ಯ ಭರವಸೆ ಯೋಜನೆ ಆಯುಷ್ಮಾನ್ ಭಾರತದ ಯಶಸ್ಸು , ನಮ್ಮ ಬೆಳೆ ವಿಮಾ ಯೋಜನೆಯಾದ ಪಿಎಂ ಫಸಲ್ ಬೀಮಾ ಯೋಜನೆ ಮತ್ತು ಜನ ಸುರಕ್ಷಾ ಅಥವಾ ಸಾಮಾಜಿಕ ಭದ್ರತಾ ಯೋಜನೆಗಳು , ವಿಮಾ ಉತ್ಪನ್ನಗಳನ್ನು ತ್ವರಿತವಾಗಿ ಅಳವಡಿಸಿಕೊಳ್ಳಲು ಮತ್ತು ಸ್ವೀಕರಿಸಲು ಸರ್ಕಾರವು ನೆಲೆ ಕಲ್ಪಿಸಿದೆ . ಆರೋಗ್ಯ , ಕೃಷಿ , ವ್ಯವಹಾರ ಮತ್ತು ಜೀವ ವಿಮೆಯಲ್ಲಿ ವಿಮಾ ರಕ್ಷಣೆಯನ್ನು ಹೆಚ್ಚಿಸಲು ದೊಡ್ಡ ಅವಕಾಶಗಳಿವೆ . ದೀರ್ಘಾವಧಿಯ ಮತ್ತು ಭರವಸೆಯ ಆದಾಯವನ್ನು ಗಳಿಸಲು , ಭಾರತೀಯ ವಿಮಾ ಕ್ಷೇತ್ರವು ಇದೀಗ ಉತ್ತಮ ಹೂಡಿಕೆ ಆಯ್ಕೆಗಳಲ್ಲಿ ಒಂದಾಗಿದೆ !


    ನಾನು ನಿಮಗೆ ಯಾವುದೇ ಸಲಹಾ ಶುಲ್ಕವಿಲ್ಲದೆ ಕೆಲವು ಆಯ್ಕೆಗಳನ್ನು ನೀಡಿದ್ದೇನೆ .


    ಸ್ನೇಹಿತರೇ ,


    ಮಾರುಕಟ್ಟೆಗಳು ತೆರೆದಾಗ , ಅವಕಾಶ ಹೆಚ್ಚಾದಾಗ ಮತ್ತು ಆಯ್ಕೆಗಳು ಅಪಾರವಾಗಿ ಇದ್ದಾಗ , ಆಶಾವಾದವು ಹಿಂಬಾಲಿಸುತ್ತದೆ . ಪ್ರಮುಖ ವ್ಯಾಪಾರ ಶ್ರೇಯಾಂಕದಲ್ಲಿ ಭಾರತ ಏರಿದಾಗ ನೀವು ಆಶಾವಾದವನ್ನು ನೋಡಬಹುದು . ವಿಶೇಷವಾಗಿ ವಿಶ್ವ ಬ್ಯಾಂಕಿನ ಸುಗಮ ವ್ಯವಹಾರದ ಶ್ರೇಯಾಂಕಗಳು .


    ಹೂಡಿಕೆಯು ಆತ್ಮವಿಶ್ವಾಸದ ಅತ್ಯುತ್ತಮ ನಿದರ್ಶನವಾಗಿದೆ . ಪ್ರತಿ ವರ್ಷ , ನಾವು ವಿದೇಶಿ ನೇರ ಹೂಡಿಕೆಯಲ್ಲಿ ದಾಖಲೆಯ ಗರಿಷ್ಠ ಮಟ್ಟವನ್ನು ತಲುಪುತ್ತಿದ್ದೇವೆ . ಪ್ರತಿ ವರ್ಷ ಹಿಂದಿನ ವರ್ಷಕ್ಕಿಂತ ಗಮನಾರ್ಹವಾಗಿ ಹೆಚ್ಚಾಗಿದೆ . 2019-20 ರಲ್ಲಿ ಭಾರತದಲ್ಲಿ ವಿದೇಶಿ ನೇರ ಹೂಡಿಕೆಯು 74 ಬಿಲಿಯನ್ ಡಾಲರ್ ಆಗಿತ್ತು . ಇದು ಹಿಂದಿನ ವರ್ಷಕ್ಕಿಂತ ಶೇಕಡಾ 20 ರಷ್ಟು ಹೆಚ್ಚಾಗಿದೆ . ಅಮೆರಿಕಾದ ‘ ವಾಗ್ದಾನ ಹೂಡಿಕೆ ’ ಯು ಈಗಾಗಲೇ ಈ ವರ್ಷ 40 ಬಿಲಿಯನ್ ಡಾಲರ್ಗಳನ್ನು ದಾಟಿದೆ ಎಂದು ಯುಎಸ್ಐಬಿಸಿಯ ಸ್ನೇಹಿತರು ತಿಳಿಸಿದ್ದಾರೆ ! ಸದ್ಯದ ಸಾಂಕ್ರಾಮಿಕ ಸಂದರ್ಭದಲ್ಲಿ ಸಹ ಏನಾಗಿದೆ ಎಂಬುದನ್ನು ನೋಡಿ . ಕೋವಿಡ್ನ ನಡುವೆಯೂ , ಭಾರತವು 2020 ಏಪ್ರಿಲ್ ಮತ್ತು ಜುಲೈ ನಡುವೆ 20 ಶತಕೋಟಿ ಡಾಲರ್ ‌ ಗಿಂತ ಹೆಚ್ಚಿನ ವಿದೇಶಿ ಹೂಡಿಕೆಯನ್ನು ಆಕರ್ಷಿಸಿದೆ !


    ಆದರೆ , ಭಾರತ ಇನ್ನೂ ಹಲವು ಅವಕಾಶಗಳನ್ನು ನೀಡುತ್ತದೆ . ಜಾಗತಿಕ ಆರ್ಥಿಕ ಚೇತರಿಕೆಗೆ ಶಕ್ತಿ ತುಂಬುವುದು ನಮಗೆ ಬೇಕಾಗಿದೆ .


    ಸ್ನೇಹಿತರೇ ,


    ಭಾರತದ ಪ್ರಗತಿ ಎಂದರೆ : ನೀವು ನಂಬಬಹುದಾದ ರಾಷ್ಟ್ರದೊಂದಿಗಿನ ವ್ಯಾಪಾರ ಅವಕಾಶಗಳ ಪ್ರಗತಿ , ಹೆಚ್ಚುತ್ತಿರುವ ಮುಕ್ತತೆಯೊಂದಿಗೆ ಜಾಗತಿಕ ಏಕೀಕರಣದ ಪ್ರಗತಿ , ಬೃಹತ್ ಪ್ರಮಾಣದ ಮಾರುಕಟ್ಟೆಯ ಲಭ್ಯತೆಯೊಂದಿಗೆ ನಿಮ್ಮ ಸ್ಪರ್ಧಾತ್ಮಕತೆಯ ಪ್ರಗತಿ ಮತ್ತು ಕೌಶಲ್ಯಭರಿತಮಾನವ ಸಂಪನ್ಮೂಲಗಳ ಲಭ್ಯತೆಯೊಂದಿಗೆ ಹೂಡಿಕೆಯ ಮೇಲಿನ ನಿಮ್ಮ ಆದಾಯದ ಪ್ರಗತಿ .


    ಸ್ನೇಹಿತರೇ ,


    ಈ ದೃಷ್ಟಿಕೋನಕ್ಕೆ , ಅಮೇರಿಕಾಕ್ಕಿಂತ ಕೆಲವು ಉತ್ತಮ ಪಾಲುದಾರರಿದ್ದಾರೆ . ಭಾರತ ಮತ್ತು ಅಮೆರಿಕಾ ಹಂಚಿಕೆಯ ಮೌಲ್ಯಗಳೊಂದಿಗೆ ಎರಡು ಉತ್ತಮ ಪ್ರಜಾಪ್ರಭುತ್ವ ರಾಷ್ಟ್ರಗಳಾಗಿವೆ . ನಾವು ಸಹಜ ಪಾಲುದಾರರು . ಅಮೆರಿಕಾ - ಭಾರತ ಸ್ನೇಹವು ಈ ಹಿಂದೆಯೂ ಅನೇಕ ಎತ್ತರಗಳನ್ನು ಮುಟ್ಟಿದೆ . ಸಾಂಕ್ರಾಮಿಕ ರೋಗದ ನಂತರ ಜಗತ್ತು ವೇಗವಾಗಿ ಪುಟಿದೇಳಲು ಸಹಾಯ ಮಾಡುವಲ್ಲಿ ನಮ್ಮ ಪಾಲುದಾರಿಕೆ ಪ್ರಮುಖ ಪಾತ್ರ ವಹಿಸುವ ಸಮಯ ಬಂದಿದೆ . ಅಮೇರಿಕಾದ ಹೂಡಿಕೆದಾರರು ಸಾಮಾನ್ಯವಾಗಿ ಒಂದು ವಲಯ ಅಥವಾ ದೇಶವನ್ನು ಪ್ರವೇಶಿಸಲು ಸೂಕ್ತ ಸಮಯವನ್ನು ನೋಡುತ್ತಾರೆ . ಅವರಿಗೆ , ನಾನು ಹೇಳಲು ಬಯಸುವುದೆಂದರೆ : ಭಾರತದಲ್ಲಿ ಹೂಡಿಕೆ ಮಾಡಲು ಇದಕ್ಕಿಂತ ಉತ್ತಮ ಸಂದರ್ಭ ಯಾವಾಗಲೂ ಬಂದಿರಲಿಲ್ಲ !


    ಭಾರತ - ಅಮೆರಿಕಾ ಆರ್ಥಿಕ ಸಹಭಾಗಿತ್ವವನ್ನು ಹೆಚ್ಚಿಸುವ ಬದ್ಧತೆಯ ಯುಎಸ್ಐಬಿಸಿ ನಾಯಕತ್ವಕ್ಕೆ ನಾನು ಮತ್ತೊಮ್ಮೆ ಧನ್ಯವಾದ ಹೇಳುತ್ತೇನೆ . ಯುಎಸ್ಐಬಿಸಿ ಹೊಸ ಎತ್ತರವನ್ನು ತಲುಪಲಿ !


    ಭಾರತ - ಅಮೆರಿಕಾ ಸ್ನೇಹ ಇನ್ನಷ್ಟು ವೃದ್ಧಿಸಲಿ !


    ನಮಸ್ತೆ !


    ಧನ್ಯವಾದಗಳು !


    ***

    
    
    (Release ID: 1640669) Visitor Counter : 15
    
    
      Read this release in: Telugu , Assamese , Bengali , English , Urdu , Hindi , Marathi , Manipuri , Punjabi , Gujarati , Odia , Tamil , Malayalam