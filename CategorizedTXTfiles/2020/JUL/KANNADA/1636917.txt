      PIB Headquarters

      ಕೋವಿಡ್-19: ಪಿ ಐ ಬಿ ದೈನಿಕ ವರದಿ
      Posted On: 05 JUL 2020 6:19PM by PIB Bengaluru


    ಕೋವಿಡ್ -19: ಪಿ ಐ ಬಿ ದೈನಿಕ ವರದಿ


    ( ಕಳೆದ 24 ಗಂಟೆಗಳಲ್ಲಿ ಕೋವಿಡ್ -19 ಕ್ಕೆ ಸಂಬಂಧಿಸಿದಂತೆ ಬಿಡುಗಡೆ ಮಾಡಲಾದ ಮಾಧ್ಯಮ ಹೇಳಿಕೆಗಳು ಮತ್ತು


    ಪಿಐಬಿ ವಾಸ್ತವದ ಪರಿಶೀಲನೆ - FACT CHECK- ಯನ್ನು ಒಳಗೊಂಡಿದೆ )


    ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯದ ಕೋವಿಡ್ -19 ತಾಜಾ ಮಾಹಿತಿ : 4 ಲಕ್ಷಕ್ಕೂ ಅಧಿಕ ಮಂದಿ ಗುಣಮುಖ : ಗುಣಮುಖರಾಗಿರುವ ಪ್ರಮಾಣ ಸಕ್ರಿಯ ಪ್ರಕರಣಗಳಿಗಿಂತ ಸುಮಾರು 1.65 ಲಕ್ಷಕ್ಕಿಂತ ಹೆಚ್ಚು


    ಕೋವಿಡ್ -19 ಸೋಂಕಿತ ರೋಗಿಗಳಲ್ಲಿ ಗುಣಮುಖರಾಗಿರುವವರ ಸಂಖ್ಯೆ ಇಂದು 4.09.082 ಕ್ಕೆ ಏರಿಕೆಯಾಗಿದೆ . ಕಳೆದ 24 ಗಂಟೆಗಳೀಂದಿಚೆಗೆ ಒಟ್ಟು 14,856 ಕೋವಿಡ್ -19 ರೋಗಿಗಳು ಗುಣಮುಖರಾಗಿದ್ದಾರೆ . ಈವರೆಗೆ ಕೋವಿಡ್ -19 ಸಕ್ರಿಯ ರೋಗಿಗಳಿಗಿಂತ ಸುಮಾರು 1,64,268 ರೋಗಿಗಳು ಸೋಂಕಿನಿಂದ ಗುಣಮುಖರಾಗಿದ್ದಾರೆ . ಇದರಿಂದಾಗಿ ರಾಷ್ಟ್ರ ಮಟ್ಟದಲ್ಲಿ ಕೋವಿಡ್ -19 ನಿಂದ ಗುಣಮುಖರಾದವರ ಪ್ರಮಾಣ ಶೇ .60.77 ರಷ್ಟಾಗಿದೆ . ಸದ್ಯ 2,44,814 ಸಕ್ರಿಯ ಪ್ರಕರಣಗಳಿವೆ ಮತ್ತು ಅವುಗಳೆಲ್ಲಾ ಸಕ್ರಿಯ ವೈದ್ಯಕೀಯ ನಿಗಾದಲ್ಲಿವೆ . ದೇಶದಲ್ಲಿ ಸೋಂಕು ಪತ್ತೆ ಪ್ರಯೋಗಾಲಯಗಳ ಜಾಲ ವಿಸ್ತರಣೆಯಾಗುತ್ತಿದೆ . ಸರ್ಕಾರಿ ವಲಯದ 786 ಮತ್ತು ಖಾಸಗಿ ವಲಯದ 314 ಪ್ರಯೋಗಾಲಯ ಸೇರಿ ಒಟ್ಟು 1100 ಪ್ರಯೋಗಾಲಯಗಳಿವೆ . ಪ್ರತಿದಿನ ಸೋಂಕು ಮಾದರಿ ಪರೀಕ್ಷೆಗಳು ಹೆಚ್ಚಾಗುತ್ತಿವೆ , ಕಳೆದ 24 ಗಂಟೆಗಳಲ್ಲಿ 2,48,934 ಮಾದರಿಗಳನ್ನು ಪರೀಕ್ಷೆ ಮಾಡಲಾಗಿದೆ . ಈ ದಿನವರೆಗೆ ಒಟ್ಟು 97,89,066 ಸೋಂಕು ಮಾದರಿ ಪರೀಕ್ಷೆಗಳನ್ನು ನಡೆಸಲಾಗಿದೆ .


    ರಕ್ಷಣಾ ಸಚಿವ , ಗೃಹ ಸಚಿವ ಮತ್ತು ಆರೋಗ್ಯ ಸಚಿವರು ದೆಹಲಿಯ ಸರ್ದಾರ್ ವಲ್ಲಭಭಾಯ್ ಪಟೇಲ್ ಕೋವಿಡ್ ಆಸ್ಪತ್ರೆಗೆ ಭೇಟಿ


    ರಕ್ಷಣಾ ಸಚಿವ ಶ್ರೀ ರಾಜನಾಥ್ ಸಿಂಗ್ ಅವರು , ಗೃಹ ಸಚಿವ ಶ್ರೀ ಅಮಿತ್ ಶಾ ಮತ್ತು ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವ ಶ್ರೀ ಹರ್ಷವರ್ಧನ್ ಅವರು ನವದೆಹಲಿಯಲ್ಲಿಂದು 1000 ಹಾಸಿಗೆಗಳು ಮತ್ತು 250 ಐಸಿಯು ಘಟಕಗಳನ್ನು ಹೊಂದಿರುವ ಸರ್ದಾರ್ ವಲ್ಲಭಭಾಯ್ ಪಟೇಲ್ ಕೋವಿಡ್ ಆಸ್ಪತ್ರೆಗೆ ಭೇಟಿ ನೀಡಿದ್ದರು . ಈ ಸೌಕರ್ಯವನ್ನು ದಾಖಲೆಯ 12 ದಿನಗಳಲ್ಲಿ ರಕ್ಷಣಾ ಸಂಶೋಧನಾ ಮತ್ತು ಅಭಿವೃದ್ಧಿ ಸಂಸ್ಥೆ , ಗೃಹ ವ್ಯವಹಾರಗಳ ಸಚಿವಾಲಯ ( ಎಂಎಚ್ ಎ ), ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯ ( ಎಂಒಎಚ್ ಎಫ್ ಡಬ್ಲೂ ), ಸಶಸ್ತ್ರ ಪಡೆಗಳು , ಟಾಟಾ ಸನ್ಸ್ ಮತ್ತು ಇತರೆ ಉದ್ಯಮದವರ ಸಹಕಾರದಿಂದ ನಿರ್ಮಿಸಿತು . ರಕ್ಷಣಾ ಸಚಿವರ ಜೊತೆ ದೆಹಲಿ ಮುಖ್ಯಮಂತ್ರಿ ಶ್ರೀ ಅರವಿಂದ್ ಕೇಜ್ರಿವಾಲ್ ಮತ್ತು ಗೃಹ ಖಾತೆ ರಾಜ್ಯ ಸಚಿವ ಶ್ರೀ ಕಿಶನ್ ರೆಡ್ಡಿ ಅವರೂ ಸಹ ಇದ್ದರು . ಈ ವಿನೂತನ ಸಮಗ್ರ ಹವಾನಿಯಂತ್ರಿತ ವ್ಯವಸ್ಥೆಯ ವೈದ್ಯಕೀಯ ಸೌಕರ್ಯ ಸುಮಾರು 25,000 ಚದರ ಮೀಟರ್ ವ್ಯಾಪ್ತಿಯಲ್ಲಿ ತಲೆ ಎತ್ತಿದ್ದು , ಅಲ್ಲಿ 250 ಐಸಿಯು ಹಾಸಿಗೆಗಳಿವೆ . ಪ್ರತಿಯೊಂದು ಐಸಿಯು ಹಾಸಿಗೆ ನಿಗಾ ಉಪಕರಣ ಮತ್ತು ವೆಂಟಿಲೇಟರ್ ಒಳಗೊಂಡಿದೆ . ಈ ಆಸ್ಪತ್ರೆಯನ್ನು ಸಶಸ್ತ್ರ ಪಡೆಗಳ ವೈದ್ಯಕೀಯ ಸೇವೆಗಳ ವೈದ್ಯರು , ನರ್ಸ್ ಗಳು ಮತ್ತು ಪೂರಕ ಸಿಬ್ಬಂದಿಯನ್ನು ಒಳಗೊಂಡ ವೈದ್ಯಕೀಯ ತಂಡವನ್ನು ಹೊಂದಿದೆ , ಈ ಘಟಕವನ್ನು ಡಿಆರ್ ಡಿಒ ನಿರ್ವಹಿಸುತ್ತಿದೆ . ಹೆಚ್ಚುವರಿಯಾಗಿ ರೋಗಿಗಳ ಮಾನಸಿಕ ಆರೋಗ್ಯದ ಯೋಗಕ್ಷೇಮ ನೋಡಿಕೊಳ್ಳಲು ಡಿಆರ್ ಡಿಒದಿಂದ ನಿಗದಿತ ಮಾನಸಿಕ ಆಪ್ತ ಸಮಾಲೋಚನಾ ಕೇಂದ್ರವನ್ನು ಆಸ್ಪತ್ರೆಯಲ್ಲಿ ತೆರೆಯಲಾಗಿದೆ .


    ರಾಜಸ್ಥಾನದಲ್ಲಿ ಆಶಾ ಕಾರ್ಯಕರ್ತರು : ಕೋವಿಡ್ -19 ವಿರುದ್ಧ ಸುದೀರ್ಘ ಹೋರಾಟದಲ್ಲಿ ಜನರಿಗೆ ಸ್ವಾರ್ಥರಹಿತ ಸೇವೆಯ ಬದ್ಧತೆ


    ರಾಜಸ್ಥಾನದಲ್ಲಿ ಕೋವಿಡ್ -19 ವಿರುದ್ಧದ ಹೋರಾಟದಲ್ಲಿ ಆಶಾ ಕಾರ್ಯಕರ್ತೆಯರು ಅವಿಭಾಜ್ಯ ಅಂಗವಾಗಿ ಕೆಲಸ ಮಾಡುತ್ತಿದ್ದು , ಜೈಪುರದಲ್ಲಿ ಕಳೆದ ಮಾರ್ಚ್ ನಲ್ಲಿ ಮೊದಲ ಪ್ರಕರಣ ಪತ್ತೆಯಾದ ತಕ್ಷಣವೇ ಅವರು ಕಾರ್ಯ ಆರಂಭಿಸಿದರು . ರಾಜ್ಯದ ಎಎನ್ಎಂಗಳ ಸಹಭಾಗಿತ್ವದಲ್ಲಿ ಆಶಾ ಕಾರ್ಯಕರ್ತೆಯರು ರಾಜ್ಯದ 8 ಕೋಟಿ ಮನೆಗಳ 39 ಕೋಟಿ ಜನರನ್ನು ಭೇಟಿ ಮಾಡಿ ಸಕ್ರಿಯವಾಗಿ ಅವರ ಆರೋಗ್ಯದ ನಿಗಾವಹಿಸಿ ಮಾಹಿತಿಯನ್ನು ಪ್ರಚುರಪಡಿಸುತ್ತಿದ್ದಾರೆ . ಈ ಎಲ್ಲದರ ಮಧ್ಯೆಯೇ ಸೋಂಕುಗಳುಳ್ಳವರ ಬಗ್ಗೆ ಜಾಗೃತಿವಹಿಸಿ ಆಶಾ ಕಾರ್ಯಕರ್ತೆಯರು , ಗರ್ಭಿಣಿಯರು , ನವಜಾತ ಶಿಶುಗಳು ಮತ್ತು ಮಕ್ಕಳ ಆರೈಕೆಯನ್ನೂ ಸಹ ಮುಂದುವರಿಸಿದ್ದಾರೆ . ಆಂಬುಲೆನ್ಸ್ ಗಳು ಲಭ್ಯವಿಲ್ಲದ ಕಡೆ ಇವರು ಆರೋಗ್ಯ ಸೌಕರ್ಯಗಳನ್ನು ಒದಗಿಸಿದ್ದಾರೆ .


    ‘ ಸ್ಥಳೀಯ ’ ಭಾರತವನ್ನು ‘ ಜಾಗತಿಕ ’ ಭಾರತವನ್ನಾಗಿ ಪರಿವರ್ತಿಸಲು ಆತ್ಮ ನಿರ್ಭರ ಭಾರತ ಅಭಿಯಾನವನ್ನು ಪ್ರತಿಯೊಬ್ಬ ಭಾರತೀಯರು ಬೆಂಬಲಿಸುವಂತೆ ಉಪರಾಷ್ಟ್ರಪತಿ ಕರೆ :


    ಭಾರತದ ಉಪರಾಷ್ಟ್ರಪತಿ ಶ್ರೀ ಎಂ . ವೆಂಕಯ್ಯನಾಯ್ಡು ಅವರು , ಉದ್ಯಮಶೀಲತೆ ಮತ್ತು ಆವಿಷ್ಕಾರಿ ವ್ಯವಸ್ಥೆಯನ್ನು ಸೃಷ್ಟಿಸಲು ಹಾಗೂ ‘ ಸ್ಥಳೀಯ ’ ಭಾರತವನ್ನು , ‘ ಜಾಗತಿಕ ’ ಭಾರತವನ್ನಾಗಿ ಪರಿವರ್ತಿಸಲು ದೇಶದ ಪ್ರತಿಯೊಬ್ಬ ಪ್ರಜೆಯೂ ಆತ್ಮ ನಿರ್ಭರ ಭಾರತ ಅಭಿಯಾನವನ್ನು ಬೆಂಬಲಿಸಬೇಕು ಎಂದು ಕರೆ ನೀಡಿದರು . ಎಲಿಮೆಂಟ್ಸ್ ಮೊಬೈಲ್ ಆಪ್ ವರ್ಚ್ಯುಯಲ್ ರೀತಿಯಲ್ಲಿ ಉದ್ಘಾಟನೆ ವೇಳೆ ಉಪರಾಷ್ಟ್ರಪತಿಗಳು ಆತ್ಮ ನಿರ್ಭರ ಭಾರತ ಅಭಿಯಾನ , ಮೂಲಸೌಕರ್ಯವೃದ್ಧಿ , ಆಧುನಿಕ ತಂತ್ರಜ್ಞಾನಗಳ ಬಳಕೆ , ಮಾನವ ಸಂಪನ್ಮೂಲ ಅಭಿವೃದ್ಧಿ ಮತ್ತು ಸಕ್ರಿಯ ಪೂರೈಕೆ ಸರಣಿಯನ್ನು ಸೃಷ್ಟಿಸುವ ಮೂಲಕ ದೇಶದ ಆರ್ಥಿಕ ಸಾಮರ್ಥ್ಯಕ್ಕೆ ಹೊಸ ಉತ್ತೇಜನ ನೀಡಿ , ಮತ್ತಷ್ಟು ಎತ್ತರಕ್ಕೆ ಕೊಂಡೊಯ್ಯುವ ಗುರಿ ಹೊಂದಿದೆ ಎಂದರು . ಕೋವಿಡ್ -19 ಸಾಂಕ್ರಾಮಿಕ ಸೇರಿದಂತೆ ದೇಶ ಎದುರಿಸುತ್ತಿರುವ ಹಲವು ಆಂತರಿಕ ಮತ್ತು ಬಾಹ್ಯ ಸವಾಲುಗಳು ಕುರಿತಂತೆ ಮಾತನಾಡಿದ ಶ್ರೀ ನಾಯ್ಡು ಅವರು , ಭಾರತ ಇತಿಹಾಸದ ಅತ್ಯಂತ ಕಠಿಣ ಸಮಯವನ್ನು ಹಾದುಹೋಗುತ್ತಿದೆ ಎಂದರು . “ ನಮ್ಮೆದುರಿರುವ ಸವಾಲುಗಳನ್ನು ಹತ್ತಿಕ್ಕಲು ನಾವು ದೃಢನಿಶ್ಚಯದಿಂದಿರಬೇಕು ” ಎಂದು ಹೇಳಿದರು .


    ಗರೀಬ್ ಕಲ್ಯಾಣ ರೋಜ್ಗಾರ್ ಅಭಿಯಾನದಡಿ ಮರಳಿ ಬಂದಿರುವ ಕಾರ್ಮಿಕರಿಗೆ ಜೀವನೋಪಾಯ ಅವಕಾಶಗಳನ್ನು ಸೃಷ್ಟಿಸಲು ಕುಟುಂಬಗಳಿಗೆ ನಲ್ಲಿ ನೀರಿನ ಸಂಪರ್ಕ ಒದಗಿಸುವುದು


    ಇಡೀ ವಿಶ್ವವೇ ಕೊರೊನಾ ಎದುರು ಸೆಣಸುತ್ತಿದೆ , ಕೇಂದ್ರ ಸರ್ಕಾರ ಭಾರೀ ಸವಾಲನ್ನು ಅವಕಾಶವನ್ನಾಗಿ ಪರಿವರ್ತಿಸುತ್ತಿದೆ . ವಿಶೇಷವಾಗಿ ಗ್ರಾಮೀಣ ಪ್ರದೇಶಗಳಲ್ಲಿ ಜೀವನೋಪಾಯ ಅವಕಾಶಗಳ ಸೃಷ್ಟಿ ಜೊತೆಗೆ ಗ್ರಾಮೀಣ ಆರ್ಥಿಕತೆಯನ್ನು ಉತ್ತೇಜಿಸಲು ಕ್ರಮಗಳನ್ನು ಕೈಗೊಂಡಿದೆ . ಆ ನಿಟ್ಟಿನಲ್ಲಿ ಗರೀಬ್ ಕಲ್ಯಾಣ್ ರೋಜ್ಗಾರ್ ಅಭಿಯಾನ ( ಜಿಕೆಆರ್ ಎ ) ಆರಂಭಿಸಲಾಗಿದೆ . ಅದರಡಿ ಮರಳಿ ಬಂದಿರುವ ವಲಸೆ ಕಾರ್ಮಿಕರಿಗೆ ಮತ್ತು ಅದೇ ರೀತಿ ಬಾಧಿತರಾಗಿರುವ ಗ್ರಾಮೀಣ ಜನರಿಗೆ ಸ್ಥಳೀಯವಾಗಿ ಉದ್ಯೋಗಾವಕಾಶಗಳನ್ನು ಸೃಷ್ಟಿಸಲು ಜೀವನೋಪಾಯಕ್ಕೆ ಅವಶ್ಯಕವಾದ ಭಾರೀ ಪ್ರಮಾಣದ ಸಾರ್ವಜನಿಕ ಕಾಮಗಾರಿಗಳನ್ನು ಕೈಗೆತ್ತಿಕೊಳ್ಳಲಾಗಿದೆ . ಈ ಅಭಿಯಾನದ ಭಾಗವಾಗಿ ಜಲಜೀವನ್ ಮಿಷನ್ ಅಡಿಯಲ್ಲಿ ಗ್ರಾಮೀಣ ಪ್ರದೇಶದ ಪ್ರತಿಯೊಂದು ಕುಟುಂಬಗಳಿಗೂ ನಲ್ಲಿ ನೀರಿನ ಸಂಪರ್ಕವನ್ನು ಒದಗಿಸಲಾಗುತ್ತಿದೆ ಮತ್ತು ಕೌಶಲ್ಯ ಹೊಂದಿದ , ಅರೆ ಕೌಶಲ್ಯ ಹೊಂದಿದ ಮತ್ತು ಮರಳಿ ಬಂದಿರುವ ಕಾರ್ಮಿಕರಿಗೆ ಕುಡಿಯುವ ನೀರು ಪೂರೈಕೆ ಸಂಬಂಧಿ ಕಾಮಗಾರಿಗಳಲ್ಲಿ ಭಾರೀ ಅವಕಾಶಗಳನ್ನು ಸೃಷ್ಟಿಸಲಾಗುತ್ತಿದೆ . ರಾಜ್ಯಗಳಿಗೆ ಈ ಜಿಲ್ಲೆಗಳ ಗ್ರಾಮಗಳಲ್ಲಿ ಕಾಮಗಾರಿ ಕೈಗೆತ್ತಿಕೊಳ್ಳುವಂತೆ ಸೂಚಿಸಲಾಗಿದೆ . ಇದರಿಂದ ಪ್ರತಿಯೊಂದು ಮನೆಗೂ ಅಗತ್ಯ ಶುದ್ಧ ಕುಡಿಯುವ ನೀರು ಪೂರೈಸಲು ನೆರವಾಗುವುದಲ್ಲದೆ , ಮರಳಿ ಗ್ರಾಮಕ್ಕೆ ಬಂದಿರುವ ಕಾರ್ಮಿಕರಿಗೆ ಉದ್ಯೋಗ ಒದಗಿಸಲು ನೆರವಾಗಲಿದೆ .


    ಸಾಂಕ್ರಾಮಿಕ ಕೊನೆಗಾಣಿಸಲು ಸ್ವದೇಶಿ ಭಾರತೀಯ ಕೋವಿಡ್ -19 ಲಸಿಕೆ ಜಾಗತಿಕ ಮಟ್ಟದಲ್ಲಿ ಸ್ಪರ್ಧೆ


    ಕೋವಿಡ್ -19 ವಿರುದ್ಧದ ಕಾರ್ಮೋಡದಲ್ಲಿ ಭಾರತ ಬಯೋಟೆಕ್ ನ ಕೊವ್ಯಾಕ್ಸಿನ್ ಮತ್ತು ಝೈಡಸ್ ಕಾರ್ಡಿಲಾದ ಝಡ್ ವೈಸಿಒವಿ - ಡಿ ಲಸಿಕೆ ಬೆಳ್ಳಿರೇಖೆಯಂತೆ ಕಾಣಿಸುತ್ತಿವೆ . ಇವುಗಳಿಗೆ ಭಾರತದ ಔಷಧ ಮಹಾನಿಯಂತ್ರಕರು ( ದಿ ಸೆಂಟ್ರಲ್ ಡ್ರಗ್ ಸ್ಟ್ಯಾಂಡರ್ಡ್ ಕಂಟ್ರೋಲ್ ಆರ್ಗನೈಸೇಷನ್ ) ಸಿಡಿಎಸ್ ಸಿಒ , ಲಸಿಕೆಗಳನ್ನು ಮಾನವರ ಮೇಲೆ ಪ್ರಯೋಗಿಸಲು ಅನುಮತಿ ನೀಡಿದೆ . ಇದರಿಂದಾಗಿ ಸೋಂಕಿನ ಅಂತ್ಯ ಕಾಣಿಸುವ ಪ್ರಯತ್ನ ಆರಂಭವಾಗಿದೆ . ಹಿಂದಿನ ವರ್ಷಗಳಲ್ಲಿ ಭಾರತ ಮಹತ್ವದ ಲಸಿಕೆ ಉತ್ಪಾದನಾ ತಾಣವಾಗಿ ಅಭಿವೃದ್ಧಿ ಹೊಂದಿದೆ . ಭಾರತೀಯ ಉತ್ಪಾದಕರು ಯುನಿಸೆಫ್ ಗೆ ಶೇ .60 ರಷ್ಟು ಲಸಿಕೆಯನ್ನು ಪೂರೈಸುತ್ತಿದ್ದಾರೆ . ಮಾರಕ ಕೊರೊನಾ ಸೋಂಕಿಗೆ ಜಗತ್ತಿನ ಯಾವುದೇ ಮೂಲೆಯಲ್ಲಿ ಬೇಕಾದರೂ ಲಸಿಕೆಯನ್ನು ಅಭಿವೃದ್ಧಿಪಡಿಸಬಹುದು , ಆದರೆ ಭಾರತೀಯ ಉತ್ಪಾದಕರ ಒಳಗೊಳ್ಳುವಿಕೆ ಇಲ್ಲದೆ ಅಗತ್ಯ ಪ್ರಮಾಣದಷ್ಟು ಲಸಿಕೆ ಉತ್ಪಾದನೆ ಮಾಡುವುದು ಅಸಾಧ್ಯವಾಗಿದೆ .


    ಪಿ ಐ ಬಿ ಪ್ರಾದೇಶಿಕ ಕಚೇರಿಗಳ ಮಾಹಿತಿ

      * ಪಂಜಾಬ್ : ಕೋವಿಡ್ -19 ಪ್ರಕರಣಗಳು ಹೆಚ್ಚಾಗುತ್ತಿರುವ ಹಿನ್ನೆಲೆಯಲ್ಲಿ ಪಂಜಾಬ್ ಸರ್ಕಾರ , ಪಂಜಾಬ್ ಗೆ ಆಗಮಿಸುತ್ತಿರುವ ಪ್ರತಿಯೊಬ್ಬ ವ್ಯಕ್ತಿಗೂ ಮಾರ್ಗಸೂಚಿಗಳನ್ನು ಬಿಡುಗಡೆ ಮಾಡಿದೆ . ಈ ಮಾರ್ಗಸೂಚಿಗಳು ಜುಲೈ 7 ರಿಂದ ಅನ್ವಯವಾಗಲಿವೆ . ಅದರಂತೆ ಯಾವುದೇ ವ್ಯಕ್ತಿ ವಯಸ್ಕ ಅಥವಾ ಅಪ್ರಾಪ್ತ ಪಂಜಾಬ್ ಗೆ ಯಾವುದೇ ವಿಧಾನದ ಮೂಲಕ ಅಂದರೆ ರಸ್ತೆ , ರೈಲು ಅಥವಾ ವಿಮಾನದ ಮೂಲಕ ಇನ್ನು ಮುಂದೆ ಪಂಜಾಬ್ ಗೆ ಆಗಮಿಸಿದರೆ ಮುಂದಿನ ಆದೇಶದವರೆಗೆ ಆತ ಅಥವಾ ಆಕೆ ಪಂಜಾಬ್ ಪ್ರವೇಶಿಸಿದ ಕೂಡಲೇ ವೈದ್ಯಕೀಯ ತಪಾಸಣೆಗೆ ಒಳಗಾಗಬೇಕು ಮತ್ತು ಪಂಜಾಬ್ ಗೆ ಪ್ರಯಾಣ ಬೆಳೆಸುವ ಮುನ್ನ ಆತ ಅಥವಾ ಆಕೆ ಇ - ನೋಂದಣಿ ಮಾಡಿಕೊಳ್ಳುವುದು ಅತ್ಯಗತ್ಯ . ಪದೇ ಪದೇ ಭೇಟಿ ನೀಡುವ ಪ್ರವಾಸಿಗರನ್ನು ಹೊರತುಪಡಿಸಿ , ಇತರೆ ಎಲ್ಲಾ ವ್ಯಕ್ತಿಗಳು ಪಂಜಾಬ್ ತಲುಪಿದ ಕೂಡಲೇ 14 ದಿನಗಳ ಕಾಲ ಸ್ವಯಂಪ್ರೇರಿತವಾಗಿ ಕ್ವಾರಂಟೈನ್ ಗೆ ಒಳಗಾಗಬೇಕು ಮತ್ತು ಆ ಅವಧಿಯಲ್ಲಿ ಅವರು ತಮ್ಮ ಆರೋಗ್ಯ ಸ್ಥಿತಿಗತಿಯನ್ನು ಪ್ರತಿ ದಿನ ಕೋವಾ ಆಪ್ ಅಥವಾ 112 ಕ್ಕೆ ಕರೆ ಮಾಡಿ , ಆರೋಗ್ಯ ಸ್ಥಿತಿಗತಿಯ ವಿವರಗಳನ್ನು ಒದಗಿಸಬೇಕು . ಒಂದು ವೇಳೆ ಅವರಿಗೆ ಯಾವುದಾದರೂ ಸೋಂಕಿನ ಲಕ್ಷಣಗಳು ಕಾಣಿಸಿಕೊಂಡಿವೆ ಎಂಬುದು ಕಂಡುಬಂದರೆ ಅವರು ತಕ್ಷಣ 104 ಕ್ಕೆ ಕರೆ ಮಾಡಬೇಕು . ಅಂತಾರಾಷ್ಟ್ರೀಯ ಪ್ರಯಾಣಿಕರಿಗೆ ಮೊದಲ 7 ದಿನ ಸಾಂಸ್ಥಿಕ ಕ್ವಾರಂಟೈನ್ ಮತ್ತು ಆನಂತರದ 7 ದಿನ ಗೃಹ ಕ್ವಾರಂಟೈನ್ ಗೆ ಒಳಗಾಗಬೇಕು .
      * ಹರಿಯಾಣ : ಕೋವಿಡ್ -19 ಮಧ್ಯೆಯೇ ರಾಜ್ಯದಲ್ಲಿ ವಾಣಿಜ್ಯ ಮತ್ತು ಕೈಗಾರಿಕಾ ಚಟುವಟಿಕೆಗಳು ಸಾಮಾನ್ಯ ಸ್ಥಿತಿಗೆ ಮರಳಿವೆ ಎಂದು ಮುಖ್ಯಮಂತ್ರಿ ಹೇಳಿದ್ದಾರೆ . ಕೊರೊನಾ ಸಮಯದಲ್ಲಿ ಮಕ್ಕಳ ಶಿಕ್ಷಣದ ಮೇಲಾಗುವ ಪರಿಣಾಮಗಳನ್ನು ನಿಯಂತ್ರಿಸಲು ಆನ್ ಲೈನ್ ಮೂಲಕ ಶಿಕ್ಷಣವನ್ನು ನೀಡಲಾಗುತ್ತಿದೆ . ಕೊರೊನಾ ಸಾಂಕ್ರಾಮಿಕದ ಸಮಯದಲ್ಲಿ ಆಹಾರಧಾನ್ಯಗಳ ಖರೀದಿ ಕೂಡ ತೃಪ್ತಿದಾಯಕವಾಗಿದೆ ಎಂದು ಹೇಳಿದ್ದಾರೆ . ಗೋಧಿ ಖರೀದಿಯನ್ನು ಚುರುಕುಗೊಳಿಸಲು ಸರ್ಕಾರ ಪ್ರಸಕ್ತ ಹಂಗಾಮಿಗಾಗಿ 1800 ಕ್ಕೂ ಅಧಿಕ ಖರೀದಿ ಕೇಂದ್ರಗಳನ್ನು ತೆರೆದಿದೆ . ಸಾಸಿವೆ , ಗೋಧಿ ಮತ್ತು ಇತರೆ ಬೆಳೆಗಳನ್ನು ದಾಖಲೆ ಪ್ರಮಾಣದಲ್ಲಿ ಖರೀದಿಸಲಾಗಿದೆ . ಈ ಮಧ್ಯೆ ರೈತರಿಗೆ ಅವರ ಖಾತೆಗಳಿಗೆ ನೇರವಾಗಿ ಹಣ ಪಾವತಿಸಲಾಗಿದೆ .
      * ಹಿಮಾಚಲಪ್ರದೇಶ : ಮುಖ್ಯಮಂತ್ರಿ ವಿಡಿಯೋ ಕಾನ್ಫರೆನ್ಸ್ ಮೂಲಕ ಜಿಲ್ಲಾಧಿಕಾರಿಗಳು ಮತ್ತು ಕ್ಷೇತ್ರಾಭಿವೃದ್ಧಿ ಅಧಿಕಾರಿಗಳನ್ನು ಉದ್ದೇಶಿಸಿ ಮಾತನಾಡುತ್ತಾ , ಸರ್ಕಾರದ ನಾನಾ ಕಲ್ಯಾಣ ಯೋಜನೆಗಳ ಫಲಾನುಭವಿಗಳ ಪಟ್ಟಿಯನ್ನು ಸಿದ್ಧಪಡಿಸುವಂತೆ ಸೂಚಿಸಿದರು . ಇದರಿಂದಾಗಿ ರಾಜ್ಯ ಸರ್ಕಾರ ಫಲಾನುಭವಿಗಳ ಜೊತೆ ಉತ್ತಮ ಸಮನ್ವಯ ಸಾಧಿಸಲು ಸಾಧ್ಯ ಎಂದರು . ಸರ್ಕಾರ ಫಲಾನುಭವಿಗಳ ಜೊತೆ ನಿರಂತರವಾಗಿ ಸಂವಾದ ನಡೆಸುವುದು ಅತ್ಯಗತ್ಯ ಮತ್ತು ಆ ಮೂಲಕ ನಾನಾ ಯೋಜನೆಗಳ ಬಗ್ಗೆ ಅವರಿಂದ ಪ್ರತಿಕ್ರಿಯೆ ಪಡೆಯುವ ಕಾರ್ಯತಂತ್ರ ಅಗತ್ಯವಿದೆ ಎಂದರು . ಗರಿಷ್ಠ ಪ್ರಮಾಣದಲ್ಲಿ ತಂತ್ರಜ್ಞಾನವನ್ನು ಬಳಸಿಕೊಳ್ಳುವಂತೆ ಅವರು ಕರೆ ನೀಡಿದರು . ಅಲ್ಲದೆ ಪಂಚಾಯಿತಿ ಮಟ್ಟದಲ್ಲಿ ಫಲಾನುಭವಿಗಳ ಸಮಗ್ರ ದತ್ತಾಂಶಗಳನ್ನು ಬಿಡಿಒಗಳು ಹೊಂದಿರಬೇಕು . ಅದೇ ದತ್ತಾಂಶ ಕೇವಲ ಒಂದು ಗುಂಡಿ ಒತ್ತಿದರೆ ಲಭ್ಯವಾಗುವಂತಿರಬೇಕು ಎಂದರು .
      * ಕೇರಳ : ಮಲ್ಲಪುರಂನ ಮಂಜೇರಿ ವೈದ್ಯಕೀಯ ಕಾಲೇಜಿನಲ್ಲಿ ಗಂಭೀರ ಸ್ಥಿತಿಯಲ್ಲಿದ್ದ 82 ವರ್ಷದ ಕೊಲ್ಲಿಯಿಂದ ಆಗಮಿಸಿದ್ದ ವ್ಯಕ್ತಿ ನಿನ್ನೆ ಸಂಜೆ ಮೃತಪಟ್ಟಿದ್ದಾರೆ , ಇದರೊಂದಿಗೆ ರಾಜ್ಯದಲ್ಲಿ ಕೋವಿಡ್ ನಿಂದ ಸಂಭವಿಸಿದ 26 ನೇ ಸಾವು ದಾಖಲಾಗಿದೆ . ಆತನ ಮಾದರಿ ಪರೀಕ್ಷೆಯಲ್ಲಿ ಕೋವಿಡ್ ಪಾಸಿಟಿವ್ ಇದ್ದದು ದೃಢಪಟ್ಟಿದೆ . ಕೋವಿಡ್ -19 ನಿಂದಾಗಿ ಕ್ವಾರಂಟೈನ್ ನಲ್ಲಿದ್ದ ಇನ್ನೊಬ್ಬ ವ್ಯಕ್ತಿ ಕೊಟ್ಟಾಯಂ ನಲ್ಲಿಂದು ಕುಸಿದುಬಿದ್ದು ಸಾವನ್ನಪ್ಪಿದ್ದಾರೆ . ಆತನ ಗಂಟಲುದ್ರವ ಮಾದರಿಯನ್ನು ಪರೀಕ್ಷೆಗೆ ಕಳುಹಿಸಲಾಗಿದೆ . ರಾಜಧಾನಿ ತಿರುವನಂತಪುರದಲ್ಲಿ ತೀವ್ರ ನಿಗಾ ಇರಿಸಲಾಗಿದೆ . ಆದರೂ ಸಂಪರ್ಕಗಳು ಮತ್ತು ಅಪರಿಚಿತ ಮೂಲಗಳಿಂದಾಗಿ ಸೋಂಕಿನ ಪ್ರಕರಣಗಳು ಹೆಚ್ಚಾಗುತ್ತಿವೆ . ಮತ್ತೆ ನಾಲ್ಕು ವಾರ್ಡ್ ಗಳನ್ನು ನಿರ್ಬಂಧಿತ ವಲಯಗಳನ್ನಾಗಿ ಘೋಷಿಸಲಾಗಿದೆ . ಮುಂದಿನ ದಿನಗಳಲ್ಲಿ ಹೆಚ್ಚಿನ ಪರೀಕ್ಷೆಗಳನ್ನು ನಡೆಸಲಾಗುವುದು . ಎರ್ನಾಕುಲಂ ಜಿಲ್ಲೆಯಲ್ಲಿ ಪರಿಸ್ಥಿತಿ ತುಂಬಾ ಗಂಭೀರವಾಗಿದೆ . 8 ಮಂದಿ ಕೇರಳದವರು ಹೊರ ರಾಜ್ಯಗಳಲ್ಲಿ ಕೋವಿಡ್ -19 ಗೆ ಬಲಿಯಾಗಿದ್ದಾರೆ . ಕೊಲ್ಲಿ ಪ್ರಾಂತ್ಯದಲ್ಲಿ ಆರು ಮಂದಿ ಸೋಂಕಿಗೆ ಬಲಿಯಾಗಿದ್ದು , ಮುಂಬೈ ಮತ್ತು ದೆಹಲಿಯಲ್ಲಿ ತಲಾ ಒಬ್ಬರು ಅಸುನೀಗಿದ್ದಾರೆ . ಕೇರಳದಲ್ಲಿ ಈವರೆಗೆ 240 ಹೊಸ ಪ್ರಕರಣ ನಿನ್ನೆ ಒಂದೇ ದಿನ ದೃಢಪಟ್ಟಿವೆ . ಪ್ರಸ್ತುತ 2,129 ರೋಗಿಗಳು ಚಿಕಿತ್ಸೆ ಪಡೆಯುತ್ತಿದ್ದಾರೆ ಮತ್ತು ನಾನಾ ಜಿಲ್ಲೆಗಳಲ್ಲಿ 1.77 ಲಕ್ಷ ಜನರು ಕ್ವಾರಂಟೈನ್ ನಲ್ಲಿದ್ದಾರೆ .
      * ತಮಿಳುನಾಡು : ಪುದುಚೆರಿಯಲ್ಲಿ 43 ಹೊಸ ಕೋವಿಡ್ -19 ಪ್ರಕರಣಗಳು ವರದಿಯಾಗಿವೆ . ಒಟ್ಟಾರೆ 448 ರೋಗಿಗಳು ಗುಣಮುಖರಾಗಿದ್ದು , ಇಂದು 43 ಮಂದಿ ಗುಣಮುಖರಾಗಿದ್ದಾರೆ . ಕೇಂದ್ರಾಡಳಿತ ಪ್ರದೇಶದಲ್ಲಿ ಈವರೆಗೆ 14 ರೋಗಿಗಳು ಮೃತಪಟ್ಟಿದ್ದಾರೆ . ಎಐಎಡಿಎಂಕೆ ಪಕ್ಷದ ದಕ್ಷಿಣ ಕೊಯಮತ್ತೂರಿನ ಶಾಸಕ ಅಮ್ಮನ್ ಕೆ . ಅರ್ಜುನನ್ (58) ಇಂದು ಕೋವಿಡ್ -19 ಚಿಕಿತ್ಸೆಗಾಗಿ ಇಎಸ್ಐ ಆಸ್ಪತ್ರೆಗೆ ದಾಖಲಾಗಿದ್ದಾರೆ . ಶನಿವಾರ ತಮಿಳುನಾಡಿನ 37 ಜಿಲ್ಲೆಗಳಲ್ಲಿ 4,280 ಹೊಸ ಕೋವಿಡ್ -19 ಪ್ರಕರಣಗಳು ಕಂಡುಬಂದಿದ್ದು , 65 ಮಂದಿ ಮೃತಪಟ್ಟಿದ್ದಾರೆ . ಇದರೊಂದಿಗೆ ಒಟ್ಟು ಸೋಂಕಿತರ ಸಂಖ್ಯೆ 1,07,001 ಕ್ಕೆ ಏರಿಕೆಯಾಗಿದೆ . ನಿನ್ನೆಯವರೆಗೆ ದಾಖಲಾದ ಸಕ್ರಿಯ ಪ್ರಕರಣಗಳು : 44,956, ಸಾವು : 1450, ಗುಣಮುಖರಾದವರು : 60592, ಚೆನ್ನೈನಲ್ಲಿ ಸಕ್ರಿಯ ಪ್ರಕರಣಗಳು 24,195.
      * ಕರ್ನಾಟಕ : ಆಗಸ್ಟ್ 2 ರ ವರೆಗೆ ರಾಜ್ಯದಲ್ಲಿ ಪ್ರತಿ ಭಾನುವಾರ ಸಂಪೂರ್ಣ ಲಾಕ್ ಡೌನ್ ಘೋಷಿಸಲಾಗಿದೆ . ಹೋಮ್ ಐಸೋಲೇಷನ್ ( ಮನೆ ಆರೈಕೆ ) ಗೆ ವಯಸ್ಸಿನ ಮಿತಿಯನ್ನು 60 ಕ್ಕೆ ಏರಿಸಲಾಗಿದೆ . ರೋಗಿಯಿಂದ ಪ್ರತಿ ದಿನ ಆರೋಗ್ಯದ ಮಾಹಿತಿಯನ್ನು ಸಂಗ್ರಹಿಸಲು ನಿಗದಿತ ಟೆಲಿ ಮಾನಿಟರಿಂಗ್ ಲಿಂಕ್ ಅನ್ನು ಒದಗಿಸಲಾಗುವುದು . ಸಾಂಕ್ರಾಮಿಕದ ವಿರುದ್ಧ ಹೋರಾಡಲು ಮುಖ್ಯಮಂತ್ರಿ , ಮತ್ತೆ ಇಬ್ಬರು ಸಚಿವರನ್ನು ತಂಡಕ್ಕೆ ಸೇರಿಸಿಕೊಂಡಿದ್ದಾರೆ . ಉಪಮುಖ್ಯಮಂತ್ರಿ ಡಾ . ಸಿ . ಎನ್ . ಅಶ್ವಥ್ ನಾರಾಯಣ , ಕೋವಿಡ್ ಆರೈಕೆ ಕೇಂದ್ರಗಳ ( ಸಿಸಿಸಿ ) ಮೇಲ್ವಿಚಾರಣೆ ನೋಡಿಕೊಳ್ಳುವರು ಮತ್ತು ಕಂದಾಯ ಸಚಿವ ಆರ್ . ಅಶೋಕ ಖಾಸಗಿ ಆಸ್ಪತ್ರೆಗಳಲ್ಲಿ ಹಾಸಿಗೆಗಳ ಲಭ್ಯತೆ ಬಗ್ಗೆ ಸಮನ್ವಯ ಮಾಡಲಿದ್ದಾರೆ . ವೈದ್ಯಕೀಯ ಶಿಕ್ಷಣ ಸಚಿವ ಡಾ . ಕೆ . ಸುಧಾಕರ್ , ಕೊರೊನಾ ಸೋಂಕು ನೀತಿ ಮತ್ತು ಪ್ರತಿ ದಿನ ಮಾಧ್ಯಮಗಳಿಗೆ ವಿವರ ನೀಡುವ ಜವಾಬ್ದಾರಿಯನ್ನು ಮುಂದುವರಿಸಲಿದ್ದಾರೆ . ನಿನ್ನೆಯವರೆಗೆ 1839 ಹೊಸ ಪ್ರಕರಣ , 439 ಗುಣಮುಖರಾದವರು ಮತ್ತು 42 ಸಾವುಗಳು ಸಂಭವಿಸಿದೆ . ಒಟ್ಟು ಪಾಸಿಟಿವ್ ಪ್ರಕರಣಗಳು : 21,549, ಸಕ್ರಿಯ ಪ್ರಕರಣಗಳು : 11,966, ಸಾವು : 335, ಗುಣಮುಖರಾದವರು : 9244.
      * ಆಂಧ್ರಪ್ರದೇಶ : ರಾಜ್ಯದಲ್ಲಿ ಕಳೆದ 24 ಗಂಟೆಗಳಲ್ಲಿ ಒಂದೇ ದಿನ ಅತ್ಯಧಿಕ 998 ಪ್ರಕರಣಗಳು ದಾಖಲಾಗಿವೆ . 14 ಮಂದಿ ಸಾವನ್ನಪ್ಪುವುದರೊಂದಿಗೆ ಒಟ್ಟು ಸಾವಿನ ಸಂಖ್ಯೆ 232 ಕ್ಕೆ ಏರಿಕೆಯಾಗಿದೆ . ಸಕ್ರಿಯ ಪ್ರಕರಣಗಳ ಸಂಖ್ಯೆಯೂ ಕೂಡ 10 ಸಾವಿರದಗಡಿ (10.043) ದಾಟಿದ್ದು , ಒಟ್ಟು ಪ್ರಕರಣಗಳ ಸಂಖ್ಯೆ 18,697 ತಲುಪಿದೆ . ರಾಜ್ಯದಲ್ಲಿ ಈವರೆಗೆ 10,17,140 ಮಾದರಿಗಳನ್ನು ಪರೀಕ್ಷೆ ಮಾಡಲಾಗಿದೆ . 17 ಟಿಟಿಡಿ ಸಿಬ್ಬಂದಿಗೆ ಸೋಂಕು ದೃಢಪಟ್ಟಿದೆ ಮತ್ತು ಅವರೆಲ್ಲಾ ಚಿಕಿತ್ಸೆ ಪಡೆಯುತ್ತಿದ್ದು , ಅವರ ಕುಟುಂಬದವರೂ ಮತ್ತು ಅವರ ಸಂಪರ್ಕದಲ್ಲಿದ್ದವರನ್ನು ಕ್ವಾರಂಟೈನ್ ಗೆ ಒಳಪಡಿಸಲಾಗಿದೆ . ಟಿಟಿಡಿ ಜುಲೈ ಅಂತ್ಯದವರೆಗೆ ಯಾತ್ರಾರ್ಥಿಗಳ ಪ್ರತಿ ದಿನದ ದರ್ಶನದ ಸಂಖ್ಯೆಯನ್ನು ಹೆಚ್ಚಳ ಮಾಡದಿರಲು ನಿರ್ಧರಿಸಿದೆ . ರಾಜ್ಯ ಸರ್ಕಾರ ಸುಮಾರು 1.3 ಕೋಟಿ ಕುಟುಂಬಗಳಿಗೆ ಸೋಂಕು ತಗುಲಿರುವ ಬಗ್ಗೆ ತಪಾಸಣೆ ಮಾಡಲು ಮತ್ತು ಜನರಲ್ಲಿನ ಕೋವಿಡ್ ಸೂಕ್ತ ನಡವಳಿಕೆ ವಿಶ್ಲೇಷಿಸಲು ಯುನಿಸೆಫ್ ಜೊತೆ ಸೇರಿ ಅಪಾಯ ಸಂವಹನ ಮತ್ತು ಸಮುದಾಯ ಒಳಗೊಳ್ಳುವಿಕೆ ಕಾರ್ಯಕ್ರಮ ಆರಂಭಿಸಲಿದೆ .
      * ತೆಲಂಗಾಣ : ನಗರದ ಹಳೆಯ ಕೊಳೆಗೇರಿಗಳಲ್ಲಿ ಕೊರೊನಾ ಸೋಂಕಿನ ವಿರುದ್ಧ ಹೋರಾಟಕ್ಕೆ ಧಾರಾವಿ ಮಾದರಿ ಅನುಸರಿಸಲಾಗುತ್ತಿದೆ . ಕೊರೊನಾ ಸೋಂಕು ನಿರ್ವಹಣೆಯಲ್ಲಿ ರಾಜ್ಯ ಉತ್ತಮ ಸ್ಥಾನದಲ್ಲಿದ್ದು , ಇಲ್ಲಿ ಪಾಸಿಟಿವ್ ದರ ಅಥವಾ ನೂರು ಪರೀಕ್ಷೆಗಳಲ್ಲಿ ಒಟ್ಟು ಖಚಿತವಾದ ಸೋಂಕು ದೃಢಪಟ್ಟ ಪ್ರಕರಣಗಳು ಕಳೆದ ಎರಡು ವಾರಗಳಿಂದೀಚೆಗೆ ಶೇ .25 ಕ್ಕೆ ಏರಿಕೆಯಾಗಿದೆ . ಕಳೆದ 15 ದಿನಗಳಿಂದೀಚೆಗೆ ಪಾಸಿಟಿವ್ ಪ್ರಕರಣಗಳ ಸಂಖ್ಯೆ ದುಪ್ಪಟ್ಟಾಗಿದೆ . ರಾಜ್ಯದಲ್ಲಿ ಮಹಾರಾಷ್ಟ್ರ ಮತ್ತು ದೆಹಲಿ ಮಾದರಿಯನ್ನು ಪಾಲಿಸಿದ ಮೊದಲ ಸ್ಥಾನದಲ್ಲಿದೆ . ನಿನ್ನೆಯವರೆಗೆ ಒಟ್ಟು ಪ್ರಕರಣಗಳು : 22312, ಸಕ್ರಿಯ ಪ್ರಕರಣಗಳು : 10487, ಸಾವು : 288, ಗುಣಮುಖರಾದವರು : 11537
      * ಅರುಣಾಚಲಪ್ರದೇಶ : ಅರುಣಾಚಲಪ್ರದೇಶದ ಮುಖ್ಯಮಂತ್ರಿ ಮುಂಚೂಣಿ ಕಾರ್ಯಕರ್ತರಾದ ಆರೋಗ್ಯ , ಪೊಲೀಸ್ ಮತ್ತು ಆಸ್ಪತ್ರೆ ಸಿಬ್ಬಂದಿಗಳಿಗೆ ಲಾಕ್ ಡೌನ್ ಅವಧಿಯ 7 ದಿನಗಳಲ್ಲಿ ಸೋಂಕು ಪರೀಕ್ಷೆ ನಡೆಸಲಾಗುವುದು , ಆ ಮೂಲಕ ಅವರು ಕೋವಿಡ್ -19 ಮುಕ್ತರಾಗಿದ್ದಾರೆ ಎಂಬುದನ್ನು ಖಾತ್ರಿಪಡಿಸಲಾಗುವುದು ಎಂದು ಹೇಳಿದ್ದಾರೆ .
      * ಅಸ್ಸಾಂ : ಅಸ್ಸಾಂನಲ್ಲಿ ಮುಂದಿನ ಕೆಲವೇ ದಿನಗಳಲ್ಲಿ 5 ಲಕ್ಷ ಕೋವಿಡ್ -19 ಸೋಂಕು ಪತ್ತೆ ಪರೀಕ್ಷೆಗಳು ಪೂರ್ಣಗೊಳ್ಳಲಿವೆ ಎಂದು ರಾಜ್ಯದ ಆರೋಗ್ಯ ಸಚಿವರು ಟ್ವೀಟ್ ನಲ್ಲಿ ತಿಳಿಸಿದ್ದಾರೆ .
      * ಮಣಿಪುರ : ಮಣಿಪುರ ಸರ್ಕಾರ ಕೋವಿಡ್ -19 ಸೋಂಕು ಪ್ರಕರಣಗಳು ಹೆಚ್ಚಾಗುತ್ತಿರುವ ಹಿನ್ನೆಲೆಯಲ್ಲಿ ಚಿಕಿತ್ಸೆ ನೀಡಲು ಜಿರಿಬಾಮ್ ನಗರದಲ್ಲಿ ಕೋವಿಡ್ ಆರೈಕೆ ಕೇಂದ್ರವನ್ನು ತೆರೆಯಲು ನಿರ್ಧರಿಸಿದೆ . ಸೋಂಕಿತ ಜನರನ್ನು ಗುರುತಿಸಲು ಸಾಮೂಹಿಕ ಪರೀಕ್ಷೆಯನ್ನು ನಡೆಸಲಾಗುವುದು . ಐಸಿಎಂಆರ್ ಅನುಮೋದನೆ ನಂತರ ಮಣಿಪುರ ಸರ್ಕಾರ 50,000 ರಾಪಿಡ್ ಟೆಸ್ಟಿಂಗ್ ಕಿಟ್ ಗಳಿಗೆ ಆದೇಶಿಸಿದೆ . ಕಿಟ್ ಗಳು ನಾಳೆಯ ವೇಳೆಗೆ ಆಗಮಿಸುವ ಸಾಧ್ಯತೆ ಇದೆ .
      * ಮೇಘಾಲಯ : ಶಿಲ್ಲಾಂಗ್ ನಲ್ಲಿ ಇಂದು ಮತ್ತೊಬ್ಬ ಬಿಎಸ್ಎಫ್ ಯೋಧನಿಗೆ ಕೋವಿಡ್ -19 ಸೋಂಕು ತಗುಲಿರುವುದು ದೃಢಪಟ್ಟಿದೆ . ಇದರಿಂದಾಗಿ ಮೇಘಾಲಯದಲ್ಲಿ ಒಟ್ಟು ಸಕ್ರಿಯ ಪ್ರಕರಣಗಳು 27 ಆಗಿದ್ದು , ಸೋಂಕಿನ ಪ್ರಕರಣಗಳು 43 ತಲುಪಿದೆ .
      * ಮಿಝೋರಾಂ : ಮಿಝೋರಾಂನಲ್ಲಿ ಇಂದು ಖಾವ್ಜಾಲ್ ಜಿಲ್ಲಾ ಆಸ್ಪತ್ರೆಯಿಂದ ಇಬ್ಬರು ಕೋವಿಡ್ -19 ಸೋಂಕಿತರು ಗುಣಮುಖರಾಗಿ ಬಿಡುಗಡೆ ಹೊಂದಿದ್ದಾರೆ . ಖಾವ್ಜಾಲ್ ಯಾವುದೇ ಸಕ್ರಿಯ ಪ್ರಕರಣವಿಲ್ಲದ ರಾಜ್ಯದ 5 ನೇ ಜಿಲ್ಲೆಯಾಗಿದೆ . ಇತರೆ ಶೂನ್ಯ ಪ್ರಕರಣಗಳಿರುವ ಜಿಲ್ಲೆಗಳೆಂದರೆ ಹಾಥ್ನಿಯಲ್ , ಸೈತೌಲ್ , ಕೊಲಾಸಿಬ್ ಮತ್ತು ಸರ್ಚಿಪ್ .
      * ನಾಗಾಲ್ಯಾಂಡ್ : ಕೋವಿಡ್ -19 ನಿರ್ಬಂಧಗಳಿಂದಾಗಿ ತೊಂದರೆಗೆ ಸಿಲುಕಿರುವ ವಲಸೆ ಕಾರ್ಮಿಕರಿಗೆ ಆಹಾರ ಮತ್ತು ವಸತಿ ಸೌಕರ್ಯ ಕಲ್ಪಿಸಲು ನಾಗಾಲ್ಯಾಂಡ್ ಸರ್ಕಾರ ಅಗತ್ಯ ವ್ಯವಸ್ಥೆಗಳನ್ನು ಕಲ್ಪಿಸುತ್ತಿದೆ .
      * ಮಹಾರಾಷ್ಟ್ರ : ಮಹಾರಾಷ್ಟ್ರದಲ್ಲಿ ಕೋವಿಡ್ -19 ಸೋಂಕಿತರ ಸಂಖ್ಯೆ ಸುಮಾರು 2 ಲಕ್ಷ ದಾಟಿದೆ . ಕಳೆದ 24 ಗಂಟೆಗಳಿಂದೀಚೆಗೆ ಹೊಸದಾಗಿ 7,074 ಪ್ರಕರಣಗಳು ದೃಢಪಟ್ಟಿವೆ . ಸರ್ಕಾರದ ಆರೋಗ್ಯ ಬುಲೆಟಿನ್ ಪ್ರಕಾರ ರಾಜ್ಯದಲ್ಲಿ ಶನಿವಾರ 295 ಮಂದಿ ಮೃತಪಟ್ಟಿದ್ದಾರೆ , ಇದರೊಂದಿಗೆ ಸಾವನ್ನಪ್ಪಿರುವವರ ಸಂಖ್ಯೆ 8,671 ಕ್ಕೆ ಏರಿಕೆಯಾಗಿದೆ . ರಾಜ್ಯದಲ್ಲಿ ಸಕ್ರಿಯ ಪ್ರಕರಣಗಳು 83,295 ಇವೆ . ಮುಂಬೈನಲ್ಲಿ 1,180 ಹೊಸ ಪ್ರಕರಣಗಳು ದೃಢಪಟ್ಟಿವೆ . ಕಳೆದ 24 ಗಂಟೆಗಳಿಂದೀಚೆಗೆ 4 ಸಾವು ಮತ್ತು ಮಹಾರಾಷ್ಟ್ರ ಪೊಲೀಸ್ ಸಿಬ್ಬಂದಿಯಲ್ಲಿ 30 ಮಂದಿಗೆ ಸೋಂಕು ಇರುವುದು ದೃಢಪಟ್ಟಿದೆ . ಇದರೊಂದಿಗೆ ಮಹಾರಾಷ್ಟ್ರ ಪೊಲೀಸರಲ್ಲಿ ಕೋವಿಡ್ -19 ಸೋಂಕು ಇರುವವರ ಸಂಖ್ಯೆ 5,205 ಕ್ಕೆ ಏರಿಕೆಯಾಗಿದೆ . ಅವರಲ್ಲಿ 1,070 ಪ್ರಕರಣಗಳು ಸಕ್ರಿಯವಾಗಿವೆ .
      * ಗುಜರಾತ್ : ಗುಜರಾತ್ ನಲ್ಲಿ ಕೋವಿಡ್ -19 ಸೋಂಕು ಪ್ರಕರಣಗಳು 35,398 ಕ್ಕೆ ಏರಿಕೆಯಾಗಿದೆ . ರಾಜ್ಯದಲ್ಲಿ ಕಳೆದ 24 ಗಂಟೆಗಳಲ್ಲಿ 712 ಹೊಸ ಪ್ರಕರಣಗಳು ಪತ್ತೆಯಾಗಿದ್ದು , ಸೂರತ್ ನಲ್ಲಿ 205, ಅಹಮದಾಬಾದ್ ನಲ್ಲಿ 165 ಹೊಸ ಪ್ರಕರಣಗಳು ವರದಿಯಾಗಿವೆ . ರಾಜ್ಯದಲ್ಲಿ ಒಟ್ಟು 8,057 ಸಕ್ರಿಯ ಪ್ರಕರಣಗಳು ಇವೆ . ರಾಜ್ಯದಲ್ಲಿ ಈವರೆಗೆ 4.04 ಲಕ್ಷ ಮಾದರಿಗಳನ್ನು ಪರೀಕ್ಷೆ ಮಾಡಲಾಗಿದೆ .
      * ರಾಜಸ್ಥಾನ : ರಾಜ್ಯದಲ್ಲಿ ಇಂದು ಬೆಳಗ್ಗೆ 224 ಹೊಸ ಪ್ರಕರಣಗಳು ಮತ್ತು 6 ಸಾವು ಸಂಭವಿಸಿವೆ . ರಾಜ್ಯದಲ್ಲಿ ಕೋವಿಡ್ -19 ಸೋಂಕಿತರ ಸಂಖ್ಯೆ 19,756 ಕ್ಕೆ ಏರಿಕೆಯಾಗಿದೆ . ಆ ಪೈಕಿ ಸಕ್ರಿಯ ಪ್ರಕರಣಗಳ ಸಂಖ್ಯೆ 3,640.
      * ಮಧ್ಯಪ್ರದೇಶ : ಮಧ್ಯಪ್ರದೇಶದಲ್ಲಿ 307 ಹೊಸ ಪ್ರಕರಣಗಳು ಮತ್ತು 5 ಸಾವುಗಳು ವರದಿಯಾಗಿವೆ . ಇದರೊಂದಿಗೆ ರಾಜ್ಯದಲ್ಲಿ ಕೋವಿಡ್ -19 ಸೋಂಕಿತರ ಸಂಖ್ಯೆ 14,604 ಕ್ಕೆ ಏರಿಕೆಯಾಗಿದೆ . 2,772 ಪ್ರಕರಣಗಳು ರಾಜ್ಯದಲ್ಲಿ ಈವರೆಗೆ ಸಕ್ರಿಯವಾಗಿವೆ . ‘ ಕಿಲ್ ಕೊರೊನಾ ’ ಅಭಿಯಾನದಡಿ ಮಧ್ಯಪ್ರದೇಶದಲ್ಲಿ ಜುಲೈ 1 ರಿಂದ 15 ರ ವರೆಗೆ 61.54 ಲಕ್ಷ ಮಂದಿಯನ್ನು ಸಮೀಕ್ಷೆ ಮಾಡಿ , ಸುಮಾರು 10 ಸಾವಿರ ಮಾದರಿಗಳನ್ನು ಪರೀಕ್ಷೆಗಾಗಿ ಸಂಗ್ರಹಿಸಲಾಗುವುದು . ನಗರ ಪ್ರದೇಶಗಳಲ್ಲಿ 1,776 ಮತ್ತು ಗ್ರಾಮೀಣ ಪ್ರದೇಶದಲ್ಲಿ 8975 ತಂಡಗಳು ಸಮೀಕ್ಷಾ ಕಾರ್ಯದಲ್ಲಿ ತೊಡಗಿವೆ .
      * ಛತ್ತೀಸ್ ಗಢ : ಛತ್ತೀಸ್ ಗಢದಲ್ಲಿ 96 ಹೊಸ ರೋಗಿಗಳನ್ನು ಗುರುತಿಸಲಾಗಿದೆ . ಇದರಿಂದ ರಾಜ್ಯದಲ್ಲಿ ಕೋವಿಡ್ -19 ಸೋಂಕಿತರ ಸಂಖ್ಯೆ ಒಟ್ಟು 3,161 ಕ್ಕೆ ಏರಿದೆ . ಇತ್ತೀಚಿನ ಮಾಹಿತಿಯಂತೆ ರಾಜ್ಯದಲ್ಲಿ 621 ಸೋಂಕು ಸಕ್ರಿಯ ರೋಗಿಗಳಿದ್ದಾರೆ .
      * ಗೋವಾ : ರಾಜ್ಯದಲ್ಲಿ ಹೊಸದಾಗಿ 108 ಕೋವಿಡ್ -19 ಸೋಂಕಿತರು ಪತ್ತೆಯಾಗುವುದರೊಂದಿಗೆ ಸೋಂಕಿತರ ಸಂಖ್ಯೆ 1,684 ಕ್ಕೆ ಏರಿಕೆಯಾಗಿದೆ . ಈವರೆಗೆ 825 ಮಂದಿ ಗುಣಮುಖರಾಗಿದ್ದಾರೆ . ರಾಜ್ಯದಲ್ಲಿ 853 ಪ್ರಕರಣಗಳು ಸಕ್ರಿಯವಾಗಿವೆ . ಗೋವಾ ರಾಜ್ಯದಲ್ಲಿ ಕಾನ್ವಾಲ್ ಸೆಂಟ್ ಪ್ಲಾಸ್ಮಾ ಥೆರಪಿ ನಡೆಸಲು ಐಸಿಎಂಆರ್ ಅನುಮತಿ ಕೋರುವ ಚಿಂತನೆಯಲ್ಲಿ ತೊಡಗಿದೆ .

    ***

    
    
    (Release ID: 1636917) Visitor Counter : 14
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Gujarati , Tamil , Telugu , Malayalam
    
    
    

*