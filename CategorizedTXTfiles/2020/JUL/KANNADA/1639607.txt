      PIB Headquarters

      ಕೋವಿಡ್-19: ಪಿ ಐ ಬಿ ದೈನಿಕ ವರದಿ
      Posted On: 17 JUL 2020 6:24PM by PIB Bengaluru


    ಕೋವಿಡ್- 19 ಪಿ ಐ ಬಿ ದೈನಿಕ ವರದಿ


    ( ಕಳೆದ 24 ಗಂಟೆಗಳಲ್ಲಿ ಕೋವಿಡ್ -19 ಕ್ಕೆ ಸಂಬಂಧಿಸಿದಂತೆ ಬಿಡುಗಡೆ ಮಾಡಲಾದ ಮಾಧ್ಯಮ ಹೇಳಿಕೆಗಳು ಮತ್ತು


    ಪಿಐಬಿ ವಾಸ್ತವದ ಪರಿಶೀಲನೆ - FACT CHECK- ಯನ್ನು ಒಳಗೊಂಡಿದೆ )


    ಕೋವಿಡ್ - 19 ಕ್ಕೆ ಸಂಬಂಧಿಸಿ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯದಿಂದ ಅಪ್ಡೇಟ್ :


    ದೇಶದಲ್ಲಿ ಕೋವಿಡ್ - 19 ರೋಗಿಗಳ ವಾಸ್ತವದ ಹೊರೆ ಬರೇ 3.42 ಲಕ್ಷ ಮಾತ್ರ ; ಗುಣಮುಖರಾದ ಪ್ರಕರಣಗಳ ಸಂಖ್ಯೆ 6.35 ಲಕ್ಷ ಮತ್ತು ಅದು ಹೆಚ್ಚುತ್ತಿದೆ


    ದೇಶದಲ್ಲಿ ಇಂದಿನವರೆಗೆ ವಾಸ್ತವದ ಸಕ್ರಿಯ ಪ್ರಕರಣಗಳ ಹೊರೆ ಬರೇ 3,42,756 ಮಾತ್ರ . ಒಟ್ಟು ಪ್ರಕರಣಗಳಲ್ಲಿ 6.35 ಲಕ್ಷಕ್ಕೂ ಅಧಿಕ ( 63.33 % ) ಪ್ರಕರಣಗಳು ಗುಣಮುಖವಾದ ಪ್ರಕರಣಗಳಾಗಿವೆ . 1.35 ಬಿಲಿಯನ್ ಜನಸಂಖ್ಯೆಯೊಂದಿಗೆ ಭಾರತವು ವಿಶ್ವದಲ್ಲಿಯೇ ಎರಡನೇ ಅತ್ಯಂತ ಜನಸಂಖ್ಯಾ ಬಾಹುಳ್ಯದ ದೇಶವಾಗಿದ್ದರೂ ಜಾಗತಿಕವಾಗಿ ಕೆಲವು ಯುರೋಪಿಯನ್ ದೇಶಗಳಿಗೆ ಹೋಲಿಸಿದರೆ ಭಾರತದಲ್ಲಿ ಮಿಲಿಯನ್ ಜನಸಂಖ್ಯೆಗೆ ಪ್ರಕರಣಗಳ ಸಂಖ್ಯೆ 4 ರಿಂದ 8 ಪಟ್ಟು ಕಡಿಮೆ . ದೇಶದಲ್ಲಿ ಈ ಪ್ರಕರಣಗಳಲ್ಲಿ ಮೃತಪಟ್ಟವರ ಸಂಖ್ಯೆ ಮಿಲಿಯನ್ ಜನಸಂಖ್ಯೆಗೆ ಹೋಲಿಸಿದಾಗ 18.6 ಇದ್ದು , ವಿಶ್ವದಲ್ಲಿಯೇ ಅತ್ಯಂತ ಕಡಿಮೆಯಾದುದಾಗಿದೆ . ಸಮರ್ಪಕ ಮತ್ತು ದಕ್ಷ ಕ್ಲಿನಿಕಲ್ ನಿರ್ವಹಣಾ ತಂತ್ರಗಳು ಧನಾತ್ಮಕ ಫಲ ನೀಡಲು ಆರಂಭಿಸಿವೆ . ಸುಮಾರು 80 % ನಷ್ಟು ರೋಗಲಕ್ಷಣ ಇಲ್ಲದ ಮತ್ತು ಸೌಮ್ಯ ಪ್ರಕರಣಗಳಲ್ಲಿ , ವೈದ್ಯಕೀಯ ಮೇಲುಸ್ತುವಾರಿಯಲ್ಲಿ ಗೃಹ ಕ್ವಾರಂಟೈನ್ ಸಲಹೆ ಮಾಡಲಾಗುತ್ತಿದೆ . ಮಧ್ಯಮ ಮತ್ತು ಗಂಭೀರ ಪ್ರಕರಣಗಳನ್ನು ಒಂದೋ ಕೋವಿಡ್ ಗಾಗಿಯೇ ಇರುವ ಆಸ್ಪತ್ರೆಗಳಲ್ಲಿ ಅಥವಾ ಕೋವಿಡ್ ಗಾಗಿಯೇ ಇರುವ ಕೋವಿಡ್ ಆರೋಗ್ಯ ಕೇಂದ್ರಗಳಲ್ಲಿ ಚಿಕಿತ್ಸೆಗೆ ಒಳಪಡಿಸಲಾಗುತ್ತಿದೆ . ಆಸ್ಪತ್ರೆಗೆ ದಾಖಲಾದ ರೋಗಿಗಳಿಗೆ ಗುಣಮಟ್ಟದ ಚಿಕಿತ್ಸೆ ಒದಗಿಸಲು , ವೈದ್ಯಕೀಯ ಮೂಲಸೌಕರ್ಯವನ್ನು ಸತತ ಒಗ್ಗೂಡಿಸಲಾಗುತ್ತಿದೆ . ಇಂತಹ ಪ್ರಯತ್ನಗಳಿಂದಾಗಿ , ಕೋವಿಡ್ - 19 ರೋಗಿಗಳಿಗೆ ಚಿಕಿತ್ಸೆ ನೀಡುವ ಕೋವಿಡ್ ಗಾಗಿಯೇ ಇರುವ ಆಸ್ಪತ್ರೆಗಳ ಮೂಲಸೌಕರ್ಯ ಇಂದು ಬಲಿಷ್ಟವಾಗಿದೆ . ದೇಶದಲ್ಲಿ ಈಗ , 1383 ಕೋವಿಡ್ ಆಸ್ಪತ್ರೆಗಳು , 3107 ಕೋವಿಡ್ ಆರೋಗ್ಯ ರಕ್ಷಣಾ ಕೇಂದ್ರಗಳು ಮತ್ತು 10,382 ಕೋವಿಡ್ ಶುಶ್ರೂಷಾ ಕೇಂದ್ರಗಳು ಇವೆ .


    ಕಳೆದ ವರ್ಷಕ್ಕೆ ಹೋಲಿಸಿದರೆ ಈ ಬಾರಿಯ ಖಾರೀಫ್ ಬೆಳೆಗಳ ಬಿತ್ತನೆ ಪ್ರದೇಶ ವ್ಯಾಪ್ತಿ 21.2 % ಹೆಚ್ಚಾಗಿದೆ


    ದಿನಾಂಕ 17.07.2020 ರವರೆಗೆ ಒಟ್ಟು ಖಾರಿಫ್ ಬೆಳೆಗಳ ಬಿತ್ತನೆ ಪ್ರದೇಶ 691.86 ಲಕ್ಷ ಹೆಕ್ಟೇರ್ ಆಗಿದೆ . ಕಳೆದ ವರ್ಷದ ಇದೇ ಅವಧಿಯಲ್ಲಿ ಇದು 570.86 ಲಕ್ಷ ಹೆಕ್ಟೇರ್ ನಷ್ಟಿತ್ತು . ಇದರಿಂದಾಗಿ ದೇಶದಲ್ಲಿ ಬಿತ್ತನೆ ಪ್ರದೇಶದಲ್ಲಿ ಕಳೆದ ವರ್ಷಕ್ಕೆ ಹೋಲಿಸಿದರೆ 21.20% ಹೆಚ್ಚಳವಾಗಿದೆ . ಇಲ್ಲಿ ಖಾರಿಫ್ ಬೆಳೆಗಳ ಪ್ರದೇಶ ವ್ಯಾಪ್ತಿಯ ಬೆಳವಣಿಗೆಯ ಮೇಲೆ ಕೋವಿಡ್ - 19 ಯಾವುದೇ ರೀತಿಯ ಪರಿಣಾಮ ಬೀರಿಲ್ಲ .


    ದೇಶದಲ್ಲಿ ವೈದ್ಯಕೀಯ ಆಮ್ಲಜನಕದ ಲಭ್ಯತೆ , ಉತ್ಪಾದನೆ , ಪೂರೈಕೆ ಮತು ದಾಸ್ತಾನು ಸೌಲಭ್ಯ ಸಾಕಷ್ಟು ಪ್ರಮಾಣದಲ್ಲಿದೆ


    ಕೋವಿಡ್ - 19 ಜಾಗತಿಕ ಸಾಂಕ್ರಾಮಿಕದ ಹಿನ್ನೆಲೆಯಲ್ಲಿ ವಾಣಿಜ್ಯ ಮತ್ತು ಕೈಗಾರಿಕಾ ಸಚಿವರಾದ ಶ್ರೀ ಪಿಯೂಷ್ ಗೋಯಲ್ ಅವರು ಇಂದು ವೈದ್ಯಕೀಯ ಆಮ್ಲಜನಕ ಪೂರೈಕೆ ಮತ್ತು ದೇಶದಲ್ಲಿ ದಾಸ್ತಾನು ಸಾಮರ್ಥ್ಯ ಹೆಚ್ಚಳ ಪರಿಸ್ಥಿತಿಯ ಬಗ್ಗೆ ಪರಾಮರ್ಶೆ ನಡೆಸಿದರು . ಇದುವರೆಗೆ ವೈದ್ಯಕೀಯ ಆಮ್ಲಜನಕ ಉತ್ಪಾದನೆ , ದಾಸ್ತಾನು , ಸಾರಿಗೆ , ಮತ್ತು ಪೂರೈಕೆಯಲ್ಲಿ ಯಾವುದೇ ಪ್ರಮುಖ ಸಮಸ್ಯೆಗಳು ವರದಿಯಾಗಿಲ್ಲ . 2020 ರ ಏಪ್ರಿಲ್ ತಿಂಗಳಲ್ಲಿ ವೈದ್ಯಕೀಯ ಆಮ್ಲಜನಕದ ಬಳಕೆ ದಿನವೊಂದಕ್ಕೆ 902 ಎಂ . ಟಿ . ಯಷ್ಟಿತ್ತು . ಜುಲೈ 15 ರ ವೇಳೆಗೆ ಅದು ದಿನವೊಂದಕ್ಕೆ 1512 ಎಂ . ಟಿ . ಯಷ್ಟಾಗಿದೆ . ಈಗಿನ ಪರಿಸ್ಥಿತಿಯಲ್ಲಿ ಸಾಕಷ್ಟು ಅಂದರೆ 15 ಸಾವಿರ ಎಂ . ಟಿ . ಗೂ ಅಧಿಕ ಪ್ರಮಾಣದಲ್ಲಿ ದಾಸ್ತಾನು ಇದೆ . ವೈದ್ಯಕೀಯ ಆಮ್ಲಜನಕದ ಈಗಿನ ಉತ್ಪಾದನೆಯ ಒಟ್ಟಾರೆ ಪರಿಸ್ಥಿತಿ ಮತ್ತು ಪೂರೈಕೆ ಪರಿಸ್ಥಿತಿ ಈ ತಿಂಗಳಾಂತ್ಯದಲ್ಲಿ ಒದಗಿ ಬರಬಹುದಾದ ಪರಿಸ್ಥಿತಿಯನ್ನು ನಿಭಾಯಿಸುವುದಕ್ಕೆ ಸಾಕಾಗಬಹುದು ಮತ್ತು ಎಲ್ಲಾ ರಾಜ್ಯಗಳೂ ಈ ನಿಟ್ಟಿನಲ್ಲಿ ಕೊಂಚ ನಿರಾಳ ಸ್ಥಿತಿಯಲ್ಲಿವೆ ಎಂಬುದನ್ನೂ ಗಮನಿಸಲಾಯಿತು . ಸಕ್ರಿಯ ಪ್ರಕರಣಗಳು ದೊಡ್ಡ ಸಂಖ್ಯೆಯಲ್ಲಿರುವ ರಾಜ್ಯಗಳಲ್ಲಿ , ಮಹಾನಗರಗಳಲ್ಲಿ , ಮತ್ತು ಜಿಲ್ಲೆಗಳಲ್ಲಿ ಪೂರೈಕೆ ಮತ್ತು ದಾಸ್ತಾನು ಸಾಕಷ್ಟಿದೆ . ಅದೇ ರೀತಿ ವೈದ್ಯಕೀಯ ಆಮ್ಲಜನಕ ದೂರದ ಪ್ರದೇಶಗಳಿಗೂ ಲಭ್ಯವಾಗುವಂತೆ ಮಾಡಲು ಸೂಕ್ತ ವ್ಯವಸ್ಥೆಗಳನ್ನು ಮಾಡಲಾಗಿದೆ .


    ಕೋವಿಡ್ - 19 ವಿರುದ್ದ ಹೋರಾಟದಲ್ಲಿ ಬ್ಯಾಗೇಜ್ ಸ್ಕ್ಯಾನ್ ಕ್ರಿಮಿನಾಶಕಗೊಳಿಸುವುದಕ್ಕಾಗಿ ಎ . ಆರ್ . ಸಿ . ಐ ಮತ್ತು ವೆಹಾಂಟ್ ಟೆಕ್ನಾಲಜೀಸ್ ಗಳಿಂದ ಜಂಟಿಯಾಗಿ ಯು . ವಿ . ವ್ಯವಸ್ಥೆಯ ಅಭಿವೃದ್ದಿ


    ದೇಶೀಯ ಮತ್ತು ಅಂತಾರಾಷ್ತ್ರೀಯ ಪ್ರಯಾಣ ಕೋವಿಡ್ - 19 ಸೋಂಕು ಹರಡುವಿಕೆಗೆ ಪ್ರಮುಖ ಕಾರಣವಾಗಿದೆ . ಬ್ಯಾಗೇಜುಗಳ ಮೂಲಕ ಸೋಂಕು ಹರಡುವುದನ್ನು ನಿಯಂತ್ರಿಸಲು ವಿಜ್ಞಾನ ಮತ್ತು ತಂತ್ರಜ್ಞಾನ ಇಲಾಖೆಯ ( ಡಿ . ಎಸ್ . ಟಿ .) ಸ್ವಾಯತ್ತ ಸಂಶೋಧನಾ ಮತ್ತು ಅಭಿವೃದ್ದಿ ಕೇಂದ್ರವಾಗಿರುವ ಹೈದರಾಬಾದಿನಲ್ಲಿರುವ ಪೌಡರ್ ಲೋಹವಿಜ್ಞಾನ ಮತ್ತು ಹೊಸ ಲೋಹಗಳಿಗಾಗಿರುವ ಅಂತಾರಾಷ್ಟ್ರೀಯ ಆಧುನಿಕ ಸಂಶೋಧನಾ ಕೇಂದ್ರ ( ಎ . ಆರ್ . ಸಿ . ಐ .) ಮತ್ತು ನೊಯ್ಡಾದಲ್ಲಿರುವ ವೆಹಾಂಟ್ ಟೆಕ್ನಾಲಜೀಸ್ ಗಳು ಜಂಟಿಯಾಗಿ ಕ್ರಿಟಿಸ್ಕ್ಯಾನ್ ಅಲ್ಟಾವೊಯ್ಲೆಟ್ ಬ್ಯಾಗೇಜ್ ಕ್ರಿಮಿನಾಶಕ ವ್ಯವಸ್ಥೆಯನ್ನು ಅಭಿವೃದ್ದಿಪಡಿಸಿವೆ . ಅಭಿವೃದ್ದಿಪಡಿಸಲಾದ ಸಮಗ್ರ ಯು . ವಿ . ಸಿ . ಕನ್ವೇಯರ್ ವ್ಯವಸ್ಥೆ ಕನ್ವೇಯರ್ ಮೂಲಕ ಹಾದು ಹೋಗುವ ಬ್ಯಾಗೇಜ್ ಗಳನ್ನು ಕೆಲವೇ ಸೆಕೆಂಡುಗಳಲ್ಲಿ ಸಮರ್ಪಕವಾಗಿ ಕ್ರಿಮಿನಾಶಕಗೊಳಿಸುತ್ತದೆ . ಮತ್ತು ಇದು ವಿಮಾನ ನಿಲ್ದಾಣಗಳು , ರೈಲ್ವೇಗಳು ಮತ್ತು ಬಸ್ ನಿಲ್ದಾಣಗಳು , ಹೊಟೇಲುಗಳು , ವಾಣಿಜ್ಯಿಕ ಮತ್ತು ಖಾಸಗಿ ವ್ಯವಸ್ಥೆಗಳಲ್ಲಿ ಬ್ಯಾಗೇಜುಗಳನ್ನು ತ್ವರಿತವಾಗಿ ಕ್ರಿಮಿನಾಶಕಯುಕ್ತವನ್ನಾಗಿಸುವುದಕ್ಕೆ ಸೂಕ್ತವಾದ ವ್ಯವಸ್ಥೆಯಾಗಬಲ್ಲದು . ಯು . ವಿ . ಸಿ . ಆಧಾರಿತ ಕ್ರಿಮಿನಾಶಕ ವ್ಯವಸ್ಥೆಗಳು ತ್ವರಿತವಾಗಿ ಕ್ರಿಮಿನಾಶ ಮಾಡುವ ಸಾಮರ್ಥ್ಯಕ್ಕೆ ಹೆಸರಾಗಿವೆ ಮತ್ತು ಇದು ರಾಸಾಯನಿಕ ಮುಕ್ತ ಹಾಗು ಒಣ ಕ್ರಿಮಿನಾಶಕ ಪ್ರಕ್ರಿಯೆಯಾಗಿದೆ .


    ಬಿಹಾರ ವಿಧಾನ ಸಭಾ ಚುನಾವಣೆಗಳಲ್ಲಿ ಮತ್ತು ಸದ್ಯೋಭವಿಷ್ಯದಲ್ಲಿ ನಡೆಯುವ ಉಪಚುನಾವಣೆಗಳಲ್ಲಿ ಸಾಗಾಣಿಕೆ , ಮಾನವ ಸಂಪನ್ಮೂಲ ಮತ್ತು ಕೋವಿಡ್ - 19 ಸುರಕ್ಷಾ ಶಿಷ್ಟಾಚಾರಗಳ ನಿರ್ಬಂಧಗಳು ಮತ್ತು ಮಿತಿಗಳ ಹಿನ್ನೆಲೆಯಲ್ಲಿ 65 ವರ್ಷಕ್ಕಿಂತ ಹೆಚ್ಚಿನ ವಯೋಮಿತಿಯ ಮತದಾರರಿಗೆ ಅಂಚೆ ಮತಪತ್ರಗಳ ಸೌಲಭ್ಯವನ್ನು ಒದಗಿಸದಿರಲು ಇ . ಸಿ . ಐ . ನಿರ್ಧಾರ


    ಕೋವಿಡ್ - 19 ಜಾಗತಿಕ ಸಾಂಕ್ರಾಮಿಕ ಮತ್ತು ಲಾಕ್ ಡೌನ್ ಮಾರ್ಗದರ್ಶಿಗಳ ಕಾರಣಕ್ಕೆ ಚುನಾವಣಾ ಆಯೋಗವು 65 ವರ್ಷಕ್ಕಿಂತ ಮೇಲಿನ ಮತದಾರರಿಗೆ ಅಂಚೆ ಮತ ಸೌಲಭ್ಯಗಳ ಆಯ್ಕೆಯನ್ನು ವಿಸ್ತರಿಸುವಂತೆ ಶಿಫಾರಸು ಮಾಡಿತ್ತು . ಮತಗಟ್ಟೆಗಳಲ್ಲಿ ಅವರು ಸಂಭಾವ್ಯ ಅಪಾಯಕ್ಕೀಡಾಗುವುದನ್ನು ತಪ್ಪಿಸಲು ಮತ್ತು ಕೋವಿಡ್ ಪಾಸಿಟಿವ್ ಮತದಾರರಿಗೆ ಹಾಗು ಕ್ವಾರಂಟೈನ್ ನಲ್ಲಿರುವ ಮತದಾರರಿಗೆ ಅವರ ಮತದಾನದ ಹಕ್ಕನ್ನು ನಿರಾಕರಿಸಿದಂತೆ ಆಗದೇ ಇರುವುದಕ್ಕಾಗಿ ಅವರಿಗೂ ಅಂಚೆ ಮತದಾನ ಸೌಲಭ್ಯವನ್ನು ಒದಗಿಸಲು ಅದು ಶಿಫಾರಸು ಮಾಡಿತ್ತು . ಆಯೋಗವು ಈಗಿರುವ ಅಭೂತಪೂರ್ವ ಸ್ಥಿತಿಯಲ್ಲಿ ಬರಲಿರುವ ಉಪ ಚುನಾವಣೆಗಳ ಮತ್ತು ಬಿಹಾರದ ವಿಧಾನ ಸಭಾ ಚುನಾವಣೆಗಳ ಸಿದ್ದತೆಗಳನ್ನು ನಿಕಟವಾಗಿ ಮೇಲುಸ್ತುವಾರಿ ಮಾಡುತ್ತಿದೆ . ಆಯೋಗವು ಈಗಾಗಲೇ ಹಿರಿಯರು ಮತ್ತು ಅಪಾಯಕ್ಕೀಡಾಗುವ ಸಂಭಾವ್ಯತೆ ಇರುವವರಿಗೆ ಮತದಾನ ಮಾಡಲು ಅನುಕೂಲವಾಗುವಂತೆ ಪ್ರತೀ ಮತಗಟ್ಟೆಗೂ ಮತದಾರರ ಸಂಖ್ಯೆಯನ್ನು 1000 ಕ್ಕೆ ಸೀಮಿತಗೊಳಿಸಿದೆ . ಈ ಹಿನ್ನೆಲೆಯಲ್ಲಿ ರಾಜ್ಯವು 34,000 ಹೆಚ್ಚುವರಿ ( ಅಂದಾಜು ) ಮತಗಟ್ಟೆಗಳನ್ನು ( 45 % ಅಧಿಕ ) ಸ್ಥಾಪಿಸುತ್ತಿದೆ . ಇದರಿಂದ ಒಟ್ಟು ಮತಗಟ್ಟೆಗಳ ಸಂಖ್ಯೆ 1,06,000 ಕ್ಕೇರಲಿದೆ . ಇದು 1.8 ಲಕ್ಷ ಅಧಿಕ ಸಿಬ್ಬಂದಿಯನ್ನು ಒಗ್ಗೂಡಿಸುವುದೂ ಸೇರಿದಂತೆ ಇನ್ನಷ್ಟು ವಾಹನಗಳು ಸಹಿತ ಇತರ ಹೆಚ್ಚುವರಿ ಸಂಪನ್ಮೂಲಗಳನ್ನು ಕ್ರೋಢೀಕರಿಸುವಂತಹ ಸವಾಲುಗಳನ್ನು ಉಂಟು ಮಾಡಲಿದೆ . ಇದೇ ರೀತಿಯ ಸವಾಲುಗಳು ಬರಲಿರುವ ಉಪಚುನಾವಣೆಗಳಲ್ಲಿಯೂ ಎದುರಾಗಲಿವೆ . ಈ ಎಲ್ಲಾ ವಿಷಯಗಳನ್ನು , ಸವಾಲುಗಳನ್ನು ಮತ್ತು ಅಡ್ಡಿ ಆತಂಕಗಳನ್ನು , ಮಿತಿಗಳನ್ನು ಪರಿಗಣನೆಗೆ ತೆಗೆದುಕೊಂಡು , ಪ್ರತೀ ಮತಗಟ್ಟೆಗೆ ಮತದಾರರ ಸಂಖ್ಯೆಯನ್ನು 1000 ಕ್ಕೆ ಮಿತಿಗೊಳಿಸಿರುವುದರ ಕಾರಣದಿಂದ , ಆಯೋಗವು 65 ವರ್ಷಕ್ಕಿಂತ ಹಿರಿಯ ಮತದಾರರಿಗೆ ಬರಲಿರುವ ಬಿಹಾರ ವಿಧಾನ ಸಭಾ ಚುನಾವಣೆಗಳಲ್ಲಿ ಮತ್ತು ಸದ್ಯೋಭವಿಷ್ಯದಲ್ಲಿ ನಡೆಯಲಿರುವ ಉಪಚುನಾವಣೆಗಳಲ್ಲಿ ಅಂಚೆ ಮತದಾನ ಸೌಲಭ್ಯ ವಿಸ್ತರಿಸುವ ಅಧಿಸೂಚನೆ ಹೊರಡಿಸದಿರಲು ನಿರ್ಧರಿಸಿದೆ .


    ಜಾಗತಿಕ ಸಾಂಕ್ರಾಮಿಕ ವಿರುದ್ದ ಹೋರಾಡಲು ರಾಷ್ಟ್ರಕ್ಕೆ ಸರಕಾರ ಸಹಾಯ ಮಾಡುತ್ತಿದೆ ; ಪ್ಲಾಸ್ಟಿಕ್ ಕೈಗಾರಿಕೆಯನ್ನು ರಕ್ಷಿಸಲು ಏನೆಲ್ಲಾ ಸಾಧ್ಯವೋ ಅದನ್ನು ಮಾಡಲಾಗುತ್ತದೆ : ಮಾಂಡವೀಯ


    ಸರಕಾರವು ಕಾನೂನಿನ ಮಿತಿಯೊಳಗೆ ಪ್ಲಾಸ್ಟಿಕ್ ಕೈಗಾರಿಕೆಯನ್ನು ಕೋವಿಡ್ - 19 ಪರಿಣಾಮದಿಂದ ರಕ್ಷಿಸಲು ಏನೆಲ್ಲಾ ಮಾಡಲು ಸಾಧ್ಯವೋ ಅದನ್ನೆಲ್ಲಾ ಮಾಡುತ್ತದೆ ಎಂದು ರಾಸಾಯನಿಕಗಳು ಮತ್ತು ರಸಗೊಬ್ಬರಗಳ ಖಾತೆಯ ಸಹಾಯಕ ಸಚಿವರಾದ ಶ್ರೀ ಮನ್ ಸುಖ್ ಮಾಂಡವೀಯ ಹೇಳಿದ್ದಾರೆ . ಅವರು ನಿನ್ನೆ ವೆಬಿನಾರ್ ಉದ್ದೇಶಿಸಿ ಮಾತನಾಡುತ್ತಿದ್ದರು . ಭಾರತೀಯ ಪ್ಲಾಸ್ಟಿಕ್ ಕೈಗಾರಿಕೆ ಪರಿಸರ ಸುಸ್ಥಿರವಾಗಲು , ಅನ್ವೇಷಣಾಯುಕ್ತವಾಗಲು ಮತ್ತು ಜಾಗತಿಕವಾಗಿ ಸ್ಪರ್ಧಾತ್ಮಕವಾಗಲು “ ನಾವು ಮುಂದಿರುವ ಸವಾಲುಗಳನ್ನು ವ್ಯಾಖ್ಯಾನಿಸಿಕೊಂಡು ಅವುಗಳನ್ನು ಪರಿಗಣಿಸಬೇಕು . ವಿಶ್ವ ಆರೋಗ್ಯ ಸಂಸ್ಥೆಯು ( ಡಬ್ಲ್ಯು . ಎಚ್ . ಒ .) ಕೋವಿಡ್ ಪ್ರತಿಕ್ರಿಯೆಗಾಗಿ ಪ್ರತೀ ತಿಂಗಳೂ ಈ ಜಾಗತಿಕ ಸಾಂಕ್ರಾಮಿಕ ಕೊನೆಗೊಳ್ಳುವವರೆಗೆ 89 ಮಿಲಿಯನ್ ವೈದ್ಯಕೀಯ ಮುಖಗವಸುಗಳು , 76 ಮಿಲಿಯನ್ ಪರೀಕ್ಷಾ ಗ್ಲೋವ್ ಗಳು ಮತ್ತು 1.6 ಮಿಲಿಯನ್ ಗಾಗ್ಲ್ ಗಳು ಬೇಕಾಗುತ್ತವೆ ಎಂದು ಅಂದಾಜಿಸಿದೆ . ಇದು ಭಾರತವನ್ನು ಕೊರೊನಾವೈರಸ್ ಮುಕ್ತಗೊಳಿಸಲು ಈ ಕೈಗಾರಿಕೆಯು ಸವಾಲುಗಳನ್ನು ಎದುರಿಸಿ ಎದ್ದು ನಿಲ್ಲಬೇಕಾದ ಅವಶ್ಯಕತೆಯನ್ನು ಸೂಚಿಸುತ್ತದೆ “ ಎಂದೂ ಶ್ರೀ ಮಾಂಡವೀಯ ಹೇಳಿದರು . ನಾವು ಆಂತರಿಕ ಮಾರುಕಟ್ಟೆಯನ್ನು ಅಡೆ ತಡೆಗಳನ್ನು ಹಾಕುವ ಮೂಲಕ ವಿಭಜಿಸಲು ಇಚ್ಚಿಸುವುದಿಲ್ಲ ಅಥವಾ ಸ್ಪರ್ಧಾತ್ಮಕ ಅಸಮತೋಲನ ಉಂಟು ಮಾಡುವುದನ್ನೂ ಇಚ್ಚಿಸುವುದಿಲ್ಲ , ಆದರೆ ಒಂದು ದೇಶ ಮತ್ತು ಶಕ್ತಿಯಾಗಿ ಒಗ್ಗೂಡುವುದನ್ನು ಆಶಿಸುತ್ತೇವೆ ಎಂದವರು ಹೇಳಿದರು .


    ಕೋವಿಡ್ - 19 ಲಸಿಕೆ , ಚಿಕಿತ್ಸಾ ವಿಧಾನ ಮತ್ತು ರೋಗಪತ್ತೆ ವಿಧಾನಗಳ ಅಭಿವೃದ್ದಿ ನಿಟ್ಟಿನ ಪ್ರಯತ್ನಗಳ ವೇಗ ಹೆಚ್ಚಿಸಿದ ಜೈವಿಕ ತಂತ್ರಜ್ಞಾನ ಇಲಾಖೆ ಮತ್ತು ಅದರ ಸಂಶೋಧನಾ ಸಂಸ್ಥೆಗಳು


    ಜೈವಿಕತಂತ್ರಜ್ಞಾನ ಇಲಾಖೆ ಮತ್ತು ಅದರ 16 ಸಂಶೋಧನಾ ಸಂಸ್ಥೆಗಳು ಕೋವಿಡ್ - 19 ಬಿಕ್ಕಟ್ಟನ್ನು ನಿವಾರಿಸುವ ನಿಟ್ಟಿನಲ್ಲಿ ಅವಿರತವಾಗಿ ಕಾರ್ಯನಿರ್ವಹಿಸುತ್ತಿವೆ ಮತ್ತು ಸಮರ್ಥ ಕೋವಿಡ್ - 19 ಪರಿಹಾರಗಳನ್ನು ಒದಗಿಸಲು ಬಹುಆಯಾಮದಲ್ಲಿ ಕಾರ್ಯನಿರತವಾಗಿವೆ . ಡಿ . ಬಿ . ಟಿ . ಯ ಎ . ಐ . ಗಳು ( ಸ್ವಾಯತ್ತ ಸಂಸ್ಥೆಗಳು ) ಸ್ವಾವಲಂಬನೆ ಸಾಧಿಸಲು ದೇಶೀಯ ರೋಗ ಪತ್ತೆ ಪರೀಕ್ಷೆಗಳ ಅಭಿವೃದ್ದಿಗೆ ತೊಡಗಿವೆ . ಕಡಿಮೆ ವೆಚ್ಚದ ಕ್ಲೋರಿಮೆಟ್ರಿಕ್ ಪಿ . ಸಿ . ಆರ್ . ಆಧಾರಿತ ತಂತ್ರಜ್ಞಾನ ಮತ್ತು ಸಾರ್ಸ್ - ಕೋವ್ - 2 ಆಂಟಿಜೆನ್ ಪತ್ತೆ ತಂತ್ರಜ್ಞಾನಗಳನ್ನು ಡಿ . ಬಿ . ಟಿ - ಟಿ . ಎಚ್ . ಎಸ್ . ಟಿ . ಐ . ಗಳು ಅಭಿವೃದ್ದಿಪಡಿಸಿ ಜೆನೈ ಮತ್ತು ಮೋಲ್ಬಯೋ ಡಯಾಗ್ನಾಸ್ಟಿಕ್ಸ್ ಪ್ರೈವೇಟ್ ಲಿಮಿಟೆಡ್ ಗಳಿಗೆ ವರ್ಗಾಯಿಸಿವೆ . ಐ . ಜಿ . ಜಿ .- ಎಲಿಸಾ ತಂತ್ರಜ್ಞಾನವನ್ನು ಕೂಡಾ ಡಿ . ಬಿ . ಟಿ - ಟಿ . ಎಚ್ . ಎಸ್ . ಟಿ . ಐ . ಗಳಿಂದ ಎಕ್ಸ್ ಸೈಟಾನ್ ಡಯಾಗ್ನಾಸ್ಟಿಕ್ ಲಿಮಿಟೆಡ್ ಗೆ ವರ್ಗಾಯಿಸಲಾಗಿದೆ . ಡಿ . ಬಿ . ಟಿ - ಆರ್ . ಜಿ . ಸಿ . ಬಿ . ಯು ಹೊಸದಿಲ್ಲಿಯ ಪಿ . ಒ . ಸಿ . ಟಿ . ಸರ್ವಿಸಸ್ ಜೊತೆಗೆ ಕಡಿಮೆ ವೆಚ್ಚದ ವೈರಲ್ ವರ್ಗಾವಣೆ ಮಾಧ್ಯಮವನ್ನು ಮತ್ತು ಆರ್ . ಎನ್ . ಎ . ಹೀರುವ ಕಿಟ್ ಅಭಿವೃದ್ದಿ ಮಾಡಿದ್ದು , ಅದು ವಾಣಿಜ್ಯಿಕ ಬಳಕೆಗೆ ಸಿದ್ದವಾಗಿದೆ . ಜೈವಿಕಸ್ಪೆಸಿಮನ್ ಗಳ ಹಂಚಿಕೊಳ್ಳುವಿಕೆಯಿಂದಾಗಿ ಕಿಟ್ ಗಳ ಅಭಿವೃದ್ದಿ , ಚಿಕಿತ್ಸಾ ವಿಧಾನ ಮತ್ತು ಲಸಿಕೆಗಳ ಅಭಿವೃದ್ದಿಗಳಿಗೆ ಅನ್ವಯಿಸಿ ಕೋವಿಡ್ - 19 ಸಂಬಂಧಿತ ಸಂಶೋಧನೆಗೆ ವೇಗ ದೊರೆತಿದೆ . ಡಿ . ಬಿ . ಟಿ - ಟಿ . ಎಚ್ . ಎಸ್ . ಟಿ . ಐ . ಯು ಕೈಗಾರಿಕೆಗಳು , ನವೋದ್ಯಮಗಳು ಮತ್ತು ಶೈಕ್ಷಣಿಕ ವಲಯಕ್ಕೆ 2500 ಕ್ಕೂ ಅಧಿಕ ಸ್ಯಾಂಪಲ್ ಗಳನ್ನು ವಿತರಿಸಿದೆ .


    ಹಣಕಾಸು ಸಚಿವಾಲಯದಿಂದ 28 ರಾಜ್ಯಗಳ 2.63 ಲಕ್ಷ ಗ್ರಾಮೀಣ ಸ್ಥಳೀಯಾಡಳಿತ ಸಂಸ್ಥೆಗಳಿಗೆ 15187.50 ಕೋ . ರೂ . ಅನುದಾನ , 2020 ರ ಜುಲೈ 15 ರಂದು ಬಿಡುಗಡೆ


    ಪಂಚಾಯತ್ ರಾಜ್ ಸಚಿವಾಲಯ , ಕುಡಿಯುವ ನೀರು ಮತ್ತು ನೈರ್ಮಲ್ಯೀಕರಣ ಇಲಾಖೆ ಮತ್ತು ಜಲ ಶಕ್ತಿ ಸಚಿವಾಲಯಗಳ ಶಿಫಾರಸುಗಳ ಮೇರೆಗೆ ದೇಶದ 28 ರಾಜ್ಯಗಳಲ್ಲಿ ಹರಡಿರುವ 2.63 ಲಕ್ಷ ಗ್ರಾಮೀಣ ಸ್ಥಳೀಯಾಡಳಿತ ಸಂಸ್ಥೆಗಳಿಗೆ 15187.50 ಕೋ . ರೂ . ಅನುದಾನವನ್ನು ಹಣಕಾಸು ಸಚಿವಾಲಯವು 2020 ರ ಜುಲೈ 15 ರಂದು ಬಿಡುಗಡೆ ಮಾಡಿದೆ . ಈ ಅನುದಾನವು ಹದಿನೈದನೇ ಹಣಕಾಸು ಆಯೋಗವು ಹಣಕಾಸು ವರ್ಷ 2020-21 ರ ಅವಧಿಗೆ ಶಿಫಾರಸು ಮಾಡಿದ ಅನುದಾನದ ಭಾಗವಾಗಿದೆ ಮತ್ತು ಇದನ್ನು ಆರ್ . ಎಲ್ . ಬಿ . ಗಳು ರಾಷ್ಟ್ರೀಯ ಆದ್ಯತೆಗಳಾಗಿರುವ ಕುಡಿಯುವ ನೀರು , ಮಳೆ ನೀರು ಕೊಯಿಲು , ನೀರು ಮರು ಬಳಕೆ , ನೈರ್ಮಲ್ಯೀಕರಣ ಮತ್ತು ಒ . ಡಿ . ಎಫ್ . ಸ್ಥಾನ ಮಾನಗಳನ್ನು ನಿರ್ವಹಿಸುವುದೂ ಸಹಿತ ಆ ಸಂಬಂಧಿತ ವಿವಿಧ ಅಭಿವೃದ್ದಿ ಕಾಮಗಾರಿಗಳನ್ನು ಕೈಗೊಳ್ಳಲು ಬಳಸಬಹುದು . ಈ ಮಾಹಿತಿಗಳನ್ನು ಒದಗಿಸಿದ ಕೇಂದ್ರ ಕೃಷಿ ಮತ್ತು ರೈತರ ಕಲ್ಯಾಣ , ಗ್ರಾಮೀಣಾಭಿವೃದ್ದಿ ಮತ್ತು ಪಂಚಾಯತ್ ರಾಜ್ ಸಚಿವರಾದ ಶ್ರೀ ನರೇಂದ್ರ ಸಿಂಗ್ ಥೋಮರ್ ಆರ್ . ಎಲ್ . ಬಿ . ಗಳು ಕೋವಿಡ್ - 19 ಜಾಗತಿಕ ಸಾಂಕ್ರಾಮಿಕದ ಸವಾಲುಗಳನ್ನು ಎದುರಿಸಲು ಹೋರಾಡುತ್ತಿರುವ ಈ ಸೂಕ್ತ ಸಮಯದಲ್ಲಿ ಹಣಕಾಸು ನಿಧಿಯ ಬಿಡುಗಡೆ ಬಹಳ ಮಹತ್ವದ್ದಾಗಿದೆ ಎಂದು ಹೇಳಿದರು . ಆರ್ . ಎಲ್ . ಬಿಗಳಿಗೆ ಈ ಹಣಕಾಸು ಲಭ್ಯತೆಯು ಗ್ರಾಮೀಣರಿಗೆ ಮೂಲ ಸೇವೆಗಳನ್ನು ಒದಗಿಸುವಲ್ಲಿ ಅವುಗಳ ದಕ್ಷತೆಗೆ ಉತ್ತೇಜನ ನೀಡಲಿವೆ ಮತ್ತು ಕೋವಿಡ್ - 19 ಜಾಗತಿಕ ಸಾಂಕ್ರಾಮಿಕದ ಪರಿಸ್ಥಿತಿಯಲ್ಲಿ ತಮ್ಮ ಊರುಗಳಿಗೆ ಮರಳಿರುವ ವಲಸೆ ಕಾರ್ಮಿಕರಿಗೆ ಆದಾಯ ತರುವ ಉದ್ಯೋಗಗಳನ್ನು ಒದಗಿಸಲು ಶಕ್ತರನ್ನಾಗಿಸಲಿವೆ ಜೊತೆಗೆ ಗ್ರಾಮೀಣ ಮೂಲಸೌಕರ್ಯವನ್ನು ರಚನಾತ್ಮಕ ಮಾದರಿಯಲ್ಲಿ ಒಗ್ಗೂಡಿಸಲು ನೆರವಾಗಲಿದೆ ಎಂದೂ ಅವರು ಹೇಳಿದರು .


    ಭಾರತೀಯ ಕೃಷಿ ಸಂಶೋಧನಾ ಮಂಡಳಿಯ 92 ನೇ ಸ್ಥಾಪನಾ ದಿನ ಆಚರಣೆ


    ಭಾರತೀಯ ಕೃಷಿ ಸಂಶೋಧನಾ ಮಂಡಳಿ ( ಐ . ಸಿ . ಎ . ಆರ್ .) ನಿನ್ನೆ ತನ್ನ 92 ನೇ ಸ್ಥಾಪನಾ ದಿನವನ್ನು ಆಚರಿಸಿತು . ಈ ಸಂದರ್ಭದಲ್ಲಿ ಮಾತನಾಡಿದ ಕೃಷಿ ಮತ್ತು ರೈತರ ಕಲ್ಯಾಣ ಸಚಿವರಾದ ಶ್ರೀ ನರೇಂದ್ರ ಸಿಂಗ್ ಥೋಮರ್ ಕಳೆದ 9 ದಶಕಗಳಿಂದ ದೇಶವು ಸಾಧಿಸಿರುವ ಕೃಷಿ ಪ್ರಗತಿಗೆ ಕೃಷಿ ವಿಜ್ಞಾನಿಗಳ ಕೊಡುಗೆ ಮಹತ್ವದ್ದಾಗಿದೆ ಎಂದು ಶ್ಲಾಘಿಸಿದರು . ಇಂದು ಭಾರತವು ವಿಜ್ಞಾನಿಗಳ ಸಂಶೋಧನಾ ಕೊಡುಗೆಯ ಪರಿಣಾಮವಾಗಿ ಮತ್ತು ರೈತರ ಕಠಿಣ ದುಡಿಮೆಯ ಫಲವಾಗಿ ಆಹಾರ ಧಾನ್ಯಗಳ ಹೆಚ್ಚುವರಿ ಉತ್ಪಾದನೆಯನ್ನು ಮಾಡುವುದಕ್ಕೆ ಸಾಧ್ಯವಾಗಿದೆ ಎಂದು ಹೇಳಿದ ಸಚಿವರು ಕೋವಿಡ್ - 19 ಜಾಗತಿಕ ಸಾಂಕ್ರಾಮಿಕದ ಕಾರಣಕ್ಕಾಗಿ ಜಾರಿ ಮಾಡಲಾದ ಲಾಕ್ ಡೌನ್ ಅವಧಿಯಲ್ಲಿಯೂ ಕೂಡಾ ದೇಶವು ದಾಖಲೆ ಪ್ರಮಾಣದ ಬೆಳೆ ಉತ್ಪಾದನೆ ಮಾಡಲು ಶಕ್ತವಾಗಿರುವುದಕ್ಕಾಗಿ ರೈತ ಸಮುದಾಯವನ್ನು ಅಭಿನಂದಿಸಿದರು .


    ಕೋವಿಡ್ - 19 ಕ್ಕಾಗಿರುವ ಪೂರ್ವ ರೈಲ್ವೇಯ ( ಇ . ಆರ್ .) ಪಾರ್ಸೆಲ್ ಎಕ್ಸ್ ಪ್ರೆಸ್ ರೈಲುಗಳ ಗಾಲಿಗಳು ಈ ವರ್ಷದ ಡಿಸೆಂಬರ್ 14 ರವರೆಗೆ ಚಲಿಸುತ್ತಿರುತ್ತವೆ


    ಪೂರ್ವ ರೈಲ್ವೇಯ ( ಇ . ಆರ್ .) ವೇಳಾಪಟ್ಟಿ ನಿಗದಿ ಮಾಡಲಾದ ಪಾರ್ಸೆಲ್ ಎಕ್ಸ್ ಪ್ರೆಸ್ ರೈಲುಗಳನ್ನು ವಿವಿಧ ಮಾರ್ಗಗಳಲ್ಲಿ , ವಿವಿಧ ಹಂತಗಳಲ್ಲಿ ಬಳಕೆದಾರ ಸಾಮಗ್ರಿಗಳು , ಶೀಘ್ರವೇ ಹಾಳಾಗುವ ಸಾಮಗ್ರಿಗಳು , ವೈದ್ಯಕೀಯ ಸಲಕರಣೆಗಳು , ಔಷಧಿಗಳು ಇತ್ಯಾದಿ ಅವಶ್ಯ ಸಾಮಗ್ರಿಗಳನ್ನು ಸಾಗಾಟ ಮಾಡಲು ಕೋವಿಡ್ - 19 ಲಾಕ್ ಡೌನ್ ಅವಧಿಯಲ್ಲಿ ದೇಶದ ವಿವಿಧ ಮೂಲೆಗಳಿಗೆ ತ್ವರಿತ ಸಾಗಾಟವನ್ನು ಖಾತ್ರಿಪಡಿಸುವುದಕ್ಕಾಗಿ ಓಡಿಸುತ್ತಿದೆ . ಪ್ರಸ್ತುತ ಪೂರ್ವ ರೈಲ್ವೇಯಿಂದ ಆರಂಭಗೊಳ್ಳುವ ಪಾರ್ಸೆಲ್ ಎಕ್ಸ್ ಪ್ರೆಸ್ ರೈಲುಗಳಾದ ಹೌರಾ ಮತ್ತು ಗುವಾಹಟಿ , ಸೀಲ್ದಾ ಮತ್ತು ಗುವಾಹಟಿ ಮತ್ತು ಹೌರಾ - ಗುವಾಹಟಿ - ಹೌರಾ , ಸೀಲ್ದಾ - ಗುವಾಹಟಿ - ಸೀಲ್ದಾ ಮತ್ತು ಹೌರಾ - ಅಮೃತಸರ - ಹೌರಾ ಪಾರ್ಸೆಲ್ ಎಕ್ಸ್ ಪ್ರೆಸ್ ರೈಲುಗಳ ಓಡಾಟವನ್ನು 2020 ರ ಡಿಸೆಂಬರ್ 14 ರವರೆಗೆ ವಿಸ್ತರಿಸಿ ಅವುಗಳಿಗೆ ನಿಗದಿ ಮಾಡಲಾದ ದಿನದಂದು ಓಡಿಸಲು ನಿರ್ಧರಿಸಿದೆ . ಅವಶ್ಯಕ ಸಾಮಗ್ರಿಗಳನ್ನು ತ್ವರಿತವಾಗಿ ಸಾಗಾಟ ಮಾಡಲು ಅನುಕೂಲ ಒದಗಿಸುವುದಕ್ಕಾಗಿ ಈ ಕ್ರಮ ಕೈಗೊಳ್ಳಲಾಗಿದೆ .


    ಪಿ ಐ ಬಿ ಕ್ಷೇತ್ರೀಯ ಕಚೇರಿಗಳ ವರದಿ

      * ಪಂಜಾಬ್ : ಈಗಿನ ಜಾಗತಿಕ ಸಾಂಕ್ರಾಮಿಕದ ಸಂದರ್ಭದಲ್ಲಿ ಖಾಸಗಿ ಆಸ್ಪತ್ರೆಗಳ ಲಾಭ ಬಡುಕತನ ತಡೆಯಲು ಪಂಜಾಬ್ ಸರಕಾರ ಈ ಆಸ್ಪತ್ರೆಗಳಿಗೆ ಕೋವಿಡ್ ಚಿಕಿತ್ಸಾ ದರಗಳನ್ನು ನಿಗದಿ ಮಾಡಿದೆ . ಡಾ . ಕೆ . ಕೆ . ತಲ್ವಾರ್ ಸಮಿತಿಯು ಖಾಸಗಿ ಆಸ್ಪತ್ರೆಗಳು ಮತ್ತು ವೈದ್ಯಕೀಯ ಕಾಲೇಜುಗಳಿಗೆ ನಿಗದಿ ಮಾಡಿರುವ ದರಗಳಲ್ಲಿ ಐಸೋಲೇಶನ್ ಹಾಸಿಗೆಗಳು , ಐ . ಸಿ . ಯು . ಚಿಕಿತ್ಸೆ , ಮತ್ತು ದಿನವೊಂದಕ್ಕೆ ಆಸ್ಪತ್ರೆ ದರಗಳು ಒಳಗೊಂಡಿವೆ . ಕೋವಿಡ್ ಚಿಕಿತ್ಸೆಗೆ ಖಾಸಗಿ ಆಸ್ಪತ್ರೆಗಳು ಭಾರೀ ದರ ವಿಧಿಸುತ್ತಿರುವ ಬಗ್ಗೆ ಹಲವಾರು ದೂರುಗಳು ಬಂದ ಹಿನ್ನೆಲೆಯಲ್ಲಿ ರಾಜ್ಯ ಸರಕಾರ ಈ ಕ್ರಮ ಕೈಗೊಂಡಿದೆ .
      * ಹರ್ಯಾಣ : ಕೋವಿಡ್ - 19 ಜಾಗತಿಕ ಸಾಂಕ್ರಾಮಿಕ ಹರಡುವಿಕೆಯನ್ನು ತಡೆಯಲು ಮತ್ತು ದಿವ್ಯಾಂಗರ ಸುರಕ್ಷೆ ಮತ್ತು ರಕ್ಷಣೆಗೆ ಸಂಬಂಧಿಸಿ ಹರ್ಯಾಣ ಸರಕಾರ ಮಾರ್ಗದರ್ಶಿಗಳನ್ನು ಹೊರಡಿಸಿದೆ . ಖಾಯಂ ಆಧಾರದಲ್ಲಿ / ಗುತ್ತಿಗೆ ಆಧಾರದಲ್ಲಿ / ದಿನಗೂಲಿ ಆಧಾರದಲ್ಲಿ ಕೆಲಸ ಮಾಡುತ್ತಿರುವ ರಾಜ್ಯ ಸರಕಾರದ ಸಿಬ್ಬಂದಿಗಳು 50 % ಮತ್ತು ಅದಕ್ಕಿಂತ ಹೆಚ್ಚು ಪ್ರಮಾಣದ ಅಂಗವೈಕಲ್ಯ ಹೊಂದಿದ್ದರೆ ಮತ್ತು ಎರಡೂ ಕಣ್ಣುಗಳು ಕುರುಡಾಗಿದ್ದವರಿಗೆ ಅವರು ಮನೆಯಿಂದಲೇ ಕೆಲಸ ನಿರ್ವಹಿಸಬಹುದು ಎಂದು ತೀರ್ಮಾನಿಸಲಾಗಿದೆ .
      * ಮಹಾರಾಷ್ಟ್ರ : ಗುರುವಾರದಂದು ಒಂದೇ ದಿನದಲ್ಲಿ 8641 ಹೊಸ ಪಾಸಿಟಿವ್ ಪ್ರಕರಣಗಳು ವರದಿಯಾಗಿದ್ದು , ಇದು ಮಹಾರಾಷ್ಟ್ರದಲ್ಲಿ ಇದುವರೆಗೆ ಒಂದು ದಿನದಲ್ಲಿ ಪತ್ತೆಯಾದ ಕೋವಿಡ್ ಪ್ರಕರಣಗಳಲ್ಲಿಯೇ ಗರಿಷ್ಟತಮವಾದುದಾಗಿದೆ . ರಾಜದಲ್ಲಿ ಕೊರೊನಾವೈರಸ್ ಸೋಂಕಿನ ಪ್ರಕರಣಗಳ ಸಂಖ್ಯೆ 2,84,281 ಕ್ಕೇರಿದೆ . ಗುರುವಾರದಂದು ರಾಜ್ಯದಲ್ಲಿ 5527 ಮಂದಿ ಗುಣಮುಖರಾಗಿದ್ದಾರೆ ಮತ್ತು 266 ಮಂದಿ ಮರಣವನ್ನಪ್ಪಿದ್ದಾರೆ . ರಾಜ್ಯದಲ್ಲಿ ಪ್ರಸ್ತುತ 1,14,648 ಸಕ್ರಿಯ ಪ್ರಕರಣಗಳ ಹೊರೆ ಇದೆ . ಇದುವರೆಗೆ ಒಟ್ಟು ಗುಣಮುಖರಾದವರು 1,58,140 ಮತ್ತು ಒಟ್ಟು ಸಾವಿನ ಸಂಖ್ಯೆ 11,194. ಬೃಹನ್ಮುಂಬಯಿ ವಲಯವು 1498 ಹೊಸ ಪ್ರಕರಣಗಳನ್ನು , 707 ಗುಣಮುಖ ಪ್ರಕರಣಗಳನ್ನು ಮತ್ತು 56 ಸಾವುಗಳನ್ನು ದಾಖಲಿಸಿದೆ . ಮುಂಬಯಿಯಲ್ಲಿ ಕೋವಿಡ್ - 19 ಪಾಸಿಟಿವ್ ಪ್ರಕರಣಗಳ 97,751. ಎಂ . ಎಂ . ಆರ್ . ನಲ್ಲಿ ಸಕ್ರಿಯ ಪ್ರಕರಣಗಳ ಸಂಖ್ಯೆ 23,694. ಒಟ್ಟು ಗುಣಮುಖರಾದವರ ಸಂಖ್ಯೆ 68,537. ಮುಂಬಯಿಯಲ್ಲಿ ಮೃತರ ಸಂಖ್ಯೆ ಇದುವರೆಗೆ ಒಟ್ಟು 5520. ರಾಜ್ಯದ ಒಟ್ಟು ಗುಣಮುಖ ದರ 55.63 % , ಮುಂಬಯಿ ಜಿಲ್ಲೆಯಲ್ಲಿ ಗುಣಮುಖದರ 70 %
      * ಗುಜರಾತ್ : ರಾಜ್ಯದ ಒಟ್ಟು ಕೋವಿಡ್ - 19 ಪ್ರಕರಣಗಳ ಸಂಖ್ಯೆ 45,481. ಪ್ರಸ್ತುತ 11,289 ಸಕ್ರಿಯ ಪ್ರಕರಣಗಳಿವೆ . ಇಂದಿನವರೆಗೆ 32103 ರೋಗಿಗಳು ಗುಣಮುಖರಾಗಿದ್ದಾರೆ . ಗುರುವಾರದಂದು 10 ಮಂದಿ ಮೃತಪಡುವುದರೊಂದಿಗೆ , ಮೃತರ ಒಟ್ಟು ಸಂಖ್ಯೆ 2089 ಕ್ಕೇರಿದೆ . ರಾಜ್ಯದ ಹೊಸ ಹಾಟ್ ಸ್ಪಾಟ್ ಆಗಿ ಮೂಡಿಬರುತ್ತಿರುವ ಸೂರತ್ ನಗರಕ್ಕೆ ಇಂದು ನಾಲ್ಕು ಸದಸ್ಯರ ಕೇಂದ್ರೀಯ ತಂಡವು ಭೇಟಿ ನೀಡಿತು . ಹೊಸದಿಲ್ಲಿ ಎ . ಐ . ಐ . ಎಂ . ಎಸ್ . ನಿರ್ದೇಶಕ ಡಾ . ರಣದೀಪ್ ಗುಲೇರಿಯಾ , ನೀತಿ ಆಯೋಗ ಸದಸ್ಯ ವಿನೋದ್ ಪೌಲ್ , ಐ . ಸಿ . ಎಂ . ಆರ್ . ಮಹಾನಿರ್ದೇಶಕ ಡಾ . ಬಲರಾಂ ಭಾರ್ಗವ ಮತ್ತು ಕೇಂದ್ರ ಆರೋಗ್ಯ ಮತು ಕುಟುಂಬ ಕಲ್ಯಾಣ ಸಚಿವಾಲಯದ ಹೆಚ್ಚುವರಿ ಕಾರ್ಯದರ್ಶಿ ಆರ್ತಿ ಅಹುಜಾ ಈ ತಂಡದಲ್ಲಿದ್ದರು . ಗುರುವಾರದಂದು ರಾತ್ರಿ ಈ ತಂಡವು ಸ್ಥಳೀಯ ಅಧಿಕಾರಿಗಳ ಜೊತೆ ಸಭೆ ನಡೆಸಿತು . ಇಂದು ತಂಡದ ಸದಸ್ಯರು ವೈದ್ಯರು , ದಾದಿಯರು , ಮತ್ತು ಅರೆವೈದ್ಯಕೀಯ ಸಿಬ್ಬಂದಿಗಳ ಜೊತೆ ಸಿವಿಲ್ ಆಸ್ಪತ್ರೆಯಲ್ಲಿ ಸಭೆ ನಡೆಸಿತು . ಇದು ಚಿಕಿತ್ಸೆಗೆ ಸಂಬಂಧಿಸಿದಂತೆ ಆರೋಗ್ಯ ತಂಡಗಳಿಗೆ ಅವಶ್ಯ ಮಾರ್ಗದರ್ಶನ ಮಾಡಿತು . ನಗರದಲ್ಲಿ ಹೊಸ ಕೋವಿಡ್ ಹಾಟ್ ಸ್ಪಾಟ್ ಗಳಾಗಿ ಮೂಡಿ ಬಂದಿರುವ ಕತಾರ್ಗಾಂ ಮತ್ತು ವರಚಾಚ ಪ್ರದೇಶಗಳಿಗೆ ತಂಡವು ಭೇಟಿ ನೀಡಿತು . ಪರೀಕ್ಷೆ , ಸಂಪರ್ಕ ಪತ್ತೆ , ಮತ್ತು ಸೂಕ್ತ ಚಿಕಿತ್ಸೆಯು ನಗರದಲ್ಲಿ ಹೆಚ್ಚುತ್ತಿರುವ ಪ್ರಕರಣಗಳ ತಡೆಗೆ ಸಹಾಯ ಮಾಡಬಲ್ಲದು ಎಂದು ಡಾ . ಗುಲೇರಿಯಾ ಹೇಳಿದರು .
      * ರಾಜಸ್ಥಾನ : ಇಂದು ಬೆಳಿಗ್ಗೆ 159 ಹೊಸ ಪಾಸಿಟಿವ್ ಪ್ರಕರಣಗಳು ವರದಿಯಾಗಿವೆ . ರಾಜ್ಯದಲ್ಲಿ ಕೋವಿಡ್ - 19 ಪ್ರಕರಣಗಳ ಸಂಖ್ಯೆ 27,333 ಕ್ಕೇರಿದೆ . ಗುರುವಾರದಂದು ರಾತ್ರಿಯವರೆಗೆ 737 ಪಾಸಿಟಿವ್ ಪ್ರಕರಣಗಳು ವರದಿಯಾಗಿವೆ . ರಾಜ್ಯದಲ್ಲಿ ಗುಣಮುಖರಾದವರ ಸಂಖ್ಯೆ 20,000 ದ ಗಡಿ ದಾಟಿದೆಯಾದರೂ ( 20,028 ) ರಾಜ್ಯದಲ್ಲಿ 6,666 ಸಕ್ರಿಯ ಪ್ರಕರಣಗಳು ಇವೆ . ಇಂದು ಗರಿಷ್ಟ ಪ್ರಕರಣಗಳು ವರದಿಯಾದ ಪ್ರದೇಶಗಳೆಂದರೆ ಬಿಕಾನೇರ್ ( 32 ಪ್ರಕರಣಗಳು ) ಆ ಬಳಿಕ ನಾಗೌರ್ ( 26 ಪ್ರಕರಣಗಳು ) ಮತ್ತು ನಂತರ ಜೈಪುರ ( 22 ಪ್ರಕರಣಗಳು )
      * ಮಧ್ಯಪ್ರದೇಶ : ಮಧ್ಯಪ್ರದೇಶದಲ್ಲಿ ಗುರುವಾರ 735 ಹೊಸ ಪ್ರಕರಣಗಳು ವರದಿಯಾಗಿವೆ . ಇದುವರೆಗೆ ಹೋಲಿಸಿದಾಗ ಒಂದೇ ದಿನದಲ್ಲಿ ವರದಿಯಾದ ಗರಿಷ್ಟ ಸಂಖ್ಯೆಯ ಪ್ರಕರಣಗಳಿವು . ರಾಜ್ಯದಲ್ಲಿ ಒಟ್ಟು ಕೋವಿಡ್ - 19 ಪ್ರಕರಣಗಳ ಸಂಖ್ಯೆ 20,000 ದ ಗಡಿ ದಾಟಿದೆ . ಇತ್ತೀಚಿನ ವರದಿಗಳ ಪ್ರಕಾರ ಅದೀಗ 20,378 ಆಗಿದೆ . ಆದಾಗ್ಯೂ ರಾಜ್ಯದ ಸಕ್ರಿಯ ಪ್ರಕರಣಗಳ ಹೊರೆ 5562, ಒಟ್ಟು ಗುಣಮುಖರಾದವರ ಸಂಖ್ಯೆ 14,127 ಕ್ಕೇರಿದೆ . ಗುರುವಾರದಂದು 219 ಮಂದಿ ಗುಣಮುಖರಾಗಿದ್ದಾರೆ . ಗುರುವಾರ 7 ಮಂದಿ ಸಾವನ್ನಪ್ಪುವುದರೊಂದಿಗೆ ಒಟ್ಟು ಸಾವಿಗೀಡಾದವರ ಸಂಖ್ಯೆ 689 ಆಗಿದೆ
      * ಛತ್ತೀಸ್ ಗಢ : ಛತ್ತೀಸ್ ಗಢದಲ್ಲಿ ಗುರುವಾರ ಒಂದೇ ದಿನದಲ್ಲಿ 197 ಪ್ರಕರಣಗಳು ವರದಿಯಾಗಿವೆ . ರಾಜ್ಯದಲ್ಲೀಗ ಒಟ್ಟು ಕೋವಿಡ್ - 19 ಪ್ರಕರಣಗಳ ಸಂಖ್ಯೆ 4,754. ಸಕ್ರಿಯ ಪ್ರಕರಣಗಳ ಹೊರೆ 1,282. ರಾಜ್ಯದ ವಿವಿಧ ಆಸ್ಪತ್ರೆಗಳಿಂದ 127 ರೋಗಿಗಳು ಬಿಡುಗಡೆಯಾದ ಬಳಿಕ ಗುಣಮುಖರಾದವರ ಒಟ್ಟು ಸಂಖ್ಯೆ 3,451 ಕ್ಕೇರಿದೆ .
      * ಗೋವಾ : ಗುರುವಾರದಂದು 157 ಸ್ಯಾಂಪಲ್ ಗಳು ಪರೀಕ್ಷೆಯಲ್ಲಿ ಕೋವಿಡ್ - 19 ಪಾಸಿಟಿವ್ ಆಗಿವೆ . ಇದರೊಂದಿಗೆ ರಾಜ್ಯದಲ್ಲಿ ಕೊರೊನಾವೈರಸ್ ಸೋಂಕಿತರ ಸಂಖ್ಯೆ 3,108 ಕ್ಕೇರಿದೆ . ಈ ವಾರದಲ್ಲಿ ರಾಜ್ಯದ ಸಕ್ರಿಯ ಪ್ರಕರಣಗಳ ಹೊರೆ 127.
      * ಅಸ್ಸಾಂ : ಕೋವಿಡ್ - 19 ಚಿಕಿತ್ಸಾ ಅನುಷ್ಟಾನ ನಡೆಯುತ್ತಿರುವ ನಾಗಾನ್ ನ ಸರಕಾರಿ ಆಸ್ಪತ್ರೆಗೆ ಅಸ್ಸಾಂ ಮುಖ್ಯಮಂತ್ರಿ ಭೇಟಿ ನೀಡಿ ವೈದ್ಯರು ಮತ್ತು ದಾದಿಯರ ಜೊತೆ ಸಂವಾದ ನಡೆಸಿದರು . ಅವರು ಜಿಲ್ಲಾಧಿಕಾರಿ , ಜಿಲ್ಲಾ ಪೊಲೀಸ್ ವರಿಷ್ಟಾಧಿಕಾರಿ ಮತ್ತು ಇತರ ಜಿಲ್ಲಾ ಮಟ್ಟದ ಅಧಿಕಾರಿಗಳ ಜೊತೆ ಕೋವಿಡ್ ನಿಯಂತ್ರಣ ಕ್ರಮಗಳನ್ನು ಮೇಲ್ದರ್ಜೆಗೆ ಏರಿಸುವ ಬಗ್ಗೆ ಚರ್ಚೆ ನಡೆಸಿದರು .
      * ಮಣಿಪುರ : ಪ್ರಧಾನ್ ಮತ್ತು ನಾಲ್ಕು ಮಂದಿ ಕೋವಿಡ್ ಪರೀಕ್ಷೆಯಲ್ಲಿ ಪಾಸಿಟಿವ್ ಆದ ಬಳಿಕ ಮಣಿಪುರದ ಥೌಬಾಲ್ ಜಿಲ್ಲೆ ಮೊಯಿಜಿಂಗ್ ಅವಾಂಗ್ ಲೇಖಿಯಲ್ಲಿ ತ್ವರಿತ ಆಂಟಿಜೆನ್ ಪರೀಕ್ಷೆಗಳನ್ನು ಮನೆ ಮನೆಗಳಿಗೆ ತೆರಳಿ ನಡೆಸಲಾಗುತ್ತಿದೆ .
      * ಮಿಜೋರಾಂ : ಮಿಜೋರಾಂನಲ್ಲಿ ಒಟ್ಟು 194 ಚರ್ಚ್ ಸಭಾಂಗಣಗಳನ್ನು ಕ್ವಾರಂಟೈನ್ ಸೌಲಭ್ಯಗಳನ್ನಾಗಿ ಬಳಸಲಾಗುತ್ತಿದೆ .
      * ನಾಗಾಲ್ಯಾಂಡ್ : ನಾಗಾಲ್ಯಾಂಡಿನಲ್ಲಿಯ ಮೋನ್ ಜಿಲ್ಲಾ ಕಾರ್ಯ ಪಡೆಯು ಮೋನ್ ಜಿಲ್ಲೆಯ ಆರ್ಥಿಕತೆಗೆ ಪುನಶ್ಚೆತನ ನೀಡಲು ಮತ್ತು ಮರಳಿ ಬಂದವರಿಗೆ ಉದ್ಯೋಗಾವಕಾಶ ಸೃಷ್ಟಿಸಲು ಸಮಿತಿಯೊಂದನ್ನು ರಚಿಸಿದೆ . ನಾಗಾಲ್ಯಾಂಡಿನಲ್ಲಿ ಪೆರೆನ್ ಜಿಲ್ಲೆಯಲ್ಲಿ ಕೋವಿಡ್ - 19 ಕಾರ್ಯಕ್ಕಾಗಿರುವ ಜಿಲ್ಲಾ ಕಾರ್ಯಪಡೆಯು ಸಿ . ಎಂ . ಒ . ಕಚೇರಿ ಕಟ್ಟಡ , ಆರ್ . ಸೆಟಿ ಕಟ್ಟಡ ಮತ್ತು ಪ್ರವಾಸಿ ತಂಗುವ ಮನೆಗಳನ್ನು ಕೋವಿಡ್ ಶುಶ್ರೂಷಾ ಕೇಂದ್ರಗಳನ್ನಾಗಿ ಪರಿವರ್ತಿಸಲು ಗುರುತು ಮಾಡಿದೆ , ಸಂತ ಕ್ಸೇವಿಯರ್ ಕಾಲೇಜು ಸಭಾಂಗಣ ಮತ್ತು ವೆಟ್ ಕಾಲೇಜು ಹಾಸ್ಟೆಲ್ ನ್ನು ಐಸೋಲೇಶನ್ ಕೇಂದ್ರಗಳನ್ನಾಗಿ ಮಾಡಲಾಗಿದೆ .
      * ಕೇರಳ : ಸ್ಥಳೀಯ ಸ್ವಯಂ ಆಡಳಿತಗಳ ಅಡಿಯಲ್ಲಿ ಕೋವಿಡ್ ಮೊದಲ ಸಾಲಿನ ಚಿಕಿತ್ಸಾ ಕೇಂದ್ರಗಳ ( ಎಫ್ . ಎಲ್ . ಟಿ . ಸಿ .) ಕಾರ್ಯಾಚರಣೆಗೆ ಸಂಬಂಧಿಸಿದ ಆದೇಶವನ್ನು ಸರಕಾರ ಹೊರಡಿಸಿದೆ . ಆರೋಗ್ಯ ಇಲಾಖೆ ಶಿಫಾರಸು ಮಾಡಿದಂತೆ ಪ್ರತೀ ವಲಯಗಳಲ್ಲಿ ಈ ಚಿಕಿತ್ಸಾ ಕೇಂದ್ರಗಳು ಸ್ಥಾಪನೆಯಾಗಲಿವೆ . ಈ ನಡುವೆ ರಾಜ್ಯದಲ್ಲಿ ಮತ್ತೆರಡು ಕೋವಿಡ್ - 19 ಸಾವುಗಳು ಸಂಭವಿಸಿವೆ . ಇದರೊಂದಿಗೆ ಮೃತಪಟ್ಟವರ ಒಟ್ಟು ಸಂಖ್ಯೆ 39 ಕ್ಕೇರಿದೆ . ಎರಡು ಪ್ರಕರಣಗಳಲ್ಲಿ ಪರೀಕ್ಷಾ ವರದಿ ಮೃತ್ಯು ಸಂಭವಿಸಿದ ಬಳಿಕ ಬಂದಿದೆ . ಇಬ್ಬರು ಪೊಲೀಸರು ಕೋವಿಡ್ ಪರೀಕ್ಷೆಯಲ್ಲಿ ಪಾಸಿಟಿವ್ ಆದ ಬಳಿಕ ಅಪರಾಧ ವಿಭಾಗದ ಕೇಂದ್ರ ಕಚೇರಿಯ ಕಾರ್ಯನಿರ್ವಹಣೆಯನ್ನು ಅಮಾನತಿನಲ್ಲಿಡಲಾಗಿದೆ . ಇದೇ ವೇಳೆ ರಾಜಧಾನಿ ನಗರದಲ್ಲಿ ವೈರಸ್ ಹರಡುವಿಕೆ ತೀವ್ರವಾಗಿ ಏರುತ್ತಿದೆ . ಮತ್ತೆ ಐದು ಕಂಟೈನ್ ಮೆಂಟ್ ವಲಯಗಳನ್ನು ಘೋಷಿಸಲಾಗಿದೆ . ಸ್ಥಳೀಯ ಪ್ರಸರಣ ತಡೆಗಾಗಿ ಜಿಲ್ಲೆಯ ಎಲ್ಲಾ ಕರಾವಳಿ ರಸ್ತೆಗಳನ್ನು ಮುಚ್ಚಲಾಗಿದೆ . ನಿನ್ನೆ ರಾಜ್ಯದಲ್ಲಿ 722 ಹೊಸ ಪ್ರಕರಣಗಳು ಪತ್ತೆಯಾಗಿವೆ . 5,372 ಜನರು ಚಿಕಿತ್ಸೆಯಲ್ಲಿದ್ದಾರೆ . 1.83 ಲಕ್ಷ ಜನರು ವಿವಿಧ ಜಿಲ್ಲೆಗಳಲ್ಲಿ ನಿಗಾದಲ್ಲಿದ್ದಾರೆ .
      * ತಮಿಳುನಾಡು : ಕಳೆದ 24 ಗಂಟೆಗಳಲ್ಲಿ ಮತ್ತೆ ಮೂವರು ಮೃತಪಡುವುದರೊಂದಿಗೆ ಪುದುಚೇರಿಯಲ್ಲಿ ಕೋವಿಡ್ - 19 ಸಂಬಂಧಿತ ಸಾವಿನ ಸಂಖ್ಯೆ 25 ಕ್ಕೇರಿದೆ . ಒಟ್ಟು ಪ್ರಕರಣಗಳ ಸಂಖ್ಯೆ : 1,832 ಕ್ಕೇರಿದೆ . ಪ್ರಸ್ತುತ 793 ಮಂದಿ ಚಿಕಿತ್ಸೆ ಪಡೆಯುತ್ತಿದ್ದಾರೆ . ಇವರಲ್ಲಿ 684 ಮಂದಿ ಪುದುಚೇರಿಯವರು , 74 ಮಂದಿ ಕರೈಕಲ್ ನವರು ಮತ್ತು 35 ಮಂದಿ ಯಾನಂನವರು . ಐ . ಐ . ಟಿ .- ಎಂ . ನಲ್ಲಿ ರೂಪುಗೊಂಡ ನವೋದ್ಯಮವೊಂದು 15 ಹಾಸಿಗೆಗಳ ಫ್ಯಾಬ್ರಿಕೇಟ್ ಮಾಡಲಾದ ಮೆಡಿಕ್ಯಾಬ್ ಘಟಕವನ್ನು ಅಭಿವೃದ್ದಿಪಡಿಸಿದೆ . ಇದು ವೈದ್ಯರಿಗೆ ಪ್ರತ್ಯೇಕ ಕೊಠಡಿ , ಐಸೋಲೇಶನ್ ಮತ್ತು ವೈದ್ಯಕೀಯ ತಪಾಸಣೆಗಾಗಿ ಪ್ರತ್ಯೇಕ ವ್ಯವಸ್ಥೆ , ಜೊತೆಗೆ ತುರ್ತು ನಿಗಾ ಘಟಕಗಳನ್ನು ಒಳಗೊಂಡಿದೆ . ಗುರುವಾರದಂದು ವರದಿಯಾದ 4,549 ಹೊಸ ಕೋವಿಡ್ - 19 ಪ್ರಕರಣಗಳಲ್ಲಿ ಇತರ ಆರು ಉತ್ತರ ಜಿಲ್ಲೆಗಳೊಂದಿಗೆ ಚೆನ್ನೈಯು ಅರ್ಧಾಂಶಕ್ಕಿಂತ ಹೆಚ್ಚು ಪ್ರಕರಣಗಳನ್ನು ಹೊಂದಿದೆ . ನಿನ್ನೆಯವರೆಗೆ ಒಟ್ಟು ಪ್ರಕರಣಗಳು : 1,56,369; ಸಕ್ರಿಯ ಪ್ರಕರಣಗಳು : 46,714; ಮರಣ : 2236, ಚೆನ್ನೈಯಲ್ಲಿ ಸಕ್ರಿಯ ಪ್ರಕರಣಗಳು 15,038
      * ಕರ್ನಾಟಕ : ವಿಪತ್ತು ನಿರ್ವಹಣಾ ಕಾಯ್ದೆಯನ್ನು ಜಾರಿ ಮಾಡಲು ಮತ್ತು ಕೋವಿಡ್ ಚಿಕಿತ್ಸೆಯನ್ನು ನಿರಾಕರಿಸುವ ಖಾಸಗಿ ಆಸ್ಪತ್ರೆಗಳ ವಿರುದ್ದ ಕ್ರಮ ಕೈಗೊಳ್ಳಲು ಹೈಕೋರ್ಟು ರಾಜ್ಯಕ್ಕೆ ನಿರ್ದೇಶನ ನೀಡಿದೆ . ನಿನ್ನೆ 4169 ಹೊಸ ಪ್ರಕರಣಗಳು ಪತ್ತೆಯಾಗುವುದರೊಂದಿಗೆ ಕರ್ನಾಟಕವು 50 ಸಾವಿರ ಕೋವಿಡ್ - 19 ಪ್ರಕರಣಗಳ ಸಂಖ್ಯೆಯ ಗಡಿಯನ್ನು ದಾಟಿದೆ . ಒಟ್ಟು ಕೋವಿಡ್ - 19 ಪ್ರಕರಣಗಳ ಸಂಖ್ಯೆ 51,422. ಬೆಂಗಳೂರು ನಗರದಲ್ಲಿಯೇ 2344 ಪ್ರಕರಣಗಳು ವರದಿಯಾಗಿವೆ . ಒಟ್ಟು ಪಾಸಿಟಿವ್ ಪ್ರಕರಣಗಳ ಸಂಖ್ಯೆ ನಿನ್ನೆಯವರೆಗೆ 51,422; ಸಕ್ರಿಯ ಪ್ರಕರಣಗಳು : 30,655, ಸಾವುಗಳು : 1032.
      * ಆಂಧ್ರ ಪ್ರದೇಶ : ಸಾರ್ವಜನಿಕ ಸ್ಥಳಗಳಲ್ಲಿ , ಕಾರ್ಯ ನಿರ್ವಹಿಸುವ ಸ್ಥಳಗಳಲ್ಲಿ ಮತ್ತು ಪ್ರಯಾಣದ ಸಂದರ್ಭದಲ್ಲಿ ಮುಖಗವಸು ಧರಿಸುವುದನ್ನು ಕಡ್ದಾಯ ಮಾಡಲು ಸರಕಾರ ನಿರ್ಧರಿಸಿದೆ . ಈ ನಿಟ್ಟಿನಲ್ಲಿ ಇಂದು ಆದೇಶಗಳು ಹೊರಡಲಿವೆ . ತಿರುಪತಿ ಮುನ್ಸಿಪಲ್ ಕಮಿಶನರ್ ಅವರು ವಿವಿಧ ವಿಶ್ವವಿದ್ಯಾಲಯಗಳ ಸಿಬ್ಬಂದಿಗಳಿಗೆ ಮುಂದಿನ ಆದೇಶದವರೆಗೆ ಮನೆಯಿಂದಲೇ ಕೆಲಸ ನಿರ್ವಹಿಸುವಂತೆ ನಿರ್ದೇಶನ ನೀಡಿದ್ದಾರೆ . ಜಿ . ವಿ . ಎಂ . ಸಿ . ( ಬೃಹತ್ ವಿಶಾಖಪಟ್ಟಣಂ ಮುನ್ಸಿಪಲ್ ಕಾರ್ಪೋರೇಶನ್ ) ಕೇಂದ್ರ ಕಚೇರಿಯಲ್ಲಿ ಕೆಲಸ ಮಾಡುವ 15 ಮಂದಿ ಇದುವರೆಗೆ ಸೋಂಕು ಪೀಡಿತರಾಗಿದ್ದು , ಕೆಲವು ವಿಭಾಗಗಳನ್ನು ತಾತ್ಕಾಲಿಕವಾಗಿ ಮುಚ್ಚಲಾಗಿದೆ , ಎಲ್ಲಾ ಸಿಬ್ಬಂದಿಗಳಿಗೆ ಕೋವಿಡ್ ಪರೀಕ್ಷೆಯನ್ನು ಮಾಡಲಾಗುತ್ತಿದೆ . ಗುಂಟೂರು ಜಿಲ್ಲಾ ಕಲೆಕ್ಟರ್ ಅವರು ನಾಳೆಯಿಂದ ಜಾರಿಗೆ ಬರುವಂತೆ ಒಂದು ವಾರ ಕಾಲ ಪೂರ್ಣ ಲಾಕ್ ಡೌನ್ ಘೋಷಿಸಿದ್ದಾರೆ . ಕೋವಿಡ್ - 19 ಪ್ರಕರಣಗಳಲ್ಲಿ ಏಕಾಏಕಿ ಭಾರೀ ಏರಿಕೆಯಾಗಿರುವ ಹಿನ್ನೆಲೆಯಲ್ಲಿ ಈ ಕ್ರಮ ಕೈಗೊಳ್ಳಲಾಗಿದೆ . ಕಳೆದ 24 ಗಂಟೆಗಳಲ್ಲಿ 2602 ಹೊಸ ಪ್ರಕರಣಗಳು , 837 ಬಿಡುಗಡೆಗಳು , ಮತ್ತು 42 ಸಾವುಗಳು ವರದಿಯಾಗಿವೆ . ಒಟ್ಟು ಪ್ರಕರಣಗಳು : 40,646; ಸಕ್ರಿಯ ಪ್ರಕರಣಗಳು : 19,814; ಸಾವುಗಳು : 534.
      * ತೆಲಂಗಾಣ : ತಜ್ಞರ ಪ್ರಕಾರ ಮುಂದಿನ ಹದಿನೈದು ದಿನಗಳಲ್ಲಿ ಕೋವಿಡ್ - 19 ಪ್ರಕರಣಗಳಲ್ಲಿ ಇಳಿಕೆಯಾಗುವ ನಿರೀಕ್ಷೆ ಇದೆ . ತೆಲಂಗಾಣದಲ್ಲಿ ಕಳೆದ ಒಂದು ವಾರದಿಂದ ಹೆಚ್ಚು ಪರೀಕ್ಷೆಗಳನ್ನು ನಡೆಸಲಾಗುತ್ತಿದ್ದರೂ ಪ್ರಕರಣಗಳ ಸಂಖ್ಯೆಯಲ್ಲಿ ಇಳಿಕೆಯಾಗುತ್ತಿದೆ . ರಾಜ್ಯದಲ್ಲಿ ಪಾಸಿಟಿವ್ ದರ 20 % ಇದ್ದದ್ದು ಕೆಲವು ದಿನಗಳಿಂದ 10 % ಗೆ ಇಳಿಕೆಯಾಗಿದೆ . ದಿನವೊಂದಕ್ಕೆ 10,000 ಪರೀಕ್ಷೆಗಳನ್ನು ನಡೆಸಲಾಗುತ್ತಿದೆ ಮತ್ತು ಆಂಟಿಜೆನ್ ಪರೀಕ್ಷೆಗಳನ್ನು ಕೂಡಾ ನಡೆಸಲಾಗುತ್ತಿದೆ ಆದಾಗ್ಯೂ ಪ್ರಕರಣಗಳ ಸಂಖ್ಯೆಯಲ್ಲಿ ಇಳಿಕೆ ದಾಖಲಾಗುತ್ತಿದೆ . ನಿನ್ನೆ 1676 ಹೊಸ ಪ್ರಕರಣಗಳು ಮತ್ತು 10 ಸಾವುಗಳು ವರದಿಯಾಗಿವೆ . ಇದುವರೆಗೆ ವರದಿಯಾದ ಒಟ್ಟು ಪ್ರಕರಣಗಳ ಸಂಖ್ಯೆ 41,018. ಸಕ್ರಿಯ ಪ್ರಕರಣಗಳ ಸಂಖ್ಯೆ ;13,328; ಸಾವುಗಳ ಸಂಖ್ಯೆ : 396; ಬಿಡುಗಡೆಗಳು : 27,295 .

    

    ***

    
    
    (Release ID: 1639607) Visitor Counter : 25
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Gujarati , Tamil , Telugu , Malayalam
    
    
    

*