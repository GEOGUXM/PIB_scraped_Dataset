      ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವಾಲಯ

      ವಿಶ್ವದ ಅತಿ ದೊಡ್ಡ ಆನ್ ಲೈನ್ ಹ್ಯಾಕಥಾನ್ ಗ್ರ್ಯಾಂಡ್ ಫಿನಾಲೆ ಉದ್ದೇಶಿಸಿ ಭಾಷಣ ಮಾಡಲಿರುವ ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ
      Posted On: 27 JUL 2020 5:24PM by PIB Bengaluru


    2020 ರ ಆಗಸ್ಟ್ 1 ರಂದು ವಿಶ್ವದ ಅತಿ ದೊಡ್ಡ ಆನ್ ಲೈನ್ ಹ್ಯಾಕಥಾನ್ ಗ್ರ್ಯಾಂಡ್ ಫಿನಾಲೆ ಉದ್ದೇಶಿಸಿ ವಿಡಿಯೋ ಕಾನ್ಫರೆನ್ಸ್ ಮೂಲಕ ಭಾಷಣ ಮಾಡಲಿರುವ ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ


    2020 ರ ಆಗಸ್ಟ್ 1 ರಿಂದ 3 ರ ವರೆಗೆ ಸ್ಮಾರ್ಟ್ ಇಂಡಿಯಾ ಹ್ಯಾಕಥಾನ್ – 2020 ನಾಲ್ಕನೇ ಆವೃತ್ತಿಯ ಗ್ರ್ಯಾಂಡ್ ಫಿನಾಲೆ - ಶ್ರೀ ರಮೇಶ್ ಪೋಖ್ರಿಯಾಲ್ ನಿಶಾಂಕ್


    ಕೋವಿಡ್ -19 ಸಾಂಕ್ರಾಮಿಕದ ಹಿನ್ನೆಲೆಯಲ್ಲಿ ಎಸ್ಐಎಚ್ 2020 ಗ್ರ್ಯಾಂಡ್ ಫಿನಾಲೆ ಆನ್ ಲೈನ್ ಮೂಲಕ ಆಯೋಜನೆ ; ಅತ್ಯಾಧುನಿಕವಾಗಿ ನಿರ್ಮಿಸಿರುವ ವಿಶೇಷ ವೇದಿಕೆಯಡಿ ದೇಶದ ನಾನಾ ಭಾಗಗಳ ಪ್ರತಿನಿಧಿಗಳ ಸಂಪರ್ಕ


    36 ಗಂಟೆಗಳ ಆನ್ ಲೈನ್ ಗ್ರ್ಯಾಂಡ್ ಫಿನಾಲೆಯಲ್ಲಿ 10,000 ಕ್ಕೂ ಅಧಿಕ ಪ್ರತಿನಿಧಿಗಳು ಭಾಗಿ ; ಸರ್ಕಾರದ ಇಲಾಖೆಗಳು ಮತ್ತು ಉದ್ಯಮದಲ್ಲಿರುವ ಜ್ವಲಂತ ಸಮಸ್ಯೆಗಳಿಗೆ ಹೊಸ ಬಗೆಯ ಡಿಜಿಟಲ್ ಪರಿಹಾರಗಳ ಅಭಿವೃದ್ಧಿ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು , 2020 ರ ಆಗಸ್ಟ್ 1 ರಂದು ಸಂಜೆ 7 ಗಂಟೆಗೆ ವಿಶ್ವದ ಅತಿದೊಡ್ಡ ಆನ್ ಲೈನ್ ಹ್ಯಾಕಥಾನ್ ನ ಗ್ರ್ಯಾಂಡ್ ಫಿನಾಲೆಯನ್ನುದ್ದೇಶಿಸಿ ವಿಡಿಯೋ ಕಾನ್ಫರೆನ್ಸ್ ಮೂಲಕ ಭಾಷಣ ಮಾಡಲಿದ್ದಾರೆ . ಕೇಂದ್ರ ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವ ಶ್ರೀ ರಮೇಶ್ ಪೋಖ್ರಿಯಾಲ್ ನಿಶಾಂಕ್ ಅವರು ದೆಹಲಿಯಲ್ಲಿಂದು ಈ ವಿಷಯವನ್ನು ಪ್ರಕಟಿಸಿ , 2020 ರ ಸ್ಮಾರ್ಟ್ ಇಂಡಿಯಾ ಹ್ಯಾಕಥಾನ್ ( ಸಾಫ್ಟ್ ವೇರ್ ) ಗ್ರ್ಯಾಂಡ್ ಫಿನಾಲೆ 2020 ರ ಆಗಸ್ಟ್ 1 ರಿಂದ 3 ರವರೆಗೆ ನಡೆಯಲಿದೆ ಎಂದರು . ಈ ಹ್ಯಾಕಥಾನ್ ಅನ್ನು ಭಾರತ ಸರ್ಕಾರದ ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವಾಲಯ , ಅಖಿಲ ಭಾರತ ತಾಂತ್ರಿಕ ಶಿಕ್ಷಣ ಮಂಡಳಿ ( ಎಐಸಿಟಿಇ ), ಪರ್ಸಿಸ್ಟೆಂಟ್ ಸಿಸ್ಟಮ್ಸ್ ಮತ್ತು ಐ 4 ಸಿ ಸೇರಿ ಆಯೋಜಿಸಿವೆ .


    ಕೇಂದ್ರ ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವ ಶ್ರೀ ರಮೇಶ್ ಪೋಖ್ರಿಯಾಲ್ ನಿಶಾಂಕ್ ಅಧ್ಯಕ್ಷತೆಯಲ್ಲಿಂದು ಸ್ಮಾರ್ಟ್ ಇಂಡಿಯಾ ಹ್ಯಾಕಥಾನ್ ನ ಉನ್ನತ ಮಟ್ಟದ ಸಭೆ ನಡೆಯಿತು ಮತ್ತು ಈ ಹಿಂದೆ ನಡೆಸಿದ ಹ್ಯಾಕಥಾನ್ ಗಳ ಸಾಧನೆಗಳ ಬಗ್ಗೆ ಚರ್ಚಿಸಲಾಯಿತು . ಈ ಸಭೆಯಲ್ಲಿ ಉನ್ನತ ಶಿಕ್ಷಣ ಕಾರ್ಯದರ್ಶಿ ಶ್ರೀ ಅಮಿತ್ ಖರೆ , ಎಐಸಿಟಿಇ ಅಧ್ಯಕ್ಷ ಶ್ರೀ ಅನಿಲ್ ಸಹಸ್ರಬುಧೆ , ಎಂಎಚ್ಆರ್ ಡಿ ಹೆಚ್ಚುವರಿ ಕಾರ್ಯದರ್ಶಿ ಶ್ರೀ ರಾಕೇಶ್ ರಂಜನ್ ಮತ್ತು ಎಂಎಚ್ಆರ್ ಡಿಯ ಚೀಫ್ ಇನೋವೇಶನ್ ಆಫೀಸರ್ ಶ್ರೀ ಅಭಯ್ ಜಿರೆ ಭಾಗವಹಿಸಿದ್ದರು .


    ಸ್ಮಾರ್ಟ್ ಇಂಡಿಯಾ ಹ್ಯಾಕಥಾನ್ ನಮ್ಮ ದೇಶ ಎದುರಿಸುತ್ತಿರುವ ಸವಾಲುಗಳಿಗೆ ಆಧುನಿಕ ರೀತಿಯಲ್ಲಿ ಡಿಜಿಟಲ್ ತಂತ್ರಜ್ಞಾನದ ಮೂಲಕ ಪರಿಹಾರಗಳನ್ನು ಕಂಡುಕೊಳ್ಳುವುದು ಮತ್ತು ವಿನೂತನ ರೀತಿಯ ಆವಿಷ್ಕಾರಗಳನ್ನು ಕೈಗೊಳ್ಳುವ ವಿನೂತನ ಯೋಜನೆಯಾಗಿದೆ ಎಂದು ಕೇಂದ್ರ ಸಚಿವರು ಹೇಳಿದರು . ಇದು ತಡೆರಹಿತ ಡಿಜಿಟಲ್ ಉತ್ಪನ್ನಗಳ ಅಭಿವೃದ್ಧಿ ಸ್ಪರ್ಧೆಯಾಗಿದೆ . ಇಲ್ಲಿ ತಾಂತ್ರಿಕ ವಿದ್ಯಾರ್ಥಿಗಳಿಗೆ ಸಮಸ್ಯೆಗಳನ್ನು ತಿಳಿಸಿ , ವಿನೂತನ ಪರಿಹಾರಗಳನ್ನು ಸಲಹೆ ಮಾಡುವಂತೆ ಕೇಳಲಾಗುತ್ತಿದೆ . ಸರ್ಕಾರದ ಇಲಾಖೆಗಳು ಮತ್ತು ಖಾಸಗಿ ವಲಯದ ಸಂಸ್ಥೆಗಳು ಎದುರಿಸುತ್ತಿರುವ ಸವಾಲುಗಳನ್ನು ಹತ್ತಿಕ್ಕುವ ನಿಟ್ಟಿನಲ್ಲಿ ಕಾರ್ಯ ನಿರ್ವಹಿಸಲು ವಿದ್ಯಾರ್ಥಿಗಳಿಗೆ ಒಂದು ವೇದಿಕೆಯಾಗಿದೆ . ಅವರುಗಳು ಚೌಕಟ್ಟಿನಿಂದಾಚೆ ಯೋಚಿಸಬಹುದು ಮತ್ತು ವಿಶ್ವ ದರ್ಜೆಯ ಪರಿಹಾರಗಳನ್ನು ನೀಡಬಹುದಾಗಿದೆ .


    ಎಸ್ಐಎಚ್ 2020 ಗೆ ಕಾಲೇಜು ಮಟ್ಟದ ಹ್ಯಾಕಥಾನ್ ಗಳ ಮೂಲಕ ಕಳೆದ ಜನವರಿಯಲ್ಲಿಯೇ ಮೊದಲ ಹಂತದಲ್ಲಿ ವಿದ್ಯಾರ್ಥಿಗಳ ಚಿಂತನೆಗಳನ್ನು ಪರಿಶೀಲಿಸಲಾಗಿತ್ತು . ಕಾಲೇಜು ಮಟ್ಟದಲ್ಲಿ ವಿಜಯಿಯಾದ ತಂಡಗಳಿಗೆ ಎಸ್ಐಎಚ್ ನ ರಾಷ್ಟ್ರೀಯ ಸುತ್ತಿನಲ್ಲಿ ಭಾಗವಹಿಸಲು ಅರ್ಹತೆ ನೀಡಲಾಗಿತ್ತು . ಮತ್ತೆ ರಾಷ್ಟ್ರಮಟ್ಟದಲ್ಲಿ ನಾನಾ ಚಿಂತನೆಗಳನ್ನು ತಜ್ಞರು ಮತ್ತು ಮೌಲ್ಯಮಾಪಕರು ಪರಿಶೀಲನೆ ನಡೆಸಿ ಕೇವಲ ಅಂತಿಮ ಹಂತಕ್ಕೆ ಆಯ್ಕೆಯಾದ ತಂಡಗಳು ಮಾತ್ರ ಗ್ರ್ಯಾಂಡ್ ಫಿನಾಲೆಯಲ್ಲಿ ಸ್ಪರ್ಧಿಸಲಿವೆ .


    ಕೋವಿಡ್ -19 ಸಾಂಕ್ರಾಮಿಕದ ಹಿನ್ನೆಲೆಯಲ್ಲಿ ಗ್ರ್ಯಾಂಡ್ ಫಿನಾಲೆ ಎಸ್ಐಎಚ್ 2020 ಯನ್ನು ಆನ್ ಲೈನ್ ಮೂಲಕ ಆಯೋಜಿಸಲಾಗುತ್ತಿದ್ದು , ಅತ್ಯಾಧುನಿಕವಾಗಿ ನಿರ್ಮಿಸಿರುವ ವಿಶೇಷ ವೇದಿಕೆಯಲ್ಲಿ ದೇಶಾದ್ಯಂತ ಎಲ್ಲ ಪ್ರತಿನಿಧಿಗಳನ್ನು ಆನ್ ಲೈನ್ ಮೂಲಕ ಒಂದೆಡೆ ಸೇರಿಸಲಾಗುತ್ತಿದೆ ಎಂದು ಶ್ರೀ ರಮೇಶ್ ಪೋಖ್ರಿಯಾಲ್ ಹೇಳಿದರು . ಈ ವರ್ಷ ಕೇಂದ್ರ ಸರ್ಕಾರದ 37 ಇಲಾಖೆ , 17 ರಾಜ್ಯ ಸರ್ಕಾರಗಳು ಮತ್ತು 20 ಕೈಗಾರಿಕೆಗಳಿಗೆ ಸಂಬಂಧಿಸಿದ 243 ಸಮಸ್ಯೆಗಳಿಗೆ ಸುಮಾರು 10,000 ಕ್ಕೂ ಅಧಿಕ ವಿದ್ಯಾರ್ಥಿಗಳು ಸ್ಪರ್ಧೆಯಲ್ಲಿ ಭಾಗವಹಿಸಿ ಪರಿಹಾರಗಳನ್ನು ನೀಡಲಿದ್ದಾರೆ . ಪ್ರತಿಯೊಂದು ಸಮಸ್ಯೆ ಉತ್ತರಕ್ಕೆ ನಗದು ಬಹುಮಾನ 1,00,000 ರೂ . ನೀಡಲಾಗುವುದು . ಇದರಲ್ಲಿ ವಿದ್ಯಾರ್ಥಿ ಇನೋವೇಷನ್ ಥೀಮ್ ಹೊರತುಪಡಿಸಿ , ಅದರಲ್ಲಿ ಮೊದಲ ಮೂರು ವಿಜೇತರು ಇರುತ್ತಾರೆ . ಪ್ರಥಮ , ದ್ವಿತೀಯ ಹಾಗೂ ತೃತೀಯ ವಿಜೇತರು ಕ್ರಮವಾಗಿ 1,00,000 ರೂ ., 75,000 ರೂ . ಮತ್ತು 50,000 ರೂ . ಪಡೆಯಲಿದ್ದಾರೆ .


    ಎಸ್ಐಎಚ್ ನ ಪ್ರಗತಿ ಕುರಿತಂತೆ ಮಾತನಾಡಿದ ಶ್ರೀ ನಿಶಾಂಕ್ , ಈಗಾಗಲೇ ಮೂರು ಎಸ್ಐಎಚ್ ಗಳನ್ನು ಯಶಸ್ವಿಯಾಗಿ ನಡೆಸಲಾಗಿದೆ . ಎಸ್ಐಎಚ್ -2017 ಮೊದಲ ಆವೃತ್ತಿಯಲ್ಲಿ ಸುಮಾರು 42 ಸಾವಿರ ವಿದ್ಯಾರ್ಥಿಗಳು ಪಾಲ್ಗೊಂಡಿದ್ದರು . ನಂತರ ಎಸ್ಐಎಚ್ -2018 ಗೆ ಆ ಸಂಖ್ಯೆ ಒಂದು ಲಕ್ಷಕ್ಕೆ ಏರಿಕೆಯಾಗಿತ್ತು . ಆನಂತರ ಎಸ್ಐಎಚ್ -2019 ನಲ್ಲಿ ಆ ಪ್ರಮಾಣ ಎರಡು ಲಕ್ಷ ತಲುಪಿತ್ತು . ಎಸ್ಐಎಚ್ -2020, ಎಸ್ಐಎಚ್ -2019 ಗೆ ಹೋಲಿಸಿದರೆ ಇನ್ನೂ ಹೆಚ್ಚು ದೊಡ್ಡ ಮಟ್ಟದಲ್ಲಿದ್ದು , ಮೊದಲ ಸುತ್ತಿನಲ್ಲೇ ಸುಮಾರು 4.5 ಲಕ್ಷಕ್ಕೂ ಅಧಿಕ ವಿದ್ಯಾರ್ಥಿಗಳು ಪಾಲ್ಗೊಂಡಿದ್ದರು ಎಂದರು . ನಾವು ದೇಶದ ಶೈಕ್ಷಣಿಕ ಸಂಸ್ಥೆಗಳಲ್ಲಿ ಆವಿಷ್ಕಾರ ಮತ್ತು ಉದ್ಯಮಶೀಲ ಸಂಸ್ಕೃತಿಯನ್ನು ಪ್ರೋತ್ಸಾಹಿಸಲು ಹೆಚ್ಚಿನ ಗಮನಹರಿಸುತ್ತಿದ್ದೇವೆ . ನಮ್ಮ ಮಹತ್ವಾಕಾಂಕ್ಷಿ ಕಾರ್ಯಕ್ರಮ ಸ್ಮಾರ್ಟ್ ಇಂಡಿಯಾ ಹ್ಯಾಕಥಾನ್ ಇದೀಗ ವಿಶ್ವದ ಅತಿ ದೊಡ್ಡ ಮುಕ್ತ ಆವಿಷ್ಕಾರ ಪದ್ಧತಿ ಎಂದು ಜನಪ್ರಿಯವಾಗಿದೆ . ಅಲ್ಲದೆ ಎಸ್ಐಎಚ್ ಸಾರ್ವಜನಿಕ ಖಾಸಗಿ ಪಾಲುದಾರಿಕೆಗೆ ಒಂದು ಅತ್ಯುತ್ತಮ ಉದಾಹರಣೆಯಾಗಿದೆ .


    ಈವರೆಗಿನ ಸ್ಮಾರ್ಟ್ ಇಂಡಿಯಾ ಹ್ಯಾಕಥಾನ್ ನ ಫಲಿತಾಂಶವನ್ನು ಗಮನಿಸಿದರೆ ಸುಮಾರು 331 ಪ್ರೋಟೋಟೈಪ್ ( ಮಾದರಿ ) ಗಳನ್ನು ಅಭಿವೃದ್ಧಿಪಡಿಸಲಾಗಿದೆ , 71 ನವೋದ್ಯಮಗಳು ಆರಂಭಿಕ ಹಂತದಲ್ಲಿವೆ ಮತ್ತು 19 ನವೋದ್ಯಮಗಳು ಈಗಾಗಲೇ ನೋಂದಣಿಯಾಗಿವೆ . ಅಲ್ಲದೆ 39 ಸಮಸ್ಯೆಗಳಿಗೆ ಪರಿಹಾರಗಳನ್ನು ಕಂಡುಕೊಳ್ಳಲಾಗಿದ್ದು , ಅವುಗಳನ್ನು ಈಗಾಗಲೇ ನಾನಾ ಇಲಾಖೆಗಳಿಗೆ ನಿಯೋಜಿಸಲಾಗಿದೆ ಮತ್ತು 64 ಸಮಸ್ಯೆಗಳಿಗೆ ಸಂಭಾವ್ಯ ಪರಿಹಾರಗಳನ್ನು ಕಂಡುಕೊಳ್ಳಲಾಗಿದ್ದು , ಅವುಗಳನ್ನು ಮತ್ತಷ್ಟು ಅಭಿವೃದ್ಧಿಗೊಳಿಸಲು ಆರ್ಥಿಕ ನೆರವು ನೀಡಲಾಗಿದೆ .


    ನಾವು ಎಸ್ಐಎಚ್ ನಿಂದ ಸ್ವೀಕರಿಸುತ್ತಿರುವ ಚಿಂತನೆಗಳ ಬಗ್ಗೆ ನಿರಂತರವಾಗಿ ನಿಗಾ ಇರಿಸುತ್ತಿದ್ದೇವೆ ಎಂದು ಎಚ್ ಆರ್ ಡಿ ಸಚಿವರು ಹೇಳಿದರು . ಆತ್ಮನಿರ್ಭರ ಭಾರತ ಅಭಿವೃದ್ಧಿಗಾಗಿ ಚಿಂತನೆಗಳ ಹಂತದಿಂದ ಹಿಡಿದು , ಪ್ರೊಟೊಟೈಪ್ ಹಂತದವರೆಗೆ ತಂಡಗಳನ್ನು ಸೂಕ್ಷ್ಮವಾಗಿ ನಿಗಾವಹಿಸಬೇಕು ಎಂದು ಅವರು ಹೇಳಿದರು . ಒಮ್ಮೆ ವಿದ್ಯಾರ್ಥಿಯಿಂದ ಚಿಂತನೆ ಹೊರಬಂದರೆ ಅದನ್ನು ನವೋದ್ಯಮ ಅಥವಾ ಇಲಾಖೆಯ ಮೂಲಕ ಕಾರ್ಯಗತಗೊಳಿಸಬೇಕಾದ ಹೊಣೆ ಕಡ್ಡಾಯವಾಗಿ ಮಾರ್ಗದರ್ಶಕರದ್ದಾಗಿರುತ್ತದೆ . ಚಿಂತನೆಗಳು ಎಂದಿಗೂ ವ್ಯರ್ಥವಾಗಬಾರದು . ಇಲಾಖೆ / ಸಚಿವಾಲಯ ಅಂತಹ ಚಿಂತನೆಗಳ ಕಾರ್ಯರೂಪಕ್ಕೆ ವೇದಿಕೆಯನ್ನು ಒದಗಿಸಿಕೊಡಬೇಕು . ಪ್ರೊಟೊಟೈಪ್ ಮಾದರಿ ಅಭಿವೃದ್ಧಿಯಿಂದ ಅವು ನವೋದ್ಯಮಗಳಾಗಿ ಪರಿವರ್ತನೆಗೊಳ್ಳುವವರೆಗಿನ ಅಂತರವನ್ನು ತುಂಬಲು ಹೆಚ್ಚಿನ ಒತ್ತು ನೀಡಬೇಕಾದ ಅಗತ್ಯವಿದೆ ಎಂದು ಅವರು ಹೇಳಿದರು . ಸಚಿವಾಲಯಗಳ ಸಹಯೋಗದೊಂದಿಗೆ ಹ್ಯಾಕಥಾನ್ ನಲ್ಲಿನ ಯಶಸ್ವಿ ಚಿಂತನೆಗಳ ಮೇಲೆ ನಿಗಾವಹಿಸಿ , ಅವುಗಳು ಸರಿಯಾದ ರೀತಿಯಲ್ಲಿ ಅನುಷ್ಠಾನಗೊಳ್ಳುವಂತೆ ಸಮನ್ವಯದ ಪೂರಕ ವ್ಯವಸ್ಥೆಯನ್ನು ರೂಪಿಸಬೇಕು ಎಂದು ಅವರು ಸಲಹೆ ಮಾಡಿದರು .


    ಕೇಂದ್ರ ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವಾಲಯದ ಕಾರ್ಯದರ್ಶಿ ಆಯ್ದ ಚಿಂತನೆಗಳು ಕಾರ್ಯಗತಗೊಳಿಸುವ ಹಂತಕ್ಕೆ ತಲುಪಿಸಲು ಎಲ್ಲ ಕಾರ್ಯದರ್ಶಿಗಳೊಂದಿಗೆ ಸಮನ್ವಯದೊಂದಿಗೆ ಕಾರ್ಯನಿರ್ವಹಿಸುವರು ಎಂದು ಶ್ರೀ ನಿಶಾಂಕ್ ಹೇಳಿದರು . ಎಸ್ಐಎಚ್ ನ ಚಿಂತನೆಗಳ ಅನುಷ್ಠಾನ ಖಾತ್ರಿಪಡಿಸಲು ಎಂಎಚ್ಆರ್ ಡಿ ಸಮನ್ವಯ ಸಚಿವಾಲಯವಾಗಿ ಕಾರ್ಯನಿರ್ವಹಿಸಲಿದೆ . ನವೋದ್ಯಮಗಳನ್ನು ಸ್ಥಾಪಿಸಲಾಗದ ಶೇ .90 ರಷ್ಟು ಚಿಂತನೆಗಳನ್ನು ಕಾರ್ಯಗತಗೊಳಿಸಲು ಇಲಾಖೆಗಳಿಗೆ ನೀಡಲಾಗುವುದು . ಅದಕ್ಕೆ ಬೇಕಾದ ಅಗತ್ಯ ನಿಯಮಾವಳಿಗಳನ್ನು ರೂಪಿಸಲಾಗುವುದು . ಎಸ್ಐಎಚ್ ನಲ್ಲಿ ಅಭಿವೃದ್ಧಿಪಡಿಸಲಾದ ಚಿಂತನೆಗಳನ್ನು ಕಾರ್ಯದರ್ಶಿಗಳ ಸಮಿತಿಯ ಚರ್ಚೆಯ ಒಂದು ಭಾಗವನ್ನಾಗಿ ಮಾಡುವಂತೆ ಸಂಪುಟ ಕಾರ್ಯದರ್ಶಿಗಳಿಗೆ ಮನವಿ ಮಾಡಲಾಗುವುದು ಎಂದು ಕಾರ್ಯದರ್ಶಿಗಳು ತಿಳಿಸಿದರು .


    ದೇಶದಲ್ಲಿ ಆವಿಷ್ಕಾರ ಸಂಸ್ಕೃತಿಯನ್ನು ಉತ್ತೇಜಿಸುವ ನಿಟ್ಟಿನಲ್ಲಿ ಆವಿಷ್ಕಾರ ಶಾಲಾ ಮಟ್ಟದಲ್ಲೇ ಆರಂಭವಾಗಬೇಕು ಮತ್ತು ಆ ಉದ್ದೇಶಕ್ಕಾಗಿ ಅಟಲ್ ಚಿಂತನಾ ಪ್ರಯೋಗಾಲಯಗಳನ್ನು ಸದ್ಭಳಕೆ ಮಾಡಿಕೊಳ್ಳಬೇಕು ಎಂದು ಸಚಿವರು ಹೇಳಿದರು . ಶಾಲಾ ವಿದ್ಯಾರ್ಥಿಗಳು ಮತ್ತು ಇಂಜಿನಿಯರಿಂಗ್ ಕಾಲೇಜು ವಿದ್ಯಾರ್ಥಿಗಳ ಪಠ್ಯಕ್ರಮದಲ್ಲಿ ಅದಕ್ಕೆ ಸಂಬಂಧಿಸಿದಂತೆ ಸೂಕ್ತ ಮಾಹಿತಿಯನ್ನು ಒದಗಿಸಬೇಕು ಎಂದರು .


    ಹೆಚ್ಚಿನ ವಿವರಗಳಿಗೆ ಇಲ್ಲಿ ಭೇಟಿ ನೀಡಿ : https://www.sih.gov.in/


    ***

    
    
    (Release ID: 1641804) Visitor Counter : 16
    
    
      Read this release in: English , Urdu , Marathi , Hindi , Manipuri , Punjabi , Odia , Tamil , Telugu