      ಪ್ರಧಾನ ಮಂತ್ರಿಯವರ ಕಛೇರಿ

      ವಿಶ್ವ ಯುವ ಕೌಶಲ್ಯ ದಿನಾಚರಣೆಯ ಅಂಗವಾಗಿ ಪ್ರಧಾನಮಂತ್ರಿಯವರು ಮಾಡಿದ ಭಾಷಣದ ಕನ್ನಡಾನುವಾದ
      Posted On: 15 JUL 2020 12:04PM by PIB Bengaluru


    ವಿಶ್ವ ಯುವ ಕೌಶಲ್ಯ ದಿನಾಚರಣೆಯ ಅಂಗವಾಗಿ ಪ್ರಧಾನಮಂತ್ರಿಯವರು ಮಾಡಿದ ಭಾಷಣದ ಕನ್ನಡಾನುವಾದ


    ನಮಸ್ಕಾರ !


    ನನ್ನ ಯುವ ಸ್ನೇಹಿತರಿಗೆ ಶುಭಾಶಯಗಳು !


    ವಿಶ್ವ ಯುವ ಕೌಶಲ್ಯ ದಿನಾಚರಣೆಯ ಸಂದರ್ಭದಲ್ಲಿ ಎಲ್ಲಾ ಯುವಕರಿಗೆ ನನ್ನ ಶುಭಾಶಯಗಳು !


    ನಿಮ್ಮ ಕೌಶಲ್ಯಗಳಿಗೆ ಈ ದಿನವನ್ನು ಅರ್ಪಿಸಲಾಗಿದೆ . 21 ನೇ ಶತಮಾನದ ಯುವಕರ ಅಥವಾ ಸಹಸ್ರಮಾನದ ಪೀಳಿಗೆಯ ದೊಡ್ಡ ಬಲ ಎಂದರೆ ಅವರ ಕೌಶಲ್ಯ ಮತ್ತು ಕೌಶಲ್ಯಗಳನ್ನು ಗಳಿಸುವ ಸಾಮರ್ಥ್ಯ .


    ಸ್ನೇಹಿತರೇ ,


    ಕೊರೊನಾ ಬಿಕ್ಕಟ್ಟು ಕೆಲಸದ ಸ್ವರೂಪ ಮತ್ತು ಜಾಗತಿಕ ಸಂಸ್ಕೃತಿಯನ್ನೇ ಬದಲಾಯಿಸಿದೆ . ನಿರಂತರವಾಗಿ ಬದಲಾಗುತ್ತಿರುವ ಹೊಸ ತಂತ್ರಜ್ಞಾನವೂ ಕೂಡ ಅದರ ಮೇಲೆ ಪ್ರಭಾವ ಬೀರಿದೆ . ಹೊಸ ಕೆಲಸದ ಸಂಸ್ಕೃತಿ ಮತ್ತು ಉದ್ಯೋಗದ ಹೊಸ ಸ್ವರೂಪವನ್ನು ನೋಡಿದರೆ , ನಮ್ಮ ಯುವಕರು ಹೊಸ ಕೌಶಲ್ಯಗಳನ್ನು ಹೆಚ್ಚಿಸಿಕೊಳ್ಳುತ್ತಿದ್ದಾರೆ .


    ಸ್ನೇಹಿತರೇ , ಅನೇಕರು ನನ್ನನ್ನು ಕೇಳುತ್ತಾರೆ , ಇಂದು , ವ್ಯವಹಾರ ಮತ್ತು ಮಾರುಕಟ್ಟೆಗಳು ಎಷ್ಟು ವೇಗವಾಗಿ ಬದಲಾಗುತ್ತವೆ ಎಂದರೆ , ಅವುಗಳ ಪ್ರಸ್ತುತತೆಯನ್ನು ಹೇಗೆ ಉಳಿಸಿಕೊಳ್ಳಬೇಕೆಂಬುದೇ ನಮಗೆ ಅರ್ಥವಾಗುವುದಿಲ್ಲ ಎಂದು . ಕೊರೊನಾ ಬಿಕ್ಕಟ್ಟಿನ ಈ ಸಂದರ್ಭದಲ್ಲಿ , ಈ ಪ್ರಶ್ನೆ ಇನ್ನಷ್ಟು ಮಹತ್ವದ್ದಾಗಿದೆ .


    ಸ್ನೇಹಿತರೇ ,


    ಈ ಪ್ರಶ್ನೆಗೆ ನಾನು ಯಾವಾಗಲೂ ಒಂದು ಉತ್ತರವನ್ನು ಕೊಡುತ್ತೇನೆ . ನಾವು ಪ್ರಸ್ತುತವಾಗಿರಲು ಇರುವ ಮಂತ್ರವೆಂದರೆ - ಕೌಶಲ್ಯ , ಮರು ಕೌಶಲ್ಯ ಮತ್ತು ಉನ್ನತ ಕೌಶಲ್ಯ . ಕೌಶಲ್ಯ ಎಂದರೆ ನೀವು ಹೊಸ ಕೌಶಲ್ಯವನ್ನು ಕಲಿಯುವುದು . ಉದಾಹರಣೆಗೆ , ನೀವು ಮರದ ತುಂಡುಗಳಿಂದ ಕುರ್ಚಿಯನ್ನು ಮಾಡಲು ಕಲಿತಿದ್ದೀರಿ . ಅದು ನಿಮ್ಮ ಕೌಶಲ್ಯವಾಗಿತ್ತು . ಆ ಮರದ ತುಂಡಿನ ಮೌಲ್ಯವನ್ನೂ ಸಹ ನೀವು ಹೆಚ್ಚಿಸಿದ್ದೀರಿ ; ಆದ್ದರಿಂದ ಮೌಲ್ಯವರ್ಧನೆ ಮಾಡಿದಂತಾಯಿತು . ಆದರೆ ಈ ಮೌಲ್ಯವನ್ನು ಕಾಪಾಡಿಕೊಳ್ಳಲು , ಪ್ರತಿದಿನ ಹೊಸದನ್ನು ಸೇರಿಸಬೇಕಾಗುತ್ತದೆ . ಅಂದರೆ ಹೊಸ ಶೈಲಿ ಅಥವಾ ಹೊಸ ವಿನ್ಯಾಸಗಳು ಇತ್ಯಾದಿ . ತಯಾರಿಸುವವನು ಹೊಸ ವಿಷಯಗಳನ್ನು ಕಲಿಯುತ್ತಲೇ ಇರಬೇಕು . ಹೊಸದನ್ನು ಕಲಿಯುವುದೆಂದರೆ ಮರು ಕೌಶಲ್ಯ . ಆ ಕೌಶಲ್ಯವನ್ನು ಮತ್ತಷ್ಟು ವಿಸ್ತರಿಸಿಕೊಳ್ಳುವುದು ಉನ್ನತ ಕೌಶಲ್ಯ . ಸಣ್ಣ ಪೀಠೋಪಕರಣಗಳನ್ನು ತಯಾರಿಸುವುದರಿಂದ , ನೀವು ಇಡೀ ಕಚೇರಿಯನ್ನು ವಿನ್ಯಾಸಗೊಳಿಸಲು ಪ್ರಾರಂಭಿಸಿದರೆ , ಅದು ಕೌಶಲ್ಯವಾಗಿರುತ್ತದೆ . ಕೌಶಲ್ಯ , ಮರು ಕೌಶಲ್ಯ ಮತ್ತು ಉನ್ನತ ಕೌಶಲ್ಯದ ಈ ಮಂತ್ರವನ್ನು ತಿಳಿದುಕೊಳ್ಳುವುದು , ಅರ್ಥಮಾಡಿಕೊಳ್ಳುವುದು ಮತ್ತು ಅನುಸರಿಸುವುದು ನಮ್ಮೆಲ್ಲರ ಜೀವನದಲ್ಲಿ ಬಹಳ ಮುಖ್ಯವಾಗಿದೆ .


    ಅಂದಹಾಗೆ , ನಾನು ಈ ಕೌಶಲ್ಯದ ಬಗ್ಗೆ ಮಾತನಾಡುವಾಗ , ನನ್ನ ಹಳೆಯ ಪರಿಚಯಸ್ಥರೊಬ್ಬರು ಹೇಳುತ್ತಿದ್ದ ಒಬ್ಬ ವ್ಯಕ್ತಿಯನ್ನು ನಾನು ಯಾವಾಗಲೂ ನೆನಪಿಸಿಕೊಳ್ಳುತ್ತೇನೆ . ಅವರು ನನಗೆ ವೈಯಕ್ತಿಕವಾಗಿ ಪರಿಚಯವಿಲ್ಲ . ಅವರು ಹೆಚ್ಚು ವಿದ್ಯಾವಂತರೂ ಅಲ್ಲ . ಆದರೆ ಅವರ ಕೈಬರಹ ತುಂಬಾ ಮುದ್ದಾಗಿತ್ತು . ಕಾಲಾನಂತರದಲ್ಲಿ , ಅವರು ತಮ್ಮ ಕೈಬರಹಕ್ಕೆ ಹೆಚ್ಚು ಹೊಸ ಶೈಲಿಗಳನ್ನು ಸೇರಿಸಿದರು , ಅಂದರೆ ಅವರು ಸ್ವತಃ ಮರು ಕೌಶಲ್ಯ ಪಡೆದರು . ಅವರ ಕೌಶಲ್ಯದಿಂದಾಗಿ ಜನರು ಅವರ ಬಳಿ ಬಂದರು . ವಿಶೇಷ ಸಂದರ್ಭಗಳಿಗೆ ಆಮಂತ್ರಣ ಪತ್ರಗಳನ್ನು ಬರೆಯುವಂತೆ ಕೇಳುತ್ತಿದ್ದರು . ನಂತರ ಅವರು ಮರು ಕೌಶಲ್ಯ ಮತ್ತು ಸ್ವತಃ ಕೌಶಲ್ಯ ಹೊಂದಿದವರಾದರು ! ಇನ್ನೂ ಕೆಲವು ಭಾಷೆಗಳನ್ನು ಕಲಿತು ಅನೇಕ ಭಾಷೆಗಳಲ್ಲಿ ಬರೆಯಲು ಪ್ರಾರಂಭಿಸಿದರು . ಈ ರೀತಿ , ಅವರ ವ್ಯವಹಾರವು ಕಾಲಾನಂತರದಲ್ಲಿ ಬೆಳೆಯಿತು . ಜನರು ತಮ್ಮ ಕೆಲಸಕ್ಕಾಗಿ ಆಗಾಗ್ಗೆ ಅವರ ಬಳಿಗೆ ಬರಲು ಪ್ರಾರಂಭಿಸಿದರು . ಹವ್ಯಾಸದಿಂದ ಬೆಳೆದ ಕೌಶಲ್ಯವು ಬದುಕು ಮತ್ತು ಗೌರವದ ಮಾಧ್ಯಮವಾಯಿತು .


    ಸ್ನೇಹಿತರೇ ,


    ಕೌಶಲ್ಯ ನಮಗೆ ನಾವೇ ನೀಡಿಕೊಳ್ಳುವ ಉಡುಗೊರೆಯಾಗಿದೆ . ಅದು ಅನುಭವದೊಂದಿಗೆ ಬೆಳೆಯುತ್ತದೆ . ಕೌಶಲ್ಯವು ಕಾಲರಹಿತವಾಗಿರುತ್ತದೆ ; ಅದು ಕಾಲದೊಂದಿಗೆ ಉತ್ತಮಗೊಳ್ಳುತ್ತದೆ . ಕೌಶಲ್ಯ ಅನನ್ಯವಾದುದು ; ಅದು ನಿಮ್ಮನ್ನು ಇತರರಿಂದ ಭಿನ್ನರನ್ನಾಗಿಸುತ್ತದೆ . ಕೌಶಲ್ಯವು ಯಾರೂ ಕಿತ್ತುಕೊಳ್ಳಲಾಗದ ನಿಧಿ . ಕೌಶಲ್ಯವು ಸ್ವಾವಲಂಬನೆ ; ಇದು ಒಬ್ಬರನ್ನು ಉದ್ಯೋಗಕ್ಕೆ ಅರ್ಹರನ್ನಾಗಿ ಮಾಡುವುದು ಮಾತ್ರವಲ್ಲದೆ ಸ್ವಯಂ ಉದ್ಯೋಗಿಗಳನ್ನಾಗಿ ಮಾಡುತ್ತದೆ . ಕೌಶಲ್ಯದ ಈ ಶಕ್ತಿ , ವ್ಯಕ್ತಿಯನ್ನು ಹೆಚ್ಚಿನ ಎತ್ತರಕ್ಕೆ ಕೊಂಡೊಯ್ಯುತ್ತದೆ .


    ಸ್ನೇಹಿತರೇ ,


    ಯಾವುದೇ ಯಶಸ್ವಿ ವ್ಯಕ್ತಿಯು ತನ್ನ ಕೌಶಲ್ಯವನ್ನು ಹೆಚ್ಚಿಸಿಕೊಳ್ಳುವ ಯಾವ ಅವಕಾಶವನ್ನೂ ಕಳೆದುಕೊಳ್ಳಲು ಬಯಸುವುದಿಲ್ಲ . ಇದಲ್ಲದೆ , ಅವನು ಹೊಸ ಅವಕಾಶಗಳನ್ನು ಹುಡುಕುತ್ತಲೇ ಇರುತ್ತಾನೆ . ನಿಮಗೆ ಕೌಶಲ್ಯದ ಬಗ್ಗೆ ಯಾವುದೇ ಆಸಕ್ತಿ ಇಲ್ಲದಿದ್ದರೆ , ಹೊಸದನ್ನು ಕಲಿಯುವ ಬಯಕೆ ಇಲ್ಲದಿದ್ದರೆ , ಅದು ಜೀವನವನ್ನು ನಿಷ್ಕ್ರಿಯಗೊಳಿಸುತ್ತದೆ . ಒಂದು ರೀತಿಯಲ್ಲಿ , ಆ ವ್ಯಕ್ತಿಯು ತನ್ನ ವ್ಯಕ್ತಿತ್ವವನ್ನೇ ಹೊರೆಯನ್ನಾಗಿ ಮಾಡಿಕೊಳ್ಳುತ್ತಾನೆ . ಇದು ನಮಗೆ ಮಾತ್ರವಲ್ಲ , ನಮ್ಮ ಸಂಬಂಧಿಕರಿಗೂ ಹೊರೆಯಾಗಿ ಪರಿಣಮಿಸುತ್ತದೆ . ಮತ್ತೊಂದೆಡೆ , ಕೌಶಲ್ಯದ ಬಗೆಗಿನ ಆಸಕ್ತಿಯು ಹೊಸ ಶಕ್ತಿ ಮತ್ತು ಜೀವನೋತ್ಸಾಹವನ್ನು ತುಂಬುತ್ತದೆ . ಕೌಶಲ್ಯವು ಕೇವಲ ಉಣ್ಣಲು ಬೇಕಾದ್ದನ್ನು ಗಳಿಸುವ ಸಾಧನವಲ್ಲ . ನಮಗೆ ಬದುಕಲು ಭರವಸೆ ಮತ್ತು ಉತ್ಸಾಹ ಬೇಕು . ಕೌಶಲ್ಯ ನಮ್ಮ ಪ್ರೇರಕ ಶಕ್ತಿಯಾಗುತ್ತದೆ . ಇದು ನಮಗೆ ಹೊಸ ಸ್ಫೂರ್ತಿ ತುಂಬುತ್ತದೆ . ಇದು ಹೊಸ ಉತ್ಸಾಹವನ್ನು ತರುತ್ತದೆ ! ಮತ್ತು ಇಲ್ಲಿ ವಯಸ್ಸು ಅಪ್ರಸ್ತುತವಾಗುತ್ತದೆ . ನೀವು ಚಿಕ್ಕವರಿರಲಿ ಅಥವಾ ದೊಡ್ಡವರಿರಲಿ , ನೀವು ಹೊಸ ಕೌಶಲ್ಯಗಳನ್ನು ಕಲಿಯುತ್ತಿದ್ದರೆ , ಜೀವನೋತ್ಸಾಹವು ಎಂದಿಗೂ ಕುಂದುವುದಿಲ್ಲ .


    ಸ್ನೇಹಿತರೇ ,


    ಪ್ರತಿಯೊಬ್ಬರೂ ಕೌಶಲ್ಯದ ಶಕ್ತಿಯ ಬಗ್ಗೆ ಸ್ವಲ್ಪ ಅನುಭವವನ್ನು ಹೊಂದಿರಲೇಬೇಕು . ಇಂದು , ನಿಮ್ಮೊಂದಿಗೆ ಮಾತನಾಡುವಾಗ , ನನಗೆ ಒಂದು ಘಟನೆ ನೆನಪಾಗುತ್ತಿದೆ . ನನ್ನ ಪ್ರಾಯದ ದಿನಗಳಲ್ಲಿ ಬುಡಕಟ್ಟು ಪ್ರದೇಶದಲ್ಲಿ ಕೆಲವು ಸಂಸ್ಥೆಗಳೊಂದಿಗೆ ಸ್ವಯಂಸೇವಕನಾಗಿ ಕೆಲಸ ಮಾಡುತ್ತಿದ್ದೆ . ಒಮ್ಮೆ , ನಾವು ಒಂದು ಸಂಸ್ಥೆಯ ಜನರೊಂದಿಗೆ ಅವರ ಜೀಪ್ ಮೂಲಕ ಹೊರಗೆ ಹೋಗಬೇಕಾಗಿತ್ತು . ಆದರೆ ಜೀಪು ಬೆಳಿಗ್ಗೆ ಸ್ಟಾರ್ಟ್ ಆಗಲಿಲ್ಲ . ಆಗ ಎಲ್ಲರೂ ಜೀಪ್ ಸ್ಟಾರ್ಟ್ ಮಾಡಲು ಸಾಕಷ್ಟು ಪ್ರಯತ್ನಿಸಿದರು ; ಅವರು ಅದನ್ನು ತಳ್ಳಿದರು ಮತ್ತು ಎಲ್ಲವನ್ನೂ ಮಾಡಿದರು , ಆದರೆ ಜೀಪ್ ಮಾತ್ರ ಸ್ಟಾರ್ಟ್ ಆಗಲಿಲ್ಲ . ಸುಮಾರು 7 ಅಥವಾ 8 ಗಂಟೆಗೆ , ಮೆಕ್ಯಾನಿಕ್ ಅನ್ನು ಕರೆಸಲಾಯಿತು . ಅವನು ಬಂದು ಅದೇನೋ ಮಾಡಿ 2 ನಿಮಿಷದಲ್ಲಿ ಸರಿಪಡಿಸಿದ . ನಂತರ ನಾವು ಅವನಿಗೆ ಶುಲ್ಕ ಎಷ್ಟೆಂದು ಕೇಳಿದೆವು . ಅವನು 20 ರೂ . ಅಂದ . ಆ ಸಮಯದಲ್ಲಿ , 20 ರೂಪಾಯಿಗೆ ತುಂಬಾ ಬೆಲೆಯಿತ್ತು . ಆದರೆ ನಮ್ಮ ಸಹಚರರೊಬ್ಬರು , " ನೋಡಯ್ಯಾ , ಇದು ಕೇವಲ 2 ನಿಮಿಷದ ಕೆಲಸ . ಅದಕ್ಕೆ ನೀನು 20 ರೂ . ಕೇಳುತ್ತಿದ್ದೀಯಲ್ಲಾ ?" ಎಂದರು . ಅದಕ್ಕೆ ಮೆಕ್ಯಾನಿಕ್ ನೀಡಿದ ಉತ್ತರ ಇಂದಿಗೂ ನನಗೆ ಸ್ಫೂರ್ತಿಯಾಗಿದೆ ಮತ್ತು ನನ್ನ ಮನಸ್ಸಿನಲ್ಲಿ ಪ್ರಭಾವ ಬೀರಿದೆ . ಅನಕ್ಷರಸ್ಥ ಮೆಕ್ಯಾನಿಕ್ ಹೇಳಿದ , " ಸರ್ , ನಾನು 2 ನಿಮಿಷಕ್ಕೆ 20 ರೂ . ತೆಗೆದುಕೊಳ್ಳುತ್ತಿಲ್ಲ . ಬದಲಿಗೆ 20 ವರ್ಷಗಳ ಕಾಲ ಕೆಲಸ ಮಾಡಿ ಗಳಿಸಿದ ಕೌಶಲ್ಯಕ್ಕಾಗಿ ಕೇಳಿದ್ದೇನೆ . ಇಷ್ಟು ವರ್ಷಗಳಲ್ಲಿ ನಾನು ಸಂಪಾದಿಸಿದ ಅನುಭವಕ್ಕೆ 20 ರೂ .” ಎಂದ . ಕೌಶಲ್ಯದ ಶಕ್ತಿ ಎಂದರೆ ಇದು . ಕೌಶಲ್ಯವು ನಿಮ್ಮ ಕೆಲಸದ ಮೇಲೆ ಮಾತ್ರವಲ್ಲದೆ ನಿಮ್ಮ ಪ್ರತಿಭೆ ಮತ್ತು ಪ್ರಭಾವದ ಮೇಲೂ ಪರಿಣಾಮ ಬೀರುತ್ತದೆ .


    ಸ್ನೇಹಿತರೇ ,


    ಇಲ್ಲಿ ಇನ್ನೊಂದು ವಿಷಯವನ್ನು ಅರ್ಥಮಾಡಿಕೊಳ್ಳುವುದು ಬಹಳ ಮುಖ್ಯವಾಗಿದೆ . ಕೆಲವರು ಯಾವಾಗಲೂ ಜ್ಞಾನ ಮತ್ತು ಕೌಶಲ್ಯದ ಬಗ್ಗೆ ಗೊಂದಲಕ್ಕೊಳಗಾಗುತ್ತಾರೆ ಅಥವಾ ಅದರ ಬಗ್ಗೆ ಗೊಂದಲ ಸೃಷ್ಟಿಸುತ್ತಾರೆ . ಅಂತಹವರಿಗೆ ನಾನು ಯಾವಾಗಲೂ ಒಂದು ಸಣ್ಣ ಉದಾಹರಣೆಯನ್ನು ನೀಡುತ್ತೇನೆ . ಬೈಸಿಕಲ್ ಓಡಿಸುವುದು ಹೇಗೆ ಎಂಬ ಬಗ್ಗೆ ನೀವು ಪುಸ್ತಕಗಳನ್ನು ಓದಬಹುದು , ಯೂಟ್ಯೂಬ್ ‌ ನಲ್ಲಿ ವೀಡಿಯೊಗಳನ್ನು ನೋಡಬಹುದು ; ಬೈಸಿಕಲ್ ಮೇಲೆ ಕುಳಿತುಕೊಳ್ಳುವುದು ಹೇಗೆ ; ಬೈಸಿಕಲ್ ಹೇಗೆ ಕಾರ್ಯನಿರ್ವಹಿಸುತ್ತದೆ ; ಅದರ ಭಾಗಗಳು ಹೇಗೆ ಕಾರ್ಯನಿರ್ವಹಿಸುತ್ತವೆ , ಹ್ಯಾಂಡಲ್ ಅನ್ನು ಹೇಗೆ ಹಿಡಿದುಕೊಳ್ಳಬೇಕು ; ಬ್ರೇಕ್ ಹಾಕುವುದು ಹೇಗೆ . ಇದೆಲ್ಲ ಜ್ಞಾನ . ಆದರೆ ಈ ಜ್ಞಾನವನ್ನು ಹೊಂದಿದ ಮಾತ್ರಕ್ಕೆ ನೀವು ಸೈಕಲ್ ಓಡಿಸಲು ಸಾಧ್ಯವಾಗುತ್ತದೆ ಎಂಬುದಕ್ಕೆ ಯಾವುದೇ ಗ್ಯಾರಂಟಿ ಇಲ್ಲ . ವಾಸ್ತವದಲ್ಲಿ , ಸೈಕ್ಲಿಂಗ್ ‌ ನಲ್ಲಿ ನಿಮಗೆ ಕೌಶಲ್ಯದ ಅಗತ್ಯವಿದೆ . ನೀವು ಕ್ರಮೇಣ ಸೈಕಲ್ ‌ ಕಲಿಯುತ್ತೀರಿ . ತದನಂತರ ನೀವು ಬೈಸಿಕಲ್ ಸವಾರಿ ಆನಂದಿಸುತ್ತೀರಿ . ನೀವು ಹಾಗೇ ಕಲಿಯುತ್ತಿರಿ ಯಾವುದೇ ಸಮಸ್ಯೆ ಇರುವುದಿಲ್ಲ . ನೀವು ಈ ಕಲೆಯನ್ನು ಕಲಿತ ತಕ್ಷಣ , ನೀವು ಕೌಶಲ್ಯ ಅಥವಾ ಪ್ರತಿಭೆಯನ್ನು ಪಡೆಯುತ್ತೀರಿ . ಮುಂದಿನ ಬಾರಿ ನಿಮ್ಮ ಮನಸ್ಸನ್ನು ಅನ್ವಯಿಸಬೇಕಾಗಿ ಬರುವುದಿಲ್ಲ .


    ಸಮಾಜದಿಂದ ಆಡಳಿತದವರೆಗಿನ ಪ್ರತಿಯೊಂದು ಹಂತದಲ್ಲೂ ಈ ವ್ಯತ್ಯಾಸವನ್ನು ಅರ್ಥಮಾಡಿಕೊಳ್ಳುವುದು ಬಹಳ ಮುಖ್ಯ . ಇಂದು , ಜ್ಞಾನ ಮತ್ತು ಕೌಶಲ್ಯಗಳ ನಡುವಿನ ವ್ಯತ್ಯಾಸವನ್ನು ಅರ್ಥಮಾಡಿಕೊಳ್ಳುವ ಮೂಲಕ ಭಾರತ ಪ್ರಗತಿಯಲ್ಲಿದೆ . ಐದು ವರ್ಷಗಳ ಹಿಂದೆ , ಈ ದಿನದಂದು , ಸ್ಕಿಲ್ ಇಂಡಿಯಾ ಮಿಷನ್ ಅನ್ನು ಈ ಚಿಂತನೆಯೊಂದಿಗೆ ಪ್ರಾರಂಭಿಸಲಾಯಿತು . ಜ್ಞಾನದ ಜೊತೆಗೆ ಯುವಕರು ಕೌಶಲ್ಯಗಳನ್ನು ಗಳಿಸುವುದನ್ನು ಖಚಿತಪಡಿಸಿಕೊಳ್ಳುವುದು ಇದರ ಉದ್ದೇಶವಾಗಿತ್ತು . ಇದಕ್ಕಾಗಿ ದೇಶಾದ್ಯಂತ ನೂರಾರು ಪ್ರಧಾನ ಮಂತ್ರಿ ಕೌಶಲ ವಿಕಾಸ ಕೇಂದ್ರಗಳನ್ನು ಸ್ಥಾಪಿಸಲಾಯಿತು . ಐಟಿಐಗಳ ಸಂಖ್ಯೆಯನ್ನು ಹೆಚ್ಚಿಸಲಾಯಿತು ಮತ್ತು ಹೊಸದಾಗಿ ಲಕ್ಷಾಂತರ ಸೀಟುಗಳನ್ನು ಸೇರಿಸಲಾಯಿತು . ಈ ಅವಧಿಯಲ್ಲಿ 5 ಕೋಟಿಗೂ ಹೆಚ್ಚು ಜನರ ಕೌಶಲ್ಯ ಅಭಿವೃದ್ಧಿ ಮಾಡಲಾಗಿದೆ . ಮತ್ತು ಈ ಅಭಿಯಾನವು ಯಾವುದೇ ಅಡೆತಡೆಯಿಲ್ಲದೆ ಮುಂದುವರಿಯುತ್ತದೆ .


    ಸ್ನೇಹಿತರೇ ,


    ವೇಗವಾಗಿ ಬದಲಾಗುತ್ತಿರುವ ಇಂದಿನ ಜಗತ್ತಿನಲ್ಲಿ , ಅನೇಕ ಕ್ಷೇತ್ರಗಳಲ್ಲಿ ಲಕ್ಷಾಂತರ ನುರಿತವರ ಅಗತ್ಯವಿದೆ . ವಿಶೇಷವಾಗಿ ಆರೋಗ್ಯ ಸೇವೆಗಳಲ್ಲಿ ಭಾರಿ ಸಾಮರ್ಥ್ಯವಿದೆ . ಇದನ್ನು ಮನಗಂಡ ಕೌಶಲ್ಯ ಅಭಿವೃದ್ಧಿ ಸಚಿವಾಲಯವು ಈಗ ವಿಶ್ವದಾದ್ಯಂತ ಸೃಷ್ಟಿಯಾಗುತ್ತಿರುವ ಅವಕಾಶಗಳನ್ನು ಗುರುತಿಸಲು ಪ್ರಾರಂಭಿಸಿದೆ . ಭಾರತದ ಯುವಜನರು ಆರೋಗ್ಯ ಕ್ಷೇತ್ರದಲ್ಲಿ ಹೊಸ ಅವಕಾಶಗಳ ಬಾಗಿಲು ತೆರೆಯುತ್ತಿರುವ ದೇಶಗಳ ಬಗ್ಗೆ ಅಥವಾ ನಿರ್ದಿಷ್ಟ ಸೇವಾ ವಲಯದಲ್ಲಿ ಯಾವ ರೀತಿಯ ಬೇಡಿಕೆಯನ್ನು ಸೃಷ್ಟಿಸಲಾಗುತ್ತಿದೆ ಎಂಬುದರ ಬಗ್ಗೆ , ಇತರ ದೇಶಗಳ ಅಗತ್ಯತೆಗಳ ಬಗ್ಗೆ ಸೂಕ್ತವಾದ ಮತ್ತು ನಿಖರವಾದ ಮಾಹಿತಿಯನ್ನು ಪಡೆಯವುದನ್ನು ಖಚಿತಪಡಿಸಿಕೊಳ್ಳಲು ನಾವು ಪ್ರಯತ್ನಿಸುತ್ತಿದ್ದೇವೆ . ಈ ವಿಷಯಗಳಿಗೆ ಸಂಬಂಧಿಸಿದ ಮಾಹಿತಿಯು ಈಗ ಭಾರತದ ಯುವಜನರಿಗೆ ಶೀಘ್ರವಾಗಿ ಲಭ್ಯವಾಗಲಿದೆ .


    ಈಗ ವ್ಯಾಪಾರಿ ನೌಕೆಯ ಉದಾಹರಣೆಯನ್ನು ತೆಗೆದುಕೊಳ್ಳಿ . ಭಾರತ ಸೇರಿದಂತೆ ಇಡೀ ಜಗತ್ತಿಗೆ ನಾವಿಕರು ಬೇಕಾಗಿದ್ದಾರೆ . ನಮ್ಮಲ್ಲಿ 7500 ಕಿಲೋಮೀಟರ್ ಕರಾವಳಿ ತೀರವಿದೆ . ಹೆಚ್ಚಿನ ಸಂಖ್ಯೆಯ ನಮ್ಮ ಯುವಕರು ಸಮುದ್ರ ಮತ್ತು ಕರಾವಳಿಯ ಪರಿಸ್ಥಿತಿಗಳ ಬಗ್ಗೆ ತಿಳಿದಿದ್ದಾರೆ . ಈ ಕ್ಷೇತ್ರದಲ್ಲಿ ಕೌಶಲ್ಯವನ್ನು ಹೆಚ್ಚಿಸುವ ನಿಟ್ಟಿನಲ್ಲಿ ನಾವು ಕೆಲಸ ಮಾಡಿದರೆ , ನಾವು ಜಗತ್ತಿಗೆ ಲಕ್ಷಾಂತರ ಪರಿಣಿತ ನಾವಿಕರನ್ನು ತಯಾರಿಸಬಹುದು ಮತ್ತು ಒದಗಿಸಬಹುದು ಹಾಗೂ ನಮ್ಮ ದೇಶದ ಕರಾವಳಿ ಆರ್ಥಿಕತೆಯನ್ನು ಸಹ ಬಲಪಡಿಸಬಹುದು .


    ಕೌಶಲ್ಯದ ಗುರುತಿಸುವಿಕೆಯಿಂದ , ಅಂತಹ ಮಾಹಿತಿಯನ್ನು ನೀಡುವ ಕೆಲಸ ಸುಲಭವಾಗುತ್ತದೆ . ಇದಲ್ಲದೆ , ಕಾರ್ಮಿಕರ ಕೌಶಲ್ಯವನ್ನು ಗುರುತಿಸುವ ಪೋರ್ಟಲ್ ಅನ್ನು ದೇಶದಲ್ಲಿ ನಾಲ್ಕೈದು ದಿನಗಳ ಹಿಂದೆ ಪ್ರಾರಂಭಿಸಲಾಗಿದೆ . ಕುಶಲ ಜನರು ಮತ್ತು ಕುಶಲ ಕೆಲಸಗಾರರನ್ನು ಗುರುತಿಸುವಲ್ಲಿ ಈ ಪೋರ್ಟಲ್ ಪ್ರಮುಖ ಪಾತ್ರ ವಹಿಸುತ್ತದೆ . ಇದರೊಂದಿಗೆ , ಉದ್ಯೋಗದಾತರು ಒಂದೇ ಕ್ಲಿಕ್ ‌ ನಲ್ಲಿ ಗುರುತಿಸಿದ ಕೌಶಲ್ಯ ಕಾರ್ಮಿಕರನ್ನು ತಲುಪಲು ಸಾಧ್ಯವಾಗುತ್ತದೆ . ಇತ್ತೀಚೆಗೆ ನಗರಗಳಿಂದ ತಮ್ಮ ಹಳ್ಳಿಗಳಿಗೆ ತೆರಳಿದ ಕಾರ್ಮಿಕರಿಗೆ ಇದರಿಂದ ಹೆಚ್ಚಿನ ಲಾಭವಾಗಲಿದೆ . ವಿಶೇಷ ಕೌಶಲ್ಯ ಸಮೂಹದೊಂದಿಗೆ ಹಳ್ಳಿಗಳನ್ನು ತಲುಪಿದ ಜನರು ಹಳ್ಳಿಗಳನ್ನು ಹೇಗೆ ಪುನಶ್ಚೇತನಗೊಳಿಸಲು ಪ್ರಾರಂಭಿಸಿದ್ದಾರೆ ಎಂಬುದನ್ನು ನೀವು ನೋಡಿರಬೇಕು . ಕೆಲವರು ಶಾಲೆಗೆ ಬಣ್ಣ ಹಚ್ಚುತ್ತಿದ್ದಾರೆ ; ಕೆಲವರು ಹೊಸ ವಿನ್ಯಾಸಗಳೊಂದಿಗೆ ಮನೆಗಳನ್ನು ನಿರ್ಮಿಸುತ್ತಿದ್ದಾರೆ . ಸಣ್ಣದಿರಲಿ ಅಥವಾ ದೊಡ್ಡದಿರಲಿ ಪ್ರತಿಯೊಂದು ರೀತಿಯ ಕೌಶಲ್ಯವು ಸ್ವಾವಲಂಬಿ ಭಾರತದ ದೊಡ್ಡ ಶಕ್ತಿಯಾಗಲಿದೆ .


    ವಿಶ್ವ ಯುವ ಕೌಶಲ್ಯ ದಿನದಂದು ದೇಶದ ಯುವಕರನ್ನು ಮತ್ತೊಮ್ಮೆ ಅಭಿನಂದಿಸುತ್ತೇನೆ .


    ಜಗತ್ತು ಸಾಂಕ್ರಾಮಿಕ ರೋಗದ ಹಿಡಿತದಲ್ಲಿ ಸಿಲುಕಿದೆ . ಆದ್ದರಿಂದ ಅದೇ ವಿಷಯವನ್ನು ಮತ್ತೆ ಮತ್ತೆ ಪುನರಾವರ್ತಿಸುವುದು ನನ್ನ ಕರ್ತವ್ಯ . ನಾನು ಮಾತ್ರವಲ್ಲ , ನೀವೂ ಅದನ್ನು ಪುನರಾವರ್ತಿಸುತ್ತಲೇ ಇರಬೇಕು . ಅದೇನು ? ಮೊದಲಿಗೆ ನೀವು ಆರೋಗ್ಯವಾಗಿರುವುದನ್ನು ನಾನು ಬಯಸುತ್ತೇನೆ . ಎರಡನೆಯದಾಗಿ , ನೀವೆಲ್ಲರೂ ' ದೋ ಗಜ್ ದೂರಿ ' ಅಥವಾ ಸಾಮಾಜಿಕ ಅಂತರವನ್ನು ಅನುಸರಿಸಬೇಕೆಂದು ನಾನು ಬಯಸುತ್ತೇನೆ . ಮುಖಗವಸು ಧರಿಸುವುದನ್ನು ಮರೆಯಬೇಡಿ . ಉಗುಳುವ ಅಭ್ಯಾಸವನ್ನು ಬಿಡುವಂತೆ ಜನರಿಗೆ ತಿಳಿ ಹೇಳಿ . ಇಂದು ನಾವು ಇಲ್ಲಿ ಕಲಿತಿರುವ ಮಂತ್ರವನ್ನು ಯಾವಾಗಲೂ ನೆನಪಿಡಿ . ನೀವು ಎಷ್ಟೇ ವಿದ್ಯಾವಂತರಾಗಿದ್ದರೂ , ನೀವು ಎಷ್ಟು ಪದವಿಗಳನ್ನು ಹೊಂದಿದ್ದರೂ , ಕೌಶಲ್ಯವನ್ನು ನಿರಂತರವಾಗಿ ಹೆಚ್ಚಿಸಿಕೊಳ್ಳಬೇಕು ಮತ್ತು ನವೀಕರಿಸುತ್ತಿರಬೇಕು . ಹೊಸ ಕೌಶಲ್ಯಗಳಿಗಾಗಿ ನಿರಂತರವಾಗಿ ತಮ್ಮನ್ನು ತಾವು ಸಿದ್ಧಪಡಿಸಿಕೊಳ್ಳಬೇಕು . ಆಗ ನಿಮ್ಮ ಜೀವನವನ್ನು ನೀವು ಆನಂದಿಸಲು ಪ್ರಾರಂಭಿಸುತ್ತೀರಿ . ನೀವು ಜೀವನದಲ್ಲಿ ಹೊಸ ಅವಕಾಶಗಳನ್ನು ಪಡೆಯುವುದನ್ನು ಆನಂದಿಸುವಿರಿ . ನಿಮ್ಮ ಕೈಗಳು , ಬೆರಳು , ನಿಮ್ಮ ಹೃದಯ ಮತ್ತು ಮನಸ್ಸಿನ ಶಕ್ತಿಯನ್ನು ನೀವು ಒಂದು ಕೌಶಲ್ಯದಿಂದ ಹೆಚ್ಚಿಸಿಕೊಳ್ಳುತ್ತೀರಿ ಮತ್ತು ಮುನ್ನಡೆಯುತ್ತೀರಿ . ಇದು ದೇಶದ ಪ್ರಗತಿಗೆ ಸಹಾಯ ಮಾಡುತ್ತದೆ ಎಂದು ನನಗೆ ಭರವಸೆಯಿದೆ .


    ತುಂಬಾ ಧನ್ಯವಾದಗಳು !


    ನಿಮ್ಮೆಲ್ಲರಿಗೂ ಶುಭಾಶಯಗಳು !


    ***

    
    
    (Release ID: 1639024) Visitor Counter : 21
    
    
      Read this release in: English , Urdu , Marathi , Hindi , Bengali , Manipuri , Punjabi , Gujarati , Odia , Tamil , Telugu , Malayalam