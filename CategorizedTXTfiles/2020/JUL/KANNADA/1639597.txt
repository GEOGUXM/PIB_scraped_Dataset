      ಪ್ರಧಾನ ಮಂತ್ರಿಯವರ ಕಛೇರಿ

      ವಿಶ್ವಸಂಸ್ಥೆಯ 75 ನೇ ವಾರ್ಷಿಕೋತ್ಸವದ ಅಂಗವಾಗಿ ಆರ್ಥಿಕ, ಸಾಮಾಜಿಕ ಮಂಡಳಿಯ ಅಧಿವೇಶನ ಉದ್ದೇಶಿಸಿ ಪ್ರಧಾನ ಮಂತ್ರಿಯವರ ಭಾಷಣ
      Posted On: 17 JUL 2020 8:49PM by PIB Bengaluru


    ವಿಶ್ವಸಂಸ್ಥೆಯ 75 ನೇ ವಾರ್ಷಿಕೋತ್ಸವದ ಅಂಗವಾಗಿ ಆರ್ಥಿಕ , ಸಾಮಾಜಿಕ ಮಂಡಳಿಯ ಅಧಿವೇಶನ ಉದ್ದೇಶಿಸಿ


    ಪ್ರಧಾನ ಮಂತ್ರಿಯವರ ಭಾಷಣ


    ಗೌರವಾನ್ವಿತರೇ ,


    ಮಹಿಳೆಯರೇ ಮತ್ತು ಮಹನೀಯರೇ


    ಈ ವರ್ಷ ನಾವು ವಿಶ್ವಸಂಸ್ಥೆ ಸ್ಥಾಪನೆಯ 75 ನೇ ವಾರ್ಷಿಕೋತ್ಸವವನ್ನು ಆಚರಿಸುತ್ತಿದ್ದೇವೆ . ಮಾನವ ಪ್ರಗತಿಗೆ ವಿಶ್ವಸಂಸ್ಥೆ ನೀಡಿದ ಅನೇಕ ಕೊಡುಗೆಗಳನ್ನು ಗುರುತಿಸುವ ಸಂದರ್ಭ ಇದು . ಇಂದಿನ ಜಗತ್ತಿನಲ್ಲಿ ವಿಶ್ವಸಂಸ್ಥೆಯ ಪಾತ್ರ ಮತ್ತು ಪ್ರಸ್ತುತತೆಯನ್ನು ನಿರ್ಣಯಿಸಲು ಮತ್ತು ಅದರ ಉತ್ತಮ ಭವಿಷ್ಯವನ್ನು ರೂಪಿಸಲು ಇದು ಒಂದು ಅವಕಾಶ .


    ಗೌರವಾನ್ವಿತರೇ ,


    ಎರಡನೆಯ ಮಹಾಯುದ್ಧದ ನಂತರ ರಚನೆಯಾದ ವಿಶ್ವಸಂಸ್ಥೆಯ 50 ಸ್ಥಾಪಕ ಸದಸ್ಯ ರಾಷ್ಟ್ರಗಳಲ್ಲಿ ಭಾರತವೂ ಸೇರಿತ್ತು . ಅಂದಿನಿಂದ ಬಹಳಷ್ಟು ಬದಲಾಗಿದೆ . ಇಂದು ವಿಶ್ವಸಂಸ್ಥೆ 193 ಸದಸ್ಯ ರಾಷ್ಟ್ರಗಳನ್ನು ಒಟ್ಟುಗೂಡಿಸಿದೆ . ಅದರ ಸದಸ್ಯತ್ವ ಬೆಳೆದಂತೆಯೇ , ಅದರಿಂದ ನಿರೀಕ್ಷೆಗಳೂ ಹೆಚ್ಚಾಗಿವೆ . ಅದೇ ಸಂದರ್ಭದಲ್ಲಿ ಬಹುಪಕ್ಷೀಯತೆ ಇಂದು ಅನೇಕ ಸವಾಲುಗಳನ್ನು ಎದುರಿಸುತ್ತಿದೆ .


    ಗೌರವಾನ್ವಿತರೇ ,


    ಮೊದಲಿನಿಂದಲೂ ಭಾರತವು ವಿಶ್ವಸಂಸ್ಥೆಯ ಅಭಿವೃದ್ಧಿ ಕಾರ್ಯಗಳು ಮತ್ತು ಆರ್ಥಿಕ , ಸಾಮಾಜಿಕ ಮಂಡಳಿಯನ್ನು (ECOSOC) ಸಕ್ರಿಯವಾಗಿ ಬೆಂಬಲಿಸಿದೆ . ECOSOC ನ ಮೊದಲ ಅಧ್ಯಕ್ಷರು ಭಾರತೀಯರಾಗಿದ್ದರು . ಸುಸ್ಥಿರ ಅಭಿವೃದ್ಧಿ ಗುರಿಗಳು ಸೇರಿದಂತೆ ECOSOC ಕಾರ್ಯಸೂಚಿಯನ್ನು ರೂಪಿಸುವಲ್ಲಿ ಭಾರತ ಸಹಕರಿಸಿದೆ . ಇಂದು , ನಮ್ಮ ದೇಶೀಯ ಪ್ರಯತ್ನಗಳ ಮೂಲಕ , ನಾವು ಮತ್ತೆ ಅಜೆಂಡಾ 2030 ಮತ್ತು ಸುಸ್ಥಿರ ಅಭಿವೃದ್ಧಿ ಗುರಿಗಳನ್ನು ಸಾಧಿಸುವಲ್ಲಿ ಪ್ರಮುಖ ಪಾತ್ರ ವಹಿಸುತ್ತಿದ್ದೇವೆ . ಇತರ ಅಭಿವೃದ್ಧಿಶೀಲ ರಾಷ್ಟ್ರಗಳು ಅವುಗಳ ಸುಸ್ಥಿರ ಅಭಿವೃದ್ಧಿ ಗುರಿಗಳನ್ನು ಸಾಧಿಸಲು ನಾವು ನೆರವಾಗುತ್ತಿದ್ದೇವೆ .


    ಗೌರವಾನ್ವಿತರೇ ,


    ಭಾರತವು ಜಗತ್ತಿನ ಆರನೇ ಒಂದು ಭಾಗದಷ್ಟು ಜನಸಂಖ್ಯೆಯನ್ನು ಹೊಂದಿದೆ . ನಮ್ಮ ಶಕ್ತಿ ಮತ್ತು ಜವಾಬ್ದಾರಿಯನ್ನು ನಾವು ಗಮನದಲ್ಲಿರಿಸಿಕೊಂಡಿದ್ದೇವೆ . ಭಾರತವು ತನ್ನ ಅಭಿವೃದ್ಧಿಯ ಉದ್ದೇಶಗಳನ್ನು ಸಾಧಿಸುವಲ್ಲಿ ಯಶಸ್ವಿಯಾದರೆ , ಜಾಗತಿಕ ಗುರಿಗಳ ಸಾಧನೆಯಲ್ಲಿ ಅದು ಬಹಳ ಪರಿಣಾಮ ಬೀರುತ್ತದೆ ಎಂಬುದು ನಮಗೆ ತಿಳಿದಿದೆ . ಆದ್ದರಿಂದ ನಾವು ನಮ್ಮ ರಾಜ್ಯಗಳು , ಸ್ಥಳೀಯ ಸರ್ಕಾರಗಳು , ನಾಗರಿಕ ಸಮಾಜ , ಸಮುದಾಯಗಳು ಮತ್ತು ನಮ್ಮ ಜನರನ್ನು ತೊಡಗಿಸಿಕೊಳ್ಳುವ ಮೂಲಕ " ಇಡೀ ಸಮಾಜದ " ವಿಧಾನವನ್ನು ಅಳವಡಿಸಿಕೊಂಡಿದ್ದೇವೆ .


    ನಮ್ಮ ಧ್ಯೇಯವಾಕ್ಯವೆಂದರೆ ' ಸಬ್ಕಾ ಸಾಥ್ , ಸಬ್ಕಾ ವಿಕಾಸ್ , ಸಬ್ಕಾ ವಿಶ್ವಾಸ್ ' - ಇದರರ್ಥ ' ಎಲ್ಲರೊಂದಿಗೆ , ಎಲ್ಲರ ಬೆಳವಣಿಗೆ , ಎಲ್ಲರ ನಂಬಿಕೆಯೊಂದಿಗೆ '. ಇದು ಯಾರನ್ನೂ ಹಿಂದೆ ಬಿಡಬಾರದು ಎಂಬ ಪ್ರಮುಖ ಸುಸ್ಥಿರ ಅಭಿವೃದ್ಧಿ ಗುರಿಗಳ ತತ್ತ್ವವನ್ನು ಪ್ರತಿಫಲಿಸುತ್ತದೆ . ಪೌಷ್ಠಿಕಾಂಶ , ಆರೋಗ್ಯ ಶಿಕ್ಷಣ , ವಿದ್ಯುತ್ ಅಥವಾ ವಸತಿಯಂತಹ ಕ್ಷೇತ್ರಗಳಲ್ಲಿ ನಮ್ಮ ಅಂತರ್ಗತ ಕಾರ್ಯಕ್ರಮಗಳ ಮೂಲಕ ನಾವು ಹೆಚ್ಚಿನ ಪ್ರಗತಿಯನ್ನು ಸಾಧಿಸುತ್ತಿದ್ದೇವೆ .


    ಗೌರವಾನ್ವಿತರೇ ,


    ಕಳೆದ ವರ್ಷ , ನಮ್ಮ ಆರು ಲಕ್ಷ ಗ್ರಾಮಗಳಲ್ಲಿ ಸಂಪೂರ್ಣ ನೈರ್ಮಲ್ಯವನ್ನು ಸಾಧಿಸುವ ಮೂಲಕ ನಮ್ಮ ರಾಷ್ಟ್ರಪಿತ ಮಹಾತ್ಮ ಗಾಂಧಿಯವರ 150 ನೇ ಜಯಂತಿಯನ್ನು ಆಚರಿಸಿದ್ದೇವೆ .


    ಐದು ವರ್ಷಗಳಲ್ಲಿ , ನಾವು 110 ದಶಲಕ್ಷಕ್ಕೂ ಹೆಚ್ಚು ಮನೆಯ ಶೌಚಾಲಯಗಳನ್ನು ನಿರ್ಮಿಸಿದ್ದೇವೆ , ಇದು ನಮ್ಮ ಗ್ರಾಮೀಣ ನೈರ್ಮಲ್ಯ ವ್ಯಾಪ್ತಿಯನ್ನು ಶೇ .38 ರಿಂದ ಶೇ .100 ಕ್ಕೆ ಸುಧಾರಿಸಿದೆ . ನಮ್ಮ ಜಾಗೃತಿ ಮೂಡಿಸುವ ಬೃಹತ್ ಕಾರ್ಯಕ್ರಮಗಳು ನಮ್ಮ ಮಹಿಳೆಯರನ್ನು ಸಬಲೀಕರಣ ಮಾಡಿವೆ . ಪ್ರಾಥಮಿಕ ಮತ್ತು ಪ್ರೌಢಶಿಕ್ಷಣದಲ್ಲಿ ನಾವು ಲಿಂಗ ಸಮಾನತೆಯನ್ನು ಸಾಧಿಸಿದ್ದೇವೆ . ಗ್ರಾಮೀಣ ಭಾರತದಲ್ಲಿ ಸುಮಾರು 70 ಮಿಲಿಯನ್ ಮಹಿಳೆಯರು ನಮ್ಮ ಜೀವನೋಪಾಯ ಮಿಷನ್ ಅಡಿಯಲ್ಲಿ ಸ್ವ - ಸಹಾಯ ಗುಂಪುಗಳ ಭಾಗವಾಗಿದ್ದಾರೆ . ಅವರು ಜೀವನ ಮತ್ತು ಜೀವನೋಪಾಯವನ್ನು ದೊಡ್ಡ ಪ್ರಮಾಣದಲ್ಲಿ ಪರಿವರ್ತಿಸಿಕೊಳ್ಳುತ್ತಿದ್ದಾರೆ . ನಮ್ಮ ಸ್ಥಳೀಯ ಸರ್ಕಾರಗಳ ಪ್ರತಿನಿಧಿಗಳಾಗಿ ಒಂದು ದಶಲಕ್ಷಕ್ಕೂ ಹೆಚ್ಚು ಮಹಿಳೆಯರು ಆಯ್ಕೆಯಾಗಿದ್ದಾರೆ . ಕಳೆದ ಆರು ವರ್ಷಗಳಲ್ಲಿ , ನಾವು ಬ್ಯಾಂಕುಗಳಿಂದ ದೂರವಿದ್ದವರಿಗೆ 400 ಮಿಲಿಯನ್ ಬ್ಯಾಂಕ್ ಖಾತೆಗಳನ್ನು ತೆರೆದಿದ್ದೇವೆ , ಅದರಲ್ಲಿ 220 ಮಿಲಿಯನ್ ಮಹಿಳೆಯರ ಸುಪರ್ದಿನಲ್ಲಿವೆ . ಆರ್ಥಿಕ ಸೇರ್ಪಡೆಗಾಗಿ ನಾವು ತಂತ್ರಜ್ಞಾನದ ಶಕ್ತಿಯನ್ನು ಬಳಸಿಕೊಂಡಿದ್ದೇವೆ . ಇದು ವಿಶಿಷ್ಟ ಗುರುತಿನ ಸಂಖ್ಯೆ , ಬ್ಯಾಂಕ್ ಖಾತೆ ಮತ್ತು ಎಲ್ಲರಿಗೂ ಮೊಬೈಲ್ ಸಂಪರ್ಕದ ತ್ರಿಜ್ಯವನ್ನು ಆಧರಿಸಿದೆ . 700 ಮಿಲಿಯನ್ ಜನರಿಗೆ 150 ಬಿಲಿಯನ್ ಡಾಲರ್ ನೇರ ಲಾಭ ವರ್ಗಾವಣೆಯನ್ನು ಮಾಡಲು ಇದು ನಮಗೆ ಅವಕಾಶ ಮಾಡಿಕೊಟ್ಟಿದೆ . ನಮ್ಮ ಆಹಾರ ಭದ್ರತಾ ಕಾರ್ಯಕ್ರಮಗಳು 813 ಮಿಲಿಯನ್ ನಾಗರಿಕರನ್ನು ತಲುಪುತ್ತಿವೆ .


    ನಮ್ಮ ‘ ಎಲ್ಲರಿಗೂ ವಸತಿ ’ ಕಾರ್ಯಕ್ರಮವು ಭಾರತ ಸ್ವಾತಂತ್ರ್ಯದ 75 ವರ್ಷಗಳನ್ನು ಪೂರೈಸುವ 2022 ರ ವೇಳೆಗೆ ಪ್ರತಿಯೊಬ್ಬ ಭಾರತೀಯನೂ ಸುರಕ್ಷಿತ ಸೂರು ಹೊಂದಿರುವುದನ್ನು ಖಚಿತಪಡಿಸುತ್ತದೆ . ಆ ಹೊತ್ತಿಗೆ , ಈ ಕಾರ್ಯಕ್ರಮದಡಿಯಲ್ಲಿ 40 ಮಿಲಿಯನ್ ಹೊಸ ಮನೆಗಳನ್ನು ನಿರ್ಮಿಸಲಾಗುತ್ತದೆ . ಇದು ಅನೇಕ ದೇಶಗಳಲ್ಲಿನ ಒಟ್ಟು ಮನೆಗಳ ಸಂಖ್ಯೆಗಿಂತ ಹೆಚ್ಚಿನದಾಗಿದೆ . ನಮ್ಮ ‘ ಆಯುಷ್ಮಾನ್ ಭಾರತ್ ’ ಯೋಜನೆಯು ವಿಶ್ವದ ಅತಿದೊಡ್ಡ ಆರೋಗ್ಯ ಸಂರಕ್ಷಣಾ ಕಾರ್ಯಕ್ರಮವಾಗಿದ್ದು , 500 ಮಿಲಿಯನ್ ಜನರನ್ನು ಒಳಗೊಂಡಿದೆ . ಕೋವಿಡ್ ವಿರುದ್ಧದ ಹೋರಾಟದಲ್ಲಿ , ನಮ್ಮ ತಳಮಟ್ಟದ ಆರೋಗ್ಯ ವ್ಯವಸ್ಥೆಯು ವಿಶ್ವದ ಅತ್ಯುತ್ತಮ ಚೇತರಿಕೆ ದರಗಳಲ್ಲಿ ಒಂದಾಗಲು ಭಾರತಕ್ಕೆ ಸಹಾಯ ಮಾಡುತ್ತಿದೆ . 2025 ರ ವೇಳೆಗೆ ಕ್ಷಯರೋಗವನ್ನು ನಿರ್ಮೂಲನೆ ಮಾಡುವ ಹಾದಿಯಲ್ಲಿದ್ದೇವೆ . ಇತರ ಅಭಿವೃದ್ಧಿಶೀಲ ರಾಷ್ಟ್ರಗಳು ಭಾರತದ ಅಭಿವೃದ್ಧಿ ಕಾರ್ಯಕ್ರಮಗಳ ಪ್ರಮಾಣ ಮತ್ತು ಯಶಸ್ಸಿನಿಂದ ಹಾಗೂ ನಾವು ಅಳವಡಿಸಿಕೊಂಡಿರುವ ತಂತ್ರಜ್ಞಾನಗಳು ಮತ್ತು ಆವಿಷ್ಕಾರಗಳಿಂದ ಕಲಿಯಬಹುದಾಗಿದೆ .


    ಗೌರವಾನ್ವಿತರೇ ,


    ಅಭಿವೃದ್ಧಿಯ ಹಾದಿಯಲ್ಲಿ ಮುಂದೆ ಸಾಗುತ್ತಿರುವಾಗ , ನಮ್ಮ ಭೂಮಿಯ ಕಡೆಗೆ ನಮ್ಮ ಹೊಣೆಗಾರಿಕೆಯನ್ನು ನಾವು ಮರೆಯುತ್ತಿಲ್ಲ . ಕಳೆದ ಕೆಲವು ವರ್ಷಗಳಲ್ಲಿ , ನಾವು ವಾರ್ಷಿಕವಾಗಿ 38 ದಶಲಕ್ಷ ಟನ್ ಇಂಗಾಲದ ಹೊರಸೂಸುವಿಕೆಯನ್ನು ಕಡಿಮೆ ಮಾಡಿದ್ದೇವೆ . ನಮ್ಮ ಹಳ್ಳಿಗಳನ್ನು ವಿದ್ಯುದ್ದೀಕರಿಸುವ ಮೂಲಕ , 80 ದಶಲಕ್ಷ ಬಡ ಕುಟುಂಬಗಳಿಗೆ ಶುದ್ಧ ಅಡುಗೆ ಇಂಧನವನ್ನು ಒದಗಿಸುವ ಮೂಲಕ ಮತ್ತು ಇಂಧನ ದಕ್ಷತೆಯ ಕ್ರಮಗಳನ್ನು ಪರಿಚಯಿಸುವ ಮೂಲಕ ಇದನ್ನು ಸಾಧಿಸಲಾಗಿದೆ . 2030 ರ ವೇಳೆಗೆ 450 ಗಿಗಾವ್ಯಾಟ್ ನವೀಕರಿಸಬಹುದಾದ ಇಂಧನವನ್ನು ಉತ್ಪಾದಿಸುವ ಮತ್ತು 26 ದಶಲಕ್ಷ ಹೆಕ್ಟೇರ್ ಬಂಜರು ಭೂಮಿಯನ್ನು ಪುನಃಸ್ಥಾಪಿಸುವ ಗುರಿಯನ್ನು ನಾವು ಹೊಂದಿದ್ದೇವೆ . ನಾವು ಹಿಂದಿನಿಂದಲೂ ಪ್ರಕೃತಿಯೊಂದಿಗೆ ಸಾಮರಸ್ಯದಿಂದ ಬದುಕುವ ಸಂಪ್ರದಾಯವನ್ನು ಹೊಂದಿದ್ದೇವೆ . ಸ್ವಚ್ಛತೆ ಕಾಪಾಡಿಕೊಳ್ಳಲು ಮತ್ತು ಏಕ ಬಳಕೆಯ ಪ್ಲಾಸ್ಟಿಕ್ ಬಳಕೆಯನ್ನು ತ್ಯಜಿಸುವ ಬೃಹತ್ ಅಭಿಯಾನಗಳನ್ನು ನಾವು ಪ್ರಾರಂಭಿಸಿದ್ದೇವೆ . ಅಂತರರಾಷ್ಟ್ರೀಯ ಮಟ್ಟದಲ್ಲಿ , ಅಂತರರಾಷ್ಟ್ರೀಯ ಸೌರ ಒಕ್ಕೂಟವನ್ನು ಸ್ಥಾಪಿಸುವ ನಮ್ಮ ಉಪಕ್ರಮವು ಹವಾಮಾನ ಕ್ರಿಯೆಯ ಪ್ರಾಯೋಗಿಕ ಅಭಿವ್ಯಕ್ತಿಯಾಗಿತ್ತು . ಅಂತೆಯೇ , ವಿಪತ್ತು ಸ್ಥಿತಿಸ್ಥಾಪಕ ಮೂಲಸೌಕರ್ಯದ ಒಕ್ಕೂಟವು ಸಮಗ್ರ ವಿಧಾನಕ್ಕಾಗಿ ಎಲ್ಲಾ ಸಂಬಂಧಿತ ಪಾಲುದಾರರನ್ನು ಒಟ್ಟುಗೂಡಿಸುತ್ತದೆ . ನಮ್ಮ ಪ್ರದೇಶದಲ್ಲಿ ಮೊದಲ ಪ್ರತಿಸ್ಪಂದಕ - ಅಗತ್ಯವಿರುವಾಗ ಸ್ನೇಹಿತ - ರಾಷ್ಟ್ರವಾಗಿರುವುದಕ್ಕೆ ನಾವು ಯಾವಾಗಲೂ ಹೆಮ್ಮೆಪಡುತ್ತೇವೆ .. ಅದು ಭೂಕಂಪಗಳು , ಚಂಡಮಾರುತಗಳು ಅಥವಾ ಯಾವುದೇ ನೈಸರ್ಗಿಕ ಅಥವಾ ಮಾನವ ನಿರ್ಮಿತ ಬಿಕ್ಕಟ್ಟು ಆಗಿರಲಿ , ಭಾರತವು ತ್ವರಿತವಾಗಿ ಮತ್ತು ಒಗ್ಗಟ್ಟಿನಿಂದ ಸ್ಪಂದಿಸಿದೆ . ಕೋವಿಡ್ ವಿರುದ್ಧದ ನಮ್ಮ ಜಂಟಿ ಹೋರಾಟದಲ್ಲಿ , ನಾವು 150 ಕ್ಕೂ ಹೆಚ್ಚು ದೇಶಗಳಿಗೆ ವೈದ್ಯಕೀಯ ಮತ್ತು ಇತರ ನೆರವನ್ನು ನೀಡಿದ್ದೇವೆ . ನಮ್ಮ ನೆರೆಹೊರೆಯಲ್ಲಿ ಸಾರ್ಕ್ ಕೋವಿಡ್ ತುರ್ತು ನಿಧಿಯನ್ನು ಸ್ಥಾಪಿಸಲು ನಾವು ಸಹಾಯ ಮಾಡಿದ್ದೇವೆ .


    ಗೌರವಾನ್ವಿತರೇ ,


    ಕೋವಿಡ್ -19 ಸಾಂಕ್ರಾಮಿಕವು ಎಲ್ಲಾ ರಾಷ್ಟ್ರಗಳ ಸ್ಥಿತಿಸ್ಥಾಪಕತ್ವವನ್ನು ತೀವ್ರವಾಗಿ ಪರೀಕ್ಷಿಸಿದೆ . ಭಾರತದಲ್ಲಿ , ಸರ್ಕಾರ ಮತ್ತು ಸಮಾಜದ ಪ್ರಯತ್ನಗಳನ್ನು ಒಟ್ಟುಗೂಡಿಸುವ ಮೂಲಕ ಸಾಂಕ್ರಾಮಿಕ ರೋಗದ ವಿರುದ್ಧದ ಹೋರಾಟವನ್ನು ಜನಾಂದೋಲನವನ್ನಾಗಿ ಮಾಡಲು ನಾವು ಪ್ರಯತ್ನಿಸಿದ್ದೇವೆ . ಬಡವರ ಮನೆಗಳಿಗೆ ಸೌಲಭ್ಯಗಳನ್ನು ತಲುಪಿಸಲು ನಾವು ಹೆಚ್ಚಿನ ಆದ್ಯತೆ ನೀಡಿದ್ದೇವೆ . ನಾವು 300 ಬಿಲಿಯನ್ ಡಾಲರ್ ‌ ಗಳಿಗಿಂತ ಹೆಚ್ಚಿನ ಪ್ಯಾಕೇಜ್ ಘೋಷಿಸಿದ್ದೇವೆ . ಇದು ಆರ್ಥಿಕತೆಯನ್ನು ಮತ್ತೆ ಹಾದಿಗೆ ತರುತ್ತದೆ , ಆಧುನಿಕ ಮೂಲಸೌಕರ್ಯಗಳನ್ನು ನಿರ್ಮಿಸುತ್ತದೆ ಮತ್ತು ತಂತ್ರಜ್ಞಾನ - ಚಾಲಿತ ವ್ಯವಸ್ಥೆಯನ್ನು ಜಾರಿಗೆ ತರುತ್ತದೆ . ಜಾಗತಿಕ ಆರ್ಥಿಕತೆಯೊಂದಿಗೆ ಸಂಯೋಜಿಸಲ್ಪಟ್ಟ ಸ್ವಾವಲಂಬಿ ಮತ್ತು ಸ್ಥಿತಿಸ್ಥಾಪಕ ಭಾರತದ ' ಆತ್ಮನಿರ್ಭರ ಭಾರತ ' ದ ದೃಷ್ಟಿಕೋನವನ್ನು ನಾವು ಮುಂದಿಟ್ಟಿದ್ದೇವೆ .


    ಗೌರವಾನ್ವಿತರೇ ,


    ಸುಸ್ಥಿರ ಶಾಂತಿ ಮತ್ತು ಸಮೃದ್ಧಿಯನ್ನು ಬಹುಪಕ್ಷೀಯ ಹಾದಿಯ ಮೂಲಕ ಸಾಧಿಸಬಹುದು ಎಂದು ಭಾರತ ದೃಢವಾಗಿ ನಂಬುತ್ತದೆ . ಈ ಭೂದೇವಿಯ ಮಕ್ಕಳಾದ ನಾವು ನಮ್ಮ ಸಾಮಾನ್ಯ ಸವಾಲುಗಳನ್ನು ಎದುರಿಸಲು ಮತ್ತು ನಮ್ಮ ಸಾಮಾನ್ಯ ಗುರಿಗಳನ್ನು ಸಾಧಿಸಲು ಕೈಜೋಡಿಸಬೇಕು . ಆದಾಗ್ಯೂ , ಬಹುಪಕ್ಷೀಯತೆಯು ಸಮಕಾಲೀನ ಪ್ರಪಂಚದ ವಾಸ್ತವವನ್ನು ಪ್ರತಿನಿಧಿಸುವ ಅಗತ್ಯವಿದೆ . ಸುಧಾರಿತ ವಿಶ್ವಸಂಸ್ಥೆಯೊಂದಿಗೆ ಮಾತ್ರ ಸುಧಾರಿತ ಬಹುಪಕ್ಷೀಯತೆಯು ಮನುಕುಲದ ಆಕಾಂಕ್ಷೆಗಳನ್ನು ಪೂರೈಸಬಲ್ಲದು . ಇಂದು , ವಿಶ್ವಸಂಸ್ಥೆಯು 75 ವರ್ಷಗಳನ್ನು ಆಚರಿಸುತ್ತಿರುವಾಗ , ಅದರ ಪ್ರಸ್ತುತತೆಯನ್ನು ಹೆಚ್ಚಿಸಲು , ಅದರ ಪರಿಣಾಮಕಾರಿತ್ವವನ್ನು ಸುಧಾರಿಸಲು ಮತ್ತು ಹೊಸ ರೀತಿಯ ಮಾನವ ಕೇಂದ್ರಿತ ಜಾಗತೀಕರಣದ ಆಧಾರವಾಗಿಸಲು , ಜಾಗತಿಕ ಬಹುಪಕ್ಷೀಯ ವ್ಯವಸ್ಥೆಯನ್ನು ಸುಧಾರಿಸುವ ಪ್ರತಿಜ್ಞೆ ಮಾಡೋಣ . ವಿಶ್ವಸಂಸ್ಥೆಯು ಮೂಲತಃ ಎರಡನೆಯ ಮಹಾಯುದ್ಧದ ರೋಷದಿಂದ ಜನ್ಮ ತಾಳಿತು . ಇಂದು , ಸಾಂಕ್ರಾಮಿಕದ ದಾರುಣತೆಯು ಅದರ ಪುನರ್ಜನ್ಮ ಮತ್ತು ಸುಧಾರಣೆಗೆ ಸಂದರ್ಭವನ್ನು ಒದಗಿಸಿದೆ . ಈ ಅವಕಾಶವನ್ನು ನಾವು ಕಳೆದುಕೊಳ್ಳಬಾರದು .


    ಗೌರವಾನ್ವಿತರೇ ,


    ಈ ಮಹತ್ವದ ಸಂದರ್ಭದಲ್ಲಿ ವಿಶ್ವಸಂಸ್ಥೆಯ ಭದ್ರತಾ ಮಂಡಳಿಗೆ ಭಾರತ ಆಯ್ಕೆಯಾಗಿದೆ . ಜಾಗತಿಕ ಸಾಮರಸ್ಯವನ್ನು ಕಾಪಾಡಿಕೊಳ್ಳಲು , ಸಾಮಾಜಿಕ - ಆರ್ಥಿಕ ಸಮಾನತೆಯನ್ನು ಸುಧಾರಿಸಲು ಮತ್ತು ಪ್ರಕೃತಿಯ ಸಮತೋಲನವನ್ನು ಕಾಪಾಡಿಕೊಳ್ಳಲು ನಮ್ಮ ಅಗಾಧ ಬದ್ಧತೆಯೊಂದಿಗೆ ವಿಶ್ವಸಂಸ್ಥೆಯ ಕಾರ್ಯಸೂಚಿಯನ್ನು ಸಂಪೂರ್ಣವಾಗಿ ಬೆಂಬಲಿಸುವಲ್ಲಿ ಭಾರತ ತನ್ನ ಪಾತ್ರವನ್ನು ನಿರ್ವಹಿಸುತ್ತದೆ .


    ನಮಸ್ಕಾರ ,


    ಧನ್ಯವಾದಗಳು .


    ***

    
    
    (Release ID: 1639597) Visitor Counter : 12
    
    
      Read this release in: Manipuri , English , Urdu , Hindi , Bengali , Assamese , Punjabi , Gujarati , Odia , Tamil , Telugu , Malayalam