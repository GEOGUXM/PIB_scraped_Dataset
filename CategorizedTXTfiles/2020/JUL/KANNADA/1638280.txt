      PIB Headquarters

      ಕೋವಿಡ್-19: ಪಿ ಐ ಬಿ ದೈನಿಕ ವರದಿ
      Posted On: 09 JUL 2020 6:30PM by PIB Bengaluru


    ಕೋವಿಡ್ -19: ಪಿ ಐ ಬಿ ದೈನಿಕ ವರದಿ


    ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವಾಲಯದ ಕೋವಿಡ್ -19 ತಾಜಾ ಮಾಹಿತಿ : ಸಕ್ರಿಯ ಪ್ರಕರಣಗಳಿಗೆ ಹೋಲಿಸಿದರೆ ಗುಣಮುಖವಾದ ಪ್ರಕರಣಗಳು 1.75 ಪಟ್ಟು ಅಧಿಕ ; ಸಕ್ರಿಯ ಪ್ರಕರಣಗಳು ಮತ್ತು ಗುಣಮುಖರಾದವರ ನಡುವಿನ ಪ್ರಮಾಣ 2 ಲಕ್ಷಕ್ಕೂ ಅಧಿಕ ; ಗುಣಮುಖರಾದವರ ಪ್ರಮಾಣ ರಾಷ್ಟ್ರೀಯ ಸರಾಸರಿ ಮತ್ತಷ್ಟು ಸುಧಾರಣೆಗೊಂಡು ಶೇ .62.09 ಕ್ಕೆ ಏರಿಕೆ


    ಮಹತ್ವದ ಸಾಧನೆಯಲ್ಲಿ ಕೋವಿಡ್ -19 ಸೋಂಕು ಸಕ್ರಿಯವಾಗಿರುವವರ ಸಂಖ್ಯೆಗಿಂತ ಗುಣಮುಖರಾಗಿರುವವರ ಸಂಖ್ಯೆ 2,06,588 ಕ್ಕೆ ಏರಿಕೆಯಾಗಿದೆ . ಸಕ್ರಿಯ ಪ್ರಕರಣಗಳಿಗೆ ಹೋಲಿಸಿದರೆ ಗುಣಮುಖರಾದವರ ಪ್ರಕರಣಗಳು 1.75 ಪಟ್ಟು ಅಧಿಕ . ಕಳೆದ 24 ಗಂಟೆಗಳಿಂದೀಚೆಗೆ ಒಟ್ಟು 19,547 ಸೋಂಕಿತರು ಗುಣಮುಖರಾಗಿದ್ದಾರೆ . ಇದರೊಂದಿಗೆ ಒಟ್ಟು ಕೋವಿಡ್ -19 ಸೋಂಕಿನಿಂದ ಗುಣಮುಖರಾದವರ ಸಂಖ್ಯೆ 4,76,377 ಕ್ಕೆ ಏರಿಕೆಯಾಗಿದೆ . ತೀವ್ರ ನಿಗಾ , ಪರಿಣಾಮಕಾರಿ ಕಣ್ಗಾವಲು ಮತ್ತು ಮನೆ ಮನೆ ಸಮೀಕ್ಷೆ , ಕೋವಿಡ್ -19 ಸೋಂಕಿತರ ತ್ವರಿತ ಪತ್ತೆ ಮತ್ತು ಐಸೋಲೇಷನ್ , ಸಕಾಲದಲ್ಲಿ ಪರಿಣಾಮಕಾರಿ ಚಿಕಿತ್ಸೆ ಹಾಗೂ ನಿರ್ವಹಣೆ ಈ ಎಲ್ಲ ಕಾರಣಗಳಿಂದಾಗಿ ಉತ್ತಮ ಫಲಿತಾಂಶ ಸಾಧ್ಯವಾಗಿದೆ . ಪ್ರಸ್ತುತ 2,69,789 ಸಕ್ರಿಯ ಪ್ರಕರಣಗಳು ಇವೆ ಮತ್ತು ಅವೆಲ್ಲಾ ತೀವ್ರ ವೈದ್ಯಕೀಯ ನಿಗಾದಲ್ಲಿವೆ . ಭಾರತದಲ್ಲಿ ಕೋವಿಡ್ -19 ಸೋಂಕಿನಿಂದ ಗುಣಮುಖರಾಗುತ್ತಿರುವವರ ಸಂಖ್ಯೆ ಕ್ರಮೇಣ ಏರಿಕೆಯಾಗುತ್ತಿದೆ . ಕೋವಿಡ್ -19 ರೋಗಿಗಳಲ್ಲಿ ಗುಣಮುಖರಾಗಿರುವವರ ಪ್ರಮಾಣ ಇಂದು ಶೇ .62.09 ಕ್ಕೆ ಏರಿಕೆಯಾಗಿದೆ .


    ಕೋವಿಡ್ -19 ಕುರಿತ ಸಚಿವರ ಉನ್ನತ ಮಟ್ಟದ 18 ನೇ ಸಭೆಯ ಅಧ್ಯಕ್ಷತೆ ವಹಿಸಿದ ಡಾ . ಹರ್ಷವರ್ಧನ್


    ಕೇಂದ್ರ ಆರೋಗ್ಯ ಮತ್ತು ಕುಟುಂಬ ಕಲ್ಯಾಣ ಸಚಿವ ಡಾ . ಹರ್ಷವರ್ಧನ್ ಅಧ್ಯಕ್ಷತೆಯಲ್ಲಿಂದು ವಿಡಿಯೋ ಕಾನ್ಫರೆನ್ಸ್ ಮೂಲಕ ಕೋವಿಡ್ -19 ಕುರಿತಂತೆ ರಚಿಸಲಾಗಿರುವ ಉನ್ನತ ಮಟ್ಟದ ಸಚಿವರ ಸಮಿತಿಯ 18 ನೇ ಸಭೆ ನಡೆಯಿತು . ಸಭೆಯಲ್ಲಿ ದೇಶದಲ್ಲಿ ಈವರೆಗೆ 3914 ಸೌಕರ್ಯಗಳನ್ನು ಸೃಷ್ಟಿಸಲಾಗಿದ್ದು , ಅವುಗಳಲ್ಲಿ 3,77,737 ಐಸೋಲೇಷನ್ ಹಾಸಿಗೆಗಳು ( ಐಸಿಯು ಇಲ್ಲದಿರುವುದು ), 39,820 ಐಸಿಯು ಹಾಸಿಗೆಗಳು ಮತ್ತು 1,42,415 ಆಕ್ಸಿಜನ್ ಸೌಕರ್ಯವಿರುವ ಹಾಗೂ 20,047 ವೆಂಟಿಲೇಶನ್ ಸೌಕರ್ಯವಿರುವ ಹಾಸಿಗೆಗಳಿವೆ ಎಂದು ಮಾಹಿತಿ ನೀಡಲಾಯಿತು . ಆರೋಗ್ಯ ರಕ್ಷಣಾ ಸೌಕರ್ಯಗಳಿಗೆ ಸಂಬಂಧಿಸಿದಂತೆ 213.55 ಲಕ್ಷ ಎನ್ 95 ಮಾಸ್ಕ್ ಗಳು , 120.94 ಲಕ್ಷ ಪಿಪಿಇಗಳು ಮತ್ತು 612.57 ಲಕ್ಷ ಹೆಚ್ ಸಿಕ್ಯೂ ಮಾತ್ರೆಗಳನ್ನು ವಿತರಿಸಲಾಗಿದೆ . ಜಾಗತಿಕವಾಗಿ ತೀವ್ರ ಸೋಂಕಿನಿಂದ ಬಾಧಿತವಾಗಿರುವ 5 ರಾಷ್ಟ್ರಗಳಿಗೆ ಹೋಲಿಸಿದರೆ ಭಾರತದ ಸ್ಥಿತಿ ಉತ್ತಮವಾಗಿದೆ . ಭಾರತದಲ್ಲಿ ಪ್ರತಿ ಮಿಲಿಯನ್ ಜನಸಂಖ್ಯೆಗೆ ಅತಿ ಕಡಿಮೆ ಜನರಿಗೆ ಸೋಂಕು (538) ಇದ್ದು , ಪ್ರತಿ ಮಿಲಿಯನ್ ಜನಸಂಖ್ಯೆಗೆ ಸಾವಿನ ಪ್ರಮಾಣ (15) ಇದೆ . ಜಾಗತಿಕ ಸರಾಸರಿ ಕ್ರಮವಾಗಿ 1453 ಮತ್ತು 68.7 ರಷ್ಟಿದೆ . ದೇಶದ ಒಳಗೆ 8 ರಾಜ್ಯಗಳು ( ಮಹಾರಾಷ್ಟ್ರ , ತಮಿಳುನಾಡು , ದೆಹಲಿ , ಕರ್ನಾಟಕ , ತೆಲಂಗಾಣ , ಆಂಧ್ರಪ್ರದೇಶ , ಉತ್ತರ ಪ್ರದೇಶ ಮತ್ತು ಗುಜರಾತ್ ) ಇವು ಶೇ .90 ರಷ್ಟು ಸಕ್ರಿಯ ಪ್ರಕರಣಗಳನ್ನು ಹೊಂದಿವೆ . 49 ಜಿಲ್ಲೆಗಳಲ್ಲಿ ಶೇ .890 ರಷ್ಟು ಸಕ್ರಿಯ ಪ್ರಕರಣಗಳಿವೆ . ಅಲ್ಲದೆ 6 ರಾಜ್ಯಗಳು ( ಮಹಾರಾಷ್ಟ್ರ , ದೆಹಲಿ , ಗುಜರಾತ್ , ತಮಿಳುನಾಡು , ಉತ್ತರ ಪ್ರದೇಶ ಮತ್ತು ಪಶ್ಚಿಮ ಬಂಗಾಳ ) ಇಲ್ಲಿ ಒಟ್ಟಾರೆ ಸಾವಿನ ಸಂಖ್ಯೆಯಲ್ಲಿ ಶೇ .86 ರಷ್ಟು ಸಂಭವಿಸಿವೆ ಮತ್ತು 32 ಜಿಲ್ಲೆಗಳಲ್ಲಿ ಶೇ .80 ರಷ್ಟು ಸಾವು ಸಂಭವಿಸಿವೆ .


    ಭಾರತೀಯ ಜಾಗತಿಕ ಸಪ್ತಾಹ ಉದ್ಘಾಟನಾ ಗೋಷ್ಠಿ ಉದ್ದೇಶಿಸಿ ಮಾತನಾಡಿದ ಪ್ರಧಾನಮಂತ್ರಿ ; ಜಾಗತಿಕ ಪುನಶ್ಚೇತನದಲ್ಲಿ ಭಾರತ ಮುಂಚೂಣಿ ಪಾತ್ರವಹಿಸಲಿದೆ : ಪ್ರಧಾನಿ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಇಂದು ವಿಡಿಯೋ ಕಾನ್ಫರೆನ್ಸ್ ಮೂಲಕ ಭಾರತೀಯ ಜಾಗತಿಕ ಸಪ್ತಾಹ ಉದ್ಘಾಟನಾ ಗೋಷ್ಠಿಯನ್ನುದ್ದೇಶಿಸಿ ಮಾತನಾಡಿದರು . ಪ್ರಸಕ್ತ ಸಂಕಷ್ಟದ ಸಮಯವನ್ನು ಉಲ್ಲೇಖಿಸಿದ ಪ್ರಧಾನಮಂತ್ರಿ ಅವರು , ಜಾಗತಿಕ ಪುನಶ್ಚೇತನ ಕಾರ್ಯದಲ್ಲಿ ಭಾರತ ಮುಂಚೂಣಿ ಪಾತ್ರವಹಿಸಲಿದೆ ಎಂದರು . ಇದಕ್ಕೆ ಎರಡು ಅಂಶಗಳು ಪ್ರಮುಖ ಕಾರಣವಾಗಿವೆ . ಮೊದಲನೆಯದು ಭಾರತದ ಪ್ರತಿಭೆ ಮತ್ತು ಎರಡನೆಯದು ಸುಧಾರಣೆ ಮತ್ತು ಪುನರುಜ್ಜೀವನದಲ್ಲಿ ಭಾರತದ ಸಾಮರ್ಥ್ಯ . ಅವರು ಭಾರತದ ಪ್ರತಿಭೆಯ ಶಕ್ತಿಗೆ ವಿಶ್ವದಾದ್ಯಂತ ಹೆಚ್ಚಿನ ಮನ್ನಣೆ ಇದೆ ಎಂದರು . ವಿಶೇಷವಾಗಿ ಭಾರತೀಯ ತಂತ್ರಜ್ಞಾನ ಉದ್ಯಮ ಮತ್ತು ತಂತ್ರಜ್ಞಾನದ ವೃತ್ತಿಪರರ ಕೊಡುಗೆಯನ್ನು ಅವರು ಪ್ರಶಂಸಿಸಿದರು . ಭಾರತವನ್ನು ಪ್ರತಿಭೆಯ ಶಕ್ತಿ ಕೇಂದ್ರ ಎಂದು ಬಣ್ಣಿಸಿದ ಅವರು ಅದರ ಕೊಡುಗೆಯನ್ನು ನೋಡಲು ಕಾತುರದಿಂದಿರುವುದಾಗಿ ಹೇಳಿದರು . ಭಾರತೀಯರು ಸ್ವಾಭಾವಿಕ ಸುಧಾರಣಾಕಾರರು ಮತ್ತು ಭಾರತ ಪ್ರತಿಯೊಂದು ಸವಾಲುಗಳನ್ನು ಅದು ಸಾಮಾಜಿಕ ಅಥವಾ ಆರ್ಥಿಕದ್ದಾಗಿರಬಹುದು , ಎಲ್ಲವನ್ನು ಸಮರ್ಥವಾಗಿ ಎದುರಿಸಿ ಹೊರಬಂದಿರುವ ಇತಿಹಾಸವಿದೆ ಎಂದರು . ಭಾರತ ಪುನಶ್ಚೇತನದ ಬಗ್ಗೆ ಮಾತನಾಡಿದರೆ ಅದು ಎಚ್ಚರಿಕೆಯ ಪುನಶ್ಚೇತನ , ಅನುಕಂಪ ಹೊಂದಿದ ಪುನಶ್ವೇತನ , ಸುಸ್ಥಿರವಾದ – ಪರಿಸರ ಮತ್ತು ಆರ್ಥಿಕ ಎರಡೂ ದೃಷ್ಟಿಯಲ್ಲೂ ಪರಿಗಣಿಸಬಹುದಾದ ಪುನಶ್ಚೇತನವಾಗಲಿದೆ ಎಂದರು .


    ವಾರಣಾಸಿ ಮೂಲದ ಸರ್ಕಾರೇತರ ಸಂಸ್ಥೆಗಳ ಪ್ರತಿನಿಧಿಗಳ ಜೊತೆ ಪ್ರಧಾನಮಂತ್ರಿ ಸಂವಾದ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಇಂದು ಪ್ರಸಕ್ತ ಕೋವಿಡ್ -19 ಬಿಕ್ಕಟ್ಟಿನ ಸಂದರ್ಭದಲ್ಲಿ ಪರಿಹಾರ ಕಾರ್ಯದಲ್ಲಿ ತೊಡಗಿರುವ ವಾರಾಣಸಿಯ ಸರ್ಕಾರೇತರ ಸಂಸ್ಥೆಗಳ ಪ್ರತಿನಿಧಿಗಳ ಜೊತೆ ಸಂವಾದ ನಡೆಸಿದರು . ಕೊರೊನಾ ಸಾಂಕ್ರಾಮಿಕ ಎದುರಿಸುತ್ತಾ ಭರವಸೆ ಮತ್ತು ಉತ್ಸಾಹದಿಂದ ವಾರಾಣಸಿಯ ಜನರು ಇದ್ದು , ಅಲ್ಲಿನ ಜನರಿಗೆ ಆಶೀರ್ವಾದವಿದೆ ಎಂದು ಮೆಚ್ಚುಗೆ ವ್ಯಕ್ತಪಡಿಸಿದರು . ಸೋಂಕು ನಿಯಂತ್ರಣಕ್ಕೆ ಕೈಗೊಂಡಿರುವ ಕ್ರಮಗಳ ಬಗ್ಗೆ ಮಾಹಿತಿಯನ್ನು ಸ್ವೀಕರಿಸುತ್ತಿದ್ದೆ , ಆಸ್ಪತ್ರೆಗಳ ಸ್ಥಿತಿಗತಿ , ಕ್ವಾರಂಟೈನ್ ವ್ಯವಸ್ಥೆ ಮತ್ತು ವಲಸೆ ಕಾರ್ಮಿಕರ ಕಲ್ಯಾಣ ಕುರಿತಂತೆಯೂ ಮಾಹಿತಿಗಳನ್ನು ಪಡೆಯುತ್ತಿದ್ದುದಾಗಿ ಅವರು ಹೇಳಿದರು . ಪವಿತ್ರ ನಗರಿಯಲ್ಲಿ ಸಾಕಷ್ಟು ಧಾರ್ಮಿಕ ಕಾರ್ಯಗಳು ಸ್ಥಗಿತಗೊಂಡಿರುವುದರ ನಡುವೆಯೂ ವಾರಾಣಸಿಯ ಜನರು ಕೊರೊನಾ ವಿರುದ್ಧದ ಹೋರಾಟದಲ್ಲಿ ತಾವೂ ಯಾರಿಗೂ ಕಡಿಮೆ ಇಲ್ಲ ಎಂದು ತೋರಿಸಿಕೊಟ್ಟಿದ್ದಾರೆ ಮತ್ತು ಬಡವರು ಹಾಗೂ ಅಗತ್ಯವಿರುವವರಿಗೆ ನಿರಂತರ ಆಹಾರ ಮತ್ತು ವೈದ್ಯಕೀಯ ಪೂರೈಕೆ ಬೆಂಬಲವನ್ನು ನೀಡಿದ್ದಾರೆ . ಸ್ಥಳೀಯ ಆಡಳಿತಗಳು ಮತ್ತು ಸರ್ಕಾರಗಳ ಜೊತೆ ನಿರಂತರವಾಗಿ ಶ್ರಮಿಸುತ್ತಿರುವ ಸರ್ಕಾರೇತರ ಸಂಸ್ಥೆಗಳ ಕಾರ್ಯವನ್ನು ಪ್ರಧಾನಮಂತ್ರಿ ಅವರು ಶ್ಲಾಘಿಸಿದರು . ಆಹಾರ ಸಹಾಯವಾಣಿ , ಸಂಪರ್ಕಜಾಲ ವಿಸ್ತರಣೆ ಮತ್ತು ಅತ್ಯಲ್ಪ ಅವಧಿಯಲ್ಲಿಯೇ ಸಮುದಾಯ ಅಡುಗೆ ಕೋಣೆಗಳನ್ನು ಆರಂಭಿಸಿದ್ದು , ಸಹಾಯವಾಣಿಗಳ ಸ್ಥಾಪನೆ , ದತ್ತಾಂಶ ವಿಜ್ಞಾನದ ಸಹಾಯ ಪಡೆದಿರುವುದು , ವಾರಾಣಸಿ ಸ್ಮಾರ್ಟ್ ಸಿಟಿ ಕಮಾಂಡ್ ಮತ್ತು ನಿಯಂತ್ರಣ ಕೇಂದ್ರದ ಸಂಪೂರ್ಣ ಬಳಕೆ , ಪ್ರತಿಯೊಂದು ಹಂತದಲ್ಲೂ ಬಡವರಿಗೆ ಸಂಪೂರ್ಣ ಸಹಾಯ ನೀಡಿದ್ದು , ಮತ್ತಿತರ ಕಾರ್ಯಗಳನ್ನು ಕೈಗೊಳ್ಳಲಾಗಿದೆ ಎಂದು ಪ್ರಧಾನಮಂತ್ರಿ ಹೇಳಿದರು .


    ಕೇಂದ್ರ ಸಂಪುಟದಲ್ಲಿ ಪ್ರಮುಖ ನಿರ್ಧಾರಗಳನ್ನು ಕೈಗೊಂಡಿದ್ದಕ್ಕೆ ಕೇಂದ್ರ ಗೃಹ ಸಚಿವ ಶ್ರೀ ಅಮಿತ್ ಷಾ ಶ್ಲಾಘನೆ ; ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರಿಗೆ ಕೃತಜ್ಞತೆ ಸಲ್ಲಿಕೆ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರು ಕೊರೊನಾ ವಿಪತ್ತಿನ ಈ ಸಂದರ್ಭದಲ್ಲಿ ಯಾರೊಬ್ಬರು ಹಸಿವಿನಿಂದ ಬಳಲಬಾರದು ಎಂದು ಪಣತೊಟ್ಟು , ಕ್ರಮ ಕೈಗೊಂಡಿರುವುದು ಶ್ಲಾಘನೀಯ ಎಂದು ಕೇಂದ್ರ ಗೃಹ ಸಚಿವ ಶ್ರೀ ಅಮಿತ್ ಷಾ ಹೇಳಿದ್ದಾರೆ . ಅವರು ತಮ್ಮ ಟ್ವೀಟ್ ಸಂದೇಶದಲ್ಲಿ ಪ್ರಧಾನಮಂತ್ರಿ ಅವರಿಗೆ ಅಭಿನಂದನೆ ಮತ್ತು ಧನ್ಯವಾದಗಳನ್ನು ಹೇಳಿದ್ದಾರೆ . ಕೋಟ್ಯಾಂತರ ಜನರಿಗೆ ನವೆಂಬರ್ ತಿಂಗಳವರೆಗೆ ಪ್ರಧಾನಮಂತ್ರಿ ಗರೀಬ್ ಕಲ್ಯಾಣ ಅನ್ನ ಯೋಜನೆ ( ಪಿಎಂಜಿಕೆಎವೈ ) ವಿಸ್ತರಣೆ ಮಾಡಿರುವ ಸಂಪುಟದ ನಿರ್ಧಾರವನ್ನು ಅವರು ಶ್ಲಾಘಿಸಿದರು . ಉಜ್ವಲ ಯೋಜನೆ ಅಡಿ ಬಡ ಮಹಿಳೆಯರಿಗೆ ಉಚಿತವಾಗಿ ಮೂರು ಸಿಲಿಂಡರ್ ವಿತರಿಸುವ ಯೋಜನೆಯನ್ನು ಸೆಪ್ಟೆಂಬರ್ ವರೆಗೆ ವಿಸ್ತರಿಸಿರುವುದರಿಂದ 7 ಕೋಟಿ 40 ಲಕ್ಷ ಮಹಿಳೆಯರಿಗೆ ಅನುಕೂಲವಾಗಲಿದೆ ಎಂದು ಅಮಿತ್ ಷಾ ಹೇಳಿದರು .


    ವಿಡಿಯೋ ಕಾನ್ಫರೆನ್ಸ್ ಮೂಲಕ ಮೂರು ರಾಷ್ಟ್ರಗಳ ಪ್ರತಿನಿಧಿಗಳಿಂದ ಪರಿಚಯ ಪತ್ರಗಳ ಸಲ್ಲಿಕೆ


    ಭಾರತದ ರಾಷ್ಟ್ರಪತಿಗಳಾದ ಶ್ರೀ ರಾಮನಾಥ್ ಕೋವಿಂದ್ ಅವರು , ನ್ಯೂಜಿಲ್ಯಾಂಡ್ , ಯುನೈಟೆಡ್ ಕಿಂಗ್ ಡಂಮ್ ಮತ್ತು ಉಜ್ಬೇಕಿಸ್ತಾನದ ರಾಯಭಾರ ಕಚೇರಿಗಳ ಮುಖ್ಯಸ್ಥರಿಂದ ಇಂದು ಪರಿಚಯ ಪತ್ರಗಳನ್ನು ಸ್ವೀಕರಿಸಿದರು . ಕೋವಿಡ್ -19 ಸಾಂಕ್ರಾಮಿಕದ ಹಿನ್ನೆಲೆಯಲ್ಲಿ ರಾಷ್ಟ್ರಪತಿ ಭವನದಲ್ಲಿ ವಿಡಿಯೋ ಕಾನ್ಫರೆನ್ಸ್ ಮೂಲಕ ನಡೆದ ಎರಡನೇ ಪರಿಚಯ ಪತ್ರಗಳ ಸ್ವೀಕಾರ ಸಮಾರಂಭ ಇದಾಗಿದೆ . ಈ ಸಂದರ್ಭದಲ್ಲಿ ಮಾತನಾಡಿದ ರಾಷ್ಟ್ರಪತಿ ಶ್ರೀ ರಾಮನಾಥ್ ಕೋವಿಂದ್ , ಪ್ರತಿನಿಧಿಗಳ ನೇಮಕಕ್ಕಾಗಿ ಅವರನ್ನು ಅಭಿನಂದಿಸಿದರು . ಭಾರತ ಮೂರು ರಾಷ್ಟ್ರಗಳೊಂದಿಗೆ ಅತ್ಯಂತ ಆಳವಾದ ಸಂಬಂಧವನ್ನು ಹೊಂದಿದೆ . ಅವುಗಳೊಂದಿಗೆ ಜಾಗತಿಕ ವಿಚಾರಗಳಿಗೆ ಸಂಬಂಧಿಸಿದಂತೆ ಸಾಮಾನ್ಯ ಅಭಿಪ್ರಾಯಗಳನ್ನು ಹಂಚಿಕೊಳ್ಳಲು ಹೆಮ್ಮೆಯಾಗುತ್ತದೆ ಎಂದರು . ಕೋವಿಡ್ -19 ಸಾಂಕ್ರಾಮಿಕ ಎದುರಿಸಲು ಜಾಗತಿಕ ಸಹಕಾರ ವೃದ್ಧಿಗೆ ಇದು ಸಕಾಲ ಎಂದು ರಾಷ್ಟ್ರಪತಿ ಹೇಳಿದರು . ಆ ನಿಟ್ಟಿನಲ್ಲಿ ಸಾಂಕ್ರಾಮಿಕ ಸೋಲಿಸಲು ನಡೆಯುತ್ತಿರುವ ಅಂತಾರಾಷ್ಟ್ರೀಯ ಪ್ರಯತ್ನಗಳಲ್ಲಿ ಭಾರತ ಮುಂಚೂಣಿಯಲ್ಲಿದೆ ಎಂದು ಹೇಳಿದರು .


    “ ಸಮುದ್ರ ಸೇತು ಕಾರ್ಯಾಚರಣೆ ” ಮುಕ್ತಾಯಗೊಳಿಸಿದ ಭಾರತೀಯ ನೌಕಾಪಡೆ


    ಕೋವಿಡ್ -19 ಸಾಂಕ್ರಾಮಿಕದ ಹಿನ್ನೆಲೆಯಲ್ಲಿ ವಿದೇಶಗಳಲ್ಲಿ ಸಂಕಷ್ಟಕ್ಕೆ ಸಿಲುಕಿದ್ದ ಭಾರತೀಯ ಪ್ರಜೆಗಳನ್ನು ಸ್ವದೇಶಕ್ಕೆ ಕರೆತರುವ ಪ್ರಯತ್ನಗಳ ಭಾಗವಾಗಿ 2020 ರ ಮೇ 05 ರಂದು ಸಮುದ್ರಸೇತು ಕಾರ್ಯಾಚರಣೆ ಆರಂಭಿಸಲಾಯಿತು . ಅದರಡಿ ಸಮುದ್ರ ಮಾರ್ಗದ ಮೂಲಕ 3,992 ಭಾರತೀಯ ಪ್ರಜೆಗಳನ್ನು ಯಶಸ್ವಿಯಾಗಿ ಸ್ವದೇಶಕ್ಕೆ ಕರೆತರಲಾಗಿದೆ . ಭಾರತೀಯ ನೌಕಾಪಡೆಯ ಹಡಗು ಜಲಶ್ವ ಮತ್ತು ಐರಾವತ , ಶಾರ್ದೂಲ್ ಮತ್ತು ಮಗರ್ ಹಡಗುಗಳು ಈ ಕಾರ್ಯಾಚರಣೆಯಲ್ಲಿ ಸುಮಾರು 55 ದಿನಗಳ ಕಾಲ ಪಾಲ್ಗೊಂಡು 23,000 ಕಿಲೋಮೀಟರ್ ಗೂ ಅಧಿಕ ಸಮುದ್ರ ಮಾರ್ಗವನ್ನು ಕ್ರಮಿಸಿವೆ . ಭಾರತೀಯ ನೌಕಾಪಡೆಯ ಐಎಲ್ -38 ಮತ್ತು ದ್ರೋಣಿಯರ್ ವಿಮಾನವನ್ನು ಬಳಸಿ , ವೈದ್ಯರು ಮತ್ತು ಕೋವಿಡ್ -19 ಸಂಬಂಧಿಸಿದ ಸಾಮಗ್ರಿಗಳನ್ನು ದೇಶಾದ್ಯಂತ ಕೊಂಡೊಯ್ಯಲು ಉಪಯೋಗಿಸಲಾಯಿತು .


    ಪಿ ಐ ಬಿ ಪ್ರಾದೇಶಿಕ ಕಚೇರಿಗಳ ಮಾಹಿತಿ

      * ಕೇರಳ : ತಿರುವನಂತರಪುರದಲ್ಲಿ ಜಾರಿಗೊಳಿಸಿರುವ ಮೂರನೇ ಲಾಕ್ ಡೌನ್ ಇಂದು ನಾಲ್ಕನೇ ದಿನಕ್ಕೆ ಕಾಲಿಟ್ಟಿದೆ . ಆಡಳಿತ ಪೂನ್ ತುರಾ ಮೀನುಗಾರಿಕೆ ಗ್ರಾಮದಲ್ಲಿ , ಸೋಂಕು ಹರಡದಂತೆ ಎಲ್ಲ ರೀತಿಯ ಮುನ್ನೆಚ್ಚರಿಕೆ ಕ್ರಮಗಳನ್ನು ಕೈಗೊಂಡಿದೆ . ಮೂರು ವಾರ್ಡ್ ಗಳನ್ನು ಗಂಭೀರ ನಿರ್ಬಂಧಿತ ವಲಯಗಳನ್ನಾಗಿ ಘೋಷಿಸಲಾಗಿದೆ ಮತ್ತು ನಾಲ್ಕು ವಾರ್ಡ್ ಗಳನ್ನು ಬಫರ್ ವಲಯಗಳೆಂದು ಗುರುತಿಸಲಾಗಿದೆ , ಮೀನುಗಾರಿಕೆ ನಿಷೇಧಿಸಲಾಗಿದೆ ಮತ್ತು ಸೋಂಕು ಪತ್ತೆ ಪರೀಕ್ಷೆಗಳನ್ನು ಹೆಚ್ಚಿಸಲಾಗಿದೆ . ಪಥನಂಥಿಟ್ಟದಲ್ಲಿ ಪರಿಸ್ಥಿತಿ ಗಂಭೀರವಾಗಿದ್ದು , ಮತ್ತೆ ನಾಲ್ಕು ಮಂದಿಗೆ ಸೋಂಕು ದೃಢಪಟ್ಟಿದೆ , ಆದರೆ ಅವುಗಳ ಮೂಲ ಪತ್ತೆಯಾಗಿಲ್ಲ . ಸಂಪರ್ಕ ಪತ್ತೆಯನ್ನು ಚುರುಕುಗೊಳಿಸಲಾಗಿದೆ . ಸರ್ಕಾರ ಚಿಕಿತ್ಸಾ ಸೌಕರ್ಯ ಮತ್ತು ರಿವರ್ಸ್ ಕ್ವಾರಂಟೈನ್ ಗೆ ಹೆಚ್ಚಿನ ಆದ್ಯತೆ ನೀಡಲು ನಿರ್ಧರಿಸಿದೆ . ರಾಜ್ಯದಲ್ಲಿ ನಿನ್ನೆ ಒಂದೇ ದಿನ ಅತ್ಯಧಿಕ 301 ಕೋವಿಡ್ -19 ಹೊಸ ಸೋಂಕು ಪ್ರಕರಣಗಳು ಪತ್ತೆಯಾಗಿವೆ . ಆ ಪೈಕಿ 90 ಪ್ರಕರಣಗಳು ಸ್ಥಳೀಯವಾಗಿ ಹರಡಿರುವಂತಹವು .
      * ತಮಿಳುನಾಡು : ಮುಖ್ಯಮಂತ್ರಿ ಪಳನಿಸ್ವಾಮಿ ಆಗಸ್ಟ್ 1 ರಿಂದ ಕೇರಳದಲ್ಲಿ ತಮಿಳುನಾಡಿನ ಮೀನುಗಾರರಿಗೆ ಮೀನುಗಾರಿಕೆ ನಡೆಸಲು ಅವಕಾಶ ನೀಡುವಂತೆ ಕೇರಳ ಮುಖ್ಯಮಂತ್ರಿಗಳಲ್ಲಿ ಮನವಿ ಮಾಡಿದ್ದಾರೆ . ತಮಿಳುನಾಡಿನ ಮೀನುಗಾರರಿಗೆ ಸೇರಿದ ಸುಮಾರು 350 ಯಾಂತ್ರಿಕ ಮೀನುಗಾರಿಕಾ ದೋಣಿ ಮತ್ತು 750 ಸಾಂಪ್ರದಾಯಿಕ ದೋಣಿಗಳು , ಪ್ರಸ್ತುತ ಕೇರಳದ ಮೀನುಗಾರಿಕೆ ಬಂದರು ಮತ್ತು ಮೀನು ಕೇಂದ್ರಗಳಲ್ಲಿವೆ . ಮದ್ರಾಸ್ ಹೈಕೋರ್ಟ್ , ತಮಿಳುನಾಡಿನಲ್ಲಿ ಲಾಕ್ ಡೌನ್ ಸಮಯದಲ್ಲಿ ಹೆಚ್ಚಿನ ವಿದ್ಯುತ್ ದರ ವಿಧಿಸಿರುವ ಕುರಿತಂತೆ ಸಲ್ಲಿಸಲಾಗಿದ್ದ ಅರ್ಜಿಯ ವಿಚಾರಣೆ ಪೂರ್ಣಗೊಳಿಸಿ , ತೀರ್ಪು ಕಾಯ್ದಿರಿಸಿದೆ . ರಾಜ್ಯದಲ್ಲಿ ಬುಧವಾರ ಒಂದೇ ದಿನ 3,756 ಹೊಸ ಪ್ರಕರಣಗಳು ಪತ್ತೆಯಾಗಿವೆ , ಆ ಪೈಕಿ ಚೆನ್ನೈನಲ್ಲಿ 1,261 ಪ್ರಕರಣಗಳು ಸೇರಿವೆ . ಈ ತಿಂಗಳ ಆರಂಭದಲ್ಲಿ ಚೆನ್ನೈನಲ್ಲಿ 2,000 ಕ್ಕೂ ಅಧಿಕ ಪ್ರಕರಣಗಳು ಕಂಡುಬಂದಿದ್ದವು . ಅದಕ್ಕೆ ಹೋಲಿಸಿದರೆ ಈ ಪ್ರಮಾಣ ಸ್ವಲ್ಪ ಕಡಿಮೆಯಾಗಿದೆ . ಒಟ್ಟು ಪ್ರಕರಣಗಳು 1,22,350, ಸಕ್ರಿಯ ಪ್ರಕರಣಗಳು : 46,480, ಸಾವು : 1700, ಚೆನ್ನೈನಲ್ಲಿ ಸಕ್ರಿಯ ಪ್ರಕರಣಗಳು 21,766
      * ಕರ್ನಾಟಕ : ಕೋವಿಡ್ -19 ಪ್ರಕರಣಗಳು ಹೆಚ್ಚಾಗುತ್ತಿರುವ ಹಿನ್ನೆಲೆಯಲ್ಲಿ ರಾಜ್ಯ ಸಚಿವ ಸಂಪುಟ ಇಂದು ಜಿಲ್ಲಾ ಮತ್ತು ತಾಲೂಕು ಆಸ್ಪತ್ರೆಗಳಿಗೆ ಹೈ - ಫ್ಲೋ ಆಕ್ಸಿಜನ್ ವ್ಯವಸ್ಥೆ ಅಳವಡಿಕೆ ಮತ್ತು ಹಾಸಿಗೆಗಳ ಸಂಖ್ಯೆ ಹೆಚ್ಚಳಕ್ಕೆ 207 ಕೋಟಿ ರೂ . ಗಳನ್ನು ಬಿಡುಗಡೆ ಮಾಡಲು ನಿರ್ಧರಿಸಿದೆ . ಅಲ್ಲದೆ ಪಿಎಚ್ ಸಿಗಳಿಗೆ ವೈದ್ಯಕೀಯ ಉಪಕರಣ ಮತ್ತು ಪೀಠೋಪಕರಣಗಳ ಖರೀದಿಗೆ 81 ಕೋಟಿ ರೂ . ಬಿಡುಗಡೆಗೆ ಅನುಮೋದನೆ ನೀಡಿದೆ . ಖಾಸಗಿ ಆಸ್ಪತ್ರೆಗಳು , ಹೊಟೇಲ್ ಗಳ ಸಹಾಯದಿಂದ ಸೋಂಕಿಲ್ಲದ ಮತ್ತು ಸ್ವಲ್ಪ ಪ್ರಮಾಣದ ಸೋಂಕು ಇರುವವರಿಗೆ ಚಿಕಿತ್ಸೆ ನೀಡಲು ಕೋವಿಡ್ ಆರೈಕೆ ಕೇಂದ್ರಗಳನ್ನು ನಡೆಸಲಿದೆ . ಆಸ್ಪತ್ರೆಗಳ ಹಾಸಿಗೆಗಳು ಮತ್ತು ಕೋವಿಡ್ ಆರೈಕೆ ಕೇಂದ್ರಗಳು ಸೇರಿ , ಖಾಸಗಿ ಆಸ್ಪತ್ರೆಗಳು ಮುಂದಿನ ದಿನಗಳಲ್ಲಿ ಒಟ್ಟು 6000 ದಿಂದ 7000 ಹಾಸಿಗೆಗಳನ್ನು ಸೇರ್ಪಡೆ ಮಾಡಲಿವೆ . ನಿನ್ನೆ 2062 ಹೊಸ ಪ್ರಕರಣಗಳು , 778 ಮಂದಿ ಗುಣಮುಖರಾಗಿದ್ದಾರೆ ಮತ್ತು 54 ಮಂದಿ ಮೃತಪಟ್ಟಿದ್ದಾರೆ . ಒಟ್ಟು ಪಾಸಿಟಿವ್ ಪ್ರಕರಣಗಳು : 28,877 ಸಕ್ರಿಯ ಪ್ರಕರಣಗಳು : 16,527 ಸಾವು : 470.
      * ಆಂಧ್ರಪ್ರದೇಶ : ರಾಜ್ಯ ಸರ್ಕಾರ ಕೋವಿಡ್ -19 ಚಿಕಿತ್ಸೆಗೆ ಆಸ್ಪತ್ರೆಗಳಿಗೆ ನಾನಾ ಪ್ಯಾಕೇಜ್ ಗಳ ದರಗಳನ್ನು ನಿಗದಿಪಡಿಸಿದೆ . ಆರೋಗ್ಯಶ್ರೀ ಯೋಜನೆ ಅಡಿ ಕೋವಿಡ್ -19 ಚಿಕಿತ್ಸೆ ಸೇರಿ ಆದೇಶವನ್ನು ಹೊರಡಿಸಲಾಗಿದೆ . ಖಾಸಗಿ ಆಸ್ಪತ್ರೆಗಳನ್ನು ಮೂರು ವಿಭಾಗಗಳನ್ನಾಗಿ ವಿಂಗಡಿಸಲಾಗಿದೆ . ಎ ಕ್ಯಾಟಗರಿ - ಕೋವಿಡ್ -19 ಚಿಕಿತ್ಸೆಗೆ ವಿಶೇಷವಾಗಿ ನಿಗದಿ , ಬಿ ಕ್ಯಾಟಗರಿ - ಕೋವಿಡ್ -19 ಮತ್ತು ಇತರೆ ಕಾಯಿಲೆಗಳ ಚಿಕಿತ್ಸೆಗೆ , ಸಿ ಕ್ಯಾಟಗರಿ - ಕೋವಿಡ್ -19 ಹೊರತುಪಡಿಸಿ ಇತರೆ ಪ್ರಕರಣಗಳು . ಕರ್ನೂಲ್ ಜಿಲ್ಲೆಯಲ್ಲಿ ಪ್ರಕರಣಗಳ ಸಂಖ್ಯೆ ಹೆಚ್ಚುತ್ತಿರುವ ಹಿನ್ನೆಲೆಯಲ್ಲಿ ಸರ್ಕಾರ ಕರ್ನೂಲ್ ನ ಸರ್ಕಾರಿ ವೈದ್ಯಕೀಯ ಕೇಂದ್ರವನ್ನು ಕೋವಿಡ್ -19 ಆಸ್ಪತ್ರೆಯನ್ನಾಗಿ ಪರಿವರ್ತಿಸಿದೆ . ರಾಜ್ಯ ಸರ್ಕಾರ ಒಂದರಿಂದ 10 ನೇ ತರಗತಿ ವರಗೆ ನೇರ ಪ್ರಸಾರದ ತರಗತಿಗಳನ್ನು ನಡೆಸಲು ಹೊಸ ಪಠ್ಯಕ್ರಮ ವೇಳಾಪಟ್ಟಿ ಬಿಡುಗಡೆ ಮಾಡಿದ್ದು , ದೂರದರ್ಶನದಲ್ಲಿ ಜುಲೈ 13 ರಿಂದ 31 ರ ವರೆಗೆ ಪ್ರಸಾರವಾಗಲಿದೆ . ಕಳೆದ 24 ಗಂಟೆಗಳಲ್ಲಿ 1555 ಹೊಸ ಪ್ರಕರಣಗಳು , 904 ಗುಣಮುಖ ಮತ್ತು 13 ಸಾವು ಸಂಭವಿಸಿವೆ . ಒಟ್ಟು ಪ್ರಕರಣಗಳು 23,814, ಸಕ್ರಿಯ ಪ್ರಕರಣ 11,383, ಗುಣಮುಖರಾದವರು 12,154, ಸಾವು 277.
      * ತೆಲಂಗಾಣ : ಪೌರಾಡಳಿತ ಸಚಿವ ಕೆ . ಟಿ . ರಾಮರಾವ್ ದೇಶದ ಜನತೆಗೆ ಸುದೀರ್ಘ ಲಾಕ್ ಡೌನ್ ಸೂಕ್ತವಲ್ಲ ಎಂದು ಹೇಳಿದ್ದಾರೆ . ಹೈದ್ರಾಬಾದ್ , ಮೇದ್ ಚಲ್ ಮತ್ತು ರಂಗಾರೆಡ್ಡಿ ಜಿಲ್ಲೆಗಳಲ್ಲಿ ಗುರುವಾರದಿಂದ ಆಂಟಿಜನ್ ಕಿಟ್ ಬಳಸಿ ಕೋವಿಡ್ -19 ಪರೀಕ್ಷೆ ಮಾಡಲಾಗುತ್ತಿದೆ . ಸರ್ಕಾರ ಇನ್ನೂ ಹೆಚ್ಚಿನ ಸಂಖ್ಯೆಯ ಆರ್ ಟಿ – ಪಿಸಿಆರ್ ಪರೀಕ್ಷೆಗಳನ್ನು ನಡೆಸಲು ಹಿಂದೇಟು ಹಾಕುತ್ತಿದೆ . ನಿನ್ನೆಯವರೆಗೆ ದಾಖಲಾದ ಒಟ್ಟು ಪ್ರಕರಣಗಳು 29,536, ಸಕ್ರಿಯ ಪ್ರಕರಣಗಳು : 11,933, ಸಾವು : 324, ಗುಣಮುಖರಾದವರು :17,279.
      * ಚಂಡಿಗಢ : ಚಂಡಿಗಢ ಆಡಳಿತ ವೈದ್ಯಕೀಯ ತ್ಯಾಜ್ಯ ವಿಶೇಷವಾಗಿ ಪಿಪಿಇ ಕಿಟ್ ಗಳನ್ನು ವೈಜ್ಞಾನಿಕವಾಗಿ ವಿಲೇವಾರಿ ಮಾಡುವಂತೆ ಆರೋಗ್ಯ ಇಲಾಖೆಯ ಪ್ರಧಾನ ಕಾರ್ಯದರ್ಶಿಗೆ ನಿರ್ದೇಶನ ನೀಡಿದ್ದಾರೆ . ಅಲ್ಲದೆ ತಪಾಸಣೆಗೆ ತೆರಳುವ ತಂಡಗಳು ಆಕ್ಸಿಮಿಟರ್ ಅನ್ನು ಕೊಂಡೊಯ್ಯಬೇಕು , ಆ ಮೂಲಕ ಆಕ್ಸಿಜನ್ ಪ್ರಮಾಣವನ್ನು ತಕ್ಷಣ ಪರಿಶೀಲಿಸಬಹುದಾಗಿದೆ ಎಂದು ಆರೋಗ್ಯ ಇಲಾಖೆ ಅಧಿಕಾರಿಗಳಿಗೆ ಸೂಚಿಸಿದ್ದಾರೆ . ಇದರಿಂದ ಸೋಂಕಿನ ತೀವ್ರತೆಯನ್ನು ಪತ್ತೆಹಚ್ಚಲು ಸಹಾಯಕವಾಗಲಿದೆ .
      * ಪಂಜಾಬ್ : ಕೋವಿಡ್ -19 ಅಪಾಯದ ಹಿನ್ನೆಲೆಯಲ್ಲಿ ಪಂಜಾಬ್ ಸರ್ಕಾರ ಇ - ಸಂಜೀವಿನಿ ಒಪಿಡಿ ಸೇವೆಗಳ ಅವಧಿಯನ್ನು ಬೆಳಗ್ಗೆ 8 ರಿಂದ ಮಧ್ಯಾಹ್ನ 2 ಗಂಟೆಯವರೆಗೆ ( ಸೋಮವಾರದಿಂದ ಶನಿವಾರ ) ಸ್ತ್ರೀರೋಗ ಒಪಿಡಿ ಮತ್ತು ಜನರಲ್ ಒಪಿಡಿ ಸೇವೆಗಳಿಗೆ ಅವಧಿ ವಿಸ್ತರಿಸಲಾಗಿದೆ . ಅಲ್ಲದೆ ಪರಿಣಿತ ವೈದ್ಯರ ಮೂಲಕ ಆನ್ ಲೈನ್ ಟೆಲಿ ಕನ್ಸಲ್ಟೇಶನ್ ಸೌಕರ್ಯಗಳನ್ನು ಬಳಸಿಕೊಳ್ಳಲು ಕ್ರಮ ಕೈಗೊಳ್ಳಲಾಗಿದ್ದು , ಅದರಿಂದ ರೋಗಿಗಳಿಗೆ ವರ್ಚುಯಲ್ ರೂಪದಲ್ಲಿ ಸಕಾಲದಲ್ಲಿ ಲಭ್ಯವಾಗುವುದಲ್ಲದೆ , ರಾಜ್ಯದಾದ್ಯಂತ ಜನರ ರಕ್ಷಣೆಗೆ ಸಹಾಯಕವಾಗಲಿದೆ .
      * ಹರಿಯಾಣ : ಹರಿಯಾಣ ಮುಖ್ಯ ಕಾರ್ಯದರ್ಶಿ , ರಾಜ್ಯದಲ್ಲಿ ಮಾರಕ ಕೊರೊನಾ ನಿಯಂತ್ರಣಕ್ಕೆ ಪರಿಣಾಮಕಾರಿಯಾಗಿ ಎದುರಿಸಲು ಕ್ರಿಯಾಶೀಲ ಕಾರ್ಯತಂತ್ರಗಳನ್ನು ಕೈಗೊಳ್ಳಲು ಆದೇಶಿಸಿದ್ದಾರೆ . ಅವರು ಜಿಲ್ಲಾಧಿಕಾರಿಗಳಿಗೆ ಕೋವಿಡ್ -19 ನಿರ್ವಹಣಾ ಸಿದ್ಧತೆಗಳನ್ನು ತೀವ್ರಗೊಳಿಸುವಂತೆ ತೀವ್ರ ನಿಗಾವಹಿಸುವಂತೆ , ನಿರ್ಬಂಧಿತ ವಲಯಗಳಲ್ಲಿ ಬಿಗಿಗೊಳಿಸುವಂತೆ ಕ್ಷಿಪ್ರವಾಗಿ ಸಂಪರ್ಕಗಳನ್ನು ಪತ್ತೆಹಚ್ಚುವಂತೆ , ಮಾಹಿತಿ ಶಿಕ್ಷಣ ಮತ್ತು ಸಂವಹನ ( ಐಇಸಿ ) ಸಕ್ರಿಯ ಚಟುವಟಿಕೆಗಳ ಮೂಲಕ ಕ್ಲಿನಿಕಲ್ ನಿರ್ವಹಣೆಗೆ ಆದ್ಯತೆ ನೀಡುವಂತೆ ಸೂಚಿಸಿದ್ದಾರೆ . ನಿರ್ಬಂಧಿತ ವಲಯಗಳಿಗೆ ಪ್ರವೇಶ ಮತ್ತು ನಿರ್ಗಮನ ಕುರಿತಂತೆ ನಿಗಾವಹಿಸುವಂತೆ ಅವರು ಪೊಲೀಸರಿಗೆ ನಿರ್ದೇಶನ ನೀಡಿದ್ದಾರೆ .
      * ಹಿಮಾಚಲಪ್ರದೇಶ : ಕೋವಿಡ್ -19 ಸಾಂಕ್ರಾಮಿಕ ನಮಗೆ ಭಿನ್ನವಾಗಿ ಯೋಚಿಸಲು ಮತ್ತು ಭಿನ್ನ ರೀತಿಯಲ್ಲಿ ಕಾರ್ಯನಿರ್ವಹಿಸಲು ಒತ್ತಡ ಹೇರುತ್ತಿದೆ ಎಂದು ಮುಖ್ಯಮಂತ್ರಿ ಹೇಳಿದ್ದಾರೆ . ಅವರು ಅಂಗನವಾಡಿ ಕಾರ್ಯಕರ್ತರು ತಳಮಟ್ಟದಲ್ಲಿ ಕರ್ತವ್ಯ ನಿರ್ವಹಿಸುತ್ತಿದ್ದು , ಅವರು ಇಂತಹ ಕಷ್ಟಕರ ಸಂದರ್ಭದಲ್ಲಿ ಪ್ರಮುಖ ಪಾತ್ರವಹಿಸುತ್ತಿದ್ದಾರೆ ಎಂದರು . ಅಂಗನವಾಡಿ ಕಾರ್ಯಕರ್ತರು ಸೋಂಕು ಸಮುದಾಯ ಮಟ್ಟಕ್ಕೆ ಹರಡದಂತೆ ಕ್ರಮ ಕೈಗೊಳ್ಳುತ್ತಿದ್ದಾರೆ ಎಂದರು . ಅವರು ಸಾಮಾಜಿಕ ಅಂತರ ಕಾಯ್ದುಕೊಳ್ಳುವುದು ಮತ್ತು ಮಾಸ್ಕ್ ಗಳ ಬಳಕೆ ಬಗ್ಗೆ ಜನರಲ್ಲಿ ಜಾಗೃತಿ ಮೂಡಿಸುತ್ತಿರುವುದಲ್ಲದೆ , ಗೃಹ ಕ್ವಾರಂಟೈನ್ ನಿಯಮಾವಳಿಗಳನ್ನು ಪರಿಣಾಮಕಾರಿಯಾಗಿ ಜಾರಿಗೊಳಿಸಲು ನೆರವು ನೀಡುತ್ತಿದ್ದಾರೆ ಎಂದರು .
      * ಮಹಾರಾಷ್ಟ್ರ : ರಾಜ್ಯದಲ್ಲಿ 6,603 ಹೊಸ ಪಾಸಿಟಿವ್ ಪ್ರಕರಣಗಳು ಪತ್ತೆಯಾಗುವುದರೊಂದಿಗೆ ರಾಜ್ಯದಲ್ಲಿ ಕೋವಿಡ್ -19 ಸೋಂಕಿತರ ಸಂಖ್ಯೆ 2,23,724 ಕ್ಕೆ ಏರಿಕೆಯಾಗಿದೆ . 1,23,192 ರೋಗಿಗಳು ಗುಣಮುಖರಾಗಿದ್ದಾರೆ . ಒಟ್ಟು ಸಕ್ರಿಯ ಸೋಂಕಿತರ ಸಂಖ್ಯೆ 91,065. ಮುಂಬೈನಲ್ಲಿ ಮಂಗಳವಾರ 1,381 ಹೊಸ ಪ್ರಕರಣ ವರದಿಯಾಗಿವೆ .
      * ಗುಜರಾತ್ : ರಾಜ್ಯದಲ್ಲಿ ಕಳೆದ 24 ಗಂಟೆಗಳಲ್ಲಿ 783 ಹೊಸ ಪ್ರಕರಣಗಳು ಪತ್ತೆಯಾಗಿವೆ . ಇದರಿಂದಾಗಿ ಕೋವಿಡ್ -19 ಸೋಂಕಿತರ ಸಂಖ್ಯೆ 38,419 ಕ್ಕೆ ಏರಿಕೆಯಾಗಿದೆ . ಅಲ್ಲದೆ 16 ಮಂದಿ ಪ್ರಾಣ ಕಳೆದುಕೊಂಡಿದ್ದು , ಇದರಿಂದಾಗಿ ಕೋವಿಡ್ -19 ನಿಂದಾಗಿ ಮೃತಪಟ್ಟವರ ಸಂಖ್ಯೆ 1,995 ಕ್ಕೆ ಹೆಚ್ಚಳವಾಗಿದೆ . ಗರಿಷ್ಠ ಸಂಖ್ಯೆಯ ಪ್ರಕರಣಗಳು 215 ರೋಗಿಗಳು ಸೂರತ್ ನವರಾಗಿದ್ದಾರೆ . ಅಹಮದಾಬಾದ್ ನಲ್ಲಿ 149 ಹೊಸ ಪ್ರಕರಣ ದೃಢಪಟ್ಟಿವೆ . ರಾಜ್ಯದಲ್ಲಿ ಈವರೆಗೆ 4 ಲಕ್ಷದ 33 ಸಾವಿರಕ್ಕೂ ಅಧಿಕ ಸೋಂಕು ಪರೀಕ್ಷೆಗಳನ್ನು ನಡೆಸಲಾಗಿದೆ .
      * ರಾಜಸ್ಥಾನ : ರಾಜ್ಯದಲ್ಲಿ ಕೋವಿಡ್ -19 ಪಾಸಿಟಿವ್ ಪ್ರಕರಣಗಳ ಸಂಖ್ಯೆ 22,000 ದಾಟಿದೆ . ಇಂದು ಬೆಳಗ್ಗೆ 149 ಹೊಸ ಪ್ರಕರಣಗಳು ಪತ್ತೆಯಾಗಿವೆ ಮತ್ತು ಬುಧವಾರ 659 ಪ್ರಕರಣಗಳು ಕಂಡುಬಂದಿದ್ದವು , ಇದರಿಂದಾಗಿ ರಾಜ್ಯದಲ್ಲಿ ಒಟ್ಟು 22,212 ಕೋವಿಡ್ -19 ಪ್ರಕರಣಗಳಾಗಿವೆ . ಬಹುತೇಕ ಹೊಸ ಪ್ರಕರಣಗಳು ನಾಗೌರ್ ನಲ್ಲಿ 29, ಜೈಪುರದಲ್ಲಿ 25 ಮತ್ತು ಆಳ್ವರದಲ್ಲಿ 21 ಹೊಸ ಪ್ರಕರಣಗಳಾಗಿವೆ .
      * ಮಧ್ಯಪ್ರದೇಶ : ಬುಧವಾರ 409 ಹೊಸ ಪ್ರಕರಣಗಳು ಪತ್ತೆಯಾಗುವುದರೊಂದಿಗೆ ರಾಜ್ಯದಲ್ಲಿ ಕೋವಿಡ್ -19 ಸೋಂಕಿತರ ಸಂಖ್ಯೆ 16,036 ಕ್ಕೆ ಏರಿಕೆಯಾಗಿದೆ . ಅಲ್ಲಿ 3420 ಸಕ್ರಿಯ ಪ್ರಕರಣಗಳಿದ್ದು , 11987 ರೋಗಿಗಳು ಗುಣಮುಖರಾಗಿದ್ದಾರೆ . ಈವರೆಗೆ ಕೋವಿಡ್ -19 ಸೋಂಕಿಗೆ 629 ಮಂದಿ ಬಲಿಯಾಗಿದ್ದಾರೆ . ಮೊರೆನಾ ಜಿಲ್ಲೆಯಲ್ಲಿ ದಾಖಲೆಯ 115 ಪ್ರಕರಣ ಪತ್ತೆಯಾಗಿದ್ದು , ನಂತರ ಭೂಪಾಲ್ ನಲ್ಲಿ 70, ಗ್ವಾಲಿಯರ್ ನಲ್ಲಿ 68 ಮತ್ತು ಇಂದೋರ್ ನಲ್ಲಿ 44 ಪ್ರಕರಣ ದೃಢಪಟ್ಟಿವೆ .
      * ಛತ್ತೀಸ್ ಗಢ : ರಾಜ್ಯದಲ್ಲಿ ಹೊಸದಾಗಿ 100 ಪಾಸಿಟಿವ್ ಪ್ರಕರಣ ಪತ್ತೆಯಾಗುವುದರೊಂದಿಗೆ ಒಟ್ಟು ಸೋಂಕಿತರ ಸಂಖ್ಯೆ 3,526 ಕ್ಕೆ ಹೆಚ್ಚಳವಾಗಿದೆ . ಸಕ್ರಿಯ ಪ್ರಕರಣಗಳ ಸಂಖ್ಯೆ 677.
      * ಗೋವಾ : ಬುಧವಾರ 136 ಹೊಸ ಪಾಸಿಟಿವ್ ಪ್ರಕರಣಗಳು ಪತ್ತೆಯಾಗಿದ್ದವು . ರಾಜ್ಯದಲ್ಲಿ ಕೋವಿಡ್ -19 ಸೋಂಕಿತರ ಸಂಖ್ಯೆ 2,039 ಕ್ಕೆ ಏರಿಕೆಯಾಗಿದೆ ಮತ್ತು ಅವುಗಳಲ್ಲಿ 824 ಸಕ್ರಿಯ ಪ್ರಕರಣಗಳಿವೆ .

    ವಾಸ್ತವ ಪರಿಶೀಲನೆ


    ***

    
    
    (Release ID: 1638280) Visitor Counter : 12
    
    
      Read this release in: English , Urdu , Hindi , Marathi , Assamese , Manipuri , Bengali , Punjabi , Gujarati , Tamil , Telugu , Malayalam
    
    
    

*