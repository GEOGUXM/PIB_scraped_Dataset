      ಕಲ್ಲಿದ್ದಲು ಸಚಿವಾಲಯ

      ಉನ್ನತ ಶಿಕ್ಷಣದಲ್ಲಿ ಜಾಗತಿಕ ಮಾನದಂಡ ಸಾಧನೆಗೆ ‘ಆತ್ಮನಿರ್ಭರ’ ಮಂತ್ರ: ಪ್ರಹ್ಲಾದ್ ಜೋಷಿ
      Posted On: 16 JUL 2020 2:57PM by PIB Bengaluru


    ಉನ್ನತ ಶಿಕ್ಷಣದಲ್ಲಿ ಜಾಗತಿಕ ಮಾನದಂಡ ಸಾಧನೆಗೆ ‘ ಆತ್ಮನಿರ್ಭರ ’ ಮಂತ್ರ : ಪ್ರಹ್ಲಾದ್ ಜೋಷಿ


    ‘ ಆತ್ಮನಿರ್ಭರ ’ ಪರಿಕಲ್ಪನೆಯು ಭಾರತೀಯ ಉನ್ನತ ಶಿಕ್ಷಣ ವ್ಯವಸ್ಥೆಯು ಜಾಗತಿಕ ಮಾನದಂಡಗಳನ್ನು ಸಾಧಿಸಲು ಮಂತ್ರವಾಗಿದೆ ಎಂದು ಕೇಂದ್ರ ಸಂಸದೀಯ ವ್ಯವಹಾರ ಮತ್ತು ಕಲ್ಲಿದ್ದಲು ಹಾಗೂ ಗಣಿ ಸಚಿವರಾದ ಶ್ರೀ ಪ್ರಹ್ಲಾದ್ ಜೋಷಿ ಹೇಳಿದ್ದಾರೆ .


    ರಾಷ್ಟ್ರೀಯ ಮೌಲ್ಯೀಕರಣ ಮತ್ತು ಮಾನ್ಯತಾ ಪರಿಷತ್ತು (NAAC) ಬೆಂಗಳೂರಿನಲ್ಲಿ ಜುಲೈ 16, 2020 ರಂದು ಆಯೋಜಿಸಿದ್ದ ದೇಶದ ಉನ್ನತ ಶಿಕ್ಷಣ ಸಂಸ್ಥೆಗಳ ಉಪಕುಲಪತಿಗಳು , ಕುಲಸಚಿವರು , ಪ್ರಾಧ್ಯಾಪಕರು , ಪ್ರಾಂಶುಪಾಲರು , ಅಧ್ಯಾಪಕರನ್ನು ಒಳಗೊಂಡ ಶೈಕ್ಷಣಿಕ ತಜ್ಞರ ತಂಡವನ್ನು ಉದ್ದೇಶಿಸಿ ವೆಬಿನಾರ್ ಸಂವಾದದಲ್ಲಿ ಅವರು ಮಾತನಾಡುತ್ತಿದ್ದರು .


    ಸಾಂಕ್ರಾಮಿಕದ ಅನಿಶ್ಚಿತ ಮತ್ತು ಭೀತಿಯ ಈ ಪ್ರಕ್ಷುಬ್ಧ ಸಮಯದಲ್ಲಿ ಯುವ ಮತ್ತು ಉದಯೋನ್ಮುಖ ಭಾರತೀಯ ಜನ ಸಮೂಹದ ಮಹತ್ವಾಕಾಂಕ್ಷೆ ಮತ್ತು ಕನಸುಗಳನ್ನು ಸಾಕಾರಗೊಳಿಸಲು ದೇಶದ ಶಿಕ್ಷಣ ವ್ಯವಸ್ಥೆಗೆ ವಿಶೇಷವಾಗಿ , ಉನ್ನತ ಶಿಕ್ಷಣಕ್ಕೆ ಆತ್ಮನಿರ್ಭರ ಪರಿಕಲ್ಪನೆಯು ಪುನಶ್ಚೇತನದ ಮಂತ್ರವಾಗಿದೆ . ಭಾರತವನ್ನು ಉನ್ನತ ಶಿಕ್ಷಣದ ಅಪೇಕ್ಷಿತ ತಾಣವನ್ನಾಗಿ ಬದಲಾಯಿಸಲು ಅವಶ್ಯಕವಾಗಿದೆ ಎಂದು ಸಚಿವರು ಹೇಳಿದರು .


    ಉನ್ನತ ಶಿಕ್ಷಣ ಕ್ಷೇತ್ರವು ಎದುರಿಸುತ್ತಿರುವ ಸಮಸ್ಯೆಗಳನ್ನು ತೊಡೆದು ಹಾಕಲು ನಮ್ಮ ದೇಶದ ಶ್ರೀಮಂತ ಪರಂಪರೆಯಿಂದ ಕಲಿಯಬೇಕಾಗಿದೆ . ಭಾರತದ ಭವ್ಯ ಪರಂಪರೆಯನ್ನು ಮರೆಯಬಾರದು . ಭಾರತೀಯ ಉನ್ನತ ಶಿಕ್ಷಣ ವ್ಯವಸ್ಥೆಗೆ ಭವ್ಯ ಇತಿಹಾಸವಿದೆ . 5 ಮತ್ತು 6 ನೇ ಶತಮಾನಗಳಲ್ಲೇ ನಳಂದಾ ಮತ್ತು ತಕ್ಷಶಿಲಾ ವಿಶ್ವವಿದ್ಯಾಲಯಗಳು ವಿಶ್ವದ ಅತ್ಯುನ್ನತ ಕಲಿಕಾ ಕೇಂದ್ರಗಳಾಗಿದ್ದವು . ಈ ವಿಶ್ವವಿದ್ಯಾಲಯಗಳಲ್ಲಿದ್ದ ಪ್ರಬುದ್ಧ ಮತ್ತು ಪ್ರಖ್ಯಾತ ವಿದ್ವಾಂಸರಿಂದಾಗಿ ವಿಶ್ವಾದ್ಯಂತದ ವಿದ್ಯಾರ್ಥಿಗಳು ಹಾಗೂ ವಿದ್ವಾಂಸರನ್ನು ಆಕರ್ಷಿಸಿದ್ದವು . ಪ್ರಾಚೀನ ಭಾರತವು ಉನ್ನತ ಶಿಕ್ಷಣಕ್ಕಾಗಿ ಹೆಚ್ಚು ಬೇಡಿಕೆಯ ಕೇಂದ್ರವಾಗಿತ್ತು . ಇವು ನಮ್ಮ ಮಾನದಂಡಗಳಾಗಿವೆ . ಈ ಗುಣಮಟ್ಟದ ಮಾನದಂಡಗಳನ್ನು ಸಾಧಿಸಲು ನಿರಂತರ ಆವಿಷ್ಕಾರ ಮತ್ತು ದಣಿವರಿಯದ ಪರಿಶ್ರಮ ಬೇಕಾಗಿದೆ . ಭಾರತವನ್ನು ಉನ್ನತ ಶಿಕ್ಷಣದ ತಾಣವನ್ನಾಗಿ ಮಾಡುವ ಮಾನದಂಡಗಳನ್ನು ತಲುಪಲು ಈಗ ನ್ಯಾಕ್ ಸಹಾಯ ಮಾಡುತ್ತಿದೆ ಎಂದು ಶ್ರೀ ಜೋಷಿ ಹೇಳಿದರು .


    ದೇಶದಲ್ಲಿ ಉನ್ನತ ಶಿಕ್ಷಣದಲ್ಲಿನ ಬೋಧನೆ ಮತ್ತು ಕಲಿಕೆಯ ಅನುಭವ ಹಾಗೂ ಸಂಶೋಧನೆಯ ಗುಣಮಟ್ಟವನ್ನು ವಿಕಸನಗೊಳಿಸುವಲ್ಲಿ ನ್ಯಾಕ್ ಪ್ರಮುಖ ಪಾತ್ರ ವಹಿಸಿದೆ ಎಂದು ಅವರು ತಿಳಿಸಿದರು .


    ಸಾಂಕ್ರಾಮಿಕದ ಪರಿಸ್ಥಿತಿಯಲ್ಲಿ ನ್ಯಾಕ್ ಕೈಗೊಂಡ ಗುಣಮಟ್ಟದ ಉಪಕ್ರಮಗಳನ್ನು ಶ್ಲಾಘಿಸಿದ ಸಚಿವರು , ಪ್ರಮುಖ ಮೌಲ್ಯೀಕರಣ ಮತ್ತು ಮಾನ್ಯತಾ ಸಂಸ್ಥೆಯಾಗಿ ನ್ಯಾಕ್ ಆರಂಭದಿಂದಲೂ ರಾಷ್ಟ್ರಕ್ಕೆ ಉತ್ತಮ ಸೇವೆ ಸಲ್ಲಿಸುತ್ತಿದೆ ಎಂದರು .


    ಈ ಸಂದರ್ಭದಲ್ಲಿ ಸಚಿವರು , " ಅತ್ಯುತ್ತಮ ಆಚರಣೆ ಸರಣಿ - ನಿರ್ವಹಣಾ ಅಭ್ಯಾಸಗಳು : ಉನ್ನತ ಶಿಕ್ಷಣದಲ್ಲಿ ಗುಣಮಟ್ಟದ ಪ್ರಸ್ತುತಿಗಳು ಮತ್ತು ಗುಣಮಟ್ಟದ ಪ್ರಯತ್ನ : ಭಾರತೀಯ ದೃಷ್ಟಿಕೋನ " ( ಬೆಸ್ಟ್ ಪ್ರಾಕ್ಟೀಸ್ ಸೀರೀಸ್ - ಮ್ಯಾನೇಜ್ಮೆಂಟ್ ಪ್ರಾಕ್ಟಿಸ್ಸ್ : ಕೇಸ್ ಪ್ರೆಸೆಂಟೇಷನ್ಸ್ & ಪರ್ಸ್ಯೂಟ್ ಆಫ್ ಕ್ವಾಲಿಟಿ ಇನ್ ಹೈಯರ್ ಎಜುಕೇಶನ್ : ಇಂಡಿಯನ್ ಪರ್ಸ್ಪೆಕ್ಟಿವ್ ) ಎಂಬ ಎರಡು ಗುಣಮಟ್ಟ ಭರವಸೆ ಆಧಾರಿತ ನ್ಯಾಕ್ ಪ್ರಕಟಣೆಗಳು ಮತ್ತು ನ್ಯಾಕ್ ಸುದ್ದಿಪತ್ರದ ರಜತ ಮಹೋತ್ಸವ ಆವೃತ್ತಿಯನ್ನು ಬಿಡುಗಡೆ ಮಾಡಿದರು .


    ನ್ಯಾಕ್ ನಿರ್ದೇಶಕ ಪ್ರೊ . ಎಸ್ ‌. ಸಿ . ಶರ್ಮ ಮಾತನಾಡಿ , ಸಾಂಕ್ರಾಮಿಕ ಅವಧಿಯಲ್ಲಿ ಉನ್ನತ ಶಿಕ್ಷಣ ಸಂಸ್ಥೆಗಳ ಅನುಕೂಲಕ್ಕಾಗಿ ನ್ಯಾಕ್ ಸಮರೋಪಾದಿಯಲ್ಲಿ ಕೈಗೊಂಡ ಉಪಕ್ರಮಗಳನ್ನು ವಿವರಿಸಿದರು . ಈ ಕಾರ್ಯಕ್ರಮದಲ್ಲಿ ನ್ಯಾಕ್ ಹಿರಿಯ ಅಧಿಕಾರಿಗಳು ಮತ್ತು ಉನ್ನತ ಶಿಕ್ಷಣ ಸಂಸ್ಥೆಗಳ ಸುಮಾರು 50,000 ಪ್ರತಿನಿಧಿಗಳು ಭಾಗವಹಿಸಿದ್ದರು .


    ***

    
    
    (Release ID: 1639046) Visitor Counter : 37