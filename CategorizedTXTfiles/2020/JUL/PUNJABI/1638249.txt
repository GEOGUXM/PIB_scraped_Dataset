      ਵਿੱਤ ਮੰਤਰਾਲਾ

      ਸੀਬੀਡੀਟੀ ਨੇ ਨਕਦੀ ਕਢਵਾਉਣ ’ਤੇ ਟੀਡੀਐੱਸ ਦੀਆਂ ਲਾਗੂ ਦਰਾਂ ਨਿਸ਼ਚਿਤ ਕਰਨ ਲਈ ਜਨ–ਉਪਯੋਗੀ ਸੇਵਾ ਦੀ ਵਿਵਸਥਾ ਕੀਤੀ
      Posted On: 12 JUL 2020 8:21PM by PIB Chandigarh


    ਇਨਕਮ ਟੈਕਸ ਵਿਭਾਗ ਨੇ ਬੈਂਕਾਂ ਅਤੇ ਡਾਕਘਰਾਂ ਲਈ ਇੱਕ ਨਵੀਂ ਜਨ – ਉਪਯੋਗੀ ਸੇਵਾ ਲਿਆਂਦੀ ਹੈ , ਜਿਸ ਦੁਆਰਾ ਉਹ ਆਮਦਨ – ਟੈਕਸ ਰਿਟਰਨ ਨਾ ਭਰਨ ਵਾਲੇ ਦੇ ਮਾਮਲੇ ਵਿੱਚ 20 ਲੱਖ ਰੁਪਏ ਤੋਂ ਵੱਧ ਦੀ ਨਕਦੀ ਕਢਵਾਉਣ ਉੱਤੇ ਲਾਗੂ ਟੀਡੀਐੱਸ ( TDS) ਦੀਆਂ ਦਰਾਂ ਤੈਅ ਕਰ ਸਕਦੇ ਹਨ ਅਤੇ ਇੰਝ ਹੀ ਆਮਦਨ ਟੈਕਸ ਰਿਟਰਨ ਭਰਨ ਵਾਲਾ ਵਿਅਕਤੀ ਜੇ 1 ਕਰੋੜ ਰੁਪਏ ਤੋਂ ਵੱਧ ਦੀ ਰਕਮ ਕਢਵਾਉਂਦਾ ਹੈ , ਤਦ ਵੀ ਇੰਝ ਕੀਤਾ ਜਾ ਸਕਦਾ ਹੈ। ਹੁਣ ਤੱਕ ਇਸ ਸੁਵਿਧਾ ਰਾਹੀਂ 53,000 ਤੋਂ ਵੱਧ ਵੈਰੀਫ਼ਿਕੇਸ਼ਨ ਬੇਨਤੀਆਂ ਸਫ਼ਲਤਾਪੂਰਬਕ ਮੁਕੰਮਲ ਕੀਤੀਆਂ ਜਾ ਚੁੱਕੀਆਂ ਹਨ।


    ਸੀਬੀਡੀਟੀ ( CBDT) ਨੇ ਅੱਜ ਦੱਸਿਆ ਕਿ ਇਹ ਜਨ – ਉਪਯੋਗੀ ਸੇਵਾ 1 ਜੁਲਾਈ , 2020 ਤੋਂ www.incometaxindiaefiling.gov.in ਉੱਤੇ ‘ ਸੈਕਸ਼ਨ 194 ਐੱਨ ਵੈਰੀਫ਼ਿਕੇਸ਼ਨ ਆਵ੍ ਐਲੀਕੇਬਿਲਿਟੀ ’ ( ਲਾਗੂਯੋਗਤਾ ਦੀ ਪੁਸ਼ਟੀ) ਵਜੋਂ ਉਪਲਬਧ ਹੈ , ਇਸ ਨੂੰ ਵੈੱਬ – ਸੇਵਾਵਾਂ ਦੁਆਰਾ ਬੈਂਕਾਂ ਲਈ ਵੀ ਉਪਲਬਧ ਕਰਵਾਇਆ ਗਿਆ ਹੈ , ਤਾਂ ਜੋ ਸਮੁੱਚੀ ਪ੍ਰਕਿਰਿਆ ਆਟੋਮੈਟਿਕ ਹੋ ਸਕੇ ਅਤੇ ਇਸ ਨੂੰ ਬੈਂਕ ਦੀ ਅੰਦਰੂਨੀ ਕੇਂਦਰੀ ਬੈਂਕਿੰਗ ਸਮਾਧਾਨ ਨਾਲ ਜੋੜਿਆ ਜਾਵੇਗਾ।


    ਇਸ ਸੁਵਿਧਾ ਦੇ ਵੇਰਵੇ ਵਿਸਤਾਰਪੂਰਬਕ ਦੱਸਦਿਆਂ ਸੀਬੀਡੀਟੀ ( CBDT) ਨੇ ਦੱਸਿਆ ਕਿ ਹੁਣ ਬੈਂਕ/ਡਾਕਘਰ ਨੂੰ ਟੀਡੀਐੱਸ ( TDS) ਦੀ ਲਾਗੂ ਦਰ ਯਕੀਨੀ ਬਣਾਉਣ ਲਈ ਸਿਰਫ਼ ਨਕਦੀ ਕਢਵਾਉਣ ਵਾਲੇ ਵਿਅਕਤੀ ਦਾ ਪੈਨ ( PAN) ਦਰਜ ਕਰਨਾ ਹੋਵੇਗਾ। ਪੈਨ ( PAN) ਭਰਨ ਤੋਂ ਬਾਅਦ ਵਿਭਾਗੀ ਸੁਵਿਧਾ ਉੱਤੇ ਤੁਰੰਤ ਇਹ ਲਿਖਿਆ ਹੋਇਆ ਆ ਜਾਵੇਗਾ: ‘1 ਕਰੋੜ ਰੁਪਏ ਤੋਂ ਵੱਧ ਦੀ ਨਕਦੀ ਕਢਵਾਉਣ ’ ਤੇ 2% ਦੀ ਦਰ ਨਾਲ ਟੀਡੀਐੱਸ ( TDS) ਕੱਟਿਆ ਜਾਵੇਗਾ ’ [ ਜੇ ਨਕਦੀ ਕਢਵਾਉਣ ਵਾਲਾ ਵਿਅਕਤੀ ਆਮਦਨ – ਟੈਕਸ ਰਿਟਰਨ ਭਰਦਾ ਹੈ] ਅਤੇ ’20 ਲੱਖ ਰੁਪਏ ਤੋਂ ਵੱਧ ਦੀ ਰਕਮ ਕਢਵਾਉਣ ’ ਤੇ 2% ਅਤੇ ਜੇ ਰਕਮ 1 ਕਰੋੜ ਰੁਪਏ ਤੋਂ ਜ਼ਿਆਦਾ ਹੈ , ਤਾਂ 5% ਦੀ ਦਰ ਨਾਲ ਟੀਡੀਐੱਸ ( TDS) ਕੱਟਿਆ ਜਾਵੇਗਾ। ’ [ ਜੇ ਨਕਦੀ ਕਢਵਾਉਣ ਵਾਲਾ ਵਿਅਕਤੀ ਇਨਕਮ ਟੈਕਸ ਰਿਟਰਨ ਨਹੀਂ ਭਰਵਾਉਂਦਾ]।


    ਸੀਬੀਡੀਟੀ ( CBDT) ਨੇ ਦੱਸਿਆ ਕਿ ਨਕਦੀ ਕਢਵਾਉਣ ਉੱਤੇ ਡਾਟਾ ਦਰਸਾਉਂਦਾ ਹੈ ਕਿ ਅਜਿਹੇ ਵਿਅਕਤੀਆਂ ਵੱਲੋਂ ਵੱਡੀ ਮਾਤਰਾ ਵਿੱਚ ਨਕਦੀ ਕਢਵਾਈ ਜਾ ਰਹੀ ਹੈ , ਜਿਸ ਨੇ ਕਦੇ ਵੀ ਆਮਦਨ ਟੈਕਸ ਰਿਟਰਨਾਂ ਨਹੀਂ ਭਰੀਆਂ। ਅਜਿਹੇ ਵਿਅਕਤੀਆਂ ਦੁਆਰਾ ਰਿਟਰਨ ਭਰਨਾ ਯਕੀਨੀ ਬਣਾਉਣ ਅਤੇ ਰਿਟਰਨ ਨਾ ਭਰਨ ਵਾਲਿਆਂ ਵੱਲੋਂ ਨਕਦੀ ਕਢਵਾਏ ਜਾਣ ’ ਤੇ ਨਜ਼ਰ ਰੱਖਣ ਅਤੇ ਕਾਲੇ ਧਨ ਨੂੰ ਠੱਲ੍ਹ ਪਾਉਣ ਲਈ 1 ਜੁਲਾਈ , 2020 ਤੋਂ ਵਿੱਤ ਕਾਨੂੰਨ , 2020 ਦੁਆਰਾ ਆਮਦਨ ਟੈਕਸ ਕਾਨੂੰਨ ਵਿੱਚ ਸੋਧ ਕੀਤੀ ਗਈ ਹੈ – ਇੰਝ ਹੁਣ ਆਮਦਨ ਟੈਕਸ ਰਿਟਰਨ ਨਾ ਭਰਨ ਵਾਲਿਆਂ ਵੱਲੋਂ ਘੱਟੋ – ਘੱਟ ਸੀਮਾ ਰਾਸ਼ੀ 20 ਲੱਖ ਰੁਪਏ ਕਢਵਾਉਣ ਉੱਤੇ ਇਹ ਟੀਡੀਐੱਸ ( TDS) ਲਾਗੂ ਹੋਵੇਗਾ ਅਤੇ ਰਿਟਰਨ ਨਾ ਭਰਨ ਵਾਲਿਆਂ ਵੱਲੋਂ 1 ਕਰੋੜ ਰੁਪਏ ਤੋਂ ਵੱਧ ਦੀ ਨਕਦ ਰਾਸ਼ੀ ਕਢਵਾਉਣ ਉੱਤੇ ਵੀ 5% ਦੀ ਉਚੇਰੀ ਦਰ ਨਾਲ ਟੀਡੀਐੱਸ ( TDS) ਕੱਟਿਆ ਜਾਵੇਗਾ।


    ਇੱਥੇ ਵਰਨਣਯੋਗ ਹੈ ਕਿ ਨਕਦ ਲੈਣ – ਦੇਣ ਨੂੰ ਨਿਰਉਤਸ਼ਾਹਿਤ ਕਰਨ ਅਤੇ ਘੱਟ ਨਕਦੀ ਵਾਲੀ ਅਰਥਵਿਵਸਥਾ ਵੱਲ ਕਦਮ ਵਧਾਉਣ ਲਈ , ਵਿੱਤ (ਨੰ. 2) ਕਾਨੂੰਨ , 2019 ਨੇ 1 ਸਤੰਬਰ , 2019 ਤੋਂ ਆਮਦਨ ਟੈਕਸ ਕਾਨੂੰਨ ਵਿੱਚ ਸੈਕਸ਼ਨ 194 ਐੱਨ ਜੋੜ ਦਿੱਤਾ ਹੈ ; ਜਿਸ ਮੁਤਾਬਕ ਬੈਂਕ/ਡਾਕਘਰ ਦੇ ਖਾਤੇ(ਖਾਤਿਆਂ) ਵਿੱਚੋਂ ਕੁਝ ਖ਼ਾਸ ਛੂਟਾਂ ਨਾਲ 1 ਕਰੋੜ ਰੁਪਏ ਤੋਂ ਵੱਧ ਦੀ ਨਕਦ ਰਾਸ਼ੀ ਕਢਵਾਉਣ ਉੱਤੇ 2% ਦੀ ਦਰ ਨਾਲ ਟੀਡੀਐੱਸ ( TDS) ਵਸੂਲ ਕੀਤਾ ਜਾਵੇਗਾ।


    ****


    ਆਰਐੱਮ/ਕੇਐੱਮਐੱਨ

    
    
    (Release ID: 1638249) Visitor Counter : 1
    
    
      Read this release in: English , Urdu , Hindi , Assamese , Manipuri , Tamil , Telugu , Kannada