      ਸੂਚਨਾ ਤੇ ਪ੍ਰਸਾਰਣ ਮੰਤਰਾਲਾ

      ਪ੍ਰਧਾਨ ਮੰਤਰੀ ਨੇ ਬੋਰਡ ਪ੍ਰੀਖਿਆ ਦੇ ਨਤੀਜਿਆਂ ਵਿੱਚ ਵਧੀਆ ਕਾਰਗੁਜ਼ਾਰੀ ਲਈ ਹਰਿਆਣਾ ਦੀ ਲੜਕੀ ਨੂੰ ਵਧਾਈਆਂ ਦਿੱਤੀਆਂ
      Posted On: 26 JUL 2020 7:00PM by PIB Chandigarh


    ਚੰਡੀਗੜ੍ਹ, 26 ਜੁਲਾਈ, 2020


    ਪ੍ਰਧਾਨ ਮੰਤਰੀ ਸ਼੍ਰੀ ਨਰੇਂਦਰ ਮੋਦੀ ਨੇ ਅੱਜ ਰਾਸ਼ਟਰ ਦੇ ਨਾਮ ਆਪਣੇ ਮਾਸਿਕ ‘ਮਨ ਕੀ ਬਾਤ’ ਸੰਬੋਧਨ ਦੌਰਾਨ ਪਾਣੀਪਤ, ਹਰਿਆਣਾ ਦੀ ਕ੍ਰਿਤਿਕਾ ਨਾਂਦਲ ਨਾਲ ਸਿੱਧੀ ਗੱਲਬਾਤ ਕਰਦਿਆਂ ਬੀਤੇ ਦਿਨੀਂ ਐਲਾਨੇ ਬੋਰਡ ਪ੍ਰੀਖਿਆ ਨਤੀਜਿਆਂ ਵਿੱਚ ਵਧੀਆ ਕਾਰਗੁਜ਼ਾਰੀ ਲਈ ਉਸ ਨੂੰ ਮੁਬਾਰਕਬਾਦ ਦਿੱਤੀ। ਇਸ ਗੱਲਬਾਤ ਦੌਰਾਨ ਕੁਮਾਰੀ ਨਾਂਦਲ ਨੇ ਕਿਹਾ ਕਿ ਉਹ ਡਾਕਟਰ ਬਣਨਾ ਚਾਹੁੰਦੀ ਹੈ। ਪ੍ਰਧਾਨ ਮੰਤਰੀ ਨੇ ਜਵਾਬ ਵਿੱਚ ਕਿਹਾ ਕਿ ਇੱਕ ਡਾਕਟਰ ਦਾ ਜੀਵਨ ਸਮਾਜ ਨੂੰ ਸਮਰਪਿਤ ਹੁੰਦਾ ਹੈ ਅਤੇ ਉਸ ਦੀ ਨੌਕਰੀ ਹਫ਼ਤੇ ਦੇ ਸੱਤੇ ਦਿਨ ਤੇ ਸਾਲ ਦੇ ਸਾਰੇ 365 ਦਿਨ ਲੋਕਾਂ ਦੀ ਸੇਵਾ ਨੂੰ ਸਮਰਪਿਤ ਹੁੰਦੀ ਹੈ। ਹਰਿਆਣਾ ਬਾਰੇ ਗੱਲ ਕਰਦਿਆਂ ਸ਼੍ਰੀ ਮੋਦੀ ਨੇ ਕਿਹਾ ਕਿ ਸਮੁੱਚੇ ਭਾਰਤ ਵਿੱਚ ਇਹ ਰਾਜ ਖੇਡਾਂ ਦੇ ਖੇਤਰ ’ਚ ਸਦਾ ਪ੍ਰੇਰਣਾਦਾਇਕ ਤੇ ਉਤਸ਼ਾਹਜਨਕ ਰਿਹਾ ਹੈ। ਸ਼ਨੀਵਾਰ ਨੂੰ, ਹਰਿਆਣਾ ਨੂੰ ‘ਖੇਲੋ ਇੰਡੀਆ ਯੂਥ ਗੇਮਸ’ ਦੇ ਚੌਥੇ ਐਡੀਸ਼ਨ ਲਈ ਮੇਜ਼ਬਾਨ ਰਾਜ ਐਲਾਨਿਆ ਗਿਆ ਹੈ, ਇਹ ਖੇਡਾਂ ਇਸ ਵੇਲੇ ਟੋਕੀਓ ਉਲੰਪਿਕਸ ਤੋਂ ਬਾਅਦ ਹੋਣੀਆਂ ਤੈਅ ਹਨ। ਇਹ ਖੇਡਾਂ ਹਰਿਆਣਾ ਦੇ ਪੰਚਕੂਲਾ ਵਿਖੇ ਹੋਣਗੀਆਂ।


    ਪ੍ਰਧਾਨ ਮੰਤਰੀ ਸ਼੍ਰੀ ਨਰੇਂਦਰ ਮੋਦੀ ਨੇ ਕਿਹਾ ਕਿ ਸਾਡੇ ਨੌਜਵਾਨ ਪਿੰਡਾਂ, ਛੋਟੇ ਕਸਬਿਆਂ ਤੇ ਸਾਧਾਰਣ ਪਰਿਵਾਰਾਂ ਤੋਂ ਆ ਰਹੇ ਹਨ। ਅੱਜ ਕਰਗਿਲ ਵਿਜੈ ਦਿਵਸ ਮੌਕੇ ਪ੍ਰਧਾਨ ਮੰਤਰੀ ਨੇ ਇਹ ਵੀ ਕਿਹਾ ਕਿ ਉਹ ਸਮੂਹ ਦੇਸ਼ਵਾਸੀਆਂ ਦੀ ਤਰਫ਼ੋਂ ਵੀਰ ਫ਼ੌਜੀ ਜਵਾਨਾਂ ਦੇ ਨਾਲ–ਨਾਲ ਉਨ੍ਹਾਂ ਬਹਾਦਰ ਮਾਵਾਂ ਨੂੰ ਵੀ ਸਲਾਮ ਕਰਦੇ ਹਨ, ਜਿਨ੍ਹਾਂ ਨੇ ਇਨ੍ਹਾਂ ਅਸਲ ਨਾਇਕਾਂ, ਭਾਰਤ ਮਾਂ ਦੇ ਸਪੂਤਾਂ ਨੂੰ ਪਾਲ਼ਿਆ–ਪੋਸਿਆ। ਇਸ ਦੇ ਨਾਲ ਹੀ ਉਨ੍ਹਾਂ ਕਿਹਾ ਕਿ ਇੱਕ ਵੇਲਾ ਅਜਿਹਾ ਵੀ ਸੀ, ਜਦੋਂ ਖੇਡਾਂ ਅਤੇ ਹੋਰ ਖੇਤਰਾਂ ਵਿੱਚ ਜ਼ਿਆਦਾਤਰ ਲੋਕ ਵੱਡੇ ਸ਼ਹਿਰਾਂ ਜਾਂ ਪ੍ਰਸਿੱਧ ਪਰਿਵਾਰਾਂ ਜਾਂ ਕੁਝ ਜਾਣੇ–ਪਛਾਣੇ ਸਕੂਲਾਂ ਜਾਂ ਕਾਲਜਾਂ ’ਚੋਂ ਹੀ ਨਿੱਤਰਦੇ ਹੁੰਦੇ ਸਨ। ਹੁਣ ਦੇਸ਼ ਬਦਲ ਰਿਹਾ ਹੈ। ਸਫ਼ਲਤਾ ਦੇ ਨਿੱਤ ਨਵੇਂ ਸਿਖ਼ਰ ਛੋਹੇ ਜਾ ਰਹੇ ਹਨ। ਇਹ ਲੋਕ ਸੰਕਟਾਂ ਵਿੱਚੋਂ ਦੀ ਗੁਜਰਦੇ ਹੋਏ ਨਵੇਂ ਸੁਪਨੇ ਸਾਕਾਰ ਕਰਦਿਆਂ ਅੱਗੇ ਵਧ ਰਹੇ ਹਨ।


    ਮਾਣਯੋਗ ਪ੍ਰਧਾਨ ਮੰਤਰੀ ਨੇ ਉੱਤਰ ਪ੍ਰਦੇਸ਼, ਕੇਰਲ ਤੇ ਤਮਿਲ ਨਾਡੂ ਰਾਜਾਂ ਦੇ ਵਿਦਿਆਰਥੀਆਂ ਨਾਲ ਵੀ ਗੱਲਬਾਤ ਕਰਦਿਆਂ ਉਨ੍ਹਾਂ ਨੂੰ ਉਨ੍ਹਾਂ ਦੀਆਂ ਇੱਛਾਵਾਂ ਬਾਰੇ ਪੁੱਛਿਆ ਅਤੇ ਉਨ੍ਹਾਂ ਦੇ ਬਿਹਤਰੀਨ ਭਵਿੱਖ ਲਈ ਸ਼ੁਭਕਾਮਨਾਵਾਂ ਦਿੱਤੀਆਂ।


    ****


    ਡੀਐੱਸ/ਪੀਐੱਸ/ਐੱਚਆਰ

    
    
    (Release ID: 1642494) Visitor Counter : 1
    
    
      Read this release in: English