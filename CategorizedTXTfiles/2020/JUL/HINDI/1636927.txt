      PIB Headquarters

      कोविड-19 पर पीआईबी का दैनिक बुलेटिन
      Posted On: 06 JUL 2020 6:18PM by PIB Delhi


    (पिछले 24 घंटे में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • देश में कोविड प्रयोगशालाओं की संख्या 1,100 से ज्यादा हुई।


    • कोविड परीक्षणों की संख्या ने पार किया 1 करोड़ का आंकड़ा।


    • कोविड-19 से स्वस्थ होने वाले मरीजों का आंकड़ा आज बढ़कर 4,24,432 के स्तर पर पहुंच गया। पिछले 24 घंटों के दौरान कोविड-19 के कुल 15,350 मरीज स्वस्थ हो चुके हैं।


    • कोविड-19 के सक्रिय मामलों की तुलना में स्वस्थ होने वाले मरीजों की संख्या 1,71,145 ज्यादा हो गई है, जिससे राष्ट्रीय स्तर पर कोविड-19 से स्वस्थ होने वालों की दर बढ़कर 60.86 प्रतिशत हो गई है।


    • 2,53,287 सक्रिय मामले गहन चिकित्सा देख-रेख में बने हुए हैं।


    • राष्ट्रीय स्तर पर कोविड की पॉजिटिव दर 6.73 प्रतिशत है, जबकि कई राज्यों में पॉजिटिव दर कम बनी हुई है।


    • विश्व बैंक और भारत सरकार ने एमएसएमई उद्यमों हेतु आपातकालीन उपाय कार्यक्रम के लिए 750 मिलियन डॉलर के समझौते पर हस्ताक्षर किए।


    स्वास्थ्य एवं परिवार कल्याण मंत्रालय से कोविड-19 पर प्राप्त अपडेट: कोविड प्रयोगशालाओं की कुल संख्या 1,100 से ज्यादा हुई ; 4.24 लाख से ज्यादा लोग स्वस्थ हुए , जो सक्रिय मामलों से 1.7 लाख ज्यादा हैं ; राष्ट्रीय स्तर पर सुधार की दर बढ़कर 60.86 प्रतिशत हुई


    कोविड परीक्षण के मामले में भारत ने बड़ी उपलब्धि हासिल कर ली है और इसका आंकड़ा 1 करोड़ के स्तर से ज्यादा हो गया है। इससे केन्द्र सरकार और राज्य/ संघ शासित प्रदेशों की अनुवर्ती उपायों के साथ व्यापक जांच और “ परीक्षण , पता लगाना , उपचार ” की रणनीति की अहमियत का पता चलता है। पिछले 24 घंटों के दौरान 3,46,459 नमूनों का परीक्षण किया गया। इस प्रकार अभी तक कुल 1,01,35,525 नमूनों का परीक्षण किया जा चुका है। अब लोग 1,105 से ज्यादा प्रयोगशालाओं में कोविड परीक्षण करा रहे हैं।


    भारत सरकार द्वारा राज्यों/ संघ शासित क्षेत्रों के साथ मिलकर कोविड-19 की रोकथाम और प्रबंधन के लिए निरंतर तथा केन्द्रित प्रयासों से आज स्वस्थ होने वाले कोविड-19 के मरीजों की संख्या बढ़कर 4,24,432 हो गई है। पिछले 24 घंटों के दौरान , कुल 15,350 मरीज स्वस्थ हो गए। सक्रिय मामलों की तुलना में स्वस्थ होने वालों की संख्या 1,71,145 ज्यादा हो गई है। इससे राष्ट्रीय स्तर पर सुधार की दर बढ़कर 60.86 प्रतिशत हो गई है। सक्रिय मामलों की संख्या 2,53,287 के स्तर पर है और सभी सक्रिय मामले गहन चिकित्सा देख-रेख में बने हुए हैं।


    अधिक जानकारी के लिए पढ़ें -


    राष्ट्रीय स्तर पर कोविड की पॉजिटिव दर 6.73 प्रतिशत है जबकि कई राज्यों में पॉजिटिव दर राष्ट्रीय औसत से कम है ; केंद्र सरकार के प्रयासों से दिल्ली में कोविड-19 की जांच में महत्वपूर्ण तेजी आई है जबकि पॉजिटिव दर में कमी


    समन्वित प्रयासों के एक हिस्से के रूप में , केंद्र सरकार ने परीक्षण बढ़ाने , संक्रमित व्यक्तियों के संपर्क में आये लोग का तेजी से पता लगाने और मामलों का समय पर नैदानिक प्रबंधन करने पर बल दिया है। केंद्र सरकार द्वारा राज्यों को अपनी परीक्षण क्षमताओं में उल्लेखनीय वृद्धि करने में सहायता प्रदान की गई है। इससे देश में कोरोना की पॉजिटिव दर में कमी आई है। वर्तमान में राष्ट्रीय स्तर पर कोविड की पॉजिटिव दर 6.73 प्रतिशत है।


    दिल्ली में , केंद्र शासित प्रदेश की सरकार द्वारा परीक्षण में बढ़ोतरी सुनिश्चित करने की दिशा में किए जा रहे प्रयासों को केंद्र सरकार द्वारा बहुत मजबूती प्रदान की गई है। भारत सरकार द्वारा परीक्षण को बढ़ावा देने की दिशा में किए गए ठोस और केंद्रित प्रयासों के परिणामस्वरूप , प्रतिदिन परीक्षण किए जा रहे नमूनों की औसत संख्या जो कि 1-5 जून , 2020 तक केवल 5,481 थी उसमें भारी बढ़ोतरी देखी गई है और यह 1-5 जुलाई , 2020 के बीच प्रतिदिन औसतन 18,766 नमूनों के परीक्षण तक पहुंच गई है। यद्यपि दिल्ली में परीक्षण में काफी बढ़ोतरी हुई है , इससे पिछले तीन सप्ताहों में पॉजिटिव दर में लगभग 30% से 10% तक की भारी कमी देखने को मिली है।


    अधिक जानकारी के लिए पढ़ें -


    खरीफ सीजन में उर्वरकों की कोई कमी नहीं: श्री गौड़ा


    केंद्रीय रसायन और उर्वरक मंत्री श्री डी.वी. सदानंद गौड़ा ने कहा कि खरीफ सीजन में देश भर में उर्वरकों की कोई कमी नहीं है। उन्होंने कहा कि राज्य सरकारों की मांग के अनुसार पर्याप्त मात्रा में उर्वरकों की आपूर्ति की जा रही है। मानसून अपेक्षाकृत बेहतर होने के कारण उर्वरकों की डीबीटी बिक्री में मई और जून के महीने में काफी तेजी रही।


    अधिक जानकारी के लिए पढ़ें -


    विश्व बैंक और भारत सरकार ने सूक्ष्म , लघु एवं मध्यम उद्यमों हेतु ‘ आपातकालीन उपाय कार्यक्रम ’ के लिए 750 मिलियन डॉलर के समझौते पर हस्ताक्षर किए


    विश्व बैंक और भारत सरकार ने आज ‘ एमएसएमई आपातकालीन उपाय कार्यक्रम ’ के लिए 750 मिलियन डॉलर के समझौते पर हस्ताक्षर किए। इसका मुख्य उद्देश्य कोविड-19 संकट से बुरी तरह प्रभावित सूक्ष्म , लघु एवं मध्यम उद्यमों (एमएसएमई) को वित्त का प्रवाह बढ़ाने में आवश्यक सहयोग प्रदान करना है। विश्व बैंक का ‘ एमएसएमई आपातकालीन उपाय कार्यक्रम ’ तकरीबन 1.5 मिलियन लाभप्रद एमएसएमई की नकदी और ऋण संबंधी तात्कालिक आवश्यकताओं को पूरा करेगा जिससे उन्हें मौजूदा सदमे के प्रभावों को झेलने के साथ-साथ लाखों नौकरियों को बनाये रखने में भी मदद मिलेगी। यह एमएसएमई सेक्टर को समय के साथ आगे बढ़ाने के लिए आवश्यक सुधारों के बीच पहला कदम है।


    अधिक जानकारी के लिए पढ़ें -


    एनएटीएमओ ने अपने कोविड-19 डैशबोर्ड के चौथे अद्यतन संस्करण को जारी किया


    विज्ञान एवं प्रौद्योगिक विभाग , भारत सरकार के अधीनस्थ विभाग के रूप में कार्यरत राष्ट्रीय एटलस एंड थिमैटिक मानचित्रण संगठन (एनएटीएमओ) ने 19 जून 2020 को अपने आधिकारिक पोर्टल http://geoportal.natmo.gov.in/Covid19/ पर कोविड-19 डैशबोर्ड के चौथे अद्यतन संस्करण को जारी किया।


    अधिक जानकारी के लिए पढ़ें -


    पीआईबी के क्षेत्रीय कार्यालयों से मिली जानकारियां


    • केरल : राजधानी में सुबह 6 बजे से शुरू तिहरा लॉकडाउन लागू होने के साथ नगर निगम की सीमाएं बहु स्तरीय सुरक्षा के दायरे में आ गई हैं। पुलिस ने सभी सीमावर्ती बिंदुओं को सील कर दिया है , जिनसे राज्य की राजधानी में प्रवेश करते हैं और इनसे जुड़े संपर्क मार्ग 100 वार्डों तक जाते हैं। जिलाधिकारी ने बताया कि पार्सलों में खाने के पैकेट उपलब्ध कराने के लिए जल्द ही 10 किफायती आउटलेट्स की स्थापना की जाएगी। इनमें होम डिलीवरी की व्यवस्था भी लागू होगी। मंत्री वी. एस. सुनील कुमार ने कहा कि एर्नाकुलम जिले में अभी तक तिहरा लॉकडाउन लगाने की स्थिति पैदा नहीं हुई है। जिले में छह नए संक्रमण प्रभावित क्षेत्र घोषित किए गए हैं। कल राज्य में कोविड-19 संक्रमण के 225 नए मामलों की पुष्टि हुई। वर्तमान में विभिन्न जिलों में 2,228 मरीजों का उपचार चल रहा है और 1,77,995 लोग निगरानी में हैं।


    • तमिलनाडु : पुडुचेरी में कोरोना वायरस के मामले 1,000 के आंकड़े को पार कर गए ; मुख्यमंत्री ने निजी अस्पतालों के साथ एक बैठक की ; संघ शासित प्रदेश में आज 62 नए मामले सामने आए। तमिलनाडु द्वारा गठित समिति ने स्वास्थ्य विभाग को जमा की गई अपनी विस्तृत रिपोर्ट में चेन्नई में 236 लोगों की मृत्यु की बात को स्वीकार किया , जिन्हें राज्य के आंकड़ों में शामिल नहीं किया गया था। सरकारी विभागों द्वारा परीक्षणों की संख्या बढ़ाने के साथ 4 जुलाई को चेन्नई की सकारात्मकता दर खासी गिरकर 16.52 प्रतिशत रह गई , जो पूर्व में 20 प्रतिशत थी। कल 4,150 नए मामले सामने आए , 2,186 लोग स्वस्थ हो गए और 60 लोगों की मृत्यु दर्ज की गई। अभी तक कुल मामले : 1,11,151 , सक्रिय मामले : 46,860 , मृत्यु : 1,510 , चेन्नई में सक्रिय मामले : 24,890।


    • कर्नाटक : राज्य में निजी अस्पताल कोविड-19 मरीजों को होम आइसोलेशन पैकेज की पेशकश कर रहे हैं ; 7 दिन के पैकेज की लागत 2,450 रुपये है। चिकित्सा शिक्षा मंत्री डॉ. के. सुधाकर ने कोविड मरीजों का उपचार करने से मना करने वाले निजी अस्पतालों के खिलाफ कानूनी कार्रवाई और आपराधिक मामले दर्ज करने की चेतावनी दी है। सरकार द्वारा अनुशंसित मरीजों को निजी अस्पतालों में सुवर्ण आरोग्य सुरक्षा ट्रस्ट के अंतर्गत बीमा उपलब्ध कराया जाएगा। रविवार को दर्ज 1,925 कोविड पॉजिटिव मामलों में से 69.8 प्रतिशत (1,345 मामले) का कर्नाटक में कोई संपर्क या यात्रा इतिहास सामने नहीं आया है। कल तक कुल पॉजिटिव मामले : 23,474 , सक्रिय मामले : 13,251 , मृत्यु : 372।


    • आंध्र प्रदेश : परीक्षण और परिणामों के बीच में अंतर को देखते हुए विशेष मुख्य सचिव (स्वास्थ्य) के. एस. जवाहर रेड्डी ने जिला प्रशासन को आपात स्थिति और परीक्षण के प्रकार पर आधारित परीक्षण प्रक्रिया को प्राथमिकता देने के लिए नमूनों पर कलर कोड लगाने के निर्देश दिए हैं। राज्य सरकार ने स्कूलों को 13 जुलाई से फिर से खोले जाने का फैसला किया है। राज्य में प्राथमिक के लिए सप्ताह में एक बार , उच्च प्राथमिक और हायर स्कूल के सप्ताह में दो बार कक्षाएं होंगी। 16,712 नमूनों के परीक्षण के बाद पिछले 24 घंटों में 1,322 नए मामले सामने आए , 424 लोगों को डिस्चार्ज कर दिया गया और सात लोगों की मृत्यु हो गई। कुल मामले : 20,019 , सक्रिय मामले : 10,860 , डिस्चार्ज : 8,920 , मृत्यु : 239।


    • तेलंगाना : कॉलोनियों और बस्तियों में गुणवत्तापूर्ण उपचार बढ़ाने तथा बस्ती दवाखानों की सेवाओं के नए क्षेत्रों तक विस्तार के लिए ग्रेटर हैदराबाद नगर निगम (जीएचएमसी) जल्द ही शहर के दूसरे हिस्सों में ऐसे 33 नए क्लीनिक शुरू करने जा रहा है। कल तक दर्ज कुल मामले : 23,902 , सक्रिय मामले : 10,904 , मृत्यु : 295 , डिस्चार्ज : 12,703।


    • महाराष्ट्र : राज्य में कोविड-19 मरीजों की संख्या 2,06,619 के स्तर पर है। पिछले 24 घंटों में 6,555 नए मरीज सामने आए। राज्य में अभी तक 1.11 लाख मरीज स्वस्थ हो चुके हैं और अस्पतालों से डिस्चार्ज कर दिए गए हैं , जिससे कुल सक्रिय मामले 86,040 रह गए हैं। 151 अतिरिक्त मरीजों की मौत के साथ राज्य में इस बीमारी से मरने वालों की संख्या बढ़कर 8,822 के स्तर पर पहुंच गई। बीएमसी ने शहर में यूनिवर्सल परीक्षण शुरू करने के लिए आईसीएमआर द्वारा स्वीकृत एक लाख रैपिड एंटीजन टेस्ट किट् की खरीद की है। सभी स्पर्शोन्मुख कोविड-19 संदिग्धों और सह-रुग्ण स्पर्शोन्मुख ऊंचे जोखिम वाले संपर्कों के लिए इस परीक्षण की सिफारिश की गई है।


    • गुजरात : गुजरात में पिछले 24 घंटे के दौरान 725 नए मामलों के साथ कोविड-19 के कुल मामले बढ़कर 36,123 के स्तर पर पहुंच गए। इनमें से अधिकतम 218 मामले सूरत सें सामने आए , जबकि अहमदाबाद में 162 नए मामले दर्ज किए गए। पिछले 24 घंटों के दौरान स्वस्थ होने के बाद 486 मरीजों को विभिन्न अस्पतालों से डिस्चार्ज कर दिया गया। इसके साथ ही कोविड-19 से स्वस्थ होने वाले कुल मरीजों की संख्या 25,900 के स्तर पर पहुंच गई , वहीं राज्य में सक्रिय मामलों की संख्या घटकर 8,278 रह गई है।


    • राजस्थान : कोविड-19 जांच में रिकॉर्ड 632 लोगों के पॉजिटिव पाए जाने के साथ मरीजों की कुल संख्या 20,164 के स्तर पर पहुंच गई। नए मामलों में सबसे ज्यादा 65 प्रतापगढ़ जिले में दर्ज किए गए , इसके बाद जोधपुर और बीकानेर में 57-57 मामले सामने आए। राजस्थान में सुधार की दर 79 प्रतिशत के स्तर पर है , जो देश में सबसे ज्यादा है।


    • मध्य प्रदेश : रविवार को मध्य प्रदेश में 326 नए मामले दर्ज किए गए और 10 लोगों की मृत्यु हो गई , जिससे राज्य में कोविड-19 मरीजों की कुल संख्या 14,930 के स्तर पर पहुंच गई। राज्य में सक्रिय मामले 2,911 के स्तर पर हैं , जबकि अभी तक 11,411 मरीज स्वस्थ हो चुके हैं और 608 लोगों की मृत्यु हो चुकी है। रविवार को 326 नए मामले दर्ज किए गए , जिनमें से 64 मामले ग्वालियर से सामने आए और इसके बाद भोपाल में 61 तथा मुरैना में 36 मामले दर्ज किए गए। मध्य प्रदेश स्वस्थ होने की दर के मामले में भारत के बड़े राज्यों में दूसरे नंबर पर है।


    • छत्तीसगढ़ : छत्तीसगढ़ में 46 नए मरीजों की पुष्टि के साथ कोविड-19 के मामले बढ़कर 3,207 के स्तर पर पहुंच गए। ताजा आंकड़ों के अनुसार , राज्य में सक्रिय मरीजों की संख्या 615 के स्तर पर है।


    • गोवा : रविवार को कोविड-19 से संक्रमित 77 नए मरीज सामने आए , जिससे राज्य में कुल पॉजिटिव मरीजों की संख्या 1,761 के स्तर पर पहुंच गई। इनमें से 936 मरीज स्वस्थ हो चुके हैं और सक्रिय मामलों की संख्या 818 के स्तर पर है।


    • अरुणाचल प्रदेश : अरुणाचल प्रदेश में ईटानगर राजधानी क्षेत्र प्रशासन ने लोगों से आज शाम 5 बजे से शुरू होने जा रहे लॉकडाउन के दौरान लोगों से सहयोग करने और सभी दिशा-निर्देशों का पालन करने का आह्वान किया है। अरुणाचल प्रदेश के स्वास्थ्य विभाग ने कहा कि राज्य में लौटने वाले सभी लोगों की कोविड-19 जांच की गई है। कुल 26,808 नमूने संग्रहित किए गए , जबकि 12,925 आरटी पीसीआर परीक्षण किए जा चुके हैं।


    • असम : कोविड-19 के लिए व्यापक परीक्षण की अपनी तरह की अनूठी पहल करते हुए राज्य का स्वास्थ्य विभाग 7 जुलाई , 2020 से गुवाहाटी नगर निगम के पांडु क्षेत्र में वार्ड संख्या 2 में घर-घर जाकर कोविड-19 परीक्षण कराएगा।


    • मेघालय : असम से आया एक अन्य शख्स तुरा में कोविड-19 जांच में पॉजिटिव पाया गया। राज्य में कुल सक्रिय मामले 29 के स्तर पर हैं और 43 लोग स्वस्थ हो चुके हैं।


    • मणिपुर : राष्ट्रीय स्वास्थ्य मिशन , मणिपुर ने घोषणा की है कि कोविड-19 के संबंध में किसी की भी सहायता के लिए मनोवैज्ञानिकों का एक दल अग्र लिखित फोन नंबरों पर 24 घंटे उपलब्ध रहेगा : 8787457035 , 9402751364


    • मिजोरम : मिजोरम में कोविड-19 के 5 नए पॉजिटिव मामले सामने आए। इस प्रकार कुल मामले बढ़कर 191 हो गए , सक्रिय मामले 58 के स्तर पर हैं और 133 मरीज स्वस्थ हो चुके हैं।


    • नागालैंड : नागालैंड में कोविड-19 के 32 नए मामलों की पुष्टि हुई , जिससे राज्य में कुल पॉजिटिव मामलों की संख्या बढ़कर 622 हो गई। इनमें से सक्रिय मामले 391 के स्तर पर हैं और 231 लोग स्वस्थ हो चुके हैं।


    ******


    एसजी / एएम / एमपी / एसके

    
    
    (Release ID: 1636927) Visitor Counter : 61
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam