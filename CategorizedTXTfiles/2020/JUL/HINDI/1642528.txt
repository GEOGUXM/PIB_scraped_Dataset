      रक्षा मंत्रालय

      रक्षा मंत्री श्री राजनाथ सिंह ने कहा राफेल लड़ाकू विमानों ने वायुसेना की क्षमताओं को समय पर बढ़ाया है
      Posted On: 29 JUL 2020 5:34PM by PIB Delhi


    जैसे ही पांच मीडियम मल्टीरोल कॉम्बैट एरक्राफ्ट (एमएमआरसीए) राफेल जेट अम्बाला एयरबेस पर पहुंचे रक्षा मंत्री श्री राजनाथ सिंह ने अनेक ट्वीट्स के माध्यम से यह कह कर उनका स्वागत किया कि, “ भारतीय वायुसीमा में उन परिंदों का प्रवेश हो चुका है.... अम्बाला में ख़ुशनुमा लैंडिंग की शुभकामनाएं! ”


    श्री राजनाथ सिंह ने इस पेशेवराना ढंग से संचालित यात्रा के लिये भारतीय वायुसेना को बधाई दी एवं कहा, “ मैं आश्वस्त हूं कि 17वीं स्क्वैड्रन, द गोल्डन एरोज़ अपने सूत्रवाक्य ‘उदयम अजस्रम’ को चरितार्थ करेगी। मैं बहुत प्रसन्न हूं कि भारतीय वायुसेना की मारक क्षमता में समय पर इज़ाफा हुआ है। ”


    एक और ट्वीट में उन्होंने कहा, “ भारत में राफेल लड़ाकू विमानों का पहुंचना भारत के सैन्य इतिहास में एक नयी शुरुआत है। यह मल्टीरोल एयरक्राफ्ट भारतीय वायुसेना की क्षमताओं में क्रांतिकारी परिवर्तन करेंगे। ”


    श्री राजनाथ सिंह ने लड़ाकू विमान की क्षमताओं को रेखांकित करते हुए कहा कि, “ उड़ान के दौरान विमान का प्रदर्शन बहुत अच्छा है एवं इसका राडार, हथियार एवं अन्य संवेदक एवं इलेक्ट्रॉनिक युद्ध प्रणालियां विश्व की सर्वोत्कृष्ट प्रणालियों में से एक हैं। भारत में राफेल का आना हमारे देश पर आने वाले किसी भी ख़तरे पर रोक लगाने में भारतीय वायुसेना को और सशक्त करेगा। ”


    रक्षा मंत्री ने प्रधानमंत्री श्री नरेंद्र मोदी को उनके सही निर्णय के लिये बधाई दी। “ राफेल लड़ाकू विमान सिर्फ इसलिये खरीदे जा सके क्योंकि काफी समय से लम्बित पड़े अधिग्रहण में प्रगति न होने पर प्रधानमंत्री श्री नरेन्‍द्र मोदी ने फ्रांस के साथ इन विमानों की खरीद के लिये एक अंतर-सरकारी करार का सही निर्णय लिया। ”


    उन्होंने कोविड महामारी के कारण पैदा हुए गंभीर प्रतिबंधों के बावजूद विमान एवं इसके हथियारों की समयबद्ध आपूर्ति सुनिश्चित करने के लिये फ्रांस की सरकार, दसां एविएशन एवं अन्य फ्रांसीसी कंपनियों का धन्‍यवाद किया।


    श्री राजनाथ सिंह ने कहा कि, “ भारतीय वायुसेना की सामरिक आवश्यकताओं को पूर्णतया पूरा करने वाला होने के कारण ही राफेल विमान खरीदे गए। इसकी खरीददारी के बारे में लगाए गए आधारहीन आरोपों का पहले ही संतुष्टिदायक जवाब दे दिया गया है। ” उन्होंने आगे कहा कि, “ भारतीय वायुसेना की नयी क्षमता के बारे में यदि किसी को चिंतित या आलोचनात्मक होने की दरकार है तो वो वह लोग होने चाहिये जो हमारी क्षेत्रीय अखंडता के समक्ष ख़तरा पैदा करना चाहते हैं। ”


    श्री राजनाथ सिंह ने लड़ाकू विमान के भारतीय वायुसीमा में प्रवेश की तस्वीरें एवं वीडियो साझा किये।


    इससे पूर्व जैसे ही पांच राफेल लड़ाकू विमानों ने दो सुखोई-30 एमकेआई लड़ाकू विमानों के साथ भारतीय वायुसीमा में प्रवेश किया भारतीय नौसैनिक पोत आईएनएस कोलकाता ने हिंद महासागर में राफेल एरो लीडर का यह कह कर स्वागत किया- “ आप आकाश को शान से छुएं। ”


    ***


    एसजी/एएम/एबी/एसएस

    
    
    (Release ID: 1642528) Visitor Counter : 19
    
    
      Read this release in: English , Urdu , Marathi , Manipuri , Bengali , Punjabi , Tamil , Telugu