      इलेक्ट्रानिक्स एवं आईटी मंत्रालय

      आत्मनिर्भर भारत ऐप इनोवेशन चैलेंज के लिये 6940 प्रविष्टियां प्राप्त हुई
      Posted On: 27 JUL 2020 7:15PM by PIB Delhi


    प्रधानमंत्री नरेन्द्र मोदी द्वारा दिनांक 4 जुलाई को शुभारंभ किए गए आत्मनिर्भर भारत ऐप इनोवेशन चैलेंज को देश भर के तकनीकी व्यावसायियों एवं स्टार्टअप्स से काफी उत्साहवर्द्धक प्रतिक्रिया मिली हैं। इस बारे में प्रविष्टियां प्राप्त करने की अंतिम तिथि 26 जुलाई थी एवं नियत की गई 8 श्रेणियों में कुल मिलाकर 6940 प्रविष्टियों की प्राप्ति हुई। इनमें 3939 प्रविष्टियां व्यक्तिगत श्रेणी की हैं एवं 3001 प्रविष्टियां कंपनियों व संस्थानों की ओर से प्रविष्ट की गई हैं। जो प्रविष्टियां व्यक्तिगत रूप से मिली हैं, उनमें से 1 , 757 प्रविष्टियां उपयोग के लिये तैयार हैं एवं शेष 2182 प्रविष्टियों पर कार्य जारी है। संस्थाओं द्वारा प्रस्तुत एप्स में से 1 , 742 एप्स इस्तेमाल के लिये तैयार हैं , जबकि शेष 1259 पर कार्य जारी है। श्रेणी के आधार पर प्रविष्ट किए गए ऐप्स में 1 , 142 बिज़नेस ऐप हैं , 901 स्वास्थ्य एवं कल्याण से संबंधित , 1062 ई-लर्निंग वाले , 1155 सोशल नेटवर्किंग वाले , 326 खेल संबंधी 662 ऑफिस एवं वर्क फ्रॉम होम से जुड़े , 2 3 7 न्यूज़ एवं 320 मनोरंजन से संबंधित ऐप्स हैं। कुल 1135 ऐप्स अन्य श्रेणी में प्रविष्ट किए गए हैं। इनमें से 271 ऐप्स के 100,000 से अधिक डाउनलोड हैं , जबकि 89 से अधिक एप्स के एक मिलियन से अधिक डाउनलोड हैं। आवेदक दूरदराज इलाकों एवं छोटे शहरों समेत पूरे देश से हैं ।


    यह हमारे देश में मौजूद प्रतिभा को दर्शाता है एवं यह ऐप इनोवेशन चैलेंज भारतीय तकनीक निर्माताओं , व्यावसायियों एवं कंपनियों के लिये एक ऐसे स्तर पर निर्माण करने का अवसर है जिसकी पूरी दुनिया में कोई बानगी नहीं है। सच्ची चुनौती उन ऐप्स की पहचान करना है जो इस्तेमाल करने में आसान होने के साथ ही मज़बूत , मापनीय एवं सुरक्षित हों एवं उपयोगकर्ताओं को ऐसा अनुभव प्रदान करें कि वो दोबारा उस ऐप की ओर लौटना चाहें। स्क्रीनिंग कमेटी ने विभिन्न मापदंडों पर ऐप्स को जांचना शुरू कर दिया है।


    आत्मनिर्भर भारत ऐप परितंत्र के पास भारतीय टेक्निकल स्टार्टअप्स की अहमियत प्रकट करने का एवं इस मल्टी ट्रिलियन डॉलर ऐप इकोनॉमी का एक हिस्सा बनाने में मदद करने का माद्दा है। ऐप्स के अधिकतम डाउनलोड वाली सर्वोच्च तीन कंपनियों के पास कुल 2 ट्रिलियन डॉलर की मार्केट कैप है एवं यह बेहद तेज़ गति से आगे बढ़ रही हैं।


    एसजी / एएम / एबी / एसके


    

    
    (Release ID: 1642104) Visitor Counter : 14