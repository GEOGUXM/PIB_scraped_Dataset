      PIB Headquarters

      कोविड-19 पर पीआईबी का दैनिक बुलेटिन
      Posted On: 13 JUL 2020 6:35PM by PIB Delhi


    ( पिछले 24 घंटे में जारी कोविड- 19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • भारत में कोविड-19 के 5.5 लाख से ज्यादा मरीज ठीक हुए ; सक्रिय मामलों की संख्या से ठीक हुए मरीजों की संख्या 2.5 लाख अधिक हो गई है।


    • 19 राज्यों में ठीक होने (रिकवरी) की दर राष्ट्रीय औसत 63.02 प्रतिशत की तुलना में अधिक है।


    • 30 राज्यों में मृत्यु दर राष्ट्रीय औसत 2.64 प्रतिशत की तुलना में कम है।


    • प्रति दस लाख पर 8,555 से अधिक परीक्षण किए जा रहे हैं।


    • प्रधानमंत्री श्री नरेन्द्र मोदी ने गूगल के सीईओ सुंदर पिचाई से बातचीत की ; गूगल के सीईओ ने भारत में महामारी के खिलाफ लड़ाई में प्रधानमंत्री के नेतृत्व की सराहना की।


    • फार्मास्युटिकल विभाग तीन विस्तृत दवा पार्कों और चार चिकित्सा उपकरण पार्कों के लिए जगहों के चयन पर दिशा-निर्देशों को अंतिम रूप दे रहा है।


    भारत में कोविड-19 के 5.5 लाख से ज्यादा मरीज ठीक हुए ; 19 राज्यों में ठीक होने (रिकवरी) की दर राष्ट्रीय औसत 63.02 प्रतिशत की तुलना में अधिक है ; 30 राज्यों में मृत्यु दर राष्ट्रीय औसत 2.64 प्रतिशत की तुलना में कम है


    केंद्र सरकार और राज्यों/केंद्र शासित प्रदेशों द्वारा केंद्रित और समन्वित उपायों के माध्यम से कोविड-19 रोगियों की जल्द से जल्द पहचान करने , सही समय पर निदान करने और प्रभावी नैदानिक प्रबंधन से ठीक हुए मामलों की संख्या में लगातार वृद्धि हो रही है। पिछले 24 घंटों में 18,850 लोग स्वस्थ्य हुए है , जिससे कोविड-19 रोगियों के बीच ठीक हुए मामलों की कुल संख्या बढ़कर 5,53,470 हो गई है। आज ठीक होने (रिकवरी) की दर बढ़कर 63.02 प्रतिशत हो गई है। 19 राज्यों में ठीक होने (रिकवरी) की दर राष्ट्रीय औसत से अधिक है। सक्रिय मामलों की संख्या 3,01,609 है और सभी अस्पतालों , कोविड देखभाल केंद्रों या होम आइसोलेशन में चिकित्सा निगरानी के अंतर्गत हैं। सक्रिय मामलों की तुलना में ठीक हुए मामलों की संख्या 2,51,861 अधिक है। गंभीर मामलों के नैदानिक प्रबंधन पर जोर देने के कारण भारत में मृत्यु दर भी घटकर 2.64 प्रतिशत हो गई है। देश के 30 राज्यों में मृत्यु दर राष्ट्रीय औसत से कम है। पिछले 24 घंटों में 2,19,103 नमूनों का परीक्षण किया गया। अब तक जांचे गए नमूनों की कुल संख्या 1,18,06,256 हो चुकी है। प्रति दस लाख पर परीक्षणों की संख्या बढ़ रही है जो कि वर्तमान में 8555.25 है।


    अधिक जानकारी के लिए पढ़ें -


    प्रधानमंत्री श्री नरेन्द्र मोदी ने गूगल के सीईओ सुंदर पिचाई से बातचीत की ; गूगल के सीईओ ने भारत में महामारी के खिलाफ लड़ाई में प्रधानमंत्री के नेतृत्व की सराहना की


    प्रधानमंत्री श्री नरेन्द्र मोदी ने आज वीडियो कॉन्फ्रेंसिंग के माध्यम से गूगल के सीईओ श्री सुंदर पिचाई से बातचीत की। श्री पिचाई ने प्रधानमंत्री को कोविड-19 के बारे में लोगों के बीच जागरूकता बढ़ाने में मदद करने के साथ-साथ इस संबंध में विश्वसनीय जानकारियां प्रदान करने के लिए गूगल द्वारा किए गए प्रयासों के बारे में जानकारी दी। उन्होंने कहा कि प्रधानमंत्री की ठोस पहल पर लॉकडाउन करने के मजबूत कदम ने महामारी के खिलाफ भारत की लड़ाई की अत्यंत सुदृढ़ नींव रखी। प्रधानमंत्री ने भ्रामक सूचनाओं की गंभीर समस्या से निपटने और महामारी से जुड़ी आवश्यक सावधानियों के बारे में लोगों को सटीक जानकारियां देने में गूगल द्वारा निभाई गई सक्रिय भूमिका की भूरि-भूरि प्रशंसा की। उन्होंने स्वास्थ्य सेवाएं प्रदान करने के लिए प्रौद्योगिकी का और अधिक लाभ उठाने के बारे में भी चर्चा की। इस दौरान प्रधानमंत्री को एक बड़ा निवेश कोष लॉन्च करने के साथ-साथ भारत में रणनीतिक साझेदारियां विकसित करने से संबंधित गूगल की योजना के बारे में जानकारी दी गई। प्रधानमंत्री ने कहा कि भारत भी दुनिया की सबसे खुली अर्थव्यवस्थाओं में से एक है।


    अधिक जानकारी के लिए पढ़ें -


    फार्मास्युटिकल विभाग तीन विस्तृत दवा पार्कों और चार चिकित्सा उपकरण पार्कों के लिए जगहों के चयन पर दिशा-निर्देशों को अंतिम रूप दे रहा है: श्री गौड़ा


    केंद्रीय रसायन एवं उर्वरक मंत्री श्री डी.वी. सदानंद गौड़ा ने बताया कि फार्मास्युटिकल विभाग ऐसे दिशा-निर्देशों को अंतिम रूप दे रहा है जो देश में आगामी तीन विस्तृत दवा पार्कों और चार चिकित्सा उपकरण पार्कों के लिए तटस्थ भाव से जगह चयन करने के लिए आधार तैयार करेगा। विस्तृत दवा पार्क को बढ़ावा देने की योजना से लगभग 46,400 करोड़ रुपये की अतिरिक्त थोक दवाओं का उत्पादन होगा और चिकित्सा उपकरण पार्क की योजना से लगभग 68,437 करोड़ रुपये के चिकित्सा उपकरणों का उत्पादन बढ़ेगा। इन योजनाओं के परिणामस्वरूप रोजगार के नए अवसरों का सृजन भी होगा।


    अधिक जानकारी के लिए पढ़ें-


    वित्त आयोग ने स्वास्थ्य एवं परिवार कल्याण मंत्रालय के साथ बैठक आयोजित की


    15वें वित्त आयोग ने आज विशेष मुद्दों को लेकर केन्द्रीय स्वास्थ्य एवं परिवार कल्याण मंत्री डॉ. हर्षवर्धन और स्वास्थ्य मंत्रालय के वरिष्ठ अधिकारियों के साथ एक बैठक की जिसमें कोविड-19 के अनुभव को देखते हुए मंत्रालय के राज्य केन्द्रित प्रस्तावों में संशोधन ; वित्तीय संकट के चलते बैक लोडिंग की संभावना को तलाशना ; 15वें वित्त आयोग के उच्च स्तरीय समूह के सुझावों पर मंत्रालय द्वारा विचार करना शामिल है। बैठक की शुरुआत करते हुए 15वें वित्त आयोग के अध्यक्ष श्री एन. के. सिंह ने घोषणा की कि महामारी के विशेष हालात को देखते हुए आयोग ने सरकार को भेजी जाने वाली अंतिम रिपोर्ट में स्वास्थ्य पर एक अलग अध्याय शामिल करने का फैसला किया है। मंत्रालय ने आयोग को एक विस्तृत प्रस्तुतीकरण में राष्ट्रीय स्वास्थ्य नीति (एनएचपी) , 2017 के लक्ष्यों पर प्रकाश डाला जिसमें जीडीपी की तुलना में सार्वजनिक स्वास्थ्य व्यय बढ़ाकर 2025 तक 2.5 प्रतिशत करना है , जिसमें निरंतर बढ़ोतरी की जानी है ; कुल स्वास्थ्य खर्च की तुलना में प्राथमिक स्वास्थ्य खर्च दो-तिहाई होगा ; और राज्य क्षेत्र स्वास्थ्य व्यय को बढ़ाकर 2020 तक अपने बजट का 8 प्रतिशत से ज्यादा करना शामिल है।


    अधिक जानकारी के लिए पढ़ें-


    नीति आयोग ने यूएन के उच्च-स्तरीय राजनीतिक मंच पर भारत की दूसरी स्वैच्छिक राष्ट्रीय समीक्षा प्रस्तुत की


    नीति आयोग ने संयुक्त राष्ट्र उच्च-स्तरीय राजनीतिक मंच (एचएलपीएफ) पर सतत विकास , 2020 पर भारत की दूसरी स्वैच्छिक राष्ट्रीय समीक्षा (वीएनआर) प्रस्तुत की। उच्च-स्तरीय राजनीतिक मंच (एचएलपीएफ) 17 सतत विकास लक्ष्यों (एसडीजी) में प्रगति की निरंतरता और समीक्षा के लिए सबसे महत्वपूर्ण अंतर्राष्ट्रीय मंच है। नीति आयोग के उपाध्यक्ष डॉ. राजीव कुमार ने स्वैच्छिक राष्ट्रीय समीक्षा (वीएनआर) प्रस्तुत की। नीति आयोग के उपाध्यक्ष डॉ. राजीव कुमार ने अपने शुरुआती वक्तव्य में आत्म-निर्भर भारत अभियान के तहत कोविड महामारी से निपटने के भारत के तरीकों की प्रमुख विशेषताओं पर प्रकाश डालते हुए उन सभी देशों के साथ एकजुटता जाहिर की जो कोविड-19 महामारी से उत्पन्न चुनौतियों से जूझ रहे हैं। अपने वक्तव्य में उपाध्यक्ष डॉ. राजीव कुमार ने कहा कि हमें अपने सभी विभाजनों तथा भेदों को मिटा देना चाहिए और एसडीजी लक्ष्यों को हासिल करने की दिशा में अपनी प्रगति को और तेज करने के लिए मौजूदा स्थिति को बदलने के लिए मिलकर प्रयास करना चाहिए।


    अधिक जानकारी के लिए पढ़ें-


    वाणिज्य एवं उद्योग मंत्री ने बॉम्बे चैम्बर ऑफ कॉमर्स इंडस्ट्री की 184वीं एजीएम को संबोधित किया


    केंद्रीय वाणिज्य एवं उद्योग और रेल मंत्री , श्री पीयूष गोयल ने आज नई दिल्ली में कहा कि कोविड-19 ने दुनिया को बदलकर रख दिया है लेकिन भारतीय लोगों , व्यवसायों और उद्योगों ने खुद को इस संकट का शिकार नहीं होने दिया है और दृढ़ता के साथ संकट का सामना किया है और स्थिति से निपटने और संकट को अवसर में तब्दील करने के लिए लगातार नए-नए तरीके विकसित किए हैं। उन्होंने कहा कि कोविड से पहले और कोविड के बाद की दुनिया अलग होगी और हम कोविड के बाद बेहतर दुनिया की दिशा में आगे बढ़ने की तैयारी कर रहे हैं।


    अधिक जानकारी के लिए पढ़ें-


    भारतीय रेलवे 2030 तक "हरित रेलवे" बनने के मिशन मोड पर (शून्य कार्बन उत्सर्जन) ; कोविड अवधि के दौरान 365 किमी प्रमुख संपर्क रेल मार्ग का कार्य पूरा किया गया


    रेल मंत्रालय ने 2030 तक भारतीय रेलवे को पूरी तरह हरित ऊर्जा से संचालित करने का लक्ष्य निर्धारित करने के साथ , ग्लोबल वार्मिंग और जलवायु परिवर्तन से निपटने की दिशा में कई बड़ी पहल की है। रेलवे विद्युतीकरण , लोकोमोटिव और ट्रेनों की ऊर्जा दक्षता में सुधार के साथ स्थायी उपकरणों और प्रतिष्ठानों/स्टेशनों के लिए हरित प्रमाणन हासिल करने , डिब्बों में जैव शौचालय बनाए जाने तथा अपनी ऊर्जा जरूरतों के लिए नवीकरणीय स्रोतों पर निर्भरता तथा शून्य कार्बन उत्सर्जन को प्राप्त करना इस रणनीति का हिस्सा है। भारतीय रेलवे ने 40,000 से अधिक (आरकेएम) (व्यस्त मार्गों में से 63 प्रतिशत) का विद्युतीकरण पूरा कर लिया है। कोविड अवधि के दौरान 365 किमी प्रमुख संपर्क मार्गों का काम पूरा किया गया। कोविड की अवधि में मुंबई-हावड़ा के कटनी-सतना खंड (99 आरकेएम) को इलाहाबाद के माध्यम से हावड़ा के लिए वैकल्पिक मार्ग प्रदान किया गया है। इसी तरह इंदौर-गुना-बीना मार्ग पर पचोर-मक्सी (88 आरकेएम) खंड पर मक्सी-भोपाल-बीना के लिए एक वैकल्पिक मार्ग प्रदान किया गया है।


    अधिक जानकारी के लिए पढ़ें-


    तराशे और पॉलिश किए हुए हीरे के पुनः आयात को तीन महीने तक बढ़ाया


    कोविड-19 महामारी की स्थिति को ध्यान में रखते हुए , सरकार ने रत्न और आभूषण क्षेत्र को राहत प्रदान करते हुए तराशे और पॉलिश किए गए हीरे के पुनः आयात के लिए तीन माह की छूट प्रदान की है , जिन्हें प्रमाणन और ग्रेडिंग के लिए विदेश भेजा जाता है। यह अतिरिक्त समय उन सभी तराशे और पॉलिश किए गए हीरे पर लागू होगा जिनका 1 फरवरी 2020 से 31 जुलाई 2020 के बीच पुनः आयात किया जाना था , लेकिन कोविड-19 महामारी की विकट स्थिति से उत्पन्न हुए व्यवधान के कारण जिन्हें वापस नहीं लाया जा सका। अतिरिक्त समय अवधि में पुन: आयात के लिए बुनियादी सीमा शुल्क (बीसीडी) और आईजीएसटी का भुगतान नहीं करना पड़ेगा। यह सुविधा उन निर्यातकों के लिए है जिनका औसत वार्षिक निर्यात कारोबार पिछले तीन वर्षों में 5 करोड़ रुपये का रहा है।


    अधिक जानकारी के लिए पढ़ें-


    दक्षिण पूर्व रेलवे भारत स्काउंट्स एवं गाइड्स अपने अधिकार क्षेत्र के स्टेशनों पर और उसके आस-पास के जगहों पर जरूरतमंद लोगों को खाना और राशन उपलब्ध करा रहे हैं


    दक्षिण पूर्व रेलवे (एसईआर) भारत स्काउंट्स एवं गाइड्स कोविड-19 महामारी के मद्देनजर लॉकडाउन के दौरान जरूरतमंद लोगों को सेवाएं प्रदान करने में एक महत्वपूर्ण भूमिका निभाई है। लॉकडाउन लागू होने से लेकर अब तक एसईआर भारत स्काउंट्स एवं गाइड्स ने अपने अधिकार क्षेत्र के रेलवे के इलाकों के आस-पास असहाय और जरूरतमंद लोगों को पके हुए भोजन के 76,821 और सूखे राशन के 3,16,084 पैकेटों को वितरित किया जिसमें चावल , दालें , मसाले , प्याज , आलू , सोयाबीन , लहसुन , खाद्य तेल आदि शामिल थे। जब लोग अपने घरों से बाहर नहीं निकलने का साहस दिखा रहे थे , उस समय रेंजर्स , रोवर्स और एसईआर के अन्य युवा स्काउंट्स एवं गाइड्स ने समाज के दलित और कमजोर वर्ग की सहायता की। उन्होंने कोविड-19 के प्रसार को रोकने के लिए 25,876 फेस मास्क तैयार कर उसका असहाय और गरीब लोगों के बीच वितरण भी किया।


    अधिक जानकारी के लिए पढ़ें -


    पीआईबी के क्षेत्रीय कार्यालयों से मिली जानकारियां


    केरल: राज्य में एक और मौत हुई है , इससे कोविड से होने वाले मौत की कुल संख्या 32 हो गई है ; मृतक 71 वर्षीय पुरुष है , जिसका इलाज कोट्टायम एमसी में चल रहा था , उसके संक्रमण का स्रोत अभी तक ज्ञात नहीं है। वायनाड में एक व्यक्ति , जो निगरानी में थे , उनकी भी मौत हो गयी है। उनकी स्वाब परीक्षण रिपोर्ट का इंतजार है। तटीय इलाकों में आज से 23 जुलाई तक जोखिम वाले नियंत्रण क्षेत्रों में तिहरा लॉकडाउन लागू हो गया है। मत्स्य पालन मंत्री जे मर्सीकुट्टी अम्मा ने कहा कि सरकार महामारी को फैलने से रोकने के लिए पूरे तटीय क्षेत्रों में लॉकडाउन लागू करने पर विचार कर रही है। मछुवारों को मछली पकड़ने के लिए समुद्र में जाने की अनुमति होगी। इस बीच , वंदे भारत मिशन के तहत 2680 प्रवासी 13 उड़ानों से कोच्चि पहुंचेंगे। कल कुल 435 मामले सामने आए , जिनमें से 206 संपर्क के कारण संक्रमित हुए हैं। 3,743 मरीजों का अभी भी इलाज चल रहा है।


    तमिलनाडु: पुडुचेरी में 50 नए कोविड -19 मामले दर्ज किए गए हैं , कुल संख्या 1,468 हो गई है। पुडुचेरी के स्वास्थ्य मंत्री ने ' संवेदनशील ' क्षेत्रों में लोगों का परीक्षण करने के लिए विधायकों की भागीदारी की बात कही है। तमिलनाडु के वेल्लोर जिले में कोविड -19 मरीजों की संख्या 3000 पार कर गयी है , अधिकारियों ने बुखार की निगरानी करने की शुरुआत की है ; जिले में अब तक 3131 मामले आये हैं और 25 मौतें हुई हैं। कोविड-19 से ठीक होने के बाद 72 पुलिसकर्मी चेन्नई में फिर से ड्यूटी पर आये। तमिलनाडु में कल 4244 नए मामले आये और 68 मौतें हुईं। कुल मामले: 1,38,470 ; सक्रिय मामले: 46,969 ; मौत: 1966 ; चेन्नई में सक्रिय मामले: 17,469।


    कर्नाटक: मुख्यमंत्री ने आज कोविड – 19 के सम्बन्ध में सभी डीसी , सीईओ और एसपी के साथ वीडियो कॉन्फ्रेंस के माध्यम से बातचीत की। बैठक में अधिकांश डीसी ने कोरोना को नियंत्रित करने के लिए जिलों में लॉकडाउन लगाने का सुझाव दिया। धारवाड़ और दक्षिण कन्नड़ जिलों के डीसी ने पहले ही 15 जुलाई से एक सप्ताह के लॉकडाउन की घोषणा कर चुके हैं। राज्य सरकार होटलों और अपार्टमेंट परिसरों में अधिक कोविड देखभाल केंद्रों की व्यवस्था करने की योजना बना रही है। बीबीएमपी ने संपर्कों का पता लगाने और घरेलू क्वारंटाइन लागू करने के अपने प्रयासों को दोगुना करने का निर्णय लिया है। कल 2627 नए मामले आये और 71 मौतों हुईं ; बेंगलुरु शहर में 1525 मामले। कुल पॉजिटिव मामले: 38,843 ; सक्रिय मामले: 22,746 ; मृत्यु: 684,


    आंध्र प्रदेश: राज्य के स्वास्थ्य और चिकित्सा विभाग ने संबंधित जिले के अधिकारियों से रैपिड एंटीजन किट का उपयोग करके कोरोना संदिग्धों का परीक्षण करने के लिए कहा है। प्रत्येक जिले को 20 हज़ार रैपिड एंटीजन टेस्ट किट दी गई है। कोविड के कारण रविवार को तिरुपति में एक तेलुगू समाचार चैनल में काम कर रहे एक वरिष्ठ वीडियो पत्रकार की मौत के बाद , जिला आई एंड पीआर विभाग ने आज पत्रकारों के लिए कोविड परीक्षण का आयोजन किया। गोलपोड़ी (विजयवाड़ा) थोक बाजार में कोरोनो वायरस के मामलों की संख्या में वृद्धि के कारण व्यापारियों ने आज से एक सप्ताह के लिए स्वैच्छिक रूप से लॉकडाउन लागू किया। कल 1933 नए मामले और 19 मौतों को दर्ज किया गया। कुल मामले: 29,168 ; सक्रिय मामले: 13,428 ; मौत: 328.


    तेलंगाना: आईसीएमआर के नेशनल इंस्टीट्यूट ऑफ मेडिकल स्टैटिस्टिक्स में नैदानिक परीक्षणों की रजिस्ट्री के विश्लेषण से पता चलता है कि आयुष ने कोविड-19 दवा के नैदानिक परीक्षणों की संख्या में तेलंगाना और आंध्र प्रदेश में एलोपैथी को पीछे छोड़ दिया है। कल तक रिपोर्ट किए गए कुल मामले: 34,671 ; सक्रिय मामले: 11,883 ; मौतें 356 ; छुट्टी दे दी गयी: 22,482.


    हरियाणा: हरियाणा के मुख्यमंत्री ने वेबिनार ' मुख्यमंत्री के साथ युवामंथन ’ के दौरान राज्य के युवाओं से आग्रह किया है कि कोविड के कारण उत्पन्न अनिश्चितताओं को मन में न लायें। अपने जीवन के उत्साह और उमंग को कोविड -19 महामारी से पराजित न होने दें। यह वेबिनार कोविड-19 की चुनौतियों और अवसर पर विचार करने का मंच है। मुख्यमंत्री ने कहा कि यह सुनिश्चित करने के लिए कि विभिन्न संस्थानों में पढ़ने वाले छात्र कोविड-19 के दौरान शैक्षणिक रूप से पीछे ना रहें , राज्य में टेलीविजन के जरिये 70 लाख छात्रों को ऑनलाइन कक्षाओं और दूरस्थ शिक्षा की सुविधा प्रदान की गई है।


    महाराष्ट्र: पिछले 24 घंटों में महाराष्ट्र में 7,827 नए रोगियों की पहचान की गई है। राज्य में कोविड-19 रोगियों की कुल संख्या 2,54,427 है। इसमें से अब तक कुल 1,40,325 मरीज ठीक हो चुके हैं और उन्हें अस्पताल से छुट्टी दे दी गयी है। राज्य में रविवार तक हुई कुल मौत की संख्या 10,116 है जो किसी भी अन्य राज्य की तुलना में सबसे अधिक है। कुल सक्रिय मामले 91,457 हैं। पुणे में आज मध्यरात्रि से 23 जुलाई तक लॉकडाउन लागू रहेगा। मुंबई में , 1,263 नए रोगियों की पहचान की गई है , शहर में रोगियों की कुल संख्या 92,720 हो गयी है। मुंबई में मामलों के दोगुने होने का समय 50 दिन है और ठीक होने की दर 70 प्रतिशत है ; दोनों ही राज्य के औसत से बेहतर हैं।


    गुजरात: राज्य ने पिछले 24 घंटों के दौरान कोविड-19 के 879 नए मामले दर्ज किए हैं और रविवार को कुल सक्रिय मामले 10,613 हैं। राज्य में महामारी से होने वाली मौत की कुल संख्या 2045 है। इसके अलावा , पिछले 24 घंटों के दौरान 513 रोगियों को ठीक होने के बाद अस्पताल से छुट्टी दे दी गयी। इसके साथ , कोविड-19 से ठीक होने वाले कुल मरीज 29,162 हो गए हैं। अहमदाबाद की धन्वंतरि रथ पहल की व्यापक रूप से सराहना की जा रही है। इन रथों ने अहमदाबाद में अब तक पांच लाख से अधिक ओपीडी परामर्श का सफलतापूर्वक संचालन किया है।


    राजस्थान: 95 नए पॉजिटिव मामले आने के साथ राज्य में कोविड-19 मरीजों की कुल संख्या 24,370 हो गयी है। अब तक 514 मौतें हुई हैं (आज सुबह 10:30 बजे तक)। परीक्षण के लिए कुल 10,54,080 नमूने एकत्र किए गए हैं। 18,123 लोग अब तक ठीक हो चुके हैं जबकि 17,754 लोगों को छुट्टी दे दी गई है। राज्य में ठीक होने वालों की कुल संख्या 17,238 है।


    मध्य प्रदेश : मध्य प्रदेश में रविवार को 431 नए मामले सामने आए। राज्य में मरीजों की कुल संख्या 17,632 हो गयी है। सक्रिय मामलों की संख्या 4,103 है , अब तक ठीक होने वालों की कुल संख्या 12,876 है। रविवार को भोपाल (95) में अधिकतम मामले सामने आए , उसके बाद इंदौर (84 मामले) , जबलपुर (24 मामले) और बड़वानी में 20 मामले दर्ज किए गए। हॉटस्पॉट इंदौर की कोविड-19 मामलों के संख्या 5260 है , जबकि राजधानी भोपाल में मामलों की संख्या 3502 है।


    छत्तीसगढ़: रविवार को 150 नए पॉजिटिव मामलों की पहचान की गई है , राज्य में कोविड -19 मरीजों की कुल संख्या 4081 हो गयी है। सक्रिय मामलों की संख्या 909 है। रविवार को 83 रोगियों को ठीक होने के बाद छुट्टी दे दी गयी , ठीक होने वाले मरीजों की कुल संख्या 3,153 है। रायपुर में 96 नए मामले दर्ज किये गए।


    गोवा: रविवार को 85 नए व्यक्तियों की कोविड-19 रिपोर्ट पॉजिटिव आयी। राज्य में 2453 व्यक्ति कोरोना वायरस संक्रमण से पीड़ित हैं। इसके अलावा , शनिवार को 2 मौतें हुई हैं। राज्य में मरने वालों की संख्या 14 हो गई है। इसके अलावा , 59 मरीज इसी दिन ठीक हुए हैं। गोवा में ठीक होने वाले मरीजों की संख्या 1487 हो गयी है। नवीनतम रिपोर्ट के अनुसार , राज्य में 952 सक्रिय मामले हैं।


    अरुणाचल प्रदेश: अरुणाचल प्रदेश में कोविड-19 परीक्षण के लिए 31,520 नमूने एकत्र किए गए। राज्य में कोविड -19 पॉजिटिव मामलों की कुल संख्या 219 है , जबकि 1657 नमूनों के परिणामों की प्रतीक्षा है। सड़कों पर बेवजह आवाजाही को रोकने के लिए ईटानगर के कैपिटल कॉम्प्लेक्स में विभिन्न चेक प्वाइंटों पर पुलिस बल तैनात किए गए हैं।


    असम: असम के मुख्यमंत्री श्री सर्बानंद सोनोवाल ने आज रोहमोरिया , डिब्रूगढ़ में कटाव को रोकने के लिए कुल 25 करोड़ रुपये की तीन नई योजनाओं की घोषणा की।


    मणिपुर: इम्फाल में भारतीय स्टेट बैंक के क्षेत्रीय कार्यालय ने आज मणिपुर के मुख्यमंत्री कार्यालय में 350 पीपीई और 3 वेंटिलेटर दान किये।


    नगालैंड: एक कोविड – 19 पॉजिटिव व्यक्ति की पहचान के बाद कोहिमा जिला प्रशासन ने ऊपरी एजी कॉलोनी के तहत कुछ क्षेत्रों का प्रतिबंधित जोन के रूप में सीमांकन किया है।


    मिजोरम: मिजोरम बोर्ड ऑफ स्कूल एजुकेशन कल एचएसएसएलसी और एचएसएलसी (कम्पार्टमेंट) के परिणामों की घोषणा करेगा।


    सिक्किम: सिक्किम में कोविड-19 पॉजिटिव मामलों का जिलेवार विवरण निम्न है: पूर्वी जिला - 88 ; पश्चिम जिला- 22 ; दक्षिण जिला-42 ; उत्तर जिला- 2 ; राज्य में कुल पॉजिटिव मामले 153 हैं।


    पीआईबी द्वारा जांचे गए तथ्य


    एसजी / एएम / एसके / जेके

    
    
    (Release ID: 1638490) Visitor Counter : 41
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Malayalam