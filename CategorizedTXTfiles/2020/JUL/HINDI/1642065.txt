      PIB Headquarters

      कोविड-19 पर पीआईबी का दैनिक बुलेटिन
      Posted On: 28 JUL 2020 6:38PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • भारत में कोरोना के मामलों में मृत्यु दर (सीएफआर) घटकर 2.25 प्रतिशत रह गई है।


    • स्वस्थ होने वालों की संख्या में तेजी कायम , आज यह संख्या 9.5 लाख से अधिक हुई।


    • कल 35,000 से अधिक लोग स्वस्थ हुए , रोगियों के स्वस्थ होने (रिकवरी) की दर 64.2 प्रतिशत हुई।


    • प्रधानमंत्री ने कोलकाता , मुंबई और नोएडा में तेजी से जांच करने वाली कोविड परीक्षण सुविधाओं का शुभारम्भ किया।


    • वर्तमान में सक्रिय मामले की संख्या 4,96,988 है।


    • भारत में लगातार दूसरे दिन 5 लाख प्रतिदिन से अधिक नमूनों के परीक्षण किए गए ; आज तक 1.73 करोड़ से अधिक नमूनों का परीक्षण किया जा चुका है।


    भारत में कोरोना के मामलों में मृत्यु दर (सीएफआर) में और सुधार के साथ यह घटकर 2.25 प्रतिशत हुई ; स्वस्थ होने वालों की संख्या में तेजी कायम , आज यह संख्या 9.5 लाख से अधिक हुई ; कल 35,000 से अधिक लोग स्वस्थ हुए


    भारत में कोरोना के मामलों में होने वाली मृत्यु दर (सीएफआर) में लगातार गिरावट आ रही है। वर्तमान में , यह 2.25 प्रतिशत रह गई है। कोविड के मामले में भारत दुनिया में सबसे कम मृत्यु दर वाले देशों में से एक है। सीएफआर जून के मध्य में लगभग 3.33 प्रतिशत था जो आज घटकर 2.25 प्रतिशत हो गया है। लगातार पांचवें दिन , भारत में ठीक होने वालों की संख्याल 30,000 से अधिक रही है।


    जून के मध्य में रिकवरी दर लगभग 53 प्रतिशत थी जो आज बढ़कर 64 प्रतिशत से अधिक हो गई है। पिछले 24 घंटों में 35,176 रोगियों को अस्पताल से छुट्टी दे दी गई और ठीक होने वाले लोगों की कुल संख्या 9,52,743 हो गई है। रोजाना ठीक होने वालों की संख्या में सुधार के साथ , सक्रिय मामलों और ठीक होने वालों के बीच का अंतर भी लगातार बढ़ रहा है। वर्तमान में , यह 4,55,755 है। इसका मतलब है कि अभी सक्रिय मामले 4,96,988 है और सभी चिकित्सकीय देख-रेख में हैं।


    अधिक जानकारी के लिए पढ़ें-


    भारत में लगातार दूसरे दिन 5 लाख प्रतिदिन से अधिक नमूनों के परीक्षण किए गए ; आज तक 1.73 करोड़ से अधिक नमूनों का परीक्षण किया जा चुका है


    ‘ टेस्ट , ट्रैक , ट्रीट ’ यानी ‘ परीक्षण , पता लगाना और उपचार ’ की रणनीति पर चलते हुए भारत ने एक ही दिन में 5 लाख से अधिक कोविड-19 परीक्षण का नया उच्च रिकॉर्ड बनाया और उसे लगातार दूसरे दिन भी बनाए रखा है। भारत में 26 जुलाई को कुल 5,15,000 नमूनों का और 27 जुलाई को कुल 5,28,000 नमूनों का परीक्षण किया गया। धीरे-धीरे श्रेणीबद्ध और उभरती प्रतिक्रिया के परिणामस्वरूप एक परीक्षण रणनीति बनी , जिससे देश में परीक्षण नेटवर्क को लगातार बढ़ाया गया। आज की तारीख में शुरू से लेकर अब तक कुल 1.73 करोड़ से अधिक नमूनों के परीक्षण किए जा चुके हैं। प्रति दस लाख (टीपीएम) की आबादी पर 12,562 लोगों की जांच की जा रही है। देश में अभी 1310 प्रयोगशालाओं के साथ देश में परीक्षण प्रयोगशाला नेटवर्क को लगातार मजबूत किया जा रहा है। इनमें सरकारी क्षेत्र में 905 प्रयोगशालाएं और 405 निजी प्रयोगशालाएं शामिल हैं।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641853


    प्रधानमंत्री ने कोलकाता , मुंबई और नोएडा में तेजी से जांच करने वाली कोविड परीक्षण सुविधाओं का शुभारम्भ किया


    प्रधानमंत्री श्री नरेन्द्र मोदी ने कल वीडियो कॉन्फ्रेंसिंग के माध्यम से बेहद तेज गति से काम करने वाली तीन कोविड-19 परीक्षण सुविधाओं का शुभारम्भ किया। ये सुविधाएं आईसीएमआर के कोलकाता , मुंबई और नोएडा स्थित तीन राष्ट्रीय संस्थानों में शुरू की गई हैं। प्रधानमंत्री ने कहा कि इन अत्याधुनिक परीक्षण सुविधाओं से तीनों शहरों की परीक्षण क्षमता लगभग 10,000 जांच (प्रति शहर) प्रति दिन तक बढ़ जाएगी। ज्यादा संख्या में जांच से बीमारी के जल्दी पता लगाने और उपचार में सहायता मिलेगी , जिससे वायरस के प्रसार को रोकना आसान हो जाएगा। उन्होंने कहा कि ये प्रयोगशालाएं सिर्फ कोविड की जांच के लिए ही सीमित नहीं है , बल्कि भविष्य में इनमें हेपेटाइटिस बी और सी , एचआईवी , डेंगू और कई अन्य बीमारियों का परीक्षण भी संभव होगा।


    अधिक जानकारी के लिए पढ़ें-


    उच्च प्रवाह क्षमता वाली कोविड-19 परीक्षण सुविधाओं के शुभारंभ पर प्रधानमंत्री का सम्बोधन


    अधिक जानकारी के लिए पढ़ें-


    डॉ. हर्षवर्धन ने सांसदों के बीच जागरूकता पैदा करने के लिए "विश्व हेपेटाइटिस दिवस" पर दूसरे ई-सम्मेलन में हिस्सा लिया


    "विश्व हेपेटाइटिस दिवस" के अवसर पर , आज दूसरे ई-सम्मेलन का आयोजन किया गया। लोकसभा अध्यक्ष श्री ओम बिड़ला ने मुख्य अतिथि के रूप में भाग लिया। सम्मेलन में केन्द्रीय विधि और न्याय मंत्री श्री रविशंकर प्रसाद तथा स्वास्थ्य एवं परिवार कल्याण मंत्री डॉ. हर्षवर्धन ने वीडियो कॉन्फ्रेंस के माध्यम से हिस्सा‍ लिया। सम्मेलन का उद्धाटन करते हुए , श्री ओम बिरला ने कहा कि हम हेपेटाइटिस सी के उन्मूलन और 2030 तक हेपेटाइटिस बी के प्रभाव को कम करने के डब्ल्यूएचओ के लक्ष्यों के लिए प्रतिबद्ध हैं। सम्मेलन में सभी का स्वागत करते हुए , डॉ. हर्षवर्धन ने कहा , " इस वर्ष के सम्मेलन का विषय “ कोविड-19 के समय में अपने लिवर को सुरक्षित रखना है" , जो विशेष रूप से कड़ी परीक्षा की इस घड़ी में बहुत उपयुक्त और महत्वपूर्ण है। ” उन्होंने कहा कि माननीय प्रधानमंत्री के मार्गदर्शन और समय रहते किए गए सक्रिय और प्रभावी उपायों ने हमें कोविड-19 महामारी के प्रसार को नियंत्रित करने में मदद की है। उन्होंने कहा कि ऐसे समय में जबकि कोविड के कारण मृत्यु दर लगभग 2 से 3 प्रतिशत है और ज्यादातर मामलों में कोई लक्षण सामने नहीं आ रहे हैं , मधुमेह , मोटापा और लिवर जैसे रोगों से पहले से जूझ रहे लोगों को कोविड के जाखिमों के बारे में जागरूक करना बहुत जरूरी है।


    अधिक जानकारी के लिए पढ़ें-


    मिशन मोड पर काम करते हुए रेलवे ने कोविड-19 संबंधी चुनौतियां के बावजूद पिछले वर्ष की तुलना में अधिक माल की ढुलाई की


    मिशन मोड पर काम करते हुए भारतीय रेलवे ने कोविड-19 संबंधी चुनौतियां के बावजूद , पिछले वर्ष की तुलना में माल ढुलाई को आगे बढ़ाते हुए एक उपलब्धि हासिल की है। 27 जुलाई 2020 को माल लदान 3.13 मीट्रिक टन था जो कि पिछले वर्ष इसी तिथि की तुलना में ज्यादा है। इस अवधि के दौरान रेलवे द्वारा लगभग 200 आधारभूत संरचनाओं के निर्माण का काम पूरा किया गया है। 27 जुलाई 2020 को मालगाड़ियों की औसत गति 46.16 किमी प्रति घंटे मापी गई , जो कि पिछले वर्ष इसी तिथि की तुलना में (22.52 किमी प्रति घंटा) दोगुनी है। इस वर्ष जुलाई माह में , मालगाड़ियों की औसत गति 45.03 किमी प्रति घंटा रही है जो कि पिछले वर्ष इस माह (23.22 किमी प्रति घंटा) की तुलना में लगभग दोगुनी है। 27 जुलाई , 2020 को , कुल माल लदान 3.13 मिलियन टन रहा , जो पिछले वर्ष इसी तिथि की तुलना में ज्यादा है। 27 जुलाई 2020 को , भारतीय रेलवे की माल ढुलाई से भरे हुए कुल 1039 रेकों में से , खाद्यान्न के 76 रेक , उर्वरक के 67 रेक , इस्पात के 49 रेक , सीमेंट के 113 रेक , लौह अयस्क के 113 रेक और कोयले के 363 रेक शामिल रहे।


    अधिक जानकारी के लिए पढ़ें-


    बेंगलुरु स्थित स्टार्टअप ने कोविड-19 संक्रमित व्यक्तियों का पता लगाने और जोखिम मूल्यांकन के लिए मोबाइल ऐप तैयार किया


    कोविड-19 महामारी ने सामूहिक परीक्षण को एक चुनौती बना दिया है। इसका सबसे अच्छा तरीका बीमारी की प्रारंभिक पहचान और संक्रमित आबादी के जोखिम मूल्यांकन का मूल्यांकन कर लिया जाए। विज्ञान एवं प्रौद्योगिकी विभाग (डीएसटी) की एक पहल सेंटर फॉर ऑगमेंटिंग वॉर विद कोविड-19 हेल्थ क्राइसिस (सीएडब्ल्यूएसीएच) ने बेंगलुरु के स्टार्टअप एक्युली लैब्स को चुना है जिसने एक कोविड जोखिम मूल्यांकन प्रोफाइल को विकसित किया है जिसे लाइफस कोविड स्कोर कहा जाता है , इस स्कोर में एक नैदानिक-ग्रेडिंग , गैर-इनवेसिव , स्क्रीनिंग के लिए डिजिटल फंक्शनल बायोमार्कर स्मार्टफोन टूल , शुरुआती स्तर पर पता लगाना , मूल कारण विश्लेषण , तीव्र घटना जोखिम मूल्यांकन , रोग-निदान और पुरानी बीमारियों की घर पर निगरानी शामिल है।


    अधिक जानकारी के लिए पढ़ें-


    कोविड महामारी के दौरान सेवानिवृत्त होने वाले सरकारी कर्मचारियों को उनके नियमित पेंशन भुगतान आदेश जारी होने तक “ अस्थायी ” पेंशन मिलेगीः डॉ. जितेन्द्र सिंह


    कोविड महामारी के दौरान सेवानिवृत्त होने वाले सरकारी कर्मचारियों को उनके नियमित पेंशन भुगतान आदेश (पीपीओ) जारी होने और अन्य आधिकारिक औपचारिकताओं के पूरा होने तक “ अस्थायी ” पेंशन प्राप्त होगी। पेंशन विभाग द्वारा जारी कार्यालय ज्ञापन के अनुसार “ अस्थायी पेंशन ” का भुगतान शुरू में सेवानिवृत्ति की तारीख से छह महीने की अवधि के लिए जारी रहेगा , आसाधरण मामलों में “ अस्थायी पेंशन ” की अवधि को एक वर्ष तक बढ़ाया जा सकता है। केन्द्रीय राज्य मंत्री डॉ. जितेंद्र सिंह ने कहा कि महामारी और लॉकडाउन की बाधाओं के कारण यह निर्णय लिया गया है क्योंकि एक सरकारी कर्मचारी को अपना पेंशन प्रपत्र कार्यालय के प्रमुख को प्रस्तुत करने में कठिनाई हो सकती है या समय-समय पर संबंधित वेतन और लेखा कार्यालय को सेवा पुस्तिका के साथ हार्ड कॉपी में क्लेम फॉर्म को अग्रेषित करने में सक्षम नहीं हो सकते हैं , खासकर जब दोनों कार्यालय अलग-अलग शहरों में स्थित हों।


    अधिक जानकारी के लिए पढ़ें-


    श्री राम विलास पासवान ने बीआईएस मोबाइल ऐप ‘ बीआईएस-केयर ’ एवं ई-बीआईएस के मानकीकरण , अनुरूपता आकलन तथा प्रशिक्षण पोर्टल को लॉन्च किया


    केंद्रीय उपभोक्ता मामले , खाद्य एवं सार्वजनिक वितरण मंत्री श्री राम विलास पासवान ने कल उपभोक्ताओं के लिए भारतीय मानक ब्यूरो का मोबाइल ऐप ‘ बीआईएस-केयर ’ और ई-बीआईएस के तीन पोर्टलों- मानकीकरण , अनुरूपता आकलन तथा प्रशिक्षण को लॉन्च किया। इस ऐप को हिन्दी तथा अंग्रेजी में चलाया जा सकता है तथा इसे गूगल प्ले स्टोर से मुफ्त में डाउनलोड कर सकते हैं। उपभोक्ता इस ऐप का उपयोग करके आईएसआई चिन्हित एवं हॉलमार्क्ड उत्पादों की प्रमाणिकता की जांच कर सकते हैं और अपनी शिकायत दर्ज करा सकते हैं। मंत्री ने कहा कि सरकार ने उपभोक्ताओं के हितों की सुरक्षा के लिए कई कदम उठाये हैं। मंत्री ने यह जानकारी भी दी कि बीआईएस उपभोक्ता भागीदारी पर एक पोर्टल विकसित कर रही है जो उपभोक्ता समूहों के ऑनलाइन पंजीकरण , प्रस्तावों को प्रस्तुत करने और उसके बाद अनुमोदन तथा शिकायत प्रबंधन को सुगम बनायेगा। श्री पासवान ने एमएसएमई की सहायता की आवश्यकता को भी दोहराया और कोविड-19 के साथ तालमेल बिठाने के लिए एमएसएमई को दी जा रही रियायतों का उल्लेख किया। उन्होंने कहा कि न केवल न्यूनतम मार्किंग शुल्क में 40 प्रतिशत की कमी की गई बल्कि उन्हें दो किस्तों में शुल्क जमा करने का विकल्प भी दिया गया। वर्तमान कोविड-19 महामारी के दौरान , बीआईएस ने कवर-ऑल एवं वेंटिलेटरों के लिए कोविड मानक भी विकसित किया तथा एन95 मास्क , सर्जिकल मास्क एवं आई प्रोटेक्टर के लिए लाइसेंस की मंजूरी के लिए नियम जारी किए।


    अधिक जानकारी के लिए पढ़ें-


    औद्योगिक मंजूरी और अनुमोदन के लिए जल्द ही एकल खिड़की प्रणाली स्थापित की जाएगी


    सरकार जल्द ही देश में उद्योगों की मंजूरी और स्वीकृति के लिए एक एकल खिड़की प्रणाली स्थापित करने जा रही है। वाणिज्य और उद्योग मंत्री श्री पीयूष गोयल ने कहा कि यह एक वास्तविक एकल खिड़की प्रणाली होगी और इसके तहत सभी संबंधित राज्य सरकारों और केंद्रीय मंत्रालयों को बोर्ड में लिया जा रहा है। मंत्री ने यह भी कहा कि सरकार एक भूमि बैंक बनाने पर काम कर रही है , जिसके लिए छह राज्यों ने पहले ही अपनी सहमति दे दी है। उन्होंने कहा कि संभावित निवेशकों को तब तक अपने कार्यालयों द्वारा भूमि बैंकों का पता लगाने और उनकी पहचान करने में सक्षम होंगे , और अक्सर भूमि स्वामित्व एजेंसियों के कार्यालयों का दौरा किए बिना , उद्योगों के स्थान को अंतिम रूप भी दे देंगे। श्री पीयूष गोयल ने कहा कि सरकार ने सही तरीके से लोगों के जीवन पर ध्यान केंद्रित किया और विश्व के सबसे सख्त लॉकडाउन (पूर्णबंदी) में से एक को लागू किया। यह लंबे समय में कोरोना महामारी के बेहतर प्रबंधन में महत्वपूर्ण साबित होगा। अब देश आजीविका के साथ-साथ लोगों के जीवन पर ध्यान केंद्रित कर रहा है और हम अनलॉक चरण में हैं। आर्थिक गतिविधि पहले से ही सम्मानजनक स्तर पर पहुंच गई है , जैसा कि यह कई संकेतकों में देखा जा सकता है। भारत ने लॉकडाउन (पूर्णबंदी) के दौरान स्वास्थ्य क्षेत्र में बुनियादी ढांचे को विकसित करने में सक्षम हुआ है , जिसके कारण बड़ी संख्या में पीपीई किट और वेंटिलेटर के स्वदेशी उत्पादन में आत्मनिर्भरता देखी जा सकती है , और इसके ही परिणामस्वरूप आज इतनी बड़ी संख्या में रोजाना कोविड परीक्षण किए जा रहे हैं।


    अधिक जानकारी के लिए पढ़ें-


    पीआईबी के क्षेत्रीय कार्यालयों से मिली जानकारियां


    पंजाब: ‘ मिशन फतेह ’ के तहत कोविड-19 का मुकाबला करने के लिए चलाए जा रहे अभियान को जारी रखते हुए , पंजाब सरकार ने उचित मूल्य पर सरकारी प्लाज्मा बैंक से निजी अस्पतालों को प्लाज्मा प्रदान करने का निर्णय लिया है।


    हरियाणा: हरियाणा के स्वास्थ्य मंत्री श्री अनिल विज ने कोविड-19 संक्रमण से मुक्त होकर स्वस्थ होने वाले लोगों से प्लाज्मा दान करने के लिए आगे आने का आग्रह किया है ताकि जो लोग इस संक्रमण का इलाज करा रहे हैं, वे भी इससे जल्दी स्वस्थ हो सकें।


    महाराष्ट्र: पिछले सप्ताह रिकॉर्ड संक्रमित रोगियों और मौतों की संख्या के बाद , राज्य और शहर में सोमवार को कोविड-19 के रोगियों और मृतकों की संख्या में गिरावट देखी गई। इसके अलावा , सोमवार को स्वस्थ होने वाले रोगियों की संख्या मृतकों की संख्या की तुलना में अधिक थी। राज्य में सोमवार को 7,924 नए मामले सामने आए जो पिछले 13 दिनों में सबसे कम है , वहीं इनमें से मुंबई में 1,033 नए रोगी सामने आए। मुंबई से 1,706 रोगियों सहित कुल 8,706 मरीजों को स्वस्थ होने के बाद अस्पताल से छुट्टी दे दी गई। राज्य में सक्रिय मामलों की कुल संख्या अब एक लाख 47 हजार के करीब रह गई है जबकि कुल संख्या 3 लाख 83 हजार के करीब हो गई है। कोविड-19 परीक्षण (जांच) में तेजी लाने के लिए प्रधानमंत्री श्री नरेन्द्र मोदी ने वर्चुअल माध्यम से भारतीय आयुर्विज्ञान अनुसंधान परिषद-आईसीएमआऱ के उच्च परीक्षण सुविधा वाले जांच (परीक्षण) केन्द्र राष्ट्रीय प्रजनन स्वास्थ्य अनुसंधान संस्थान , मुंबई का उद्घाटन किया।


    गुजरात: गुजरात में कोविड-19 संक्रमण के 1,052 नए मामलों और 22 मरीजों की मौत के बाद मृतकों की कुल संख्या 2,348 हो गई और कुल मामले 56,874 हो गए। राज्य में एक दिन में कुल 25,474 नमूनों की जांच (परीक्षण) की गई , इसके बाद अब तक जांच किए गए संचयी नमूनों की संख्या 6 लाख 67 हजार से अधिक हो गई है। इस बीच , कोविड मामलों की संख्या में 8 बड़े शहरों की हिस्सेदारी लगभग एक महीने में 80 प्रतिशत से घटकर 51 प्रतिशत हो गई है।


    राजस्थान: पहली बार , राजस्थान में संक्रमित मामलों में लगातार तीसरे दिन एक हजार से ज्यादा की बढ़ोतरी देखी गई है , राज्य में एक दिन में बढ़ने वाले मामलों में यह रिकॉर्ड है। 1,134 नए मामले सामने आने के बाद कुल संख्या 37,564 हो गई और सक्रिय संक्रमितों की संख्या 10,097 हो गई। राज्य सरकार ने कोविड मामलों में तेजी से बढ़ोतरी को देखते हुए बूंदी जिले में 7 दिनों के लिए लॉकडाउन (पूर्णबंदी) की घोषणा की है।


    मध्य प्रदेश: सोमवार को राज्य में कोविड-19 के 789 नए संक्रमित मरीजों के सामने आने के बाद कुल संख्या 28 हजार के आंकड़े को पार करते हुए 28,589 हो गई। सोमवार को जारी आंकड़ों के अनुसार 659 मरीज स्वस्थ हुए जिसके बाद कुल सक्रिय मामलों की संख्या 7,978 रह गई है।


    छत्तीसगढ़: सोमवार को छत्तीसगढ़ में 362 नए लोगों में संक्रमण की पुष्टि हुई है। जिसके बाद राज्य में कोविड-19 के कुल मामलों की संख्या बढ़कर 7,980 हो गई जिनमें से 2763 सक्रिय मामले हैं।


    केरल: राजधानी के जिले के तटीय क्षेत्रों में वायरस संचरण में वृद्धि सीमित समुदाय समूहों के साथ बड़े पैमाने पर सामुदायिक समूहों में बदल जाने की संभावना के साथ आंकड़ों में बढ़ोतरी जारी है। तिरुवनंतपुरम में लॉकडाउन (पूर्णबंदी) को आगे बढ़ाने के बारे में अंतिम निर्णय आज शाम तक लिया जाएगा। कोट्टायम के एत्मादपुर की सब्जी मंडी में एंटीजन टेस्ट में 46 लोगों में वायरस की पुष्टि होने के बाद पूरे शहर में हाई अलर्ट घोषित कर दिया गया है। इस बीच , राज्य में आज तीन कोविड मरीजों की मौत हो गई। तिरुवनंतपुरम , अलप्पुझा और कासरगोड में ये मौतें हुई। आधिकारिक तौर पर मरने वालों की संख्या 63 है। राज्य में आज पांचवें दिन लोगों में संक्रमण के मामले 6 हजार से अधिक हुए , कल 702 मामले सामने आए थे वहीं स्वस्थ होने वालों की संख्या 745 थी। वर्तमान में , 9,609 मरीजों का राज्य के विभिन्न अस्पतालों में इलाज चल रहा है और एक लाख 55 हजार से अधिक लोगों को विभिन्न जिलों में निगरानी में रखा गया है।


    तमिलनाडु: पुडुचेरी के पूर्व विधायक और एनआर कांग्रेस नेता वी. भालन का कोविड-19 से ग्रसित होने के बाद निधन हो गया। पुडुचेरी के मुख्यमंत्री , विधानसभा अध्यक्ष , मंत्रियों और विधायकों का परीक्षण रिपोर्ट नकारात्मक आई है , जबकि छह अन्य में संक्रमण की पुष्टि हुई है ; एन आर कांग्रेस के विधायक एन एस जयबल की जांच में वायरस की पुष्टि होने के बाद सभी का परीक्षण किया गया था। तमिलनाडु के मुख्यमंत्री ने जन वितरण प्रणाली के माध्यम से 2 करोड़ 8 लाख कार्डधारक परिवारों के 6 करोड़ 74 लाख सदस्यों को फेस मास्क का वितरण मुफ्त में किया है। मदुरै में कोविड-19 के मामले दस हजार के आंकड़े को पार कर गए हैं ; यह राज्य में चेन्नई , चेंगलपट्टू और तिरुवल्लूर के बाद , चौथा जिला है , जहां कोविड-19 के दस हजार से अधिक संक्रमित मरीज हैं। तमिलनाडु में कल 6 हजार 9 सौ 93 नए मामले सामने आए हैं और 77 मरीजों की मौत हो गई है। कुल मामले: 2,20,716 ; सक्रिय मामले: 54,896 ; कुल मौत: 3,571 ; चेन्नई में सक्रिय मामले: 13,064.


    कर्नाटक: कर्नाटक उच्च न्यायालय ने राज्य सरकार से कोविड-19 की स्थिति को देखते हुए 30-31 जुलाई को सीईटी आयोजित करने के निर्णय पर पुनर्विचार करने को कहा है। 61,819 सक्रिय मामलों के साथ , कर्नाटक अब कोविड-19 के सक्रिय मामलों में महाराष्ट्र के बाद दूसरे स्थान पर आ गया है। कल 5,324 नए मामले , 1,847 लोगों को अस्पताल से छुट्टी दे दी गई और 75 मरीजों की मौत हुई है ; बेंगलुरु शहर में 1470 मामले। कुल मामले: 1,01,465 ; सक्रिय मामले: 61,819 ; मृतकों की कुल संख्या: 1,953 ; स्वस्थ होने वालों की संख्या: 37,685.


    आंध्र प्रदेश: राज्य ने 128 जिला अस्पतालों की पहचान की , जिनमें 32 हजार बिस्तर उपलब्ध हैं। मुख्यमंत्री ने अधिकारियों को यह सुनिश्चित करने का निर्देश दिया कि कोविड-19 मरीजों की पूरी प्रवेश प्रक्रिया 30 मिनट के अंदर पूरी की जानी चाहिए। मुख्यमंत्री ने विभिन्न जिला अस्पतालों और 10 राज्य स्तरीय कोविड अस्पतालों में बेड की उपलब्धता की जानकारी प्रदर्शित करने पर भी हल दिया। उन्होंने कहा कि कोविड हॉटस्पॉट इलाकों में रोजाना 90 फीसदी के करीब कोरोना परीक्षणों में सबसे ऊपर है। टीडीपी ने सरकार से राज्य में कोरोना वायरस की रोकथाम के लिए केंद्रीय वित्तीय सहायता राशि पर श्वेत पत्र जारी करने की मांग की। कल राज्य में 6051 नए मामले , 3,234 मरीजों को स्वस्थ होने के बाद अस्पताल से छुट्टी और 49 मरीजों की मौतें दर्ज की गई। कुल मामले: 1,02,349 ; सक्रिय मामले: 51,701 ; मृतकों की कुल संख्या:1,090.


    तेलंगाना: मुख्य सचिव श्री सोमेश कुमार तेलंगाना उच्च न्यायालय के समक्ष उपस्थित हुए। उन्होंने उच्च न्यायालय को एक नए ऐप- होम आइसोलेशन एंड टेलीमेडिसिन (एचआईटीएएम)- के बारे में बताया जिसके माध्यम से डॉक्टर कोविड संक्रमित मरीजों के लिए दवाइयां लिखेंगे , मरीज़ एम्बुलेंस को बुला सकता है और यदि स्थिति गंभीर है , तो उसे अस्पताल में स्थांतरित किया जा सकता है। राज्य सरकार कोविड-19 उपचार के लिए निजी विस्तरों की उपलब्धता के आंकड़े भी उपलब्ध कराती है ; लगभग 1 हजार 4 सौ 65 बिस्तर निजी और 6 हजार 2 सौ 4 बिस्तर सरकारी अस्पतालों में उपलब्ध हैं। राज्य में पिछले 24 घंटे में 1 हजार 6 सौ 10 नए मामले , 8 सौ 3 स्वस्थ और 9 की मौत हुई है ; 1 हजार 6 सौ 10 मामलों में से , 5 सौ 31 मामले जीएचएमसी में दर्ज किए गए। कुल मामले 57,142 ; सक्रिय मामले: 13,753 ; मृतकों की कुल संख्या: 480।


    अरुणाचल प्रदेश: अरुणाचल प्रदेश के ईटानगर राजधानी क्षेत्र में पिछले दो दिनों में 3126 एंटीजन परीक्षण (जांच) किए गए हैं और जिनमें 52 लोगों में संक्रमण पाया गया है।


    असम: स्वास्थ्य मंत्री श्री हेमंत बिस्वा सरमा ने ट्वीट किया कि असम लक्षित निगरानी कार्यक्रम के तहत , आज तक पूरे राज्य में कोविड-19 के कुल 8 लाख परीक्षण (जांच) किए गए हैं।


    मणिपुर: मणिपुर ट्रेड एंड एक्सपो सेंटर लाम्बोखोंगनांगखोंग में एक नया 300 बिस्तरों वाला कोविड केयर केन्द्र 3 दिन में तैयार हो जाएगा।


    मिजोरम: मिजोरम में कोविड-19 के कुल सक्रिय मरीजों की संख्या 186 है। कुल मामले 384 हैं वहीं 198 मरीज स्वस्थ हुए हैं।


    नागालैंड: नागालैंड में 75 नए मरीजों में संक्रमण की पुष्टि हुई है जिनमें से कोहिमा में 51 , फेक में 10 , वोखा में 7 , मून और दीमापुर में 3-3 और तुएनसांग जिले में 1 मरीज सामने आए हैं। जिसके बाद संक्रमितों के कुल संख्या 1459 हो गई है जिनमें 885 सक्रिय मामले हैं और 569 स्वस्थ हुए हैं।


    ***


    एसजी/एएम/ एसके / पीकेपी

    
    
    (Release ID: 1642065) Visitor Counter : 19
    
    
      Read this release in: Punjabi , English , Marathi , Assamese , Manipuri , Bengali , Gujarati , Tamil , Telugu , Malayalam