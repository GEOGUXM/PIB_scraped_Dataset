      रक्षा मंत्रालय

      वाइस एडमिरल एमए हम्पीहोली, एवीएसएम, एनएम ने भारतीय नौसेना अकादमी के कमांडेंट का पदभार ग्रहण किया
      Posted On: 27 JUL 2020 5:45PM by PIB Delhi


    वाइस एडमिरल दिनेश के. त्रिपाठी , एवीएसएम , एनएम ने 13 महीने से अधिक के सफल कार्यकाल के बाद आज सोमवार , 27 जुलाई 2020 को वाइस एडमिरल एमए हम्पीहोली , एवीएसएम , एनएम को भारतीय नौसेना अकादमी (आईएनए) के कमांडेंट का पदभार सौंप दिया।


    वाइस एडमिरल दिनेश के. त्रिपाठी ने 12 जून 2019 को भारतीय नौसेना अकादमी के कमांडेंट के रूप में पदभार संभाला था। उनके कार्यकाल के दौरान इस अकादमी के बुनियादी ढांचे और प्रशिक्षण सुविधाओं में उल्लेखनीय परिवर्तन देखा गया। भारतीय नौसेना , तटरक्षक बल और मित्रवत विदेशी देशों के नौसैन्य अधिकारियों को आकार देने में 50 साल की बेहद उपयोगी सेवा प्रदान करने के लिए 12 नवंबर 2019 को फ्लैग ऑफिसर के नेतृत्व में आईएनए को ' द प्रेज़िडेंट्स कलर ' से सम्मानित किया गया। वाइस एडमिरल दिनेश के. त्रिपाठी को पारंपरिक ' पुलिंग आउट ' समारोह से नवाज़ते हुए गर्मजोशी से विदा किया गया।


    कमांडेंट के रूप में पदभार संभालने वाले वाइस एडमिरल एमए हम्पीहोली राष्ट्रीय रक्षा अकादमी , खडकवासला , वेलिंगटन स्थित डिफेंस सर्विसेज स्टाफ कॉलेज , करंजा स्थित पूर्व नेवल वॉर कॉलेज और नई दिल्ली के प्रतिष्ठित नेशनल डिफेंस कॉलेज पूर्व छात्र हैं। फ्लैग ऑफिसर हम्पीहोली एंटी-सबमरीन युद्ध के विशेषज्ञ हैं और उन्होंने भारतीय नौसेना के जहाज नाशक (मिसाइल पोत) , मगर [लैंडिंग शिप टैंक (बड़ा)] और तलवार (युद्ध-पोत) की कमान संभाली है। उनकी तटीय कमानों में 2003 से 2005 के दौरान नेशनल कोस्ट गार्ड , मॉरीशस के कमांडेंट और 2007 से 2009 के दौरान नेवल अकादमी के कमांडेंट और आईएनएस मंडोवी , गोवा के कमांडिंग अधिकारी होना शामिल है। यद्यपि अलग-अलग जगहों पर और अलग रैंकों पर , लेकिन उन्हें दो बार भारतीय नौसेना अकादमी की कमान संभालने का दुर्लभ गौरव प्राप्त है।


    उनकी महत्वपूर्ण स्टाफ नियुक्तियों में स्थानीय कार्य दल (पश्चिम) में स्टाफ अधिकारी (एएसडब्ल्यू) , नौसेना मुख्यालय के कार्मिक निदेशालय में संयुक्त निदेशक , पूर्वी नौसेना कमान के फ्लैग ऑफिसर कमांडिंग-इन-चीफ के नौसेना सलाहकार , मुंबई के नेवल वॉर कॉलेज में सीनियर डायरेक्टिंग स्टाफ और नौसेना मुख्यालय में कर्मचारी नियुक्तियों के प्रधान निदेशक के पद शामिल हैं।


    फरवरी 2015 में रियर एडमिरल के पद पर पदोन्नत होने पर उन्हें सहायक कार्मिक प्रमुख (मानव संसाधन विकास) के रूप में नियुक्त किया गया , और उसके बाद अक्टूबर 2016 में फ्लैग ऑफिसर सी-ट्रेनिंग के रूप में नियुक्त किया गया। उन्होंने बाद में फ्लैग ऑफिसर कमांडिंग वेस्टर्न फ्लीट के तौर पर जनवरी 2018 से मार्च 2019 तक पश्चिमी बेड़े की कमान संभाली।


    27 मार्च 2019 को वाइस एडमिरल के पद पर पदोन्नति के बाद फ्लैग ऑफिसर हम्पीहोली ने भारतीय नौसेना अकादमी , एझिमाला के आठवें कमांडेंट नियुक्त होने से पहले महानिदेशक नौसेना संचालन के रूप में पदभार ग्रहण किया। वे नौ सेना मेडल (कर्त्‍तव्य के प्रति समर्पण) और अति विशिष्ट सेवा मेडल भी प्राप्त कर चुके हैं।


    ***


    एसजी/एएम/जीबी/एसएस


    

    
    (Release ID: 1641720) Visitor Counter : 60
    
    
      Read this release in: English , Urdu , Manipuri , Tamil , Telugu