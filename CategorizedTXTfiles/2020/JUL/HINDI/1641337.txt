      PIB Headquarters

      कोविड-19 पर पीआईबी का दैनिक बुलेटिन
      Posted On: 25 JUL 2020 6:48PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • एक ही दिन में रिकॉर्ड संख्या में 4,20,000 से भी अधिक कोविड टेस्ट किए गए हैं।


    • प्रति दस लाख की आबादी पर परीक्षण का आंकड़ा बढ़कर 11,485 हो गया और कुल परीक्षणों की संख्या 1,58,49,068 हो गई है।


    • कोविड-19 से होने वाली मृत्यु दर घटकर 2.35 प्रतिशत हो गई है।


    • पिछले 24 घंटों में 32,223 कोविड मरीज स्व i स्थ या ठीक (रिकवर) हुए हैं , साथ ही कोविड से ठीक होने वाले लोगों की कुल संख्या 8,49,431 के स्तर पर पहुंच गई है।


    • रिकवरी दर बढ़कर 63.54 प्रतिशत के नए उच्च स्तर को छू गई है।


    • कैबिनेट सचिव ने ज्यादा सक्रिय मामले बढ़ने वाले 9 राज्यों में कोविड-19 के प्रबंधन की समीक्षा की।


    भारत ने एक ही दिन में 4.2 लाख से अधिक कोविड टेस्ट का ‘ नया रिकॉर्ड ’ बनाया ; अब तक लगभग 1.6 करोड़ नमूनों की जांच की गई है ; कोविड से होने वाली मृत्यु दर घटकर 2.35 प्रतिशत के स्तर पर आ गई है


    पहली बार एक ही दिन में रिकॉर्ड संख्या में 4,20,000 से भी अधिक कोविड टेस्ट किए गए हैं। इससे ठीक पिछले दिन 3,50,000 कोविड टेस्ट किए जाने के बाद यह नया रिकॉर्ड बना है। यह उत्साहवर्धक क्रम पिछले एक सप्ताह से निरंतर जारी है। पिछले 24 घंटों में 4,20,898 नमूनों की जांच के साथ ही टेस्ट प्रति मिलियन (टीपीएम) और भी अधिक बढ़कर 11,485 के स्तर पर पहुंच गया है तथा कुल टेस्ट की संख्या बढ़कर 1,58,49,068 के आंकड़े को छू गई है। इन दोनों में ही निरंतर वृद्धि दर्ज की जा रही है। यह उत्साहवर्धक उपलब्धि प्रयोगशालाओं की संख्या लगातार बढ़ने से ही संभव हो पाई है जिसकी संख्या जनवरी 2020 में केवल 01 से बढ़कर आज बढ़कर 1301 हो गई है। कोविड-19 से होने वाली मृत्यु दर घटकर आज 2.35 प्रतिशत हो गई है। भारत भी दुनिया में कोविड से मौतों की सबसे कम दर वाले देशों में से एक है। पिछले 24 घंटों में 32,223 कोविड मरीज स्वस्थ या ठीक (रिकवर) हुए हैं। इसके साथ ही ठीक हो चुके कोविड मरीजों की कुल संख्या बढ़कर आज 8,49,431 के उच्च स्तर पर पहुंच गई है। रिकवरी दर बढ़कर 63.54 प्रतिशत के नए उच्च स्तर को छू गई है। स्वस्थ मरीजों एवं कोविड-19 के सक्रिय मामलों के बीच अंतर अब और भी अधिक बढ़कर 3,93,360 हो गया है।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641180


    कैबिनेट सचिव ने ज्यादा सक्रिय मामले बढ़ने वाले 9 राज्यों में कोविड-19 के प्रबंधन की समीक्षा की


    केंद्र और राज्यों/केंद्र शासित प्रदेशों के बीच कोविड-19 प्रबंधन की एक क्रमिक , पहले से ही सक्रिय , प्रगतिशील और अच्छी तरह से समन्वित रणनीति के चलते देश में ठीक होने वालों की तादाद बढ़ रही है। इसके साथ ही मृत्यु दर में भी उत्तरोत्तर गिरावट आ रही है। हालांकि कुछ राज्य ऐसे हैं , जहां हाल के दिनों में रोजाना सक्रिय मामलों की संख्या में काफी बढ़ोतरी हुई है और कोविड प्रबंधन के दृष्टिकोण से ये चिंतित करने वाले क्षेत्रों के तौर पर उभरे हैं। कोविड-19 महामारी के प्रभावी नियंत्रण और प्रबंधन के लिए केंद्र-राज्य की समन्वित रणनीति के हिस्से के रूप में , कैबिनेट सचिव ने देश में इस समय सबसे ज्यादा बढ़ रहे सक्रिय मामलों वाले 9 राज्यों के मुख्य सचिवों और स्वास्थ्य सचिवों के साथ एक उच्चस्तरीय वर्चुअल समीक्षा बैठक की। जिन 9 राज्यों ने वीडियो कॉन्फ्रेंस में हिस्सा लिया उनमें आंध्र प्रदेश , बिहार , तेलंगाना , ओडिशा , पश्चिम बंगाल , असम , कर्नाटक , झारखंड और उत्तर प्रदेश शामिल हैं। राज्यों का ध्यान इस तथ्य की ओर आकर्षित किया गया कि जल्दी पहचान और समय से नैदानिक प्रबंधन कोविड-19 के प्रसार को रोकने की कुंजी है। राज्यों से कहा गया कि वे तुरंत परीक्षण में तेजी लायें , रोकथाम की योजना को कड़ाई से लागू करें , स्वास्थ्य ढांचे को बढ़ाएं और प्रभावी नैदानिक प्रबंधन को सुनिश्चित करें।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641127


    वित्त मंत्री श्रीमती निर्मला सीतारमण ने लोगों के प्रति जवाबदेह होने के लिए आईटी विभाग की सराहना की


    160वें आयकर दिवस के अवसर पर अपने संदेश में वित्त एवं कॉरपोरेट कार्य मंत्री श्रीमती निर्मला सीतारमण ने करदाता अनुकूल , पारदर्शी कर व्यवस्था तैयार करने और स्वैच्छिक अनुपालन की सुविधा देने की दिशा में आयकर विभाग द्वारा निरंतर किए जा रहे प्रयासों की सराहना की। उन्होंने कहा कि अब वह सिर्फ राजस्व संग्रह करने वाला संगठन नहीं है , उसने खुद को नागरिक केन्द्रित संगठन के रूप में बदला है। वित्त मंत्री ने महामारी के इस दौर में विभिन्न अनुपालन आवश्यकताओं में छूट के द्वारा करदाताओं की जरूरतों पर ज्यादा उत्तरदायी होने और करदाताओं की तरलता संबंधी चिंताओं के समाधान की सराहना की।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641057


    भारत-ब्रिटेन ने मुक्त व्यापार समझौते के लिए साझी प्रतिबद्धता की पुष्टि की


    भारत और ब्रिटेन ने कल वर्चुअल तरीके से 14वीं संयुक्त आर्थिक एवं व्यापार समिति की बैठक आयोजित की। इसकी सह-अध्यक्षता वाणिज्य एवं उद्योग मंत्री श्री पीयूष गोयल एवं ब्रिटेन की अंतरराष्ट्रीय व्यापार मंत्री सुश्री एलिजाबेथ ट्रस्स द्वारा की गई। मंत्री श्री गोयल एवं मंत्री सुश्री एलिजाबेथ ट्रस्स ने मुक्त व्यापार समझौता एवं चरणबद्ध तरीके से अर्ली हार्वेस्ट करारों की दिशा में अपनी साझी प्रतिबद्धता की पुष्टि की। वाणिज्य एवं उद्योग राज्य मंत्री श्री हरदीप सिंह पुरी एवं ब्रिटेन के अंतरराष्ट्रीय व्यापार राज्य मंत्री श्री जयावर्देना इस संवाद में तेजी लाने के लिए मासिक बैठकें करेंगे। दोनों पक्षों ने कोविड-19 की वर्तमान महामारी को देखते हुए विशेष रूप से स्वास्थ्य क्षेत्र में सहयोग करने के प्रति भी संकल्प किया।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641142


    कोविड-19 के लिए त्वरित नियामकीय संरचना


    विज्ञान एवं प्रौद्योगिकी मंत्रालय का जैव प्रौद्योगिकी विभाग (डीबीटी) कोविड-19 द्वारा उत्पन्न स्वास्थ्य चुनौतियों का सामना करने के लिए नैदानिक , उपचारात्मक , औषधि एवं टीकों के विकास के लिए सक्रियतापूर्वक काम करता रहा है। डीबीटी ने अनुसंधान प्रेरित एवं प्रौद्योगिकी केंद्रित अंतःक्षेपों को फास्ट ट्रैक मोड पर सुगम बनाने के लिए भी कई कदम उठाये हैं। कोविड-19 से मुकाबला करने की दिशा में अनुसंधान एवं विकास गतिविधियों को प्रेरित करने एवं सुगम बनाने के लिए एक सर्वोच्च प्रयास के रूप में , डीबीटी ने त्वरित नियामकीय संरचनाओं का एक समूह विकसित किया है।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641159


    पीआईबी के क्षेत्रीय कार्यालयों से मिली जानकारियां


    • चंडीगढ़: चंडीगढ़ के प्रशासक ने पुलिस , राजस्व और नगर निगम के अधिकारियों को और अधिक क्षेत्रीय निरीक्षण करने और यह सुनिश्चित करने के निर्देश दिए हैं कि निवासी बाजारों और अन्य सार्वजनिक स्थानों जैसे पार्क , सुखना लेक आदि में सोशल डिस्टेंसिंग मानकों का पालन करें। प्रशासक ने नगर निगम आयुक्त और उपायुक्त को भी विभिन्न बाजारों में औचक निरीक्षण करने के निर्देश दिए हैं। प्रशासक ने चेतावनी दी कि यदि किसी भी बाजार में निरंतर उल्लंघन पाए जाते हैं , तो निवासियों की सुरक्षा के लिए उस विशेष बाजार को बंद किया जा सकता है।


    • पंजाब: पंजाब सरकार ने 60 वर्ष से कम आयु के लोगों के लिए हल्के एसिम्पटोमैटिक मामलों के लिए 10 जिलों में 7520 बेड की कुल क्षमता के साथ नए स्तर- 1 कोविड केयर सेंटर (सीसीसी) के संचालन के साथ अपनी कोविड देखभाल क्षमता में वृद्धि की है। शेष 12 जिलों में भी प्रत्येक में 100 बेड के साथ इसी तरह के केंद्र जल्द ही खोले जाएंगे। यह केंद्र उत्कृष्ट बेडों और पर्याप्त स्वच्छता और सुरक्षा सुविधाओं के साथ बुनियादी सुविधाओं से युक्त हैं , जहां चौबीसों घंटे चिकित्सकों , नर्सों , फार्मासिस्टों , अस्पताल प्रशासकों और परामर्शदाताओं द्वारा निगरानी की जा रही हैं। उनके पास सभी आवश्यक आपातकालीन सेवाएं जैसे ऑक्सीजन , ईसीजी , चिकित्सा आपूर्ति आदि उपलब्ध हैं।


    • हरियाणा: हरियाणा के गृह और स्वास्थ्य मंत्री श्री अनिल विज ने रोहतक के पंडित भागवत दयाल शर्मा पोस्ट ग्रेजुएट इंस्टीट्यूट ऑफ मेडिकल साइंसेज (पीजीआईएमएस) में एक प्लाज्मा बैंक का डिजिटल रूप से उद्घाटन किया। स्वास्थ्य मंत्री ने कहा कि पीजीआईएमएस , रोहतक परिसर के अंदर इस प्लाज्मा बैंक की स्थापना के बाद , राज्य सरकार जल्द ही राज्य में और अधिक प्लाज्मा बैंक खोलने की योजना बना रही है। उन्होंने कहा कि कोविड- 19 संक्रमण से उबरने वाले लोगों को प्लाज्मा दान करना चाहिए ताकि अन्य रोगियों का इलाज आसानी से हो सके। उन्होंने कहा कि कोविड- 19 संक्रमण से उबर चुका कोई भी व्यक्ति 14 दिनों के बाद अपना प्लाज्मा दान कर सकता है। अब तक , हरियाणा में 28,000 रोगियों में कोविड- 19 संक्रमण की पुष्टि हो चुकी है , इनमें से 21,000 से अधिक लोग ठीक हो चुके हैं। ऐसे लोग अब अपने प्लाज्मा का दान कर सकते हैं और एक व्यक्ति के प्लाज्मा दान से कम से कम दो रोगियों को ठीक किया जा सकता है।


    • हिमाचल प्रदेश: मुख्यमंत्री ने निर्देश दिये हैं कि कोविड- 19 देखभाल केंद्रों में भर्ती कोरोनो वायरस रोगियों को चिकित्सीय जांच और संतुलित आहार प्रदान करने के लिए उचित व्यवस्था की जाए। उन्होंने कहा कि क्वारंटीन प्रक्रिया का ठीक से पालन किया जाना चाहिए। औद्योगिक क्षेत्रों में संचालित इकाइयों के प्रबंधन की यह जिम्मेदारी है कि वह यह सुनिश्चित करें कि इनमें कार्यरत श्रमिक क्वारंटीन प्रक्रिया से गुजरे हों।


    • मध्य प्रदेश: राज्य के मुख्यमंत्री शिवराज सिंह चौहान में कोविड- 19 की पुष्टि की गई है। उन्होंने कहा कि वे स्वयं क्वारंटीन में रहेंगे और सरकारी दिशा-निर्देशों के अनुसार उपचार लेंगे ; उन्होंने अपने संपर्क में आने वाले सभी लोगों से खुद ही जांच करवाने और बीमारी का पता लगाने की अपील है। मध्यप्रदेश में आज 736 नए मामलों की पुष्टि होने से संक्रमितों की कुल संख्या 26,210 तक पहुंच गई है , इनमें से 7,553 सक्रिय मामले हैं।


    • महाराष्ट्र: महाराष्ट्र के सीएम उद्धव ठाकरे ने कहा कि वह केवल आर्थिक चिंताओं को दूर करने के लिए राज्य में कोविड-लॉकडाउन को पूरी तरह से हटाने के पक्ष में नहीं हैं। उन्होंने कहा कि महामारी से उत्पन्न चुनौती को देखते हुए स्वास्थ्य और अर्थव्यवस्था से जुड़े मुद्दों के बीच संतुलन बनाने की जरूरत है। पिछले 24 घंटों के दौरान 9,615 नए मामलों की पुष्टि के साथ , महाराष्ट्र में कुल मामलों की संख्या 3.57 लाख तक पहुंच गई है। इनमें से सक्रिय मामलों की संख्या 1.43 लाख है। नागपुर में शनिवार और रविवार को दो दिवसीय जनता कर्फ्यू का पालन किया जा रहा है।


    • गुजरात: गुजरात राज्य में शुक्रवार को 1,068 कोविड- 19 मामले और 26 मृत्यु दर्ज की गई हैं। राज्य में मृतकों की संख्या 2,283 हो गई है , जबकि मामलों की संख्या बढ़कर 53,631 हो गई है। राज्य में अभी 12,518 सक्रिय मामले हैं , जिसमें 83 मरीज वेंटिलेटर सपोर्ट पर हैं।


    • राजस्थान: आज सुबह 557 नए मामलों की पुष्टि हुई हैं। इसके साथ ही राज्य में अब कुल कोविड- 19 के 34,735 मामले हो गए हैं। अब राज्य में 9029 सक्रिय मामले हैं , कुल ठीक हुए रोगियों की संख्या 24,657 हो गई है जबकि मृतकों की संख्या 608 हो गई है।


    • छत्तीसगढ़: छत्तीसगढ़ में शुक्रवार को रिकॉर्ड 426 नए मामलों की पुष्टि हुई है। अकेले रायपुर में 164 मामलों की पुष्टि के बाद राजनंदगांव में ( 28) और दुर्ग ( 19) मामले सामने आए। राज्य में अब कोविड- 19 के कुल 6,819 मामले हैं , जबकि सक्रिय मामलों की कुल संख्या 2,216 है।


    • गोवा: शुक्रवार को 190 नए मामलों की पुष्टि हुई। परिणामस्वरूप , राज्य में कोविड- 19 के मामलों की कुल संख्या 4,540 हो गयी है। हालांकि , शुक्रवार को 210 रोगियों के स्वस्थ होने के साथ , सक्रिय मामलों की कुल संख्या 1,675 है।


    • अरुणाचल प्रदेश: अरुणाचल प्रदेश के कुरुम कुम जिले में उपायुक्त ने कोविड- 19 के प्रसार को नियंत्रित करने के लिए जिले के सभी सरकारी कार्यालयों में लगाई जाने वाली पैरों से संचालित सैनिटाइजिंग मशीनों का वितरण किया। अरुणाचल प्रदेश सरकार ने सेना और अर्धसैनिक बलों के स्वास्थ्य दलों को रैपिड एंटीजन/आरटी-पीसीआर और ट्रू-नेट जांच करने का प्रशिक्षण देने की पेशकश की है।


    • मणिपुर : मणिपुर में , थौबल जिले में ट्रैवल हिस्ट्री न होने वाले मामलों के मिलने के साथ , स्वास्थ्य अधिकारियों ने उन संदिग्ध मामलों की तेजी से एंटीजन जांच शुरू कर दी है , जो कोविड- 19 पुष्टि वाले रोगियों के साथ निकट संपर्क में आए है।


    • नागालैंड: नागालैंड में , दीमापुर जिला प्रशासन ने कोविड- 19 के प्रसार को रोकने के लिए एनएसटी दीमापुर के महाप्रबंधक कार्यालय को सील करने का आदेश दिया है और इसके साथ रेलवे पार्सल अनुभाग कार्यालय , रेलवे यूनियन कर्मचारी कॉलोनी और जनरल रेलवे पुलिस डीएस फ्लैट को भी सील करने के आदेश दिये हैं।


    • सिक्किम: सिक्किम में गंगटोक के आपातकालीन वार्ड में न्यू एसटीएनएम अस्पताल के एक चिकित्सक में कोविड की पुष्टि की गई है। आपातकालीन वार्ड को एक सप्ताह के लिए संक्रमणरहित करने के लिए बंद कर दिया गया है और तब तक मणिपाल सेंट्रल रेफरल अस्पताल आपातकालीन स्वास्थ्य सेवा को पूरा करेगा।


    • केरल: केरल में चार लोगों की वायरस के संक्रमण से मृत्यु दर्ज की गई है। यह मृत्यु एर्नाकुलम , कन्नूर , पलक्कड़ और वायनाड में हुईं। इससे राज्य में कोविड से होने वाली मृत्यु का आंकड़ा बढ़कर 58 हो गया है। कोझिकोड में कोविड- 19 के बढ़ते हुए मामलों की संख्या को देखते हुए अधिकारियों का मानना है कि जिले में अगले कुछ हफ्तों में 4,000 मरीज हो सकते हैं। पलक्कड़ जिले के एक केंद्र में केरल इंजीनियरिंग , कृषि और चिकित्सा प्रवेश परीक्षा (केईएएम) में बैठने वाले चालीस छात्रों को परीक्षा के दौरान पर्यवेक्षक के रूप में उपस्थित एक शिक्षक में कोविड- 19 संक्रमण की पुष्टि के बाद निगरानी में रखा गया है। राज्य में कल कोविड- 19 के 885 नए सक्रिय मामलों की पुष्टि की गई। 9,371 लोगों का इलाज चल रहा है और राज्य में 1.56 लाख लोग निगरानी में हैं।


    • तमिलनाडु: पुडुचेरी में कोविड- 19 के 139 नए मामले दर्ज किए गए ; संघ शासित प्रदेश में कुल मामलों की संख्या 2654 तक हो गई है , जबकि सक्रिय मामले 2055 हैं और मरने वालों की संख्या 38 हो गई है। एक विधायक के कोविड- 19 की पुष्टि के बाद पुडुचेरी विधान सभा का सत्र खुले स्थान पर आयोजित किया जाएगा। राजस्व मंत्री ने डीएमके प्रमुख स्टालिन के आरोपों पर प्रतिक्रिया व्यक्त करते हुए कहा सरकार डब्ल्यूएचओ प्रोटोकॉल का पालन करती है और कोविड मृत्यु के आंकड़ों को छिपा नहीं रही है। 88 मृत्यु के साथ तमिलनाडु में कल 6785 नए मामले दर्ज किए गए। चेन्नई में 1 , 110 मामले। कल तक के कुल मामले: 1,99,749; सक्रिय मामले: 53,132; मृत्यु: 3 , 320; चेन्नई में सक्रिय मामले: 13,743.


    • कर्नाटक: केंद्र ने कर्नाटक , 8 अन्य राज्यों को जांच बढ़ाने की सलाह दी है। जांच के लिए कर्मचारियों की कमी को पूरा करने के लिए , चिकित्सा शिक्षा मंत्री डॉ. सुधाकर ने अधिकारियों को कोविड कार्यों को पूरा करने के लिए अंतिम वर्ष के छात्रों का उपयोग करने का निर्देश दिया है। सीधी भर्ती के साथ , लैब तकनीशियन पाठ्यक्रमों के अंतिम वर्ष के छात्रों , आरजीयूएचएस के विज्ञान छात्रों और स्वयंसेवकों को कोविड सेवाओं को सौंपने से पहले उचित प्रशिक्षण दिया जाएगा। राज्य में कल 5007 नए मामले दर्ज हुए , 2037 लोगों को ठीक होने के बाद छुट्टी दे दी गई और 110 मृत्यु दर्ज की गईं ; बेंगलुरु शहर में कुल 2267 मामले। कुल मामले: 85,870; सक्रिय मामले: 52,791; मृत्यु: 1724 .


    • आंध्र प्रदेश: कोविड- 19 से संक्रमित दो कारावास कैदी 25 जुलाई की सुबह एलुरु सीआरआर कोविड देखभाल केंद्र से फरार हो गए हैं। पश्चिम गोदावरी कारावास के कोविड- 19 वायरस से संक्रमित 13 कैदियों को एलुरु कोविड देखभाल केंद्र में भर्ती कराया गया था और इसी का लाभ उठाकर दोनों कैदी केंद्र से फरार हो गए हैं। कुरनूल के कोविड अस्पताल ने कोविड- 19 संक्रमित रोगी पर प्लाज्मा थैरेपी का सफल प्रयोग किया है। जिला कलेक्टर ने बताया कि अब तक पांच रोगियों को प्लाज्मा थैरेपी प्रदान की गई है और उनमें से चार रोगी स्वस्थ हो गये हैं। स्टेट बोर्ड ऑफ इंटरमीडिएट एजुकेशन ने स्कूलों को पुनः खोलने और पाठ्यक्रम में कमी के संबंध में अभिभावकों , शिक्षकों , छात्रों और शिक्षाविदों से सुझाव मांगे हैं। कल 8147 नए मामले और 49 मृत्यु हुईं। कुल मामले: 80,858; सक्रिय मामले: 39,990; मृत्यु: 933 .


    • तेलंगाना: सूचना और प्रौद्योगिकी एवं उद्योग मंत्री के टी रामा राव ने कहा कि तेलंगाना में औषध उद्योग रेमडेसिवीर और फेविपिरावीर सहित जीवन रक्षक दवाओं के साथ कोविड- 19 से निपटने में तेजी से प्रगति कर रहा है। राज्य में कल 1640 नए मामले , 1007 रोगी ठीक हुए और 08 मृत्यु दर्ज की गई हैं ; 1640 मामलों में से 683 मामले जीएसएमसी से दर्ज किए गए। कुल मामले 52,466; सक्रिय मामले: 11,677; मृत्यु 455; ठीक हुए रोगी: 40,334.


    एसजी / एएम / एसके / एसएस

    
    
    (Release ID: 1641337) Visitor Counter : 25
    
    
      Read this release in: English , Marathi , Assamese , Manipuri , Bengali , Gujarati , Tamil , Telugu , Malayalam