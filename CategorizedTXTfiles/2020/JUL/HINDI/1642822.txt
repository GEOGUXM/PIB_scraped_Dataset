      सूक्ष्‍म, लघु एवं मध्‍यम उद्यम मंत्रालय

      केवीआईसीऔर आईटीबीपी ने समझौता ज्ञापन पत्र पर हस्ताक्षर किये; अर्धसैनिक बल अब खादी सरसों के तेल का स्वाद चखेंगे
      Posted On: 31 JUL 2020 6:26PM by PIB Delhi


    खादी और ग्रामोद्योग आयोग (केवीआईसी ) ने सरसों के तेल की आपूर्ति के लिए आईटीबीपीके साथ सहयोग करके भारत को "आत्मनिर्भर" बनाने की दिशा में एक और बड़ा कदम उठाया है। केवीआईसी और आईटीबीपी के बीच आज इस आशय के एक समझौता ज्ञापन (एमओयू) पत्र पर हस्ताक्षर किए गए। इस समझौता ज्ञापन पर केवीआईसी के अध्यक्ष श्री विनय कुमार सक्सेना की उपस्थिति में केवीआईसी के निदेशक श्री वीके नागर औरआईटीबीपी के डीआईजी श्री रमाकान्त शर्मा ने हस्ताक्षर किए।


    केवीआईसीके एक बयान के अनुसार , प्रधानमंत्री श्री नरेन्‍द्र मोदी द्वारा शुरू किए गए "आत्मनिर्भर भारत अभियान" के समर्थन में स्थानीय उत्पादों को प्रोत्साहन देने के लिए केंद्रीय गृह मंत्री श्री अमित शाह द्वारा अर्धसैनिक बलों को दिये निर्देशों के अनुरूप यह पहल की गई है। केंद्रीय सूक्ष्म , लघु एवं मध्यम उद्यम (एमएसएमई) मंत्री श्री नितिन गडकरी ने इस पहल का स्वागत किया।


    श्री अमित शाह ने पूरे भारत में सीएपीएफ कैंटीन के माध्यम से केवल "स्वदेशी" उत्पादों की बिक्री को अनिवार्य कर दिया था। आईटीबीपीसभी अर्धसैनिक बलों की ओर से खाद्य आपूर्ति की खरीद के लिए गृह मंत्रालयद्वारा नियुक्त एक केन्द्रीय एजेन्सी है।


    आईटीबीपी जल्द ही 1200 क्विंटल उच्च गुणवत्तायुक्त कच्ची घानी सरसों के तेल की आपूर्ति के लिए एक आर्डर देगी , जिसकी केवीआईसी द्वारा अपनी पीएमईजीपी इकाइयों के माध्यम से एक महीने के भीतर आपूर्ति की जाएगी।


    केवीआईसीके अध्यक्ष श्री विनय कुमार सक्सेना ने केंद्रीय गृह मंत्री को इस पहल के लिए धन्यवाद देते हुए कहा , यह समझौता ज्ञापन एक ऐतिहासिक कदम है क्योंकि यह पहला अवसर है जब केवीआईसीने किसी भी सामग्री की आपूर्ति के लिए अर्धसैनिक बलों के साथ एक समझौते पर हस्ताक्षर किए हैं। उन्होंने कहा कि इस कठिन समय में दीर्घकालिक स्थानीय रोजगार सृजित करने की दिशा में यह एक बड़ा कदम है। विनय कुमार सक्सेना ने कहा कि हमारी सीमाओं की रक्षा करने वाले हमारे जवानों को सर्वोत्तम गुणवत्तायुक्त तेल समय पर उपलब्ध कराना ही हमारी सर्वोच्च प्राथमिकता होगी।"


    केवीआईसीऔर आईटीबीपीने एक वर्ष की अवधि के लिए एमओयू पर हस्ताक्षर किए हैं जिसे आगे नवीनीकृत किया जाएगा। इस सूची में अगले उत्पाद कपास मैट (दारी) , कंबल , चादरें , तकियों के कवर , अचार , शहद , पापड़ और सौंदर्य प्रसाधन आदि हैं। तेल और दारी का कुल मूल्य लगभग 18 करोड़ रुपये होगा।


    गौरतलब है कि केवीआईसीने हाल ही में शुरुआती तौर पर सीएपीएफकैंटीन को शहद , अचार , खाद्य तेल , अगरबत्ती , पापड़ , आंवला कैंडी और कपास से बने तौलिए आदि जैसे उत्पादों की आपूर्ति की है। इसके अलावा , इस आपूर्ति श्रृंखला में 63 नए उत्पादों को जोड़ने के लिए सूची तैयार की जा रही है।


    *****


    एसजी/एएम/एसएस/एसएस

    
    
    (Release ID: 1642822) Visitor Counter : 36
    
    
      Read this release in: English , Marathi , Manipuri , Tamil