      PIB Headquarters

      कोविड-19 पर पीआईबी का दैनिक बुलेटिन
      Posted On: 05 JUL 2020 6:19PM by PIB Delhi


    (पिछले 24 घंटे में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • पिछले 24 घंटों के दौरान कोविड-19 के 14,856 मरीजों के स्वस्थ होने के साथ इनकी संख्या बढ़कर 4,09,082 हो गई है।


    • कोविड-19 के सक्रिय मामलों की तुलना में स्वस्थ होने वाले मरीजों की संख्या 1,64,268 अधिक हो गई है , ठीक होने (रिकवरी) की राष्ट्रीय दर 60.77 प्रतिशत है।


    • देश में जांच प्रयोगशालाओं का नेटवर्क बढ़कर 1100 प्रयोगशालाओं का हो गया है


    • पिछले 24 घंटे के दौरान 2,48,934 नमूनों की जांच की गई जिसके बाद जांचे गए नमूनों की कुल संख्या 97,89,066 पर पहुंच गई है।


    • रक्षा मंत्री , गृह मंत्री और स्वास्थ्य मंत्री ने दिल्ली में सरदार वल्लभभाई पटेल कोविड अस्पताल का दौरा किया , जिसका 12 दिनों के रिकॉर्ड समय में निर्माण किया गया है।


    स्वास्थ्य एवं परिवार कल्याण मंत्रालय से कोविड-19 पर प्राप्त अपडेट: ठीक होने वाले मरीजों की संख्या 4 लाख से अधिक हुई ; ठीक होने वाले मरीजों की संख्या संक्रमित मरीजों की संख्या से करीब 1.65 लाख अधिक हुई


    कोरोना वायरस से संक्रमित मरीजों के ठीक होने की संख्या बढ़कर अब तक 4,09,082 हो गई है। पिछले 24 घंटों के दौरान , कोविड-19 के कुल 14,856 रोगी ठीक हुए है। अब तक कोविड-19 के संक्रमण से ठीक होने वाले रोगियों की संख्या इस बीमारी से संक्रमित कुल लोगों की संख्या से 1,64,268 अधिक है। इसके साथ ही कोविड-19 से ठीक होने की राष्ट्रीय दर बढ़कर 60.77 प्रतिशत हो गई है। अभी इस बीमारी के 2,44,814 सक्रिय मामले हैं और सभी सक्रिय चिकित्सा देख-रेख में है। देश में 21 राज्य/केंद्र शासित प्रदेश ऐसे हैं जहां इस बीमारी से ठीक होने की दर राष्ट्रीय औसत से अधिक है। देश में परीक्षण प्रयोगशालाओं के नेटवर्क को लगातार बढ़ाया जा रहा है। सरकारी क्षेत्र की 786 प्रयोगशालाओं और निजी क्षेत्र की 314 प्रयोगशालाओं के साथ देश में अभी 1100 प्रयोगशालाएं काम रही हैं। हर दिन परीक्षण किए जा रहे नमूनों की संख्या में लगातार वृद्धि हो रही है। पिछले 24 घंटों के दौरान 2,48,934 नमूनों का परीक्षण किया गया है। आज की तारीख में शुरू से अब तक कुल 97,89,066 नमूनों का परीक्षण किया गया है।


    अधिक जानकारी के लिए पढ़ें -


    रक्षा मंत्री , गृह मंत्री और स्वास्थ्य मंत्री ने दिल्ली में सरदार वल्लभभाई पटेल कोविड अस्पताल का दौरा किया


    रक्षा मंत्री श्री राजनाथ सिंह ने गृह मंत्री श्री अमित शाह और स्वास्थ्य एवं परिवार कल्याण मंत्री श्री हर्षवर्धन के साथ आज नई दिल्ली में 250 इन्टेन्सिव केयर यूनिट बेड्स के साथ 1000 बिस्तरों वाले सरदार वल्लभभाई पटेल कोविड अस्पताल का दौरा किया। रक्षा अनुसंधान और विकास संगठन (डीआरडीओ) ने गृह मंत्रालय (एमएचए) , स्वास्थ्य और परिवार कल्याण मंत्रालय (एमओएचएफडब्ल्यू) , सशस्त्र बलों , टाटा संस और अन्य उद्योग समूहों के साथ मिलकर 12 दिन के रिकॉर्ड समय में इस सुविधा का निर्माण किया है। रक्षा मंत्री के साथ दिल्ली के मुख्यमंत्री श्री अरविंद केजरीवाल और गृह राज्य मंत्री श्री जी. किशन रेड्डी भी थे। यूनिक सेंट्रली एयरकंडीशन्ड चिकित्सा सुविधा 25,000 वर्ग मीटर में फैली हुई है और इसमें 250 आईसीयू बिस्तर हैं। प्रत्येक आईसीयू बिस्तर के साथ निगरानी उपकरण और वेंटिलेटर लगे हैं। अस्पताल का संचालन सशस्त्र बल चिकित्सा सेवा (एएफएमएस) के डॉक्टरों , नर्सों और सहायक कर्मचारियों की मेडिकल टीम द्वारा किया जाएगा , जबकि डीआरडीओ इसका रख-रखाव करेगा। इसके अतिरिक्त , रोगियों के मानसिक कल्याण के लिए , अस्पताल में डीआरडीओ प्रबंधित एक समर्पित मनोवैज्ञानिक परामर्श केन्द्र है।


    अधिक जानकारी के लिए पढ़ें-


    राजस्थान में आशा कार्यकर्ता: कोविड-19 के खिलाफ लंबी लड़ाई में लोगों के प्रति निस्वार्थ प्रतिबद्धता के साथ काम कर रही है


    कोविड-19 से मुकाबला करने के अभिन्न स्तंभ के रूप में आशा कार्यकर्ताओं का काम इस वर्ष मार्च के आरंभ में जयपुर में कोविड का पहला मामला आने के तत्काल बाद शुरू हो गया था। राज्य की आक्जीलरी नर्स मिडवाइव्स (एएनएम) की सहायता के साथ आशा कार्यकर्ताओं के योगदान ने सक्रिय निगरानी और सूचना प्रसार के लिए आठ करोड़ परिवारों के लगभग 39 करोड़ लोगों तक पहुंचने में सक्षम बनाया। इन सब के बीच तथा बिना लक्षण वाले लागों के प्रति सचेत रहते हुए , आशा कार्यकर्ताओं ने गर्भवती महिलाओं , नवजातों तथा बच्चों की देखभाल करने का कार्य भी जारी रखा। जहां एंबुलेंसों की उपलब्धता नहीं थी , वहां उन्होंने स्वास्थ्य सुविधाओं के लिए परिवहन की व्यवस्था भी की।


    अधिक जानकारी के लिए पढ़ें-


    उपराष्ट्रपति ने “ लोकल ” इंडिया को “ ग्लोकल ” इंडिया में बदलने के लिए प्रत्येक भारतीय से आत्मनिर्भर भारत अभियान को अपनाने की अपील की


    उपराष्ट्रपति , श्री एम. वेंकैया नायडू ने आज नवाचार और उद्यमिता को आगे बढ़ाने के लिए एक पारिस्थितिकी तंत्र बनाने का आह्वान किया और प्रत्येक भारतीय से आत्मनिर्भर भारत अभियान को अपनाने की अपील की ताकि “ लोकल ” इंडिया को “ ग्लोकल ” इंडिया में बदला जा सके। एलीमेंट्स मोबाइल ऐप के वर्चुअल लॉन्च पर बोलते हुए उपराष्ट्रपति ने कहा कि आत्मनिर्भर भारत अभियान का उद्देश्य आधुनिक प्रौद्योगिकियों का उपयोग करके , मानव संसाधन को समृद्ध करके , और मजबूत आपूर्ति श्रृंखला बनाकर बुनियादी ढांचे को मजबूत करके देश की आर्थिक क्षमता को बढ़ाना और बहुत बड़ा परिवर्तन करना है। श्री नायडू ने कोविड-19 महामारी सहित देश के सामने मौजूद अनेक आंतरिक और बाहरी चुनौतियों की चर्चा करते हुए कहा , भारत इतिहास के एक महत्वपूर्ण क्षण से गुजर रहा है। उन्होंने कहा , " लेकिन हमें अपने ऊपर डाली गई चुनौतियों के जवाब में दृढ़ रहना चाहिए।"


    अधिक जानकारी के लिए पढ़ें -


    गरीब कल्याण रोजगार अभियान के तहत घरेलू नल कनेक्शन प्रदान करके वापस लौटकर आने वाले श्रमिकों को आजीविका के अवसर दिए जाएंगे


    ऐसे समय में जब पूरी दुनिया कोरोना वायरस से लड़ रही है , वहीं प्रधानमंत्री मोदी के नेतृत्व वाली केंद्र सरकार ने इस बड़ी चुनौती को , खासकर ग्रामीण क्षेत्रों के लिए आजीविका प्रदान करने के साथ-साथ ग्रामीण अर्थव्यवस्था को बढ़ावा देने के लिए योजना बनाकर एक अवसर में बदल दिया है। इस संदर्भ में गरीब कल्याण रोजगार अभियान (जीकेआरए) का शुभारंभ किया गया है , ताकि अपने घर वापस लौट चुके प्रवासियों और इसी तरह से काफी प्रभावित ग्रामीण नागरिकों को आजीविका के अवसर प्रदान करने और स्थानीय स्तर पर रोजगार सृजित करने के लिए बड़े पैमाने पर सार्वजनिक कार्य शुरू किए जा सकें। इस अभियान के तहत , जल जीवन मिशन का उद्देश्य प्रत्येक ग्रामीण परिवार को घरेलू नल कनेक्शन प्रदान करना है और पेयजल आपूर्ति से संबंधित कार्यों से ‘ कुशल , अर्ध-कुशल और घर लौटे प्रवासियों ’ को जोड़कर अवसर प्रदान करना है। राज्यों से इन जिलों के गांवों में काम शुरू करने का अनुरोध किया गया है , जिससे यह न केवल वहां के परिवारों के लिए पर्याप्त मात्रा में पानी सुनिश्चित करने में , बल्कि घर लौटे प्रवासियों को रोजगार प्रदान करने में भी मदद करेगा।


    अधिक जानकारी के लिए पढ़ें -


    महामारी को खत्म करने की वैश्विक स्पर्धा में स्वेदशी भारतीय कोविड-19 वैक्सीन


    भारत बायोटेक द्वारा कोवैक्सीन और जाइडस कैडिला द्वारा जाइकोव-डी वैक्सीन की घोषणा के साथ कोविड-19 के अंधकार के समय में उम्मीद की किरण दिखाई दे रही है। अब वैक्सीन के लिए मानव परीक्षण के लिए औषध महानियंत्रक सीडीएससीओ (केन्द्रीय औषधि मानक नियंत्रण संगठन) द्वारा सहमति दिये जाने से महामारी के अंत की शुरुआत हो सकती है। पिछले वर्षों में भारत एक महत्वपूर्ण वैक्सीन मैन्युफैक्चरिंग हब के रूप में उभरा है। यूनिसेफ को की जाने वाली वैक्सीन आपूर्ति में भारतीय निर्माताओं का 60 प्रतिशत हिस्सा है। नोवेल कोरोना वायरस के लिए वैक्सीन दुनिया में कहीं भी विकसित की जा सकती है , लेकिन भारतीय निर्माताओं की भागीदारी के बिना आवश्यक मात्रा में उत्पादन संभव नहीं है।


    अधिक जानकारी के लिए पढ़ें -


    पीआईबी के क्षेत्र अधिकारियों से प्राप्त जानकारियां


    पंजाब: कोविड-19 के बढ़ते हुए मामलों को ध्यान में रखते हुए पंजाब सरकार ने पंजाब राज्य की यात्रा करने वाले सभी लोगों के लिए एडवाइजरी जारी की है। इस एडवाइजरी को 7 जुलाई से लागू किया जाएगा। एडवाइजरी के अनुसार , कोई भी व्यक्ति चाहे वह बालिग हो या नाबालिग , वह किसी भी माध्यम सड़क , रेल या हवाई मार्ग से पंजाब आ रहा हो , और अगले आदेश तक , जब वह पंजाब में प्रवेश करता है तो उसकी चिकित्सकीय जांच की जाएगी और उसे पंजाब की यात्रा शुरू करने से पहले अपने आप को ई-रजिस्टर करवाने की जरूरत होगी। राज्य की अक्सर यात्रा करने वाले लोगों को छोड़कर , पंजाब पहुंचने के बाद सभी आनेवाले व्यक्तियों को 14 दिनों के लिए सेल्फ-क्वारंटाइन में रहना होगा और इस अवधि के दौरान उन्हें अपनी स्वास्थ्य स्थिति की ताजा जानकारी रोजाना कोवा ऐप पर भरनी होगा या दैनिक रूप से 112 पर कॉल करना होगा। अगर उन्हें लगता है कि उनमें कोविड-19 के किसी भी प्रकार के लक्षण विकसित हो रहे हैं , उन्हें तुरंत 104 पर फोन करना होगा। अंतर्राष्ट्रीय यात्रियों के लिए , पहले 7 दिनों का क्वारंटाइन संस्थागत होगा और अगले 7 दिनों के लिए घर पर।


    हरियाणा : मुख्यमंत्री ने कहा कि राज्य में कोविड-19 के बावजूद , अब औद्योगिक और वाणिज्यिक गतिविधियां वापस सामान्य हो गई हैं। कोरोना संक्रमण के दौरान , बच्चों की शिक्षा पर महामारी के प्रभाव को रोकने के लिए ऑनलाइन माध्यम से शिक्षा प्रदान की जा रही है। उन्होंने कहा कि कोरोना महामारी के दौरान खाद्यान्न की खरीद भी संतोषजनक रही है। गेहूं की खरीद में तेजी लाने के लिए सरकार द्वारा 1,800 से ज्यादा खरीद केंद्र बनाए गए और इस मौसम के दौरान सरसों , गेहूं व अन्य फसलों की रिकार्ड खरीद की गई है। इस बीच , किसानों को पूल खाते के माध्यम से उनके खाते में सीधा भुगतान कर दिया गया है।


    हिमाचल प्रदेश : वीडियो कॉन्फ्रेंसिंग के माध्यम से उपायुक्तों व खंड विकास अधिकारियों (बीडीओ) को संबोधित करते हुए , मुख्यमंत्री ने उनसे सरकार की विभिन्न कल्याणकारी योजनाओं के लाभार्थियों की सूची तैयार करने का निर्देश दिया , जिससे प्रदेश सरकार द्वारा लाभार्थियों के साथ बेहतर तालमेल और संपर्क स्थापित किया जा सके। उन्होंने कहा कि यह बहुत आवश्यक है कि सरकार लाभार्थियों के साथ लगातार बातचीत कर रही और उन्होंने विभिन्न योजनाओं के संदर्भ में उनकी प्रतिक्रिया लेने के लिए एक तंत्र होने की भी बात कही। उन्होंने कहा कि प्रौद्योगिकी का इष्टतम उपयोग सुनिश्चित किया जाना चाहिए। उन्होंने बीडीओ को निर्देश दिया कि पंचायत स्तर पर लाभार्थियों के संदर्भ में एक विस्तृत डाटाबेस तैयार किया जाए जिससे उनका डेटा एक क्लिक के साथ उपलब्ध हो सके।


    केरल : राज्य में कोविड-19 से 26वीं मौत दर्ज की गई , जब मलप्पुरम के मंजेरी मेडिकल कॉलेज में 82 वर्षीय , खाड़ी से वापस लौटे , व्यक्ति को गंभीर हालत में भर्ती कराया गया और कल शाम उनकी मौत हो गई। उनके परीक्षण परिणाम से पता चला कि वे कोविड पॉजिटिव थे। एक व्यक्ति जो कोविड-19 के कारण क्वारंटाइन में था , उसकी आज कोट्टायम में मौत हो गई ; उसके स्वाब के नमूनों का परीक्षण किया जा रहा है। संक्रमित लोगों के संपर्क में आने और अज्ञात स्रोतों के द्वारा कोविड मामलों की संख्या में लगातार हो रही बढ़ोत्तरी के कारण , राजधानी तिरुवनंतपुरम में सख्त निगरानी बरती जा रही है। चार और वार्डों को कंटेनमेंट जोन घोषित कर दिया गया है। आने वाले दिनों में और ज्यादा परीक्षण किए जाएंगे। एर्नाकुलम जिले की स्थिति भी काफी गंभीर है। राज्य के बाहर कोविड-19 के कारण आठ और केरलवासियों की मृत्यु हो गई। जबकि इस वायरस ने खाड़ी क्षेत्र में छह लोगों की जान ली , एक व्यक्ति की मुंबई में और एक की दिल्ली में मौत हो गई। केरल में कल 240 नये पॉजिटिव मामले सामने आये जो एक दिन में अब तक का सबसे अधिक आंकड़ा है। वर्तमान समय में 2,129 रोगियों का इलाज चल रहा है और विभिन्न जिलों में 1.77 लाख से ज्यादा लोग क्वारंटाइन में हैं।


    तमिलनाडु : पुडुचेरी में कोविड-19 के 43 नए मामले दर्ज किए गए हैं ; आज 43 रोगियों के ठीक होने के साथ ही ठीक होने वाले रोगियों की कुल संख्या 448 हो गई है ; केंद्र शासित प्रदेश में अब तक 14 रोगियों की मौत हो चुकी है। अन्नाद्रमुक के कोयंबटूर दक्षिण से विधायक , 58 वर्षीय अम्मन के अर्जुनन को आज कोविड-19 के इलाज के लिए ईएसआई अस्पताल में भर्ती कराया गया। शनिवार को तमिलनाडु के 37 जिलों में कोविड-19 के कुल 4,280 नए मामले सामने आए जिससे इसका आंकड़ा बढ़कर 1,07,001 हो गया है और 65 लोगों की मौतों हुई। कल तक सक्रिय मामलों की कुल संख्या 44,956 , मृत्यु: 1,450 , अस्पताल से छुट्टी प्राप्त: 60,592 , चेन्नई में सक्रिय मामलों की संख्या: 24,195।


    कर्नाटक : राज्य में 2 अगस्त तक प्रत्येक रविवार को पूरा लॉकडाउन घोषित किया गया है। होम आइसोलेशन के लिए आयु सीमा 60 वर्ष से अधिक रखी गई है ; रोगी से दैनिक अपडेट प्राप्त करने के लिए एक समर्पित टेली-मॉनिटरिंग लिंक स्थापित किया जाएगा। मुख्यमंत्री ने दो और मंत्रियों को महामारी से लड़ने वाली टीम में शामिल किया है: उपमुख्यमंत्री डॉ. सी एन. अश्वत्थनारायण कोविड केयर सेंटर (सीसीसी) की देख-रेख करेंगे और राजस्व मंत्री आर अशोक बिस्तर की उपलब्धता के संबंध में निजी अस्पतालों के साथ समन्वय स्थापित करेंगे। चिकित्सा शिक्षा मंत्री , डॉ. के सुधाकर कोरोना वायरस नीति पर अपना ध्यान केंद्रित रखना जारी रखेंगे और उन्हें मीडिया को दैनिक रूप से विवरण देने का काम भी सौंपा गया है। कल 1,839 नए मामले सामने आए , 439 रोगियों को छुट्टी दे दी गई और 42 लोगों की मौत हो गई। कुल पॉजिटिव मामले: 21,549 , सक्रिय मामले: 11,966 मौतें: 335 , अस्पताल से छुट्टी प्राप्त: 9244।


    आंध्र प्रदेश : राज्य में पिछले 24 घंटों में 998 मामले सामने आए हैं जो एक दिन में सबसे अधिक है , 14 मौतों के साथ कुल मौतों की संख्या 232 हो गई है। सक्रिय मामले भी 10 हजार के आंकडे (10,043) को पार कर चुके हैं , जिसके कारण कुल मामलों की संख्या 18,697 तक पहुंच गई है। राज्य में अब तक 10,17,140 नमूनों की जांच की जा चुकी है। टीटीडी के 17 कर्मचारियों का परीक्षण सकारात्मक मिला है और उनका उपचार चल रहा हैं , जबकि उनके परिवार और संपर्कों में आए लोगों को क्वारेंटाइन किया गया है। टीटीडी ने जुलाई माह के अंत तक दर्शन के लिए तीर्थयात्रियों की दैनिक संख्या में बढ़ोत्तरी नहीं करने का फैसला लिया है। राज्य ने लगभग 1.3 करोड़ परिवारों तक पहुंचने और उनका संक्रमण का परीक्षण करने के लिए रिस्क कम्युनिकेशन एंड कम्युनिटी इंगेजमेंट प्रोग्राम शुरू करने के लिए यूनिसेफ के साथ साझेदारी की है ; राज्य का लोगों में "कोविड के प्रति उपयुक्त व्यवहार" भी विकसित करने का इरादा है।


    तेलंगाना : पुराने शहर की मलिन बस्तियों ने कोरोना वायरस से लड़ने के लिए धारावी मॉडल अपनाया है। एक समय कोरोना वायरस मामलों में बेहतर राज्यों में से एक , तेलंगाना की सकारात्मकता दर , या प्रति 100 परीक्षणों में कुल पुष्ट मामले , पिछले दो हफ्तों में बढ़कर 25% हो गए हैं- पिछले पखवाड़े में दर्ज की गई सकारात्मकता दर से दोगुने से ज्यादा-और राज्य महाराष्ट्र और दिल्ली के बाद पहले स्थान पर पहुंच गया है। कल तक कुल मामले: 22,312 , सक्रिय मामले: 10,487 , मृत्यु: 288 , अस्पताल से छुट्टी प्राप्त: 11,537।


    अरुणाचल प्रदेश : अरुणाचल प्रदेश के मुख्य सचिव ने बताया कि अग्रिम पंक्ति के योद्धाओं , चाहे वे स्वास्थ्य , पुलिस या आतिथ्य सेवा से जुड़े हुए हो , सात दिनों की लॉकडाउन अवधि के दौरान उनका परीक्षण किया जाएगा जिससे यह सुनिश्चित किया जा सके कि वे कोविड-19 से मुक्त हैं।


    असम : असम के स्वास्थ्य मंत्री ने ट्वीट कर कहा कि अगले कुछ दिनों में 5 लाख कोविड-19 टेस्ट पूरे कर लिए जायेंगे।


    मणिपुर : मणिपुर सरकार ने फैसला लिया है कि जिरीबाम शहर में बढ़ते हुए मामलों के इलाज के लिए कोविड केयर सेंटर स्थापित होगा। संक्रमित लोगों की पहचान करने के लिए सामूहिक परीक्षण किया जाएगा। मणिपुर राज्य सरकार ने आईसीएमआर की मंजूरी मिलने के बाद 50,000 रैपिड टेस्टिंग किट का आदेश दिया है। कल तक किट आने की संभावना है।


    मेघालय : बीएसएफ का एक और जवान आज शिलांग में कोविड-19 के परीक्षण में पॉजिटिव पाया गया है। इसके साथ ही मेघालय में कुल सक्रिय मामलों की संख्या 27 हो गई हैं और अब तक 43 लोग ठीक हो चुके हैं।


    मिजोरम : मिजोरम के ख्वाजवाल जिला अस्पताल से आज दो और कोविड-19 रोगियों के ठीक होने के बाद छुट्टी दे दी गई है। ख्वाजवाल राज्य का 5वां जिला बन गया है , जहां पर कोई सक्रिय मामला नहीं हैं। अन्य जिले जिनमें कोई सक्रिय मामला नहीं हैं- सैतुआल, हनथियाल, कोलासिब, सेरछिप।


    नगालैंड : नगालैंड सरकार द्वारा कोविड-19 प्रतिबंधों से प्रभावित प्रवासी श्रमिकों को भोजन और आश्रय प्रदान करने की व्यवस्था की गई है।


    महाराष्ट्र : महाराष्ट्र में पिछले 24 घंटों में कोविड-19 के 7,074 नए मामले दर्ज किए गए जिससे कुल मामलों की संख्या दो लाख से ज्यादा हो गई है। सरकार द्वारा जारी किए गए हेल्थ बुलेटिन के अनुसार , शनिवार को राज्य में करोना वायरस के कारण 295 लोगों की मौत हो गई , जिससे मरने वालों की कुल संख्या 8,671 हो गई है। राज्य में सक्रिय मामलों की संख्या 83,295 है। मुंबई में 1,180 नए मामले सामने आए हैं। पिछले 24 घंटों में महाराष्ट्र पुलिसकर्मियों के बीच कोरोना वायरस के 30 और मामले सामने आए हैं और चार कर्मियों की मौत हो गई है। इसके साथ ही महाराष्ट्र पुलिस में कोविड-19 के सक्रिय मामलों की संख्या 1,070 और इसके साथ कुल मामलों की संख्या अब 5,205 हो गई है।


    गुजरात : गुजरात में कोविड-19 के कुल मामलों की संख्या 35,398 हो गई है। राज्य में पिछले 24 घंटों में , 712 नए मामले सामने आए हैं , जिसमें सूरत में 205 और अहमदाबाद में 165 मामले दर्ज किए गए हैं। प्रदेश में 8,057 सक्रिय मामले हैं। राज्य में अब तक 4.04 लाख टेस्ट किए जा चुके हैं।


    राजस्थानः आज सुबह 224 नए मामलों के साथ 6 मौतें दर्ज की गई हैं। राज्य में कोविड-19 की संख्या 19,756 तक पहुंच गई है। सक्रिय मामलों की संख्या 3,640 है।


    मध्य प्रदेश: मध्य प्रदेश में 307 नए मामलों के साथ 5 मौतें दर्ज की गई हैं , जिसके कारण राज्य में कोविड-19 की कुल संख्या 14,604 तक पहुंच गई है। वर्तमान समय में राज्य में 2,772 सक्रिय मामले हैं। 1 जुलाई से लेकर 15 जुलाई तक मध्य प्रदेश में चलाए जा रहे ‘ किल कोरोना ’ अभियान के अंतर्गत 61.54 लाख लोगों का सर्वेक्षण किया गया है और 10 हजार से ज्यादा नमूने परीक्षण के लिए एकत्रित किए गए हैं। शहरी क्षेत्रों में 1,776 टीमें और ग्रामीण क्षेत्रों में 8,975 टीमें सर्वेक्षण का काम कर रही हैं।


    छत्तीसगढ़ः छत्तीसगढ़ में 96 नए मरीजों की पहचान की गई है , जिससे राज्य में कोविड-19 की कुल संख्या 3,161 हो गई है। ताजा अपडेट के अनुसार , प्रदेश में 621 सक्रिय मामले हैं।


    गोवा: कोविड-19 के 108 नए संक्रमित रोगियों की पहचान की गई है जिससे राज्य में सकारात्मक रोगियों की कुल संख्या 1 , 684 हो गई है। ठीक हुए रोगियों की संख्या 825 है जबकि राज्य में 853 सक्रिय मामले हैं। गोवा भी राज्य में कॉन्वलसेंट प्लाज्मा थैरेपी का संचालन करने के लिए आईसीएमआर की मंजूरी लेने पर विचार कर रहा है।


    ****


    एसजी / एएम / एसके / एके

    
    
    (Release ID: 1636781) Visitor Counter : 57
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam