      PIB Headquarters

      कोविड-19 पर पीआईबी का दैनिक बुलेटिन
      Posted On: 27 JUL 2020 6:51PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • भारत में कोरोना के मामलों में मृत्यु दर (सीएफआर) में सुधार जारी है और अभी यह 2.28 प्रतिशत है।


    • कोविड से ठीक होने वालों की कुल संख्या 9 लाख से अधिक , लगातार चौथे दिन 30,000 (प्रतिदिन) से अधिक लोग ठीक हुए।


    • आज इस बीमारी से ठीक होने वालों की संख्या इसके सक्रिय मामले (4,85,114) से 4,32,453 अधिक हो गई है।


    • कोविड के दौरान आयुष्मान भारत-स्वास्थ्य और तंदुरूस्ती केंद्र ने लोगों को अपनी मौजूदगी का एहसास कराया।


    • श्री सदानंद गौड़ा ने देश में विस्तृत दवा पार्कों और चिकित्सा उपकरण पार्कों की स्थापना के लिए योजनाओं की शुरुआत की और दिशा-निर्देशों की घोषणा की।


    • उपराष्ट्रपति ने विद्यार्थियों से कोविड के कारण शिक्षा सत्र में आए व्यवधान से चिंतित नहीं होने को कहा।


    भारत में कोरोना के मामलों में मृत्यु दर (सीएफआर) में सुधार जारी है और अभी यह 2.28 प्रतिशत है , कोविड से ठीक होने वालों की कुल संख्या 9 लाख से अधिक , लगातार चौथे दिन 30,000 (प्रतिदिन) से अधिक लोग ठीक हुए


    केंद्र और राज्य/केंद्र शासित प्रदेश सरकारों के रोगियों की शुरुआती पहचान और उन्हें आइसोलेशन में रखने के केंद्रित प्रयासों और तेजी से बड़े स्तर पर परीक्षण करने और अस्पताल में भर्ती मरीजों के कुशल नैदानिक उपचार की वजह से कोविड बीमारी से मरने वालों की संख्या में लगातार कमी और इस बीमारी से ठीक होने (रिकवरी) की दर तेजी से बढ़ रही है। इस बीमारी को फैलने से रोकने की प्रभावी कार्यनीति , तेजी से बड़े स्तर पर परीक्षण और समग्र मानक देखभाल के तरीके पर आधारित मानकीकृत नैदानिक उपचार प्रोटोकॉल की वजह से मृत्यु दर में काफी गिरावट आई है। मृत्यु दर उत्तरोत्तर कम होती जा रही है और वर्तमान में यह 2.28 प्रतिशत है। भारत में दुनिया के कई देशों की तुलना में मृत्यु दर काफी कम है। आज लगातार चौथे दिन प्रति दिन 30,000 से अधिक लोगों के ठीक होने का सिलसिला जारी है और पिछले 24 घंटों में 31,991 रोगियों को अस्पताल से छुट्टी दे दी गई है। इसके साथ ही इस बीमारी से ठीक होने वाले लोगों की संख्या 9 लाख से अधिक हो गई है और वर्तमान में यह संख्या 9,17,567 है। बीमारी से ठीक होने (रिकवरी) की दर भी बढ़कर 64 प्रतिशत हो गई है। मृत्यु दर में गिरावट और बीमारी से अधिक लोगों के ठीक होने के परिणामस्वरूप आज इस बीमारी से ठीक होने वालों की संख्या इसके सक्रिय मामले (4,85,114) से 4,32,453 अधिक हो गई।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641491


    आयुष्मान भारत- स्वास्थ्य और तंदुरूस्ती केंद्र ने कोविड के दौरान लोगों को अपनी मौजूदगी का एहसास कराया


    कोविड-19 महामारी के दौरान भारत की सार्वजनिक स्वास्थ्य प्रणालियों का लचीलापन , खासकर ग्रामीण इलाकों में आयुष्मान भारत- स्वास्थ्य और तंदुरूस्ती केंद्रों (एबी-एचडब्ल्यूसी) के निरंतर संचालन और कोविड-19 की रोकथाम तथा उपचार के तत्काल कार्यों को पूरा करने के साथ ही ग़ैर-कोविड आवश्यक स्वास्थ्य सेवाओं की निरंतर पूर्ति किए जाने के रूप में साफ दिखा। इसके अलावा , कोविड महामारी की अवधि (जनवरी से जुलाई 2020 के बीच) के भीतर ही अतिरिक्त 13,657 स्वास्थ्य और तंदुरूस्ती केंद्र संचालित किए गए ताकि यह सुनिश्चित किया जा सके कि नागरिकों की बड़ी संख्या तक स्वास्थ्य सेवाएं पहुंचाई जा सकें। 24 जुलाई , 2020 तक देश के विभिन्न हिस्सों में कुल 43,022 स्वास्थ्य और तंदुरूस्ती केंद्र कार्यरत हैं। आयुष्मान भारत-एचडब्ल्यूसी द्वारा प्रदान की जा रही स्वास्थ्य और तंदुरूस्ती सेवाओं से 18 जुलाई से 24 जुलाई तक वाले सप्ताह में कुल 44.26 लाख लोग लाभान्वित हुए हैं। आयुष्मान भारत – एचडब्ल्यूसी की स्थापना (यानी 14 अप्रैल 2018) के बाद से स्वास्थ्य और तंदुरूस्ती केंद्रों से अब तक कुल 1923.93 लाख लोगों ने लाभ उठाया। पूरे भारत में आयुष्मान भारत -स्वास्थ्य और तंदुरूस्ती केंद्रों में पिछले सप्ताह 32,000 योग सत्र आयोजित किए गए थे। इसकी स्थापना के बाद से अब तक एचडब्ल्यूसी द्वारा कुल 14.24 लाख योग सत्र संचालित किए गए हैं।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641577


    श्री सदानंद गौड़ा ने देश में विस्तृत दवा पार्कों और चिकित्सा उपकरण पार्कों की स्थापना के लिए योजनाओं की शुरुआत की और दिशा-निर्देशों की घोषणा की


    केंद्रीय रसायन एवं उर्वरक मंत्री श्री डीवी सदानंद गौड़ा ने आज देश में विस्तृत दवा और चिकित्सा उपकरण पार्कों के घरेलू विनिर्माण को बढ़ावा देने के लिए औषध विभाग की चार योजनाओं का शुभारंभ किया। उन्होंने कहा कि भारत को प्रायः ' विश्व की फार्मेसी ' के रूप में जाना जाता है और यह विशेष रूप से कोविड-19 महामारी के दौरान सच भी साबित हुआ है , जब भारत ने देशव्यापी लॉकडाउन में भी जरूरतमंद देशों के लिए महत्वपूर्ण जीवन रक्षक दवाओं का निर्यात जारी रखा। हालांकि , इन उपलब्धियों के बावजूद , यह एक चिंता का विषय है कि हमारा देश दवा उत्पादन के लिए आवश्यक कच्चे माल के लिए आयात पर काफी ज्यादा निर्भर है। योजना के दिशा-निर्देशों में शामिल 41 उत्पादों की सूची के माध्यम से 53 थोक दवाओं का घरेलू उत्पादन किया जा सकेगा। घरेलू मूल्यवर्धन के अपेक्षित स्तर के साथ , स्थानीय स्तर पर निर्मित इन 41 उत्पादों की घरेलू बिक्री के लिए एक निश्चित प्रतिशत के रूप में , इस योजना के अंतर्गत चयनित किए गए अधिकतम 136 विनिर्माताओं को वित्तीय प्रोत्साहन प्रदान किया जाएगा।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641715


    भारतीय रेलवे ने बांग्लादेश को 10 ब्रॉडगेज इंजन सौंपे


    आज आयोजित हुए इंजन सौंपे जाने के समारोह में विदेश मंत्री डॉ. एस जयशंकर और रेल और वाणिज्य एवं उद्योग मंत्री , श्री पीयूष गोयल ने 10 ब्रॉडगेज (बीजी) इंजनों को बांग्लादेश के लिए रवाना किया। इस अवसर पर विदेश मंत्री डॉ. एस जयशंकर ने कहा “ मुझे यह जानकर खुशी महसूस हो रही है कि दोनों देशों के बीच पार्सल और कंटेनर ट्रेनों की शुरुआत कर दी गई हैं। इससे हमारे कारोबारियों के लिए नए अवसर खुलेंगे। मुझे यह जानकर प्रसन्नता हो रही है कि रेलवे द्वारा व्यापार के आवामगन को सुनिश्चित किया गया है। कोविड-19 महामारी के दौरान , विशेष रूप से रमजान के पवित्र महीने में अनिवार्य आपूर्तियां सुनिश्चित की गई। ” उन्होंने इस बात पर भी प्रसन्नता व्यक्त की कि कोविड-19 महामारी में द्विपक्षीय सहयोग की गति धीमी नहीं हुई है। श्री पीयूष गोयल ने कहा कि भारत और बांग्लादेश दोनों का नेतृत्व , दोनों देशों के बीच 1965 से पहले के रेल संपर्कों को पुनर्जीवित करने के लिए प्रतिबद्ध है। उस समय मौजूदा 7 रेल संपर्कों में से , वर्तमान में 4 क्रियाशील हैं। कोविड-19 के दौरान , दोनों रेलवे द्वारा संकट का प्रबंधन करने में अनुकरणीय दूरदर्शिता दिखाई गई है और आवश्यक वस्तुओं के परिवहन को आगे बढ़ाते हुए आपूर्ति श्रृंखला को बरकरार रखा गया है। हाल के दिनों में , भारत और बांग्लादेश ने कोविड-19 महामारी के प्रभाव को कम करने के लिए अपने रेल सहयोग को बढ़ाया है , क्योंकि सड़क-सीमा के माध्यम से व्यापार करने में कठिनाइयों का सामना करना पड़ रहा था।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641584


    उपराष्ट्रपति ने विद्यार्थियों से कोविड के कारण शिक्षा सत्र में आए व्यवधान से चिंतित नहीं होने को कहा


    उपराष्ट्रपति श्री एम. वेंकैया नायडू ने आज मीडिया परिदृश्य , विशेषकर न्यू मीडिया को प्रभावित करने वाली भ्रामक सूचनाओं और फेक न्यूज को बच्चे कैसे पहचाने , इसके लिए बच्चों को सिखाये जाने पर जोर दिया। आज ‘ टाइम्स स्कॉलर्स इवेंट ’ को वीडियो कॉन्फ्रेंस के माध्यम से 200 से अधिक लोगों को संबोधित करते हुए उपराष्ट्रपति ने उन्हें सच को स्वीकार करने और झूठ को त्यागने के लिए विश्लेषण व साहस की क्षमता विकसित करने को कहा। कोविड से शैक्षणिक कार्यक्रम के बाधित होने के कारण कई छात्र चिंतित और तनावग्रस्त हैं , उपराष्ट्रपति ने छात्रों को सलाह दी कि वह ऐसी परिस्थितियों से परेशान न हो , क्योंकि ये परिस्थितियां किसी के नियंत्रण में नहीं है। उन्होंने छात्रों से कहा कि आप सभी युवा हैं और आप सभी को भावनात्मक रूप से मजबूत होने और जीवन के उतार-चढ़ावों से लड़ने की क्षमता को विकसित करने की आवश्यकता है। उन्होंने छात्रों से एकाग्रता बढ़ाने , शारीरिक और मानसिक स्वास्थ्य के लिए तथा तनाव और अवसाद से मुक्त रहने के लिए योगाभ्यास करने की सलाह दी।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1641542


    पीआईबी के क्षेत्रीय कार्यालयों से मिली जानकारियां


    • पंजाब: पंजाब सरकार कोविड-19 सामग्री की आपूर्ति श्रृंखला की रियल टाइम ट्रैकिंग के लिए प्रभावी वैक्सीन इंटेलिजेंस नेटवर्क (ईवीआईएन) का उपयोग कर रही है। आवश्यक सामग्री की कमी को दूर करने के लिए आपूर्ति और मांग संतुलन बनाए रखने में यह प्लेटफॉर्म महत्वपूर्ण साबित हुआ है।


    • हिमाचल प्रदेश: अंतरराज्यीय आवागमन के संबंध में राज्य सरकार द्वारा जारी आदेशों में आंशिक संशोधन किया गया है। संशोधन के अनुसार , छात्रों या उम्मीदवारों और उनके साथ आने वाले माता-पिता को प्रतिस्पर्धा/चयन परीक्षाओं के कारण 72 घंटे की समयावधि के भीतर राज्य से बाहर जाने अथवा वापस आने के लिए क्वारंटीन की स्थिति से छूट दी जा सकती है।


    • महाराष्ट्र- महाराष्ट्र में , पर्यावरण राज्य मंत्री संजय बंसोड कोविड की पुष्टि होने वाले उद्धव ठाकरे सरकार के छठे मंत्री हो गए हैं। इस बीच , बृहन्मुंबई नगर निगम ने शहर के 10,000 निवासियों को शामिल करते हुए कोविड-19 सीरो सर्वेक्षण के पहले चरण को पूरा कर लिया है। यह मुंबई निवासियों की जनसंख्या के बीच एंटीबॉडी के स्तर को निर्धारित करने के लिए किया गया था। शहर में झुग्गी और गैर-झुग्गी दोनों स्थलों से नमूने लिए गए। अगस्त में एक और सर्वेक्षण किया जाएगा। आज तक , महाराष्ट्र में सक्रिय मामलों की संख्या 1.48 लाख है। देश के किसी भी जिले की तुलना में पुणे जिले में सर्वाधिक 43,838 सक्रिय मामले हैं। 37,162 सक्रिय मामलों के साथ ठाणे दूसरे स्थान पर है , जबकि मुंबई में इनकी संख्या घटकर 22,443 रह गई है।


    • गुजरात: रविवार को राज्य में कोविड-19 के 1,110 नए मामले सामने आए। इसके साथ ही , राज्य में कोविड-19 मामलों की कुल संख्या 55,822 हो गई है। पिछले 24 घंटों में कुल 753 लोगों को छुट्टी दे दी गई , जबकि कोरोनोवायरस से ठीक होने वाले रोगियों की संख्या 40,365 हो गई है। 21 रोगियों की मृत्यु के साथ , राज्य में महामारी के कारण मृतकों की संख्या 2,326 हो गई है।


    • राजस्थान: पिछले 24 घंटों में 448 नए मामले और 7 मृत्यु दर्ज की गई हैं। इनसे राज्य में कोविड-19 मामलों की संख्या 36,878 हो गई है , जिसमें से 10,124 सक्रिय मामले हैं। राज्य में कुल ठीक हुए लोगों की संख्या बढ़कर 26,123 हो गई और अब तक कुल मृतकों की संख्या 631 हो चुकी है।


    • मध्य प्रदेश: रविवार को कोविड-19 से 644 रोगी ठीक हुए और 874 नए मामलों के साथ 12 मृत्यु दर्ज की गई , जिससे राज्य में सक्रिय मामलों की संख्या 7,857 हो गई है। राज्य में ज्यादातर नए मामले भोपाल (205 मामले) , उसके बाद इंदौर (149 मामले) से दर्ज किये गए।


    • अरुणाचल प्रदेश: अरुणाचल प्रदेश सरकार की संशोधित एसओपी के अनुसार , राज्य में बड़ी परियोजनाओं का काम कर रहे पंजीकृत ठेकेदारों को प्रति ठेकेदार अधिकतम 50 श्रमिक लाने की अनुमति दी गई है। उन्हें प्रवेश के लिए ऑनलाइन परमिट लेना होगा और प्रति एंटीजन जांच के लिए 500 रुपये का भुगतान करना होगा।


    • असम: जोरहाट मेडिकल कॉलेज के परिसर में एक और वायरल रिसर्च एंड डेवलपमेंट लेबोरेटरीज (वीआरडीएल) का संचालन आज से शुरू कर दिया गया है। असम के स्वास्थ्य मंत्री श्री मंत्री हिमंत बिस्वा सरमा ने ट्वीट करके जानकारी दी कि इसके साथ ही असम में अब 17 वीआरडीएल हैं।


    • मणिपुर: मणिपुर में , कोविड-19 सामान्य नियंत्रण कक्ष के प्रवक्ता ने कहा कि राज्य के किसी भी क्षेत्र में अभी तक कोरोना वायरस के सामुदायिक प्रसार का कोई संकेत नहीं है। रिम्स , मणिपुर के कर्मचारियों में कोविड-19 मामलों की पुष्टि होने के बाद , अस्पताल को संक्रमण रहित करने के लिए 29 जुलाई तक तत्काल प्रभाव से बंद कर दिया गया है।


    • नागालैंड: नागालैंड में , कोहिमा जिला प्रशासन ने मीमा ग्राम में कोविड-19 से ग्रस्त व्यक्ति की जानकारी मिलने के बाद सील क्षेत्रों की सीमा को निर्धारित करने की घोषणा कर दी है।


    • सिक्किम: सिक्किम के मुख्यमंत्री श्री प्रेम सिंह तमांग ने आज सम्मान भवन में कोविड-19 से निपटने के लिए राज्य सरकार की योजना की समीक्षा के लिए राज्य कार्य बल की एक उच्च स्तरीय बैठक की अध्यक्षता की।


    • केरल: आज आयोजित एक विशेष कैबिनेट बैठक में यह निर्णय लिया गया कि राज्य में व्यापक स्तर पर फिर से लॉकडाउन नहीं किया जाएगा क्योंकि यह अव्यावहारिक है। जिन क्षेत्रों में रोग के संक्रमण का प्रसार अधिक है , वहां पुलिस जांच और प्रतिबंध कड़े किए जाएंगे। जिला प्रशासन द्वारा दुकानें खोलने पर फैसला लिया जा सकता है। इस बीच , कोझीकोड में एक परिवार के तीसरे सदस्यों में आज कोरोनो वायरस की पुष्टि की गई। एर्नाकुलम मेडिकल कॉलेज अस्पताल में आज कोविड के कारण एक और मृत्यु दर्ज की गई। राज्य में अब मृतकों की कुल संख्या 61 हो गई है। पुलिस ने कोट्टायम में एक कोविड रोगी के दाह-संस्कार को रोकने वाले स्थानीय पार्षद सहित पचास लोगों के खिलाफ मामला दर्ज किया है। राज्य में कल 927 नए रोगियों के साथ , केरल में कोविड मामलों की संख्या 19,000 हो गई है। वर्तमान में , 9,655 रोगियों का उपचार चल रहा है और 1.56 लाख लोग विभिन्न जिलों में निगरानी में हैं।


    • तमिलनाडु: पुडुचेरी विधान सभा परिसर एक विधायक , गार्ड और एक वार्ड में संक्रमण की पुष्टि के बाद 27 और 28 जुलाई को बंद रहेगा। मदुरै सरकारी राजाजी अस्पताल में 29 नर्सों और चिकित्सकों में कोविड की पुष्टि की गई है। राज्य में कला , विज्ञान महाविद्यालयों के लिए आवेदन करने की अंतिम तिथि को बढ़ा दिया गया है , छात्र 1 अगस्त से 10 अगस्त के बीच अपने दस्तावेज अपलोड कर सकते हैं। चेन्नई में कोविड मामलों में कमी आई है जबकि तमिलनाडु के अन्य जिलों में मामलों में वृद्धि होने से राज्य में कुल मामलों की संख्या में बढ़ोतरी हुई है। राज्य में कल 6986 नए मामले और 85 मृत्यु दर्ज की गई। चेन्नई से कुल 1155 मामलों की पुष्टि की गई। राज्य में कुल कोविड मामले 2,13,723 , सक्रिय मामले 53,703 , मृतकों की संख्या 3,494 तक पहुंच गई है। चेन्नई में सक्रिय मामलों की संख्या 13,744 हो गई है।


    • कर्नाटक: स्टैनफोर्ड विश्वविद्यालय के शोधकर्ताओं द्वारा किए गए एक अध्ययन के अनुसार , कर्नाटक देश के सभी राज्यों के बीच कोविड-19 आंकडे दर्ज करने की गुणवत्ता के मामले में सर्वश्रेष्ठ है। राज्य के वन मंत्री आनंद सिंह में कोविड-19 की पुष्टि की गई है। राज्य सरकार ने कहा कि वह रविवार के कर्फ्यू को जारी रखने के लिए केंद्र सरकार के दिशा-निर्देशों का इंतजार कर रही है। आईआईएससी टीम द्वारा डिज़ाइन की गई मोबाइल प्रयोगशालाओं का पहला सेट तैयार किया गया है और शीघ्र ही इसे राज्य सरकार को सौंप दिया जाएगा। कर्नाटक में रविवार को सबसे अधिक 5,199 मामले दर्ज किये गए जिससे राज्य में कोविड-19 के कुल मामलों की संख्या 96,141 हो गई है। रविवार को 58,417 सक्रिय मामले सामने आए और 2,088 स्वस्थ हुए रोगियों के साथ राज्य में कुल ठीक हुए मामलों की संख्या 35,838 तक पहुंच गई है।


    • आंध्र प्रदेश: राज्य ने कोविड-19 जांच आयोजित करने के विषय में प्रमुख दिशा-निर्देश जारी करते हुए कहा कि केवल आईसीएमआर अनुमोदित प्रयोगशालाओं में कोरोनो वायरस की जांच की जाएगी। सरकार ने त्वरित एंटीजन जांच के लिए 750 रुपये और वीआरडीएल जांच के लिए 2,800 रुपये से अधिक के शुल्क पर भी प्रतिबंध लगा दिया है। राज्य में 5 सितंबर से विद्यालयों को फिर से खोलने की योजना को देखते हुए शैक्षणिक वर्ष 2020-21 के लिए आज राज्य द्वारा संचालित स्कूलों में प्रवेश प्रक्रिया शुरू हो गई है। कोविड-19 दिशा-निर्देशों का पालन करते हुए केवल माता-पिता को प्रवेश प्रक्रियाओं को पूरा करने की अनुमति है। राज्य में कल 7627 नए मामले और 56 मृत्यु दर्ज की गई। राज्य में कुल मामले 96,298 , सक्रिय मामले 48,956 , मृत्यु 1041 और ठीक हुए मामलों की संख्या 46,301 हो गई है।


    • तेलंगाना: हैदराबाद ने कोविड-19 से निपटने के लिए समाधान खोजने की दिशा में अपनी पहचान बनाना जारी रखा है सिप्ला लेबोरेटरीज के द्वारा फेविपिराविर के जेनेरिक संस्करण के रूप में कोविड-19 औषधि सिप्लान्जा को जल्द ही उपयोग के लिए लाया जाएगा इस प्रक्रिया में अवरा लैबोरेट्रीज ने महत्वपूर्ण भूमिका निभाई है। तेलंगाना में सभी जिलों के जिला अस्पतालों में आइसोलेशन सुविधा उपलब्ध कराते हुए वहां के रोगियों से हैदराबाद न आने का आग्रह किया गया हैं। रविवार को 1473 नए मामले सामने आए , 774 लोग स्वस्थ हुए और 08 मृत्यु दर्ज की गई ; 1473 मामलों में से 506 मामले जीएचएमसी से दर्ज किए गए। कल तक के कुल मामले: 55 , 532 ; सक्रिय मामले: 12 , 955 ; मृत्यु: 471.


    एसजी/एएम/एसके/ एसएस


    

    
    (Release ID: 1641748) Visitor Counter : 47
    
    
      Read this release in: English , Urdu , Marathi , Assamese , Bengali , Manipuri , Punjabi , Gujarati , Tamil , Telugu , Kannada , Malayalam