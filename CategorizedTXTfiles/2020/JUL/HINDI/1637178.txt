      विज्ञान एवं प्रौद्योगिकी मंत्रालय

      सीएसआईआर ने लक्साई साइंसेज के सहयोग से एंटीवायरल और होस्ट- निर्देशित चिकित्सा के संयोजन का उपयोग करते हुए कोविड-19 के रोगियों पर नैदानिक ​​परीक्षण करने के लिए विनियामक अनुमोदन की इच्छा जताई
      Posted On: 07 JUL 2020 6:31PM by PIB Delhi


    काउंसिल ऑफ साइंटिफिक एंड इंडस्ट्रियल रिसर्च (सीएसआईआर ) ने लक्साई लाइफ साइंसेज प्रा. लिमिटेड हैदराबाद के सहयोग से चार-चरणीय यादृच्छिक नियंत्रित चरण-3 नैदानिक ​​परीक्षण के लिए विनियामक अनुमोदन की इच्छा जताई है। इस अध्ययन का उद्देश्य कोविड -19 रोगियों की देखभाल के मानकों के अनुरुप तीन दवाओं के संयोजन (फेविपाइराविर + कोल्चसाइन, यूनिफैनोविर + कोल्चसाइन और नैफेमोस्टेट +5- एएलए) की सुरक्षा और प्रभावकारिता निर्धारित करने के साथ-साथ रोग-प्रसार पर नियंत्रण करते हुए प्रभावी रोग निदान उपलब्ध करना है। एमयूसीओवीआईएन नामक इस नैदानिक ​​परीक्षण को मेदांता मेडिसिटी के सहयोग से किया जाएगा और इसके तहत स्क्रीनिंग और उपचार सहित 17 से 21 दिनों तक किए जाने वाले परीक्षणों में 75 रोगियों के चार अलग-अलग समूहों में कुल 300 रोगी शामिल होंगे।


    सीएसआईआर के महानिदेशक डॉ. शेखर सी. मंडे ने बताया कि कोविड- 19 के उपचार के लिए चिकित्सीय विकल्पों को बढ़ाने और रोगियों को शीघ्रता से ठीक करने में मदद करने के लिए पूरक , योगशील और सहक्रियाशील भूमिका वाली पुनरावर्तक दवाओं के साथ इस अनूठी सांयोगिक रणनीति (एंटीवायरल और एचडीटी) को अपनाया गया है। इस महत्वपूर्ण नैदानिक ​​परीक्षण में सीएसआईआर के हैदराबाद स्थित सीएसआईआर-भारतीय रासायनिक प्रौद्योगिकी संस्थान और जम्मू स्थित सीएसआईआर-इंडियन इंस्टिट्यूट ऑफ इंटिग्रेटिव मेडिसीन भागीदार हैं।


    लक्साई लाइफ साइंसेज के मुख्य कार्यकारी अधिकारी डॉ. राम एस. उपाध्याय सीईओ ने कहा कि अध्ययन का उद्देश्य वायरल प्रोटीन को अपनी प्रतिकृति के साथ-साथ होस्ट कारकों के लिए लक्षित करना है जो वायरल जीवन चक्र में महत्वपूर्ण भूमिका निभाते हैं और साइटोकिन स्टोर्म में योगदान करते हैं। लक्साई लाइफ साइंसेज के महानिदेशक श्री वाम्सी मैड्डीपटला ने लक्साई लाइफ साइंसेज द्वारा इस अध्ययन के सह-प्रायोजन से मानवता की सेवा हेतु जीवन रक्षक उपचार लाने की दिशा में किए जा रहे प्रयासों के प्रति कंपनी की प्रतिबद्धता का उल्लेख किया।


    महामारी के दौरान सीएसआईआर द्वारा किए गए कई योगदानों में इस नैदानिक ​​परीक्षण को भी शामिल किया गया है और यदि यह परीक्षण सफल रहा , तो यह कोविड -19 के उपचार की दिशा में और अधिक विकल्प प्रदान करेगा।


    *****


    एसजी / एएम / एसएस

    
    
    (Release ID: 1637178) Visitor Counter : 50
    
    
      Read this release in: English , Urdu , Manipuri , Tamil , Telugu