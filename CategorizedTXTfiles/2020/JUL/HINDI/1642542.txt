      PIB Headquarters

      कोविड-19 पर पीआईबी का दैनिक बुलेटिन
      Posted On: 30 JUL 2020 7:00PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • भारत में कोविड-19 से ठीक हुए लोगों की कुल संख्या 10 लाख से अधिक हुई।


    • लगातार सातवें दिन 30,000 से ज्यादा लोग ठीक हुए।


    • 16 राज्यों/केंद्र शासित प्रदेशों में ठीक होने की औसत दर राष्ट्रीय औसत 64.44 प्रतिशत से अधिक है।


    • 24 राज्यों/केंद्र शासित प्रदेशों में कोरोना के मामलों में मृत्यु दर , राष्ट्रीय औसत 2.21 प्रतिशत से कम है


    • भारत में कुल 1.82 करोड़ नमूनों की जांच की गई ; प्रति दस लाख की आबादी पर जांच की संख्या बढ़कर 13,181 हो गई।


    • 21 राज्यों/केंद्र शासित प्रदेशों में कोविड संक्रमण की पॉजिटिविटी दर 10 प्रतिशत से कम है।


    • गृह मंत्रालय ने अनलॉक-3 के लिए दिशा-निर्देश जारी किए , संक्रमण प्रभावित क्षेत्रों के बाहर ज्यादा गतिविधियों का संचालन होगा , संक्रमण प्रभावित क्षेत्रों में 31 अगस्त , 2020 तक सख्ती से लॉकडाउन जारी रहेगा।


    भारत में कोविड-19 से ठीक हुए लोगों की कुल संख्या 10 लाख से अधिक हुई ; लगातार सातवें दिन 30,000 से ज्यादा लोग ठीक हुए ; 16 राज्यों/केंद्र शासित प्रदेशों में ठीक होने की औसत दर राष्ट्रीय औसत 64.44 प्रतिशत से अधिक है


    भारत में कोविड-19 से स्वस्थ होने वाले लोगों का आंकड़ा 10 लाख से अधिक हुआ , जो कि एक उपलब्धि है। लगातार सातवें दिन निर्बाध रूप से 30,000 से ज्यादा लोग ठीक हुए हैं। ठीक हुए लोगों की औसत संख्या में लगातार वृद्धि होने की प्रवृत्ति देखी जा रही है , जो कि औसत रूप से जुलाई के पहले सप्ताह में लगभग 15,000 से बढ़कर अंतिम सप्ताह में लगभग 35,000 हो गई है। पिछले 24 घंटों में , 32,553 रोगियों के डिस्चार्ज होने के साथ ही ठीक हुए लोगों की कुल संख्या बढ़कर 10,20,582 हो गई है। आज कोविड-19 रोगियों के बीच ठीक होने की दर बढ़कर 64.44 प्रतिशत हुई। वर्तमान में , कोविड-19 से ठीक हुए मामलों और सक्रिय मामलों की संख्या के बीच का अंतर बढ़कर 4,92,340 हो चुका है। इन आंकड़ों के अनुसार , सक्रिय मामलों की तुलना में ठीक हुए लोगों की संख्या 1.9 गुना ज्यादा हैं , सभी 5,28,242 सक्रिय मामले चिकित्सा देख-रेख के अंतर्गत हैं। 16 राज्यों/केंद्र शासित प्रदेशों में ठीक होने की दर राष्ट्रीय औसत दर से अधिक है। वर्तमान में जहां वैश्विक औसत मत्यु दर 4 प्रतिशत हैं वहीं भारत में यह 2.21 प्रतिशत है। जबकि 24 राज्यों/ केंद्र शासित प्रदेशों की औसत मृत्यु दर , राष्ट्रीय औसत से भी कम है वहीं 8 राज्यों/ केंद्र शासित प्रदेशों में औसत मृत्यु दर 1 प्रतिशत से भी कम है।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1642438


    भारत में कुल 1.82 करोड़ नमूनों की जांच की गई ; प्रति दस लाख की आबादी पर जांच की संख्या बढ़कर 13,181 हुई ; 21 राज्यों/केंद्र शासित प्रदेशों में कोविड संक्रमण की पॉजिटिविटी दर 10 प्रतिशत से कम है


    पिछले 24 घंटों में 4,46,642 नमूनों की जांच की गई। औसत दैनिक जांच (सप्ताह के आधार पर) जुलाई के पहले सप्ताह में 2.4 लाख से बढ़कर जुलाई के अंतिम सप्ताह में 4.68 लाख से अधिक हो गई है। देश में टेस्टिंग लैब का नेटवर्क लगातार मजबूत हो रहा है। देश में आज की तारीख में 1321 प्रयोगशालाएं हैं जिनमें सरकारी क्षेत्र की 907 और निजी क्षेत्र की 414 प्रयोगशालाएं शामिल हैं। देश में तेजी से जांच किए जाने के परिणामस्वरूप कोविड संक्रमण की दर में कमी आई है। वर्तमान में , 21 राज्यों/केंद्र शासित प्रदेशों में कोविड संक्रमण की पॉजिटिविटी रेट 10 प्रतिशत से कम दर्ज की गई है।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1642420


    गृह मंत्रालय ने अनलॉक-3 के लिए दिशा-निर्देश जारी किए , संक्रमण प्रभावित क्षेत्रों के बाहर ज्यादा गतिविधियों का संचालन होगा , संक्रमण प्रभावित क्षेत्रों में 31 अगस्त , 2020 तक सख्ती से लॉकडाउन जारी रहेगा


    गृह मंत्रालय (एमएचए) ने संक्रमण प्रभावित क्षेत्रों (कन्टेनमेंट जोन्स) के बाहर के क्षेत्रों में ज्यादा गतिविधियां शुरू किए जाने के लिए कल नए दिशा-निर्देश जारी कर दिए हैं। अनलॉक 3 आगामी 1 अगस्त , 2020 से प्रभावी हो जाएगा , जिसके लिए गतिवधियों को चरणबद्ध तरीके से फिर से खोलने की प्रक्रिया को आगे बढ़ाया गया है। नए दिशा-निर्देश राज्यों और संघ शासित क्षेत्रों से मिले फीडबैक व केन्द्रीय मंत्रालयों और विभागों के साथ हुए व्यापक विचार-विमर्शों पर आधारित हैं। नए दिशा-निर्देशों की मुख्य विशेषताएं- रात के दौरान लोगों की आवाजाही पर प्रतिबंध यानी नाइट कर्फ्यू को हटा दिया गया है , स्कूल , कॉलेज और कोचिंग संस्थानों को 31 अगस्त , 2020 तक बंद रखा जाएगा। सामाजिक दूरी और मास्क पहनने आदि अन्य स्वास्थ्य प्रोटोकॉल्स के पालन के साथ स्वतंत्रता दिवस समारोह के आयोजन के लिए अनुमति दी जाएगी। इस संबंध में एमएचए द्वारा 21 जुलाई 2020 को जारी निर्देशों का पालन करना होगा। संक्रमण प्रभावित क्षेत्रों में 31 अगस्त , 2020 तक लॉकडाउन का सख्ती से कार्यान्वयन जारी रहेगा। एमओएचएफडब्ल्यू द्वारा जारी दिशा-निर्देशों को ध्यान में रखते हुए राज्य/संघ शासित क्षेत्रों की सरकारों को कोविड-19 के प्रसार पर रोकथाम के उद्देश्य से संक्रमण प्रभावित क्षेत्रों का सावधानीपूर्वक सीमांकन करना होगा।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1642152


    एआईआईए ने कोविड-19 मरीजों का ‘ मुफ्त परीक्षण और उपचार ’ शुरू किया


    अखिल भारतीय आयुर्वेद संस्थान (एआईआईए) , नई दिल्ली ने हाल ही में अपने कोविड-19 हेल्थ सेंटर (सीएचसी) में मरीजों को नि:शुल्क परीक्षण और उपचार सुविधा प्रदान करना शुरू कर दिया है। श्री नाइक ने 28 जुलाई 2020 को सीएचसी का दौरा किया , ताकि कोविड-19 रोगियों के उपचार के लिए इस केंद्र में की गई व्यवस्था का जायजा लिया जा सके। इस दौरान मंत्री महोदय ने घोषणा की कि सीएचसी सभी रोगियों को नि:शुल्क परीक्षण और उपचार सुविधाएं प्रदान करेगा। उन्होंने सीएचसी की गहन देखभाल इकाई (आईसीयू) का भी उद्घाटन किया जो वेंटिलेटर सुविधा और आईसीयू की अन्य सभी मानक व्यवस्थाओं से लैस है। यही नहीं , एआईआईए को भी दिल्ली सरकार द्वारा कोविड-19 परीक्षण केंद्र (आरटी-पीसीआर और रैपिड एंटीजन टेस्टिंग) के रूप में निर्दिष्ट किया गया है। इसके अलावा , आम जनता द्वारा टेलीफोन के जरिए पूछे जाने वाले कोविड-19 से संबंधित सवालों का सटीक उत्तर देने के लिए एआईआईए में एक ‘ कोविड कॉल सेंटर ’ स्थापित किया गया है। आयुष मंत्रालय के निर्देशों के तहत दिल्ली पुलिस के 80,000 कर्मियों के लिए शुरू किए गए रोगनिरोधी कार्यक्रम ‘ आयुर्रक्षा ’ की भी सराहना की। कोविड-19 के खिलाफ लड़ाई में अग्रिम पंक्ति का योद्धा होने के नाते दिल्ली पुलिस को ‘ आयुर्रक्षा ’ किट दी जा रही है , ताकि इस महामारी के खिलाफ प्रतिरोधक क्षमता और जीवन की गुणवत्ता या स्तर बेहतर किया जा सके।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1642285


    प्रधानमंत्री ने बैंकों और एनबीएफसी के हितधारकों के साथ बातचीत की


    प्रधानमंत्री श्री नरेन्द्र मोदी कल बैंकों और एनबीएफसी के हितधारकों के साथ भविष्य के लिए दृष्टिकोण और रोडमैप तैयार करने पर आयोजित चर्चा और विचार-विमर्श सत्र में शामिल हुए। देश के विकास को सहायता प्रदान करने में वित्तीय और बैंकिंग प्रणाली की महत्वपूर्ण भूमिका पर चर्चा की गई। इस बात को रेखांकित किया गया कि छोटे उद्यमियों , एसएचजी , किसानों को अपनी ऋण जरूरतों को पूरा करने के लिए संस्थागत ऋण का उपयोग करने के लिए प्रेरित किया जाना चाहिए। प्रत्येक बैंक को स्थिर ऋण वृद्धि सुनिश्चित करने के लिए आत्मनिरीक्षण करने और अपनी प्रथाओं पर ध्यान देने की आवश्यकता है। बैंकों को सभी प्रस्तावों के साथ एकसमान व्यवहार नहीं करना चाहिए। बैंक के अनुरूप प्रस्तावों को अलग करने और पहचानने की आवश्यकता है , ताकि यह सुनिश्चित हो सके कि उन्हें अपनी योग्यता के आधार पर धन प्राप्त होगा और पिछले एनपीए के नाम पर उन्हें परेशानी नहीं उठनी पड़ेगी। इस बात पर जोर दिया गया कि सरकार बैंकिंग प्रणाली के पीछे मजबूती से खड़ी है। सरकार इसके समर्थन और विकास को बढ़ावा देने के लिए कोई भी आवश्यक कदम उठाने के लिए तैयार है। बैंकों को ग्राहकों के डिजिटल संकलन की ओर बढ़ने के लिए केंद्रीकृत डेटा प्लेटफ़ॉर्म , डिजिटल प्रलेखन और सूचना के सहयोगात्मक उपयोग जैसे फिनटेक अपनाने चाहिए। इससे क्रेडिट बढ़ाने , ग्राहकों के लिए आसानी बढ़ाने , बैंकों के लिए कम लागत और धोखाधड़ी को कम करने में मदद मिलेगी।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1642268


    प्रधानमंत्री श्री नरेन्द्र मोदी और मॉरीशस के प्रधानमंत्री श्री प्रविंद जगन्नाथ ने संयुक्त रूप से सुप्रीम कोर्ट के नए भवन का उद्घाटन किया


    प्रधानमंत्री श्री नरेन्द्र मोदी और मॉरीशस के प्रधानमंत्री श्री प्रविंद जगन्नाथ ने आज संयुक्त रूप से वीडियो कॉन्फ्रेंस के जरिए मॉरीशस में सुप्रीम कोर्ट के नए भवन का उद्घाटन किया। यह भवन मॉरीशस की राजधानी पोर्ट लुई के भीतर भारत से सहायता प्राप्त पहली अवसंरचना परियोजना है जिसका उद्घाटन कोविड महामारी के बाद किया गया है। यह ऐतिहासिक परियोजना भारत सरकार से प्राप्त 28.12 मिलियन अमेरिकी डॉलर की अनुदान सहायता से पूरी की गई है। इस अवसर पर प्रधानमंत्री श्री मोदी ने भारत के विकास सहयोग के अंतर्निहित दर्शन के रूप में मानव-केंद्रित दृष्टिकोण के विशेष महत्व को रेखांकित किया और इसके साथ ही उन्होंने भारत एवं मॉरीशस के बीच घनिष्ठ संबंधों को और प्रगाढ़ करने में जन-उन्मुख बुनियादी ढांचागत परियोजनाओं की भूमिका की सराहना की।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1642307


    भारतीय रेड क्रॉस सोसाइटी , केवीआईसी से 1.80 लाख फेस मास्क खरीदेगी


    अपनी गुणवत्ता और किफायती कीमत के कारण खादी फेस मास्क की लोकप्रियता पूरे देश में बढ़ रही है। इसी क्रम में खादी और ग्रामोद्योग आयोग (केवीआईसी) को इंडियन रेड क्रॉस सोसाइटी (आईआरसीएस) से 1.80 लाख मास्क की आपूर्ति का प्रतिष्ठित खरीद आदेश मिला है। केवीआईसी के अनुसार , आईआरसीएस मास्क लाल पाइपिंग के साथ भूरे रंग में 100 प्रतिशत डबल-ट्विस्टेड दस्तकारी सूती कपड़े से बना होगा। विशेष रूप से भारतीय रेड क्रॉस सोसाइटी के लिए केवीआईसी ने इन डबल-लेयर्ड कॉटन मास्क का डिजाइन तैयार किया है , जो उनके द्वारा उपलब्ध कराए गए नमूनों के अनुरूप है। मास्क में बाईं ओर आईआरसीएस लोगो और दाईं ओर खादी इंडिया टैग मुद्रित होगा। अगले महीने मास्क की आपूर्ति शुरू हो जाएगी। इस आदेश के निष्पादन के लिए 20,000 मीटर से अधिक कपड़े की आवश्यकता होगी जो खादी कारीगरों के लिए 9000 अतिरिक्त मानव कार्य दिवसों का सृजन करेगा।


    अधिक जानकारी के लिए पढ़ें- https://www.pib.gov.in/PressReleasePage.aspx?PRID=1642393


    पीआईबी के क्षेत्रीय कार्यालयों से मिली जानकारियां


    चंडीगढ़: केन्द्र शासित प्रदेश चंडीगढ़ के प्रशासक ने नगर निगम आयुक्त को निर्देश दिया कि वे भीड़भाड़ वाले क्षेत्रों और ऐसे बाजारों की पहचान करें जहां सामाजिक दूरियों के मानदंडों का उल्लंघन किया जा रहा है , ताकि सप्ताहांत पर बंद करने , ऑड-इवन सहित जैसे कड़े विनियामक उपायों के बारे में इन विशिष्ट क्षेत्रों के लिए विचार किया जा सके।


    पंजाब: मुख्यमंत्री कैप्टन अमरिंदर सिंह के निर्देश पर कार्य करते हुए , बसों में कोविड-19 संबंधित प्रोटोकॉल लागू करने के लिए राज्य भर में एक विशेष अभियान चलाया गया। तीन हजार 5 सौ यात्रियों को ले जाने वाली 186 बसों की जांच की गई और पाया गया कि केवल 96 व्यक्तियों ने मास्क नहीं पहने थे। यह अभियान पूरे पंजाब में परिवहन विभाग और उप-मंडल न्यायधीशों द्वारा संयुक्त रूप से शुरू किया गया था और जिन व्यक्तियों ने मास्क नहीं पहने थे उनका चालान किया गया। परिवहन विभाग ने सभी बस अड्डों पर मास्क , सैनिटाइज़र और दस्ताने की उपलब्धता भी अनिवार्य कर दी है।


    हरियाणा: हरियाणा के मुख्यमंत्री श्री मनोहर लाल ने अधिकारियों को राज्य में अगले 10 दिनों में नौ नई कोविड-19 परीक्षण प्रयोगशालाएं स्थापित करने और लोगों को अनलॉक-3 के दौरान मास्क पहनने के लिए प्रेरित करने हेतु एक विशेष अभियान चलाने का निर्देश दिया है। मुख्यमंत्री ने पुलिस विभाग को मास्क पहनने के नियम को सख्ती से लागू करने और नियम तोड़ने वालों का मौके पर चालान करने का निर्देश दिया।


    हिमाचल प्रदेश: मुख्यमंत्री श्री जय राम ठाकुर ने कहा कि इस कोविड-19 महामारी के दौरान , सूचना प्रौद्योगिकी के प्रभावी उपयोग ने हमें एक-दूसरे के साथ बातचीत करने में मदद की है और इसका श्रेय मूल रूप से प्रधानमंत्री नरेन्द्र मोदी के डिजिटल इंडिया विजन को जाता है। उन्होंने कहा कि राज्य सरकार ने कोविड-19 संकट से प्रभावी ढंग से निपटने के लिए न केवल राज्य के जिला अधिकारियों के साथ वीडियो कॉन्फ्रेंसिंग के माध्यम से नियमित बैठकें कीं , बल्कि राज्य सरकार द्वारा शुरू की गई विभिन्न कल्याणकारी योजनाओं के लाभार्थियों के साथ वर्चुअल बैठकें और बातचीत भी की।


    केरल: राज्य में आज अभी तक कोविड-19 से तीन और मरीजों की मौत गई। इसके साथ ही , मृतकों की कुल संख्या बढ़कर 71 हो गई है। अपने घरों में कोविड मरीजों के इलाज की दिशा में पहला कदम , अब से , जिन लोगों में कोविड के लक्षण पाए जाएंगे वे अपने घरों में ही उपचार प्राप्त कर सकते हैं और इसके लिए स्वास्थ्य कर्मचारी उनके घर जाएंगे। इस संबंध में दिशा-निर्देश जारी कर दिए गए हैं। आने वाले दिनों में , बिना लक्षण वाले कोविड मरीजों को घर में रहने और उपचार की अनुमति होगी। राज्य में कल 903 नए मामले सामने आए। इसमें से 739 स्थानीय स्तर के थे। 10,350 मरीजों का अभी भी इलाज चल रहा है और 1.47 लाख लोगों को निगरानी में रखा गया है।


    तमिलनाडु: पुडुचेरी में आज कोविड-19 संक्रमित एक मरीज की मौत हो गई और 122 नए मामले सामने आए , इसके बाद इस केन्द्र शासित प्रदेश में कोविड संक्रमित कुल मामलों की संख्या 3,293 हो गई , जिनमें 1,292 सक्रिय मामले एवं 48 मुत्यु हुई है। तमिलनाडु सरकार ने कोविड-19 लॉकडाउन की अवधि 31 अगस्त तक बढ़ा दी है ; चेन्नई में सुबह 6 बजे से शाम 7 बजे के बीच रेस्तरां और चाय की दुकानों में 50 प्रतिशत सीटों पर भोजन-सेवा या बैठकर खाना खाने की अनुमति दी गई है , राज्य के बाकी हिस्सों में छोटे पूजा स्थलों में सार्वजनिक पूजा की अनुमति प्रदान की गई है। पिछले दो सप्ताह में , मदुरै में राज्य भर में सामने आए मामलों में आधे से अधिक वायरस के संक्रमित मरीज सामने आए हैं ; मदुरै में अब सक्रिय मामले 2,392 है। राज्य में कल 6,426 नए मामले , 5,927 स्वस्थ होने वाले और 82 मौतें दर्ज की गईं। अब तक के कुल मामले: 2,34,114 ; सक्रिय मामले: 57,490 ; मृतक: 3,741 ; चेन्नई में सक्रिय मामले: 12,735।


    कर्नाटक: कर्नाटक में व्यावसायिक पाठ्यक्रमों में प्रवेश के लिए सम्मिलित प्रवेश परीक्षा (कॉमन ऐडमिशन टेस्ट) कोविड संकट के बीच आज से शुरू हुई और लगभग 1.94 लाख छात्रों ने लिखित परीक्षा दी। कोविड संक्रमित छात्रों के लिए अलग से देखभाल केंद्रों में सीईटी परीक्षा की व्यवस्था की गई है ; राज्य के उप-मुख्यमंत्री ने कहा कि सभी पर्यवेक्षक पीपीई किट पहनेंगे और सभी सुरक्षा मानदंडों का पालन करेंगे। कर्नाटक में आईसीयू में काम करने वाले प्रशिक्षित डॉक्टरों की कमी है ; विशेषज्ञों का अनुमान है कि राज्य में केवल एक हजार और पूरे देश में 15 हजार ही हैं। राज्य में कल 5,503 नए रोगियों में संक्रमण की पुष्टि हुई , 2,397 मरीजों को अस्पताल से छुट्टी दे दी गई और 92 मरीजों की मौत हो गई। बेगलुरु शहर में कुल 2,270 संक्रमित मरीज हैं। कुल मामले: 1,12,504 ; सक्रिय मामले: 67,448 ; मृतक: 2147.


    आंध्र प्रदेश: राज्य में कोविड-19 मामलों में बढ़ोतरी का कारण अधिक संख्या में परीक्षणों के संचालन को माना जाता है। राज भवन में तैनात 15 सुरक्षाकर्मी परीक्षण के बाद कोविड संक्रमित पाए गए। सरकार ने राज्य में 26,778 चिकित्सा संबंधित पदों (चिकित्सा अधिकारियों , विशेषज्ञ चिकित्सकों , स्टाफ नर्सों और तकनीशियनों) पर भर्ती की अनुमति प्रदान की है , ताकि कोरोना-वायरस के फैलाव को रोकने में मदद मिल सके। जिलाधिकारियों को आज से वॉक-इन-इंटरव्यू के माध्यम से 5 अगस्त तक इन पदों को भरने के लिए निर्देश दिए गए है। राज्य सरकार ने कोविड-19 के कारण होने वाली मृत्यु दर को प्रभावी रूप से कम करने के लिए सरकारी अस्पतालों में रेमेडेसिवर , टॉलिसिजुमाब जैसी एंटीवायरल दवाएं उपलब्ध कराने के उपाय किए हैं। राज्य में कल 10,093 नए मामले सामने आए , 2,784 मरीजों को अस्पताल से छुट्टी दे दी गई और 65 मरीजों की मौत हो गई। कुल मामले: 1,20,390 ; सक्रिय मामले: 63,771 ; मृतक: 1213.


    तेलंगाना: राज्य मोबाइल कोविड-19 परीक्षण केंद्र शुरू करने वाला है ; मोबाइल कोविड-19 परीक्षण बसों के साथ-साथ एम्बुलेंस और प्रशिक्षित कर्मी , कंटेनमेंट जोन का दौरा करेंगे। राज्य सरकार द्वारा जारी बुलेटिन के अनुसार तेलंगाना के अस्पतालों में 14 हजार से ज्यादा कोविड बिस्तर उपलब्ध हैं। तेलंगाना में पिछले 24 घंटों में 1,811 नए संक्रमित मरीज सामने आए हैं , 821 मरीज स्वस्थ हुए हैं और 13 की मौत हुई है ; 1,811 मामलों में से , 521 मामले सिर्फ जीएचएमसी में दर्ज किए गए। कुल मामले: 60,717 ; सक्रिय मामले: 15,640 ; मृतक: 505 ; अस्पताल से छुट्टी दे दी गई: 44,572.


    मणिपुर: मणिपुर के मुख्यमंत्री श्री एन. बीरेन सिंह ने राज्य के भाजपा के नेतृत्व वाली गठबंधन सरकार के विधायकों के साथ बैठक की , जिसमें कोविड-19 महामारी के प्रभाव की समीक्षा की गई। मणिपुर में , आरआईएमएस अस्पताल के 2 चिकित्सक संक्रमित पाए गए। जिसके बाद , अब तक अस्पताल के 22 कर्मचारी संक्रमित हो चुके हैं।


    नागालैंड: राज्य में 48 नए मरीजों में कोविड-19 संक्रमण की पुष्टि हुई है। जिनमें 32 दीमापुर में और 16 राजधानी कोहिमा में पाए गए।


    महाराष्ट्र: राज्य में बुधवार को कोविड-19 के मरीजों की संख्या 4 लाख को पार कर गई। राज्य में कल 9,211 नए संक्रमित मरीजों की पुष्टि होने के बाद कोरोना-वायरस से संक्रमित मरीजों की संख्या 4,00,651 हो गई। हालांकि , इनमें सक्रिय मामलों की संख्या 1,46,129 है। उसी दिन , पूरे राज्य में 7,478 मरीज स्वस्थ भी हुए हैं। इससे स्वस्थ होने वाले मरीजों संख्या 2,39,755 हो गई। हालांकि , राज्य में पिछले 24 घंटों में 298 मरीजों की मौत भी हुई हैं , जिसके बाद मृतकों का आंकड़ा बढ़कर 14,463 हो गया है। इस बीच , महाराष्ट्र के अन्य शहरों तथा पुणे , सांगली , नासिक , कोल्हापुर जैसे शहरों में स्थिति को ध्यान में रखते हुए 31 अगस्त तक लॉकडाउन बढ़ा दिया है। रात का कर्फ्यू पूरे महाराष्ट्र में लागू रहेगा।


    गुजरात: राज्य में पिछले 24 घंटों में 1,144 नए मरीजों में संक्रमण की पुष्टि हुई है और 24 की मौत हुई है ; जिसके बाद कुल मरीजों की संख्या 59,126 हो गई और मृतकों की कुल संख्या बढ़कर 2,396 हो गई है। राज्य में अब सक्रिय मामलों की संख्या 13,535 है। राज्य के मुख्यमंत्री श्री विजय रूपाणी ने सभी धार्मिक संगठनों से गणेश चतुर्थी , जन्माष्टमी , मोहरम्म आदि धार्मिक समारोहों को स्वेच्छा से रद्द करने का आग्रह किया है ; यदि कोविड-19 की यथास्थिति बनी रही तो नवरात्रि समारोह भी रद्द कर दिया जाएगा। सरकार ने मास्क नहीं पहनने पर जुर्माने की राशि 200 रुपये से बढ़ाकर 500 रुपये कर दी है।


    राजस्थान: राज्य में आज 365 नए मरीजों में संक्रमण की पुष्टि हुई है। सबसे ज्यादा 108 मरीज कोटा जिले में , उसके बाद अजमेर में 50 और अलवर में 48 मरीज सामने आए। राज्य में अब तक संक्रमितों की कुल संख्या 40,145 हो गई है। राज्य में इस बीमारी के कुल सक्रिय मामले 10, 817 हैं वहीं मृतकों की कुल संख्या 654 हो गई है।


    मध्य प्रदेश: मध्य प्रदेश सरकार ने राज्य के तीन शहरों इंदौर , भोपाल और उज्जैन में सीरो सर्विलेंस अध्ययन कराने का फैसला किया है। यह सर्वे एम्स , भोपाल की देख-रेख में किया जाएगा। उज्जैन से सर्वेक्षण शुरू किया जाएगा क्योंकि यहां मृत्यु दर सबसे अधिक है। बुधवार को राज्य में 917 नए मामले सामने आए , जिसके बाद कुल संक्रमितों की संख्या 30,134 हो गई।


    ***


    एसजी/एएम/ एसके / पीकेपी

    
    
    (Release ID: 1642542) Visitor Counter : 39
    
    
      Read this release in: English , Marathi , Assamese , Manipuri , Bengali , Punjabi , Gujarati , Telugu , Malayalam