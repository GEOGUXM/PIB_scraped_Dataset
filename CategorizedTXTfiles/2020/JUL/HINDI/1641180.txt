      स्‍वास्‍थ्‍य एवं परिवार कल्‍याण मंत्रालय

      भारत ने एक ही दिन में 4.2 लाख से भी अधिक कोविड टेस्‍ट का ‘नया रिकॉर्ड’ बनाया
      
      अब तक लगभग 1.6 करोड़ सैंपल की जांच की गई है
      
      कोविड से मौतों की दर काफी घटकर 2.35% के स्‍तर पर आ गई है
      
      
      
      Posted On: 25 JUL 2020 2:25PM by PIB Delhi


    पहली बार एक ही दिन में रिकॉर्ड संख्या में 4,20,000 से भी अधिक कोविड टेस्‍ट किए गए हैं। इससे ठीक पिछले दिन 3,50,000 कोविड टेस्‍ट किए जाने के बाद यह नया रिकॉर्ड बना है। यह उत्‍साहवर्धक क्रम पिछले एक सप्ताह से निरंतर जारी है। पिछले 24 घंटों में 4,20,898 सैंपल की जांच के साथ ही टेस्ट प्रति मिलियन (टीपीएम) और भी अधिकर बढ़कर 11,485 के स्‍तर पर पहुंच गया है तथा कुल टेस्‍ट की संख्‍या बढ़कर 1,58,49,068 के आंकड़े को छू गई है। इन दोनों में ही निरंतर वृद्धि दर्ज की जा रही है।


    यह उत्‍साहवर्धक उपलब्धि प्रयोगशालाओं की संख्या लगातार बढ़ने से ही संभव हो पाई है जिसकी संख्‍या जनवरी 2020 में केवल 01 से बढ़कर आज बढ़कर 1301 हो गई है, जिनमें 902 सरकारी लैब (प्रयोगशाला) और निजी क्षेत्र की 399 लैब शामिल हैं। आईसीएमआर के टेस्टिंग संबंधी संशोधित सुविधाजनक दिशा-निर्देशों और सरकार द्वारा चौतरफा प्रयास करने से भी व्यापक टेस्टिंग में काफी मदद मिली है।


    केंद्र सरकार ने सभी राज्यों/केंद्र शासित प्रदेशों की सरकारों को आक्रामक टेस्टिंग के साथ ‘टेस्ट (जांच करना), ट्रैक (नजर रखना) एंड ट्रीट (उपचार करना)’ की रणनीति बनाए रखने की सलाह दी है, जिससे शुरू में तो प्रतिदिन पॉजिटिव मामलों की संख्या अधिक हो सकती है, लेकिन अंततः इसमें कमी आएगी, जैसा कि केंद्र सरकार द्वारा दिल्ली-एनसीटी में लक्षित प्रयास करने के बाद देखने को मिल रहा है।


    मरीजों की देखभाल संबंधी दृष्टिकोण के समग्र मानदंड पर आधारित प्रभावकारी एवं मानक नैदानिक प्रबंधन प्रोटोकॉल को अपनाने के परिणामस्‍वरूप कोविड से मौतों की दर में निरंतर कमी देखने को मिल रही है, जिसका अर्थ यही है कि केंद्र और राज्यों/केंद्र शासित प्रदेशों की सरकारों के सामूहिक प्रयासों से कोविड-19 के कारण होने वाली मौतों की दर को नियंत्रण में रखना संभव हो पाया है। यह दर आज काफी घटकर 2.35% के स्‍तर पर आ गई है। भारत भी दुनिया में कोविड से मौतों की सबसे कम दर वाले देशों में से एक है।


    पिछले 24 घंटों में 32,223 कोविड मरीज स्‍वस्‍थ या ठीक (रिकवर) हुए हैं। इसके साथ ही ठीक हो चुके कोविड मरीजों की कुल संख्या बढ़कर आज 8,49,431 के उच्‍च स्‍तर पर पहुंच गई है। रिकवरी दर बढ़कर 63.54% के नए उच्‍च स्‍तर को छू गई है। स्‍वस्‍थ मरीजों एवं कोविड-19 के सक्रिय मामलों के बीच अंतर अब और भी अधिक बढ़कर 3,93,360 हो गया है।


    कोविड-19 से संबंधित तकनीकी मुद्दों पर समस्‍त प्रामाणिक एवं अद्यतन जानकारियों, दिशा-निर्देशों और एडवाइजरी के लिए कृपया नियमित रूप से यहां जाएं: https://www.mohfw.gov.in/ and @MoHFW_INDIA


    कोविड - 19 से संबंधित तकनीकी प्रश्‍न technicalquery.covid19@gov.in पर एवं अन्‍य प्रश्‍न ncov2019@gov.in और @CovidIndiaSeva पर भेजे जा सकते हैं।


    कोविड-19 से संबंधित किसी भी प्रश्न का उत्‍तर जानने के लिए कृपया स्वास्थ्य एवं परिवार कल्याण मंत्रालय के हेल्पलाइन नंबर : +91-11-23978046 अथवा 1075 ( टोल-फ्री) पर कॉल करें। कोविड-19 पर राज्यों/केंद्र शासित प्रदेशों के हेल्पलाइन नंबरों की सूची https://www.mohfw.gov.in/pdf/coronvavirushelplinenumber.pdf पर भी उपलब्ध है।


    ***


    एसजी/एएम/आरआरएस- 67 51

    
    
    (Release ID: 1641180) Visitor Counter : 161
    
    
      Read this release in: Punjabi , English , Urdu , Marathi , Assamese , Bengali , Manipuri , Gujarati , Odia , Tamil , Telugu , Malayalam