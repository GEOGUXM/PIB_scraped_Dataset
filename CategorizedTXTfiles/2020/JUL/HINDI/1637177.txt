      PIB Headquarters

      कोविड-19 पर पीआईबी का दैनिक बुलेटिन
      Posted On: 07 JUL 2020 6:24PM by PIB Delhi


    ( बीते 24 घंटे में कोविड - 19 से संबंधित जारी प्रेस रिलीज , पीआईबी फील्ड कार्यालयों से मिली जानकारियां और पीआईबी द्वारा की गई तथ्यों की पड़ताल शामिल )


      * डब्लूएचओ की रिपोर्ट के मुताबिक भारत में प्रति 10 लाख लोगों में कोविड -19 केस दुनिया में सबसे कम और प्रति 10 लाख आबादी पर मौतें भी सबसे कम हैं।

      * ठीक हुए मरीजों की संख्या करीब 4.4 लाख हो गई है , जो सक्रिय मामलों से 1.8 लाख ज्यादा है ; राष्ट्रीय रिकवरी रेट 61 प्रतिशत को पार कर गया है।
      * इस समय देश में 2,59,557 सक्रिय मामले हैं।
      * गृह मंत्रालय ने विश्वविद्यालयों और संस्थानों द्वारा परीक्षाएं कराने की अनुमति दे दी है ; यूजीसी ने परीक्षाओं और विश्वविद्यालयों के शैक्षणिक कैलेंडर पर संशोधित दिशानिर्देश जारी किया है।

    स्‍वास्‍थ्‍य एवं परिवार कल्‍याण मंत्रालय से कोविड - 19 पर अपडेट्स : दुनिया में प्रति दस लाख आबादी पर कोविड - 19 के सबसे कम मामले भारत में ; ठीक होने वालों की संख्या करीब 4 लाख 40 हजार हुई ; संक्रमितों और ठीक होने वालों की संख्या का अंतर 1.8 लाख से अधिक ; राष्ट्रीय रिकवरी दर 61 प्रतिशत के पार


    6 जुलाई 2020 को जारी डब्ल्यूएचओ की स्थिति रिपोर्ट 168 के अनुसार प्रति दस लाख की आबादी पर कोविड -19 के मामले दुनिया के मुकाबले भारत में सबसे कम हैं। भारत में प्रति दस लाख आबादी पर कोविड -19 के 505.37 मामले हैं जबकि वैश्विक औसत मामले 1453.25 हैं।


    रिपोर्ट यह भी बताती है कि दुनिया के अन्य देशों की तुलना में भारत में प्रति दस लाख आबादी में कोविड से मरने वालों की संख्या भी सबसे कम है। भारत में प्रति दस लाख आबादी पर कोविड से मरने वालों की संख्या 14.27 है जबकि वैश्विक औसत इससे चार गुना से भी अधिक 68.29 है।


    इस समय देश में 1201 समर्पित कोविड अस्पताल , 2611 समर्पित कोविड स्वास्थ्य देखभाल केंद्र और 9909 कोविड देखभाल केंद्र हैं जहां कोविड रोगियों का उपचार किया जाता है। पिछले 24 घंटों के दौरान , कुल 15,515 कोविड के मरीज ठीक हुए हैं। इसके साथ ही उपचार के बाद ठीक हुए लोगों की कुल संख्या 4,39,947 हो चुकी है। अब तक देश में ठीक होने वालों की संख्या कोविड के सक्रिय मामलों की तुलना में 1,80,390 अधिक है। कोविड संक्रमितों की रिकवरी दर बढ़कर 61.13 प्रतिशत हो गई है। वर्तमान में देश में कोविड के 2,59,557 सक्रिय मामले हैं और सभी चिकित्सकीय देखरेख में हैं। पिछले 24 घंटों के दौरान 2,41,430 नमूनों की जांच की गई। इसके साथ ही देश में अबतक कोविड के कुल 1,02,11,092 नमूनों की जांच की जा चुकी है। इस समय में देश में कोविड जांच के लिए 793 सरकारी और 322 निजी प्रयोगशालाओं के साथ , कुल 1115 प्रयोगशालाएं हैं।


    विस्तार से यहां पढ़ें : https://www.pib.gov.in/PressReleseDetail.aspx?PRID=1636995


    गृह मंत्रालय ने विश्वविद्यालयों और संस्थानों द्वारा परीक्षाएं आयोजित करने की अनुमति दी


    गृह मंत्रालय ने केंद्रीय उच्च शिक्षा सचिव को कल एक पत्र लिखकर विेश्वविद्यालयों और संस्थानों द्वारा परीक्षाएं आयोजित करने की अनुमति दे दी है। परीक्षाओं के लिए विश्वविद्यालय अनुदान आयोग (UGC) के दिशानिर्देशों और विश्वविद्यालयों के लिए शैक्षणिक कैलेंडर तथा केंद्रीय स्वास्थ्य और परिवार कल्याण मंत्रालय द्वारा अनुमोदित मानक संचालन प्रक्रिया (SOP) के तहत अंतिम सत्र (Final Term) की परीक्षाएं आयोजित करना अनिवार्य है।


    यहां भी पढ़ें : https://www.pib.gov.in/PressReleseDetail.aspx?PRID=1636869


    केंद्रीय एचआरडी मंत्री ने कोविड - 19 महामारी को देखते हुए परीक्षाओं पर यूजीसी के संशोधित दिशानिर्देश एवं विश्वविद्यालयों के लिए अकादमिक कैलेंडर जारी किए


    केंद्रीय मानव संसाधन विकास मंत्री श्री रमेश पोखरियाल ‘ निशंक ‘ ने कोविड -19 महामारी को देखते हुए 6 जुलाई , 2020 को नई दिल्ली में वर्चुअल रूप से परीक्षाओं पर यूजीसी के संशोधित दिशानिर्देश एवं विश्वविद्यालयों के लिए अकादमिक कैलेंडर जारी किए। श्री पोखरियाल ने कहा कि यह निर्णय छात्रों के स्वास्थ्य , सुरक्षा , निष्पक्ष एवं समान अवसर प्रदान करने के सिद्धांतों के तहत लिए गए। इसी के साथ - साथ अकादमिक साख , करियर के अवसर तथा वैश्विक रूप से छात्रों की भविष्य की प्रगति सुनिश्चित करना भी बेहद महत्वपूर्ण है। उन्होंने कोविड -19 महामारी के कठिन समय में शिक्षण , अध्ययन , परीक्षाओं , अकादमिक कैलेंडर आदि से संबंधित विभिन्न मुद्दों के समाधान के लिए निरंतर प्रयास करने हेतु यूजीसी की पहलों की सराहना की।


    विस्तार से यहां पढ़ें : https://www.pib.gov.in/PressReleseDetail.aspx?PRID=1636982


    " महामारी हमें रोक नहीं सकती " ; डॉ . हर्षवर्धन ने कोविड महामारी के संदर्भ में स्वीडन की स्वास्थ्य मंत्री के साथ द्विपक्षीय स्वास्थ्य सहयोग पर चर्चा की


    केंद्रीय स्वास्थ्य और परिवार कल्याण मंत्री डॉ . हर्षवर्धन ने स्वीडन की स्वास्थ्य और सामाजिक मामलों की मंत्री सुश्री लीना हैलेनग्रेन के साथ कल स्वास्थ्य और चिकित्सा के क्षेत्र में परस्पर सहयोग पर चर्चा की। दोनों स्वास्थ्य मंत्रियों ने भारत और स्वीडन में कोविड​​ -19 की स्थिति , रोकथाम के उपायों और इसे संभालने के लिए भविष्य में अपनाए जाने वाले दृष्टिकोण पर विस्तार से चर्चा की। डॉ . हर्षवर्धन ने कोविड महामारी से निपटने के दौरान भारत ने जो सबक सीखा है उस पर प्रकाश डालते हुए कहा , ' भारत में कोविड संक्रमण से ठीक होने की दर 61 प्रतिशत से अधिक हो चुकी है और एक अरब 35 करोड़ की आबादी वाला देश होने के बावजूद यहां कोविड से होने वाली मृत्यु दर महज 2.78 प्रतिशत है। हर दिन 2.5 लाख लोगों का परीक्षण किया जा रहा है। चार महीने पहले जहां केवल एक जांच प्रयोगशाला थी वहीं अब देश में कोविड जांच की 1100 से अधिक प्रयोगशालाएं हैं। ' डॉ . हर्षवर्धन ने कहा कि भारत ने नोवेल कोरोनावायरस के प्रकोप को एक अवसर के रूप में लिया है।


    विस्तार से यहां पढ़ें - https://www.pib.gov.in/PressReleseDetail.aspx?PRID=1637052


    विश्व बैंक ने गंगा के कायाकल्प में सहयोग बढ़ाने के लिए 400 मिलियन डॉलर प्रदान किए


    विश्व बैंक और भारत सरकार ने ‘ नमामि गंगे कार्यक्रम ’ में सहयोग बढ़ाने के लिए एक ऋण समझौते पर हस्ताक्षर किए , जिसके तहत गंगा नदी का कायाकल्प किया जाना है। द्वितीय राष्ट्रीय गंगा नदी बेसिन परियोजना ( एसएनबीजीआरबी ) से गंगा में प्रदूषण को कम करने में मदद मिलेगी और इसके साथ ही नदी बेसिन का प्रबंधन सुदृढ़ होगा , जहां 500 मिलियन से भी अधिक लोग निवास करते हैं। 400 मिलियन डॉलर के ऑपरेशन में 381 मिलियन डॉलर का ऋण और 19 मिलियन डॉलर तक की प्रस्तावित गारंटी शामिल हैं। एसएनजीआरबीपी प्रदूषण के प्रवाह को नियंत्रित करने में मदद के लिए चुनिंदा शहरी क्षेत्रों में सीवेज नेटवर्कों एवं शोधन संयंत्रों का वित्तपोषण करेगा। इतना ही नहीं , ये बुनियादी ढांचागत निवेश और इनसे सृजित होने वाले रोजगार कोविड -19 ( कोरोना वायरस ) के संकट से भारतीय अर्थव्‍यवस्‍था को उबारने में भी मदद करेंगे।


    विस्तार से यहां पढ़ें - https://www.pib.gov.in/PressReleseDetail.aspx?PRID=1637082


    राष्ट्रीय औषधीय पादप बोर्ड और आईसीएआर - राष्ट्रीय पादप आनुवांशिक संसाधन ब्यूरो ने एमओयू पर हस्ताक्षर किए


    आयुष मंत्रालय के अधीनस्‍थ राष्ट्रीय औषधीय पादप बोर्ड ( एनएमपीबी ) और कृषि अनुसंधान एवं शिक्षा विभाग के अधीनस्‍थ आईसीएआर - राष्ट्रीय पादप आनुवांशिक संसाधन ब्यूरो ( एनबीपीजीआर ) ने एक समझौता ज्ञापन ( एमओयू ) पर हस्‍ताक्षर किए हैं। इस एमओयू का उद्देश्य राष्ट्रीय जीन बैंक में दीर्घकालिक भंडारण मॉड्यूल ( उपलब्धता के अनुसार ) में आईसीएआर - एनबीपीजीआर के निर्दिष्ट स्थान पर और / या मध्यमकालिक भंडारण मॉड्यूल के लिए क्षेत्रीय स्टेशन पर औषधीय एवं सुगंधित पादप आनुवांशिक संसाधनों ( एमएपीजीआर ) का संरक्षण करना है। इसका एक अन्‍य उद्देश्‍य एनएमपीबी के कार्यदल के लिए पादप जर्मप्लाज्म के संरक्षण की तकनीकों पर व्यावहारिक व क्रियाशील प्रशिक्षण प्राप्त करना है।


    विस्तार से पढ़ें - https://www.pib.gov.in/PressReleseDetail.aspx?PRID=1636975


    कोविड - 19 का मुकाबला करने के लिए बीएसआईपी ने उत्तर प्रदेश सरकार के साथ हाथ मिलाया


    भारत सरकार , राज्य सरकारों के साथ मिलकर कोविड की रोकथाम , नियंत्रण और प्रबंधन के लिए लगातार प्रयासरत है। इसी क्रम में विज्ञान और प्रौद्योगिकी विभाग ( डीएसटी ) के तहत लखनऊ स्थित एक स्वायत्त संस्थान बीरबल साहनी पुराविज्ञान संस्थान ( बीएसआईपी ) ने उत्तर प्रदेश में कोविड​​ -19 के खिलाफ लड़ाई में राज्य सरकार के साथ हाथ मिलाया है। बीएसआईपी ने कोविड -19 के प्रयोगशाला परीक्षण शुरू करने के प्रारंभिक कदम उठाए। काफी समय पहले से मौजूद पुरानी डीएनए बीएसएल -2 ए प्रयोगशाला की वजह से संस्थान ने यहां कोविड परीक्षण के लिए खुद को तुरंत तैयार कर लिया। प्रयोगशाला में यूपी के अलग - अलग जिलों से कोविड नमूनों की जांच का काम 24 घंटे चल रहा है और प्रतिदिन लगभग 400 नमूनों का परीक्षण किया जा रहा है। इस प्रयोगशाला में अब तक 12,000 से अधिक नमूनों का परीक्षण किया गया है।


    विस्तार से यहां पढ़ें : https://www.pib.gov.in/PressReleseDetail.aspx?PRID=1636965


    15 वें वित्त आयोग ने विश्व बैंक और स्वास्थ्य क्षेत्र पर अपने एचएलजी के साथ बैठक की


    भारत के स्वास्थ्य क्षेत्र की रूपरेखा की बेहतर समझ हासिल करने और केंद्र सरकार की आवश्यकता और स्वास्थ्य खर्च को फिर से प्राथमिकता देने के इरादे को ध्यान में रखते हुए 15 वें वित्त आयोग ने विश्व बैंक , नीति आयोग और स्वास्थ्य क्षेत्र पर वित्त आयोग के उच्च स्तरीय समूह ( एचएलजी ) के सदस्य के साथ एक विस्तृत बैठक की। अध्यक्ष ने कहा कि आयोग पहली बार स्वास्थ्य वित्तपोषण पर एक पूरा चैप्टर समर्पित करेगा।


    विस्तार से पढ़ें - https://www.pib.gov.in/PressReleseDetail.aspx?PRID=1637098


    फील्ड कार्यालयों से मिली जानकारियां

      * चंडीगढ़ - यूटी चंडीगढ़ के प्रशासक ने दोनों - बाहरी लोगों के शहर में प्रवेश करने के समय और उनके ठहरने के स्थान पर और ज्यादा कॉन्टैक्ट ट्रेसिंग व स्क्रीनिंग पर जोर दिया है। उन्होंने डॉक्टरों और नगरपालिका अधिकारियों से यह सुनिश्चित करने का निर्देश दिया कि मॉनसून संबंधी बीमारियों का प्रकोप न हो। प्रशासक ने यह भी आदेश दिया कि सामाजिक दूरी के मानदंडों को ध्यान में रखते हुए कैंटीन या कार्यालय के कमरे में कर्मचारियों के साथ में लंच करने के चलन को बंद किया जाना चाहिए। चाय ब्रेक के दौरान भी कर्मचारियों को मास्क पहनना चाहिए और सामाजिक दूरी बनाए रखनी चाहिए।
      * पंजाब - राज्य में सभी यात्रियों के लिए ई - पंजीकरण की प्रक्रिया को अनिवार्य कर दिया गया है। सरकार द्वारा जारी दिशानिर्देशों के अनुसार यात्री अपने घरों से ही आराम से ऑनलाइन पंजीकरण कर सकते हैं और अपने लिए परेशानी मुक्त यात्रा सुनिश्चित कर सकते हैं। ई - पंजीकरण का उद्देश्य सीमा चेक पॉइंट्स पर भीड़ और लंबी कतारों से होने वाली असुविधा से यात्रियों को बचाना है।
      * हरियाणा - कोविड -19 से पैदा हुए व्यवधानों के कारण रियल एस्टेट उद्योग के लिए राहत उपायों को बढ़ाते हुए हरियाणा सरकार ने सीएलयू की सभी मौजूदा परियोजनाओं , लाइसेंस आदि के लिए 1 मार्च 2020 से 30 सितंबर 2020 तक सात महीनों के लिए अनुपालन और ब्याज भुगतान स्थगित करने का निर्णय लिया है। अधिस्थगन अवधि यानी 1 मार्च 2020 से 30 सितंबर 2020 तक के समय को शून्य काल माना जाएगा।
      * हिमाचल प्रदेश - मुख्यमंत्री ने कहा है कि कोविड -19 महामारी में भी राज्य में फार्मा उद्योग का कामकाज जारी रहा और राज्य की फार्मा यूनिटों में बनी दवाइयों को दूसरे देशों में भी निर्यात किया गया। उन्होंने कहा कि इस संकट को अवसर में बदलने के प्रयास किए जाने चाहिए। ज्यादातर राज्य कोविड -19 से बुरी तरह प्रभावित हुए जबकि हिमाचल प्रदेश की स्थिति कहीं बेहतर है।
      * केरल - राज्य में एक और कोविड मौत से कुल आंकड़ा 28 पहुंच गया है। खाड़ी देश से लौटे 24 साल के युवक की कोल्लम जिले में होम क्वारंटीन के दौरान कल मौत हो गई जबकि उनका टेस्ट रिजल्ट आज पॉजिटिव आया। कोझिकोड के एक अपार्टमेंट परिसर में 6 और निवासियों का टेस्ट पॉजिटिव आया है और टैली 11 हो गई। यहां लोग कोविड -19 के प्रोटोकॉल का पालन नहीं कर रहे थे , ऐसे में जिला प्रशासन ने नए दिशानिर्देश जारी किए हैं। राज्य के बाहर केरल के तीन और लोगों की कोरोना वायरस से जान चली गई। एक कुवैत में और दो मुंबई में मौतें हुईं। मुंबई में मलयाली लोगों की मौत का आंकड़ा 40 पहुंच गया है। कल केरल में कोविड -19 के 193 नए मामलों की पुष्टि की गई। 2252 मरीजों का अभी इलाज चल रहा है और 1.83 लाख लोग क्वारंटीन में हैं।
      * तमिलनाडु - कोविड -19 केयर के लिए निजी मेडिकल कॉलेजों को पुदुचेरी सरकार के नियंत्रण में लाया जाएगा। केंद्रीय आवास और शहरी मामलों के मंत्रालय ने ग्रेटर चेन्नई कॉर्पोरेशन ( जीसीसी ) को 15 जुलाई तक कोविड -19 महामारी के दौरान हुई मौतों पर व्यापक डाटा भेजने को कहा है। आईआईटी मद्रास के शोधकर्ताओं ने एक नायलॉन आधारित नैनो - कोटेड फिल्टर विकसित किया है जिसका उपयोग कोविड -19 के मरीजों का इलाज करने वाले स्वास्थ्य कार्यकर्ताओं की सुरक्षा के लिए किया जा सकता है ; प्रोजेक्ट को डीआरडीओ द्वारा फंडिंग की जा रही है। कल 3827 नए मामले , 3793 ठीक हो गए और 61 मौतें हुईं। 1747 केस चेन्नई से हैं। अब तक 1,14,978 कुल मामले , 46,833 सक्रिय मामले , 1571 मौतें और चेन्नई में 24,082 सक्रिय केस हैं।
      * कर्नाटक - सीएम ने राज्य के कोविड -19 आर्थिक राहत पैकेज के हिस्से के रूप में हथकरघा बुनकरों के लिए प्रत्यक्ष लाभ हस्तांतरण की ' नेकरारा सम्मान योजना ' शुरू की। राज्य सरकार अंतिम वर्ष के एमबीबीएस और नर्सिंग छात्रों को कोविड केयर सेंटरों पर तैनात करेगी। राज्य सरकार द्वारा मांगें पूरी न करने के कारण कर्नाटक में महामारी से अग्रिम मोर्चे पर निपटने वाली आशा कार्यकर्ता 10 जुलाई से काम का बहिष्कार करेंगी। कल 1843 नए केस आए , 680 लोग डिस्चार्ज हुए और 30 लोगों की मौत हो गई। कुल पॉजिटिव मामले 25,317 हैं , सक्रिय केस 14,385 हैं , 401 लोगों की मौत हुई और 10,527 लोग ठीक हो गए।
      * आंध्र प्रदेश - राज्य सरकार सख्त उपायों के साथ इंजीनियरिंग और मेडिकल प्रवेश परीक्षा ( ईएएमसीईटी ) आयोजित करने की व्यवस्था कर रही है। कंप्यूटर सोसाइटी ऑफ इंडिया की मदद से 19 जुलाई को मॉक टेस्ट आयोजित किया जाएगा। नेल्लोर में एपीएसआरटीसी के कर्मचारियों ने मंगलवार को कोविड -19 के हालात पर खतरा व्यक्त करते हुए काम का बहिष्कार किया। यहां हाल में दो कर्मचारियों की कोविड -19 से मौत हो गई और ताजा मामले भी सामने आ रहे हैं। 16,238 नमूनों की जांच के बाद पिछले 24 घंटों के दौरान 1178 नए केस , 762 डिस्चार्ज और 13 मौतें हुईं। 1178 नए केस में से 22 अंतर - राज्यीय मामले हैं और एक विदेश से है। कुल मामले 21,197 जबकि सक्रिय केस 11,200 हैं। अबतक 252 मौतें और 9745 लोग ठीक हो गए हैं।
      * तेलंगाना - हैदराबाद के निजी मेडिकल कॉलेजों को कोविड रोगियों के उपचार , खर्चों पर स्पष्टता का इंतजार है। कोविड -19 केस बढ़ने के साथ ही तेलंगाना सरकार अब ई - ऑफिस प्रणाली को लागू करने की कोशिश कर रहीहै , जिसका क्रियान्वयन काफी समय से लंबित है। कल तक कुल मामले 25,733 सक्रिय मामले 10,646 हैं। इसके अलावा 306 लोगों की मौत हो चुकी है और 14,781 लोग ठीक होकर डिस्चार्ज हो चुके हैं।
      * असम - असम के डीजीपी श्री भास्कर ज्योति महंत ने ट्वीट कर बताया कि असम पुलिस के 250 से ज्यादा जवान कोरोना वायरस से प्रभावित हैं और इनमें से 80 फीसदी गुवाहाटी से हैं।
      * मणिपुर - मास्क न पहनने और बाहर सामाजिक दूरी का पालन न करने वाले लॉकडाउन के 442 उल्लंघनकर्ताओं को मणिपुर पुलिस ने हिरासत में लिया है। 265 वाहनों को भी जब्त किया गया है। उल्लंघनकर्ताओं से कुल 57,500 रुपये वसूले गए।
      * मिजोरम - मिजोरम में कल कोविड -19 के 6 स्वस्थ हुए मरीजों को डिस्चार्ज कर दिया गया। अब सक्रिय मामले 58 हैं जबकि 139 लोग ठीक हो चुके हैं।
      * नगालैंड - 500 प्रवासियों को लेकर बेंगलुरु से आने वाली एक विशेष ट्रेन के दीमापुर , नगालैंड 9 जुलाई 2020 को पहुंचने की संभावना है। नगालैंड में 11 नए पॉजिटिव केस की पुष्टि हुई है। राज्य में अब कुल पॉजिटिव मामले 636 हैं , जिसमें से 393 सक्रिय केस और 243 ठीक हो गए हैं।
      * महाराष्ट्र - राज्य सरकार धीरे - धीरे मिशन बिगिन अगेन के पांचवें चरण के तहत प्रतिबंध हटा रही है। कंटेनमेंट जोन के बाहर होटल , लॉज और गेस्ट हाउसों को अनुमति देने के लिए नया आदेश जारी किया गया है ताकि कल से 33 प्रतिशत क्षमता के साथ संचालन शुरू हो सके। महाराष्ट्र में 5,368 नए कोरोना वायरस पॉजिटिव केस आए हैं और कुल मामले 2,11,987 हो गए हैं। सोमवार को 3,522 मरीज ठीक हो गए हैं और उन्हें छुट्टी मिल गई। कुल ठीक हुए लोगों की संख्या 1,15,262 हो गई है। राज्य में अभी 87,681 सक्रिय मामले हैं।
      * गुजरात - राज्य में 735 नए मामलों के साथ कोविड -19 के कुल केस 36,858 हो गए हैं। राज्य में लगातार तीसरे दिन 700 से ज्यादा मामले आए हैं। 17 और मौतें हुई हैं , जिससे राज्य में मृतकों का आंकड़ा 1962 पहुंच गया है। सूरत से सबसे ज्यादा 201 केस आए जबकि अहमदाबाद से 168 नए मामले दर्ज किए गए।
      * राजस्थान - 234 नए मामलों के साथ राज्य में कुल केस 20,922 पहुंच गए। सक्रिय मामले 3,949 हैं। कुल स्वस्थ हुए लोगों की संख्या 16,320 पहुंच गई है।
      * मध्य प्रदेश - राज्य सरकार के किल कोरोना अभियान के तहत अब तक 56 लाख से ज्यादा घरों का सर्वेक्षण किया गया है , जिसमें करीब 2.9 करोड़ लोग कवर किए गए हैं। बीते 24 घंटे में 354 नए पॉजिटिव केस आए , जिससे टैली बढ़कर 15,284 हो गई। कुल ठीक हुए लोगों की संख्या 11,579 हो गई। सोमवार को राज्य में अस्पतालों से 168 मरीज डिस्चार्ज हुए।

    फैक्ट चेक


    एसजी / एएम / एएस

    
    
    (Release ID: 1637177) Visitor Counter : 61
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Tamil , Telugu , Kannada , Malayalam
    
    
    

*