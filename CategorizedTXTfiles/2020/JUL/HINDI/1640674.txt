      स्‍वास्‍थ्‍य एवं परिवार कल्‍याण मंत्रालय

      अब तक एक दिन में सर्वाधिक लगभग 30,000 मरीजों के ठीक होने के साथ ही कोविड-19 से ठीक होने वाले लोगों की कुल संख्या 7.82 लाख के पार
      Posted On: 23 JUL 2020 2:21PM by PIB Delhi


    आज लगातार दूसरे दिन भी एक ही दिन में कोविड-19 से ठीक होने वाले मरीजों की संख्या में बड़ी तेजी दर्ज की गई। पिछले 24 घंटों में एक दिन के दौरान अब तक के सर्वाधिक यानी 29,557 मरीज कोविड-19 बीमारी से ठीक हुए हैं और उन्हें अस्पताल से छुट्टी दे दी गई है। इसके साथ ही कोविड-19 बीमारी से ठीक होने वाले लोगों की कुल संख्या बढ़कर 7,82,606 हो गई है और इस तरह इस बीमारी से ठीक होने की दर में भी सराहनीय वृद्धि दर्ज की गई हैजो अभी 63.18% है। इस बीमारी से ठीक होने और अस्पताल से छुट्टी पाने वाले रोगियों की अधिक संख्या की वजह से अब तक ठीक होने वाले कुल मरीजों और इसके कुल सक्रिय मामलों के बीच का अंतर बढ़ता ही जा रहा है। यह अंतर आज 3,56,439 हो गया है।


    इस उपलब्धि का श्रेय केंद्र सरकार के नेतृत्व में जारी कोविड -19 प्रबंधन कार्यनीतियों को दिया जा सकता है। केंद्र और राज्यों/केंद्र शासित प्रदेशों द्वारा निरंतर प्रयासों की वजह से अधिक प्रभावी रोकथाम , तेज रफ्तार से परीक्षण और शीघ्र तथा कुशल नैदानिक ​​उपचार रणनीतियां कार्य कर रही हैं। ये सब स्वास्थ्य और परिवार कल्याण मंत्रालय में विशेषज्ञों की टीमों द्वारा संचालित संयुक्त निगरानी समूह (जेएमजी) से निर्देशित हैं और इनमें एम्स , नई दिल्ली , विभिन्न राज्यों/केंद्र शासित प्रदेशों में उत्कृष्टता केंद्रों , आईसीएमआर और एनसीडीसी के तकनीकी विशेषज्ञों द्वारा मदद की जा रही है। केंद्र सरकार राज्यों में कोविड के तेज प्रसार वाले इलाकों में विशेषज्ञों की केंद्रीय टीम भेजकर और कोविड अस्पतालों को मदद कर एम्स , नई दिल्ली के नेतृत्व में टेली-परामर्श कार्यक्रम के माध्यम से राज्यों/केंद्र शासित प्रदेशों के प्रयासों के साथ समन्वय करना जारी रखे हुए है। केंद्र और राज्य/केंद्र शासित प्रदेश की सरकारों के इन संयुक्त प्रयासों से मृत्यु दर को निम्न स्तर पर रखने में मदद मिल रही है। आज की तारीख में मृत्यु दर 2.41% है और इसमें लगातार गिरावट आ रही है।


    इन प्रयासों की वजह से कोविड -19 के मरीजों की संख्या को कम करने में भी मदद मिली है। अभी देश भर में केवल 4,26,167 सक्रिय मरीज हैं।


    कोविड -19 से संबंधित तकनीकी मुद्दों , दिशा-निर्देशों एवं परामर्शों पर सभी प्रामाणिक और अद्यतन जानकारी के लिए कृपया नियमित रूप से https://www.mohfw.gov.in/ और @MoHFW_INDIA देखें।


    कोविड -19 से संबंधित तकनीकी सवाल technicalquery.covid 19 @gov.in और अन्य सवाल ncov 2019 @gov.in एवं @CovidIndiaSeva पर भेजे जा सकते हैं।


    कोविड -19 को लेकर यदि कोई सवाल हो तो स्वास्थ्य और परिवार कल्याण मंत्रालय के हेल्पलाइन नंबर: + 91-11-23978046 या 1075 ( टोल-फ्री) पर कॉल करें। राज्यों/केंद्रशासित प्रदेशों के हेल्पलाइन नंबरों की सूची भी https://www.mohfw.gov.in/pdf/coronvavirushelplinenumber.pdf पर उपलब्ध है।


    ***


    एसजी/एएम/एके / एसएस

    
    
    (Release ID: 1640674) Visitor Counter : 115
    
    
      Read this release in: Bengali , Punjabi , Telugu , English , Urdu , Marathi , Manipuri , Assamese , Gujarati , Odia , Tamil , Kannada , Malayalam