      पृथ्‍वी विज्ञान मंत्रालय

      पृथ्वी विज्ञान मंत्रालय ने अपने संस्थापना दिवस समारोह पर भारत मौसम विज्ञान विभाग के लिए मोबाइल ऐप ‘मौसम‘ लॉन्‍च किया
      
      यूजर मौसम, पूर्वानुमान, राडार छवियों को एक्सेस कर सकते हैं और निकट की मौसम घटनाओं के बारे में समय रहते चेतावनियां प्राप्त कर सकते हैं
      
      Posted On: 27 JUL 2020 4:08PM by PIB Delhi


    पृथ्वी विज्ञान मंत्रालय के भारत मौसम विज्ञान विभाग ने नवीनतम टूल्स एवं प्रौद्योगिकियों पर आधारित मौसम पूर्वानुमान एवं चेतावनी सेवाओं के प्रसार में सुधार के लिए हाल के वर्षों में कई अभिनव कदम उठाये हैं। इस पहल को और आगे बढ़ाने के लिए पृथ्वी विज्ञान मंत्रालय ने भारत मौसम विज्ञान विभाग के लिए मोबाइल ऐप ‘ मौसम ‘ लॉन्‍च किया है।


    यह मोबाइल ऐप प्लेस्टोर एवं ऐपस्टोर दोनों पर ही उपलब्ध है।


    यह मोबाइल ऐप आम लोगों को समर्पित है और इसकी रूपरेखा बिना तकनीकी जंजालों के सरल तरीके से मौसम की सूचना एवं पूर्वानुमान को प्रेषित करने के लिए तैयार की गई है।


    यूजर मौसम , पूर्वानुमान , राडार छवियों को एक्सेस कर सकते हैं और निकट की मौसम घटनाओं के बारे में समय रहते चेतावनियां प्राप्त कर सकते हैं


    मोबाइल ऐप ‘ मौसम ‘ की पांच सेवाएं हैं:

      * वर्तमान मौसम: 200 शहरों के लिए रोजाना आठ घंटों पर वर्तमान तापमान , आर्द्रता , हवा की गति एवं दिशा का अद्यतन किया जाता है। सूर्योदय/सूर्यास्त एवं चांद के निकलने तथा अस्त होने के बारे में भी जानकारी दी जाती है।
      * नाऊकास्ट: आईएमडी के राज्य मौसम विज्ञान विभाग केंद्रों द्वारा भारत के 800 स्टेशनों एवं जिलों के बारे में स्थानीय मौसम की अवधारणा की तीन घंटे पर चेतावनी जारी की जाती है। उग्र मौसम के मामले में इसके प्रभाव को भी चेतावनी में शामिल किया जाता है।
      * नगर पूर्वानुमान: भारत के लगभग 450 शहरों के आसपास की मौसम स्थितियों के पिछले 24 घंटों एवं 7 दिनों का पूर्वानुमान।
      * चेतावनियांः नागरिकों को आने वाले खतरनाक मौसम की चेतावनी देने के लिए कलर कोड (रेड , औरेंज एवं येलो) में अगले पांच दिनों के लिए सभी जिलों के बारे में रोजाना दोबार अलर्ट जारी किए जाते हैं। कलर कोड रेड सर्वाधिक उग्र वर्ग है जो प्राधिकारियों और आम लोगों को कदम उठाने के लिए आग्रह करता है , औरेंज कोड प्राधिकारियों और आम लोगों को सतर्क रहने के लिए प्रेरित करता है जबकि येलो कोड प्राधिकारियों और आम लोगों को खुद को अपडेट रखने के लिए प्रेरित करता है।
      * राडार उत्पाद: नवीनतम स्टेशन वार राडार उत्पादों का प्रत्येक 10 मिनट पर अद्यतन किया जाता है।

    मोबाइल ऐप ‘ मौसम ‘ एक आकर्षक तथा यूजर अनुकूल तरीके से मौसम सूचना तथा चेतावनियों के प्रसार के लिए एक महत्वपूर्ण टूल होगा जो आम लोगों की आवश्यकताओं को पूरी करेगा।


    इस मोबाइल ऐप का विकास एवं रूपरेखा संयुक्त रूप से इक्रिसैट की डिजिटल एग्रीकल्चर एंड यूथ (डीएवाई) टीम , इंडियन इंस्टीच्यूट ऑफ ट्रॉपिकल मीटियोरोलॉजी (आईआईटीएम) , पुणे तथा भारत मौसम विज्ञान विभाग द्वारा तैयार की गई है।


    ***


    एसजी/एएम/एसकेजे/एसएस


    

    
    (Release ID: 1641723) Visitor Counter : 85
    
    
      Read this release in: English , Urdu , Marathi , Manipuri , Bengali , Punjabi , Tamil , Telugu
    
    
    

*