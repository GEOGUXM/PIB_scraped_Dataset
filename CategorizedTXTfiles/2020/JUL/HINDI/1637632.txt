      स्‍वास्‍थ्‍य एवं परिवार कल्‍याण मंत्रालय

      कोविड -19 पर अपडेट
      
      सक्रिय मामलों की तुलना में ठीक हुए लोगों की संख्या 1.75 गुनी अधिक
      
      ठीक हुए लोगों और सक्रिय मामलों के बीच का अंतर 2 लाख से अधिक
      
      देश स्तर पर ठीक होने की दर में और सुधार; रिकवरी दर 62.09 प्रतिशत हुई
      Posted On: 09 JUL 2020 6:20PM by PIB Delhi


    एक महत्वपूर्ण उपलब्धि के रूप में, ठीक हुए लोगों की संख्या, कोविड-19 के सक्रिय मामलों की संख्या से 2,06,588 अधिक है। सक्रिय मामलों की तुलना में ठीक हुए लोगों की संख्या 1.75 गुनी (लगभग दो गुनी) अधिक है। पिछले 24 घंटों के दौरान, कुल 19,547 मरीज़ ठीक हुए हैं और इस प्रकार आज तक कोविड-19 से ठीक होने वाले मरीजों की कुल संख्या 4,76,377 हो गयी है। यह घर-घर जाकर संपर्क का पता लगाने, प्रारंभिक पहचान करने और आइसोलेशन के साथ-साथ कोविड-19 मामलों के समय पर और प्रभावी नैदानिक प्रबंधन के माध्यम से निगरानी पर ध्यान केंद्रित करने का परिणाम है।


    वर्तमान में, 2,69,789 सक्रिय मामले हैं और सभी गहन चिकित्सा देखरेख में हैं।


    भारत में कोविड-19 रिकवरी दर भी लगातार बढ़ रही है कोविड-19 रोगियों के ठीक होने की दर (रिकवरी) आज बढ़कर 62.09 प्रतिशत हो गई है।


    केवल संख्या के आधार पर अन्य देशों के साथ भारत की तुलना करना उचित नहीं है। भारत में प्रति मिलियन जनसंख्या पर 195.5 मामले हैं जो दुनिया में सबसे कम में से एक हैं। नियंत्रित और बफर जोन का सक्रियता से निर्धारण, अधिक परीक्षण, शुरू में व समय पर पता लगाना, नैदानिक प्रोटोकॉल का पालन और बेहतर आईसीयू / अस्पताल प्रबंधन के कारण भारत, दुनिया के उन देशों में से एक है जहाँ इस महामारी से सबसे कम मौतें हुई हैं। भारत में प्रति मिलियन आबादी में 15.31 मौतें हुई हैं, जिसके आधार पर मृत्यु दर 2.75% है, जबकि विश्व स्तर पर प्रति मिलियन जनसंख्या पर 68.7 मौतें हुई हैं।


    भारत में दैनिक परीक्षण संख्या में भी वृद्धि हो रही है। पिछले 24 घंटों के दौरान 2,67,061 नमूनों का परीक्षण किया गया है। अब तक कोविड -19 की पहचान के लिए 1,07,40,832 नमूनों का परीक्षण किया जा चुका है।


    स्वास्थ्य एवं परिवार कल्याण मंत्रालय और आईसीएमआर द्वारा किए गए प्रयासों के परिणामस्वरूप देश में परीक्षण प्रयोगशाला नेटवर्क का प्रभावशाली विस्तार हुआ है। कुल 1132 प्रयोगशालाओं में से सरकारी क्षेत्र की 805 और 327 निजी प्रयोगशालाएँ कार्यरत हैं। विवरण निम्न है:


    • रियल टाइम आरटी पीसीआर आधारित परीक्षण प्रयोगशालाएं: 603 (सरकारी: 373 + निजी: 230)


    • ट्रूनेट आधारित परीक्षण प्रयोगशालाएं: 435 (सरकारी: 400 + निजी 35)


    • सीबीएनएएटी आधारित परीक्षण प्रयोगशालाएं: 94 (सरकारी: 33 + निजी: 61)


    कोविड -19 से सम्बंधित तकनीकी मुद्दों, दिशा-निर्देश और सलाह के विषय में सभी प्रामाणिक और अद्यतन जानकारी के लिए, निम्न वेबसाइट नियमित रूप से देखें: https://www.mohfw.gov.in/ और @MoHFW_INDIA


    कोविड -19 से संबंधित तकनीकी प्रश्न technquery.covid19@gov.in पर तथा अन्य प्रश्न ncov2019@gov.in और @CovidIndiaSeva पर भेजे जा सकते हैं।


    कोविड -19 पर किसी भी प्रश्न के सम्बन्ध में, स्वास्थ्य और परिवार कल्याण मंत्रालय के हेल्पलाइन नंबर: + 91-11-23978046 या 1075 (टोल-फ्री) पर कॉल करें। कोविड -19 के लिए राज्यों / केंद्रशासित प्रदेशों के हेल्पलाइन नंबरों की सूची https://www.mohfw.gov.in/pdf/coronvavirushelplinenumber पर भी उपलब्ध है।


    ****


    एसजी / एएम / जेके/डीसी

    
    
    (Release ID: 1637632) Visitor Counter : 82
    
    
      Read this release in: English , Urdu , Marathi , Assamese , Manipuri , Bengali , Punjabi , Gujarati , Odia , Tamil , Telugu , Malayalam