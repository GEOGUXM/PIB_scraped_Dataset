      वित्‍त मंत्रालय

      व्यापार को आसान बनाने के लिए जीएसटी कर प्रशासन कोसरल बनाने का प्रयास करेः वित्त मंत्री
      Posted On: 01 JUL 2020 7:34PM by PIB Delhi


    पूरे भारतवर्ष में 01 जुलाई, 2020 को जीएसटी दिवस या जीएसटी की तीसरी वर्षगांठ को सीबीआईसी और उसके सभी क्षेत्रीय कार्यालयों द्वारा मनाया गया। आत्मनिर्भर भारत के निर्माण और एक राष्ट्र, एक कर, एक बाजार के आदर्श को आगे बढ़ाने के प्रयोजन की दिशा में जीएसटी का अत्यंत महत्वपूर्ण योगदान रहा है। कोविड महामारी को ध्यान में रखते हुए, इस दिन को मनाने के लिए सभी हितधारकों के साथ अधिकांश वार्तालाप डिजिटल प्लेटफॉर्म पर वर्चुअल माध्यम से किये गए।


    केंद्रीयमंत्री वित्त और कॉर्पोरेट मामले मंत्री श्रीमती निर्मला सीतारामण ने जीएसटी दिवस, 2020 पर अपने संदेश में कहा कि जीएसटी ने हितधारकों से मिली प्रतिक्रियाओं के आधार पर जीएसटी कर प्रशासन को सरल बनाने के लिए एक लंबा सफर तय किया है। हालांकि, कर अनुपालन को आसान बनाने के लिए अधिक प्रयासों की आवश्यकता है। वित्त मंत्री के संदेश के मुख्य बिंदु कुछ इस प्रकार हैं:

      * आत्मनिर्भर भारत के निर्माण के लिए माननीय प्रधानमंत्री के आह्वान पर विशेष ध्यान।
      * मूल रूप में व्यापार को आसान बनाने की प्रक्रिया को सुनिश्चित करते हुए करदाताओं के लिए कर प्रशासन को सरल बनाने के लिए प्रयास करना।
      * व्यापारिक समुदाय के सामने आने वाले मुद्दों की पूर्ण जानकारी लेते हुए उनका त्वरित रूप से समाधान करना।

    वित्त मंत्री ने कोविड-19 के इस कठिन समय के दौरान भी सीबीआईसी के अधिकारियों द्वारा किए गए सराहनीय कार्यों के लिए उन्हें बधाई दी और इस समयावधि के दौरान, करदाताओं के नकद प्रवाह को आसान बनाने के लिए रिकॉर्ड मात्रा में रिफंड की गई धनराशि के लिए भी उनकी सराहना की।


    केंद्रीय वित्त और कॉर्पोरेट मामले राज्य मंत्री श्री अनुराग ठाकुर ने अपने संदेश में कहा कि रिटर्न फाइलिंग प्रक्रिया को आसान बनाने की जरूरत है और रिटर्न प्रक्रिया एवं इनपुट टैक्स क्रेडिट में भी शीघ्रता लाने की आवश्यकता है। श्री ठाकुर ने लॉकडाउन के दौरान सीबीआईसी अधिकारियों के परिश्रम और करदाताओं को अधिक तरलता प्रदान करने के साथ-साथ दूर-दराज के क्षेत्रों में पहुँच बनाते हुए जीएसटी रिफंड की प्रक्रिया के लिए आयकर प्लेटफॉर्मों के कुशल उपयोग के लिए भी उनकी सराहना की। कोविड-19 के दौरान सकंट से जूझ रहे लोगों की सहायता करने वाले सीबीआईसी के क्षेत्रीय अधिकारियों द्वारा कार्यान्वित की गई सामाजिक गतिविधियों के लिए उनकी प्रशंसा की गई।


    सीबीआईसी के अध्यक्ष श्री एम अजीत कुमार ने वर्चुअल विभागीय जीएसटी दिवस कार्यक्रम के अवसर पर जोर देते हुए कहा कि व्यापार को आसान बनाने के वित्त मंत्री के संदेश के अनुरूप ही करदाताओं की सहायता करना और उनकी शिकायतों का समाधान करने हेतु उन तक पहुँच बनाना ही सही मायने में इसका पालन करना है।


    ***


    एसजी / एएम / एसएस/एसएस
    

    
    (Release ID: 1635855) Visitor Counter : 88
    
    
      Read this release in: Punjabi , English , Urdu , Marathi , Manipuri , Tamil , Telugu
    
    
    

*