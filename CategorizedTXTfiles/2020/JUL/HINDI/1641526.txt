      PIB Headquarters

      कोविड-19 पर पीआईबी का दैनिक बुलेटिन
      Posted On: 26 JUL 2020 6:31PM by PIB Delhi


    (पिछले 24 घंटों में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)


    • एक दिन में सबसे ज्यादा ठीक होने वालों की संख्या दर्ज की गई ; 36,000 से अधिक रोगियों को अस्पताल से छुट्टी दे दी गई।


    • कोविड-19 के सक्रिय मामलों से ठीक होने वालों की संख्या का अंतर बढ़कर 4 लाख से अधिक हुआ


    • ठीक होने (रिकवरी) की दर ने नए उच्च स्तर को छुआ और आज यह लगभग 64 प्रतिशत हो गई है।


    • प्रधानमंत्री ने कहा कि हमें ज्यादा सर्तक रहने की आवश्यकता है क्योंकि अभी कोरोना का खतरा टला नहीं है।


    • एक दिन में 4.4 लाख से अधिक लोगों में संक्रमण की जांच की गई।


    • देश में सक्रिय मामलों की संख्या 4,67,882 हैं।


    • प्रधानमंत्री कल उच्च प्रवाह क्षमता वाली कोविड-19 परीक्षण सुविधाओं का शुभारंभ करेंगे।


    एक दिन में सबसे ज्यादा ठीक होने वालों की संख्या दर्ज की गई ; 36,000 से अधिक रोगियों को अस्पताल से छुट्टी दे दी गई ; कोविड-19 के सक्रिय मामलों से ठीक होने वालों की संख्या का अंतर बढ़कर 4 लाख से अधिक हुआ ; ठीक होने (रिकवरी) की दर ने नए उच्च स्तर को छुआ और आज यह लगभग 64 प्रतिशत हुई


    कल एक ही दिन में कोविड-19 से ठीक हुए लोगों की संख्या में सबसे ज्यादा बढ़ोतरी दर्ज की गई। पिछले 24 घंटों में , कोविड-19 के 36,145 रोगी ठीक हुए और उन्हें अस्पताल से छुट्टी दे दी गई। इसके साथ ठीक हुए मामलों की कुल संख्या बढ़कर 8,85,576 हो गई है। ठीक होने की दर भी नए उच्च स्तर पर पहुंच गई है और यह बढ़कर 64 प्रतिशत के नजदीक हो गई है , आज यह 63.92 प्रतिशत है। इसका मतलब है कि ज्यादा रोगी ठीक हो रहे हैं और इस प्रकार से कोविड-19 से ठीक हुए और सक्रिय मामलों के बीच का अंतर लगातार व्यापक रूप से बढ़ रहा है। यह अंतर 4 लाख से ज्यादा हो गया है और यह वर्तमान में 4,17,694 है। ठीक हुए मामले , सक्रिय मामलों (4,67,882) से 1.89 गुना ज्यादा हैं। पहली बार एक ही दिन में रिकॉर्ड संख्या में 4,40,000 से ज्यादा लोगों की जांच की गई। पिछले 24 घंटों में 4,42,263 नमूनों की जांच के साथ , प्रति मिलियन परीक्षण (टीपीएम) की संख्या बढ़कर 11,805 हो गई है और कुल परीक्षण की संख्या 1,62,91,331 हो गई है।


    अधिक जानकारी के लिए पढ़ें-


    प्रधानमंत्री 27 जुलाई को उच्च प्रवाह क्षमता वाली कोविड-19 परीक्षण सुविधाओं का शुभारंभ करेंगे


    प्रधानमंत्री श्री नरेन्द्र मोदी 27 जुलाई को वीडियो कॉन्फ्रेंसिंग के माध्यम से उच्च प्रवाह क्षमता वाली कोविड-19 परीक्षण सुविधाओं का शुभारंभ करेंगे। इन सुविधाओं से देश में परीक्षण करने की क्षमता बढ़ेगी और इनसे बीमारी की शुरुआती पहचान और समय रहते उपचार करने में तेजी आएगी। इस प्रकार इन सुविधाओं से कोरोना महामारी के फैलाव को नियंत्रित करने में सहायता मिलेगी। इन तीन उच्च क्षमता प्रवाह वाली परीक्षण सुविधाओं को रणनीतिक तौर पर आईसीएमआर- राष्ट्रीय कैंसर निवारण एवं अनुसंधान संस्थान , नोएडा ; आईसीएमआर- राष्ट्रीय प्रजनन स्वास्थ्य अनुसंधान संस्थान , मुंबई ; और आईसीएमआर- राष्ट्रीय हैजा एवं आंत्र बीमारी संस्थान , कोलकाता में स्थापित किया गया है जो हर रोज 10,000 से अधिक नमूनों का परीक्षण करने में सक्षम हैं। इन सुविधाओं से युक्त प्रयोगशालाओं से संक्रामक नैदानिक सामग्री से स्वास्थ्यकर्मियों को बचाने और उनके प्रतिवर्तन काल (टर्नअराउंड टाइम) को कम करने में मदद मिलेगी।


    अधिक जानकारी के लिए पढ़ें-


    ‘ मन की बात 2.0 ’ की 14वीं कड़ी में प्रधानमंत्री के सम्बोधन का मूल पाठ (26.07.2020)


    “ मेरे प्यारे देशवासियो , नमस्कार। आज 26 जुलाई है , और , आज का दिन बहुत खास है | आज , ‘ करगिल विजय दिवस ’ है। 21 साल पहले आज के ही दिन करगिल के युद्ध में हमारी सेना ने भारत की जीत का झंडा फहराया था।


    पिछले कुछ महीनों से पूरे देश ने एकजुट होकर जिस तरह कोरोना से मुकाबला किया है , उसने , अनेक आशंकाओं को गलत साबित कर दिया है। आज , हमारे देश में ठीक होने (रिकवरी) की दर अन्य देशों के मुकाबले बेहतर है , साथ ही , हमारे देश में कोरोना से मृत्यु-दर भी दुनिया के ज्यादातर देशों से काफ़ी कम है। निश्चित रूप से एक भी व्यक्ति को खोना दुःखद है , लेकिन भारत , अपने लाखों देशवासियों का जीवन बचाने में सफल भी रहा है। लेकिन साथियो , कोरोना का खतरा टला नहीं है। कई स्थानों पर यह तेजी से फैल रहा है। हमें बहुत ही ज्यादा सतर्क रहने की जरूरत है। हमें यह ध्यान रखना है कि कोरोना अब भी उतना ही घातक है , जितना , शुरू में था , इसीलिए , हमें पूरी सावधानी बरतनी है। चेहरे पर मास्क लगाना या गमछे का उपयोग करना , दो गज की दूरी , लगातार हाथ धोना , कहीं पर भी थूकना नहीं , साफ़-सफाई का पूरा ध्यान रखना- यही हमारे हथियार हैं जो हमें कोरोना से बचा सकते हैं। कभी-कभी हमें मास्क से तकलीफ होती है और मन करता है कि चेहरे पर से मास्क हटा दे , खासकर बातचीत करने के दौरान। जब एक मास्क की सबसे अधिक आवश्यकता होती है तो हम इसे हटा देते हैं। ऐसे समय में , मैं आपसे आग्रह करूंगा जब भी आपको लगता है कि आपका मास्क परेशान कर रहा है और आप इसे हटाना चाहते हैं , तो पल-भर के लिए उन डॉक्टरों , उन नर्सों का स्मरण कीजिये , हमारे उन कोरोना वारियर्स के बारे में स्मरण कीजिये , आप देखिये , वो मास्क पहनकर घंटो तक लगातार , हम सबके जीवन को , बचाने के लिए जुटे रहते हैं , वह आठ-आठ , दस-दस घंटे तक मास्क पहने रखते हैं। ”


    अधिक जानकारी के लिए पढ़ें-


    कोरोना संक्रमित लोगों के प्रति भेदभाव बरतने , संक्रमित व्यक्ति का आदरपूर्वक अंतिम संस्कार न करने दिए जाने पर उपराष्ट्रपति ने खेद व्यक्त किया


    उपराष्ट्रपति श्री एम. वेंकैया नायडू ने आज कोरोना संक्रमित व्यक्तियों के प्रति भेदभाव तथा संक्रमित व्यक्ति की मृत्यु हो जाने पर उसे आदरपूर्वक अंतिम संस्कार तक न दिए जाने की घटनाओं पर गहरा खेद जताया। उन्होंने ऐसी घटनाओं को नितांत दुर्भाग्यपूर्ण बताया और स्थानीय समुदाय व वृहत्तर समाज से ऐसी वृत्तियों को रोकने को कहा। अपनी फेसबुक पोस्ट में श्री नायडू ने कहा कि ऐसी कुवृत्तियों को जड़ से समाप्त किया जाना चाहिए अन्यथा फेक न्यूज और गलत सूचनाओं से अधिक जहर फैल सकता है। उन्होंने कहा संक्रमित व्यक्ति सहायता और संवेदना की अपेक्षा करता है। कोई भी इस संक्रमण से पूरी तरह सुरक्षित नहीं है , यह अदृश्य वायरस किसी को भी संक्रमित कर सकता है। उन्होंने कुछ घटनाओं का उल्लेख किया जिनमें कोविड-19 से मरने वाले व्यक्ति की अंत्येष्टि को जगह देने की मनाही की गई। इस संदर्भ में श्री नायडू ने कहा कि यह पूरी तरह से अस्वीकार्य है और बरसों पुरानी भारतीय परम्परा के उलट है जिसमें शोक संतप्त परिवार के साथ एकजुटता दिखाई जाती है। उन्होंने कहा ऐसे व्यवहार का मूल कारण लोगों में जानकारी का न होना है , इसके लिए आवश्यक है कि स्वास्थ्य प्रशासन और मीडिया लोगों तक प्रमाणिक जानकारी प्रदान करने के लिए विशेष जागरूकता अभियान चलाएं।


    अधिक जानकारी के लिए पढ़ें-


    पीआईबी के क्षेत्रीय कार्यालयों से मिली जानकारियां


    अरुणाचल प्रदेश: अरुणाचल प्रदेश में , तेजी से कार्य कर रही टीमों को ईटानगर राजधानी क्षेत्र में एंटीजन टेस्ट में 35 लोग कोरोना-वायरस से संक्रमित मिले। ईटानगर राजधानी क्षेत्र के डिप्टी कमिश्नर ने अरुणाचल राज्य में प्रवेश करने वाले ट्रक ड्राइवरों के लिए दिशा-निर्देश जारी किए हैं। सिर्फ वैसे ड्राइवरों को ही राज्य में प्रवेश करने की अनुमति होगी जिनकी टेस्ट रिपोर्ट नकारात्मक (पांच दिन से अधिक पुराना नहीं) होगी।


    मणिपुर: मणिपुर में , मुख्यमंत्री श्री एन. बीरेन सिंह की अध्यक्षता में कोविड-19 राज्य परामर्शदात्री समिति की बैठक में जारी पूर्णबंदी (लॉकडाउन) को और अधिक सख्त करने का निर्णय लिया गया। मणिपुर सरकार ' मणिपुर महामारी रोग (कोविड-19 दिशा-निर्देशों के क्रियान्वयन के लिए) अधिनियम , 2020 को लागू कर रही है। जो लोग क्वारंटाइन दिशा-निर्देशों और प्रोटोकॉल का उल्लंघन करते हैं , उन पर एक हजार रुपये का जुर्माना लगाया जाएगा।


    मिजोरम: मिजोरम में 10 स्वस्थ हुए मरीजों को आज अस्पताल से छुट्टी दे दी गई। इसके बाद , अब राज्य में मामलों की कुल संख्या 361 है जिसमें से 168 सक्रिय मामले हैं और कुल 193 रोगियों को अस्पताल से छुट्टी दे दी गई हैं।


    नागालैंड: नागालैंड में कोविड-19 के 50 नए मरीज सामने आए हैं , जिसमें से 28 कोहिमा में , 13 मोन में और 9 रोगी दीमापुर जिले में हैं। राज्य में कुल संक्रमित रोगियों की संख्या 1,339 हो गई है जिनमें 794 सक्रिय मामले हैं और 541 लोग स्वस्थ हो चुके हैं।


    सिक्किम: सिक्किम सरकार ने कोविड के बढ़ते मामले को देखते हुए पूर्णबंदी (लॉकडाउन) 1 अगस्त तक बढ़ा दिया है।


    केरल: राज्य में आज 5 कोविड मरीजों की मौत के बाद मरने वालों की कुल संख्या 64 हो गई है। इस बीच , अधिकांश जिलों में कोविड-19 मामले में काफी संख्या में बढ़ोतरी देखी जा रही है जिनमें संपर्क के मामले ज्यादा हैं। कोझिकोड में मामलों में तेजी से वृद्धि के बाद , जिला प्रशासन ने रविवार को जिले में पूर्ण लॉकडाउन का आदेश जारी किया था। संपर्क के मामलों में वृद्धि के मद्देनजर कोल्लम में कल से वाहनों की आवाजही पर प्रतिबंधित रहेगा। केरल में कोविड मामलों में एक दिन में सबसे ज्यादा बढ़ोतरी देखी गई , कल एक हजार एक सौ तीन नए मामले दर्ज किए गए। जिनमें 838 स्थानीय प्रसार वाले मामले थे। राज्य में कल स्वस्थ होने वाले रोगियों की संख्या 1,049 दर्ज की गई , जो अब तक का सर्वाधिक आंकड़ा है। वर्तमान में , 9 हजार 4 सौ 20 रोगियों का उपचार चल रहा है और पूरे राज्य में 54 लाख लोगों को निगरानी में रखा गया है।


    तमिलनाडु: पुडुचेरी के स्वास्थ्य मंत्री ने कहा कि अगस्त के अंत तक इस केन्द्र शासित प्रदेश में कोविड-19 के मामलों की कुल संख्या 6 हजार के करीब पहुंच जाएगी और ऐसी स्थिति में राज्य में ज्यादा बिस्तरों की जरूरत होगी। तमिलनाडु में इस महीने के अंतिम रविवार को कठिन लॉकडाउन के दौरान स्वास्थ्य देखभाल सेवाओं सहित आवश्यक सेवाएं खुली रहती हैं क्योंकि सफाई श्रमिकों ने अपने कार्य को जारी रखा , और नगर निगम के कर्मियों ने फ्लू जैसे लक्षणों वाले लोगों का पता लगाने के लिए घर-घर जाकर सर्वेक्षण किया। बहुत कम स्वयंसेवक प्लाज्मा दान करने के लिए आगे आए हैं ; उदाहरण के लिए , चेन्नई में , 85,000 से अधिक स्वस्थ हुए रोगियों में , केवल 15 प्लाज्मा दान करने को तैयार हुए हैं। राज्य में कल कोविड के 6 हजार नौ सौ 88 मामले सामने आए, जो एक दिन में अब तक का सर्वाधिक आंकड़ा है और एक दिन में 89 मरीजों की मौत हुई। जिसके बाद कुल संख्या 2,06,737 हो गई और मरने वालों का आंकड़ा 3,409 हो गया।


    कर्नाटक: बेंगलुरु में रेलवे पुलिस के 36 जवान कोविड-19 से संक्रमित पाए गए। दक्षिण पश्चिम रेलवे जोन में कल एक और संक्रमित मरीज की मौत होने के बाद मरने वालों की कुल संख्या पांच हो गई है। बाढ़ की विभीषिका के कारण भी राज्य में कोविड के संक्रमित रोगियों की देखभाल करने में कठिनाइयों का सामना करना पड़ रहा है। जिला प्रशासन को अब दोहरी मार झेलनी पड़ रही है। राज्य में कल 5 हजार 72 नए मरीज सामने आए , जिसके बाद कुल संख्या 90 हजार को पार कर 90 हजार 9 सौ 42 हो गई , जिनमें 55 हजार 3 सौ 88 सक्रिय मामले हैं और 1 हजार 7 सौ 96 लोगों की अब तक इस बीमारी से मौत हो चुकी है।


    आंध्र प्रदेश: राज्य सरकार ने कोविड-19 से इस लड़ाई में लोगों तक ज्यादा से ज्यादा सुविधा पहुंचाने के लिए अलग से “ कोविड-19 आंध्र प्रदेश ” ऐप की शुरुआत की है , जिसके जरिए स्वास्थ्य सेवाओं के बारे में जानकारी तेजी से लोगों तक पहुंचेगी। इस ऐप के माध्यम से कोविड अस्पतालों , क्वारंटाइन केन्द्रों , जांच केन्द्रों और रोजाना माडिया बुलेटिन की जानकारी को देखा जा सकता है। राज्य में अस्पतालों में दस हजार अतिरिक्त वेंटिलेटर की व्यवस्था की गई है ; जबकि अभी राज्य में 22 हजार 5 सौ ऑक्सीजन बिस्तर उपलब्ध हैं। चित्तूर जिले के मदनपल्लै में कोविड-19 के बढ़ते हुए मामलों को देखते हुए 2 अगस्त तक लॉकडाउन बढ़ा दिया गया है। राज्य ने 2020-21 का शैक्षणिक कैलेंडर घोषित किया है। स्कूलों में 27 जुलाई से नामांकन की प्रक्रिया प्रारंभ होगी। सरकार यह आशा कर रही है कि 5 सितम्बर से स्कूल खोले जा सकेंगे। राज्य भर में कल 7 हजार 8 सौ 13 नए मामले सामने आए और 52 लोगों की मौत हुई , जिसके बाद कुल संख्या 88 हजार 6 सौ 71 हो गई जिनमें 44 हजार 4 सौ 31 सक्रिय मामले हैं और मौत का आंकड़ा 985 पर पहुंच गया।


    तेलंगाना: डॉक्टरों ने मुख्यमंत्री केसीआर से आग्रह किया है कि उस्मानिया अस्पताल के नए परिसर को जल्द शुरू किया जाए। पंजीकृत चिकित्सा सेवा प्रदाता (आरएमपी) और फार्मास्युटिकल मेडिसिन प्रोग्राम (पीएमपी) डॉक्टरों ने स्वास्थ्य मंत्री एटाला राजेंदर से मुलाकात की और राज्य में कोरोना-वायरस के प्रसार को नियंत्रित करने में अपनी सेवाएं देने के लिए कहा। शनिवार को 1 593 नए मामले , 998 स्वस्थ होने वाले और 8 लोगों की मृत्यु हुई ; 1593 में से 641 जीएचएमसी में सामने आए। कुल मामले-54,059 , सक्रिय मामले-12,264 , कुल मृत्यु-463 , अब तक स्वस्थ होने वालों की कुल संख्या-41,332.


    पंजाब: पंजाब के मुख्यमंत्री कैप्टन अमरिंदर सिंह ने घोषणा की है कि सरकार राज्य सरकारी स्कूलों में कोविड संकट के कारण 2020-21 के शैक्षणिक सत्र के लिए छात्रों से कोई प्रवेश , पुन: प्रवेश और ट्यूशन शुल्क नहीं लेगी।


    हरियाणा: खेल के क्षेत्र में हरियाणा की क्षमता और योगदान की सराहना करते हुए , केंद्रीय युवा मामले और खेल राज्य मंत्री , किरेन रिजिजू ने घोषणा की कि हरियाणा का पंचकूला ' खेलो इंडिया युवा खेलो-2021 ' के चौथे संस्करण की मेजबानी करेगा। केंद्रीय मंत्री ने कहा कि कोविड-19 संकट के कारण , इस वर्ष ' खेलो इंडिया युवा खेलो-2020 ' का आयोजन नहीं किया जाएगा। इसलिए इस खेल का अगला संस्करण पंचकूला में अगले वर्ष आयोजित किया जाएगा।


    हिमाचल प्रदेश: राज्यपाल श्री बंदारू दत्तात्रेय ने चंडीगढ़ स्थित पीजीआईएमईआर के निदेशक डॉ. जगत राम के साथ वीडियो कॉन्फ्रेंस के जरिए हिमाचल प्रदेश में कोविड-19 की स्थिति के बारे में विस्तार से चर्चा की और आने वाले समय में इसके लिए किए जाने वाले उपायों पर भी विचार-विमर्श किया। उन्होंने कहा कि हिमाचल प्रदेश में कोविड-19 के बढ़ते हुए मामलों को देखते हुए पीजीआईएमईआर , चंडीगढ़ राज्य में कोविड केयर केन्दों के बारे में आकलन करने तथा वहां के डॉक्टरों से विचार-विमर्श करने के लिए एक टीम भेजेगा।


    महाराष्ट्र: राज्य में कोविड-19 के मामले तेजी से बढ़ते जा रहे हैं। पिछले 24 घंटे के दौरान 9,251 नए मरीज सामने आए , जिसके बाद संक्रमितों की कुल संख्या बढ़कर 3,66,368 हो गई। ये एक दिन में अब तक के सबसे ज्यादा मामले नहीं हैं फिर भी पिछले कई दिनों से राज्य में प्रतिदिन 9 हजार से ज्यादा नए मरीज सामने आ रहे हैं।


    गुजरात: राज्य के स्वास्थ्य विभाग ने कहा कि कल शनिवार के दिन अब तक एक दिन में सबसे ज्यादा 1 हजार 81 नए रोगी सामने आए जिसके बाद संक्रमितों की कुल संख्या 54 हजार 7 सौ 12 हो गई जबकि कल 54 मरीजों की मौत हो गई जिनमें 11 सूरत से हैं। राज्य में अब तक 2 हजार 3 सौ 5 लोगों की कोविड से मौत हो चुकी है। कल 782 मरीजों को स्वस्थ होने के बाद अस्पताल से छुट्टी दे दी गई , जिसके बाद राज्य में अब तक स्वस्थ होने वालों की कुल संख्या 39,612 हो गई है।


    राजस्थान: सरकार ने कोविड-19 जांच के लिए नए दिशा-निर्देश जारी किए हैं। नए दिशा-निर्देशों के अनुसार , सभी जांच प्रयोगशालाओं को 24 घंटे के भीतर कोविड-19 की जांच रिपोर्ट देनी होगी। सभी के लिए आरटी-पीसीआर ऐप में आधार कार्ड की संख्या अंकित करना अनिवार्य होगा। सरकार ने राज्य में प्रतिदिन कोविड-19 के 40 हजार से ज्यादा नमूनों की जांच की व्यवस्था की है।


    ***


    एसजी/एएम/ एसके / पीकेपी


    

    
    (Release ID: 1641526) Visitor Counter : 15
    
    
      Read this release in: English , Marathi , Assamese , Manipuri , Bengali , Punjabi , Gujarati , Telugu , Malayalam