      रेल मंत्रालय

      भारतीय रेलवे की आईआरसीटीसी और एसबीआई कार्ड ने रुपे प्लेटफॉर्म पर सह-ब्रांडेड संपर्क रहित क्रेडिट कार्ड लॉन्च किया
      
      रेल और वाणिज्य एवं उद्योग मंत्री श्री पीयूष गोयल ने कहा – “हम रेलवे को ‘मेक इन इंडिया’ पहल के साथ सभी क्षेत्रों में आत्म-निर्भर बनाने के लिए दृढ़ता से प्रतिबद्ध हैं जैसा कि माननीय प्रधानमंत्री का सपना है”
      Posted On: 28 JUL 2020 12:18PM by PIB Delhi


    माननीय प्रधानमंत्री के ‘ आत्म-निर्भर भारत ’, ' डिजिटल इंडिया ' और ' मेक इन इंडिया ' के सपने को साकार करने और ‘ आत्म-निर्भर भारत ’ के लिए बड़ी आत्म-निर्भरता हासिल करने और पूरी दुनिया के साथ मजबूती के साथ जुडने के माननीय रेल और वाणिज्य एवं उद्योग मंत्री श्री पीयूष गोयल के मिशन को पूरा करने की दिशा में एक और पहल करते हुए आईआरसीटीसी और एसबीआई कार्ड ने मिलकर रुपे प्लेटफार्म पर अपना नया सह-ब्रांडेड संपर्क रहित क्रेडिट कार्ड लॉन्च किया। इस नये क्रेडिट कार्ड को आज रेल और वाणिज्य एवं उद्योग मंत्री माननीय श्री पीयूष गोयल ने राष्ट्र की सेवा के लिए समर्पित किया।


    इस अवसर पर रेल और वाणिज्य एवं उद्योग मंत्री श्री पीयूष गोयल ने कहा कि हम रेलवे को ‘मेक इन इंडिया’ पहल के साथ सभी क्षेत्रों में आत्म-निर्भर बनाने के लिए दृढ़ता से प्रतिबद्ध हैं जैसा कि माननीय प्रधानमंत्री का सपना है। उन्होंने कहा कि रुपे प्लेटफार्म पर काम करने वाला आईआरसीटीसी एसबीआई सह-ब्रांडेड कार्ड रेलवे द्वारा की गई कई ‘ मेक इन इंडिया ’ गतिविधियों में से एक है।


    ग्राहकों को लेन-देन का एक सुरक्षित माहौल प्रदान करने के उद्देश्य से आज जारी किया गया नया रुपे क्रेडिट कार्ड नियर फील्ड कम्युनिकेशन (एनएफसी ) तकनीक से लैस है। इससे इसके उपयोगकर्ता पीओएस मशीनों पर कार्ड को टैप कर अपने लेन-देन की प्रक्रिया में तेजी ला सकते हैं , इसमें कार्ड को स्वाइप करने की जरूरत नहीं पड़ेगी।


    इस कार्ड को अक्सर रेल से सफर करने वाले यात्रियों को पुरस्कृत करने के लिए डिज़ाइन किया गया। नया सह-ब्रांडेड क्रेडिट कार्ड रेल यात्रियों को खुदरा , भोजन और मनोरंजन के साथ-साथ लेन-देन शुल्क में छूट पर विशेष लाभ के साथ रेल यात्रा पर अधिकतम बचत प्रदान करता है।


    कार्डधारकों को आईआरसीटीसी की वेबसाइट से प्रथम श्रेणी की एसी , द्वितीय श्रेणी की एसी , तृतीय श्रेणी की एसी , एग्जीक्यूटिव चेयर कार और एसी चेयर कार की बुकिंग करने पर कुल किराए की 10% राशि वापस कर दी जाएगी। इस कार्ड का इस्तेमाल करने पर ऑनलाइन लेन-देन शुल्क माफी (लेन-देन की राशि का 1%), 1% ईंधन अधिभार छूट और एक वर्ष में रेलवे स्टेशनों पर 4 प्रीमियम लाउंज का मुफ्त उपयोग (प्रति तिमाही एक) करने की सुविधा मिलेगी। कार्ड के उपयोगकर्ताओं को न्यूनतम खर्च के साथ कार्ड को सक्रिय करने पर 350 बोनस रिवॉर्ड पॉइंट्स प्राप्त होंगे। उपयोगकर्ता आईआरसीटीसी की टिकट वेबसाइट से ट्रेन टिकट खरीदते वक्त जमा किए गए इन रिवार्ड पॉइंट्स को भुना सकते हैं। रेल यात्रा पर बचत के अलावा , आईआरसीटीसी एसबीआई कार्ड ऑनलाइन शॉपिंग पोर्टल्स के लिए भी कई लाभ प्रदान करता है। ग्राहक ई-कॉमर्स साइटों पर खरीदारी करते समय छूट का लाभ उठा सकते हैं।


    रुपे की बढ़ती बाज़ार हिस्सेदारी और भारतीय ग्राहकों के बीच लोकप्रियता हासिल करने के साथ रुपे संचालित आईआरसीटीसी एसबीआई सह-ब्रांडेड क्रेडिट कार्ड रुपे उपयोगकर्ताओं को खरीदारी का एक बेहतर अनुभव प्रदान करने की दिशा में एक और कदम है।


    नए सह–ब्रांडेड क्रेडिट कार्ड ‘ डिजिटल इंडिया ’ की पहल को बढ़ावा देने के लिए आईआरसीटीसी , एसबीआई कार्ड और रूपे की प्रतिबद्धता की पुष्टि करते हैं और इसका उद्देश्य रेल यात्रियों के लिए एक सुरक्षित , सुविधाजनक और बेहतर यात्रा अनुभव सुनिश्चित करना है।


    *****


    एसजी/एएम/एके/एसएस

    
    
    (Release ID: 1641762) Visitor Counter : 207
    
    
      Read this release in: English , Urdu , Marathi , Manipuri , Bengali , Punjabi , Odia , Tamil , Telugu , Malayalam