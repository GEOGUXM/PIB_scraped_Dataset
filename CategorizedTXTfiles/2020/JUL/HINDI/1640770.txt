      कोयला मंत्रालय

      केन्द्रीय गृह मंत्री ने कोयला मंत्रालय के वृक्षारोपण अभियान-2020 का किया शुभारम्भ
      
      प्रधानमंत्री के आत्मनिर्भर भारत के स्वप्न को हकीकत बनाने के उद्देश्य से कोयले का आयात घटाकर शून्य करने की दिशा में बढ़ रहा है भारत : केन्द्रीय गृह मंत्री
      
      श्री अमित शाह ने कहा, लोकमान्य बालगंगाधर तिलक और चंद्रशेखर आजाद की आज वर्षगांठ को देखते हुए बढ़ गया है वृक्षारोपण अभियान के शुभारम्भ का महत्व; कोयला मंत्रालय से इको पार्कों और पर्यटन स्थलों का नाम लोकमान्य तिलक और चंद्रशेखर आजाद की स्मृति पर रखने के लिए भी कहा
      
      10 राज्यों के 38 जिलों में 130 से ज्यादा स्थानों पर वृक्षारोपण के लिए मैं कोयला मंत्रालय को बधाई देता हूं : केन्द्रीय गृह मंत्री
      
      2013-14 के 565 एमटी से बढ़कर 2019-20 में 729 एमटी हो गया है कच्चे कोयले का उत्पादन: केन्द्रीय कोयला मंत्री
      Posted On: 23 JUL 2020 6:19PM by PIB Delhi


    केन्द्रीय गृह मंत्री श्री अमित शाह ने केन्द्रीय कोयला, खान और संसदीय कार्य मंत्री श्री प्रह्लाद जोशी की उपस्थिति में आज यहां कोयला मंत्रालय के वृक्षारोपण अभियान का शुभारम्भ किया। अपने निवास से उद्घाटन समारोह में भाग लेते हुए केन्द्रीय गृह मंत्री ने इस अभियान का शुभारम्भ किया और 6 इकोपार्क / पर्यटन स्थलों का शिलान्यास किया। वीडियो कॉन्फ्रेंसिंग के माध्यम से कोयला / लिग्नाइट खदानों से संबंधित 10 राज्यों के 38 जिलों में 130 से ज्यादा स्थानों पर वृक्षारोपण अभियान चलाया गया। श्री अमित शाह ने कहा, “ मैं 10 राज्यों के 38 जिलों में फैले 130 से ज्यादा स्थानों पर वृक्षारोपण के लिए कोयला मंत्रालय को बधाई देता हूं। ”


    कोयला मंत्रालय में सचिव श्री अनिल कुमार जैन, कोयला मंत्रालय में संयुक्त सचिव श्री बी पी पति और अन्य वरिष्ठ अधिकारी इस कार्यक्रम में उपस्थित रहे। इस वर्चुअल कार्यक्रम में 160 स्थानों से लगभग 32,000 लोग जुड़े हुए थे। सांसद, विधायक और राज्य सरकार के अधिकारियों सहित 300 से ज्यादा गणमान्य लोग वर्चुअल रूप से इस कार्यक्रम में शामिल हुए।


    इस अवसर पर केन्द्रीय गृह मंत्री ने कहा कि जलवायु परिवर्तन से पूरा विश्व प्रभावित है और इस संकट का समाधान सिर्फ हरियाली है। उन्होंने कहा कि हमारी संस्कृति प्रकृति के दोहन पर नहीं, बल्कि इसका समर्थन किए जाने पर जोर देती है।


    श्री अमित शाह ने कहा, “ भारतीय परम्परा का केन्द्रीय मंत्र रहा है कि हमें प्राकृतिक संसाधनों को संवारना चाहिए, न कि उनका दोहन करना चाहिए। हमने इस सिद्धांत की अनदेखी करके अपने लिए संकट पैदा किया, जिसके चलते ओजोन परत का क्षय हुआ और ओजोन होल (छिद्र) का निर्माण हुआ, जिसके चलते ग्लोबल वार्मिंग और जलवायु परिवर्तन जैसे संकट पैदा हुए। इस समस्या का सिर्फ यही समाधान है और संतों ने पुराणों में भी उल्लेख किया है कि पेड़ मानव जाति के मित्र हैं और सिर्फ हरियाली ही हमें इस संकट से बाहर निकाल सकती है। पेड़ हमें जीवनदायिनी ऑक्सीजन देते हैं, कार्बन के असर को कम करने में सहायता मिलती है और ओजोन परत की रक्षा होती है। ”


    केन्द्रीय गृह मंत्री ने कहा कि कोयला क्षेत्र न सिर्फ कोयले की बढ़ती मांग को पूरा करने के लिए तैयार है, बल्कि यह पर्यावरण की रक्षा के लिए समान रूप से संवेदनशील हैं। उन्होंने कहा, प्रधानमंत्री श्री नरेन्द्र मोदी के नेतृत्व में सरकार विभिन्न कोयला भंडार वाले क्षेत्रों में भूमि सुधार और वनीकरण को प्रोत्साहन दे रही है। श्री अमित शाह ने कहा कि प्रधानमंत्री ने खनन क्षेत्रों के विकास के लिए 39,000 करोड़ रुपये के कोष के साथ जिला खनिज निधि (डिस्ट्रिक्ट मिनरल फंड) की स्थापना की है और 35,000 छोटी परियोजनाएं पूरी की गई हैं। उन्होंने कहा कि कोयला क्षेत्र भारतीय अर्थव्यवस्था का मजबूत स्तम्भ है और आने वाले समय में भी इसका महत्व बरकरार रहेगा।


    श्री अमित शाह ने कहा कि प्रधानमंत्री के नेतृत्व में ‘ कारोबारी सुगमता ’ और आत्मनिर्भर भारत अभियान की दिशा में कोयला मंत्रालय द्वारा कई पहल की गई गई हैं। पीएम के आत्मनिर्भर अभियान के क्रम में, भारत कोयला आयात को घटाकर शून्य करने की दिशा में बढ़ रहा है। सरकार ने 2023-24 तक एक अरब टन कोयला उत्पादन का महत्वाकांक्षी लक्ष्य तय किया है।


    उन्होंने कहा, “ कोयला पीएसयू और कैप्टिव खनन कंपनियों ने भी उत्पादन बढ़ाने की दिशा में कदम बढ़ाए हैं, वहीं आधारभूत निवेश योजना (इन्फ्रास्ट्रक्चर इन्वेस्टमेंट स्कीम) के अंतर्गत 2020-24 के दौरान 1,25,000 करोड़ रुपये के निवेश की योजना बनाई गई है जिसके लिए 534 परियोजनाओं की पहचान की गई है। ”


    श्री अमित शाह ने कहा कि आज शुरू किए गए वृक्षारोपण अभियान की अहमियत इसलिए भी ज्यादा है, क्योंकि आज लोकमान्य बाल गंगाधर तिलक और चंद्रशेखर आजाद की वर्षगांठ भी है जिन्होंने राष्ट्र की सेवा के लिए अपना जीवन बलिदान कर दिया था। उन्होंने कहा, “ स्वतंत्रता के लिए लोकमान्य तिलक द्वारा दिया गया मंत्र- ‘ स्वतंत्रता हमारा जन्म सिद्ध अधिकार है ’ , आज भी युवाओं को प्रेरित करता है। भारत के नवजागरण के पीछे यही आत्मा है। आजाद भारत के ऐसे बेटे थे, जो कभी नहीं झुके और उनका बलिदान भारत की आजादी की लड़ाई कई युवाओं के लिए प्रेरक बना। ” श्री अमित शाह ने कोयला मंत्रालय से इकोपार्कों और पर्यटन स्थलों के नाम लोकमान्य तिलक और चंद्रशेखर आजाद के नाम पर रखने के लिए कहा।


    इस अवसर कोयला, खान और संसदीय कार्य मंत्री श्री प्रह्लाद जोशी ने कहा कि पर्यावरण की रक्षा एवं संरक्षण के उद्देश्य से आज 10 राज्यों के 38 जिलों में 600 एकड़ क्षेत्र में 6 लाख पौधे लगाए जा रहे हैं। इसके अलावा, इस अवसर पर स्थानीय लोगों को 5 लाख पौधों का वितरण भी किया जाएगा। 5 इकोपार्क और 1 साल वृक्षारोपण परियोजना पर कुल 27.60 करोड़ रुपये की लागत आनी है।


    श्री प्रह्लाद जोशी ने कहा कि 2019-20 में भारत में कच्चे कोयले का उत्पादन बढ़कर 729 एमटी हो गया, जो 2013-14 में 565 एमटी था। इस प्रकार उत्पादन में 163 एमटी की बढ़ोतरी रही, जबकि इससे पिछले पांच वर्षों के दौरान 73 एमटी की बढ़ोतरी हुई थी। उन्होंने कहा कि कोल इंडिया 2023-24 के लिए 1 बीटी कोयला उत्पादन का महत्वाकांक्षी लक्ष्य तय किया है, जो मांग और आपूर्ति के अंतर को कम करने के लिहाज से अहम रहेगा। एससीसीएल, एनएलसीआईएल और अन्य कैप्टिव कंपनियां भी आगे बढ़ने और कोयले की घरेलू आपूर्ति में अंशदान करने की ओर अग्रसर हैं।


    श्री प्रह्लाद जोशी ने कहा कि आत्मनिर्भर भारत की दिशा में कोयले का व्यावसायिक उत्पादन काफी अहम कदम होने जा रहा है, जिसका उद्देश्य भारत को आत्मनिर्भर और वैश्विक स्तर पर प्रतिस्पर्धी बनाना है। उन्होंने कहा कि कोयला क्षेत्र को खोले जाने से वैश्विक कंपनियां नई तकनीक और निवेश के साथ आएंगी, जिससे भारत का वैश्विक कंपनियों का जुड़ाव बढ़ेगा।


    कोयला क्षेत्र द्वारा पर्यावरण संरक्षण पर बोलते हुए श्री जोशी ने कहा कि वित्त वर्ष 2019-20 तक कोयला और लिग्नाइट पीएसयू ने लगभग 25,000 हेक्टेयर क्षेत्र में लगभग 15.7 करोड़ पौधे लगाए हैं। कोयला और लिग्नाइट पीएसयू ने वित्त वर्ष 2023-24 तक देश भर में नए इको पार्क की स्थापना, मौजूदा इको पार्क का विस्तार और 15 स्थानों पर स्थित अन्य पर्यटन स्थलों पर 50 करोड़ रुपये के व्यय की योजना बनाई है।


    कोयला सचिव श्री अनिल कुमार जैन ने कहा कि कोयला मंत्रालय के तहत आने वाले पीएसयू इन क्षेत्रों के लोगों की आवश्यकता और स्वास्थ्य को ध्यान में रखते हुए इको पार्क और पर्यटन स्थल विकसित कर रहे हैं। पर्यावरण की रक्षा और संरक्षण की प्रतिबद्धता को आगे बढ़ाते हुए, कोयला मंत्रालय की अगुआई में कोयला और लिग्नाइट पीएसयू कोल इंडिया लिमिटेड (सीआईएल), सिंगरेनी कोलिरीज कंपनी लिमिटेड (एससीसीएल) और एनएलसी इंडिया लिमिटेड ने व्यापक स्तर पर वृक्षारोपण अभियान शुरू किया है। कोयला लिग्नाइट पीएसयू ने वर्तमान वित्त वर्ष में 70 करोड़ रुपये की लागत से 1,789 हेक्टेयर भूमि पर 40 लाख पौधे लगाने की योजना बनाई है। ये कंपनियां इस वित्त वर्ष के दौरान 20 लाख अतिरिक्त पौधे भी वितरित करेंगी।


    इको पार्कों / पर्यटन स्थलों का विवरण


    आज झारखंड और तमिलनाडु में विकसित दो इको पार्कों का शुभारम्भ किया गया। झारखंड के पारसनाथ उद्यान नाम के इको पार्क को सीआईएल की सहायक कंपनी भारत कोकिंग कोल लिमिटेड (बीसीसीएल) द्वारा विकसित किया गया है और 3.5 हेक्टेयर में फैले इस पार्क में जॉगिंग ट्रैक, फूलों का बगीचा, आराम करने के लिए बेंच, ग्रीन टनेल के साथ जलीय इकोसिस्टम और वेस्ट टू वेल्थ जोन हैं। तमिलनाडु स्थित इकोपार्क को एनएलसी इंडिया लिमिटेड द्वारा विकसित किया गया है और 15 एकड़ में फैले इस पार्क में नौका गम, आराम करने की बेंच, डेंस कवर, बर्ड वाचिंग जोन आदि सुविधाएं हैं। झील में विभिन्न प्रकार की मछलियां और इस इको पार्क में 250 प्रजातियों की चिड़िया आदि आकर्षण होंगे।


    उत्तर प्रदेश में बनने जा रहे तीन इको पार्कों का आज शिलान्यास किया गया, जिन्हें सीआईएल की सहायक कंपनी नॉर्दर्न कोलफील्ड्स लिमिटेड द्वारा विकसित किया जाना है। वहीं ओडिशा के लिलारी इको पार्क का विकास सीआईएल की सहायक कंपनी महानदी कोलफील्ड्स और झारखंड के इको पार्क का विकास सीआईएल की ही सहायक कंपनी सेंट्रल कोलफील्ड्स लिमिटेड (सीसीएल) द्वारा किया जाना है। ओडिसा में साल पौधारोपण परियोजना का विकास एनएलसी (इंडिया) लिमिटेड द्वारा किया जाना है, जिसका आज शिलान्यास किया गया।


    ****


    एसजी / एएम / एमपी/डीए

    
    
    (Release ID: 1640770) Visitor Counter : 132
    
    
      Read this release in: English , Urdu , Manipuri , Telugu , Kannada