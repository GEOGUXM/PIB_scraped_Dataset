      विद्युत मंत्रालय

      केंद्रीय ऊर्जा मंत्री ने 800 मेगावाट क्षमता वाली तीन पवन आधारित परियोजनाएं देश को समर्पित की
      
      इन परियोजनाओं से प्राप्त विद्युत 600,000 घरों को रौशन करेगी एवं प्रतिवर्ष 2 मिलियन टन कम कार्बन डाईऑक्साइड का उत्सर्जन करेगी
      
      Posted On: 29 JUL 2020 5:55PM by PIB Delhi


    सम्माननीय ऊर्जा राज्यमंत्री (स्वतंत्र प्रभार) तथा नवीन एवं नवीकरणीय ऊर्जा मंत्री , भारत सरकार श्री राज कुमार सिंह ने आज एक आभासी समारोह में देश को अत्याधुनिक सेम्बकॉर्प एसइसीआई 1, 2 एवं 3 परियोजनाएं समर्पित कीं। नवीन एवं नवीकरणीय ऊर्जा मंत्रालय के संयुक्त सचिव श्री भानुप्रताप यादव तथा अन्य कई महानुभावों ने इस आभासी समारोह में सिंगापुर से सेम्बकॉर्प इंडस्ट्रीज़ के ग्रुप प्रेसिडेंट एवं सीईओ वोंग किम यिन एवं सेम्बकॉर्प एनर्जी इंडिया लिमिटेड के प्रबंध निदेशक विपुल तुली का साथ दिया।


    सेम्बकॉर्प इंडस्ट्रीज की पूर्ण स्वामित्व वाली सहायक कंपनी सेम्बकॉर्प एनर्जी इंडिया लिमिटेड (एसईआईएल) ने आज 800 मेगावाट की अपनी नवीनतम पवनशक्ति परियोजना के पूरा होने की घोषणा की , जिससे भारत की नवीकरणीय ऊर्जा क्षमता 1730 मोगावाट तक पहुंच गई। अपनी 300 मेगावाट एसइसीआई 3 पवन परियोजना का पूर्ण कमीशन होने से सेम्बकॉर्प ऐसी पहली स्वतंत्र विद्युत उत्पादक कंपनी बन गई है जिसने सोलर एनर्जी कॉर्पोरेशन ऑफ इंडिया (एसईसीआई) द्वारा की गई प्रथम तीन नीलामियों में प्राप्त परियोजनाओं को पूर्णतया कमीशन कर लिया है। साथ ही यह परियोजनाएं 600,000 घरों को पर्याप्त स्वच्छ ऊर्जा पहुंचाती हैं एवं प्रतिवर्ष 2 मिलियन टन कार्बन डाईऑक्साइड उत्सर्जन को रोकती हैं। यह क्षमता किसी भी डेवेलपर द्वारा एसईसीआई की नीलामी से प्राप्त अब तक की सबसे अधिक परिचालित पवन आधारित क्षमता है।


    श्री सिंह ने एसईआईएल एवं सिंगापुर सरकार को नवीकरणीय ऊर्जा के क्षेत्र में उनके कार्य एवं समर्पण के लिये बधाई भी दी। उन्होंने कहा कि हम ऊर्जा संक्रमण की प्राप्ति हेतु संकल्पित हैं जिसके लिये हम क्षेत्र में अपने साझेदारों के लिये पार्दर्शिता , निष्पक्षता एवं एकसमान अवसर की प्राप्ति करेंगे। उन्होंने आगे कहा कि हम 2020 तक 175 गीगावाट एवं 2030 तक प्रधानमंत्री के नज़रिये के अनुरूप 450 गीगावाट नवीकरणीय ऊर्जा क्षमता के लक्ष्य की प्राप्ति के लिये प्रतिबद्ध हैं।


    सिंगापुर से सेम्बकॉर्प इंडस्ट्रीज के ग्रुप प्रेसिडेंट एवं सीईओ वोंग किम यिन ने कहाः “ भारत सेम्बकॉर्प एनर्जी के व्यापार के लिये एक प्रमुख बाज़ार है। इस भरोसे के लिये कि हम शहरीकरण , विद्युतिकरण एवं वि-कार्बनीकरण की प्रक्रिया में सहायता के लिये संधारणीय ऊर्जा समाधान जारी रखेंगे, हम भारत सरकार को हमसे साझेदारी करने के लिये धन्यवाद देते हैं । ”


    वर्ष 2011 में भारतीय बाज़ार में प्रवेश के साथ ही एसईआईएल ने स्वयं को एक विश्वसनीय स्वतंत्र ऊर्जा प्रदाता के तौर पर स्थापित कर लिया था। नौ प्रदेशों में अपनी मौजूदगी से 4 ,370 मेगावाट की विद्युत क्षमता समेत, जिसमें से 1730 मेगावाट नवीकरणीय ऊर्जा है एसईआईएल 35 संपत्तियों का संचालन कर रही है।


    सेम्बकॉर्प एनर्जी इंडिया लिमिटेड के प्रबंध निदेशक विपुल तुली ने कहाः “ यह भारत के विद्युत क्षेत्र में एक सामूहिक उपलब्धि है। एसईसीआई 1 ,2 एवं 3 परियोजनाओं का सफलतापूर्वक पूरा होना नवीन एवं नवीकरणीय ऊर्जा मंत्रालय तथा विद्युत मंत्रालय के सहयोग एवं मार्गदर्शन से तथा अनेक केंद्रीय, प्रदेश स्तरीय एवं स्थानीय प्राधिकरणों के साथ नज़दीकी साझेदारी से संभव हो पाया है। इस 800 मेगावाट की क्षमता की प्राप्ति उद्योग एवं सरकार के बीच सहयोग का प्रमाण है। ”


    ***


    एसजी/एएम/एबी/एसएस

    
    
    (Release ID: 1642521) Visitor Counter : 30
    
    
      Read this release in: Tamil , English , Urdu , Marathi , Bengali , Manipuri , Punjabi