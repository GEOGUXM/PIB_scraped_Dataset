      रेल मंत्रालय

      भारतीय रेलवे ने बांग्लादेश को 10 ब्रॉडगेज इंजन सौंपे
      
      ये इंजन बांग्लादेश में यात्रियों की संख्या बढ़ाने और मालगाड़ी के परिचालन को बेहतर बनाने में सहायता करेंगे
      
      विदेश मंत्री श्री एस. जयशंकर ने भारत-बांग्लादेश संबंधों की प्रगाढ़ता को रेखांकित किया, जो आपसी विश्वास और सम्मान पर आधारित है
      
      रेल और वाणिज्य एवं उद्योग मंत्री श्री पीयूष गोयल ने बांग्लादेश रेल नेटवर्क के विकास में बांग्लादेश को पूर्ण, उदार और असीमित सहायता प्रदान करने का आश्वासन दिया

      Posted On: 27 JUL 2020 4:21PM by PIB Delhi

    आज आयोजित हुए इंजन सौंपे जाने के समारोह में विदेश मंत्री डॉ. एस जयशंकर और रेल और वाणिज्य एवं उद्योग मंत्री, श्री पीयूष गोयल ने 10 ब्रॉडगेज (बीजी) इंजनों को बांग्लादेश के लिए रवाना किया। इस कार्यक्रम में रेल राज्यमंत्री श्री सुरेश सी अंगड़ी भी उपस्थित थे। बांग्लादेश के रेल मंत्री नुरुल इस्लाम सुजान और विदेश मंत्री डॉ. अबुल कलाम अब्दुल मोमेन ने बांग्लादेश सरकार की ओर से इन लोकोमेटिव रेल इंजनों को प्राप्त किया।


    भारत सरकार की ओर से अनुदान सहायता के अंतर्गत इन रेल इंजनों को सौंप जाना, अक्तूबर , 2019 में बांग्लादेश की माननीय प्रधानमंत्री शेख हसीना की भारत यात्रा के दौरान किए गए एक महत्वपूर्ण प्रतिबद्धता को पूरा करता है। बांग्लादेश रेलवे की आवश्यकताओं को ध्यान में रखते हुए , भारतीय पक्ष द्वारा इंजनों में जरूरी संशोधन किया गया है। ये इंजन बांग्लादेश में यात्रियों की संख्या बढ़ाने और मालगाड़ी के परिचालन को बेहतर बनाने में सहायता प्रदान करेंगे।


    इस अवसर पर विदेश मंत्री डॉ. एस जयशंकर ने कहा कि , “ बांग्लादेश को 10 इंजन सौंपने वाले इस समारोह में शामिल होकर मुझे खुशी प्राप्त हो रही है। मुझे यह जानकर खुशी महसूस हो रही है कि दोनों देशों के बीच पार्सल और कंटेनर ट्रेनों की शुरुआत कर दी गई हैं। इससे हमारे कारोबारियों के लिए नए अवसर खुलेंगे। मुझे यह जानकर प्रसन्नता हो रही है कि रेलवे द्वारा व्यापार के आवामगन को सुनिश्चित किया गया है। कोविड - 19 महामारी के दौरान , विशेष रूप से रमजान के पवित्र महीने में अनिवार्य आपूर्तियां सुनिश्चित की गई। ” उन्होंने आपसी विश्वास और सम्मान पर आधारित , भारत-बांग्लादेश संबंधों की प्रगाढ़ता पर भी प्रकाश डाला। उन्होंने इस बात पर भी प्रसन्नता व्यक्त की कि कोविड-19 महामारी में द्विपक्षीय सहयोग की गति धीमी नहीं हुई है और बताया कि वे ऐतिहासिक मुजीब बारशो में हो रहे इस प्रकार के कई और मील के पत्थर स्थापित करने की दिशा में सकारात्मक दृष्टिकोण रखते हैं।


    इस अवसर पर रेल और वाणिज्य एवं उद्योग मंत्री श्री पीयूष गोयल ने कहा , “ बांग्लादेश रेलवे द्वारा उपयोग करने के लिए 10 ब्रॉडगेज इंजन सौंपने में मुझे बहुत खुशी हो रही है। ये इंजन भारत और बांग्लादेश के बीच चल रहे मालगाड़ी परिचालन को संभालने में उपयोगी साबित होंगे। बांग्लादेश में इन इंजनों की उपयोगिता सुनिश्चित करने के लिए उन्हें संशोधित किया गया है। हम वृद्धि और विकास को प्राप्त करने के अपने-अपने प्रयासों में बहुत हद तक प्रगति कर रहे हैं। भारत और बांग्लादेश ने पिछले कुछ वर्षों में बहुत आगे तक का सफर तय किया है। आज हमारे द्विपक्षीय संबंध अपने सबसे अच्छे दौर में हैं। हमारे पड़ोस की नीति, प्रधानमंत्री श्री नरेन्द्र मोदी जी के ‘ सबका साथ , सबका विकास , सबका विकास ’ वाले दर्शन का अनुसरण करती है। भारत और बांग्लादेश दोनों का नेतृत्व , दोनों देशों के बीच 1965 से पहले के रेल संपर्कों को पुनर्जीवित करने के लिए प्रतिबद्ध है। उस समय मौजूदा 7 रेल संपर्कों में से, वर्तमान में 4 क्रियाशील हैं। इस क्षेत्र में रेल संपर्कों को और मजबूत करने के लिए , भारत के अगरतला और बांग्लादेश के अखौरा के बीच एक नये रेल संपर्क का निर्माण किया जा रहा है जिसे भारत के अनुदान सहायता के अंतर्गत वित्तपोषित किया जा रहा है। कोविड-19 के दौरान, दोनों रेलवे द्वारा संकट का प्रबंधन करने में अनुकरणीय दूरदर्शिता दिखाई गई है और आवश्यक वस्तुओं के परिवहन को आगे बढ़ाते हुए आपूर्ति श्रृंखला को बरकरार रखा गया है। बांग्लादेश में बेनापोल के रास्ते पार्सल ट्रेन और कंटेनर ट्रेन सेवाएं शुरू की गई हैं। इन दोनों सेवाओं की शुरुआत जुलाई माह में की जा चुकी हैं। इसके द्वारा हम लोग दोनों ओर से उत्पादों की एक विस्तृत श्रृंखला को स्थानांतरित करने में सक्षम हुए हैं। रेलवे ने यह सुनिश्चित किया है कि दोनों देश बिना किसी व्यवधान और स्वास्थ्य जोखिम के अपने द्विपक्षीय व्यापार को जारी रख सकते हैं। दोनों रेलवे लोगों के बेहतर भविष्य को सुनिश्चित कर रहे हैं। ” अपने संबोधन के दौरान , श्री पीयूष गोयल ने भारतीय रेलवे की ओर से बांग्लादेश रेल नेटवर्क के विकास में बांग्लादेश को पूर्ण , उदार और असीमित सहायता प्रदान करने का आश्वासन दिया। उन्होंने द्विपक्षीय व्यापार और संपर्क बढ़ाने और दोनों देशों के बीच आर्थिक साझेदारी को आगे बढ़ाने की दिशा में रेलवे सहयोग के महत्व को रेखांकित किया।


    हाल के दिनों में , भारत और बांग्लादेश ने कोविड - 19 महामारी के प्रभाव को कम करने के लिए अपने रेल सहयोग को बढ़ाया है , क्योंकि सड़क-सीमा के माध्यम से व्यापार करने में कठिनाइयों का सामना करना पड़ रहा था। लागत प्रभावी और पर्यावरण अनुकूल समाधान के रूप में, रेलवे ने आवश्यक वस्तुओं को सीमा पार पहुंचाने में मदद की है। दोनों पक्षों की ओर से जून माह में मालगाड़ियों का अब तक का सबसे ज्यादा आवागमन देखा गया। आवश्यक वस्तुओं और कच्चे माल को ले जाने के लिए कुल मिलाकर 103 मालगाड़ियों का उपयोग किया गया।


    हाल ही में, भारत और बांग्लादेश के बीच पार्सल और कंटेनर ट्रेन सेवाओं की भी शुरुआत की गई है। इससे द्विपक्षीय व्यापार के क्षेत्र में काफी हद तक बढ़ोत्तरी होने की उम्मीद है।


    ***


    एसजी / एएम / एके / एसके

    
    
    (Release ID: 1641584) Visitor Counter : 300
    
    
      Read this release in: Tamil , English , Urdu , Marathi , Manipuri , Bengali , Punjabi , Telugu