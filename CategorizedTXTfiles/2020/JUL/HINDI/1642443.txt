      आयुष

      आयुष मंत्री ने राष्ट्रीय आयुष मिशन और आयुष स्वास्थ्य एवं कल्याण केंद्रों (एचडब्ल्यूसी) के संचालन की समीक्षा की
      Posted On: 30 JUL 2020 7:12PM by PIB Delhi


    आयुष राज्य मंत्री (स्वतंत्र प्रभार), श्रीपद येस्सो नाईक ने आज सभी राज्यों/केंद्र शासित प्रदेशों के स्वास्थ्य/आयुष मंत्रियों के साथ आयोजित किए गए एक वेबिनार की अध्यक्षता की, जिसमें उन्होंने केंद्र द्वारा प्रायोजित किए जा रहे राष्ट्रीय आयुष मिशन योजना और आयुष स्वास्थ्य एवं कल्याण केंद्रों के संचालन की समीक्षा की।


    इस अवसर पर, श्री नाईक ने राष्ट्रीय आयुष मिशन के लिए समर्पित एक वेब-पोर्टल की शुरुआत की, जिससे कि राज्यों के द्वारा अपनी वार्षिक कार्य योजनाओं , उपयोगिता प्रमाण पत्रों , भौतिक और वित्तीय प्रगति रिपोर्टों , डीबीटी आदि से संबंधित सभी जानकारियों को मंत्रालय में ऑनलाइन माध्यम से प्रस्तुत किया जा सके। आयुष मंत्रालय की इस पहल से भारत सरकार नीति के अनुसार, आईटी अनुप्रयोगों का उपयोग करते हुए काम में पारदर्शिता लाने और ईज़ ऑफ डूइंग की दिशा में काम किया जा रहा है। मंत्री ने आयुष स्वास्थ्य एवं कल्याण केंद्रों की स्थापना के परिचालन संबंधित दिशा-निर्देशों सहित 4 प्रकाशनों का भी विमोचन किया।


    इस वेबिनार में, 15 राज्यों के स्वास्थ्य/आयुष मंत्रियों ने आयुष स्वास्थ्य एवं कल्याण केंद्रों के संचालन और अपने राज्यों/ केंद्र शासित प्रदेशों में राष्ट्रीय आयुष मिशन की प्रगति और उसके कार्यान्वयन पर अपने-अपने विचारों को साझा किया। स्वास्थ्य/ आयुष मंत्रियों ने, आयुष स्वास्थ्य कल्याण केंद्रों को शुरू करने और राष्ट्रीय आयुष मिशन के अंतर्गत अनुमोदन प्राप्त गतिविधियों के लिए महत्वपूर्ण प्रगति प्राप्त करने की दिशा में अपना पूर्ण सहयोग प्रदान करने की भी बात कही।


    वीडियो कॉन्फ्रेंस को संबोधित करते हुए श्री श्रीपद नाईक ने स्वास्थ्य/आयुष मंत्रियों से अनुरोध किया कि वे देश के नागरिकों के लिए प्राथमिक स्वास्थ्य सेवा वितरण प्रणाली को ठीक प्रकार से मजबूती प्रदान करने और जरूरतमंद लोगों तक आयुष स्वास्थ्य देखभाल सेवाओं का विस्तार करने के लिए, आयुष स्वास्थ्य एवं कल्याण केंद्रों की शीघ्र स्थापना करने और उनके संचालन पर ध्यान केंद्रित करें। उन्होंने राष्ट्रीय आयुष मिशन और आयुष स्वास्थ्य एवं कल्याण केंद्रों के अंतर्गत, स्वीकृति प्रदान किए गए कार्यों को तीव्र गति से पूरा करने की आवश्यकताओं को भी रेखांकित किया , जिससे इसका लाभ आम नागरिकों को मिल सके।


    इस वेबिनार में, राज्यों/ केंद्र शासित प्रदेशों के स्वास्थ्य/आयुष मंत्रियों के साथ-साथ स्वास्थ्य/आयुष मंत्रालयों के प्रमुख सचिवों/सचिवों, आयुक्तों/ निदेशकों ने भी हिस्सा लिया।


    इस अवसर पर आयुष सचिव, राजेश कोटेचा ने कहा कि आयुष स्वास्थ्य एवं कल्याण केंद्रों के पास जन स्वास्थ्य की दिशा में आयुष प्रणाली के लिए अपनी प्रभावशीलता को स्थापित करने का एक सुनहरा अवसर है। उन्होंने राज्यों/केंद्र शासित प्रदेशों के लिए जारी की जाने वाली धनराशि का समय पर उपयोग करने पर बल दिया। आयुष विभाग में संयुक्त सचिव, श्री रोशन जग्गी ने राष्ट्रीय आयुष मिशन और आयुष स्वास्थ्य एवं कल्याण केंद्रों के संदर्भ में जानकारी प्रदान की और सभी राज्यों/ केंद्र शासित प्रदेशों से अनुरोध किया कि वे आयुष स्वास्थ्य एवं कल्याण केन्द्रों का संचालन प्रदान किए गए समय पर करें।


    ****


    एसजी / एएम / एके / एसके

    
    
    (Release ID: 1642443) Visitor Counter : 90
    
    
      Read this release in: English , Urdu , Marathi , Bengali , Manipuri , Punjabi , Tamil , Telugu