      युवा कार्यक्रम एवं खेल मंत्रालय

      केंद्रीय मानव संसाधन मंत्री और खेल मंत्री ने स्कूली बच्चों के लिए फिट इंडिया अभियान के तहत 'फिट है तो हिट है इंडिया' कार्यक्रम लॉन्च किया
      
      
      सीबीएसई से संबद्ध 13,868 विद्यालयों ने विभिन्न फिट इंडिया कार्यक्रमों में भाग लिया है और 11,682 विद्यालयों को फिट इंडिया का झंडा भी मिला है- श्री रमेश पोखरियाल 'निशंक'
      
      फिट इंडिया कैंपेन अभियान के जरिये हम बच्चों को मानसिक और शारीरिक रूप से स्वस्थ बनाने की कोशिश कर रहे हैं- श्री किरेन रिजिजू
      
      Posted On: 03 JUL 2020 8:49PM by PIB Delhi


    केंद्रीय मानव संसाधन विकास मंत्री श्री रमेश पोखरियाल ' निशंक ' और खेल एवं युवा मामलों और अल्पसंख्यक मामलों के मंत्री श्री किरेन रिजिजू ने भारत सरकार के फिट इंडिया अभियान के तहत आज यहां छात्रों के साथ बातचीत की। फिट इंडिया अभियान के तहत आयोजित ' फिट है तो हिट है इंडिया ' कार्यक्रम में ओलंपिक पदक विजेता बैडमिंटन खिलाड़ी सुश्री पी.वी. सिंधु और भारतीय फुटबॉल टीम के कप्तान श्री सुनील छेत्री भी उपस्थित थे। इस लाइव बातचीत के दौरान सभी गणमान्य लोगों ने फिट रहने पर विस्तृत बातचीत की और फिटनेस के महत्व को उजागर किया। फिट इंडिया वार्ता सत्रों का आयोजन भारतीय खेल प्राधिकरण और मानव संसाधन विकास मंत्रालय के सहयोग से किया जा रहा है।


    'Fit Hai to Hit Hai India' webinar - Interacting with students @KirenRijiju @Pvsindhu1 @chetrisunil11 #FitIndiaTalks @HRDMinistry @IndiaSports @FitIndiaOff https://t.co/t0CawlG9k5

    — Dr. Ramesh Pokhriyal Nishank (@DrRPNishank) July 3, 2020

    श्री पोखरियाल ने इस अवसर अपने संबोधन में कहा कि भारत सरकार द्वारा शुरू किए गए फिट इंडिया अभियान से बहुत कम समय में बहुत सारे लोग जुड़ गए हैं। प्रधानमंत्री श्री नरेन्द्र मोदी के स्पष्ट आह्वान पर लोगों ने अपने रोजमर्रा के जीवन में फिटनेस मिशन को आगे बढ़ाया है। मंत्री ने बताया कि केंद्रीय माध्यमिक शिक्षा बोर्ड ( सीबीएसई ) ने भी अप्रैल में घोषणा की थी कि वह स्कूल जाने वाले बच्चों के लिए इस अभियान के तहत फिट इंडिया एक्टिव डे कार्यक्रम के दौरान फिटनेस सत्रों की एक नई श्रृंखला शुरू करेगा। सीबीएसई से संबद्ध 13 , 868 स्कूलों ने विभिन्न फिट इंडिया कार्यक्रमों में भाग लिया है और 11 , 682 स्कूलों ने फिट इंडिया का झंडा भी हासिल किया है। श्री पोखरियाल ने कहा कि मौजूदा वैश्विक महामारी के दौरान यह बहुत महत्वपूर्ण है कि हम सभी फिट रहें और छात्रों को फिट रहने के लिए प्रेरित करें और इस बीमारी के खिलाफ लड़ाई को फिट रहकर ही जीता जा सकता है। एक फिट व्यक्ति की प्रतिरक्षा उसे सभी प्रकार की बीमारियों से दूर रखती है। मंत्री ने आशा व्यक्त की कि देश भर के छात्र अपने जीवन में फिटनेस और स्वस्थ आदतों को भी शामिल करेंगे।


    श्री रिजिजू ने इस विशेष वार्ता के दौरान छात्रों को संबोधित करते हुए कहा कि हमारे प्रधानमंत्री श्री नरेन्‍द्र मोदी ने सभी देशवासियों को हमेशा फिट रहने के लिए प्रेरित किया है। वे हमेशा मानते हैं कि भारत फिट रहेगा , तभी भारत आगे बढ़ेगा। इस दिशा में उन्होंने न केवल फिट इंडिया अभियान शुरू किया , बल्कि दुनिया में योग के महत्व पर भी प्रकाश डाला। मंत्री ने बताया कि सरकार ने बच्चों को फिटनेस से जोड़ना शुरू कर दिया है। बच्चे हमारे देश के भविष्य हैं और इस अभियान के माध्यम से हम उन्हें मानसिक और शारीरिक रूप से स्वस्थ बनाने की कोशिश कर रहे हैं। छात्रों को प्रेरित करने और उन्हें स्वस्थ एवं फिट रहने के लिए प्रोत्साहित करने के उद्देश्‍य से कई फिटनेस आइकन इस अभियान से जुड़ गए हैं।


    विश्व प्रसिद्ध बैडमिंटन खिलाड़ी एवं ओलंपिक पदक विजेता सुश्री पी.वी. सिंधु और भारतीय फुटबॉल टीम के कप्तान श्री सुनील छेत्री ने इस अवसर पर छात्रों के साथ फिटनेस टिप्स भी साझा किए और उन्हें फिट रहने के फायदे बताकर प्रेरित किया।


    ****


    एसजी/एएम/एसकेसी/डीए


    

    
    (Release ID: 1636534) Visitor Counter : 17
    
    
      Read this release in: Tamil , English , Urdu , Manipuri