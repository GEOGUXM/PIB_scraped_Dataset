      कौशल विकास एवं उद्यमिता मंत्रालय

      कौशल विकास और उद्यमिता मंत्रालय ने विभिन्न क्षेत्रों में कुशल कर्मचारियों की मांग और आपूर्ति के बीच की खाई पाटने के लिए एआई- आधारित असीम डिजिटल प्लेटफॉर्म की शुरुआत की
      
      यह पोर्टल क्षेत्रों और स्थानीय उद्योग की मांगों के अनुरुप श्रमिकों के ब्यौरे इकठ्ठा करेगा
      
      भारत में विभिन्न राज्यों से अपने घरों को लौटे श्रमिकों तथा वंदे भारत मिशन के तहत स्वदेश लौटे भारतीय नागरिकों के जिन्होंने स्क्ल्डि कार्ड भरे हैं डेटाबेस, को असीम पोर्टल के साथ एकीकृत किया गया है
      
      उम्मीदवारों के डेटा को शुल्क आधारित कार्यक्रमों, राष्ट्रीय शहरी आजीविका मिशन, दीन दयाल उपाध्याय ग्रामीण कौशल योजना “सीखो और कमाओ” के साथ एकीकृत किया जाएगा
      
      Posted On: 10 JUL 2020 4:36PM by PIB Delhi


    कुशल कार्यबल को आजीविका के अवसर तलाशने , कुशल कार्यबल के बाजार में मांग-आपूर्ति के अंतर को पाटने और नियोक्ताओं को कुशल कार्यबल की खोज में मदद करने के मामले में सूचना प्रवाह की स्थिति को बेहतर बनाने के प्रयास के तहत कौशल विकास और उद्यमिता मंत्रालय (एमएसडीई) ने आज ' आत्मानिर्भर कुशल कर्मचारी - नियोक्ता मानचित्रण (असीम) ' पोर्टल लॉन्च किया। विशेष रूप से व्यावसायिक दक्षता और आर्थिक विकास को बढ़ावा देने वाले एक कुशल कार्यबल की भर्ती के अलावा इस आर्टिफिशियल इंटेलिजेंस-आधारित प्लेटफॉर्म को उद्योग-संबंधित कुशल कार्यबल प्राप्त करने और कोविड के बाद की स्थितियों में उभरते नौकरी के अवसरों का पता लगाने में कार्यबल की मदद करने के लिये तैयार किया गया है।


    काम-काज की तेजी से बदलती प्रकृति और इसके द्वारा कार्यबल किस तरह से प्रभावित होगा यह बात कोविड महामारी के बाद के समय में कौशल युक्त पारिस्थितिकी तंत्र के पुनर्गठन में महत्वपूर्ण रहेगा। विभिन्न क्षेत्रों में कौशल के अंतर की पहचान करने और वैश्विक सर्वोत्तम प्रथाओं की समीक्षा करने के अलावा , असीम पोर्टल नियोक्ताओं को कुशल कार्यबल की उपलब्धता का आकलन करने और उनके लिए भर्ती योजनाओं को तैयार करने के लिए एक मंच प्रदान करेगा।


    असीम पोर्टल के शुभारंभ की घोषणा करते हुए , कौशल विकास और उद्यमिता मंत्री , डॉ. महेंद्र नाथ पांडे , ने कहा कि “ माननीय प्रधानमंत्री श्री नरेन्‍द्र मोदी के ‘आत्मनिर्भर भारत’ की परिकल्पना और इंडिया ग्लोबल वीक 2020 समिट में भारत को एक ऊर्जावान कार्यबल के रूप में पेश करने का उनके दावे से प्रेरित होकर यह असीम पोर्टल तैयार किया गया है। यह पोर्टल विभिन्न क्षेत्रों में कुशल कार्यबल के लिए मांग-आपूर्ति की खाई को पाटने के हमारे सतत प्रयासों को गति देने के लिए परिकल्पित किया गया है। इसके माध्यम से देश के युवाओं के लिए असीम अवसर उपलब्ध कराने की कोशिश की गई है। इस पहल का उद्देश्य कोविड महामारी के बाद के समय में कुशल कार्यबल की पहचान करके कार्यबल तंत्र की दिशा में देश की प्रगति को रफ्तार देना है और कुशल कार्यबल को स्थानीय स्तर पर प्रासंगिक आजीविका के अवसरों से जोड़ना है। इस पोर्टल के माध्यम से मांग को संचालित करने और परिणाम-आधारित कौशल विकास कार्यक्रमों को चलाने के लिए सहायक रही प्रौद्योगिकी और ई-प्रबंधन प्रणालियों के बढ़ते उपयोग के साथ कौशल विकास से जुड़ी विभिन्न योजनाओ को एक साथ लाने का काम किया गया है।’’


    एनएसडीसी के अध्यक्ष और लार्सन एंड टुब्रो लिमिटेड के ग्रुप चेयरमैन ए.एम. नाईके ने असीम के जरिए कौशल कार्यबल की मांग और आपूर्ति के अंतर को पाटने पर प्रकाश डालते हुए कहा कि ‘‘कोविड महामारी की वजह से प्रवासी श्रमिकों पर काफी बुरा सामाजिक और आर्थिक प्रभाव पड़ा है। वर्तमान संदर्भ में एनएसडीसी ने देश भर में फैली हुई प्रवासी आबादी की पहचान करने और उपलब्ध रोज़गार के अवसरों के साथ उनकी कौशल प्रतिभा का मिलान कर फिर से आजीविका के साधन उपलब्ध कराने की जिम्मेदारी ली है। उन्होंने कहा कि असीम की शुरुआत इस यात्रा का पहला चरण है। मुझे विश्वास है कि असीम नियोक्ता और कर्मचारी दोनों को प्रदान की गई वास्तविक समय की जानकारी श्रम पारिस्थितिकी तंत्र का मूल्य संवर्धन करेगा और कार्यबल के बीच विश्वास बनाने में योगदान देगा , जो अर्थव्यवस्था को पटरी पर लाने के लिए आवश्यक है।’’


    असीम पोर्टल ASEEM https://smis.nsdcindia.org/ , जो मोबाइल ऐप के रूप में भी उपलब्ध है , को बेंगलुरु स्थित कंपनी बेटरप्लेस के सहयोग से राष्ट्रीय कौशल विकास निगम (एनएसडीसी) द्वारा विकसित और प्रबंधित किया गया है। असीम पोर्टल का उद्देश्य है प्रोग्रामेटिक उद्देश्यों के लिए सिस्टम द्वारा उत्पन्न रुझानों और विश्लेषणों के माध्यम से समर्थन और नीति निर्धारण में सहायता प्रदान करना है। असीम पोर्टल एनएसडीसी और इससे जुड़े क्षेत्र कौशल परिषद को वास्तविक समय डेटा एनालिटिक्स प्रदान करने में मदद करेगा , जिसमें उद्योग आवश्यकताओं , कौशल अंतर विश्लेषण , मांग प्रति जिला/राज्य/क्लस्टर , प्रमुख कार्यबल आपूर्तिकर्ता , प्रमुख उपभोक्ता , माइग्रेशन पैटर्न सहित आपूर्ति और पैटर्न जैसी बातें शामिल होंगी। इसके जरिए उम्मीदवारों के लिए कैरियर की कई संभावनाएं बनेंगी। पोर्टल में तीन आईटी आधारित इंटरफेस हैं –

      * नियोक्ता पोर्टल- नियोक्ता ऑनबोर्डिंग , डिमांड एग्रीगेशन , उम्मीदवार का चयन-
      * डैशबोर्ड- रिपोर्ट , रुझान , विश्लेषण और अंतर को प्रमुखता से दिखाना-
      * उम्मीदवार आवेदन - उम्मीदवार का प्रोफ़ाइल बनाना और ट्रैक करना , नौकरी का सुझाव देना

    ​ असीम का उपयोग उपलब्ध नौकरियों के साथ कुशल श्रमिकों का मिलान करने के लिए मैच-मेकिंग इंजन के रूप में किया जाएगा। पोर्टल और ऐप में नौकरी की भूमिकाओं , क्षेत्रों और भौगोलिक क्षेत्रों के श्रमिकों के लिए पंजीकरण और डेटा अपलोड का प्रावधान होगा। कुशल कार्यबल इस ऐप पर अपनी प्रोफाइल पंजीकृत कर सकते हैं और अपने पड़ोस में रोजगार के अवसरों की तलाश कर सकते हैं। असीम के माध्यम से , विशिष्ट क्षेत्रों में कुशल कर्मचारियों की तलाश करने वाले नियोक्ताओं , एजेंसियों और जॉब एग्रीगेटर्स के पास सभी आवश्यक विवरण एक ही जगह मिलेंगे। यह नीति निर्माताओं को विभिन्न क्षेत्रों में अधिक उद्देश्यपूर्ण दृष्टिकोण रखने में सक्षम बनाएगा।


    ***


    एसजी / एएम / एमएस/एसएस

    
    
    (Release ID: 1637923) Visitor Counter : 110
    
    
      Read this release in: English , Urdu , Marathi , Bengali , Manipuri , Punjabi , Odia , Tamil
    
    
    

*