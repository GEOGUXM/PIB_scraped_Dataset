      स्‍वास्‍थ्‍य एवं परिवार कल्‍याण मंत्रालय

      मेघालय आशाकर्मी : कोविड​​-19 के खिलाफ सामुदायिक प्रयासों का अभिन्न अंग
      
      6700 आशा कार्यकर्ताओं ने निगरानी और जागरुकता के काम को सशक्त बनाया
      
      Posted On: 04 JUL 2020 3:39PM by PIB Delhi


    जैसे ही मेघालय में कोविड-19 का पहला मामला दर्ज हुआ आशा कार्यकर्ताओं को चिन्हित कंटेनमेंट जोन में संक्रमण के मामलों का पता लगाने के लिए तैनात की जाने वाली टीम का हिस्सा बनाने के लिए प्रशिक्षित किया गया।राज्य की राजधानी शिलांग से 12 किलोमीटर की दूरी पर स्थित 70 से अधिक मकानों वाले मावथरिया पोमलकरई गाँव से राज्य में कोविड-19 के पहले पुष्ट मामले का पता लगा था। जल्द ही गाँव में सामुदायिक कोविड प्रबंधन समिति का गठन किया गया और इसमें एक आशा कार्यकर्ता एस कुर्कलांग को सक्रिय सदस्य के रूप में शामिल किया गया।


    गाँव में कोविड-19 के 35 प्राथमिक संपर्कों की पहचान में कुर्कलांग ने महत्वपूर्ण भूमिका निभाई। जब कोविड समिति द्वारा स्थानीय समुदाय के कुछ लोगों को घर पर क्वारंटीन रहने की सलाह दी गई तब उसने उनलोगों को क्वारंटीन में रहने के तौर तरीकों और नियमों के बारे पूरी जानकारी दी। इसके अलावा उसने क्वारंटीन में भेजे गए लोगों की स्वास्थ्य संबंधी और अन्य आवश्यकताओं को पूरा करने के लिए नियमित रूप से उनके घरों का दौरा भी किया।


    गाँव के स्वयंसेवकों के साथ मिलकर कुर्कलांग ने गाँव के सदस्यों को राशन और पीने का पानी जैसी आवश्यक वस्तुएं मुहैया कराने में मदद की। नवजात शिशुओं, गर्भवती महिलाओं, बुजुर्गों और तपेदिक, उच्च रक्तचाप तथा मधुमेह के ज्ञात रोगियों को भी नियमित रूप से स्वास्थ्य सेवाएं देना जारी रखा। उसने संस्थागत प्रसव की सुविधा दिलवाने में मदद करने के साथ ही गर्भवती महिलाओं और बच्चों के समय पर टीकाकरण के लिए ग्रामीणों को जागरुक बनाया। उसने अपने साथियों के साथ मिलकर कोविड से संबंधित अतिरिक्त कार्यों के अलावा अपने सभी नियमित कार्यों को करना जारी रखा। इससे गैर कोविड से संबंधित आवश्यक स्वास्थ्य सुविधाएं बाधित नहीं हुईं।


    आशाकर्मियों के साथ सामुदायिक स्तर पर किए गए संयुक्त प्रयासों की वजह से आज पोमलकरई गांव कोविड से मुक्त हो गया है।


    मेघालय में कोविड के संक्रमण को फैलने से रोकने में आशा जैसी स्वास्थ्य क्षेत्र की अग्रिम पंक्ति की कार्यकर्ताओं का महत्वपूर्ण योगदान रहा है। कोविड-19 के खिलाफ राज्य सरकार की लड़ाई में आशाकार्यकर्ताओं की सशक्त भूमिका रही है।लगभग 6700 आशा कार्यकर्ताओं को कोविड विलेज हेल्थ अवेयरनेस एंड एक्टिव केस सर्च टीमों का हिस्सा बनाया गया। इन टीमों ने कोविड-19 के खिलाफ निवारक उपायों जैसे हाथ धोना, मास्क पहनना / चेहरे को ढंकना, सामाजिक दूरी बनाए रखना आदि के बारे में समुदायिक स्तर पर जागरूकता बढ़ाई और साथ ही सक्रियता से संक्रमण के मामलों का पता लगा कर लोगों को परीक्षण और उपचार के लिए समय पर पहुंच की सुविधा भी प्रदान की ।


    ******


    एसजी/ एएम /एमएस/डीसी


    

    
    (Release ID: 1636433) Visitor Counter : 76
    
    
      Read this release in: English , Urdu , Marathi , Manipuri , Punjabi , Tamil , Telugu