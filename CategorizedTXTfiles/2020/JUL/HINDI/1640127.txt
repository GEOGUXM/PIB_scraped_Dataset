      PIB Headquarters

      कोविड-19 पर पीआईबी का दैनिक बुलेटिन
      Posted On: 20 JUL 2020 6:32PM by PIB Delhi


    (पिछले 24 घंटे में जारी कोविड-19 से संबंधित प्रेस विज्ञप्तियां , पीआईबी के क्षेत्रीय कार्यालयों से मिली जानकारियां और पीआईबी द्वारा जांचे गए तथ्य शामिल हैं)

      * कोविड-19 के संक्रमण से उपचार के बाद 7 लाख से अधिक मरीज स्वस्थ हुए।
      * 2.46%की दर के साथ भारत विश्व में सबसे कम मृत्यु दर वाले देशों में से एक है
      * इलाज करा रहे सभी 3,90,459 मरीजों पर चिकित्सकीय ध्यान दिया जा रहा है।
      * एम्स नई दिल्ली के वीडियो-परामर्श कार्यक्रम ‘ ई-आईसीयू ’ ने अब तक 11 राज्यों में 43 बड़े अस्पतालों को कवर किया है
      * एम्स , दिल्ली में कोविड 19 प्लाज्मा डोनेशन अभियान का उद्घाटन किया गया
      * प्रधानमंत्री ने कहा कि भारत एक एकीकृत , तकनीक और डाटा चालित स्वास्थ्य प्रणाली विकसित करने की ओर बढ़ रहा है , जो किफायती और समस्याओं से मुक्त हो

    स्वास्थ्य एवं परिवार कल्याण मंत्रालय से कोविड- 19 पर प्राप्त अपडेट: कोविड- 19 के संक्रमण से उपचार के बाद 7 लाख से अधिक मरीज स्वस्थ हुए , 2.46% की दर के साथ भारत विश्व में सबसे कम मृत्यु दर वाले देशों में से एक है


    देश में कोविड मृत्यु दर में लगातार गिरावट दर्ज की जा रही है। यह आज घटकर 2.46% रह गई है। भारत दुनिया में सबसे कम मृत्यु दर वाले देशों में से एक है। अब तक 7 लाख से अधिक मरीजों को कोविड- 19 के संक्रमण से ठीक कर दिया गया है और उन्हें अस्पताल से छुट्टी देकर घर भेज दिया गया है। इसके साथ ही कोविड- 19 के सक्रिय रोगियों की संख्या और इस बीमारी से ठीक होने वाले लोगों की संख्या ( 7,00,086) के बीच का अंतर बढ़कर 3,09,627 हो गया है। पिछले 24 घंटों में कोविड- 19 के संक्रमण से 22,664 मरीज स्वस्थ हुए हैं। इसके साथ ही इस बीमारी से ठीक हने की दर बढ़कर अब 62.62% है। अस्पतालों और घरों में आईसोलेशन में रहकर इलाज करा रहे सभी 3,90,459 मरीजों पर चिकित्सकीय ध्यान दिया जा रहा है।


    अधिक जानकारी के लिए पढ़ें - https://pib.gov.in/PressReleasePage.aspx?PRID=1639913


    एम्स नई दिल्ली के वीडियो-परामर्श कार्यक्रम ‘ ई-आईसीयू ’ ने तेज रफ्तार प‍कड़ी , अब तक 11 राज्यों में 43 बड़े अस्पतालों को कवर किया गया है


    कोविड- 19 से होने वाली मौतों में यथासंभव कमी सुनिश्चित करने हेतु भारत सरकार द्वारा किए जा रहे अथक प्रयासों को और मजबूती प्रदान करने के लिए एम्‍स नई दिल्ली ने देश भर के आईसीयू डॉक्टरों के साथ एक वीडियो-परामर्श कार्यक्रम ‘ ई-आईसीयू ’ 8 जुलाई , 2020 को शुरू किया है। इस कार्यक्रम का उद्देश्य उन डॉक्टरों के बीच मरीजों के समुचित उपचार से संबंधित चर्चाएं सुनिश्चित करना है जो देश भर के अस्पतालों और कोविड केंद्रों में कोविड- 19 रोगियों के इलाज में सबसे आगे हैं। कोविड- 19 रोगियों का उपचार करने वाले डॉक्‍टरों के साथ-साथ आईसीयू में कार्यरत डॉक्‍टर भी इस वीडियो प्लेटफॉर्म पर एम्स , नई दिल्ली के अन्य चिकित्सकों और विशेषज्ञों से प्रश्‍न पूछ सकते हैं , अपने-अपने अनुभवों को प्रस्तुत कर सकते हैं और उनके साथ अपनी जानकारियों को साझा कर सकते हैं। इन चर्चाओं का मुख्‍य उद्देश्य साझा किए गए अनुभवों से सीखी गई जानकारियों की मदद से और आइसोलेशन बेड , ऑक्सीजन की सुविधा वाले बेड एवं आईसीयू बेड सहित 1000 बिस्तरों वाले अस्पतालों के बीच सर्वोत्तम प्रथाओं या तौर-तरीकों को मजबूत करके कोविड- 19 से होने वाली मौतों को न्‍यूनतम स्‍तर पर लाना है। अब तक चार सत्र आयोजित किए गए हैं और इस दौरान 43 संस्थानों को कवर किया गया है। जिन कुछ महत्वपूर्ण मुद्दों पर विशेष जोर दिया गया है , उनमें रेमेडेसिविर , स्वास्थ्य लाभकारी प्लाज्मा और टोसीलिजुमाब जैसी ‘ अनुसंधानात्मक थेरपीज ’ का तर्कसंगत उपयोग करने की आवश्यकता भी शामिल है। उपचार करने वाली टीमों ने वर्तमान संकेतों के साथ-साथ इनके अंधाधुंध उपयोग के कारण संभावित नुकसान और सामाजिक-मीडिया दबाव आधारित नुस्खे को सीमित करने की आवश्यकता पर भी विचार-विमर्श किया है।


    अधिक जानकारी के लिए पढ़ें - https://pib.gov.in/PressReleasePage.aspx?PRID=1639881


    डॉ. हर्षवर्धन ने दिल्ली के एम्स अस्पताल में कोविड- 19 के लिए प्लाज्मा दान अभियान की शुरुआत की


    केंद्रीय स्वास्थ्य एवं परिवार कल्याण मंत्री डॉ. हर्षवर्धन ने कल दिल्ली स्थित एम्स अस्पताल में प्लाज्मा दान अभियान की शुरुआत की। इस कार्यक्रम की सह-आयोजक दिल्ली पुलिस थी , दिल्ली पुलिस के कोविड- 19 से स्वस्थ हुए 26 पुलिसकर्मियों ने अपनी स्वेच्छा से प्लाज्मा दान किया। इस पहल के लिए दिल्ली पुलिस का आभार व्यक्त करते हुए मंत्री ने कहा , ' यह बहुत दुःखद बात है कि कोरोना के कारण दिल्ली पुलिस के एक दर्जन कर्मियों की मौत हो गई। ऐसी क्षति होने के बावजूद , वे कोविड का प्रसार रोकने के लिए अपने कर्मियों की तैनाती करने का एक महान कार्य कर रहे हैं , जबकि कंटेनमेंट जोनों की संख्या अब 200 से बढ़कर 600 तक हो गई है। ' डॉ. हर्षवर्धन ने 26 पुलिसकर्मियों को प्रमाणपत्र देकर , इन स्वयंसेवकों के योगदान की सराहना की। इन कर्मियों में श्री ओमप्रकाश आज तीसरी बार अपना प्लाज्मा दान कर रहे थे। केंद्रीय मंत्री ने कहा कि इन दानों का प्रभाव देश के अन्य नागरिकों पर लंबे समय तक पड़ेगा और उन्हें अपना प्लाज्मा दान करने के लिए प्रेरित करता रहेगा। उन्होंने कहा कि कोविड- 19 के खिलाफ जीत की हमारी यात्रा में प्रत्येक डोनर महत्वपूर्ण है और इस महामारी के लिए एक निश्चित उपचार या टीका विकसित होने तक यही ज्यादा से ज्यादा कोरोना योद्धा ही इस लड़ाई में मददगार होंगे।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1639855


    प्रधानमंत्री ने आईबीएम के सीईओ अरविंद कृष्णा के साथ किया संवाद


    प्रधानमंत्री श्री नरेन्द्र मोदी ने आज वीडियो कॉन्फ्रेंसिंग के माध्यम से आईबीएम के सीईओ श्री अरविंद कृष्णा के साथ संवाद किया। कारोबारी संस्कृति पर कोविड के प्रभाव पर बात करते हुए प्रधानमंत्री ने कहा कि ‘ वर्क फ्रॉम होम ’ ( घर से काम) को व्यापक स्तर पर अपनाया जा रहा है और इस तकनीक बदलाव को सुगम बनाने के लिए सरकार आधारभूत ढांचा , संपर्क और नियामकीय वातावरण उपलब्ध कराने की दिशा में लगातार काम कर रही है। उन्होंने हाल में आईबीएम के अपने 75 प्रतिशत कर्मचारियों से घर से काम कराने के फैसले से जुड़ी तकनीक और चुनौतियों पर भी विचार विमर्श किया। प्रधानमंत्री ने इस बात पर भी प्रकाश डाला कि यह भारत में निवेश का एक अच्छ समय है। प्रधानमंत्री ने स्वास्थ्य को प्रोत्साहन देने के लिए पिछले छह साल में सरकार द्वारा किए गए प्रयासों के बारे में बात की। उन्होंने कहा , सरकार ने सुनिश्चित किया है कि सर्वश्रेष्ठ गुणवत्तापूर्ण स्वास्थ्य सेवाएं लोगों की पहुंच में रहें। उन्होंने स्वास्थ्य क्षेत्र में भारत केन्द्रित एआई आधारित टूल्स तैयार करने और बीमारी की पूर्व सूचना तथा विश्लेषण के लिए एक बेहतर मॉडल के विकास की संभावनाओं पर बात की। उन्होंने कहा कि देश एक एकीकृत , तकनीक और डाटा चालित स्वास्थ्य प्रणाली के विकास की दिशा में बढ़ रहा है , जो किफायती हो और लोगों के लिए दिक्कतों से मुक्त हो। उन्होंने कहा कि स्वास्थ्य संबंधी विज़न को आगे बढ़ाने में आईबीएम की अहम भूमिका निभा सकता है।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1640002


    डॉ. हर्षवर्धन ने कोविड- 19 के फैलाव को रोकने हेतु मास्क और सैनिटाइजर के वितरण के लिए पंजाब नेशनल बैंक के राष्ट्रव्यापी सीएसआर अभियान की शुरुआत की


    केंद्रीय स्वास्थ्य और परिवार कल्याण मंत्री डॉ. हर्षवर्धन ने कोविड- 19 के प्रसार को रोकने हेतु फेस मास्क और सैनिटाइजर वितरित करने के लिए पंजाब नेशनल बैंक(पीएनबी) के अभियान की शुरुआत की। पीएनबी के योगदान की सराहना करते हुए डॉ. हर्षवर्धन ने कहा ,' मुझे खुशी है कि पीएनबी इस महामारी से निपटने की लड़ाई में सरकार के प्रयासों का समर्थन कर रहा है। बैंक ने पीएम केयर फंड में दान देने और फेस मास्क तथा सैनिटाइजर के वितरणके लिए सीएसआर गतिविधियों के आयोजन जैसे कई कदम उठाए हैं। मास्क का इस्तेमाल और हाथों की अच्छी तरह सफाई कोविड से निपटने में उपयुक्त व्यवहार को बढ़ावा देता है और यह इस बीमारी से बचने के लिए फिलहाल मौजूद सबसे अच्छा ‘ सामाजिक टीका ’ है। बैंक पूरे देश में 662 जिलों में ऐसी सामग्री (फेस मास्क , सैनिटाईजर)वितरित कर रहा है और मैं पीएनबी को उनके इन प्रयासों के लिए बधाई देता हूं। '


    अधिक जानकारी के लिए पढ़ें- https://pib.gov.in/PressReleasePage.aspx?PRID=1640008


    कोविड- 19 महामारी की पृष्ठभूमि में यूपीएससी सिविल सेवा परीक्षा 2019 के लिए व्यक्तित्व परीक्षण (साक्षात्कार) आयोजित करने की तैयारी में जुटा


    संघ लोक सेवा आयोग द्वारा सिविल सेवा परीक्षा 2019 ( सीएसई- 2019) के लिए 2,304 उम्मीदवारों के लिए व्यक्तित्व परीक्षण (पीटी)/साक्षात्कार का आयोजन कर रहा था , चूंकि भारत सरकार ने कोविड- 19 के फैलाव को रोकने के लिए लॉकडाउन लगाने का निर्णय लिया। आयोग द्वारा स्थिति की समीक्षा की गई और सीएसई- 2019 के लिए शेष बचे हुए 623 उम्मीदवारों के लिए गठित पीटी बोर्डों को 23 मार्च 2020 के बाद से स्थगित करने का फैसला किया गया।धीरे-धीरे लॉकडाउन हटाने की प्रक्रिया शुरू होने के साथ ही , आयोग ने 20 से 30 जुलाई , 2020 तक शेष बचे हुए अभ्यर्थियों के लिए पीटी का आयोजन करने का निर्णय लिया है और सभी अभ्यर्थियों को इस संदर्भ में पहले से ही सही प्रकार से सूचित किया जा चुका है। उम्मीदवारों , विशेषज्ञ सलाहकारों और कर्मचारियों की सुरक्षा और स्वास्थ्य संबंधी चिंताओं को दूर करने के लिए , आयोग द्वारा उपयुक्त व्यवस्थाएं अपनाई गई है।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1639940


    उपभोक्ता संरक्षण अधिनियम 2019 आज से लागू


    नया अधिनियम उपभोक्ताओं को सशक्त बनायेगा और इसके विभिन्न अधिसूचित नियमों व उपभोक्ता संरक्षण परिषदों , उपभोक्ता विवाद निवारण आयोगों , मध्यस्थता , उत्पाद दायित्व तथा मिलावटी/ नकली सामान वाले उत्पादों के निर्माण या बिक्री के लिए सजा जैसे प्रावधानों के माध्यम से उनके अधिकारों की रक्षा करने में मदद करेगा। अधिनियम में उपभोक्ताओं के अधिकारों को बढ़ावा देने और उनकी रक्षा के लिए केन्द्रीय उपभोक्ता संरक्षण प्राधिकरण (सीसीपीए) की स्थापना करना शामिल है। सीसीपीए को उपभोक्ता अधिकारों और संस्थानों की शिकायतों/अभियोजन के उल्लंघन की जांच करने , असुरक्षित वस्तुओं और सेवाओं को वापस लेने का आदेश देने , अनुचित व्यापार चलनों और भ्रामक विज्ञापनों को रोकने का आदेश देने , निर्माताओं/समर्थनकर्ताओं/भ्रामक विज्ञापनों के प्रकाशकों पर जुर्माना लगाने का अधिकार होगा। इस अधिनियम में ई-कॉमर्स प्लेटफॉर्म्स के अनुचित व्यापार चलन को रोकने के लिए नियम भी शामिल किए जायेंगे। केन्द्रीय उपभोक्ता संरक्षण प्राधिकरण की स्थापना के लिए गजट अधिसूचना और ई-कॉमर्स के अनुचित व्यापार चलन को रोकने के लिए नियम प्रकाशनधीन हैं।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1640024


    कोविड-19 के मद्देनजर दक्षिण पूर्व रेलवे (एसईआर) के पार्सल एक्सप्रेस ट्रेनों ने पूरे किए 2652 ट्रिप्स


    कोविड 19 के मद्देनजर राष्ट्र के प्रति प्रतिबद्धता को दर्शाते हुए दक्षिण पूर्व रेलवे (एसईआर) की टाइम टेबल पार्सल एक्सप्रेस ट्रेनें पहले ही 2652 ट्रिप्स पूरी कर चुकी हैं। इनके माध्यम से 2 अप्रैल से लेकर 15 जुलाई , 2020 तक देश के विभिन्न हिस्सों में आवश्यक वस्तुओं , जैसे खाद्य पदार्थों , किराने का सामान , दवाइयां , चिकित्सा उपकरण और दैनिक अन्य वस्तुओं की ढुलाई की गई। उपरोक्त अवधि के दौरान एसईआर ने 46 , 141 टन पार्सल ट्रैफ़िक की ढुलाई की , जिसमें देश में अलग-अलग जगहों पर पहुंचाएं गए 17 , 81 , 264 पैकेजों की संख्या शामिल है। यह टाइम टेबल्ड पार्सल एक्सप्रेस ट्रेनें शालीमार-रांची , शालीमार-मुंबई सीएसएमटी , हावड़ा-सिकंदराबाद , हावड़ा-केएसआर बेंगलुरु , शालीमार-पोरबंदर और टाटानगर-इतवारी के बीच संचालित हुईं।


    अधिक जानकारी के लिए पढ़ें- https://pib.gov.in/PressReleasePage.aspx?PRID=1639781


    पीआईबी के क्षेत्रीय कार्यालयों से मिली जानकारियां

      * पंजाब : ` मिशन वारियर ' कोविड जन जागरूकता अभियान की उत्साहपूर्ण प्रतिक्रिया के बाद , पंजाब के मुख्यमंत्री ने इस अभियान को 2 महीने के लिए और बढ़ा दिया है , जबकि डायमंड सर्टिफिकेट के अगले स्तर के शुभारंभ की भी घोषणा की है। विजेताओं के जमीनी स्तर पर कोविड जागरूकता के लिए किए जा रहे सृजन प्रयासों को आगे बढ़ाने की प्रेरणा देते हुए , मुख्यमंत्री ने कोरोना वायरस और विभिन्न सुरक्षात्मक उपायों के बारे में लोगों को जागरूक करने के लिए अन्य लोगों से भी उत्साहपूर्वक इस विस्तारित मिशन योद्धा प्रतियोगिता में भाग लेने की अपील की है।

      * हरियाणा : मुख्यमंत्री ने कहा कि सरकार द्वारा कोविड महामारी के दौरान मुख्मंत्री परिवार निधि योजना अथवा भवन निर्माण श्रमिक कल्याण बोर्ड के माध्यम से 16 लाख परिवारों को 4000 रूपए से 5000 रूपए की वित्तीय सहायता प्रदान की गई है। इसी तरह , प्रधानमंत्री गरीब कल्याण योजना के तहत नवंबर महीने तक जरूरतमंद परिवारों को मुफ्त राशन वितरित किया जाएगा।


      * केरल : राज्य में कोविड -19 के कारण हुई एक और मृत्यु के बाद मृतकों की संख्या 43 हो गई है। मृतक इडुक्की जिले का 69 वर्षीय निवासी है। पलक्कड़ जिले के पट्टाम्बितलुक और नेलायपंचायत में लॉकडाउन की घोषणा की गई है। कोविड -19 प्रोटोकॉल के उल्लंघन के बाद तिरुवनंतपुरम में दो हाइपर मार्केट के लाइसेंस रद्द कर दिए गए हैं। यह पता चला है कि इन दो दुकानों ने शहर में अधिक लोगों को संक्रमण फैलाने में प्रमुख भूमिका निभाई थी। राज्य के बाहर केरल के पांच और निवासियों की वायरस के संक्रमण के कारण मृत्यु हो गई इनमें से चार की खाड़ी में और एक की कर्नाटक में मृत्यु हुई है। केरल में कल कोविड -19 के 821 मामले दर्ज किए गए जिनमें से 629 लोगों को संपर्क के माध्यम से संक्रमण हुआ और 43 मामलों के संक्रमण का स्रोत अज्ञात है। 7,063 मरीजों का अभी भी इलाज हो रहा हैं और 1.70 लाख लोग विभिन्न जिलों में निगरानी में हैं।


      * तमिलनाडु : पुडुचेरी में 73 वर्षीय महिला की कोविड -19 के कारण मृत्यु हो जाने के बाद संघ शासित प्रदेश में मृतकों की संख्या 29 तक पहुँच गई है। सोमवार को 93 मामले दर्ज होने के साथ कुल मामलें 2000 को पार कर गए हैं। तमिलनाडु के मुख्यमंत्री ने रविवार को कोवड -19 के प्रसार के खिलाफ राज्य सरकार द्वारा उठाए जा रहे कदमों की प्रधानमंत्री को जानकारी दी। तमिलनाडु ने 13 , 000 से अधिक लोगों के लिए रोजगार सृजन हेतु 10 , 399 करोड़ रुपये के आठ एमओयू पर हस्ताक्षर किए हैं। विरुधाचलम तहसीलदार की कोविड -19 से मृत्यु हो गई जबकि दो विधायकों में संक्रमण की पुष्टि हुई है। राज्य में 78 मौतों के साथ रविवार को एक ही दिन में 4 , 979 कोविड -19 मामले दर्ज किए गए हैं। कुल मामले : 1 , 70 , 693 ; सक्रिय मामले : 50 , 294 ; मृत्यु : 2481 ; चेन्नई में सक्रिय मामले : 15 , 042 ।


      * कर्नाटक : आपदा प्रबंधन अधिनियम 2005 की धारा 24(1) के तहत मुख्य सचिव ने आदेश जारी करते हुए चिकित्सा प्रतिष्ठानों को बीबीएमपी द्वारा निर्दिष्ट कोविड रोगियों को भर्ती करने के लिए अस्पतालों में पर्याप्त बैड उपलब्ध कराने के लिए निर्देश दिए हैं। बेंगलुरु के शहरी और ग्रामीण जिलों में 22 जुलाई को समाप्त होने वाले लॉकडाउन को देखते हुए , राज्य द्वारा गठित टास्कफोर्स से बैठक करके कोविड को नियंत्रित करने के उपायों पर चर्चा की गई। मीडिया की खबरों के मुताबिक मुख्यमंत्री लॉकडाउन को और बढ़ाने के पक्ष में नहीं हैं किन्तु कुछ मंत्री , स्वास्थ्य विशेषज्ञ राज्य में लॉकडाउन की अवधि बढ़ाना चाहते हैं। बैंगलोर शहर में 2120 मामलों के साथ कल राज्य में 4120 नए मामले और 91 मृत्यु दर्ज की गईं। राज्य में कुल मामलों की संख्या 63,772 , सक्रिय मामले : 39,370 और मृतकों की संख्या 1331 हो गई है।


      * आंध्र प्रदेश : सतीश धवन अंतरिक्ष केन्द्र ने संक्रमण के फैलाव से बचने के लिए न्यूनतम आवश्यक कर्मचारियों के साथ कार्य करने का फैसला करता है। एसएचएआर आवासीय कॉलोनी में कोविड के बढ़ते हुए मामलों को देखते हुए यहाँ कंटेनमेंट प्रतिबंध भी लगाए गए हैं। पश्चिमी गोदावरी जिले में कोविड -19 के मामलों में बढ़ोतरी के कारण 31 जुलाई तक पूर्ण लॉकडाउन लागू कर दिया गया है। टीडीपी के वरिष्ठ नेता और संगम डेयरी के निदेशक पोपुरी कृष्ण राव का गुंटूर के एनआरआई अस्पताल में कोरोनावायरस के कारण निधन हो गया। कोरोनावायरस के बढ़ते हुए मामलों के कारण राज्य ने सभी जिलों में कोविड नियंत्रण कक्ष स्थापित करने का फैसला किया है ताकि गलत जानकारियों को दूर करते हुए संक्रमित लोगों का मार्गदर्शन किया जा सके। कल कोविड -19 के 5041 नए मामले और 56 मौतें दर्ज की गई। राज्य में कुल मामलों की संख्या 49 , 650 , सक्रिय मामले 26 , 118 , मृतकों की संख्या 642 हो गई है।


    • तेलंगाना : कोविड - 19 वैक्सीन का परीक्षण हैदराबाद के एनआईएमएस में आरंभ हो गया हैं। भारतीय चिकित्सा अनुसंधान परिषद ( आईसीएमआर ) और भारत बायोटेक द्वारा विकसित की जा रही पहली स्वदेशी कोविड - 19 वैक्सीन का परीक्षण निजाम इंस्टीट्यूट ऑफ मेडिकल साइंसेज ( एनआईएमएस ) में 30 स्वस्थ स्वयंसेवकों पर किए जाने की उम्मीद है। कल 1296 नए मामले और 6 मौतों की पुष्टि की गई। राज्य में कुल मामलों की संख्या 45,076, सक्रिय मामलों की संख्या 12,224, और कुल मृतकों की संख्या 415 हो गई है।


    • अरुणाचल प्रदेश : अरुणाचल प्रदेश के राज्यपाल डॉ बीडी मिश्रा ने लोगों से अपील की कि वे अपने घरों में पौष्टिक रसोई उद्यान बनाऐं क्योंकि कोविड - 19 महामारी ने सभी को आत्मनिर्भर होना सिखाया है।


    • असम : असम के मुख्यमंत्री , श्री सर्बानंद सोनोवाल ने बारपेटा जिले में पाथसाला के पास गहिनपारा में पाहुमरा नदी बाँध का निरीक्षण किया , जो हाल ही में आई बाढ़ के कारण ढह गया था।


    • मणिपुर : मणिपुर राज्य में कोविड - 19 के सबसे अधिक मामलों की पुष्टि उखरुल ( 252), कांगपोकपी ( 234) और तमेंगलोंग ( 212) में की गई है। वर्तमान में सबसे अधिक सक्रिय 131 मामलों की पुष्टि कांगपोकपी में की गई है।


    • नागालैंड : नागालैंड में कोविड - 19 के 33 मामलों की पुष्टि हुई है। दीमापुर में 16, मोन में 12 और कोहिमा में 5 मामलों की पुष्टि की गई है। नागालैंड में कोविड - 19 के कुल 1021 पॉजिटिव मामलों के साथ 576 सक्रिय मामले हैं और 445 मरीज ठीक हुए हैं।


    • सिक्किम : राज्य में कोविड - 19 के बढ़ते मामलों के मद्देनजर , सिक्किम सरकार ने कल यानि 21 जुलाई से 27 जुलाई तक एक सप्ताह के लिए पूर्ण लॉकडाउन लगाने का फैसला किया है।


    • महाराष्ट्र : महाराष्ट्र सरकार में कपड़ा , बंदरगाह , मत्स्य पालन कैबिनेट मंत्री असलम शेख को कोविड 19 संक्रमण की पुष्टि हो गई है। वह मुंबई शहर के संरक्षक मंत्री भी हैं। उद्धव ठाकरे सरकार में कोरोना संक्रमण की पुष्टि होने वाले वह चौथे मंत्री हैं। महाराष्ट्र में रविवार को कोविड के 9,518 नए मामले दर्ज होने के बाद राज्य में कुल मामलों की संख्या 3,10,455 पर पहुँच गई है।


    • गुजरात : राज्य में कोविड -19 के 965 नए मामलों की पुष्टि की गई है , इनके साथ ही राज्य में अब कुल मामलों की संख्या 34,882 हो गई है। 965 नए मामलों में से अधिकतम 206 मामलों की पुष्टि सूरत शहर में की गई है। अहमदाबाद शहर में 186 नए मामले दर्ज किए गए। राज्य में कुल सक्रिय मामलों की संख्या 11,412 है।


    • राजस्थान : सोमवार की सुबह 401 नए मामलों की पुष्टि की गई है , इसके बाद राज्य में कोविड -19 मामलों की संख्या बढ़कर 29,835 हो गई है। वर्तमान में राज्य में 7406 सक्रिय मामले हैं।


    • मध्य प्रदेश : 837 नए मामलों के साथ राज्य में कोविड -19 मामलों की संख्या 22,600 तक पहुंच गई। राज्य में कुल मृतक लोगों की संख्या भी बढ़कर 721 हो गई है। रविवार को अस्पतालों से कुल 447 मरीजों को छुट्टी दे दी गई जिससे उपचार के बाद ठीक हुए कुल मामलों की संख्या 15,311 हो गई है।


    • छत्तीसगढ़ : कोविड -19 मामलों की बढ़ती संख्या के मद्देनजर 22 जुलाई से रायपुर और बिरगांव की नगरपालिका सीमाओं में सात दिवसीय लॉकडाउन लागू किया जाएगा। रायपुर जिले में रायपुर नगर निगम ( आरएमसी ) और बीरगांव नगर निगम ( बीएमसी ) के अंतर्गत आने वाले पूरे क्षेत्र को जिलाधीश के आदेश से कंटेनमेंट क्षेत्र घोषित किया गया है। राज्य में रविवार को 159 नए मामलों की पुष्टि की गई है।


    • गोवा - रविवार को कोविड -19 के 173 नए मामलों की पुष्टि की गई। इनके बाद अब राज्य में कोविड -19 के मामलों की संख्या बढ़कर 3657 तक पहुँच गई है। जबकि फिलहाल राज्य में 1417 सक्रिय मामले हैं और ठीक हुए मरीज़ों की संख्या कुल 2218 तक पहुँच गई है।


    ************


    एसजी / एएम / एसकेएस / केजे

    
    
    (Release ID: 1640127) Visitor Counter : 60
    
    
      Read this release in: Punjabi , English , Urdu , Marathi , Assamese , Manipuri , Bengali , Gujarati , Tamil , Telugu , Kannada , Malayalam
    
    
    

*