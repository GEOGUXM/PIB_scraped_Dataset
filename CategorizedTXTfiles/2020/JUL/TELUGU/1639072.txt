      పెట్రోలియం- సహజ వాయువుల మంత్రిత్వ శాఖ

      భారత్ అభివృద్ధి ప్రక్రియలో అందిన భారీ అవకాశాన్ని వినియోగించుకోండి
      అమెరికా పెట్టుబడిదారులకు ధర్మేంద్ర ప్రధాన్ పిలుపు
      అమెరికా ఇంధన మంత్రితో కలసి ఎగ్జిక్యూటివ్ ఇండస్ట్రీ రౌండ్ టేబుల్ సమావేశంలో పాల్గొన్న కేంద్రమంత్రి
      Posted On: 16 JUL 2020 10:47AM by PIB Hyderabad


    కేంద్ర పెట్రోలియం , సహజవాయువు , ఉక్కు శాఖ మంత్రి ధర్మేంద్ర ప్రధాన్ బుధవారం అమెరికా ఇంధనశాఖ మంత్రి డాన్ బ్రౌలెట్టీతో కలసి పారిశ్రామిక వర్గాల స్థాయి సంప్రదింపుల సమావేశానికి అధ్యక్షత వహించారు . అమెరికా - భారత్ వాణిజ్య మండలి ( యు . ఎస్ . ఐ . బి . సి .) ఆధ్వర్యంలో ఈ సమావేశం జరిగింది . 2020 జూలై 17 న జరగనున్న భారత్ , అమెరికా వ్యూహాత్మక ఇంధన భాగస్వామ్య మంత్రుల స్థాయి సమావేశానికి సన్నాహంగా బుధవారం ఈ భేటీని నిర్వహించారు .


    అమెరికా - భారత్ వ్యూహాత్మక ఇంధన భాగస్వామ్య వేదిక ఆధ్వర్యంలో మంగళవారం జరిగిన పారిశ్రామిక స్థాయి సంప్రదింపుల సమావేశానికి కూడా కేంద్ర మంత్రి అధ్యక్షత వహించారు . ఆన్ . లైన్ ద్వారా జరిగిన ఈ వర్చువల్ సమావేశంలో పెట్రోలియం సహజవాయువు మంత్రిత్వ శాఖ కార్యదర్శి తరుణ్ కపూర్ , అమెరికాలో భారత రాయబారి తరణ్ జిత్ సాంధు , ఉభయదేశాల ప్రభుత్వాల ఇంధన శాఖలకు సంబంధించిన పలువురు ప్రతినిధులు , ఉభయదేశాల కంపెనీల ప్రతినిధులు పాలుపంచుకున్నారు .


    ఈ సందర్భంగా కేంద్రమంత్రి ధర్మేంద్ర ప్రధాన్ మాట్లాడుతూ ,. భారతదేశంలో అందివచ్చిన కొత్త అవకాశాలను వినియోగించుకోవాలని, విరివిగా పెట్టుబడులు పెట్టాలని అమెరికా కంపెనీలకు , అమెరికా పెట్టుబడిదారులకు ఆహ్వానం పలికారు . పెట్రోలియం రంగంలో పెట్టుబడులకు సంబంధించి భారత్ , అమెరికా పరస్పర సహకారంతో ఇప్పటివరకూ కొంత కృషి జరిగిందని , అయితే ఈ కృషి వాస్తవ సామర్థ్యాలకు అనుగుణంగా లేదని మంత్రి అన్నారు . ఇంధన రంగంలో అమెరికా - భారత్ మధ్య వ్యూహాత్మక భాగస్వామ్యం ఎంతో దృఢమైనదన్నారు .


    ప్రస్తుత సంక్షోభ సమయంలో కూడా భారత్ , అమెరికా సన్నిహితంగా , పరస్పర సహకార భావనతో పనిచేస్తూ వస్తున్నాయని , ప్రపంచ ఇంధన మార్కెట్లను స్థిరీకరించడంలోగానీ , కోవిడ్ -19 వైరస్ నిర్మూలన కృషిలో గానీ ఉభయదేశాలు కలసికట్టుగా పనిచేస్తున్నాయని ధర్మేంద్ర ప్రధాన్ అన్నారు . ఈ నాటి సంక్షుభిత ప్రపంచంలో కూడా , ఉభయదేశాల ద్వైపాక్షిక భాగస్వామ్యం కొనసాగుతోందని , ఇకపై కూడా నిరాటంకంగా సాగుతుందని మంత్రి వ్యాఖ్యానించారు .


    ఉభయదేశాల వ్యూహాత్మక ఇంధన భాగస్వామ్యం గురించి మంత్రి మాట్లాడుతూ ,.. సహజ వాయు రంగంలో సహకారాన్ని ప్రాధాన్యతా అంశంగా గుర్తించినట్టు చెప్పారు . నౌకలకు ద్రవీకృత సహజవాయువు సరఫరా , ద్రవీకృత సహజవాయువుకు ఐ . ఎస్ . ఒ . కంటెయినర్ రూపకల్పన , పెట్రో రసాయనాలు , జీవ ఇంధనాలు , కంప్రెస్డ్ బయోగ్యాస్ వంటి అంశాల్లో కొత్తగా అనేక అవకాశాలు అందుబాటులోకి రాబోతున్నాయని కేంద్రమంత్రి అన్నారు . అన్వేషణ , ఉత్పత్తి రంగంలో చోటు చేసుకుంటున్న పలు తీవ్రమైన మార్పులు , విధానపరమైన సంస్కరణల గురించి ధర్మేంద్ర ప్రధాన్ ప్రస్తావించారు . మనదేశపు చమురు , గ్యాస్ అనేషణ రంగంతోపాటుగా , సహజవాయు మౌలిక సదుపాయాల ఏర్పాటు రంగంలో 118 బిలియన్ల అమెరికన్ డాలర్ల పెట్టుబడులు రానున్నాయని ఆయన చెప్పారు . వేగంగా అభివృద్ధి చెందుతున్న దేశ ఆర్థికవ్యవస్థ అవసరాలకు తగినట్టుగా వచ్చే ఐదేళ్లలో గ్యాస్ సరఫరా , పంపిణీ వ్యవస్థలు విరివిగా అభివృద్ధికానున్నాయని మంత్రి చెప్పారు . చమురు , సహజవాయువు అన్వేషణ , సరఫరా రంగాల్లో మరిన్ని ఎక్కువ పెట్టుబడులతో భాగస్వామ్యం వహించాలని ఆయన అమెరికాకు విజ్ఞప్తి చేశారు . పారిశ్రామిక వర్గాల రౌండ్ సమావేశాలు సకాలంలోనే జరుగుతున్నాయని , ఈ సమావేశాల్లో జరిగే చర్చలు పెట్రోలియం పరిశ్రమ కోణంలో చాలా ఉపయోగకరం కాగలవని కేంద్రమంత్రి చెప్పారు .


    ****


    

    
    (Release ID: 1639072) Visitor Counter : 21
    
    
      Read this release in: English , Urdu , Marathi , Hindi , Assamese , Bengali , Manipuri , Punjabi , Odia , Tamil , Malayalam