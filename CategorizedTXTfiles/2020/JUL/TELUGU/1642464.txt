      ఉప రాష్ట్రప‌తి స‌చివాల‌యం

      రాజ్యసభకోసం కేటాయించిన స్థలం స్వాధీనానికి చర్యలు తీసుకోండి అధికారులకు ఉపరాష్ట్రపతి ఆదేశం
      Posted On: 30 JUL 2020 5:40PM by PIB Hyderabad


    రాజ్యసభ సచివాలయంకోసం కేటాయించిన 8,700 చదరపు మీటర్ల స్థలాన్ని స్వాధీనం చేసుకోవడంలో జరుగుతున్న జాప్యంపట్ల రాజ్యసభ అధ్యక్షుడు ఎం . వెంకయ్యనాయుడు ఈ రోజు ఆందోళన వ్యక్తం చేశారు . న్యూఢిల్లీలోని ఆర్ . కె . పురంలో ,.. 2003 లో ఈ స్థల కేటాయింపు జరిగింది .


    రాజ్యసభ స్థలంపై తాజా పరిస్థితిని సమీక్షించేందుకు జరిగిన సమావేశంలో ఉపరాష్ట్రపతి పాల్గొన్నారు . రాజ్యసభ సచివాలయం , కేంద్ర గృహనిర్మాణ , పట్టణ వ్యవహారాల మంత్రిత్వ శాఖ , ఢిల్లీ పట్టణ షెల్టర్ ఇంప్రూవ్ మెంట్ బోర్డు , భూమి అభివృద్ధి కార్యాలయం సీనియర్ అధికారులు ఈ సమీక్షా సమావేశంలో పాల్గొన్నారు . కేటాయింపు జరిగిన స్థలానికి ఆక్రమణలనుంచి విముక్తి కలిగించేందుకు అధికారులు సత్వరం తగిన చర్యలను తీసుకోవాలని వెంకయ్యనాయుడు ఆదేశించారు .


    రాజ్యసభ సచివాలయంకోసం మొత్తం 8,700 చదరపు మీటర్ల స్థలాన్నికేటాయించగా , అందులో దాదాపు 4,384.25 చదరపు మీటర్ల స్థలాన్ని మూడు ప్రభుత్వేతర సంస్థలతో సహా వివిధ రకాల సంస్థలు ఆక్రమించాయి . దాదాపు 1,193.54 చదరపు మీటర్ల స్థలంలో అక్రమంగా మురికివాడలు వెలిశాయి .


    స్థలం స్వాధీనం చేసుకోవడంలో అసాధారణరీతిలో జాప్యం జరుగుతోందని , సుదీర్ఘకాలంగా మిగిలిన సమస్యలన్నింటినీ పరిష్కరించేందుకు తగిన చర్యలు తీసుకోవాలని , హైకోర్టులో పెండింగ్ లో ఉన్న సమస్యలను కూడా పరిష్కరించాలని రాజ్యసభ చైర్మన్ చెప్పారు .


    స్థలం వ్యయంకింద , మురికివాడలు మరోచోటికి తరలించేందుకు రాజ్యసభకు కోటీ 25 లక్షల రూపాయలు ఖర్చయిందని ఆయన అన్నారు . రాజ్యసభ టీవీ కోసం సంవత్సరానికి 30 కోట్ల రూపాయలను అద్దెగా చెల్లించేవారమని , తాను ఈ విషయమై న్యూఢిల్లీ మున్సిపల్ కౌన్సిల్ తో సంప్రదించిన తర్వాత ఇపుడు అద్దె 15 కోట్ల రూపాయలకు తగ్గిందని ప్రస్తుత పరిస్థితుల్లో 15 కోట్ల రూపాయలు కూడా బరువేనని , ఇది నివారించదగిన ఆర్థిక భారమేనని ఆయన అన్నారు .


    కేటాయించిన భూమిని అప్పగించిన పక్షంలో రాజ్యసభ టీవీకి , రాజ్యసభ సచివాలయం సిబ్బందికి నివాస గృహాల నిర్మాణాన్ని వెంటనే చేపట్టేందుకు అవకాశం ఉంటుందని , అప్పుడే ఖజానాకు ఖర్చు గణనీయంగా తగ్గుతుందని అవుతుందని రాజ్యసభ చైర్మన్ అభిప్రాయపడ్డారు .


    స్థలానికి సంబంధించిన అన్ని సమస్యలనూ పరిష్కరించేందుకు సమగ్రమైన సమీక్ష నిర్వహించాలని , తగిన సమన్వయంతో పనిచేయాలని కేంద్ర గృహనిర్మాణ , పట్టణ వ్యవహారాల శాఖ కార్యదర్శిని రాజ్యసభ చైర్మన్ ఆదేశించారు . ఇందుకు సంబంధించిన చట్టపరమైన అడ్డంకులన్నింటినీ పరిష్కరించేందుకు చర్యలు తీసుకోవాలని వెంకయ్యనాయుడు ఆదేశించారు .


    ****


    

    
    (Release ID: 1642464) Visitor Counter : 19
    
    
      Read this release in: English , Urdu , Hindi , Marathi , Manipuri , Bengali , Punjabi , Tamil