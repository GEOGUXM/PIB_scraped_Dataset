      నీతి ఆయోగ్

      ఐక్యరాజ్యసమితి ఉన్నత స్థాయి రాజకీయ వేదికపై రెండవ జాతీయ స్వచ్ఛంద సమీక్షను సమర్పించిన నీతీ ఆయోగ్
      “క్రియాశీలక దశాబ్ది: ప్రపంచ స్థాయినుంచి స్థానిక స్థాయికి
      సుస్థిర ప్రగతి” పేరిట నివేదిక విడుదల
      Posted On: 13 JUL 2020 11:14AM by PIB Hyderabad


    సుస్థిర అభివృద్ధిపై భారతదేశానికి సంబంధించిన రెండవ స్వచ్ఛంద జాతీయ సమీక్షను నీతీ ఆయోగ్ సమర్పించింది . 2020 వ సంవత్సరానికి సంబంధించిన ఈ సమీక్షను ఐక్యరాజ్యసమితికి చెందిన ఉన్నత స్థాయి జాతీయ వేదికపై నీతీ ఆయోగ్ సమర్పించింది . సుస్థిర అభివృద్ధికి సంబంధించిన 17 లక్ష్యాల సాధనకు తీసుకోవలసిన తదుపరి చర్యలు , సమీక్షకోసం ఈ సమీక్షను ఆవిష్కరించారు . “ క్రియాశీలక దశాబ్ది : ప్రపంచ స్థాయినుంచి స్థానిక స్థాయికి సుస్థిర అభివృద్ధి లక్ష్యాలు ” అనే పేరుతో సమీక్షా నివేదికను నీతీ ఆయోగ్ ఉపాధ్యక్షుడు డాక్టర్ రాజీవ్ కుమార్ , నీతీ ఆయోగ్ సభ్యుడు డాక్టర్ వి . కె . పాల్ , ముఖ్య కార్యనిర్వహణాధికారి అమితాబ్ కాంత్ , సుస్థిర అభివృద్ధి అంశాల సలహాదారు శ్రీమతి సంయుక్త సమద్దర్ విడుదల చేశారు . కోవిడ్ -19 వైరస్ వ్యాప్తి సంక్షోభం నేపథ్యంలో ఈ ఏడాది సమావేశాన్ని ఆన్ లైన్ లో నిర్వహిస్తున్నారు . 2020 జూలై 10 న మొదలైన ఈ సమావేశం జూలై 16 వరకూ జరుగుతుంది . ఈ సమావేశంలో 47 సభ్యదేశాలు పాల్గొని తమ సమీక్షా నివేదికలను సమర్పిస్తాయి .


    ఐక్యరాజ్య సమితికి చెందిన ఆర్థిక సామాజిక మండలి (ECOSOC) ఆద్వర్యంలో ఉన్నత స్థాయి రాజకీయ వేదిక ప్రతి సంవత్సరం జూలై నెలలో 8 రోజులపాటు సమావేశమవుతుంది . ఈ సమావేశాల్లో సభ్యదేశాలు సమర్పించే స్వచ్ఛద జాతీయ సమీక్షా నివేదికలు కీలక పాత్ర పోషిస్తాయి . ప్రగతిపై సమీక్షకు , 2030 అజెండా , సుస్థిర అభివృద్ధి లక్ష్యాలను అమలు చేయడానికి ఈ సమీక్షా నివేదికలు ఎంతో దోహదపడతాయి . ఆయా దేశాల ఆధ్వర్యంలో సమర్పించే ఈ సమీక్షలన్నీ స్వచ్ఛదమైనవే . వివిధ దేశాలు తమ అనుభవాలను , విజయాలను , తాము ఎదుర్కొన్న సవాళ్లను , నేర్చుకున్న పాఠాలను పరస్పరం పంచుకునేందుకు ఈ సమీక్షలు రూపొందిస్తారు . ఏదైనా ఒక దేశానికి సంబంధించిన స్వచ్ఛంద జాతీయ సమీక్షా నివేదిక తయారీ ప్రక్రియ వివిధ వర్గాల భాగస్వామ్యాలకు వేదికగా ఉపయోగపడుతుంది . భారతదేశం తన తొలి నివేదికను 2017 లో సమర్పించింది .


    2020 వ సంవత్సరానికి భారతదేశపు స్వచ్ఛంద జాతీయ సమీక్షా నివేదిక


    సమావేశంలో తనతో పాటు రెండవసారి పాల్గొంటున్న బంగ్లాదేశ్ , జార్జియా , కెన్యా , మొరాకో , నేపాల్ , నైగర్ , నైజీరియా , ఉగాండా వంటి దేశాలతో కలసి భారత్ తన సమీక్షా నివేదికను సమర్పించింది . ఈ నివేదిక సమర్పణలో భాగంగా ఒక లఘు చలనచిత్రాన్ని కూడా ప్రదర్శించారు . రెండవ స్వచ్ఛంద జాతీయ సమీక్షా నివేదికలో పొందుపరిచే అంశాలతో ఈ లఘు చిత్రాన్ని రూపొందించారు . ప్రధానమైన సుస్థిర అభివృద్ధి లక్ష్యాలపై భారత్ సాధించిన అభివృద్ధిని కూడా ఈ లఘు చిత్రంలో వివరించారు .


    సమావేశం ప్రారంభంలో నీతీ ఆయోగ్ ఉపాధ్యక్షుడు డాక్టర్ రాజీవ్ కుమార్ మాట్లాడుతూ , కోవిడ్ వైరస్ సవాళ్లను ఎదుర్కొనేందుకు పోరాటం సాగిస్తున్న అన్ని దేశాలకు తాము సంఘీభావం ప్రకటిస్తున్నట్టు చెప్పారు . కోవిడ్ మహమ్మారి విసిరిన సవాళ్లను ఎదుర్కొనేందుకు ఆత్మనిర్భర్ భారత్ పథకం కింద భారత్ చేపట్టిన కార్యక్రమంలో కీలక అంశాలను ఆయన ప్రధానంగా ప్రస్తావించారు . “ ఈ పరిస్థితుల్లో మనం అన్ని విభేదాలకు అంతం పలకాలి . సుస్థిర అభివృద్థి లక్ష్యాల సాధన దిశగా ప్రగతిని వేగవంతం చేసేందుకు మనమంతా ప్రస్తుత సంక్షోభాన్ని అవకాశంగా మలుచుకోవాలి . అందుకు సమైక్యంగా కృషిచేయాలి ” ఆయన తన ప్రారంభోన్యాసంలో పేర్కొన్నారు . అభివృద్ధి లక్ష్యాల సాధనకు జరిగే కృషిలో ఎవరూ వెనకబడకుండా చూసేందుకు జరిగే ప్రయత్నాలను డాక్టర్ రాజీవ్ కుమార్ వివరించారు . బహుముఖమైన పేదరికాన్ని తగ్గించేందుకు , అందరికీ ఆహార భద్రత , విద్య , విద్యుత్ సదుపాయం , కాలుష్యంలేని వంట ఇంధనం , పారిశుద్ధ్య సదుపాయాలు కల్పించే విషయంలో భారత్ సాధించిన గణనీయమైన ప్రగతిని ఆయన పేర్కొన్నారు . 50 కోట్ల మంది పౌరులకు ప్రయోజనం కలిగించేలా ప్రపంచంలోనే అతి భారీ పథకమైన ఆరోగ్యబీమా కార్యక్రమం అమలుచేయడంలో భారత్ సాధించిన ప్రగతిని కూడా తెలియజేశారు .


    సుస్థిర అభివృద్ధి లక్ష్యాలకోసం అభివృద్ధిని వేగవంతమయ్యేలా కొత్త కార్యక్రమాలు చేపట్టడానికి , ఇప్పటికే అమలులో ఉన్న కార్యక్రమాలను మరింత బలోపేతం చేయడానికి తాము కట్టుబడి ఉన్నామని ముఖ్య కార్య నిర్వహణాధికారి అమితాబ్ కాంత్ చెప్పారు . ఈ కృషిలో కొత్త విషయాలు తెలుసుకోవడం , తెలిసిన అంశాలను పరస్పరం పంచుకోవడం వంటివి ఎంతో కీలకపాత్ర పోషిస్తాయని , రాష్ట్రాలు , కేంద్ర పాలిత ప్రాంతాలతో వాటిని పంచుకుంటున్నామని ఆయన అన్నారు .


    భారత్ ఈ ఏడాది సమర్పించిన స్వచ్ఛంద జాతీయ సమీక్షా నివేదికను ,.. సంపూర్ణంగా సమాజానికి లబ్ధి చేకూర్చడమే లక్ష్యంగా రూపొందించారు . ఈ నివేదిక రూపకల్పనలో స్థానిక పరిపాలనా సంస్థలకు నీతీ ఆయోగ్ ప్రమేయం కల్పించింది . పౌర సమాజ సంఘాలు , స్థానిక సంఘాలు , ప్రైవేట్ రంగం ప్రతినిధులు , దయనీయమైన స్థితిలో ఉన్న పేదవర్గాలకు కూడా ప్రమేయం కల్పించారు . ఈ ప్రక్రియలో భాగంగా , భారత్ లోని ఐక్యరాజ్యసమితి సంస్థ ప్రతినిధులకు , పౌర సమాజ సంస్థలకు నీతీ ఆయోగ్ భాగస్వామ్యం కల్పించింది . జాతీయ , ఉపజాతీయ స్థాయిలో 50 సంప్రదింపుల ప్రక్రియలు జరిగాయి . మహిళలు , బాలలు , వయోవృద్ధులు , వికలాంగులు , హైచ్ . ఐ . వి . బాధితులు తదితర వర్గాలకు చెందిన వెయ్యికిపైగా పౌర సమాజ సంఘాలతో నీతీ ఆయోగ్ సంప్రదింపులు జరిపి ఈ సమీక్షా నివేదికను రూపొందించింది .


    ఈ సారి అంతర్జాతీయ సహకారం ఇదివరకెన్నడూ లేనంతగా కీలకపాత్రపోషించిందని నీతీ ఆయోగ్ ఉపాధ్యక్షుడు అన్నారు . అంతర్జాతీయ సౌర కూటమి , ప్రకృతి వైపరీత్యాలనుంచి కోలుకునే మౌలిక సదుపాయాలు , సెండాయ్ ఫ్రేమ్ వర్క్ , భూములు ఎడారులు కాకుండా నివారించడం వంటి అంశాల్లో ప్రపంచ స్థాయి వేదికలకు తగిన ప్రమేయం కల్పించడంలో భారత్ ప్రముఖ పాత్ర పోషిస్తూ వస్తోందని ఆయన అన్నారు . సమీక్షా నివేదిక సమర్పణ అనంతరం సభ్యదేశాల ప్రతినిధుల ప్రశ్న , జవాబు రూపంలో చర్చా కార్యక్రమం జరిగింది . ఈ సందర్భంగా పునరుత్పాదక ఇంధనం , ఆర్థిక సమ్మిళిత కార్యక్రమాలు , తదితర అంశాలపై ఈక్వడార్ , బంగ్లాదేశ్ వంటి సభ్యదేశాలు , పౌర సమాజ సంస్థల ప్రతినిధులు ప్రశ్నలు వేశారు .


    క్రియాశీలక దశాబ్ది :


    ప్రపంచ స్థాయినుంచి స్థానిక స్థాయికి సుస్థిర అభివృద్ధి లక్ష్యాలు


    భారతదేశపు స్వచ్ఛంద జాతీయ సమీక్షా నివేదికను కూడా ఈ సమావేశంలో ఆవిష్కరించారు . భారతదేశంలో 2030 అజెండా అమలుపై సమగ్రమైన అంశాలను ఈ నివేదికలో పొందుపరిచారు . అలాగే , సుస్థిర అభివృద్ధికి సంబంధించి 17 లక్ష్యాల అమలులో ప్రగతిని కూడా ఈ నివేదికలో సమీక్షించారు . సుస్థిర అభివృద్ధి లక్ష్యాలను స్థానిక అవసరాలకు తగినట్టుగా రూపకల్పన చేయడంలో భారత్ అనుసరించిన మార్గాన్ని కూడా ఈ నివేదికలో వివరించారు .


    దేశం నలుమూలల్లో ఉన్న పౌర సమాజ సంఘాలతో సంప్రదింపుల ద్వారా సేకరించిన అంశాలను కూడా ఈ నివేదికలో ఒక అధ్యాయం రూపంలో పొందుపరిచారు . పౌర సమాజ సంఘాలు , ప్రభుత్వేతర సమాజసేవా సంఘాలు వ్యక్తం చేసిన అభిప్రాయాలను , ఆవేదనలను ఈ అధ్యాయంలో చేర్చారు . దశాబ్ది కార్యచరణ ప్రణాళికలో వాణిజ్య , ప్రైవేటు రంగాలు పోషించే పాత్రను కూడా పొందుపరిచారు . సుస్థిర అభివృద్ధి లక్ష్యాల సాధనకు సైన్స్ , టెక్నాలజీ , సృజనాత్మక రంగాలు పోషించే పాత్రను కూడా వివరించారు .


    సుస్థిర అభివృద్ధి లక్ష్యాలను ప్రపంచ స్థాయినుంచి స్థానిక సంస్థల స్థాయికి తీసుకుపోవాలన్న సూత్రానికి అనుగుణంగా సుస్థిర అభివృద్ధిపై లక్ష్యాలవారీగా వివరాలన సమీక్షా నివేదికలో పొందుపరిచారు . ఈ అంశంపై వివిధ రాష్ట్రాలు , ప్రత్యేకించి ఆశావహ జిల్లాలకు చెందిన విజయ గాథలను ఉదాహరణ సహితంగా వివరించారు .


    జాతీయ , ఉపజాతీయ స్థాయిలో సుస్థిర అభివృద్ధి లక్ష్యాల అమలును పర్యవేక్షించే అధికారం నీతీ ఆయోగ్ సంస్థకు ఉంది . ఐక్యరాజ్యసమితి రాజకీయ వేదికపై సమర్పంచిన స్వచ్ఛంద జాతీయ సమీక్షా నివేదిక ,.. నీతీ ఆయోగ్ విస్తృత కృషిని ప్రతిబింబిస్తోంది .


    భారత్ స్వచ్చంద జాతీయ సమీక్షా నివేదిక (13 జూలై ) కోసం ఈ లింకును వెళ్లండి .


    https://sustainabledevelopment.un.org/content/documents/26281VNR_2020_India_Report.pdf


    http://niti.gov.in/un-high-level-political-forum

     1. ఇండియా స్వచ్ఛంద జాతీయ సమీక్షా నివేదిక -2020 ఆవిష్కరణ సందర్భంగా ( ఎడమనుంచి కుడికి ) నీతీ ఆయోగ్ సభ్యుడు డాక్టర్ వి . కె . పాల్ , ఉపాధ్యక్షుడు రాజీవ్ కుమార్ , ముఖ్య కార్యనిర్వహణాధికారి అమితాబ్ కాంత్ , సుస్థిర అభివృద్ధి అంశాల సలహాదారు సంయుక్తా సమద్దార్ .
     2. సుస్థిర అభివృద్ధి (2020) కి సంబంధించిన ఐక్యరాజ్యసమితి ఉన్నత స్థాయి రాజకీయ వేదికపై భారతదేశపు రెండవ స్వచ్ఛంద జాతీయ సమీక్షా నినవేదికను సమర్పించిన నీతీ ఆయోగ్ ఉపాధ్యక్షుడు డాక్టర్ రాజీవ్ కుమార్ .

    1.3. ఇండియా వి . ఎన్ . ఆర్ . 2020 నివేదిక - క్రియాశీలక దశాబ్ది : ప్రపంచ స్థాయినుంచి స్థానిక స్థాయికి సుస్థిర అభివృద్ధి పేరిట నివేదికను ఐక్యరాజ్యసమితి ఉన్నత స్థాయి రాజకీయ వేదికపై సమర్ఫించినప్పటి చిత్రం


    2.0. ఇండియా వి . ఎన్ . ఆర్ . నివేదికలో చిత్రాలు


    2.1. వి . ఎ్ . ఆర్ . నివేదిక తయారీ ప్రక్రియ


    2.2. 14 జనాభా గ్రూపులు , ప్రైవేటు రంగానికి చెందిన భాగస్వామ్య వర్గాలతో సంప్రదింపులు


    ***

    
    
    (Release ID: 1638329) Visitor Counter : 53
    
    
      Read this release in: Punjabi , English , Urdu , Hindi , Marathi , Bengali , Manipuri , Odia , Tamil , Malayalam
    
    
    

2.