      ఈశాన్య ప్రాంత అభివృద్ధి మంత్రిత్వ శాఖ

      కొవిడ్ తర్వాతి పరిస్థితుల్లో, ఆర్థిక శక్తి కేంద్రంగా భారత్‌ అవతరించడానికి ఈశాన్య ప్రాంతం నాయకత్వం వహిస్తుంది: డా.జితేంద్ర సింగ్
      
      ఈశాన్య రాష్ట్రాల స్వయం సహాయక మహిళా బృందాలు, అభివృద్ధి నిచ్చెనలో కొత్త ఎత్తులు ఎక్కుతున్నాయి: డా.జితేంద్ర సింగ్
      Posted On: 04 JUL 2020 5:13PM by PIB Hyderabad


    కొవిడ్ తర్వాతి పరిస్థితుల్లో , తన భారీ సహజ , మానవ వనరుల సాయంతో , ఆర్థిక శక్తి కేంద్రంగా భారత్‌ అవతరించడానికి ఈశాన్య ప్రాంతం ముందుండి నడిపిస్తుందని కేంద్ర ఈశాన్య ప్రాంత అభివృద్ధి శాఖ మంత్రి (స్వతంత్ర బాధ్యత) డా.జితేంద్ర సింగ్‌ చెప్పారు. కరోనాను విజయవంతంగా అడ్డుకోవడం వల్ల , ఈశాన్య ప్రాంత మహిళలు అన్ని ఆర్థిక కార్యకలాపాల్లో ముందడుగు వేస్తున్నారని అన్నారు. వైరస్‌ వ్యతిరేక పోరాటంలో మహిళలు జయించారని , కరోనా నిర్వహణ నమూనాగా ఈశాన్య ప్రాంతం ఎదగడానికి సాయపడ్డారని మంత్రి అన్నారు. ' నార్త్ ఈస్ట్‌ రీజియన్‌ కమ్యూనిటీ రిసోర్సెస్‌‌ అండ్‌ మేనేజ్‌మెంట్‌ ప్రోగ్రాం ' ( ఎన్‌ఈఆర్‌సీవోఆర్‌ఎంపీ) కు అనుబంధంగా ఉన్న వివిధ స్వయం సహాయక మహిళా సంఘాలతో వెబినార్‌ ద్వారా కేంద్ర మంత్రి మాట్లాడారు. ప్రధాని శ్రీ నరేంద్ర మోదీ నాయకత్వంలో , గత ఐదేళ్లలో ఈశాన్య ప్రాంతం అభివృద్ధిలో నమూనాగా నిలిచిందని , ఆరో సంవత్సరంలో కరోనా నిర్వహణలో నమూనాగా నిలిచిందని అభినందించారు. మొత్తం 8 ఈశాన్య రాష్ట్రాల్లో కలిపి కేవలం కొన్ని కరోనా కేసులు , 17 మరణాలు నమోదయ్యాయన్నారు.


    ఈశాన్య ప్రాంతానికి ప్రధాని నరేంద్ర మోదీ ఎప్పుడూ అత్యధిక ప్రాధాన్యత ఇచ్చారని మంత్రి డా.జితేంద్ర సింగ్‌ తెలిపారు. 2014లో ప్రభుత్వం ఏర్పడ్డాక , దేశంలో అభివృద్ధి చెందిన మిగిలిన ప్రాంతాలతో ఈశాన్య ప్రాంతాన్ని సమం చేయడానికి అన్ని ప్రయత్నాలు చేస్తామని ప్రధాని పేర్కొన్నారు. ఈ ఆరేళ్లలో , ఈశాన్య ప్రాంతం అభివృద్ధి వ్యత్యాసాలను అధిగమించడమేగాక , మానసిక స్థైర్యాన్ని సైతం కూడగట్టుకుంది. కొవిడ్‌ తర్వాత భారత ఆర్థిక వ్యవస్థకు వెదురు చాలా ముఖ్యమైనదని మంత్రి చెప్పారు. రాబోయే రోజుల్లో కరోనా కేసులు సున్నాకు చేరుకున్నాక భారీ పర్యాటకంతోపాటు.. వెదురు , ఇతర వనరుల సాయంతో ఆర్థిక శక్తి కేంద్రంగా భారత్‌ ఎదగడానికి ఈ ప్రాంతం అవకాశం కల్పిస్తుందని మంత్రి అన్నారు.


    భారతదేశంలో ఉన్న వెదురు వనరుల్లో 60 శాతం ఈశాన్య రాష్ట్రాల్లోనే ఉన్నాయని డా.జితేంద్ర సింగ్‌ వెల్లడించారు. స్వాతంత్ర్యం వచ్చాక ఎన్నడూలేనంత చేయూతను మోదీ ప్రధాని అయ్యాక ఈ ప్రాంతం అందుకుందని చెప్పారు. వందేళ్ల నాటి అటవీ చట్టానికి మోదీ ప్రభుత్వం వచ్చాక 2017లో సవరణ చేశామని , జీవనోపాధి పెంచడానికి ఇళ్లలో పెంచే వెదురును చట్టం నుంచి మినహాయించామని ఈ సందర్భంగా కేంద్ర మంత్రి ప్రస్తావించారు. కరోనా పరిస్థితి ముగిసిన తర్వాత , ఈశాన్య ప్రాంత స్వయం సహాయక సంఘాల ఉత్పత్తులతో దిల్లీలో ప్రదర్శన ఏర్పాటు చేస్తామని డా.జితేంద్ర సింగ్‌ హామీ ఇచ్చారు.


    రోడ్డు , రైలు , వాయుమార్గాల ద్వారా సరకులు , ప్రజా రవాణా సౌకర్యాలు ఈ ప్రాంతంలోనే కాక , దేశవ్యాప్తంగా మెరుగుపడ్డాయని కేంద్ర మంత్రి తెలిపారు. రైలు మార్గం లేని అరుణాచల్‌ ప్రదేశ్‌ , మేఘాలయ ప్రస్తుతం దేశ రాజధానితో రైలు మార్గం ద్వారా అనుసంధామయ్యాయన్నారు. సిక్కింలోనూ తొలిసారిగా విమానాశ్రయం వచ్చిందన్నారు. మిగిలిన రాష్ట్రాలు కూడా కొత్త పోర్టులు , ప్రస్తుతం ఉన్నవాటికి మరింత అభివృద్ధిని చూస్తున్నాయన్నారు. దేశంలోనే పుణె తర్వాత , అరుణాచల్‌ ప్రదేశ్‌లో కొత్త ' ఫిల్మ్‌ అండ్‌ టెలివిజన్‌ ఇన్‌స్టిట్యూట్‌ ' త్వరలోనే ఏర్పాటు కాబోతోందన్నారు.


    ' ఎన్‌ఈఆర్‌సీవోఆర్‌ఎంపీ ' ద్వారా అందిన సాయం తమ జీవితాలను ఉన్నతంగా మార్చిందని స్వయం సహాయక బృందాల మహిళలు మంత్రికి వివరించారు. ఉద్యాన , టీ , వెదురు , పందులు , పట్టుపురుగుల పెంపకం , పర్యాటకం వంటి ప్రాజెక్టులతోపాటు , మహిళా సంఘాలు భారీగా శానిటైజర్ , మాస్కులను తయారు చేసి పంపిణీ చేశాయి. లాక్‌డౌన్ సమయంలో పేదలకు ఉచితంగా సరుకులు అందించడానికి వనరులను కూడా కూడగట్టారు.


    ఈశాన్య ప్రాంత స్వయం సహాయక బృందాలతోపాటు , ' నార్త్ ఈస్ట్‌ కౌన్సిల్‌ ' ( ఎన్‌ఈసీ) సీనియర్‌ అధికారులు కూడా వెబినార్‌లో పాల్గొన్నారు.


    *******

    
    
    (Release ID: 1636532) Visitor Counter : 33
    
    
      Read this release in: Punjabi , English , Urdu , Hindi , Assamese , Manipuri , Tamil