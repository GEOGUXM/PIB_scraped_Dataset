      పర్యావరణం, అడవులు, మరియు వాతావరణ మార్పు మంత్రిత్వ శాఖ

      యుఎన్‌ఎఫ్‌సీసీసీ, పారిస్ ఒప్పందం ప్రకారం, ఆర్థిక, సాంకేతిక సాయం మాటను అభివృద్ధి చెందిన దేశాలు నిలబెట్టుకోవాలి: శ్రీ ప్రకాశ్‌ జావడేకర్
      
      హరిత పునరుద్ధరణ చర్యలే కేంద్ర అంశంగా వివిధ దేశాల మంత్రుల వర్చువల్‌ సమావేశం
      Posted On: 07 JUL 2020 7:40PM by PIB Hyderabad


    వాతావరణ మార్పులు , చర్యలపై "మినిస్ట్రీరియల్‌ ఆన్‌ క్లైమేట్‌ యాక్షన్‌" నాలుగో సమావేశం వర్చువల్‌ పద్ధతిలో జరిగింది. పారిస్ ఒప్పందంతో దేశాలు ఆర్థిక పునరుద్ధరణ ప్రణాళికలను ఎలా సమన్వయం చేస్తున్నాయి , నిరంతర వాతావరణ చర్యలను ఎలా అమలు చేస్తున్నాయన్న అంశాలపై , ఈ సమావేశంలో పాల్గొన్న వివిధ దేశాలు అభిప్రాయాలను పంచుకున్నాయి. ఈ సమావేశానికి యూరోపియన్ యూనియన్ , చైనా , కెనడా సహాధ్యక్ష దేశాలుగా వ్యవహరించాయి. "యునైటెడ్‌ నేషన్స్ ఫ్రేమ్‌వర్క్ కన్వెన్షన్‌ ఆన్‌ క్లైమేట్ ఛేంజ్‌" (యూఎన్‌ఎఫ్‌సీసీసీ) కింద పారిస్ ఒప్పందం సంపూర్ణ అమలుపై చర్చలను ముందుకు తీసుకెళ్లడం , ప్రపంచ వాతావరణ చర్యలకు రాజకీయపరంగా ఆటంకాలు లేకుండా చూడటంపై చర్చలు జరిగాయి.


    వాతావరణ మార్పుల నియంత్రణకు భారత్‌ అన్ని ముఖ్యమైన చర్యలు తీసుకున్నట్లు మనదేశం తరపున సమావేశంలో పాల్గొన్న కేంద్ర పర్యావరణ శాఖ మంత్రి ప్రకాశ్‌ జావడేకర్‌ తెలిపారు. యూఎన్‌ఎఫ్‌సీసీసీ , పారిస్ ఒప్పందం ప్రకారం , అభివృద్ధి చెందుతున్న దేశాలకు ఆర్థిక , సాంకేతిక సాయాన్ని అందించాలని అభివృద్ధి చెందిన దేశాలకు సూచించారు. "2020 నాటికి ఒక ట్రిలియన్‌ అమెరికన్‌ డాలర్లు అందిస్తామన్న మాటను అభివృద్ధి చెందిన దేశాలు ఇప్పటికీ నిలబెట్టుకోలేదు. అభివృద్ధి చెందుతున్న దేశాల్లో వాతావరణ చర్యలను బలోపేతం చేయడానికి , ఈ ఐదు నెలల్లో అయినా ఆ మొత్తాన్ని ఏర్పాటు చేస్తారని ఆశిస్తున్నా" అని జావడేకర్‌ స్పష్టం చేశారు.


    భారత్‌ చేసిన ప్రయత్నాల గురించి జావడేకర్‌ చెబుతూ.. , 2005-2014 మధ్యకాలంలో , డీజీపీ ఉద్గారాల తీవ్రతలో 21 శాతాన్ని తగ్గించామని , తద్వారా , 2020కి ముందే స్వచ్ఛంద లక్ష్యాన్ని సాధించామని తెలిపారు. భారత పునరుత్పాదక ఇంధన సామర్థ్యం గత ఐదేళ్లలో 226 శాతం పెరిగిందని , 87 గిగావాట్ల కంటే ఎక్కువే సాధించామని అన్నారు. విద్యుత్ ఉత్పత్తి సామర్థ్యంలో శిలాజ రహిత వనరుల వాటా 2015 మార్చిలో 30.5 శాతం ఉండగా , 2020 మే నాటికి 37.7 శాతానికి పెరిగిందని వెల్లడించారు. భారత పునరుత్పాదక ఇంధన సామర్థ్యాన్ని 450 గిగావాట్లకు పెంచాలన్న లక్ష్యాన్ని భారత ప్రధాని ప్రకటించారని స్పష్టం చేశారు.


    భారత్‌లోని గ్రామీణ ప్రాంతాల్లో 80 మిలియన్ల వంటగ్యాస్‌ కనెక్షన్లు ఇచ్చామని , స్వచ్ఛమైన వంట ఇంధనం , ఆరోగ్యకర వాతావరణం అందించామని జావడేకర్‌ వర్చువల్‌ సమావేశంలో వివరించారు. "భారత్‌లో అటవీ , చెట్ల పెంపకం విస్తీర్ణం 8,07,276 చ.కి.మీ. ఇది మొత్తం దేశంలో 24.56 శాతం. ఉజాలా పథకం కింద 360 మిలియన్‌ ఎల్‌ఈడీ బల్బులను పంపిణీ చేశాం. దీనివల్ల ఏటా 47 బిలియన్‌ యూనిట్ల విద్యుత్‌ ఆదాతోపాటు , కార్బన్‌ డై ఆక్సైడ్‌ 38 మిలియన్‌ టన్నులు తగ్గుతోంది" అని వెల్లడించారు.


    స్వచ్ఛమైన ఇంధన కోసం చేస్తున్న ప్రయత్నాల గురించి చెబుతూ , ఈ ఏడాది ఏప్రిల్‌ 1 నుంచి , బీఎస్‌-4 ఉద్గార నిబంధనల నుంచి బీఎస్‌-6కు భారత్‌ మారిందని అన్నారు. 2024 నుంచి దీనిని పాటించాల్సివున్నా నాలుగేళ్లు ముందుగానే అమలు చేస్తున్నామన్నారు. అత్యంత స్పష్టమైన హరిత చర్యల్లో భాగంగా , 400 రూపాయల బొగ్గు సెస్‌ను వసూలు చేసిన అంశాన్ని మంత్రి వివరించారు. ఇది ఇప్పుడు జీఎస్‌టీ కిందకు వచ్చిందన్నారు. "ఆకర్షణీయ నగరాల కార్యక్రమంలో భాగంగా , తొలిసారిగా , " క్లైమేట్‌ స్మార్ట్ సిటీస్‌ అసెస్‌మెంట్‌ ఫ్రేమ్‌వర్క్ 2019"ను ప్రారంభించాం. వాతావరణ మార్పులను ఎదుర్కోవటానికి నగరాలు , పట్టణ ప్రాంతాలకు స్పష్టమైన మార్గం చూపడం దీని ఉద్దేశం" అని సమావేశంలో మంత్రి తెలిపారు.


    దాదాపు 30 దేశాల మంత్రులు , ప్రతినిధులు ఈ సమావేశంలో పాల్గొన్నారు. కరోనా నేపథ్యంలో ఈ సమావేశాన్ని తొలిసారిగా వర్చువల్‌ పద్ధతిలో నిర్వహించారు. వాతావరణ చర్యల్లో పురోగతి ఉండేలా చూడటం ఈ సమావేశం ఉద్దేశం.


    *****

    
    
    (Release ID: 1637114) Visitor Counter : 51
    
    
      Read this release in: English , Urdu , Marathi , Hindi , Manipuri , Punjabi , Tamil