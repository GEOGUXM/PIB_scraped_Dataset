      ఉప రాష్ట్రప‌తి స‌చివాల‌యం

      కరోనా కాలంలో సరైన జీవిత పాఠాలే నేర్చుకున్నారా? ప్రజలకు ఉపరాష్ట్రపతి ప్రశ్న
      ఆత్మశోధనకోసం పది సూత్రాల మాతృకను సూచించిన వెంకయ్యనాయుడు
      కరోనా మహమ్మారిని ‘సంస్కరణ కర్త’ గా పరిగణించాలని సూచన
      Posted On: 12 JUL 2020 11:02AM by PIB Hyderabad


    కరోనా వైరస్ బందంలో చిక్కుకున్న గత కొన్ని నెలల కాలంలో మనం గడిపిన జీవితంపై ప్రజలంతా ఆత్మశోధన చేసుకోవాలని , తాము సరైన జీవిత పాఠాలు నేర్చుకున్నామో లేదో తమకు తాముగా అంచనా వేసుకోవాలని ఉపరాష్ట్రపతి వెంకయ్యనాయుడు ఉద్బోధించారు . అనూహ్యంగా ఎదురయ్యే అనిశ్చిత పరిస్థితులను ఎదుర్కొనేందుకు తగిన సన్నద్ధతతో ఉన్నామా ? అన్నది తమంతట తాము తరచి చూసుకోవాలని కూడా వెంకయ్యనాయుడు పిలుపునిచ్చారు .


    కోవిడ్ -19 కు కారణాలు , పర్యవసానాలపై ప్రజలతో తన భావనలు పంచుకునేందుకు వెంకయ్య నాయుడు ఫేస్ బుక్ వేదికగా తన అభిప్రాయాలను వెల్లడించారు . “ కరోనా కాలంలో జీవిత భావనలు ” అన్న శీర్షికతో ఆయన తన అభిప్రాయాలను సంభాషణా శైలిలో వ్యక్తపరిచారు .


    ఈ సందర్భంగా ఆయన ఫేస్ బుక్ లో పది ప్రశ్నలను సంధించారు . ఈ ప్రశ్నలకు లభించే సమాధానాలే పలు జీవిత పాఠాలను నేర్పుతాయి . కోవిడ్ -19 సంక్షోభంతో ఇళ్లకే పరిమితమైన గత నాలుగు నెలల్లో నేర్చుకున్న జీవిత పాఠాలను , జీవితంలో మార్పులను మదింపు చేసుకునేందుకు ఈ ప్రశ్నలు దోహదపడతాయి . జీవితంపై తగినంత అవగాహన కల్పించుకునేందుకు , భవిష్యత్తులో ఇలాంటి ప్రతికూల పరిస్థితులను ఎదుర్కొనేందుకు మనం సన్నద్ధంగానే ఉన్నామా ? అన్నది మదింపు చేసుకునేందుకు ఈ పది సూత్రాల మాతృక ఉపకరిస్తుందని ఉపరాష్ట్రపతి చెప్పారు .


    కోవిడ్ వైరస్ మహమ్మారిని కేవలం ఒక వైపరీత్యంగా మాత్రమే పరిగణించరాదని , మన జీవన శైలిని సంస్కరించే ‘ దిద్దుబాటుదారు ’ గా , ‘ సంస్కరణ కర్త ’ గా చూడాల్సిన అవసరం ఉందని ఉపరాష్ట్రపతి అభిప్రాయపడ్డారు . జీవన విధానంపై మనకు ఉన్న భావనల్లో మార్పులు తీసుకువచ్చి , ప్రకృతితో , సంస్కృతీ సంప్రదాయాలతో మనం సామరస్య పూరితమైన నైతిక జీవనం గడిపేలా చూసేందుకే ఈ మహమ్మారి వచ్చినట్టుగా భావించవలసి ఉంటుందని అన్నారు . మనం ఉన్నత ప్రమాణాలతో కూడిన జీవనం గడిపేందుకు ఎప్పటికప్పుడు ఇలాంటి మార్పులు అవసరమని ఉపరాష్ట్రపతి అభిప్రాయపడ్డారు .


    ‘ కరోనా కాలంలో జీవిత భావనలు ’ పేరిట ఫేస్ బుక్ లో తాను వ్యక్తం చేసిన అభిప్రాయాలు జీవిత లక్ష్యాలను సరైన పద్ధతిలో నిర్వచించడానికే అని ఆయన స్పష్టంచేశారు . ప్రకృతితో కలసి సామరస్య పూరితంగా మనుగడ సాగించడానికి వీలుగా వేగవంతమైన ఆధునిక జీవన విధానంలో తగిన మార్పులు చేసుకోవలసిన అవసరాన్ని కూడా ఉపరాష్ట్రపతి ప్రధానంగా తెలియజెప్పారు .


    ఎలాంటి ఆతురతకు తావులేని జీవన విధానానికి ఆయన పలు సూచనలు చేశారు . సరైన ఆలోచనా విధానం , జీవన విధానం , ఆరోగ్యవంతమైన జీవితంకోసం ఆహారాన్ని ఔషధంగా పరిగణించడం , ఇహలోక కార్యకలాపాలకు అతీతంగా ఆధ్యాత్మిక జీవన కోణాన్ని స్పశించడం , మంచీ చెడూ విచక్షణను తెలుసుకోవడం , ఇతరులపట్ల సామాజిక బాధ్యతగా మెలగడం , సామాజిక బంధంతో ఒక అర్థవంతమైన జీవన విధానాన్ని అలవరుచుకోవడం వంటి సూచనలను ఉపరాష్ట్రపతి తన ఫేస్ బుక్ పోస్టులో పొందుపరిచారు .


    తరచుగా తలెత్తుతున్న వైపరీత్యాలకు గల కారణాలను గురించి వెంకయ్య నాయుడు ఈ సందర్భంగా ప్రస్తావించారు . “ ఈ భూగోళానికి మన అవసరం లేదు . మనకే భూగోళంతో అవసరం ఉంది . మొత్తం భూగోళం మానవులకోసమే అన్నట్టుగా మానవులు పెత్తనం చలాయించడంవల్ల ప్రకృతి సమతుల్యత దెబ్బతింటోంది . పలు రకాల ప్రతికూల పరిస్థితులు చోటుచేసుకుంటున్నాయి ” అని ఆయన అభిప్రాయపడ్డారు .


    కరోనా కాలంలో ఎదురైన అనుభవాలు పునాదిగా జీవితంపై మరింత స్వయంశోధన కోసం ఉపరాష్ట్రపతి 10 సూత్రాల మాతృక మరెన్నో సూచనలు చేసింది . కరోనా మహమ్మారి వ్యాప్తికి కారణాలేమిటో తెలుసుకుని , జీవన విధానాన్ని మార్చుకునేందుకు సిద్ధపడినవారు తల్లిదండ్రుల , పెద్దల సంరక్షణలో తాము చేస్తున్న తప్పులేమిటో గుర్తించారని , తదుపరి ప్రతికూల పరిస్థితులు ఎదుర్కొనడానికి సన్నద్ధమయ్యారని , తమ జీవన ధర్మాన్ని , ఆధ్యాత్మిక జ్ఞానోదయాన్ని పొందారని , తాము ఇన్నాళ్లూ కోల్పోయిందేమిటో తాము ఇళ్లకే పరిమితమైనపుడు గుర్తించారని ఈ సూత్రాల్లో ఉపరాష్ట్రపతి పేర్కొన్నారు .


    సమాజంలోని కొన్ని వర్గాలపై ఈ మహమ్మారి చూపించిన ప్రతికూల ప్రభావాన్ని గురించి కూడా ఉపరాష్ట్రపతి ప్రస్తావించారు . “ మనమంతా సమానులుగా పుట్టాం . కాలం గడుస్తున్న కొద్దీ చివరకు సమానత్వంలో భేదాలు తలెత్తాయి . కొన్ని వర్గాల ప్రజల కష్టాలను , కడగండ్ల తీవ్రతను ఈ మహమ్మారి ఎత్తిచూపింది . అది అవి ఆయా వర్గాల ప్రజల స్వయంకృతం కానేకాదు . వారి కష్టాలను తీర్చవలసిన అవసరం ఉంది . జీవితంలో మీరు అనుసరిస్తున్న మార్గాలే ఇతరుల కష్టాలు పెరగడానికి కారణాలు .” అని ఉపరాష్ట్రపతి అభిప్రాయపడ్డారు .


    లార్వాగా జీవితంలో మందగమనం పాటించి , ఆ తర్వాత కోశస్థదశనుంచి అందమైన రూపంతో సీతాకోక చిలుక ఎదిగినట్టుగానే , ప్రజలు కూడా ప్రస్తుత సంక్షోభ సమయంలో సరైన జీవనపాఠాలు నేర్చుకుని సురక్షితమైన జీవనంకోసం సీతాకోక చిలుకల్లాగా ఎదగాలని ఉపరాష్ట్రపతి ఉద్బోధించారు .


    ***

    
    
    (Release ID: 1638143) Visitor Counter : 48
    
    
      Read this release in: English , Urdu , Hindi , Marathi , Bengali , Manipuri , Punjabi , Tamil , Malayalam