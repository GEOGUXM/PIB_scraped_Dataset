      వాణిజ్యం, పరిశ్రమల మంత్రిత్వ శాఖ

      భారత్-అమెరికా ద్వైపాక్షిక సంబంధాల్లో అసాధారణ వేగం
      ప్రపంచ స్థిరత్వం, భద్రత, ఆర్థిక సమృద్ధిలో ప్రయోజనాలను పరస్పరం పంచుకోవడమే కారణమన్న కేంద్రమంత్రి పీయూష్ గోయల్

      Posted On: 15 JUL 2020 1:25PM by PIB Hyderabad

    భారత్ , అమెరికా సి . ఇ . ఒ . ల వేదిక 2020 జూలై 14 వ తేదీన టెలిఫోనిక్ కాన్ఫరెన్స్ ద్వారా సమావేశమైంది . భారత్ , అమెరికాలు 2014 లో ఈ వేదికను పునర్ వ్యవస్థీకరించిన తర్వాత సమావేశం జరగడం ఇది ఐదవసారి . వాణిజ్య సంస్థలను ప్రభావితం చేసే కీలక అంశాలపై దృష్టిని కేంద్రీకరించేందుకు బలమైన వేదికగా ఇది ఉపయోగపడుతుంది . ఆలాగే , ఉభయ దేశాల ఆర్థిక వ్యవస్థలకు పరస్పరం ప్రయోజనకరంగా ఉండేలా సహకరించుకోవలసిన అంశాలను అంశాలను గుర్తించేందుకు కూడా ఈ వేదిక దోహదపడుతుంది .


    కేంద్ర వాణిజ్య , పరిశ్రమలు , రైల్వే శాఖ మంత్రి పీయూష్ గోయల్ , అమెరికా వాణిజ్య శాఖ మంత్రి విలియం రాస్ ఈ సమావేశానికి ఉమ్మడిగా అధ్యక్షత వహించారు . పరిశ్రమలు , అంతర్గత వాణిజ్య ప్రోత్సాహక శాఖ కార్యదర్శి గురుప్రసాద్ మహాపాత్ర , ఇతర సీనియర్ అధికారులు , అమెరికాలో భారతీయ రాయబారి డాక్టర్ తరణ్ జిత్ సాంధూ , భారత్ లో అమెరికా రాయబారి కెన్నెత్ జస్టర్ పాల్గొన్నారు .


    భారత్ , అమెరికాలకు చెందిన ప్రముఖ కంపెనీల ముఖ్య కార్యనిర్వాహక అధికారుల ( సి . ఇ . ఒ . లు ) తో కూడిన ఈ వేదిక సమావేశానికి టాటాసన్స్ సంస్థ చైర్మన్ చంద్రశేఖరన్ , లాక్ హీడ్ మార్టిన్ సంస్థ ప్రెసిడెంట్ , ముఖ్యకార్యనిర్వహణాధికారి జేమ్స్ టాయ్ క్లెట్ సహాధ్యక్షులుగా వ్యవహరించారు . గతంలో 2029 ఫిబ్రవరిలో న్యూఢిల్లీలో జరిగిన ఇదివరకటి సీఈఓల వేదిక సమావేశంలో తీర్మానించిన విధానపరమైన సిఫార్సులు , కొత్త తరహా సంస్కరణలను అమలు చేయడంలో రెండు ప్రభుత్వాలు తీసుకున్న చర్యలను ఉభయ పక్షాల సీఈఓలు ప్రశంసించారు . సీఈఓ ఫోరమ్ సభ్యులు తాజాగా ఉమ్మడిగా ఆమోదించిన సంస్కరణలను , విధానపరమైన సిఫార్సులను సమర్పించారు . ఆరోగ్య రక్షణ , ఔషధాలు , ఎయిరో స్పేస్ , రక్షణ , మౌలిక సదుపాయాలు వస్తూత్పత్తితోపాటు , ఆర్థికవ్యవస్థ కీలక రంగాల్లో ద్వైపాక్షిక పెట్టుబడులను ప్రోత్సహించడమే లక్ష్యంగా ఈ సిఫార్లులను సమావేశంలో సమర్పించారు . చిన్న వ్యాపారాలకు ప్రోత్సాహం , ఇంధనం , నీరు - పర్యావరణం , ఐ . సి . టి ., డిజిటల్ మౌలిక సదుపాయాలు , ఆర్థిక సేవలు , వాణిజ్యం - పెట్టుబడులు తదితర రంగాల్లో పెట్టుబడులు లక్ష్యంగా ఈ సిఫార్సులను రూపొందించారు .


    ఉభయదేశాల ద్వైపాక్షిక సంబంధాల పటిష్టతకోసం సమావేశంలో పాల్గొని చొరవ చూపిన కేంద్ర మంత్రి పీయూష్ గోయల్ కు , సమావేశానికి సహాద్యక్షత వహించిన అధికారులకు అమెరికా మంత్రి రాస్ కృతజ్ఞతలు తెలియజేశారు . ప్రత్యేకించి కోవిడ్ -19 మహమ్మారి ప్రబలిన సంక్షోభ సమయంలో ఈ చొరవ చూపినందుకు ఆయన కృతజ్ఞతలు వ్యక్తంచేశారు . ఔషధాల , వైద్య పరికరాల తయారీ , సరఫరా రంగంలో రెండు దేశాలు పరస్పర సహకారంద్వారా మరింత చేరువ కావడానికి ఈ సమావేశం ఒక అవకాశమని రాస్ అన్నారు .


    ఈ సందర్భంగా మంత్రి గోయల్ మాట్లాడుతూ ,.. భారత్ , అమెరకా ద్వైపాక్షిక సంబంధాల్లో అసాధారణమైన ఊపు వచ్చిందని ,.. ప్రపంచ స్థిరత్వం , భద్రత , ఆర్థిక సమృద్ధిలో ప్రయోజనాలను ఉభయదేశాలు పరస్పరం పంచుకోవడమే ఇందుకు కారణమని గోయల్ అన్నారు . ఉభయదేశాల ఆర్థిక వ్యవస్థల్లో చిన్న వ్యాపారుల ప్రాముఖ్యతను గోయల్ ప్రధానంగా ప్రస్తావిస్తూ , ఈ రంగంలో ఉద్యోగాలను , నైపుణ్యాలను పెంచవలసిన అవసరం ఉందని అన్నారు . కోవిడ్ వైరస్ అనంతర ప్రపంచంలో అనుసరించవలసిన కొత్త మార్గాన్ని రూపకల్పన చేయడంలో సీఈఓల ఫోరమ్ ముందు నడవాలని ఆయన సూచించారు .


    సమావేశానికి అమెరికా తరఫున సహాధ్యక్షత వహించిన టాయ్ క్లెట్ మాట్లాడుతూ ,.. కోవిడ్ -19 సంక్షోభ సమయంలో ఉభయదేశాల మధ్య వెల్లడైన అసాధారణ సహకారం ,.. ఇకపై కూడా కొనసాగుతుందని , మౌలిక సదుపాయాల నిర్మాణం , ద్వైపాక్షిక పెట్టుబడుల పెంపుదల , ఉద్యోగాల సృష్టి వంటి అంశాల్లో సహకారం కొనసాగుతుందని అన్నారు . పరిమితిలేని విదేశీ పెట్టుబడులకు అవకాశం ఉన్న కొన్ని రంగాలను ఆయన ప్రధానంగా ప్రస్తావించారు . విధాన స్థిరత్వం , సకాలంలో వివాదాల పరిష్కారం , మేధోసంపత్తి హక్కుల రక్షణ , మౌలిక సదుపాయాల్లో పెట్టుబడుల కొనసాగింపు వంటి అంశాలపై దృష్టిని కేంద్రీకరించాలన్నారు .


    భారత్ తరఫున సమావేశానికి సహాద్యక్షుడుగా వ్యవహరించిన చంద్రశేఖరన్ మాట్లాడుతూ , ప్రపంచ సరఫరా వ్యవస్థను తిరిగి సమతౌల్యం చేసేందుకు ప్రపంచ స్థాయిలో కృషి చేయాల్సిన అవసరం ఉందని , భౌగోళిక , వాణిజ్య సంబంధమైన అంశాలే ఇందకు కారణమని అన్నారు . అమెరికా ప్రైవేటు రంగంలోని కంపెనీల ప్రతినిధులు , అమెరికా ప్రభుత్వంతో భాగస్వామ్యం వహించేందుకు అవకాశం లభించడం అభినందనీయమని అన్నారు . ఉభయదేశాల మధ్య వాణిజ్య సంబంధాలు పటిష్టపడటానికి స్వేచ్ఛా వాణిజ్య ఒప్పందం చాలా అవసరమని అన్నారు . అమెరికా ఆర్థిక వ్యవస్థ బలోపేతానికి మానవ వనరుల రూపంలో భారత్ అందిస్తున్న సహాయాన్ని ఆ దేశం గుర్తించాల్సి ఉందన్నారు . అలాంటి ప్రతిభా వనరుల సరిహద్దులుదాటి కదిలేందుకు ఎలాంటి అడ్డంకులు లేకుండా చూడాల్సి ఉందని ఆయన అన్నారు .


    అమెరికా రాయబారి జస్టర్ మాట్లాడుతూ ,.. భారత్ - అమెరికా వాణిజ్య సంబంధాల్లో ఇంకా వినియోగంలోకి రాని సామర్థ్యాలపై సీఈఓల వేదిక దృష్టిని కేంద్రీకరించాలన్నారు . ఉభయ పక్షాలకు ఆమోద యోగ్యమైన విధానపరమైన సూచనలను సీఈఓల వేదికకు చెందిన ప్రతి అధ్యయన బృందం రూపొందించాలని విజ్ఞప్తి చేశారు . భారత్ - అమెరికా భాగస్వామ్యాలను తీర్చిదిద్దడంలో సీఈఓల వేదిక పాత్ర ప్రశంసనీయమని భారత రాయబారి సాంధూ అన్నారు . విధాన నిర్ణయకర్తలు సంస్కరణలను రూపొందించేందుకు సీఈఓల వేదిక సిఫార్సులు ఎంతగానో దోహదపడ్డాయన్నారు .


    సమావేశంలో ప్రారంభోన్యాసం అనంతరం సహాధ్యక్షులు సిఫార్సులను , సూచనలను సమర్పించారు . ఆరోగ్య రక్షణ , ఔషధాలు , ఎయిరోస్పేస్ , రక్షణ , మౌలిక సదుపాయాలు , వస్తూత్పత్తి , చిన్న వ్యాపారులకు ప్రోత్సాహం , ఇంధనం , నీరు - పర్యావరణం , ఐ . సి . టి , డిజిటల్ రంగం మౌలిక సదుపాయాలు , ఆర్థిక సేవలు , వాణిజ్యం , పెట్టుబడులపై ఈ సిఫార్సులు రూపొందించారు .


    సీఈఓల వేదికకు సంబంధించిన అధ్యయన బృందాలు ఈ సమావేశంలో తమ నివేదికలను చదివి వినిపించన అనంతరం ,. కేంద్ర పరిశ్రమలు , అంతర్గత వాణిజ్య ప్రోత్సాహక శాఖ కార్యదర్శి గురుప్రసాద్ మహాపాత్ర మాట్లాడుతూ ,.. భారత్ - అమెరికా ఆసాధారణ ద్వైపాక్షిక సంబంధాలను గురించి ప్రస్తావించారు . వాణిజ్యం , పెట్టుబడులు , అనుసంధాన రంగాల్లో ఉభయదేశాల సంబంధాలు నానాటికీ మరింత బలోపేతం అవుతున్నాయని ఆయన అన్నారు .


    ఉభయదేశాల వాణిజ్య , పారిశ్రామిక రంగాలకు ప్రయోజనం కలిగించే లక్ష్యానికి తాము కట్టుబడి ఉన్నామని ఉభయ పక్షాల ప్రభుత్వ ప్రతినిధులు , సీఈఓలు సమావేశంలో స్పష్టం చేశారు . కోవిడ్ సంక్షోభం అనంతర కాలంలో సమావేశం సిఫార్సులకు ప్రాధాన్యం ఇచ్చేందుకు , ద్వైపాక్షిక సంబంధాల పటిష్టతకోసం పనిచేసేందుకు తాము దృఢదీక్షతో ఉన్నామని గోయల్ , రాస్ స్పష్టం చేశారు .


    ***

    
    
    (Release ID: 1638770) Visitor Counter : 32
    
    
      Read this release in: English , Urdu , Marathi , Hindi , Bengali , Manipuri , Punjabi , Tamil , Malayalam