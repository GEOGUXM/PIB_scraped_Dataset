      పర్యటక మంత్రిత్వ శాఖ

      మహేశ్వర్, మండూ, ఓంకారేశ్వర్ క్షేత్రాలపై “ఆధ్యాత్మిక త్రికోణం” పేరిట వెబినార్ నిర్వహణ
      “దేఖో అప్నా దేశ్” కార్యక్రమం కింద 42వ సదస్సుకు
      కేంద్ర పర్యాటక శాఖ శ్రీకారం
      Posted On: 20 JUL 2020 12:56PM by PIB Hyderabad


    మహేశ్వర్ , మండూ , ఓంకారేశ్వర్ క్షేత్రాలపై “ ఆధ్యాత్మిక త్రికోణం ” పేరిట వెబినార్ . ను కేంద్ర పర్యాటక మంత్రిత్వశాఖ 2020 జూలై 18 న నిర్వహించింది . “ దేఖో అప్నా దేశ్ ” పేరిట కేంద్ర ప్రభుత్వం రూపొందించిన వెబినార్ కార్యక్రమాల్లో భాగంగా ఈ వర్జువల్ సదస్సును చేపట్టారు . ఆధ్యాత్మిక త్రికోణం పేరిట , ఆయా ఆధ్యాత్మిక పర్యాటక స్థలాల గొప్పతనాన్ని వివరిస్తూ ఇండోర్ కు చెందిన ఆదాయంపన్ను శాఖ కమిషనర్ అసిమా గుప్తా , సింగపూర్ కు చెందిన మార్కెటింగ్ నిపుణురాలు సరితా అలూర్కర్ ఈ వెబినార్ ను నిర్వహించారు . మధ్యప్రదేశ్ రాష్ట్రంలోని మహేశ్వర్ , మండూ , ఓంకారేశ్వర్ క్షేత్రాల ఆహ్లాదరకరమైన మార్గాలను , నిర్మలమైన ప్రశాంత వాతావరణాన్ని కళ్లకుగట్టినట్టుగా అభివర్ణించారు . ఏక్ భారత్ … శ్రేష్ట భారత్ పేరిట దేశంలోని వివిధ పర్యాటక , ఆధ్యాత్మిక క్షేత్రాల విభిన్నత్వాన్ని గొప్పతనాన్ని ప్రజలకు తెలియజెప్పడమే లక్ష్యంగా దేఖ్ అప్నా దేశ్ వెబినార్ సిరీస్ కు రూపకల్పన చేశారు . అయా క్షేత్రాలు , పర్యాటక ప్రాంతాలు మన కళ్ళముందే ఉన్నట్టుగా చూపించే వర్చువల్ రియాలిటీ స్ఫూర్తిని నిరాటంకంగా కొనసాగించేందుకు ఒక వేదికగా ఏక్ భారత్ శ్రేష్ట భారత్ దోహదపడుతోంది .


    ఆధ్యాత్మిక త్రికోణంలో భాగంలో తొలి పర్యాటక గమ్యస్థానం మహేశ్వర్ లేదా మాహిష్మతి క్షేత్రం .. మధ్యప్రదేశ్ రాష్ట్రంలో ఇండోర్ నగరానికి 90 కిలోమీటర్ల దూరంలో ఉన్న ప్రముఖ ఆధ్యాత్మిక క్షేత్రం మహేశ్వర్ . పర్యాటకుల మనసును కట్టిపడేసే ఆకర్షణీయమై నిర్మల వాతావరణం దీని ప్రత్యేకత . శివుడు , మహేశ్వరుడి పేరిట వెలసిన ఈ క్షేత్రం గురించి రామాయణ , మహాభారత ఇతిహాసాల్లో కూడా ప్రస్తావించారు . నర్మదా నది ఉత్తర తీరంలో ఉన్న మాల్వా సామ్రాజ్యపు రాజధానిగా వెలుగందిన మహేశ్వర్ పట్టణం ,.. మరాఠా మహారాణి , రాజమాత అహల్యా దేవి హోల్కర్ గురించి అసిమా గుప్తా , సరితా అరూల్కర్ ఎంతో విపులంగా వివరించారు . 1818 వ సంవత్సరం జనవరి 6 వరకూ మాల్వా సామ్రాజ్యపు రాజధానిగా మహేశ్వర్ పట్టణం విలసిల్లింది . ఆ తర్వాత 3 వ మరాఠా హోల్కర్ మహారాజు అయిన మల్హర్ రావు హోల్కర్ రాజధానిని ఇండోర్ కు బదిలీ చేశారు . 18 వ శతాబ్దపు చివరి దశలో మహేశ్వర్ పట్టణం మరాఠా రాజమాత అహల్యా దేవి హోల్కర్ కు రాజధాని నగరంగా ఉండేది . రాజధాని ఠీవికి తగినట్టుగా అనేక భవనసముదాయాలతో , పలు దేవాలయాలతో మహేశ్వర్ పట్టణాన్ని అహల్యాదేవి తీర్చిదిద్దారు . చక్కని కోటను , నర్మదా నదీ తీరంలో స్నానఘట్టాలను నిర్మింపజేశారు .


    ఆమె నిరాడంబరత్వానికి కూడా పేరుపొందారు . ప్రజలను కలుసుకునేందుకు ఆమె ఉపయోగించిన రెండస్తుల రాజనివాసం లేదా రాజవాడను పరిశీలించినపుడు ఆమె నిరాడంబరత్వం అర్థమవుతుంది . అప్పటి రాజ్యపరిపాలనా వ్యవస్థ , మహారాణికి సంబంధించిన ఇతర అంశాలను కూడా పర్యాటకులు తెలుసుకోవచ్చు .


    మహారాణి అహల్యాదేవి పూజలు , ప్రార్థనలు చేసిన అహల్యేశ్వర్ ఆలయం , ఈ ఆలయానికి సమీపంలోనే ఉన్న విఠల్ దేవాలయం మహేశ్వర్ పట్టణంలో తప్పనిసరిగా చూడవలసిన స్థలాలు . ఈ ఆలయాల వాస్తుశిల్ప నైపుణ్యం కూడా పర్యాటకులను అలరిస్తుంది . రాజమాత అహల్య తన హయాంలో దాదాపు 91 దేవాలయాలను నిర్మించారు .


    నర్మదా నదీ తీరంలో ఉన్న ఘాట్ల ఘాట్లపై నిలబడి సూర్యోదయ , సూర్యాస్తమయ సౌందర్యాన్ని తనివితీరా చూడవచ్చు . అహల్యా ఘాట్ నుంచి అందమైన రాజకోట భవనసముదాయాన్ని కూడా చూడవచ్చు . నర్మదా నదీ జలాల్లో బోటు షికారు సదుపాయం కూడా అందుబాటులో ఉంది . సూర్యాస్తమయం తర్వాత అయితే , బోటును నడిపే సరంగులు చిరు దివ్వెలతో నర్మదా మాతకు హారతి పడతారు . ఇక బనేశ్వర్ దేవాలయం మహేశ్వరంలో తప్పనిసరిగా చూడవలసిన దర్శనీయ స్థలాల్లో ఒకటిగా పేరుగాంచింది . ప్రత్యేకించి సూర్యాస్తమయ సమయంలో ఈ ఆలయ సౌదర్యం చూపరులను కట్టిపడేస్తుంది . సూర్యాస్తమయ సమయంలో నర్మదా ఘాట్లలో నదీ హారతి నిర్వహిస్తారు .


    మహేశ్వర్ . లో రాణీ అహల్యా దేవి అభివృద్ధిచేసిన జవుళి , వస్త్ర పరిశ్రమ ఎంతో ముఖ్యమైనది . ఆమె సూరత్ నుంచి , దక్షిణ భారత ప్రాంతాలనుంచి చేనేత నిపుణులను పిలిపించి , విభిన్నమైన అందమైన చీరలను నేయించారు . కోట వాస్తు సౌందర్యం , నర్మదా నది నేపథ్యంగా ఈ చీరలపై డిజైన్లను రూపొందించారు . రాజ కుటుంబాన్ని సందర్శించే అతిథులకు ఈ చీరలను బహుమానంగా ఇచ్చేవారు . రాజమాత అహల్యా దేవి కళలను ఎంతగానో ఆదరించారు . గొప్ప కళాపోషకురాలుగా పేరుగాంచారు . ఆమెకు చీరలంటే ఎంతో ఇష్టం . 1760 వ సంవత్సరంలో సూరత్ నుంచి సుప్రసిద్ధులైన చేనేత కళాకారులను రప్పించి , రాజకుటుంబానికి , తమ సామ్రాజ్యానికి దీటైన రీతిలో చీరలను , వస్త్రాలను నేయించారు . వారి హయాంలో చేనేత కళాకారులు ఎంతో ఆదరణ పొందారు . మహేశ్వర్ వస్త్రం పేరిట నేటికీ ప్రసిద్ధిగాంచిన ప్రత్యేక వస్త్రాన్ని తయారు చేయడంలో వారు తమ నైపుణ్యాన్ని చాటారు . కాల క్రమేణా 1950 లో నూలు వస్త్రాల నేత , తర్వాత , పట్టు వస్త్రాల నేత మొదలైంది . ఆ తర్వాత 1979 లో నేత కార్మికులకోసం రేవా సొసైటీ ఏర్పాటైంది . మహేశ్వర్ పట్టణంలోని నేతన్నల సంక్షేమం కోసం లాభాపేక్ష లేని సంస్థగా ఈ సొసైటీ సేవలందిస్తూ వస్తోంది .


    ఇక . ఆధ్యాత్మిక త్రికోణంలో భాగమైన , ఓంకారేశ్వర్ క్షేత్రంలో 33 దేవుళ్ల , దేవతల ఆలయాలు , 108 పవిత్ర శివలింగాలు ఉన్నాయి . నర్మదానదీ దక్షిణ తీరంలో ఉన్న జ్యీతిర్గింగ క్షేత్రంగా ఓంకారేశ్వర్ ప్రసిద్ధి పొందింది . మధ్యప్రదేశ్ లో సుప్రసిద్ధమైన ఆధ్యాత్మిక క్షేత్రమైన ఓంకారేశ్వర్ ఇండోర్ కు 78 కిలోమీటర్ల దూరంలో ఉంది . ఎన్నో ప్రత్యేకతలతో కూడిన ఓంకారేశ్వర్ లో మామ్లేశ్వర్ ఆలయాన్ని సందర్శించకపోతే , ఓంకారేశ్వర్ పర్యటన సంపూర్ణంకాదు . మహాశివుడు ప్రతిరోజూ విశ్రాంతికోసం ఇక్కడికి వస్తాడని భక్తుల విశ్వాసం . దీన్ని దృష్టిలో పెట్టుకుని రోజూ రాత్రి ఎనిమిదిన్నరకు ఇక్కడ మహాశివుడికి శయన హారతి పేరిట ప్రత్యేక కార్యక్రమాన్ని నిర్వహిస్తారు . మహాదేవి పార్వతీదేవితో కలసి శివుడి పాచికలాటకు ఏర్పాట్లు చేస్తారు . ఎంతో సుందరమైన సిద్ధాంత్ ఆలయం కూడా ఇక్కడ తప్పనిసరిగా చూడవలసిన ఆధ్యాత్మిక స్థలం .


    ఇక మండూ ,.. మధ్యప్రదేశ్ లోని ధార్ జిల్లాలో ఉంది . దీన్నే మాండవగఢ్ , శాదియాబాద్ ( ఆనంద నగరం ) గా వ్యవహరిస్తారు . ఇండోర్ కు 98 కిలోమీటర్ల దూరంలో ఉన్న మండూ 633 మీటర్ల ఎత్తులో ఉంది . 124 కిలోమీటర్ల దూరంలో ఉన్న రత్లాం స్టేషన్ ,.. మండూ ప్రాంతానికి సమీపంలో ఉన్న రైల్వే స్టేషన్ . 47 చదరపు కిలోమీటర్ల విస్తీర్ణంలో కోట నిర్మితమైంది . కోట ప్రాకారం గోడ 64 కిలోమీటర్ల చుట్టుకొలతతో ఉంది . మాల్వా సామ్రాజ్యపు చివరి సుల్తాన్ బజ్ బహదూర్ , రాణీ రూపమతి ప్రేమ గాథకు మండూ ప్రాంతం ప్రసిద్ధి చెందింది .


    ఒకసారి సుల్తాన్ బజ్ బహదూర్ వేటకు వెళ్లాడు … అక్కడ తన స్నేహితురాళ్లతో తుళ్లుతూ ఆటపాటల్లో ఉన్న రూపమతి అనే గొల్లయువతిని చూశాడు . రూపమతి సౌందర్యానికి , గాత్ర మాధుర్యానికి సుల్తాన్ పరవశుడై ఆమెపై మనసు పారేసుకున్నాడు . తనతో కలసి రాజధానికి రావలసిందిగా ఆయన రూపమతిని కోరాడు . అయితే , తాను ఎంతగానో ఇష్టపడే , గౌరవించే నర్మదానది కనపడేలా ఉండే భవనంలో నివసించేందుకు అవకాశం ఇస్తే తాను వస్తానని రూపమతి షరతు విధించింది . ఈ షరతుతోనే మండూ ప్రాంతంలో రేవాకుండ్ అనే భవనం నిర్మితమైంది . రూపమతి సౌందర్యం , గాత్రసౌందర్యం గురించి తెలుసుకున్న మొఘలాయీలు మండూ రాజ్యంపై దాడి చేసి , సుల్తాన్ . ను , రూపమతిని బంధించాలని నిర్ణయించుకున్నారు . మొఘలాయీల సైన్యం మండూ కోటవైపు సాగుతుండగానే , చాలా సునాయాసంగా మండూ రాజ్యం వారి వశమైపోయింది . శత్రువులకు పట్టుబడకుండా తప్పించుకునేందుకు రూపమతి విషంతీసుకుంది . మండూలో బజ్ బహదూర్ సుల్తాన్ నిర్మించిన రాజప్రాసాదం 16 వ శతాబ్దంలో నిర్మితమైంది . విశాలమైన సమావేశ మందిరాలతో ఎంతో విస్తారంగా ఈ కోటను నిర్మించారు . రూపమతి నివసించిన రాజమందిరానికి దిగువగా ఈకోట ఉంది . రూపమతి మందిరంనుంచి కోటను చూడవచ్చు .


    రేవా కుండ్


    రాణీ రూపమతి మందిరానికి నీటి సరఫరా కోసం సుల్తాన్ బజ్ బహదూర్ నిర్మించిన రిజర్వాయర్ ఇది . రూపమతి మందిరానికి దిగువగా నిర్మించిన ఈ రిజర్వాయర్ వాస్తు శిల్పకళా నైపుణ్యానికి ప్రతీకగా నిలిచింది .


    జాజ్ మహల్ / నౌకా భవనం


    రెండు కృత్రిమ సరస్సుల మధ్య నిర్మించిన ఈ రెండస్తుల భవనం వాస్తు శిల్పకళా అద్భుతం . నీటిపై తేలుతున్న నౌక ఆకృతిలో ఈ భవనాన్ని నిర్మించారు . ఘివాస్ ఉద్దీన్ ఖిల్జీ నిర్మించిన ఈ భవనాన్ని సుల్తాన్ అంతఃపురంగా ఉపయోగించేవారు .


    ఈ ప్రాంతంలో దొరికే స్థానిక ఆహారమైన పోహా , కచోరీ , బాఫ్లా వంటి వాటిని రుచి చూడకుండా వదలడం ఎవరికీ సాద్యంకాదు .


    ఆధ్యాత్మక త్రికోణంపై వెబినార్ ను ముగింపు సందర్భంగా , అదనపు డైరెక్టర్ జనరల్ రూపీందర్ బ్రార్ మాట్లాడుతూ ,.. ఈ ప్రాంతాల పర్యటన ఎంతో ముఖ్యమైనదని , ఈ పర్యటనతో వెలలేని , విలువైన ఆనందాన్ని ఎవరైనా సొంతం చేసుకోవచ్చని చెప్పారు .


    ఈ కింద ఇచ్చిన లింకుల ద్వారా వెబినార్ సెషన్లను తిలకించవచ్చు .


    https://www.youtube.com/channel/UCbzIbBmMvtvH7d6Zo_ZEHDA/featured


    http://tourism.gov.in/dekho-apna-desh-webinar-ministry-tourism


    https://www.incredibleindia.org/content/incredible-india-v2/en/events/dekho-apna-desh.html


    కేంద్ర పర్యాటక మంత్రిత్వ శాఖకు చెందిన అన్ని సామాజిక మీడియా హ్యాండిల్స్ పై కూడా వెబినార్ సెషన్స్ ను తిలకించవచ్చు . విశాఖపై అన్వేషణ పేరిట మరో వెబినార్ ,.. 2020 జూలై 25 వ తేదీ ఉదయం 11 గంటలకు జరగబోతోంది .


    *******

    
    
    (Release ID: 1639954) Visitor Counter : 28
    
    
      Read this release in: English , Urdu , Hindi , Manipuri , Bengali , Punjabi , Gujarati , Tamil