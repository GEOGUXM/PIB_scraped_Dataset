      राष्ट्रपती कार्यालय

      राष्ट्रपती उद्या पुण्यात एनआयबीएमच्या सुवर्णमहोत्सव कार्यक्रमाला प्रमुख पाहुणे म्हणून उपस्थित राहणार
      Posted On: 11 FEB 2020 6:59PM by PIB Mumbai


    मुंबई, 11 फेब्रुवारी 2020


    पुण्यातील राष्ट्रीय बँक व्यवस्थापन संस्थेच्या (एनआयबीएम) उद्या होणाऱ्या सुवर्णमहोत्सव कार्यक्रमाला राष्ट्रपती राम नाथ कोविंद प्रमुख पाहुणे म्हणून उपस्थित राहणार आहेत. देशाच्या प्रथम महिला सविता कोविंदही या कार्यक्रमाला उपस्थित राहणार आहेत.


    राज्यपाल भगतसिंह कोश्यारी हे सन्माननीय अतिथी असतील तर रिझर्व बँकेचे गव्हर्नर आणि एनआयबीएमच्या संचालक मंडळाचे अध्यक्ष शक्तिकांत दास मान्यवरांचे स्वागत करतील. या कार्यक्रमाला रिझर्व बँकेचे डेप्युटी गव्हर्नर्स, कार्यकारी संचालक, विविध बँका आणि वित्तीय संस्थांचे प्रमुख असे 550 हून अधिक मान्यवर उपस्थित राहण्याची शक्यता आहे.


    एनआयबीएम सुवर्णमहोत्सवी लोगोचे अनावरण यावेळी राज्यपालांच्या हस्ते होईल तसेच एका कॉफी टेबल बुकचे प्रकाशनही ते करतील. या पुस्तकाची पहिली प्रत ते राष्ट्रपतींना सादर करतील.


    तर एनआयबीएमच्या सुवर्णमहोत्सवावरील टपाल तिकीट रिझर्व बँकेचे गव्हर्नर राष्ट्रपतींना भेट देतील.


    नागरिकांना दुपारी 12 वाजल्यापासून हा कार्यक्रम प्रेसिडेंट ऑफ इंडियाच्या संकेतस्थळावरुन ऑनलाईन पाहता येईल.


    एनआयबीएमविषयी:-


    14 बँकांचे राष्ट्रीयीकरण झाले त्यावेळी राष्ट्रीय महत्वाची संस्था म्हणून 1969 मध्ये राष्ट्रीय बँक व्यवस्थापन संस्थेची स्थापना झाली. तेव्हापासून क्षमता बांधणी, संशोधन आणि सल्लामसलत या दृष्टीने ही संस्था बँकिंग क्षेत्रासाठी योगदान देत आहे. 31 डिसेंबर 2019 पर्यंत संस्थेने देशातील आणि परदेशातील बँका आणि वित्तीय संस्थांमधल्या 1,10,000 हून अधिक वरिष्ठ अधिकाऱ्यांना प्रशिक्षण दिले आहे. परदेशातल्या क्षमता बांधणीच्या गरजाही संस्था पूर्ण करते. चालू वर्षात सुमारे 60 हून अधिक देशातल्या कार्यकारी अधिकाऱ्यांनी संस्थेच्या प्रशिक्षण कार्यक्रमांमध्ये भाग घेतला. देशातील बँकिंग यंत्रणांमध्ये धोरणनिर्मितीत संस्थेने महत्वपूर्ण योगदान दिले आहे.


    2003 पासून संस्थेने बँकिंग आणि वित्त शाखेतील पदव्युत्तर अभ्यासक्रम सुरु केला आणि 2017 पासून ऑनलाईन प्रमाणपत्र अभ्यासक्रम सुरु केले. स्थापनेपासूनच आपल्या विद्यार्थ्यांसाठी 100 टक्के प्लेसमेंटचे उदिृष्ट संस्थेने साध्य केले असून संस्थेचे अनेक विद्यार्थी बँका, सल्लागार कंपन्या, मानांकन संस्था, वित्तीय संस्थांमध्ये उच्च पदांवर पोहोचले आहेत.


    B.Gokhale/S.Kakade/P.Malandkar


    

    
    (Release ID: 1602856) Visitor Counter : 77
    
    
      Read this release in: English