      कृषी मंत्रालय

      प्रधानमंत्री किसान सन्मान निधी (पीएम-किसान) योजनेची वर्षपूर्ती
      
      शेतकऱ्यांचे उत्पन्न दुप्पट करण्यास पीएम-किसान योजनेचे योगदान महत्वपूर्ण ठरेल-नरेंद्रसिंग तोमर

      Posted On: 24 FEB 2020 6:36PM by PIB Mumbai

    नवी दिल्ली, 24 फेब्रुवारी 2020


    प्रधानमंत्री किसान सन्मान निधी योजना ही सर्वसमावेशक महत्वाकांक्षी योजना असून 2022 पर्यंत शेतकऱ्यांचे उत्पन्न दुप्पट करण्यासाठी या योजनेचे योगदान अत्यंत महत्वाचे ठरणार आहे, असा विश्वास केंद्रीय कृषी आणि शेतकरी कल्याणमंत्री नरेंद्रसिंग तोमर यांनी व्यक्त केला. या योजनेच्या वर्षपूर्ती निमित्त नवी दिल्लीत आयोजित एका विशेष कार्यक्रमात ते बोलत होते.


    पीएम-किसान योजनेसाठी यंदाच्या अर्थसंकल्पात 75 हजार कोटी रुपयांची तरतूद करण्यात आली आहे. या योजनेअंतर्गत शेतकऱ्यांना दरवर्षी 6 हजार रुपये आर्थिक सहाय्य केले जाते. आतापर्यंत 50 हजार 850 कोटी रुपये वितरित करण्यात आले आहेत, अशी माहिती त्यांनी दिली.


    8.46 कोटींपेक्षा जास्त शेतकरी कुटुंबांना पीएम-किसान योजनेचा लाभ मिळत आहे. या योजनेअंतर्गत 14 कोटी लाभार्थ्यांचे ध्येय असून आणखी 12 लाख कुटुंबांना चालू आर्थिक वर्षात या योजनेचा लाभ मिळवून देण्याचे सरकारचे उद्दिष्ट आहे, असे त्यांनी सांगितले.


    किसान योजनेच्या लाभार्थ्यांना किसान क्रेडिट कार्ड दिले जाईल. जेणेकरून शेतकरी बँकेकडून सहज कर्ज मिळवू शकतील, अशी घोषणा पंतप्रधानांनी केली होती, असे तोमर यांनी सांगितले. सरकारने आता या पशुपालन आणि मत्स्यव्यवसाय करणाऱ्या शेतकऱ्यांचाही समावेश केला, असे ते म्हणाले. येत्या 29 फेब्रुवारीला देशभरात किसान क्रेडिट कार्डस् वितरित करण्याची व्यापक मोहीम होणार असून त्याअंतर्गत 20 हजार बँकांमधून शेतकऱ्यांना ही कार्ड दिली जातील. पंतप्रधान स्वत: उत्तर प्रदेशात चित्रकूट येथे निवडक शेतकऱ्यांना ही कार्ड देतील, असे ते म्हणाले. आतापर्यंत कृषी मंत्रालयाने 10 हजार नव्या कृषी उत्पादक संघटनांची नोंदणी केली असून कृषी क्षेत्राला प्रोत्साहन देण्यासाठी या संघटनांना प्रत्येकी 15 लाख रुपयांचे आर्थिक सहाय्य सरकार देईल, असेही त्यांनी सांगितले.


    स्वामिनाथन समितीच्या शिफारशींनुसार सरकारने हमीभाव निश्चित केला आहे. तसेच सेंद्रीय शेतीला सरकार प्रोत्साहन देत असून आतापर्यंत 6 लाख हेक्टर लागवडीखालील क्षेत्रात सेंद्रीय शेती केली जात आहे, असे तोमर म्हणाले. यावेळी तोमर यांच्या हस्ते पीएम-किसान मोबाईल ॲपचेही उद्‌घाटन करण्यात आले. या ॲपमुळे लाभार्थी शेतकऱ्यांना योजनेची संपूर्ण माहिती आणि कृषी संबंधित इतर योजनांचीही माहिती मिळणार आहे.


    M.Chopade /R.Aghor/P.Kor

    
    
    (Release ID: 1604220) Visitor Counter : 33
    
    
      Read this release in: English