      पंतप्रधान कार्यालय

      श्रीलंकेच्या पंतप्रधानांच्या भारत दौऱ्यादरम्यान पंतप्रधान नरेंद्र मोदी यांचे वक्तव्य
      Posted On: 08 FEB 2020 4:34PM by PIB Mumbai


    नवी दिल्ली , 8 फेब्रुवारी 20 20


    आदरणीय पंतप्रधान महिंद राजपक्ष ,


    आयुबोवन!


    वणक्कम!


    नमस्कार!


    सर्वप्रथम मी माझे मित्र महिंद राजपक्ष यांना , ते पंतप्रधान म्हणून निवडून आल्याबद्दल हृदयापासून शुभेच्छा देतो. पदभार स्वीकारल्यानंतर लगेचच त्यांनी माझ्या निमंत्रणाचा स्वीकार केला आणि आपल्या पहिल्या परदेशी दौऱ्यासाठी भारताची निवड केली. त्याबद्दल मी त्यांचा आभारी आहे. काही दिवसांपूर्वी श्रीलंकेने स्वातंत्र्याचा 72 वा वर्धापन दिवस साजरा केला. त्याबद्दल मी पंतप्रधान राजपक्ष आणि श्रीलंकेच्या सर्व नागरिकांना अनेकानेक शुभेच्छा देतो.


    मित्रहो ,


    भारत आणि श्रीलंका अनादि काळापासून शेजारी देश तसेच फार जवळचे मित्र आहेत. आमचे परस्पर संबंध इतिहास , संस्कृती , धर्म , अध्यात्म , कला आणि भाषा अशा बहुरंगी धाग्यांनी विणलेले आहेत. सुरक्षा असो किंवा अर्थव्यवस्था किंवा सामाजिक प्रगती , प्रत्येक क्षेत्रात आमचा भूतकाळ आणि भविष्य परस्परांशी जोडलेले आहे. श्रीलंकेमध्ये स्थैर्य , सुरक्षा आणि समृद्धी नांदणे भारतासाठी हितावह आहेच , त्याचबरोबर संपूर्ण हिंदी महासागर क्षेत्रासाठीही ते हितावह आहे. आणि म्हणूनच इंडो-पॅसिफिक क्षेत्रात सुद्धा शांतता आणि समृद्धीसाठी आमचे मोलाचे सहकार्य आहे. आमच्या सरकारचे नेबरहूड फर्स्ट धोरण आणि सागर तत्वप्रणालीला अनुसरून श्रीलंकेसोबतच्या आमच्या संबंधांना आम्ही विशेष प्राधान्य देतो. क्षेत्रीय संरक्षण आणि विकासासाठी भारतासोबत काम करण्याच्या श्रीलंका सरकारच्या संकल्पाचे आम्ही स्वागत करतो.


    मित्रहो ,


    आज पंतप्रधान राजपक्ष आणि मी , आम्ही दोघांनी आमच्या द्विपक्षीय संबंधांच्या सर्व मुद्द्यांबाबत आणि परस्पर हिताच्या आंतरराष्ट्रीय मुद्द्यांबाबत सविस्तर चर्चा केली. दहशतवाद ही आमच्या क्षेत्रातील एक फार मोठी समस्या आहे. आम्ही दोन्ही देशांनी ठामपणे या समस्येचा सामना केला आहे. गेल्या वर्षी एप्रिल महिन्यात श्रीलंकेमध्ये ईस्टर डे या दिवशी अतिशय घृणास्पद असे दहशतवादी हल्ले झाले होते. ते हल्ले केवळ श्रीलंकेवर नाही तर अवघ्या मानवतेवर झालेले आघात होते आणि म्हणूनच आजच्या संवादादरम्यान आम्ही दहशतवादाविरुद्ध सहकार्य अधिक वाढवण्याबाबत चर्चा केली. भारतातील महत्त्वपूर्ण प्रशिक्षण संस्थांमध्ये दहशतवाद विरोधी प्रशिक्षण अभ्यासक्रमात श्रीलंकेमधील पोलीस अधिकार्‍यांनी सहभागी व्हायला सुरुवात केली , याचा मला आनंद वाटतो. दोन्ही देशांच्या संस्थांमधील संपर्क आणि सहकार्य अधिक सक्षम व्हावे , यासाठी आम्ही वचनबद्ध आहोत.


    मित्रहो ,


    आजच्या चर्चेदरम्यान आम्ही श्रीलंकेमध्ये संयुक्त आर्थिक प्रकल्पांवर तसेच आर्थिक , व्यापारी आणि गुंतवणूक संबंध वाढवण्याबाबत चर्चा केली. नागरिकांमधील परस्पर संबंध वाढविण्याबाबत , पर्यटनाला प्रोत्साहन देण्याबाबत आणि अधिक चांगला संपर्क उपलब्ध करण्याबाबत सुद्धा आम्ही चर्चा केली.


    चेन्नई आणि जाफना दरम्यान नुकतीच थेट हवाई सेवेला झालेली सुरुवात , हा याच दिशेने आमच्या प्रयत्नांचा एक भाग आहे. या थेट हवाई सेवेमुळे श्रीलंकेच्या उत्तर भागातील तमीळ लोकसंख्येला संपर्काचे अधिक पर्याय प्राप्त होतील आणि यामुळे या क्षेत्रात आर्थिक आणि सामाजिक विकासाला चालना मिळेल. या हवाई सेवेला मिळत असलेला चांगला प्रतिसाद , ही दोन्ही देशांसाठी आनंदाची बाब आहे. हा संपर्क अधिक वाढवण्यासाठी , सुधारण्यासाठी आणि कायमस्वरूपी करण्यासाठी अधिक प्रयत्न करण्याबाबतही आम्ही चर्चा केली.


    मित्रहो ,


    श्रीलंकेच्या विकासासाठीच्या प्रयत्नांमध्ये भारत हा एक विश्वासू भागीदार राहिला आहे. गेल्या वर्षी घोषित करण्यात आलेल्या लाइन्स ऑफ क्रेडिट मुळे आमचे विकासविषयक सहकार्य अधिक दृढ होईल. श्रीलंकेच्या उत्तर आणि पूर्व क्षेत्रातील अंतर्गत विस्थापित लोकांसाठी 48 हजार पेक्षा जास्त घरे निर्माण करण्याचा इंडियन हाउसिंग प्रकल्प पूर्ण करण्यात आल्याचे सांगताना आम्हाला आनंद होतो आहे. त्याव्यतिरिक्त अप कंट्री क्षेत्रांमध्ये भारतीय वंशाच्या तमिळ लोकांसाठी काही हजार घरांच्या निर्मितीचे काम सुद्धा प्रगतिपथावर आहे. पंतप्रधान राजपक्ष आणि मी मच्छीमारांशी संबंधित मानवी मुद्यांवर सुद्धा चर्चा केली. हा मुद्दा दोन्ही देशांमधील लोकांच्या जीवनाला थेट स्पर्श करणारा आहे आणि म्हणूनच आम्ही या मुद्यावर ठाम आणि मानवतापूर्ण दृष्टिकोन बाळगण्याबाबत सहमत आहोत.


    मित्रहो ,


    श्रीलंकेमध्ये री-कन्सिलेशन संबंधित मुद्यांबाबतही आम्ही मोकळ्या मनाने चर्चा केली. श्रीलंका सरकार संयुक्त श्रीलंकेमध्ये समानता , शांतता आणि सन्मानासंबंधी तमिळ लोकांच्या अपेक्षा पूर्ण करेल , असा विश्वास मला वाटतो. यासाठी श्रीलंकेच्या संविधानात 13 वी सुधारणा लागू करण्याबरोबरच री-कन्सिलेशन प्रक्रिया पुढे घेऊन जाणे आवश्यक राहील.


    मित्रहो ,


    मी पुन्हा एकदा पंतप्रधान राजपक्ष यांचे भारतात हार्दिक स्वागत करतो. त्यांच्या या दौऱ्यामुळे भारत आणि श्रीलंका यांच्यातील मैत्री आणि बहुआयामी सहकार्य अधिक दृढ होईल , त्याचबरोबर दोन्ही देशांमध्ये क्षेत्रीय शांतता आणि स्थैर्यासाठी सहकार्य वाढेल , असा विश्वास मला वाटतो.


    बोहोमा स्थुति.


    नंद्री.


    धन्यवाद !


    B.Gokhale/ M.Pange / P.Malandkar

    
    
    (Release ID: 1602594) Visitor Counter : 6