      पंतप्रधान कार्यालय

      अमेरिकेचे अध्यक्ष डोनाल्ड ट्रम्प यांच्या भेटीमुळे भारत-अमेरिका संबंधांचा नवा अध्याय सुरू - पंतप्रधान
      
      नमस्ते ट्रम्प कार्यक्रमात अमेरिकेच्या राष्ट्राध्यक्षांचे जंगी स्वागत

      Posted On: 24 FEB 2020 6:58PM by PIB Mumbai

    अहमदाबाद, 24 फेब्रुवारी 2020


    भारत-अमेरिका दरम्यानचे संबंध केवळ भागीदारी नाही तर त्या पलिकडे अत्यंत व्यापक, घट्ट आणि दृढ असे भावबंध आहेत, अशा शब्दांत पंतप्रधान नरेंद्र मोदी यांनी आज गुजरातच्या मोटेरा स्टेडियम येथे अमेरिकेचे अध्यक्ष डोनाल्ड ट्रम्प आणि त्यांच्या संपूर्ण कुटुंबाचे स्वागत केले. नमस्ते ट्रम्प हा केवळ स्वागत करणारा शब्द नाही तर व्यक्तीच्या आतल्या वैश्विकतेला नमन करणारा भाव त्यात आहे, असे मोदी म्हणाले. गुजरातमधल्या 5 हजार वर्षांपूर्वीच्या धोलावीरा शहराचा आणि लोथल बंदराचा उल्लेख करत भारताच्या प्राचीन संस्कृतीची त्यांनी ट्रम्प यांना ओळख करून दिली. भारत आणि अमेरिका या दोन्ही लोकशाही देशांदरम्यान असलेल्या सामायिक मूल्यांचा आणि आशा-आकांक्षाचाही त्यांनी उल्लेख केला. ट्रम्प यांच्या नेतृत्वाखाली भारत आणि अमेरिकेदरम्यानचे संबंध अधिक दृढ झाले आहेत असे सांगून ट्रम्प यांचा हा दौरा या संबंधांचा नवा अध्याय निर्माण करेल असा विश्वास त्यांनी व्यक्त केला. ट्रम्प यांच्या स्वागतासाठी आयोजित भव्य कार्यक्रमाच्या उद्‌घाटनप्रसंगी ते बोलत होते. अमेरिका मुक्त वातावरणाचा पुरस्कर्ता देश आहे तर भारत सर्व जगाला वसुधैव कुटुंबकम मानणारा देश आहे. दोन्ही देशांत विविधतेतल्या एकतेचा सन्मान केला जातो, असे मोदी म्हणाले.


    मेलेनिया ट्रम्प यांच्या कर्तृत्वाचा त्यांनी गौरव केला तसेच हीवांका आणि जेरेड यांचाही आपल्या भाषणात उल्लेख केला.


    विश्वास हा दोन देशांदरम्यानच्या संबंधांचा पाया असल्याचा उल्लेख करत पंतप्रधानांनी यावेळी तन् मित्रम् यत्र विश्वास: या सुभाषिताचा उल्लेख केला व राष्ट्रपती ट्रम्प यांनी पहिल्या भेटीत व्हाईट हाऊसच्या रुपाने भारताला खरा मित्र मिळाल्याचा उल्लेख केल्याचे स्मरण केले. भारतात जगातील सर्वात मोठे क्रिकेट स्टेडियमच नव्हे तर सर्वात मोठी आरोग्य विमा योजना, सर्वात मोठा सौर प्रकल्प, सर्वात मोठा स्वच्छता कार्यक्रम राबवला जातो, असे ते म्हणाले.


    अमेरिका भारताचा सर्वात मोठा व्यापारी भागीदार आहे. अमेरिकेबरोबरच भारताचा सर्वात जास्त युद्ध सराव चालतो तसेच संशोधन आणि विकास क्षेत्रातही दोघांची मोठी भागीदारी असल्याचे पंतप्रधानांनी नमूद केले.


    भारत आणि अमेरिका हे नैसर्गिक भागीदार मिळून डिजिटल युग तसेच उद्योग 4.0 चे नेतृत्व करतील आणि परस्परांची स्वप्ने पूर्ण करण्यात एकमेकांना मदत करतील, असा विश्वास त्यांनी व्यक्त केला.


    M.Chopade /R.Aghor/P.Kor

    
    
    (Release ID: 1604226) Visitor Counter : 66