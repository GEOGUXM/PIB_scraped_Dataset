      आरोग्य आणि कुटुंब कल्याण मंत्रालय

      राष्ट्रीय सार्वजनिक आरोग्य प्रशिक्षण आणि संशोधन संस्थेच्या नवीन संस्थात्मक संकुलाचे उद्‌घाटन केंद्रीय आरोग्य मंत्री डॉ. हर्षवर्धन यांच्या हस्ते
      Posted On: 21 FEB 2020 3:55PM by PIB Mumbai


    मुंबई, 21 फेब्रुवारी 2020


    राष्ट्रीय सार्वजनिक आरोग्य प्रशिक्षण आणि संशोधन संस्थेच्या नवीन संस्थात्मक संकुलाचे उद्घाटन दि. 22 फेब्रुवारी 2020 रोजी सकाळी 11 वाजता नवीन पनवेल येथे केंद्रीय आरोग्य आणि कुटुंब कल्याण मंत्री मा. डॉ. हर्षवर्धन यांच्या शुभ हस्ते होणार आहे. या प्रसंगी निवासी कर्मचाऱ्यांसाठी बांधण्यात येणाऱ्या इमारतीचा शिलान्यास समारंभही आयोजित करण्यात आला आहे. कार्यक्रमात महाराष्ट्र राज्याचे सार्वजनिक आरोग्य आणि परिवार कल्याण मंत्री राजेश टोपे , तसेच भारत सरकारच्या आरोग्य सचिव श्रीमती प्रीति सुदान विशेष अतिथी म्हणून उपस्थित राहणार आहेत.


    केंद्रीय आरोग्य आणि कुटुंब कल्याण मंत्रालयाच्या अंतर्गत 1957 मध्ये राष्ट्रीय सार्वजनिक आरोग्य प्रशिक्षण आणि संशोधन संस्थेची स्थापना झाली. सार्वजनिक आरोग्य प्रशिक्षण क्षेत्रात गेली 62 वर्षे ही संस्था अविरतपणे उल्लेखनीय काम करत आहे.


    राष्ट्रीय सार्वजनिक आरोग्य प्रशिक्षण आणि संशोधन संस्थेचे संचालक डॉ. दीपक राऊत यांच्या नेतृत्वाखाली संस्थेचे नवीन संस्थात्मक संकुल आणि वसतिगृह नवी मुंबई मधील प्लॉट नंबर 6 आणि 6 ए , सेक्टर 18 नवीन पनवेल येथे विकसित करण्यात आले आहे. संपुर्ण भारत देशातून आणि दक्षिण पूर्व आशिया मधून येणाऱ्या सहभागींना अत्याधुनिक प्रशिक्षण सुविधा उपलब्ध करुन देणे यासाठी हे संस्थात्मक संकुल बांधण्यात आले आहे.


    सध्या संस्थेत पॅरामेडिकल कर्मचाऱ्यांसाठी दोन पूर्ण-वेळेचे प्रशिक्षण अभ्यासक्रम उपलब्ध आहेत. यामध्ये डिप्लोमा इन हेल्थ प्रमोशन एज्युकेशन आणि पोस्ट ग्रॅज्युयेट डिप्लोमा इन कम्युनिटी हेल्थ केअर हे दोन प्रशिक्षण अभासक्रम आहेत. याशिवाय संस्थेतर्फे काही कौशल्यावर आधारित प्रशिक्षण अभ्यासक्रम सुद्धा सुरू करण्यात आले आहेत. यामध्ये सॅनिटरी हेल्थ इन्स्पेक्टर कोर्स , डायबेटिस एज्युकेटर, फर्स्ट रिस्पॉनडर, होम हेल्थ एड , जनरल ड्युटी असिस्टंट इत्यादी.


    तसेच संस्था संपूर्ण देशभरातील वैद्यकीय आणि पॅरामेडिकल क्षेत्रात काम करणाऱ्या व्यक्तींकरिता कमी कालावधीचे प्रशिक्षण कार्यक्रम सुद्धा आयोजित करते. तसेच सार्वजनिक आरोग्य क्षेत्रातील प्रमुख समुदायांवर आधारित संशोधन उपक्रम सुद्धा संस्थेतर्फे राबविले जातात.


    या संकुलात संस्थेने प्रशिक्षणार्थींसाठी आधुनिक प्रशिक्षण सुविधा असलेले प्रशिक्षण हॉल , ग्रंथालय, संगणक प्रयोगशाळा, सार्वजनिक आरोग्य प्रयोगशाळा, कौशल्य प्रयोगशाळा, सार्वजनिक आरोग्य संग्रहालय, ऑडिओ व्हिज्युअल विभाग स्थापित केले आहेत.


    या नवीन संस्थात्मक संकुलाजवळ निवासी कर्मचाऱ्यांसाठी राहण्याकरिता नवीन इमारत लवकरच बांधण्यात येणार आहे. प्लॉट नंबर 20 , सेक्टर 17 नवीन पनवेल येथे ही नवीन इमारत बांधण्यात येणार आहे. या नवीन इमारतीमध्ये राष्ट्रीय सार्वजनिक आरोग्य प्रशिक्षण आणि संशोधन संस्थेचे अधिकारी आणि कर्मचारी यांच्याकरिता निवासाची सुविधा देण्यात येईल.


    B.Gokhale /P.Kor

    
    
    (Release ID: 1603941) Visitor Counter : 23