      दूरसंचार आणि माहिती तंत्रज्ञान मंत्रालय

      गोव्यातील विस्तारीत टपाल सेवेची 180 वर्षे
      Posted On: 18 FEB 2020 3:23PM by PIB Mumbai


    पणजी, 1 8 फेब्रुवारी 2020


    18 फेब्रुवारी 1841 साली तत्कालीन गोवा राज्यकर्त्यांनी केवळ पणजी मध्ये सुरू असलेली टपाल सेवा विस्तारली ; यासंदर्भातील 1841 मधील राजपत्र नुकतेच गोवा टपाल विभागाच्या हाती लागले आहे. पणजी व्यतिरिक्त म्हापसा, मडगाव, फोंडा व डिचोली या महत्वाच्या ठिकाणी ही सेवा “ ESTADO DA INDIA ” (गोवा, दीव व दमण सरकार) ने सुरू केली होती, असा उल्लेख या राजपत्रात आहे. या राजपत्राला पर्यायाने या सेवेला आज 180 वर्षे पूर्ण होत आहेत. या घटनेची नोंद घेण्यासाठी गोवा टपाल खात्यातर्फे आज पत्रकार परिषद घेण्यात आली.


    गोवा विभागाचे पोस्टमास्तर जनरल डॉ. एन. विनोदकुमार यांनी ही पत्रकार परिषद संबोधित केली. 1841 साली 5 ठिकाणी सुरू झालेली टपाल सेवा आता संपूर्ण गोवा राज्यात 255 टपाल कार्यालयांसाह विस्तारली असल्याची माहिती त्यांनी यावेळी दिली.


    यानिमित्ताने वर्षभरात काही कार्यक्रम राबविले जाणार असल्याचेही त्यांनी सांगितले. ऑक्टोबर 2020 मध्ये येणाऱ्या राष्ट्रीय टपाल सप्ताहात या औचित्याने एक विशेष पृष्ठ प्रकाशित करण्याचा प्रस्ताव असल्याचे त्यांनी सांगितले.


    पणजी , म्हापसा, मडगाव व फोंडा या टपाल कार्यालयांमध्ये फेब्रुवारी 2019 पासून ‘गतिमान रांग व्यवस्थापन पद्धती ’ (डायनॅमिक क्यू मॅनेजमेंट सिस्टिम) राबविण्यात येत आहे. जानेवारी 2020 पासून ज्येष्ठ नगरिकांसाठी ‘टोकन’ सेवा अंतर्भूत करण्यात आली आहे. ज्याद्वारे त्यांना प्राधान्याने सेवा दिली जात आहे. महाराष्ट्रामध्ये देखील हा प्रयोग कार्यान्वित करण्यासाठी गोवा विभागाचे मार्गदशन घेण्यात येणार आहे, अशी माहिती विनोदकुमार यांनी पत्रकार परिषदेमध्ये दिली.


    याशिवाय गोवा राज्यात शालेय स्तरावरील तीन टपाल संग्राहकांचे क्लब सुरू करण्यात आले आहेत. पणजी प्रधान टपाल कार्यालयातील टपाल तिकीट संग्राहक ब्यूरोमधून 400 हून अधिक संग्राहक टपाल तिकिटे घेत आहेत. हे ब्यूरो कार्यालय जुन्या पोस्टमास्तर जनरल कार्यालयाच्या इमारतीमध्ये स्वतंत्रपणे कार्यान्वित करण्याचा प्रस्ताव ठेवण्यात आला आहे. जेथे कायमस्वरूपी टपाल तिकीट संग्रहालय उभारण्यात येईल , असे विनोदकुमार यांनी सांगितले.


    याव्यतिरिक्त पणजी प्रधान कार्यालयामध्ये असलेल्या परदेश टपाल कार्यालयाचेही जुन्या पोस्टमास्तर जनरल कार्यालयाच्या इमारतीमध्ये स्थलांतर करून त्याद्वारे निर्यात सेवा विस्तार करण्याचे योजिले असल्याचे त्यांनी नमूद केले. ‘आयात-निर्यात कोड’ (एक्सपोर्ट-इम्पोर्ट कोड) असलेल्या ग्राहकांना आपला व्यावसायिक आगर बिगर व्यावसायिक माल/पार्सल या ठिकाणाहून परदेशी पाठवता येईल. महत्वाचे म्हणजे आता परदेशी जाणारा माल मुंबईतील जकात विभागाकडे न जाता गोव्यातच तपासला जाऊन थेट परदेशात जाईल. यामुळे स्थानिकांचा वेळ वाचेल, अशी माहिती विनोदकुमार यांनी दिली.


    गोव्यातील टपाल वाहतूक गतिमान होण्यासाठी गतवर्षी दोन नवीन वाहने ताफ्यात आली होती. यावर्षी आणखी तीन वाहने जुन्या गाड्यांना बदली करतील , असेही त्यांनी सांगितले.


    या पत्रकार परिषदेमध्ये गोवा विभागाचे वरिष्ठ टपाल कार्यालय अधीक्षक ए. कोरगप्पा देखील उपस्थित होते.


    S. Pophale/P.Malandkar


    

    
    (Release ID: 1603534) Visitor Counter : 16