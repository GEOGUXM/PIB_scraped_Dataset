      संरक्षण मंत्रालय

      अमेरिका-भारत संरक्षण संबंध पारंपरिक खरेदीदार-विक्रेते कडून सहकार्याकडे परिवर्तीत झाल्याचे राजनाथ सिंह यांचे प्रतिपादन
      Posted On: 06 FEB 2020 5:22PM by PIB Mumbai


    नवी दिल्ली, 6 फेब्रुवारी 20 20


    अमेरिकेच्या संरक्षण क्षेत्राची निर्यात क्षमता आणि भारतात संरक्षण उत्पादन क्षेत्रात वाढत असलेल्या संधींची सांगड घालून दोन्ही देशांमधले संबंध पारंपरिक खरेदीदार-विक्रेते असे न ठेवता सहकार्यात्मक दिशेने नेण्याचे आवाहन संरक्षण मंत्री राजनाथ सिंह यांनी केले.


    लखनौ इथे आयोजित संरक्षण प्रदर्शन 2020 मध्ये अमेरिका-भारत व्यापार परिषदेने आयोजित केलेल्या चर्चा सत्रात ते बोलत होते. यावेळी त्यांनी अलिकडच्या अमेरिका दौऱ्यात झालेल्या द्विपक्षीय चर्चेदरम्यान अनेक प्रमुख करार झाल्याचा संदर्भ घेत ते म्हणाले की, दोन्ही देशांमधले संबंध पारंपरिकतेकडून सहकार्याकडे मार्गक्रमण करतील. हे संबंध भविष्यात अधिक धडाडीचे असतील, असा विश्वास त्यांनी व्यक्त केला.


    अमेरिका हा भारतासाठी तसेच संपूर्ण जगासाठी सर्वात मोठा संरक्षण निर्यातदार देश आहे. भारतातही संरक्षण उत्पादन क्षेत्र वेगाने विकसित होत आहे, त्या परिस्थितीत आपले सहकार्य या शतकातील सर्वात मोठे सहकार्य ठरू शकेल, असे ते म्हणाले.


    भारतात सुधारणा कार्यक्रम यापुढेही सुरु राहतील, असे सांगत त्यांनी उद्योग समुदायाला या सुधारणांचा जास्तीत जास्त लाभ उठवण्याचे आणि भारतात गुंतवणूक करण्याचे आवाहन केले. दोन्ही देशांमधील व्यापार संबंध सुधारणात अमेरिका-भारत व्यापार परिषदेने बजावलेल्या भूमिकेची त्यांनी प्रशंसा केली.


    संरक्षण मंत्र्यांनी उत्तर प्रदेशच्या पॅव्हिलियनलाही भेट दिली. हे प्रदर्शन आयोजित करण्यासाठी राज्य सरकारने दिलेल्या सहकार्याची प्रशंसा करतांना त्यांनी उत्तर प्रदेशात गुंतवणूक संधी वाढतील अशी आशा व्यक्त केली.


    भारतीय अर्थव्यवस्थेला 5 ट्रिलियन डॉलर बनवण्याचे पंतप्रधानांचे उद्दिष्ट साकारण्यासाठी लक्षित दृष्टीकोनाची गरज असून, देशातील सर्वात मोठे राज्य या नात्याने उत्तर प्रदेशाची यात महत्वाची भूमिका राहिल, असे ते म्हणाले.


    S.Tupe/S.Kane/ D.Rane

    
    
    (Release ID: 1602246) Visitor Counter : 32
    
    
      Read this release in: English