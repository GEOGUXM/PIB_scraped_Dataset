      पंतप्रधान कार्यालय

      पंतप्रधान नरेंद्र मोदी यांच्या अध्यक्षतेखाली सीएसआयआर सोसायटीची बैठक
      Posted On: 14 FEB 2020 8:10PM by PIB Mumbai


    नवी दिल्ली, 14 फेब्रुवारी 2020


    पंतप्रधान नरेंद्र मोदी यांच्या अध्यक्षतेखाली नवी दिल्लीत सीएसआयआर, वैज्ञानिक आणि औद्योगिक संशोधन परिषद सोसायटीची बैठक झाली.


    सीएसआयआरच्या कार्याचा तपशील यावेळी पंतप्रधानांना सादर करण्यात आला. या कार्याची प्रशंसा करुन भविष्यातल्या पथदर्शी आराखड्याबाबत पंतप्रधानांनी सूचना केल्या.


    देशाच्या कानाकोपऱ्यातल्या विद्यार्थ्यापर्यंत विज्ञानाची महती पोचावी या दृष्टीने आभासी प्रयोगशाळा विकसित करण्याच्या महत्वावर पंतप्रधानांनी भर दिला. विद्यार्थ्यांना लहानपणापासूनच विज्ञानाची गोडी लागावी आणि पुढच्या पिढीमध्ये वैज्ञानिक कौशल्य मजबूत करण्याच्या गरजेवरही त्यांनी भर दिला. जगाच्या वेगवेगळ्या भागात काम करणाऱ्या भारतीयांमध्ये संशोधन आणि विकास प्रकल्पांबाबत सहयोग वृद्धींगत करण्यासाठीही त्यांनी उपाययोजना सुचवल्या.


    आकांक्षी भारताच्या गरजांबाबत संशोधकांनी काम करावे असे आवाहन त्यांनी केले. भारताच्या सध्याच्या सामाजिक प्रश्नांवर, कुपोषण, जलसंवर्धन यासारख्या प्रश्नांवर सीएसआयआरने लक्षकेंद्रीत करण्याची गरज त्यांनी व्यक्त केली.


    5- जी, कृत्रिम बुद्धीमत्ता, नवीकरणीय ऊर्जा साठवणुकीसाठी माफक दरातल्या आणि दीर्घ काळ चालणाऱ्या बॅटऱ्या यासारख्या नव्याने सामोरं येणाऱ्या आव्हानांवरती वैज्ञानिकांनी लक्षकेंद्रीत करण्याची गरज त्यांनी व्यक्त केली.


    जागतिक दर्जाची उत्पादनं विकसित करण्यासाठी पारंपारिक ज्ञान आणि आधुनिक विज्ञान यांचा संगम साधण्यावर त्यांनी भर दिला. नव कल्पनांच्या व्यापारीकरणाचे महत्वही त्यांनी विषद केले.


    जनतेचे जीवनमान उंचावण्याच्या दिशेने सीएसआयआरच्या वैज्ञानिक समुदायाने काम करण्याचे आवाहन पंतप्रधानांनी केले.


    M.Chopade /N.Chitale/P.Malandkar


    

    
    (Release ID: 1603406) Visitor Counter : 4
    
    
      Read this release in: English