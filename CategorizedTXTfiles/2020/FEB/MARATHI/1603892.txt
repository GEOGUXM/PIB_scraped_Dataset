      पंतप्रधान कार्यालय

      पंतप्रधानांच्या हस्ते दीनदयाळ उपाध्याय स्मारकाचे राष्ट्रार्पण आणि पुतळ्याचे अनावरण
      
      महाकाल एक्सप्रेसला हिरवा झेंडा
      
      1250 कोटी रुपयांच्या प्रकल्पांचा शुभारंभ
      
      21 व्या शतकातील भारत अंत्योदयासाठी काम करत आहे-पंतप्रधान

      Posted On: 16 FEB 2020 9:01PM by PIB Mumbai

    नवी दिल्ली, 16 फेब्रुवारी 2020


    पंतप्रधान नरेंद्र मोदी यांनी वाराणसी येथे दीनदयाळ उपाध्याय स्मारकाचे राष्ट्रार्पण केले आणि दीनदयाळ उपाध्याय यांच्या पुतळ्याचे अनावरण केले. वाराणसी, उज्जैन आणि ओंकारेश्वर या तीन ज्योतिर्लिंगांना जोडणाऱ्या महाकाल एक्सप्रेस या तिसऱ्या कॉर्पोरेट रेल्वेगाडीला त्यांनी हिरवा झेंडा दाखवला. 430 खाटांच्या सुपर स्पेशॅलिटी सरकारी रुग्णालयासह 36 विकास प्रकल्पांचे उद्‌घाटन त्यांनी केले आणि 14 विकास प्रकल्पांसाठी पायाभरणी केली.


    वाराणसीतल्या पंडित दीनदयाळ उपाध्याय स्मृती केंद्रात जमलेल्या नागरिकांना पंतप्रधानांनी संबोधित केले. हे स्थान अशा मंचाच्या रुपात विकसित होईल. जिथे सेवा, बलिदान, न्याय आणि जनहित एकवटलेले असेल, अशा भावना त्यांनी व्यक्त केली. या ठिकाणी स्थापित हा भव्य पुतळा, दीनदयाळजींचे विचार आणि नैतिकता यांचे पालन करण्यासाठी आगामी पिढ्यांना प्रेरणा देत राहील.


    दीनदयाळ उपाध्याय यांनी आपल्याला समाजातील शेवटच्या व्यक्तीच्या उत्थानाचा, अंत्योदयाचा मार्ग दाखवला. या विचारांमधून प्रेरणा घेऊन 21 व्या शतकातील भारत अंत्योदयासाठी काम करत असल्याचे पंतप्रधानांनी सांगितले. या पवित्र क्षण जवळपास 1250 कोटी रुपयांच्या प्रकल्पांचा शुभारंभ करण्यात आला असून वाराणसीसह संपूर्ण पूर्वांचलला त्यातून लाभ होईल, असे पंतप्रधानांनी सांगितले. हे सर्व प्रकल्प, काशीसह संपूर्ण पूर्वांचलच्या गेल्या पाच वर्षातील पुनरुज्जीवनाच्या संकल्पाचा भाग आहेत. या काळात वाराणसी जिल्ह्यात 25 हजार कोटी रुपयांची विकासकामे पूर्ण झाली आहेत किंवा ती प्रगतीपथावर असल्याचे त्यांनी सांगितले.


    पायाभूत सुविधांशी संबंधित प्रकल्पांना रस्ते, महामार्ग, जलमार्ग यांना सरकारने प्राधान्य दिले आहे, असे पंतप्रधानांनी सांगितले. ही विकासकामे देशाला प्रगतीपथावर नेतीलच शिवाय रोजगाराच्या विशेषत: पर्यटनावर आधारित रोजगाराच्या संधीही निर्माण करतील, असे त्यांनी सांगितले. काही दिवसांपूर्वी श्रीलंकेचे राष्ट्रपती येथे आले होते आणि येथील दिव्यानुभूतीने ते मंत्रमुग्ध झाले, असे पंतप्रधानांनी सांगितले.


    या पवित्र क्षणी बाबा विश्वनाथाचे हे शहर ओंकारेश्वर आणि महाकालेश्वरला जोडणाऱ्या काशी महाकाल एक्सप्रेला हिरवा झेंडा दाखवून रवाना करण्यात आले आहे. बनारस हिंदू विद्यापीठात 2016 च्या उत्तरार्धात पायाभरणी करण्यात आलेल्या सुपर स्पेशॉलिटी रुग्णालयाचे आता उद्‌घाटन होत आहे. केवळ 21 महिन्यात हे 430 खाटांचे रुग्णालय काशी आणि पूर्वांचलच्या जनतेसाठी सज्ज झाले आहे. या सर्व योजनांमध्ये आत्मनिर्भरता आणि आत्मसहाय्यता यासंबंधी दीनदयाळजींचे विचार केंद्रस्थानी असून सरकारच्या योजना आणि सरकारची संस्कृती यामध्ये हे विचार आणण्याचे प्रयत्न निरंतर होत असल्याचे प्रतिपादन पंतप्रधानांनी केले.


    समाजातल्या शेवटच्या व्यक्तीपर्यंत पोहोचण्याचे, विकासाचे लाभ त्याच्यापर्यंत पोहोचवण्याचे निरंतर प्रयत्न सरकार करत आहे. आता परिस्थिती बदलत असून समाजातल्या शेवटच्या व्यक्तीला प्राधान्य दिले जात असल्याचे पंतप्रधानांनी नमूद केले.


    B.Gokhale /S.Kakade/P.Kor

    
    
    (Release ID: 1603892) Visitor Counter : 8
    
    
      Read this release in: English