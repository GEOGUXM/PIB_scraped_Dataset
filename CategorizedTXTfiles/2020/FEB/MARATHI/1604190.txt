      उपराष्ट्रपती कार्यालय

      दहशतवादाला पाठिशी घालणाऱ्या देशांविरोधात जागतिक संघटनांनी कठोर कारवाई करावी-उपराष्ट्रपती
      
      लोकशाहीत हिंसेला जागा नाही, युवकांनी नकारात्मक टाळून विकासाच्या प्रवाहात सहभागी व्हावे- उपराष्ट्रपतींचे आवाहन

      Posted On: 24 FEB 2020 5:27PM by PIB Mumbai

    गोवा, 24 फेब्रुवारी 2020


    दहशतवादाला पाठिशी घालणाऱ्या आणि दहशतवादी शक्तींना थारा देणाऱ्या देशांविरोधात जागतिक समुदायाने कठोर कारवाई करावी, अशी विनंती उपराष्ट्रपती एम. व्यंकय्या नायडू यांनी केली आहे. पणजी येथील गोवा विद्यापीठाच्या 32 व्या वार्षिक दीक्षांत समारंभात ते आज बोलत होते. दहशतवाद हा मानवतेचा शत्रू आहे, असे सांगत सीमापार दहशतवादाला खतपाणी देणाऱ्या भारताच्या शेजारी राष्ट्रावर टीका केली.


    भारताला सर्व शेजारी राष्ट्रांसोबत शांततापूर्ण संबंध हवे आहेत, अशा वेळी वित्तीय कृती आराखडा दलासारख्या आंतरराष्ट्रीय संघटनांनी दहशतवादाला आर्थिक बळ देणाऱ्या देशांना करड्या यादीत ठेवण्याचा निर्णय म्हणजेच ही राष्ट्रे आजही दहशतवादाला बळ देत असल्याचा पुरावाच आहे, असे उपराष्ट्रपती म्हणाले. याची दखल घेऊन आंतरराष्ट्रीय समुदायांना अशा राष्ट्रांना मदत करणे बंद करावे, असे आवाहन त्यांनी केले.


    लोकशाही राष्ट्रात हिंसेला काही स्थान नाही, असे सांगत युवकांनी नकारात्मकता टाळून विकासाच्या प्रवाहात सहभागी व्हावे, असे आवाहन त्यांनी केले. मतभेद असणे हे लोकशाहीचे महत्वाचे लक्षण आहे. मात्र देशाविरुद्ध बोलण्याचा अधिकार कोणालाच नाही, असेही ते म्हणाले. गेल्या काही काळात भारतात संविधानाविषयी जागृती होत असून हा सकारात्मक बदल आहे, असे त्यांनी सांगितले. भारताच्या प्राचीन ज्ञान वैभवाचे स्मरण करून देत येत्या काळातही भारताला असाच दर्जा मिळवून देण्यासाठी युवकांनी प्रयत्न करावेत, असे ते म्हणाले. दीक्षांत समारंभ म्हणजे शिक्षणाचा शेवट नसून शिक्षण ही आयुष्यभराची प्रक्रिया आहे, असे त्यांनी सांगितले.


    अधिकार आणि जबाबदारी एकत्र येते , याची त्यांनी याप्रसंगी आठवण करुन दिली.


    युवकांनी पुढे येऊन देशाला मजबूत करण्यासाठी चांगली वर्तणूक , चारित्र्य, क्षमता जपली पाहिजे आणि जात, समुदाय, पैसा आणि गुन्हेगारीला दूर केले पाहिजे.


    युवकांनी 21 व्या शतकातील गरजांची पूर्तता करण्यासाठी खासगीकरण, उदारीकरण आणि जागतिकीकरणामुळे (एलपीजी) निर्माण झालेल्या अपार संधींचा लाभ घ्यावा आणि आपल्या विद्यापीठांनी युवकांना शिक्षण आणि कौशल्य प्रदान करावे, असे उपराष्ट्रपती म्हणाले.


    गोवा विद्यापीठात 30 ,000 विद्यार्थी आहेत, त्यापैकी 60 टक्के मुली असल्याबद्दल उपराष्ट्रपतींनी आनंद व्यक्त केला. पुरुषांबरोबरच महिलांनाही समान संधी मिळाल्या पाहिजेत, यावर त्यांनी भर दिला. गोवा विद्यापीठाच्या 32 व्या दीक्षांत सोहळ्याप्रसंगी 10627 विद्यार्थ्यांना पदवी प्रदान करण्यात आली.


    या कार्यक्रमाला गोव्याचे राज्यपाल सत्यपाल मलिक, मुख्यमंत्री प्रमोद सावंत आणि गोवा विद्यापीठाचे कुलगुरू वरूण साहनी उपस्थित होते.


    S.Thakur /R.Aghor/P.Kor

    
    
    (Release ID: 1604190) Visitor Counter : 46
    
    
      Read this release in: English