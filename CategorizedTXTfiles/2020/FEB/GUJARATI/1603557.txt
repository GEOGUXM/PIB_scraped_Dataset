      કોલસા મંત્રાલય

      નાણાંકીય વર્ષ 2023-24 સુધીમાં દેશમાં થર્મલ કોલસાની આયાત પર પૂર્ણવિરામ મુકાશે : કેન્દ્રીય કોલસા મંત્રી શ્રી પ્રહલાદ જોશી
      
      કોલ ઇન્ડિયા લિમિટેડ 1 બિલિયન ટન કોલસાનાં ઉત્પાદનનું લક્ષ્ય સિદ્ધ કરે તેની વ્યૂહરચના ઘડવામાં આવી
      
      કેન્દ્રીય કોલસા અને ખાણ મંત્રાલય દ્વારા કેવડિયા ખાતે ચિંતન શિબિર યોજાઈ
      Posted On: 18 FEB 2020 5:42PM by PIB Ahmedabad


    કેન્દ્રીય કોલસા અને ખાણ મંત્રી શ્રી પ્રહલાદ જોશીની ઉપસ્થિતિમાં કેવડિયામાં ખાતે બે દિવસ માટે ચિંતન શિબિરનું આયોજન થયું હતું. આ ચિંતન શિબિરમાં કોલસાનું ભવિષ્ય , કોલસા ઉદ્યોગનું આધુનિકીકરણ અને તેમાં જરૂરી નીતિગત ફેરફારો સહિત ભારતીય કોલસા ઉદ્યોગ સાથે જોડાયેલા વિષયો પર વ્યાપક ચર્ચા વિચારણા કરવામાં આવી હતી.


    શ્રી પ્રહલાદ જોશીએ જણાવ્યું કે વીજળીના ઉત્પાદન તથા બળતણ તરીકે વિવિધ રીતે ઉપયોગમાં લેવાતા થર્મલ કોલસાની આયાત પર નાણાંકીય વર્ષ 20 23-24 સુધીમાં પૂર્ણવિરામ મૂકીને દેશ આત્મનિર્ભર બનશે. બે દિવસની આ ચિંતન શિબિરમાં કોલસાના ક્ષેત્રને અવરોધરૂપ બાબતોના નિરાકરણ માટે અભિનવ ઉકેલોનો વ્યાપક વિચાર વિમર્શ કરવામાં આવ્યો હતો.


    શ્રી પ્રહલાદ જોશીએ જણાવ્યું કે નાણાંકીય વર્ષ 20 23-24 સુધીમાં કોલ ઇન્ડિયા લિમિટેડ 1 બિલિયન ટન કોલસા ઉત્પાદનનું લક્ષ્ય સિદ્ધ કરશે. શિબિરમાં હિતધારકો સાથે આ લક્ષ્યને પ્રાપ્ત માટે વિવિધ પાસઓ પર ચર્ચા કરવામાં આવી અને તેની વ્યૂહરચના ઘડવામાં આવી હતી.


    આ ઉપરાંત શિબિરમાં કોલ ઇન્ડિયા લિમિટેડ દ્વારા કોલસાની ખાણોના સ્થળે તાપ વિદ્યુત મથકોની સ્થાપના , વર્ષ 20 23-24 સુધીમાં 5 ગિગાવોટ સૂર્ય ઊર્જાના ઉત્પાદનની સુવિધાની સ્થાપના , 2030 સુધીમાં 50 મિલિયન ટન કોલસાના ગેસમાં રૂપાંતરણની ક્ષમતા કેળવવી જેવા બહુ ઊર્જા એકમ બનાવવાના વિકલ્પો વિશે ચર્ચા કરવામાં આવી હતી.


    શિબિરના અંતે આજે મંત્રી શ્રી પ્રહલાદ જોશીએ વિશ્વની સૌથી મોટી પ્રતિમા, સ્ટેટ્યૂ ઓફ યુનિટીની મુલાકત લઇ સરદાર વલ્લભભાઇ પટેલને ભાવપૂર્ણ શ્રદ્ધાંજલિ અર્પી હતી.


    SD/DS/GP/JD/RP

    
    
    (Release ID: 1603557) Visitor Counter : 66
    
    
      Read this release in: Urdu , English , Hindi