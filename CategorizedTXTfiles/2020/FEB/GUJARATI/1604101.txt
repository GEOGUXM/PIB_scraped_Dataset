      પ્રધાનમંત્રીનું કાર્યાલય

      પ્રધાનમંત્રીએ ‘મન કી બાત 2.0’ના 9માં એપિસોડમાં ચર્ચા કરી
      
      ભારતના યુવાનો વિજ્ઞાન અને ટેકનોલોજીમાં ખૂબ રસ લઇ રહ્યા છે: પ્રધાનમંત્રી
      
      તેમણે કહ્યું કે, થોડા દિવસ પહેલાં લદ્દાખમાં ઇતિહાસ આલેખાયો હતો.
      Posted On: 23 FEB 2020 4:15PM by PIB Ahmedabad


    પ્રધાનમંત્રી શ્રી નરેન્દ્ર મોદીએ ‘મન કી બાત 2.0’ના નવમા એપિસોડમાં દેશવાસીઓ સાથે વાત કરતા જણાવ્યું હતું કે, ભારતના યુવાનો વિજ્ઞાન અને ટેકનોલોજીમાં ખૂબ રસ લઇ રહ્યા છે. યુવાનોના આ ઉત્સાહની પ્રશંસા કરતા તેમણે જણાવ્યું હતું કે, “હું જ્યારે ચંદ્રયાન -2 વખતે બેંગલુરુમાં હતો ત્યારે, હું ત્યાં ઉપસ્થિત બાળકોમાં અત્યંત ઉત્સાહ અને ઉંમગનો સાક્ષી બન્યો હતો. કોઇપણ ખૂણેથી તેમનામાં આળસના કોઇ જ લક્ષણો દેખાતા નહોતા. આ મિશન વખતે તેઓ આખી રાત જાગ્યા હતા. વિજ્ઞાન, ટેકનોલોજી અને નાવીન્યતાની વાત આવે ત્યારે કોઇપણ વ્યક્તિ તેમનામાં જોવા મળેલી જિજ્ઞાસાને ક્યારેય ભૂલી શકે નહીં.”


    મન કી બાતમાં પોતાના વિચારો જણાવતા પ્રધાનમંત્રીએ આજે જણાવ્યું હતું કે , બાળકો અને યુવાન લોકોમાં રહેલા આ ઉત્સાહને વેગ આપવા અને તેમનામાં રહેલા વિજ્ઞાન પ્રત્યેના ઉંમગને પ્રોત્સાહન આપવા માટે, તાજેતરમાં શ્રીહરિકોટા ખાતે રોકેટ લોન્ચિંગ જોવા માટે સુવિધા ઉભી કરવામાં આવી હતી. આ સુવિધા સૌના માટે ખુલ્લી મુકવામાં આવી છે અને કોઇપણ સમયે ઑનલાઇન તેનું બુકિંગ કરાવી શકાય છે. તેમણે શાળાઓના આચાર્યો અને શિક્ષકોને પણ વિનંતી કરી હતી કે, તેઓ આગામી સમયમાં આ સુવિધાનો લાભ લે.


    આ સંદર્ભમાં , તેમણે ISROના ‘યુવિકા’ કાર્યક્રમની પ્રશંસા કરી હતી જે વિજ્ઞાન સાથે યુવાનોને તૈયાર કરવાનું કામ કરે છે. ‘યુવિકા’ મતલબ યુવા વિજ્ઞાની કાર્યક્રમ અને તેની શરૂઆત 2019માં શાળાના વિદ્યાર્થીઓ માટે કરવામાં આવી હતી. તેમણે ઉમેર્યું હતું કે, આ કાર્યક્રમ આપણા “જય જવાન, જય કિસાન, જય વિજ્ઞાન, જય અનુસંધાન” સૂત્રને અનુરૂપ છે. પ્રધાનમંત્રી મોદીએ યુવાન વિદ્યાર્થીઓને “www.yuvika.isro.gov.in”ની મુલાકાત લઇને આ કાર્યક્રમમાં જોડાવા માટે અપીલ કરી હતી.


    પ્રધાનમંત્રીએ CSIR અને દહેરાદૂન ખાતે આવેલા ઇન્ડિયન ઇન્સ્ટિટ્યુટ ઓફ પેટ્રોલિયમના વિજ્ઞાનિકોએ કરેલા પ્રયાસોને બિરદાવ્યા હતા જેમણે જૈવ-ઇંધણથી વિમાન ઉડાડી શકાય તેવી ટેકનોલોજી વિકસાવી છે. તેમણે કહ્યું કે, તેમના પ્રયાસોથી ‘મેક ઇન ઇન્ડિયા’ મિશનને પણ સશક્ત કરી શકાય છે. તેમણે કહ્યું કે, લેહના કુશોક બાકુલા રીમ્પોચીથી જ્યારે ભારતીય વાયુસેનાના AN-32 વિમાને 10% ભારતીય જૈવ ઇંધણના મિશ્રણ સાથે ઉડાન ભરી ત્યારે એક નવો ઇતિહાસ આલેખાયો હતો અને આ મિશ્રણ બંને એન્જિનમાં ઉપયોગમાં લેવાયું હોય તેવી આ પ્રથમ ઘટના હતી. તેમણે કહ્યું કે જૈવ- જેટ ઇંધણ અખાદ્ય ટ્રી બોર્ન તેલીબિયાંના તેલમાંથી તૈયાર કરવામાં આવ્યું હતું જે ભારતના વિવિધ જંગલ વિસ્તારોમાં ઉછરે છે. તેમણે ઉમેર્યું હતું કે, આ પ્રયાસોથી કાર્બન ઉત્સર્જનમાં તો ઘટાડો થશે જ સાથે-સાથે ક્રૂડની આયાત માટે અન્ય દેશ પર ભારતની નિર્ભરતા પણ ઘટશે.


    SD/GP/RP/DS

    
    
    (Release ID: 1604101) Visitor Counter : 45
    
    
      Read this release in: Hindi , Tamil , English , Bengali , Punjabi