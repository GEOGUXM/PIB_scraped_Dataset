      કૃષિ મંત્રાલય

      પ્રધાનમંત્રી ખેડૂત સન્માન નિધી (PM-KISAN)ની પ્રથમ વર્ષગાંઠ ઉજવાઇ
      
      વર્ષ 2022 સુધીમાં ખેડૂતોની આવક બમણી કરવામાં PM-KISAN ખૂબ મોટી ભૂમિકા નિભાવશે: શ્રી નરેન્દ્રસિંહ તોમર

      Posted On: 24 FEB 2020 5:07PM by PIB Ahmedabad

    કેન્દ્રીય કૃષિ અને ખેડૂત કલ્યાણ તેમજ ગ્રામીણ વિકાસ અને પંચાયતી રાજ મંત્રી શ્રી નરેન્દ્રસિંહ તોમરે જણાવ્યું હતું કે , પ્રધાનમંત્રી ખેડૂત સન્માન નિધી (PM-KISAN) યોજના ઘણી વ્યાપક અને મહત્વાકાંક્ષી છે તેમજ ખેડૂતોની આવકમાં વધારો કરવા માટે તે ઘણી ઉપયોગી નીવડશે. આ યોજનાની પ્રથમ વર્ષગાંઠની ઉજવણી કરવા માટે આજે અહીં યોજાયેલા કાર્યક્રમમાં સંબોધન આપતી વખતે શ્રી તોમરે જણાવ્યું હતું કે, કેન્દ્રીય ક્ષેત્રની યોજના PM-KISAN, કૃષિ અને ગ્રામીણ વિકાસ ક્ષેત્ર પર પ્રધાનમંત્રી શ્રી નરેન્દ્ર મોદીએ વિશેષ ધ્યાન આપવા માટે શરૂ કરેલી કેટલીક યોજનાઓ પૈકી એક છે. તેમણે ઉમેર્યું હતું કે, પ્રધાનમંત્રીએ વર્ષ 2022 સુધીમાં દેશમાં ખેડૂતોની આવક બમણી કરવાનું લક્ષ્ય નિર્ધારિત કર્યું છે.


    શ્રી તોમરે જણાવ્યું હતું કે , PM-KISAN યોજના માટે વર્તમાન નાણાકીય વર્ષ દરમિયાન રૂ. 75,000 કરોડનું બજેટ ફાળવવામાં આવ્યું છે જે અંતર્ગત રૂ. 6,000 કરોડની સહાય દર વર્ષે ખેડૂતોને આપવામાં આવે છે. તેમણે ઉમેર્યું હતું કે, રૂ. 50,850 કરોડથી વધુ રૂપિયા પહેલાંથી જ આપી દેવામાં આવ્યા છે.


    શ્રી તોમરે જણાવ્યું હતું કે , 8.45 કરોડથી વધુ ખેડૂત પરિવારોને PM-KISANના લાભો આપવામાં આવ્યા છે. તેમણે કહ્યું કે, આ યોજના અંતર્ગત આવરી લેવામાં આવેલા કુલ લાભાર્થીઓની સંખ્યા 14 કરોડથી પણ વધુ છે અને સરકાર ચાલુ નાણાકીય વર્ષના અંત સુધીમાં વધુ 12 લાખ ખેડૂતોને આવરી લેવાનું લક્ષ્ય ધરાવે છે. તેમણે ઉમેર્યું હતું કે, મંત્રાલય દ્વારા સામાન્ય સેવા કેન્દ્રો (CSC) ઉપરાંત, ખેડૂતોને નોંધણી માટે ઑનલાઇન પ્રક્રિયા પણ શરૂ કરવામાં આવી છે.


    પશ્ચિમ બંગાળની સરકારે તેમના રાજ્યમાં વસતા ખેડૂતોના ડેટાની ચકાસણી નથી કરી તેનો ઉલ્લેખ કરતા શ્રી તોમરે રાજ્યના મુખ્યમંત્રીને અપીલ કરી હતી કે આ પ્રક્રિયા ઝડપથી પૂર્ણ કરવામાં આવે . તેમણે કહ્યું કે, રાજ્યના અંદાજે 70 લાખ ખેડૂતો આ લાભ માટે પાત્રતા ધરાવે છે જેમાંથી અંદાજે 10 લાખ ખેડૂતોએ વ્યક્તિગત રીતે ઑનલાઇન અરજી કરી છે પરંતુ સમગ્ર ડેટાબેઝ રાજ્ય સરકારે ચકાસવાનો છે. તેમણે ઉમેર્યું હતું કે, એકવાર રાજ્ય સરકાર ડેટા ઉપલબ્ધ કરાવે તો PM-KISAN યોજના હેઠળ રાજ્યમાં પાત્રતા ધરાવતા ખેડૂતોને રૂપિયા 4,000 કરોડના લાભો મળી શકે છે.


    શ્રી તોમરે જણાવ્યું હતું કે , પ્રધાનમંત્રીએ જાહેરાત કરી હતી કે તમામ લાભાર્થી ખેડૂતોને કિસાન ક્રેડિટ કાર્ડ (KCC) આપવામાં આવશે જેથી ખેડૂતો સરળતાથી બેંકમાંથી ધિરાણ લઇ શકે. સરકારે KCC યોજના હેઠળ પશુ સંવર્ધન અને મત્સ્ય ઉદ્યોગ ક્ષેત્રને પણ સામેલ કર્યા છે. તેમણે કહ્યું હતું કે, 29 ફેબ્રુઆરીના રોજ એક વિરાટ વિતરણ અભિયાન હાથ ધરવામાં આવશે અને તે દરમિયાન સમગ્ર દેશમાં બેંકોની 20,000 શાખાઓ પર ખેડૂતોને KCC ઇશ્યૂ કરવામાં આવશે. તે દિવસે ઉત્તરપ્રદેશના ચિત્રકૂટ ખાતે યોજાનારા મુખ્ય કાર્યક્રમમાં પ્રધાનમંત્રી પોતે પણ પસંદગીના ખેડૂતોને લાભો આપશે અને KCC કાર્ડનું વિતરણ કરશે. 10,000 નવા ખેડૂત ઉત્પાદક સંગઠનો (FPO)ની નોંધણી કરવામાં આવી રહી છે અને કૃષિને પ્રોત્સાહન આપવા માટે દરેક સંગઠનને સરકાર તરફથી રૂપિયા 15 લાખની સહાય કરવામાં આવશે.


    શ્રી તોમરે જણાવ્યું હતું કે , પ્રધાનમંત્રી શ્રી નરેન્દ્ર મોદીના નેતૃત્વ હેઠળ, સરકારે માત્ર ગ્રામીણ આવકમાં વધારો કરવા માટે યોજનાઓ શરૂ કરી દીધી છે તેવું નથી પરંતુ, પારદર્શક પ્રક્રિયા અને નિર્ધારિત ઉદાર ભંડોળ સાથે તેના સંપૂર્ણ અમલ માટે એક મિકેનિઝમ પણ તૈયાર કર્યું છે. સ્વામીનાથન સમિતીની ભલામણો અનુસાર સરકારે ખેડૂતોની પડતર કિંમત કરતા દોઢ ગણા લઘુતમ ટેકાના ભાવ (MSP) નક્કી કર્યા છે. તેમણે કહ્યું કે, સરકાર સજીવ ખેતીને પ્રોત્સાહન આપી રહી છે અને 6 લાખ હેક્ટરથી વધુ જમીનમાં આ ખેતી થઇ રહી છે.


    આ પ્રસંગે , શ્રી તોમરે PM-KISAN મોબાઇલ એપ્લિકેશન લોન્ચ કરી હતી જેમાં ખેડૂતો તેમના લાભને લગતી સંખ્યાબંધ સુવિધાઓ મેળવી શકે છે. ખેડૂતો તેમની અરજીની સ્થિતિ, અપડેટ જોઇ શકે છે તેમના આધાર કાર્ડ સંબંધિત સુધારા કરી શકે છે અને તેમના બેંક ખાતામાં ધિરાણને લગતી અગાઉની વિગતો ચકાસી શકે છે.


    કૃષિ , સહકાર અને ખેડૂત કલ્યાણ સચિવ શ્રી સંજય અગ્રવાલે પ્રાસંગિક પ્રવચનમાં જણાવ્યું હતું કે, જૂન 2020 સુધીમાં આ વિભાગ દ્વારા ખેડૂતોનો વ્યાપક ડેટાબેઝ તૈયાર કરવામાં આવશે જેમાં ભૂમિ સ્વાસ્થ્ય કાર્ડ, PM-KISAN અને KCC જેવી મુખ્ય યોજનાઓ આવરી લેવામાં આવશે.


    SD/DS/RP

    
    
    (Release ID: 1604250) Visitor Counter : 860
    
    
      Read this release in: English , Urdu , Marathi , Hindi , Bengali , Tamil