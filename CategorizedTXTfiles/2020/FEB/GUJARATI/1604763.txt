      માહિતી અને પ્રસારણ મંત્રાલય

      સઘન મિશન ઇન્દ્ગધનુષ 2.0ના ચોથા રાઉન્ડનો તખ્તો તૈયાર, ભારત સરકારના પ્રચાર માધ્યમો રસીકરણ અભિયાનમાં જોડાયા
      Posted On: 29 FEB 2020 6:51PM by PIB Ahmedabad


    સાર્વત્રીક રસીકરણમાં વંચીત રહી ગયેલા બાળકો અને સગર્ભા માતાઓને આવરી લેવા 2 ડિસેમ્બર 2019થી સઘન મિશન ઇન્દ્રધનુષનો દેશવ્યાપી કાર્યક્રમ ચાલી રહ્યો છે. તારીખ 2 માર્ચ 2020થી શરૂ થનાર ચોથા રાઉન્ડમાં ઝુંબેશને અતિ સઘન બનાવવા ભારત સરકારના રીજનલ આઉટરીચ બ્યુરોએ ગાંધીનગરમાં આજે વ્યાપક લોકસંપર્ક કાર્યક્રમ યોજ્યો. ત્રિદિનાત્મક કાર્યક્રમના બીજા દિવસે આ રસીકરણ ઝુંબેશના હિસ્સેદારોને અભિયાનમાં જોડવા વિશેષ આયોજન કરાયું છે. કાર્યક્રમના ઉદઘાટન સમારોહમાં મેયર રીટાબેન પટેલે જણાવ્યું કે શિક્ષિત મહિલાઓ જો આગેવાની લે તો મહદઅંશે અભિયાન સંપૂર્ણ સફળતા તરફ આગળ વધે. તેમણે કહ્યું કે જનજાગૃતિ અને જનભાગીદારી આ અભિયાનનો મુખ્ય આધારસ્તંભ છે.


    રાજ્યના આરોગ્ય વિભાગના અગ્ર સચિવ ડૉ.જયંતિ રવિએ કહ્યું કે અગાઉના રાઉન્ડમાં છૂટી ગયેલા, રહી ગયેલા, અવરોધક માનસિકતા ધરાવતા લોકો આ વખતે મુખ્ય લક્ષ્ય બનશે. આ રસીકરણ અભિયાનને 100 ટકા સફળ બનવવા આરોગ્ય વિભાગના કર્મચારીઓ કટિબદ્ધ હોવાનું જણાવતાં શ્રીમતી જયંતિ રવિએ કહ્યું કે લક્ષ્યાંકો સંપૂર્ણ રીતે હાંસલ કરવાએ આપણો નિત્ય રેકોર્ડ છે. જેને આપણે ખંડિત થવા દેવો જોઇએ. પોલિયો નાબૂદીની જેમજ 12 જેટલાં અન્ય રોગોની નાબૂદીને પણ મિશન ઇન્દ્દધનુષના માધ્યમથી હાંસલ કરાશે એવી પ્રતિબધ્ધતા અગ્ર સચિવશ્રીએ વ્યક્ત કરી હતી.


    રીજનલ આઉટરીચ બ્યુરોના અપર મહાનિદેશક ડૉ.ધીરજ કાકડીયાએ કેન્દ્ર સરકારના માહિતી અને પ્રસારણ વિભાગના ગુજરાત એકમની રસીકરણ અભિયાન માટે સંપૂર્ણ સહયોગની ખાતરી આપી. કાર્યક્રમમાં પરંપરાગત માધ્યમો જેવાંકે ડાયરો,ભવાઇ અને નાટક જેવી કલાઓનો ઉપયોગ રસીકરણ અભિયાનના પ્રચાર અર્થે કરવાના આયોજન વિશે ડૉ.કાકડીયાએ વિસ્તારપૂર્વક જણાવ્યું હતું.


    કાર્યક્રમમાં ધારાસભ્ય શ્રી શંભુજી ઠાકોર, આરોગ્ય કમિશનર શ્રી જયપ્રકાશ શિવહરે અને રીજનલ આઉટરીચ બ્યુરોના ડાયરેક્ટર ઇન્ચાર્જ શ્રીમતી સરિતાબેન દલાલ ઉપરાંત રાજ્યના વરિષ્ઠ અધિકારીઓ અને બહોળી સંખ્યામાં લોકો ઉપસ્થિત રહ્યાં હતાં.


    SD/DS

    
    
    (Release ID: 1604763) Visitor Counter : 29