      ગૃહ મંત્રાલય

      કેન્દ્રીય ગૃહમંત્રી શ્રી અમિત શાહે પ્રધાનમંત્રી શ્રી નરેન્દ્ર મોદી અને નાણાં મંત્રી શ્રીમતી નિર્મલા સીતારમણજીને કલ્યાણકારી અને સર્વસ્પર્શી સામાન્ય અંદાજપત્ર 2020-21 માટે હાર્દિક અભિનંદન પાઠવ્યા
      Posted On: 01 FEB 2020 9:11PM by PIB Ahmedabad


    ગૃહમંત્રી શ્રી અમિત શાહે જણાવ્યું હતું કે, ખેડૂતો, ગરીબો, પગારદારો, મધ્યમવર્ગીય અને વ્યવસાયી વર્ગને ફાયદો થાય તેવા સર્વસ્પર્શી અને કલ્યાણકારી સામાન્ય અંદાજપત્ર 2020-21 માટે હું પ્રધાનમંત્રી શ્રી નરેન્દ્ર મોદીજી અને નાણાં મંત્રી શ્રીમતી નિર્મલા સીતારમણજીને અભિનંદન પાઠવું છુ.


    મોદી સરકારે આ અંદાજપત્રમાં વ્યવસાયી કર વ્યવસ્થાને તર્કસંગત બનાવવા, બેંકિંગ પ્રણાલીના સરળીકરણ અને ઇન્ફ્રાસ્ટ્રક્ચરને સુદૃઢ બનાવવાની સાથે સાથે ડિસઇન્વેસ્ટમેન્ટને પણ પ્રોત્સાહન આપનારું અસરકારક પગલું ભર્યું છે જેથી દેશમાં વ્યવસાયનો માહોલ વધુ સારો બનશે અને ભારત ઝડપથી 5 ટ્રિલિયન ડૉલરના અર્થતંત્રના લક્ષ્ય તરફ આગળ વધશે.


    ખેડૂત રેલ અને કિસાન ઉડાન યોજના દ્વારા આપણા ખેડૂત ભાઇઓ રાષ્ટ્રીય અને આંતરરાષ્ટ્રીય બજાર સાથે જોડાશે અને તેમની ઉપજ સડ્યા કે ખરાબ થયા તે પહેલા યોગ્ય સમયે સારા ભાવે વેચી શકશે. આ યોજના ખાસ કરીને ફળ અને શાકભાજીના ઉત્પાદકો, ખાસ કરીને આપણા આદિવાસી અને પૂર્વોત્તર ક્ષેત્રના ખેડૂતોને લાભદાયી રહેશે.


    મોદી સરકારે આ અંદાજપત્રના માધ્યમથી દરેક વર્ગના કરદાતાઓને આવકવેરામાં એક મોટી અને અભૂતપૂર્વ રાહત આપવાનું કામ કર્યું છે. ખાસ કરીને મધ્યમવર્ગના પગારદાર કરદાતાઓને ઓછો કર ભરવો પડશે અને કર વ્યવસ્થાના સરળીકરણથી તેમને રાહત પણ મળશે.


    મોદી સરકાર દ્વારા દેશમાં ઇન્ફ્રાસ્ટ્રક્ચર માટે 100 લાખ કરોડની ફાળવણી કરવામાં આવી હોવાથી દેશમાં વિશ્વસ્તરીય ધોરીમાર્ગો, રેલવે, બંદરો, હવાઇમથકો, મેટ્રો વગેરે બની શકશે જેથી સામાન્ય માણસનું જીવન બહેતર થવા ઉપરાંત તેનાથી આર્થિક ગતિવિધીઓને પણ મહત્વપૂર્ણ બળ પ્રાપ્ત થશે.


    2500 કિલોમીટરનો એક્સપ્રેસ ધોરીમાર્ગ, 6,000 કિલોમીટરનો ધોરીમાર્ગ, 9,000 કિલોમીટરનો ઇકોનોમિક કોરિડોર, 2,000 કિલોમીટરનો વ્યૂહાત્મક ધોરીમાર્ગ, દિલ્હી- મુંબઇ એક્સપ્રેસ વે, ચેન્નઇ- બેંગલુરુ એક્સપ્રેસ-વેની સાથે સાથે રેલવે ઇન્ફ્રાસ્ટ્રક્ચરમાં સુધારો તેમજ 100 નવા હવાઇમથક બનાવવાની જાહેરાતથી દેશનું ઇન્ફ્રાસ્ટ્રક્ચર બહેતર થવાની સાથે-સાથે ખૂબ વિપુલ પ્રમાણમાં રોજગારીનું નિર્માણ થશે.


    પોતાના સ્વસ્થ ભારતના સંકલ્પને ચરિતાર્થ કરતા મોદીજીએ આ અંદાજપત્રમાં આયુષ્યમાન ભારતને દેશના ખૂણે ખૂણા સુધી પહોંચાડવા માટે આયુષ્યમાન યોજનાના કવરેજ સહિત બીજા અને ત્રીજા સ્તરના શહેરોમાં PPP મોડેલ દ્વારા નવી હોસ્પિટલો જોડવાનું પ્રશંસનીય પગલું ભર્યું છે. તેનાથી બહેતર સ્વાસ્થ્ય સેવાઓ ઉપલ્બધ થશે તેમજ રોજગારીની નવી તકો ઉભી થશે.


    સૌને ઘર, સૌને વીજળી, સૌને શૌચાલય, સૌને ગેસ, સૌને સ્વાસ્થ્ય સુવિધા જેવા અભિયાનોને આગળ વધારતા મોદી સરકારના સૌને નળ દ્વારા સ્વચ્છ પીવાલાયક પાણી પહોંચાડવાના સંકલ્પને હું આવકારું છુ. આ યોજનામાં 3.60 લાખ કરોડ રૂપિયાની ફાળવણી મોદીજીની પ્રતિબદ્ધતા દર્શાવે છે જેનાથી દેશમાં સામાન્ય માણસનું જીવન અને સ્વાસ્થ્ય બહેતર થશે.


    મોદી સરકારે આ અંદાજપત્રમાં અનુસૂચિત જાતિઓ અને અન્ય પછાત વર્ગ માટે 85,000 કરોડ રૂપિયા અને અનુસૂચિત જનજાતિઓ માટે 53,700 કરોડ રૂપિયાની જોગવાઇ રાખીને સમાજમાં ઉપેક્ષિત વર્ગોના વિકાસ માટે તેમજ તેમને મુખ્યપ્રવાહ સાથે જોડાવા પ્રત્યે પોતાની સંવેદનશીલતાને ફરી દર્શાવી છે.


    બેંકોમાં નાણાં જમા કરાવનારા થાપણદારો માટે વીમાકવચ 1 લાખ રૂપિયાથી વધારીને 5 લાખ રૂપિયા કર્યું છે અર્થાત્ બેંક ડુબી જાય તો તેવી સ્થિતિમાં પણ થાપણદારને પાંચ લાખ રૂપિયા સુધીની ગેરેંટી મળશે.


    અંદાજપત્રમાં મહિલાઓના કલ્યાણ માટે વિવિધ યોજનાઓ માટે 28,600 કરોડ રૂપિયાની ફાળવણી નક્કી કરવામાં આવી છે જે મહિલા સશક્તીકરણની દિશામાં સીમાચિહ્નરૂપ પૂરવાર થશે. 35 હજાર કરોડ રૂપિયા પોષણ સંબંધિત યોજનાઓ પર ખર્ચ કરવાનો મોદી સરકારનો નિર્ણય ખરેખર પ્રશંસનીય પગલું છે.


    દેશમાં પર્યટનને પ્રોત્સાહન આપવા માટે પણ ઘણા પગલાં લેવામાં આવ્યા છે અને તેના માટે રૂપિયા 2,500 કરોડની જોગવાઇ કરવામાં આવી છે. દેશમાં કળા અને સંસ્કૃતિને પ્રોત્સાહન આપવા માટે મોદી સરકારે 3150 કરોડ રૂપિયાની વ્યવસ્થા કરવાનો નિર્ણય લીધો છે.


    નિકાસકારોને સહાય આપવા માટે NIRVIK નામની યોજના શરૂ કરવાનો નિર્ણય ભારતને મુખ્ય નિકાસકાર દેશોની હરોળમાં લાવશે. દરેક જિલ્લાને નિકાસના હબ તરીકે વિકસાવવાના નિર્ણયથી વિકાસના નવા દ્વાર ખૂલશે.


    કાપડ ઉદ્યોગ માટે પણ લગભગ 1,800 કરોડ રૂપિયાના પેકેજથી શરૂ થતી ‘નેશનલ ટેકનિકલ ટેક્સટાઇલ મિશન’ યોજના વિપુલ સંખ્યામાં રોજગારીનું નિર્માણ કરશે.


    સામાન્ય અંદાજપત્ર 2020-21 શિક્ષણ, સ્વાસ્થ્ય, કૃષિ, સુરક્ષા અને ભ્રષ્ટાચાર મુક્ત ભારતના નિર્માણમાં સહાયક પૂરવાર થશે. પ્રધાનમંત્રી શ્રી નરેન્દ્ર મોદીજીના નેતૃત્વમાં સરકાર દેશના દરેક વ્યક્તિની આશાઓ અને આકાંક્ષાઓને પૂરી કરવામાં સફળ રહી છે અને ભવિષ્યમાં પણ આવા જ સમર્પણ ભાવથી દરેક નાગરિકના કલ્યાણ માટે કામ કરતી રહેશે.


    DK/SD/DS/RP


    

    
    (Release ID: 1601613) Visitor Counter : 77