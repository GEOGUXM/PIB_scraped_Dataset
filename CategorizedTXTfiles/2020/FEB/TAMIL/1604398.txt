      PIB Headquarters

      விமான நிலையத்தில் ரூ.54.6 லட்சம் மதிப்பிலான 1.23 கிலோ தங்கம் பறிமுதல். ஒருவர் கைது
      Posted On: 26 FEB 2020 2:32PM by PIB Chennai


    கோலாலம்பூரிலிருந்து செவ்வாய்க்கிழமை இண்டிகோ ஏர்லைன்ஸ் விமானத்தின் மூலம் சென்னை வந்த ராமநாதபுரத்தைச் சேர்ந்த கலந்தர் மைதீன் அப்துல் ரஹ்மான்(21) என்ற பயணியை வெளியேறும் வாயிலில் இடைமறித்து சுங்கத்துறை அதிகாரிகள் சோதனை நடத்தியதில், ஆசனவாயில் மறைத்து கொண்டு வரப்பட்ட தங்கப்பசை பாக்கெட்டுகள் கண்டுபிடிக்கப்பட்டு பறிமுதல் செய்யப்பட்டது. 334 கிராம் எடை கொண்ட இதன் மதிப்பு ரூ.15 லட்சமாகும்.


    சிங்கப்பூரிலிருந்து கொழும்பு வழியாக இலங்கை ஏர்லைன்ஸ் விமானம் மூலம் திங்கட்கிழமை வந்த ராமநாதபுரத்தைச் சேர்ந்த சல்மான் ஃபாரிஸ் என்ற பயணியை இடைமறித்து சோதனையிட்ட போது, ஒவ்வொன்றும் 100 கிராம் எடை கொண்ட நான்கு தங்கக் கட்டிகள் மற்றும் 10 கிராம் எடை கொண்ட சிறிய தங்கக்கட்டி ஒன்றும் கண்டுபிடிக்கப்பட்டது. இதன் மொத்த மதிப்பு ரூ.18.17 லட்சமாகும்.


    அதே விமானத்தில் சென்னை வந்த இலங்கையைச் சேர்ந்த ஃபாத்திமா ஃபாஸ்மியா என்ற பெண் பயணியிடம் அதிகாரிகள் விசாரணை நடத்திய போது, தனது ஆசனவாயிலில் நான்கு பாக்கெட் தங்கப்பசை இருப்பதை ஒப்புக் கொண்டார். பறிமுதல் செய்யப்பட்ட அதன் எடை 485 கிராம். அதன் மதிப்பு ரூ.21.5 லட்சம்.


    1962 ஆம் ஆண்டில் சுங்கச் சட்டத்தின் கீழ், இந்த மூன்று நிகழ்வுகளிலும் கைப்பற்றப்பட்ட 1.23 கிலோ எடை கொண்ட 24 கேரட் சுத்தத் தங்கத்தின் மதிப்பு ரூ.54.6 லட்சமாகும். ஒருவர் கைது செய்யப்பட்டார்.


    மேலும் விசாரணை நடைபெற்று வருவதாக சென்னை சர்வதேச விமான நிலையத்தின் சுங்கத்துறை ஆணையர் வெளியிட்டுள்ள செய்திக்குறிப்பில் தெரிவிக்கப்பட்டுள்ளது.


    *****


    

    
    (Release ID: 1604398) Visitor Counter : 10
    
    
      Read this release in: English