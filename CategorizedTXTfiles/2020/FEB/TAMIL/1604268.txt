      விவசாயத்துறை அமைச்சகம்

      பிரதமரின் விவசாயிகள் நிதியுதவித்திட்டம் தொடங்கப்பட்டதன் ஓராண்டு நிறைவுக் கொண்டாட்டம்
      2022-க்குள் விவசாயிகளின் வருமானத்தை இரட்டிப்பாக்குவதில் பிரதமரின் விவசாயிகள் நிதியுதவித் திட்டம் முக்கியப் பங்கு வகிக்கும்: திரு நரேந்திர சிங் தோமர்

      Posted On: 24 FEB 2020 5:07PM by PIB Chennai

    பிரதமரின் விவசாயிகள் நிதியுதவித்திட்டம், விவசாயிகளின் வருமானத்தை அதிகரிக்க உதவும் என மத்திய வேளாண் & விவசாயிகள் நலத்துறை அமைச்சர் திரு நரேந்திர சிங் தோமர் தெரிவித்துள்ளார். இத்திட்டம் தொடங்கப்பட்டு ஓராண்டு நிறைவடைந்ததையொட்டி புதுதில்லியில் இன்று (24.02.2020) நடைபெற்ற விழாவில் பேசிய அவர், மத்திய அரசால் செயல்படுத்தப்படும் பிரதமரின் விவசாயிகள் நிதியுதவித் திட்டம், விவசாயம் மற்றும் ஊரக வளர்ச்சித்துறையில் அதிக கவனம் செலுத்தும் வகையில் பிரதமர் திரு நரேந்திர மோடியால் மேற்கொள்ளப்பட்ட பல்வேறு முன் முயற்சிகளில் ஒன்று என்றார். 2022-க்குள் விவசாயிகளின் வருமானத்தை இரட்டிப்பாக்க பிரதமர் இலக்கு நிர்ணயித்திருப்பதையும் அவர் சுட்டிக்காட்டினார்.


    நடப்பு நிதியாண்டில் பிரதமரின் விவசாயிகள் நிதியுதவித் திட்டத்திற்காக, நிதிநிலை அறிக்கையில் ரூ.75,000 கோடி ஒதுக்கப்பட்டிருப்பதாகவும், இதன் மூலம், விவசாயிகளுக்கு ஆண்டுக்கு தலா ரூ. 6,000 வீதம் வழங்கப்படும் என்றும் தெரிவித்தார்.


    இந்த நிதியிலிருந்து இதுவரை ரூ.50,850 கோடி வழங்கப்பட்டிருப்பதாகவும், 8.46 கோடி விவசாயக் குடும்பங்கள் பயனடைந்திருப்பதாகவும் அவர் தெரிவித்தார். மொத்தம் 14 கோடி பேர் இத்திட்டத்தின் கீழ் பயனடைய இருப்பதாகவும் அவர் குறிப்பிட்டார். பொது சேவை மையங்கள் மூலம் விவசாயிகள் இத்திட்டத்தின்கீழ் சேர்க்கப்பட்டு வரும் நிலையில், வேளாண் மற்றும் விவசாயிகள் நலத்துறை சார்பில் இத்திட்டத்திற்கென இணையதளம் ஒன்று தொடங்கப்பட்டிருப்பதாகவும் அமைச்சர் கூறினார்.


    இந்தத் திட்டத்தில் இணைந்துள்ள விவசாயிகளுக்கு கிசான் கிரெடிட் கார்டு எனப்படும் கடன் அட்டைகளை வழங்க பிரதமர் உத்தரவிட்டிருப்பதாகவும், இதன் மூலம் விவசாயிகள் எளிதில் வங்கிக் கடன் பெற வகை செய்யப்பட்டிருப்பதாகவும் அமைச்சர் தோமர் தெரிவித்தார். இந்த நிகழ்ச்சியின்போது விவசாயிகளுக்காக அரசு செயல்படுத்தும் பல்வேறு நலத்திட்டங்கள் குறித்த செல்போன் செயலி ஒன்றையும் திரு நரேந்திர சிங் தோமர் தொடங்கி வைத்தார்.


    -------------


    Release Id 1604184

    
    
    (Release ID: 1604268) Visitor Counter : 18
    
    
      Read this release in: English , Urdu , Marathi , Hindi , Bengali , Gujarati