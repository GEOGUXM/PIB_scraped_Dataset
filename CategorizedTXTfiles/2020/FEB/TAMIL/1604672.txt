      PIB Headquarters

      புதுச்சேரி தேசிய தொழில்நுட்ப கழகத்தின் பட்டமளிப்பு விழாவில் மத்திய சாலைப் போக்குவரத்து மற்றும் நெடுஞ்சாலைகள் துறை அமைச்சர் திரு.நிதின் கட்கரி ஆற்றிய உரையின் சிறப்பம்சங்கள்
      Posted On: 28 FEB 2020 5:18PM by PIB Chennai


    இந்தப் பட்டமளிப்பு விழாவில் உங்கள் அனைவருடனும் கலந்து கொள்வதில் மகிழ்ச்சியடைகிறேன். பட்டம் பெறுவோர் பதக்கங்களை வென்றவர்கள், ஆசிரியர்கள், பெற்றோர் அனைவருக்கும் என்னுடைய வாழ்த்துக்கள்.


    ஆறாவது, எட்டாம் நூற்றாண்டு மற்றும் அதற்கு முந்தைய காலத்தைச் சேர்ந்த பெரும் அறிஞர்கள் வாழ்ந்த மண்ணில் புதுச்சேரி தேசிய தொழில்நுட்பக் கழகம் அமைந்துள்ளது.


    தமிழ் இலக்கணத்தை முதலில் தொகுத்த தமிழ்மொழியின் தந்தையாக அறியப்படும் அகத்திய முனிவர், நாயன்மார்கள் (சிவ பக்தர்கள்) மற்றும் ஆழ்வார்கள் (விஷ்ணு பக்தர்கள்) போன்றோர் இந்தப் பகுதியை சேர்ந்தவர்கள். பூகோளப்படி இது காவிரி டெல்டா பகுதியாகவும் அமைதியான சுற்றுச்சூழலுடன் கூடிய கலாச்சாரத்தையும் கொண்டுள்ளது.


    அறிவியல், பொறியியல் மற்றும் மருத்துவத்தில் உயர் கல்வி வழங்கும் பல நிறுவனங்களை இந்த நகரம் கொண்டு திகழ்கிறது.


    2002-ல் திரு.அடல் பிஹாரி வாஜ்பாய் தலைமையிலான தேசிய ஜனநாயக கூட்டணி ஆட்சியின் போது, மண்டல பொறியியல் கல்லூரி தேசிய தொழில்நுட்பக் கழகமாகத் தரம் உயர்த்தப்பட்டு, சீரமைக்கப்பட்டு ஐஐடி நிறுவனங்களுக்கு இணையான தொழில்நுட்ப விஞ்ஞான கல்வியின் தேவையை எதிர்கொள்வதற்கான நிதியுதவியுடன் மத்திய அரசின் நேரடிக் கட்டுப்பாட்டில் வந்தது. அனைத்து என்ஐடி-க்களும் தேசிய முக்கியத்துவம் வாய்ந்த நிறுவனங்களாக, “நாட்டின் / மாநிலத்தின் குறிப்பிட்ட மண்டலத்திற்குட்பட்ட உயர் திறன் பெற்றவர்களை உருவாக்கக் கூடிய முக்கிய கல்வி நிறுவனங்களாக செயல்பட்டு வருகின்றன”.


    2010 ஆம் ஆண்டில் புதுச்சேரி என்ஐடி முதல் கல்வியாண்டை தொடங்கியது. 2016-ல் அந்த நிறுவனம் நிரந்தர வளாகத்திற்கு மாற்றப்பட்டது. கட்டமைப்பு மற்றும் வசதிகளில் ஏற்பட்டுள்ள அதீத வளர்ச்சியே அதன் அர்ப்பணிப்பு மற்றும் தெளிவான பார்வையுடன் கூடிய நிர்வாகத்தை வெளிப்படுத்தியது.


    இந்த நிறுவனம் தற்போது இளநிலை திட்டத்தில் 5 வெவ்வேறு பிரிவுகளில் கல்வி வழங்குவதுடன் முதுநிலை திட்டத்தில் 3 பிரிவுகளிலும் முனைவர் பட்டப் பிரிவிலும் கல்வி வழங்கு வகையில் விரிவடைந்துள்ளது. புதுச்சேரி என்ஐடி, திட்டங்கள், வெளியீடுகளை மேற்கொள்வதுடன், தேசிய மற்றும் சர்வதேச நிறுவனங்கள், தொழிற்சாலைகளுடன் புரிந்துணர்வு ஒப்பந்தங்களில் கையெழுத்து, விளையாட்டு, தூய்மை இந்தியா திட்டம், கட்டுடல் இந்தியா திட்டம், உன்னத பாரதம் திட்டம் போன்ற தேசிய இயக்கங்களில் அவ்வப்போது பங்கெடுத்துக் கொண்டுள்ளது. பெண்களுக்கான தற்காப்பு வகுப்புகளும் நடத்தப்படுகின்றன.


    நடப்பு நிதியாண்டில் உயர்கல்விக்கு மத்திய அரசு ரூ.39,466.52 கோடி ஒதுக்கி உள்ளது. அதே நேரத்தில் தேசிய தொழில்நுட்பக் கழகங்களுக்கான ஒதுக்கீடு ரூ.3,885 கோடி. இது கடந்த ஆண்டை விட 2.58% அதிகம். பொருளாதார அடிப்படையில் பின்தங்கியவர்களுக்கான கட்டண சலுகையின்படி, 100 சதவீத இலவச கல்விக் கட்டணம் ஏழை மாணவர்களுக்கு வழங்கப்படுகிறது. ஜேஆர்எஃப், எஸ்ஆர்எஃப் கல்வி உதவித் தொகையும் அதிகரிக்கப்பட்டுள்ளது.


    இந்த நிறுவனத்தில் பயிலும் ஒருவர், ஐஐடி போன்ற நிறுவனங்களிலிருந்து அதிக திறன் வாய்ந்த பேராசிரியர்களின் விரிவுரைகளை பெற்று பலனடைய முடியும்.


    இறுதியாண்டு பணி வாய்ப்புடன் தொடங்குகிறது. வேலை அல்லது தொழில் தொடங்குவது என்ற இரண்டு வாய்ப்புகள் உள்ளன. என்னைப் பொறுத்த வரை சிறந்த நிதி பாதுகாப்பு மற்றும் குறிப்பிட்ட பணி நேரத்துடன் கூடியதாக, வேலை இருந்தபோதிலும் சொந்தத் தொழில் தொடங்குவது அதற்குரிய முக்கியத்துவத்தை கொண்டுள்ளது. மற்றவர்களுக்கு நீங்கள் வேலை கொடுப்பதன் மூலம் நாட்டிற்கு உண்மையில் உதவலாம். தொழில்நுட்பவியலாளர்களிடமிருந்து நாடு ஏன் சுயதொழிலை எதிர்நோக்குகிறது? சுதந்திரத்திற்கு பின்னர் நாம் இப்போதும் தொழில்நுட்பத்தையும், பொருட்களையும் இறக்குமதி செய்கிறோம். அத்தகைய பொருட்கள் இறக்குமதியை முடிவுக்கு கொண்டு வந்து அவை இந்தியர்களுடையது என்பதை உருவாக்க முடியும். அதற்கான விதையை இளநிலைக் வகுப்புகளில் தூவ வேண்டும்.


    தொழில் முனைவோருக்கு குழுப் பணி, நிபுணத்துவம் மற்றும் நிதி அவசியம் தேவை. அதாவது பல்வேறு பிரிவுகளில் நிபுணத்துவம் பெற்ற மாணவர்கள் ஒன்றிணைந்து ஒரு பொருளை உற்பத்தி செய்ய முடியும். படிக்கும் போதே கடின உழைப்பால் மட்டுமே நிபுணத்துவத்தை அடைய முடியும். வெற்றி பெறுவதற்கு குறுக்குவழி ஏதும் கிடையாது. எனவே உள்ளூர் / மண்டல / தேசிய நலனுக்கான பொருட்களை உற்பத்திச் செய்தால், நீங்கள் இறக்குமதியை குறைத்து நாட்டிற்கு சேவையாற்றலாம். மேலும் உலகத் தேவைக்கு ஏற்றுமதி செய்து வருவாய் ஈட்டலாம். இரு வழிகளிலும் நடப்புக் கணக்கு பற்றாக்குறையை குறைக்கலாம்.


    காரைக்கால் கோட்டுச்சேரி மேடு மீனவ சமுதாயத்தினருக்கு சூரிய சக்தி மின் உலர் அமைப்பை புதுச்சேரி என்ஐடி நன்கொடையாக வழங்கி உள்ளதை அறிவிப்பதில் நான் மிகுந்த மகிழ்ச்சியடைகிறேன். காரைக்காலில் உள்ள புதுச்சேரி என்ஐடி வளாகத்தில் இந்த மின் உலர் அமைப்பு வடிவமைக்கப்பட்டது. இதன் மூலம் காய வைக்கப்படும் மீன்கள் சிறந்த தரத்துடனும், சுகாதாரமானதாகவும் இருக்கும்.


    பொறியியல் என்பது ஒரு வாழ்க்கைத் தொழில். நீங்கள் அனைவரும் தற்போது தொழில் வல்லுனர்கள். சமுதாயத்தை மேம்படுத்துவதில் சுயக் கட்டுப்பாடு மற்றும் விருப்பம் முக்கியமானது. இவையே உங்கள் வாழ்க்கைக்கு உதவும்.


    உங்கள் எதிர்கால வாழ்வில் வெற்றியும், முன்னேற்றமும் ஏற்பட எனது வாழ்த்துக்கள்.


    ஜெய்ஹிந்த்


    *********

    
    
    (Release ID: 1604672) Visitor Counter : 35