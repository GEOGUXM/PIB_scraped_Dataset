      பிரதமர் அலுவலகம்

      ‘மனதின் குரல் 2.0’ 9-வது நிகழ்ச்சியில் பிரதமர் உரை
      இடம்பெயரும் பறவைகள் தொடர்பான அமைப்பின் தலைமைப் பொறுப்பை இந்தியா ஏற்றுள்ள நிலையில், மக்கள் தங்களது ஆலோசனைகளை பகிர்ந்து கொள்ளுமாறு பிரதமர் கேட்டுக் கொண்டுள்ளார்

      Posted On: 23 FEB 2020 4:18PM by PIB Chennai

    ‘மனதின் குரல் 2.0’ 9-வது நிகழ்ச்சியில் உரையாற்றிய பிரதமர் திரு.நரேந்திர மோடி, நமது முன்னோர்களிடமிருந்து நாம் பின்பற்றி வரும் மரபுகள், அறிவாற்றல் மற்றும் நற்பண்புகள் நம்மை ஆட்கொண்டுள்ள போதிலும், ஒவ்வொரு உயிரினத்தின் மீதும் நமக்கு இரக்க உணர்வையும், இயற்கையின் மீது எல்லையற்ற ஆர்வத்தையும் ஏற்படுத்துவதோடு, இவை அனைத்தும் நமது கலாச்சார பாரம்பரியத்தின் ஒரு அங்கமாக உள்ளன என்று தெரிவித்துள்ளார்.


    இடம் பெயரும் பறவை இனங்களுக்கு உகந்த நிலையான வாழ்விடங்களை உருவாக்க இந்தியா மேற்கொண்டுள்ள முயற்சிகளை சுட்டிக்காட்டிய பிரதமர், இந்த முயற்சிகளை, காந்திநகரில் அண்மையில் நடைபெற்ற இடம்பெயரும் பறவை இனங்களுக்கான அமைப்பின் மாநாடு பாராட்டியிருப்பதையும் எடுத்துரைத்துள்ளார். “இடம்பெயரும் பல்வேறு பறவை இனங்களுக்கு ஆண்டு முழுவதும் இந்தியா தான் தாயகமாக திகழ்கிறது. 500-க்கும் மேற்பட்ட வகைகளைச் சேர்ந்த பறவைகள் பல்வேறு பகுதிகளிலிருந்து இங்கு வருகின்றன” என்றும் குறிப்பிட்டுள்ளார். இடம் பெயரும் பறவை இனங்கள் தொடர்பான அமைப்பிற்கான தலைமைப் பொறுப்பை அடுத்த 3 ஆண்டுகளுக்கு இந்தியா வகிக்க இருப்பதை சுட்டிக்காட்டியுள்ள அவர், இந்தப் பொறுப்பில் இந்தியா மிகவும் பயனுள்ள வகையில் பணியாற்ற ஏதுவாகவும், இந்த நடவடிக்கைகளில் சிறப்பாக செயல்படும் வகையிலும், மக்கள் தங்களது அரிய ஆலோசனைகளை பகிர்ந்து கொள்ளுமாறு கேட்டுக் கொண்டுள்ளார். மேகாலயாவில் அரிய வகை மீன் இனம் ஒன்று இருப்பதையும் அவர் சுட்டிக்காட்டியுள்ளார். “இது போன்ற ஏராளமான வியப்புகள் நம்மை சூழ்ந்துள்ளன, அவை இன்னும் கண்டுபிடிக்கப்படவில்லை. இது போன்றவற்றை கண்டுபிடிக்க தீராத ஆர்வம் தேவை” என்றும் அவர் தெரிவித்துள்ளார்.


    தமிழ்ப் புலவர் ஔவையார் கூறிய “கற்றது கைமண்ணளவு கல்லாதது உலகளவு” என்ற வரிகளை சுட்டிக்காட்டிய பிரதமர், நாட்டின் உயிரி பன்முகத்தன்மையிலும் நாம் அறிந்து கொள்ள வேண்டியது இன்னும் ஏராளம் இருப்பதாக கூறினார். நீங்கள் இதுவரை அறிந்திராதவற்றை அறிந்து கொள்வதும், உணர்ந்து கொள்ள வேண்டியதும் ஏராளம் உள்ளன. நமது உயிரி பன்முகத்தன்மையை பேணிக் காக்க வேண்டும். இவை ஒட்டு மொத்த மனித இனத்திற்கும் கிடைத்துள்ள அரிய பொக்கிஷங்கள் என்றும் தெரிவித்தார்.


    ***


    

    
    (Release ID: 1604163) Visitor Counter : 28
    
    
      Read this release in: Hindi , English , Bengali , Punjabi , Gujarati