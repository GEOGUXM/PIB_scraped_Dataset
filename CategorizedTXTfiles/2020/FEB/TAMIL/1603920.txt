      PIB Headquarters

      இந்தியாவில் இளைஞர்களுக்கான ஒரே நிறுவனம் ராஜீவ்காந்தி தேசிய இளைஞர் மேம்பாட்டு நிறுவனம் என மத்திய அமைச்சர் கிரண் ரிஜிஜு கூறியுள்ளார்
      Posted On: 21 FEB 2020 2:55PM by PIB Chennai


    சென்னையில் இன்று ராஜீவ்காந்தி தேசிய இளைஞர் மேம்பாட்டு நிறுவனத்தின் இரண்டாவது பட்டமளிப்பு விழாவில் உரை நிகழ்த்திய மத்திய இளைஞர் நலன் மற்றும் விளையாட்டுத் துறை இணையமைச்சர் திரு. கிரண் ரிஜிஜு, உலக மக்கள் தொகையில் 20 சதவீத இளைஞர்களின் எண்ணிக்கையை இந்தியா பங்களித்திருப்பது நமது நாட்டில் எவ்வளவு ஆற்றலை நாம் கொண்டிருக்கிறோம் என்பதைக் காட்டுகிறது எனத் தெரிவித்தார்.


    இந்த நிகழ்ச்சியையொட்டி, மாணவர்கள் மற்றும் பெற்றோர்களைப் பாராட்டிய அவர், கல்வியில் ஏற்பட்டுள்ள மாற்றங்கள் குறித்து விளக்கமாக எடுத்துரைத்தார். கடந்த ஆண்டுகளில், நாம் கல்வியில் மிகப்பெரிய வேறுபாட்டைக் கண்டுள்ளோம் என அவர் கூறினார். தொழில்நுட்பம் கல்வியைப் பெருமளவுக்கு மாற்றியுள்ளது என்று கூறிய அவர், கற்றல் முறை மட்டுமல்லாமல், கற்பிக்கும் முறையும் மாறியுள்ளதாகத் தெரிவித்தார்.


    பிரதமர் திரு. நரேந்திர மோடியின் தலைமையிலான மத்திய அரசு பல்வேறு திட்டங்களை அறிமுகப்படுத்தியுள்ளதாகக் கூறிய அமைச்சர், புதிய இந்தியாவை உருவாக்க, அரசு பல்வேறு முன்முயற்சிகளை எடுத்துள்ளதாகத் தெரிவித்தார். இளைஞர்கள் மற்றும் ராஜீவ்காந்தி தேசிய இளைஞர் மேம்பாட்டு நிறுவனம் போன்ற கல்வி நிறுவனங்களின் ஈடுபாடு இல்லாமல் இது சாத்தியமல்ல என்று அவர் கூறினார்.


    நாட்டின் வளர்ச்சிக்கான அரசின் திட்டங்களுக்கு ஆதாரமாக கல்வி நிறுவனங்கள் முக்கியப் பங்காற்றுகின்றன என்று அவர் தெரிவித்தார்.


    இந்தியாவில் இளைஞர்கள் நலன் மற்றும் மேம்பாட்டுக்கான ஒரே நிறுவனமாக ராஜீவ்காந்தி தேசிய இளைஞர் மேம்பாட்டு நிறுவனம் திகழ்கிறது என்றும், அதனால் இந்த நிறுவனம் தேசிய முக்கியத்துவம் வாய்ந்ததாக உள்ளது என்றும் அமைச்சர் கூறினார்.


    ராஜீவ்காந்தி தேசிய இளைஞர் மேம்பாட்டு நிறுவனம், இளைஞர் நலன் மற்றும் மேம்பாட்டுக்கான சர்வதேச மையமாக மாற வேண்டும் என்று அமைச்சர் வாழ்த்து தெரிவித்தார்.


    *****


    

    
    (Release ID: 1603920) Visitor Counter : 68
    
    
      Read this release in: English