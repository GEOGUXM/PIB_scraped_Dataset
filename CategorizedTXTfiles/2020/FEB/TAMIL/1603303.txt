      PIB Headquarters

      தியாகிகளின் குடும்பத்தினரை சந்தித்து சிஆர்பிஎப் அதிகாரிகள் குறைகளைக் கேட்டறிந்தனர்
      Posted On: 15 FEB 2020 3:22PM by PIB Chennai


    மத்திய ரிசர்வ் போலீஸ் படைப்பிரிவினர் தாய்நாட்டை பாதுகாக்கும் பணிகளின்போது இதுவரை 2,149 வீரர்கள் உயிர்த் தியாகம் செய்துள்ளனர். இவர்களில் தமிழ்நாட்டைச் சேர்ந்த வீரர்களின் குடும்பத்தினரை சிஆர்பிஎப் அதிகாரிகள் நேரில் சந்தித்து குறைகளைக் கேட்டறிந்தனர். இந்த முன்முயற்சியின் ஒரு பகுதியாக ஆவடியில் உள்ள சிஆர்பிஎப் மையத்தின் துணை இன்ஸ்பெக்டர் ஜென்ரல் திருமதி சோனல் வி மிஸ்ரா, ஐ பி எஸ்., சேலம், கோயம்புத்தூர், திருநெல்வேலி, தூத்துக்குடி, கன்னியாகுமரி, சென்னை ஆகிய மாவட்டங்களிலும் சிஆர்பிஎப் சென்னை தலைமையக துணை இன்ஸ்பெக்டர் ஜென்ரல் திரு ஜே ராஜேந்திரன், திருவள்ளுர், விழுப்புரம், வேலூர், திருவண்ணாமலை, அரியலுர், திருவாரூர், தஞ்சாவூர், மதுரை, விருதுநகர், கடலூர் ஆகிய மாவட்டங்களிலும் கடந்த ஒரு மாத காலமாக பயணம் மேற்கொண்டனர்.


    சிஆர்பிஎப் தியாகிகளின் குடும்ப உறுப்பினர்களை சந்தித்து அவர்களின் குறைகளைக் கேட்டறிந்ததோடு, தியாகிகளின் குடும்பத்தினருக்கு மத்திய அரசின் நிவாரணத் திட்டங்கள் குறித்தும் விவரித்தனர். இந்த மாவட்டங்களில் தியாகிகளான வீரர்கள் கல்வி கற்ற பள்ளிகளுக்குச்சென்று அவர்களைப் பற்றிய பாராட்டு பட்டயங்களை பதித்தனர்.


    சிஆர்பிஎப் தியாகிகளை நினைவுகூரும் விதமாக காஷ்மீரின் புல்வாமாவில் பயங்கரவாதிகள் நடத்திய தாக்குதலில் உயிர்நீத்த சிஆர்பிஎப் தியாகிகளுக்கு ஆவடி தலைமையகத்தில் மரியாதை செலுத்தப்பட்டது. குடும்ப நல தினமாகவும் கடைபிடிக்கப்பட்ட இந்நாளில் கடந்த ஐந்தாண்டுகளில் உயிர்த்தியாகம் செய்த வீரர்களின் குடும்ப உறுப்பினர்கள் பங்கேற்றனர். சிஆர்பிஎப் அதிகாரிகள் முன்னுரிமைப் பணியாக அவர்களின் குறைகளுக்குத் தீர்வு காணும் நடவடிக்கைகளை மேற்கொண்டனர்.


    புல்வாமா தாக்குதல் சம்பவத்தில் உயிர்நீத்த வீரர்களான அரியலூரைச் சேர்ந்த சிவச்சந்திரனின் மனைவி எஸ் காந்திமதி, தூத்துக்குடியைச் சேர்ந்த ஜி சுப்பிரமணியனின் மனைவி ஏ கிருஷ்ணவேணி ஆகியோர் இந்த ஆண்டு நடைபெற்ற 71-ஆவது குடியரசு தின விழாவின்போது மூத்த அதிகாரிகள் மற்றும் சிஆர்பிஎப் வீரர்கள் முன்னிலையில் புதுப்பிக்கப்பட்ட இணைக் கட்டுப்பாட்டு அறையைத் திறந்து வைத்தனர்.


    *****

    
    
    (Release ID: 1603303) Visitor Counter : 25