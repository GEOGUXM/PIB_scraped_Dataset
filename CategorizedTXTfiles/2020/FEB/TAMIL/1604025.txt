      PIB Headquarters

      மத்திய தொழில் பாதுகாப்பு படையில், துறைரீதியான போட்டித் தேர்வு மூலம் 4-வது பிரிவில் (batch) தேர்வான உதவி எஸ்-ஐ / செயல் மற்றும் நேரடி தேர்வு மூலம் தேர்வு செய்யப்பட்ட 11-வது பிரிவு உதவி எஸ்.ஐ., / செயல்களுக்கான பயிற்சி நிறைவு அணிவகுப்பில் மத்திய உள்துறை இணை அமைச்சர் கிஷன் ரெட்டி ஆற்றிய உரை
      Posted On: 22 FEB 2020 2:30PM by PIB Chennai

      * மத்திய தொழில் பாதுகாப்புப் படையின் தலைமை இயக்குநர் திரு . ராஜேஷ் ரஞ்சன் அவர்களே , ஐ . ஜி ., / தெற்கு பிரிவு திரு . டி . விக்ரம் அவர்களே , மத்திய தொழில் பாதுகாப்புப் படையின் மூத்த அதிகாரிகளே , தமிழ்நாடு காவல் துறை , கடற்படை , மத்திய ரிசர்வ் போலீஸ் படை , தேசிய பேரிடர் மீட்புப் படை அதிகாரிகளே , மாநில அரசு அதிகாரிகளே , சிறப்புவாய்ந்த விருந்தினர்களே , ஊடக பிரதிநிதிகளே , அரக்கோணம் மண்டல பயிற்சி மையத்தின் பணியாளர்களே , அணிவகுப்பு மைதானத்தில் உள்ள பயிற்சியாளர்களே , அவர்களது குடும்ப உறுப்பினர்களே ,
      * உங்கள் அனைவருக்கும் காலை வணக்கம் !

    மகா சிவராத்திரியையொட்டி உங்கள் அனைவருக்கும் எனது மனமார்ந்த வாழ்த்துக்கள் !

      * நாட்டுக்காக அர்ப்பணிப்புடனும் , அன்புடனும் , தீர்மானத்துடனும் , ஒழுங்குடனும் சேவையாற்றிவரும் மத்திய தொழில் பாதுகாப்புப் படையினர் மத்தியில் இன்று இருப்பது எனக்கு மிகுந்த மகிழ்ச்சியை அளிக்கிறது .
      * நீங்கள் நாட்டில் உள்ள விமான நிலையங்கள் மற்றும் மிகவும் பதற்றமான பகுதிகளை மட்டும் பாதுகாக்கவில்லை , தேசத்தின் மிகவும் முக்கியமான பகுதிகளை பாதுகாத்து வருகிறீர்கள் .
      * இந்த சூழ்நிலையில் , உங்களது ஈடுபாட்டுக்கு தலைவணங்குகிறேன் . உங்களது உறுதிப்பாடு மற்றும் அர்ப்பணிப்புக்கு பாராட்டுக்களை தெரிவித்துக் கொள்கிறேன் .
      * தங்களது பயிற்சியை வெற்றிகரமாக இன்று நிறைவுசெய்து , நமது பாரத மாதாவின் நிலப்பகுதியை பாதுகாக்கும் பணியில் ஈடுபட தயாராக இருக்கும் பயிற்சி அதிகாரிகள் அனைவருக்கும் எனது வாழ்த்துக்களை தெரிவித்துக் கொள்கிறேன் .
      * இன்று நடைபெற்ற அணிவகுப்பில் துல்லியமாகவும் , துடிப்புடனும் நீங்கள் செயல்பட்டது , உங்களது சக்தி மற்றும் திறனை வெளிப்படுத்துகிறது . நரேந்திர மோடி அரசின் உள்துறை இணை அமைச்சர் என்ற முறையில் , நமது முக்கிய கட்டமைப்பு தளங்களில் பாதுகாப்பு உறுதிப்படுத்தப்படும் என்று நான் தற்போது உணர்கிறேன் .
      * உங்களது ஆர்வம் , சக்தி , மரியாதை செலுத்துவது ஆகியவற்றை உங்களது பணிக்காலம் முழுமைக்கும் உங்களால் பின்பற்ற முடியும் என்று நான் உறுதியாக கூறுகிறேன் . இது உங்களுக்கு முழுமையாக திருப்தி மற்றும் மதிப்பிட முடியாத மனநிறைவை அளிக்கும் என்று கூறிக் கொள்கிறேன் .
      * இந்த தலைசிறந்த தேசத்துக்கு சேவையாற்ற உங்களை கட்டமைத்து , உங்களுடனேயே இருக்கும் மகிழ்ச்சியான குடும்ப உறுப்பினர்களுக்கும் , பெருமைமிகு பெற்றோருக்கும் நான் வாழ்த்துக்களை தெரிவித்துக் கொள்கிறேன் .
      * நண்பர்களே , தேசத்துக்கு சேவையாற்ற உங்கள் அனைவருக்கும் வாய்ப்பு கிடைத்துள்ளது . இது சிறந்த ஆசிர்வாதமாக உள்ளது மற்றும் நீங்கள் அனைவரும் ஆசிர்வதிக்கப்பட்ட ஆன்மாக்கள் .
      * சிறப்புவாய்ந்த சிவராத்திரி நாளில் நீங்கள் அனைவரும் பயிற்சியை நிறைவு செய்துள்ளீர்கள் . உங்களையும் , உங்களது குடும்பத்தினரையும் ஆசிர்வதிக்குமாறு கடவுள் ருத்ரா / சிவனை நான் வேண்டிக் கொள்கிறேன் . உக்கிரத்தின் அடையாளமாக கடவுள் சிவன் திகழ்கிறார் . எதிரிகளை அழிப்பதற்காக உங்கள் அனைவருக்கும் அந்த உக்கிரம் கிடைக்கட்டும் .
      * இந்த அற்புதமான பணியில் ஈடுபடுவதற்காக அதிகாரிகளை கட்டமைத்த அனைத்து அதிகாரிகளுக்கும் நான் வாழ்த்துக்களை தெரிவித்துக் கொள்கிறேன் .
      * உங்களது வாழ்க்கையில் இன்று புதிய அத்தியாயம் தொடங்கியுள்ளது . இங்கிருந்து பயிற்சி நிறைவு பெற்றதும் , நாட்டின் விமான நிலையங்கள் மற்றும் பிற முக்கியத்துவம் வாய்ந்த அறிவியல் மற்றும் தொழில்துறை கட்டமைப்பை பாதுகாக்கும் பணிகள் உங்களுக்கு வழங்கப்பட உள்ளது . உங்களது பணி மிகவும் தீவிரமானது . 24 மணிநேரமும் நீங்கள் எச்சரிக்கையுடனும் , விழிப்புடனும் இருக்க வேண்டும் .

    தங்களது உயிரை பணயம் வைத்து நாட்டைக் காக்கும் பணியில் ஈடுபடும் வீரர்கள் மீது நான் மிகுந்த மரியாதை வைத்துள்ளேன் . உங்களது பணி மிகவும் சிரமமானது மற்றும் மிகவும் தீவிரமானது என்று நான் கருதுகிறேன் .


    ராணுவ வீரர் , எப்போதாவது தான் போரை எதிர்கொள்ள வேண்டியிருக்கும் . ஆனால் , சிஐஎஸ்எஃப் வீரர்களுக்கு ஒவ்வொரு நிமிடமும் போர்தான் . ராணுவ வீரனுக்கு எதிரி யார் என்று தெரியும் . ஆனால் , சிஐஎஸ்எஃப் வீரர்களுக்கு , எதிரி எங்கிருந்து வருகிறார்கள் என்பது தெரியாது .


    எனவே , ஒவ்வொரு நிமிடமும் நீங்கள் பாதுகாப்புப் பணியில் ஈடுபட வேண்டும் . உங்கள் மீது இந்த தேசம் மிகுந்த எதிர்பார்ப்பை வைத்துள்ளது . இந்த எதிர்பார்ப்புகளை நீங்கள் எப்போதும் பூர்த்தி செய்வீர்கள் என்று நான் உறுதியாக கூறுகிறேன் .


    விமான நிலையங்களில் சிஐஎஸ்எஃப் வீரர்கள் , எவ்வாறு தங்களது பணியை செய்கிறார்கள் என்பதை நான் பார்த்துள்ளேன் . விமானத்தை தவறவிட்டுவிடக் கூடாது என்ற ஆர்வத்தில் சில பயணிகள் மிகவும் மோசமான முறையில் நடந்துகொண்டாலும் கூட , பொறுமையுடன் வீரர்கள் பணியாற்றி வருவதை நான் பார்த்துள்ளேன் .

      * நண்பர்களே , சிஐஎஸ்எஃப் வீரர்களுக்கு மிகப்பெரும் பொறுப்புகள் உள்ளன . இதனை இடைவிடாது செயல்படுத்த வேண்டும் என்பதை நீங்கள் புரிந்துகொள்ளுங்கள் . இது உங்களை இந்திய பொருளாதாரத்தின் பெருமைமிகு தூணாக இருக்கச் செய்யும் . மக்களின் உயிர் மற்றும் நாட்டின் முக்கியமான சொத்துக்கள் உங்களது கைகளில் உள்ளன .
      * நீங்கள் இன்று எடுத்துக் கொண்ட சபதம் , இந்திய அரசியல் சாசனம் மீதான வாக்குறுதி . அதில் , அனைத்து கொள்கைகளும் , மதிப்புகளும் இடம்பெற்றுள்ளன . எனவே , உங்களது முதன்மை பொறுப்பு என்பது , உங்களது அரசியல்சாசனம் மீதானது . அதன்மூலம் , நாட்டின் மக்கள் மீதானது .
      * கடந்த பல ஆண்டுகளில் சிஐஎஸ்எஃப் - பின் பங்கு பல்வேறு விதமாக மாறியுள்ளது . உயர் தொழில் போட்டித் திறன் , ஒழுங்கு , உயர்திறன் , பணி மீதான அர்ப்பணிப்பு ஆகியவற்றை வெளிப்படுத்தி புதிய சவால்களை வெற்றிகரமாக எதிர்கொண்டுள்ளது .
      * சிஐஎஸ்எஃப் - பில் உள்ள வீரர் , வீராங்கனைகளின் கடுமையான உழைப்பு , அர்ப்பணிப்பு ஆகியவற்றின் மூலமே இது நிறைவேறியுள்ளது . சிஐஎஸ்எஃப் - பை இன்று இருக்கும் நிலைக்கு உயர்த்தியதற்காக உங்கள் அனைவருக்கும் வாழ்த்துக்களை தெரிவித்துக் கொள்கிறேன் .

    நண்பர்களே , நாட்டின் பாதுகாப்பு கட்டமைப்பு என்பது தொடர்ந்து மாறிவருகிறது என்பது உங்கள் அனைவருக்கும் தெரியும் . நரேந்திர மோடி தலைமையிலான அரசு , கடந்த 2014- ம் ஆண்டில் பதவியேற்றது முதலே , தீவிரவாதம் , நக்சல் வன்முறை மற்றும் எந்த வடிவிலான வன்முறையையும் சிறிதும் சகித்துக் கொள்ள முடியாது என்ற நிலையை பின்பற்றி வருகிறோம் .


    குறிப்பிடத்தகுந்த மற்றும் நாம் உணரக் கூடிய வகையில் நக்சல் அல்லது தீவிரவாத வன்முறை குறைந்துள்ளதை நீங்கள் பார்த்திருப்பீர்கள் . வன்முறை சம்பவங்கள் குறைந்துள்ளது என்பதால் , நமக்கு உள்நாடு அல்லது வெளிநாடுகளிலிருந்து எதிரிகள் இல்லை என்று அர்த்தமல்ல .


    அவர்கள் தங்களது செயல்பாடுகளை தற்போது நிறுத்தியிருக்கலாம் . ஆட்சி அதிகாரத்தில் இருப்பவர்கள் பின்பற்றிவரும் கடுமையான முறையால் , அவர்களுக்கு சாதகமான சூழல் இல்லை .


    எனினும் , அவர்கள் எந்த நேரத்திலும் தாக்குதல் நடத்தக் கூடும் . வளர்ச்சியைத் தடுப்பதற்காக புதிய வழிகளில் எதிரிகள் வரக் கூடும் . அவர்கள் புத்திசாலிகளாகவும் , தந்திரமானவர்களாகவும் உள்ளனர் . நாம் கடந்த காலங்களில் பார்த்த சில சம்பவங்களைப் போல , அவர்கள் நவீன தொழில்நுட்பத்தைக் கூட பயன்படுத்தக் கூடும் .


    நீங்கள் விழிப்புடன் இருப்பதுடன் , புத்திக்கூர்மையாகவும் இருந்தால் தான் , அவர்களை அழிக்க முடியும் . எனவே , பயிற்சி மையத்திலிருந்து வெளியேறியவுடன் , உங்களது கற்கும் பகுதி முடிவடைந்து விட்டது என்று கருதிவிடாதீர்கள் . உண்மையில் இது தற்போதுதான் தொடங்கியுள்ளது . நம் மீது தாக்குதல் நடத்தும் எதிரிகள் பயன்படுத்தும் புதிய தொழில்நுட்பங்கள் , புத்திக்கூர்மை மற்றும் தந்திர எண்ணங்கள் குறித்து கற்றுக் கொள்ளுங்கள் .

      * நாட்டின் பாதுகாப்பை உறுதிப்படுத்த நவீன ஆயுதங்கள் , தொழில்நுட்பங்கள் மற்றும் கருவிகளை சிறந்த முறையில் பயன்படுத்த கற்றுக் கொள்ள வேண்டும் .
      * நமது சமூகத்தில் சீருடைப் பணியாளர்களுக்கு உயர்ந்த மதிப்பும் , மரியாதையும் உள்ளது . தூய்மை இந்தியா , யோகா , சுகாதாரம் போன்ற மத்திய அரசின் முக்கியத்துவம் வாய்ந்த திட்டங்கள் குறித்து ஒவ்வொரு குடும்பத்தினருக்கும் எடுத்துரைத்து சமூகத் துறையிலும் சேவையாற்ற வேண்டும் என்று உங்கள் அனைவரையும் கேட்டுக் கொள்கிறேன் .
      * சமூக மாற்றத்துக்கான காரணியாக எப்போதுமே சீருடைப் பணியாளர்கள் திகழ்கின்றனர் . இதில் , சிஐஎஸ்எஃப் படையினர் எப்போதுமே முன்னிலை வகித்து வருகின்றனர் . எனவே , உங்கள் அனைவருக்கும் எனது பாராட்டுக்கள் .
      * சவாலுக்கு தயாராக இருப்பவர்களால் , எந்தவொரு மோசமான நிலையையும் எதிர்கொண்டு , வெற்றியாளராக வர முடியும் என்று கூறுவார்கள் . இதுபோன்ற சக்தி மூலம் , கோட்டைச் சுவரின் உச்சத்தை உங்களால் அடைய முடியும் .
      * நீங்கள் பணியாற்றும்போது பல்வேறு சவால்களை எதிர்கொள்வீர்கள் . இந்த சவால்கள் , முன்னோக்கி செல்வதற்கு உங்களுக்கு பலத்தை அளிக்கும் என்பதை நினைவில் வைத்துக் கொள்ளுங்கள் .
      * உங்கள் அனைவருக்கும் பணியின்போது சிறப்பாக செயல்பட மீண்டும் ஒருமுறை வாழ்த்துக்களை கூறிக் கொள்கிறேன் . இறைவன் உங்களுடனேயே இருக்கிறார் . நீங்கள் வெற்றியடைவதற்காக ஆசி வழங்கிக் கொண்டிருப்பார் . இதன்மூலம் , இந்த மாபெரும் தேசத்தின் கொடியையும் , சிஐஎஸ்எஃப் - பின் கொடியையும் உங்களால் உயர பறக்கச் செய்ய முடியும் .
      * தனிப்பட்ட முறையில் , உங்கள் அனைவருடனும் சிவராத்திரியை இன்று கொண்டாடுவதில் நான் மிகுந்த மகிழ்ச்சியடைகிறேன் . உங்களது அன்பு மற்றும் உபசரிப்பை நான் மறக்க மாட்டேன் . உங்கள் அனைவருக்கும் நன்றி . இந்த வாய்ப்பை எனக்கு வழங்கிய சிஐஎஸ்எஃப் - பின் இயக்குநருக்கும் நன்றி .
      * பணியாற்றும்போதும் , தனிப்பட்ட வாழ்க்கையிலும் நீங்கள் சிறப்பாக செயல்பட உங்கள் அனைவருக்கும் வாழ்த்துக்கள் .
      * மீண்டும் ஒரு முறை உங்களுக்கு நன்றி தெரிவித்துக் கொள்கிறேன் .

    ஜெய் ஹிந்த் !

    
    
    (Release ID: 1604025) Visitor Counter : 48
    
    
      Read this release in: English
    
    
    

*