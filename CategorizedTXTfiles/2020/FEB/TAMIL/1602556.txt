      பிரதமர் அலுவலகம்

      இலங்கை பிரதமரின் அரசுமுறைப் பயணத்தின் போது பிரதமர் விடுத்த அறிக்கையின் மொழியாக்கம்
      Posted On: 08 FEB 2020 9:07PM by PIB Chennai


    மேதகு பிரதமர் மகிந்தா ராஜபக்சே,


    சிறப்புமிக்க பிரதிநிதிகளே,


    வணக்கம்


    முதற்கண் எனது நண்பர் மகிந்தா ராஜபக்சே பிரதமர் ஆனதற்கு எனது இதயங்கனிந்த வாழ்த்துக்களைத் தெரிவித்துக் கொள்கிறேன். பதவியேற்றுக் கொண்ட உடனேயே, எனது அழைப்பை ஏற்று, தமது முதல் வெளிநாட்டுப் பயணமாக இந்தியா வர சம்மதித்தார். இதற்காக அவருக்கு நன்றி தெரிவித்துக் கொள்கிறேன். சில நாட்களுக்கு முன்பு இலங்கை அதன் 70-வது சுதந்திரத் தினத்தைக் கொண்டாடியது. இதற்காக பிரதமர் ராஜபக்சேவுக்கும், இலங்கை மக்கள் அனைவருக்கும் எனது வாழ்த்துக்களைத் தெரிவித்துக் கொள்கிறேன்.


    நண்பர்களே


    இந்தியாவும், இலங்கையும் நினைவுக்கெட்டாத காலத்திலிருந்து அண்டை நாடுகளாகவும், நெருங்கிய நண்பர்களாகவும் இருந்து வருகின்றன. இந்த இரு நாடுகளின் உறவு, கலாச்சாரம், மதம், ஆன்மீகம், கலை, மொழி போன்ற எண்ணற்ற வண்ணமிகு நூல்களால் நெய்யப்பட்டதாகும். பாதுகாப்பானாலும் சரி, பொருளாதாரம் மற்றும், சமூக முன்னேற்றமாக இருந்தாலும் சரி, நமது கடந்த காலமும், எதிர்காலமும் ஒவ்வொரு பிராந்தியத்திலும் ஒன்றுக்கொன்று தொடர்புடையதாகும். இலங்கையின் பாதுகாப்பு, ஸ்திரத்தன்மை, முன்னேற்றம் ஆகியவை இந்திய நலனுக்கு மட்டுமல்லாமல், இந்தியப் பெருங்கடல் பகுதி முழுமையின் நலனையும் சார்ந்ததாகும். எனவே நமது நெருங்கிய நட்புறவு இந்திய- பசிபிக் பிராந்தியத்தில் அமைதி மற்றும் முன்னேற்றத்தை ஏற்படுத்தக் கூடிய மதிப்புமிக்கதாகும். நமது அரசின் “அண்டை நாடுகள் முதலில்” கொள்கை, கடற்கோட்பாடு ஆகியவற்றின் வரிசையில் இலங்கையுடனான உறவுக்கு நாம் சிறப்பு முன்னுரிமை அளித்து வருகிறோம். பிராந்திய பாதுகாப்பு மற்றும் வளர்ச்சிக்காக இந்தியாவுடன் இணைந்து பாடுபடத் தீர்மானித்துள்ள இலங்கை அரசின் உறுதிப்பாட்டை வரவேற்கிறோம்.


    நண்பர்களே


    இன்று பிரதமர் ராஜபக்சேயும். நானும் நமது இருதரப்பு உறவுகள் மற்றும் பரஸ்பர நலன் சார்ந்த சர்வதேச விஷயங்களில் அனைத்து அம்சங்கள் குறித்தும் விரிவாக விவாதித்தோம். நமது பிராந்தியத்தில் மிகப் பெரிய அபாயமாக பயங்கரவாதம் உள்ளது. இரு நாடுகளும் இந்தப் பிரச்சனையை எதிர்த்து உறுதியாகப் போராடி உள்ளன. கடந்த ஆண்டு ஏப்ரல் மாதம் இலங்கையில் ஈஸ்டர் தினத்தன்று நடைபெற்ற காட்டுமிராண்டித்தனமான பயங்கரவாத தாக்குதல்கள் வேதனை அளிக்கின்றன. இந்தத் தாக்குதல்கள் இலங்கை மீதான தாக்குதல் மட்டுமல்லாமல், மனித நேயத்தின் மீதான தாக்குதலும் ஆகும். எனவே இன்றைய எங்களது உரையாடலில், பயங்கரவாதத்திற்கு எதிராக உறவுகளை மேலும் வலுப்படுத்துவது குறித்து நாங்கள் விவாதித்தோம். இலங்கை காவல் துறை அதிகாரிகள் இந்தியாவின் முக்கிய பயிற்சி நிறுவனங்களின் பயங்கரவாதத் தடுப்பு வகுப்புகளில் சேர தொடங்கியிருப்பது குறித்து நான் மகிழ்ச்சியடைகிறேன். இரு நாடுகளின் முகமைகளுக்கு இடையிலான ஒத்துழைப்பையும், தொடர்புகளையும் மேலும் வலுப்படுத்த நாங்கள் உறுதிபூண்டுள்ளோம்.


    நண்பர்களே,


    இன்றைய உரையாடலின் போது நாங்கள் இலங்கையில் கூட்டுப் பொருளாதாரத் திட்டங்கள் குறித்து விவாதித்தோம். பொருளாதாரம், வர்த்தகம், முதலீட்டு உறவுகளை வலுப்படுத்துவது பற்றியும் ஆலோசித்தோம். மக்களுக்கு இடையிலான தொடர்பு, சுற்றுலா மேம்பாடு, போக்குவரத்து முன்னேற்றம் ஆகியவற்றை மேலும் அதிகரிப்பது பற்றியும் நாங்கள் விவாதித்தோம்.


    சென்னைக்கும். யாழ்ப்பாணத்திற்கும் இடையே அண்மையில் மேற்கொள்ளப்பட்ட நேரடி விமான சேவை, இந்தத் திசையிலான எங்களது முயற்சிகளின் ஒரு பகுதியாகும். இலங்கையின் வடக்குப் பகுதியில் வசிக்கும் தமிழர்களின் போக்குவரத்து வாய்ப்பை இந்த நேரடி விமானம் அதிகரிக்கும். அத்துடன் இந்தப் பிராந்தியத்தின் பொருளாதார சமூக மேம்பாட்டிற்கு இது பயனளிப்பதாக அமையும். இந்த விமானத்திற்கு கிடைத்துள்ள நல்ல வரவேற்பு இரு நாடுகளுக்கும் மகிழ்ச்சியை அளித்துள்ளது. நமது உறவுகளை மேலும் வலுப்படுத்துவதற்கான முயற்சிகள் குறித்தும் நாங்கள் விவாதித்தோம்.


    நண்பர்களே,


    இலங்கையின் மேம்பாட்டு முயற்சிகளுக்கு இந்தியா நம்பிக்கைக்குரிய கூட்டாண்மை நாடாக இருந்து வருகிறது. கடந்த ஆண்டு அறிவிக்கப்பட்ட புதிய கடனுதவிகள் நமது மேம்பாட்டு ஒத்துழைப்புக்கு மேலும் வலுச்சேர்க்கும். இலங்கையின் வடக்கு, கிழக்குப் பகுதியில் இடம்பெயர்ந்த மக்களுக்காக 48,000 –க்கும் மேற்பட்ட வீடுகளை கட்டும் இந்திய வீட்டுவசதித் திட்டம் முடிவடைந்தது குறித்து நாங்கள் மகிழ்ச்சியடைகிறோம். இது தவிர இலங்கையில் வசிக்கும் இந்திய வம்சாவளி தமிழர்களுக்காக மேலும் பல ஆயிரம் வீடுகள் கட்டும் திட்டமும் முன்னேற்றமடைந்துள்ளது. பிரதமர் ராஜபக்சேயும், நானும் மீனவர்களின் பிரச்சனையில் மனிதநேய அம்சங்கள் குறித்தும் விவாதித்தோம். இந்த விஷயம் இரு நாட்டு மக்களின் வாழ்வாதாரத்தை நேரடியாகப் பாதிப்பதாகும். எனவே இந்த விஷயத்தில் ஆக்கப்பூர்வமான, மனிதநேய அணுகுமுறையைத் தொடர நாங்கள் ஒப்புக் கொண்டோம்.


    நண்பர்களே,


    இலங்கையில் சமரசத் தீர்வு குறித்த விஷயங்கள் குறித்து நாங்கள் திறந்த மனதுடன் உரையாடினோம். சமத்துவம், நீதி, அமைதி, மரியாதை ஆகிய தமிழ் மக்களின் எதிர்பார்ப்புகளை, ஒன்றுபட்ட இலங்கைக்குள் அந்நாட்டு அரசு நிறைவேற்றும் என்ற நம்பிக்கை எனக்கு உள்ளது. இதற்கு இலங்கை அரசியல் சாசனத்தின் 13-வது திருத்தத்தை நடைமுறைப்படுத்தி சமரச நடவடிக்கைகளை முன்னெடுத்துச் செல்வது அவசியமாகும்.


    நண்பர்களே,


    நாம் மீண்டும் ஒருமுறை பிரதமர் ராஜபக்சேயை அன்புடன் வரவேற்கிறேன். அவரது இந்தப் பயணம் இந்தியாவுக்கும். இலங்கைக்கும் இடையே நட்புறவை வலுப்படுத்தவும் பலபரிமாண ஒத்துழைப்பை மேம்படுத்தவும் உதவும் என்று நான் நம்புகிறேன். அதே சமயம் பிராந்திய அமைதி மற்றும் ஸ்திரத்தன்மைக்கான இரு நாடுகளுக்கு இடையிலான ஒத்துழைப்பும் அதிகரிக்கும்.


    நன்றி


    ******


    

    
    (Release ID: 1602556) Visitor Counter : 45
    
    
      Read this release in: English , Urdu , Marathi , Hindi , Bengali , Punjabi , Kannada