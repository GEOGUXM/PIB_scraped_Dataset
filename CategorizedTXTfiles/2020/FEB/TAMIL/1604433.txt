      PIB Headquarters

      ஹம்சத்வனி சத்குரு தியாகராஜர் விருது வழங்கும் விழாவில் குடியரசு துணைத் தலைவர் திரு.எம்.வெங்கையா நாயுடு ஆற்றிய உரையின் சிறப்பம்சங்கள்
      Posted On: 26 FEB 2020 5:26PM by PIB Chennai


    வயலின் கலைஞர் திரு.எம்.சந்திரசேகரனுக்கு “ஹம்சத்வனி தியாகராஜர் விருது” வழங்குவதற்கு உங்கள் அனைவருடனும் இணைந்து சென்னையில் நானும் கலந்துகொள்வது மிகுந்த மகிழ்ச்சி அளிக்கிறது.


    இந்த சூழலில், இந்த விருதைப் பெறும் திரு.சந்திரசேகரனுக்கு எனது மனமார்ந்த வாழ்த்துகளைத் தெரிவித்துக் கொள்கிறேன்.


    இசை மேதையின் திறமைக்கு மிகச் சிறந்த அங்கீகாரமாக இந்த விருது திகழ்கிறது.


    கலை மற்றும் கலாச்சாரத்தின் கோயிலான “கலாஷேத்ரா”வில் நடைபெறும் விழாவில் கலந்துகொள்வது எனக்கு மிகுந்த மகிழ்ச்சியை அளிக்கிறது.


    தேசிய மற்றும் சர்வதேச அளவில் பாராட்டைப் பெற்ற ஏராளமான கலைஞர்களுக்கு உந்துசக்தியாக இந்த தலைசிறந்த நிறுவனம் திகழ்கிறது.


    இந்திய கலைக்கு உயர்நுட்ப மையமாக இது திகழ்கிறது.


    இந்த ஹம்சத்வானி நிகழ்ச்சி, கலாஷேத்ராவின் நிறுவனர் திருமதி.ருக்மணி தேவி அருண்டேலின் பிறந்த நாள் கொண்டாட்டங்களின்போது நடைபெறுவது எனக்கு மகிழ்ச்சி அளிக்கிறது.


    பல்துறை வித்தகராக திகழ்ந்தவர் திருமதி.ருக்மணி தேவி அருண்டேல்; அவர் இந்தியாவின் பாரம்பரிய நடனக்கலைஞர், தத்துவவாதி, சிறந்த சொற்பொழிவாளர், பொது சேவைக்குத் தன்னை அர்ப்பணித்துக் கொண்டவர்.


    அவர் உண்மையிலேயே மற்றவர்களுக்கு வழிகாட்டியாக இருந்தார். நமது நாட்டின் கலாச்சார கட்டமைப்பில் அழிக்க முடியாத தாக்கத்தை ஏற்படுத்தி விட்டுச் சென்றுள்ளார்.


    அவர் மாநிலங்களவை உறுப்பினராக நியமிக்கப்பட்ட முதல் பெண்மணி. மிகவும் உயர்ந்த பதவிகள் வந்தபோதிலும், அதனை ஏற்க மறுத்து, தமது திறமையையும், நேரத்தையும் இந்திய கலை மற்றும் கலாச்சாரத்தை ஊக்குவிக்க அர்ப்பணித்தார்.


    இந்த நேரத்தில் திருமதி.ருக்மணி தேவி அருண்டேலுக்கு அஞ்சலி செலுத்துகிறேன்.


    எனது அருமை சகோதரிகளே, சகோதரர்களே,


    மிக நீண்ட, வளமையான இசைப் பாரம்பரியத்துடன் தென்இந்தியாவின் கலாச்சார நுழைவு வாயிலாக உள்ள சென்னையில் இருப்பது எனக்கு மிகுந்த மகிழ்ச்சி அளிக்கிறது.


    நாட்டின் கர்நாடக இசைக்கான தலைநகராக சென்னை விளங்குகிறது. யுனெஸ்கோவின் உலக “படைப்பாக்க நகரங்கள்” பட்டியலில் சென்னை இடம்பிடித்துள்ளது என்பது மிகுந்த மகிழ்ச்சியையும், பெருமையையும் அளிக்கிறது. இந்த அற்புதமான சாதனைக்கு மிகவும் சிறிய அளவீடு போதுமானதாக இருந்திருக்காது. இதற்கெல்லாம் ஹம்சத்வனி போன்ற சென்னையில் உள்ள கலாச்சார அமைப்புகளே காரணம்.


    “ஹம்சத்வனி” என்பது நுண்கலை ஆர்வலர்கள், குறிப்பாக சென்னையில் உள்ள இசை ஆர்வலர்கள் மத்தியில் குடும்பப் பெயராக மாறியுள்ளது என்பதை குறிப்பிடுவதில் நான் மகிழ்ச்சி அடைகிறேன்.


    கடந்த 1990-ம் ஆண்டில் தொடங்கப்பட்ட இந்த கலாச்சார அமைப்பு, இந்திய பாரம்பரிய இசையைப் பாதுகாப்பது, ஊக்குவிப்பது, பரப்புவது மற்றும் கலை நிகழ்ச்சிகளை நடத்துவது ஆகிய பணிகளில் ஈடுபட்டு, வெறும் 30 ஆண்டுகளில் அபரிமிதமான வளர்ச்சியைப் பெற்றுள்ளது.


    இந்த அமைப்பின் நிறுவன செயலாளரான திரு. ஆர்.ராமச்சந்திரனின் கனவு மற்றும் தொலைநோக்கு பார்வைக்கு நான் பாராட்டு தெரிவிக்கிறேன். பெருநகராக சென்னை மிகப்பெரும் வளர்ச்சி பெற்று வந்த நிலையில், குறிப்பாக சென்னை புறநகர்ப் பகுதிகளில் இந்திய கலாச்சாரத்தை பரப்புவதற்கான அடித்தளத்தை அமைக்க வேண்டியது அவசரத் தேவை என்பதை உணர்ந்தவர் அவர்.


    பல்வேறு முதுபெரும் இசைக்கலைஞர்களைக் கொண்டாடும் வகையிலான கச்சேரிகளையும், பல்வேறு சொற்பொழிவுகள் உள்ளிட்ட நிகழ்ச்சிகளையும் ஆண்டு முழுவதும் ஹம்சத்வனி நடத்தி வருவது அற்புதமானது.


    ஆரம்ப காலத்தில் இந்த சபா நடத்திய நிகழ்ச்சிகளைக் கண்டுகளிக்கும் வாய்ப்பை நான் பெற்றிருந்தேன். அப்போது, தலைசிறந்த நிகழ்ச்சிகள் என்னை மிகவும் கவர்ந்தன.


    ஹம்சத்வனி போன்ற கலாச்சார அமைப்புகளுக்கு ஆதரவு அளிக்க வேண்டும் என்று தொழில் நிறுவனங்கள், வணிக அமைப்புகள், தொண்டு உள்ளம் படைத்தவர்கள் மற்றும் அரசுக்கு அழைப்பு விடுக்கிறேன். இதன்மூலமே, இந்திய கலாச்சார பாரம்பரியத்தைப் பாதுகாத்து, உலகுக்குக் கொண்டு செல்லும் இலக்கை அவர்களால் நிறைவேற்ற முடியும்.


    எனது அருமை சகோதரிகளே, சகோதரர்களே,


    கர்நாடக இசை மேதை சத்குரு தியாகராஜ சுவாமிகளின் பெயரிலான இந்த விருதை வழங்குவதில் நான் மிகுந்த மகிழ்ச்சி அடைகிறேன்.


    இசை உலகில் மிக உயர்ந்த மேதைகளில் ஒருவராக, ஆளுமை மிக்கவராக தியாகராஜ சுவாமிகள் திகழ்கிறார் என்பதில் எந்தவொரு சந்தேகமும் இல்லை.


    நமது கலாச்சாரப் பாரம்பரியத்தை மேம்படுத்துவதில் தியாகராஜ சுவாமிகளின் பங்களிப்பு என்பது அளவிட முடியாதது.


    கர்நாடக இசையில் மூன்று பெரும் மேதைகளில் ஒருவரான தியாகராஜ சுவாமிகள், பக்தி, மெல்லிசை கலந்து இசையை சிறப்பான பொருள் பொதிந்ததாக அமைத்துள்ளார்.


    தியாகராஜ சுவாமிகளின் சாகாவரம் பெற்ற படைப்புகளை இந்தியாவிலும், வெளிநாடுகளிலும் தங்களது நிகழ்ச்சிகள் மூலம் பாதுகாக்கவும், ஊக்குவிக்கவும் பங்களித்து வரும் கர்நாடக இசைக் கலைஞர்களை அங்கீகரிக்கும் வகையில், மாபெரும் இசை மேதையான தியாகராஜரின் பெயரில் இந்த விருதை டாக்டர் பிரதீபா ரெட்டி, திரு.விஜயகுமார் ரெட்டி ஆகியோர் உருவாக்கியுள்ளது எனக்கு மகிழ்ச்சியை ஏற்படுத்துகிறது.


    முந்தைய ஆண்டுகளில் இந்த தலைசிறந்த விருதை பல்வேறு முதுபெரும் மற்றும் தகுதிவாய்ந்த கலைஞர்கள் பெற்றுள்ளனர். இந்த ஆண்டுக்கான விருதைப் பெறும் திரு.சந்திரசேகரன், வயலினில் கலைநுணுக்கம் தெரிந்தவர், தலைசிறந்த உதாரணமாக திகழ்பவர், அதீத விடாமுயற்சி மற்றும் உறுதிப்பாட்டுக்கு அடையாளமாக திகழ்பவர்.


    இளம் வயதில் தமது அன்னையிடமிருந்து கற்றுக் கொண்டது முதல், பல ஆண்டுகளாக இடைவிடாது சாதகம் செய்து வயலின் இசையில் அவர் மேற்கொண்ட சாதனைகள், உண்மையில் போற்றத்தக்கது.


    தலைசிறந்த வயலின் இசைக் கலைஞர்கள் பட்டியலில், லால்குடி ஜெயராமன், டி.கே.கிருஷ்ணன், எம்.எஸ்.கோபாலகிருஷ்ணன் ஆகியோருக்கு அடுத்து நான்காவது இடத்தை எம்.சந்திரசேகரன் பிடித்துள்ளார்.


    கச்சேரிகளில் செம்மங்குடி சீனிவாச ஐய்யர், எம்.பாலமுரளிகிருஷ்ணா போன்ற பல்வேறு முதுபெரும் கலைஞர்களுடன் இணைந்து கலந்துகொண்டவர். தனது மெல்லிசை வெளிப்பாடுகளால் மனம்கவர்ந்தவர்.


    திரு.சந்திரசேகரனுக்கு எனது வாழ்த்துகளைத் தெரிவித்துக் கொள்கிறேன். மேலும், அவரது எதிர்கால செயல்பாடுகள் அனைத்திலும் வெற்றிபெற வாழ்த்துகளைத் தெரிவித்துக் கொள்கிறேன்.


    எனது அருமை சகோதரிகளே, சகோதரர்களே,


    உலகின் மிகவும் பழமையான நாகரீகங்களில் ஒன்றாக இந்தியா திகழ்கிறது. பல ஆயிரம் ஆண்டுகள் பழமையான வரலாற்றின் மூலம் வடிவமைக்கப்பட்ட கலாச்சார வேற்றுமையையும், இயற்கை அழகையும் தன்னகத்தே கொண்டுள்ளது.


    இந்தியாவின் மிகச்சிறந்த கவிஞர்களில் ஒருவரான, தமிழகத்தைச் சேர்ந்த சுப்பிரமணிய பாரதியார், இந்தியாவின் அழகைப் பாடியுள்ளார்:


    மன்னும் இமய மலையெங்கள் மலையே
    மாநில மீதது போற்பிறி திலையே !
    இன்னறு நீர்க்கங்கை யாறெங்கள் யாறே
    இங்கிதன் மாண்பிற் கெதிரெது வேறே ?
    பன்னரும் உபநிடத நூலெங்கள் நூலே
    பார்மிசை யேதொரு நூல்இது போலே ?
    பொன்னொளிர் பாரத நாடெங்கள் நாடே
    போற்றுவம் இஃதை எமக்கிலை ஈடே


    அற்புதமான கலாச்சாரத்துக்கு பெயர்பெற்றது இந்தியா. இங்கு பல்வேறுபட்ட மதங்கள், இனங்கள். சமூகங்கள், மொழிகள், கலை வடிவங்கள், உணவு முறைகள், வழக்கங்கள் மற்றும் பாரம்பரியங்கள் ஆகியவை ஒன்றாக உள்ளன.


    நமது கலாச்சாரமும், மதிப்புகளும் நமது அடையாளங்கள். இது நமது தனித்துவத்தைக் காட்டுகின்றன. இவையே ஒட்டுமொத்த உலகின் மதிப்பை நமக்கு பெற்றுத் தந்துள்ளன.


    வேற்றுமையில் ஒற்றுமை என்னும் இந்தியாவின் மரபணுவில் உடைக்க முடியாத பந்தங்களின் வரலாறுகள் பிணைந்துள்ளன.


    நமது நாட்டின் எதிர்காலத்தைக் கட்டமைப்பதற்கான அடித்தளத்தை நமது கலாச்சார பன்முகத்தன்மை உருவாக்க வேண்டும். மேலும், வேகமான வளர்ச்சி மற்றும் முன்னேற்றத்துக்கான பாதையை உருவாக்க வேண்டும்.


    ஒற்றுமை, அமைதி, வளம், மகிழ்ச்சி ஆகியவற்றுக்கான கருவியாக நமது கலாச்சார பன்முகத்தன்மை எப்போதுமே இருக்கும்.


    நாம் பல்வேறு விதமான மொழிகளில் பேசினாலும், பல்வேறு வகையான உணவை உட்கொண்டாலும், பல்வேறுபட்ட ஆடைகளை அணிந்தாலும், அடிப்படையில், நாம் ஒரே நாடு, ஒரே மக்கள் என்பதை ஏற்றுக் கொள்ள வேண்டும்.


    “ ஒரே பாரதம் உன்னத பாரதம்” போன்ற புதுமையான திட்டங்களை கொண்டுவரும் அரசுக்கு நான் பாராட்டு தெரிவித்துக் கொள்கிறேன். ஒரே பாரதம், உன்னத பாரதம் திட்டத்தின்மூலம், மாநிலங்கள் மற்ற மாநிலங்களுக்கு இணையாக செயல்படும். மற்றவர்களின் மொழி, கலாச்சாரம், உணவு முறை, திருவிழாக்கள், கலாச்சார நிகழ்வுகள், சுற்றுலா ஆகியவற்றை அறிந்துகொள்ள மக்கள் ஊக்குவிக்கப்படுவார்கள்.


    நமது கலாச்சார பன்முகத்தன்மை என்பது மகிழ்ச்சி அளிக்கக் கூடியது. இதனை பல்வேறுபட்ட மாநிலங்கள் மற்றும் யூனியன் பிரதேசங்களின் மக்களுக்கு இடையே பரஸ்பர கலந்துரையாடல் மூலம் கொண்டாட வேண்டியது அவசியம். இதன்மூலமே, இந்த மாபெரும் தேசம் முழுமைக்கும் பொதுவான புரிந்துணர்வு வலுப்படும்.


    தற்போதைய நிலையில் இந்தப் புரிந்துணர்வு அவசியமாகிறது. குறிப்பாக, பல்வேறு கருத்து வேறுபாடுகள் நம்மைப் பிளவுபடுத்தும் அச்சுறுத்தல் உள்ளது மற்றும் நமது சமூக-கலாச்சார பிணைப்பு பந்தத்துக்கு பாதிப்பு ஏற்பட்டுள்ள நிலையில், இது அவசியமாகிறது.


    பரஸ்பர புரிந்துணர்வு மற்றும் நம்பிக்கையே இந்திய பலத்தின் அடிப்படையாக எப்போதும் திகழ்கிறது. இந்தியாவின் அனைத்து பகுதிகளுடனும் கலாச்சார அடிப்படையில் பின்னிப்பிணைந்துள்ளோம் என்று அனைத்து குடிமக்களும் உணர வேண்டும்.


    இது நடைபெற வேண்டுமானால், நமது கதவுகளையும், நமது இதயங்களையும் அனைத்து நம்பிக்கைகள், கலாச்சாரங்கள் மற்றும் பிராந்தியங்களைச் சேர்ந்த மக்களுக்கு திறந்துவைக்க வேண்டும்.


    “ அனைவரும் ஒரே குடும்பம்” என்பதே நமது நாகரீகத்தின் தத்துவமாக எப்போதும் இருந்து வருகிறது. நாம் எப்போதுமே ஒட்டுமொத்த உலகையும் நம்முடையது என்று கருத வேண்டும். “அனைவரும் நலமுடன் இருக்க வேண்டும்” என்பதே எப்போதுமே நமது வழிபாடாக இருக்க வேண்டும்.


    நமது மரபான பழமையான கலாச்சாரம் மற்றும் அழியாத மனிதநேய மதிப்புகளைப் பாதுகாக்க வேண்டும்.


    நமது கலாச்சாரத்தின் மதிப்பை எதிர்கால சந்ததியினருக்கு கொண்டுசேர்ப்பதே இதனை உறுதிப்படுத்துவதற்கான மிகவும் சிறந்த வழியாகும். தியாகராஜ சுவாமிகள் போன்ற ஞானிகள் குறித்து அவர்கள் அறிந்துகொள்ள வேண்டும். அவர்களது அற்புதமான கலாச்சாரப் பரம்பரையை அறிந்து பெருமைப்பட வேண்டும். ஞானிகளின் திறமையின் மூலம், உந்துசக்தியைப் பெற்று, நாட்டை முன்னேற்றப் பாதைக்கு கொண்டுசெல்வதற்கான திட்டங்களை வகுக்கும் வகையில் ஒன்றுசேர வேண்டும்.


    “ஹம்சத்வனி” என்ற பெயரே மிகவும் அற்புதமானது. இது இந்தியக் கலாச்சாரத்தில் சிறப்பிடம் பெற்றுள்ள ஹம்சா என்ற அன்னப் பறவையின் ஒலியைக் குறிக்கிறது. இது தீமைகளிலிருந்து நல்லதைப் பிரித்தெடுக்கும் திறனைக் குறிக்கிறது. இதேபோல, அசுத்தத்தையும் தூய்மையையும் பிரித்துப் பார்க்கும் திறனை வெளிப்படுத்துகிறது. இந்த ஞானம் தான் இன்று நமக்கு தேவைப்படுகிறது. நமக்கு மட்டுமன்றி, அனைத்து மனித சமூகத்துக்கும் நல்லது செய்யக் கூடிய மற்றும் நல்லிணக்கத்தை ஏற்படுத்தக் கூடிய பாதையை தேர்ந்தெடுக்கும் வகையிலான ஞானம் நமக்கு தேவைப்படுகிறது.


    இந்த ஞானத்தைப் பெறுவதற்காக, விநாயகரிடம் வேண்டும் வகையில், தியாகராஜ சுவாமிகள், ஹம்சத்வனி ராகம் மூலம் பாடியுள்ளார். அதாவது, “Siddhi Buddhi vara phalamu nosagina Abheesta Varadha Sri Mahaganapati”.


    வேறுபட்ட கலாச்சாரங்களுக்கு மதிப்பு அளிக்கவும், ஏற்றுக் கொள்ளவும், பாராட்டவும் வேண்டும் என்று நமது குழந்தைகளுக்கு கற்றுக் கொடுக்க வேண்டியது கட்டாயம்.


    பல்வேறுபட்ட கலாச்சாரங்கள் மற்றும் வாழ்க்கை முறைகளை தொடர் பரிமாற்றங்கள், கலாச்சார நிகழ்ச்சிகள், நேரில் காணும் வகையிலான பயணங்கள் ஆகியவற்றின் மூலம் குழந்தைகளுக்கு பள்ளிகள் கற்றுக் கொடுக்க வேண்டியது அவசியம்.


    தற்போது நமக்கு மிகப்பெரும் வாய்ப்புகள் உள்ளன.


    இணைப்பதிலும், தகவல் தொடர்பிலும் நமக்கு இடையேயான இடைவெளியை தொழில்நுட்பங்கள் தற்போது குறைத்துள்ளன.


    நமது தனிப்பட்ட கலாச்சாரத்தின் பல்வேறு தனித்தன்மைகளைப் பாதுகாப்பது, சேமித்து வைப்பது, பதிவுசெய்வது ஆகியவற்றோடு, கலாச்சார பரிமாற்றத்துக்கான வழிவகைகளைச் செய்யவும், முடிந்தவரை தொழில்நுட்பங்களை நாம் பயன்படுத்த வேண்டும்.


    இந்தியாவின் மாபெரும் புலவரான கணியன் பூங்குன்றனார், 3000 ஆண்டுகளுக்கு முன்பு தமிழில் எழுதிய சில வார்த்தைகளை குறிப்பிட்டு எனது உரையை நிறைவு செய்கிறேன். “யாதும் ஊரே யாவரும் கேளிர்” என்று அவர் கூறியுள்ளார். இதன் பொருள், “அனைத்து இடங்களும் நமக்கு சொந்தமானவை, அனைவருமே நமது சொந்தங்கள்” என்பதாகும்.


    இந்த நிலைப்பாடு, இந்தியாவின் உணர்வாக ஊடுருவும் என்று நான் நம்புகிறேன். மேலும், வளம், அமைதி, நல்லிணக்கம், உலகளாவிய சகோதரத்துவம், உலகின் நலன் என்ற நமது எதிர்பார்ப்புகளை நோக்கி நம்மை முன்னெடுத்துச் செல்லும் என்று நம்புகிறேன்.


    நன்றி!


    ஜெய் ஹிந்த்!

    
    
    (Release ID: 1604433) Visitor Counter : 62
    
    
      Read this release in: English