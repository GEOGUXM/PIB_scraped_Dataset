      PIB Headquarters

      கடலோரப் பாதுகாப்புப் படையின் 6-வது ஆழ்கடல் ரோந்துக் கப்பல் தொடக்க விழா
      Posted On: 27 FEB 2020 4:26PM by PIB Chennai


    சென்னையை அடுத்த காட்டுப்பள்ளியில் உள்ள எல் & டி கப்பல் கட்டும் நிறுவன வளாகத்தில் நடைபெற்ற வண்ணமயமான விழாவில், இந்திய கடலோர ப் பாதுகாப்புப் படையின் 6-வது ஆழ்கடல் ரோந்துக் கப்பலின் சேவையை, மத்திய கப்பல்துறை, ரசாயனம் & உரத்துறை இணை அமைச்சர் திரு மன்சுக் மண்டாவியா இன்று (27.02.2020) தொடங்கி வைத்தார். இந்திய கடலோர ப் பாதுகாப்புப் படையின் தலைமை இயக்குநர் திரு கே நடராஜன், கிழக்கு பிராந்திய ஐ ஜி திரு எஸ் பரமேஷ் மற்றும் உயர் அதிகாரிகள் இந்த விழாவில் கலந்து கொண்டனர்.


    பாதுகாப்பு அமைச்சகத்திற்கும், எல் & டி நிறுவனத்திற்கும் இடையே 30.03.2015 அன்று செய்துகொள்ளப்பட்ட ஒப்பந்தத்தின்படி, எல் & டி நிறுவனத்தால் கட்டப்படும் 7 ஆழ்கடல் ரோந்துக் கப்பல்களில், இது 6-வது கப்பலாகும். பிரதமரின் இந்தியாவில் உற்பத்தி செய்வோம் திட்டத்தின்படி, இந்தக் கப்பல்களை கட்டுவதற்கான ஒப்பந்தம், எல் & டி நிறுவனத்திற்கு வழங்கப்பட்டது. இன்று (27.02.2020) தொடங்கி வைக்கப்பட்ட 6-வது ஆழ்கடல் ரோந்துக் கப்பல், விரிவான பரிசோதனைகளுக்குப் பிறகு, அக்டோபர் 2020-ல் இந்திய கடலோர ப் பாதுகாப்புப் படையில் முறைப்படி பணியில் ஈடுபடுத்தப்படும்.


    98 மீட்டர் நீளம் 15 மீட்டர் அகலமுடைய இந்தக் கப்பலின் மொத்த எடை 2,100 டன் ஆகும். இந்தக் கப்பல் 5,000 கடல் மைல் தொலைவுக்கு செல்லக் கூடியதாகும். தலா 9,000 கிலோ வாட் திறன் கொண்ட இரட்டை டீசல் எஞ்சின்களால் இயக்கப்படும் இந்தக் கப்பல், குறைந்த எரிபொருள் செலவில் அதிகபட்சமாக மணிக்கு 26 கடல் மைல் வேகத்தில் செல்லும். இந்தக் கப்பலில் சி.ஆர்.என்-91 மற்றும் இரண்டு 12.7 மிமீ துப்பாக்கிகள் பொருத்தப்பட்டிருப்பதுடன், இரட்டை எஞ்சின் பொருத்தப்பட்ட ஹெலிகாப்டர் தரையிறங்கும் வசதியும் செய்யப்பட்டுள்ளது. இந்த ஹெலிகாப்டர், ரோந்துக் கப்பலின் செயல்பாட்டுத்திறன், கண்காணிப்பு, தேடுதல் மற்றும் மீட்புத்திறனை அதிகரிக்கும். இந்த ரோந்துக் கப்பல், பகல் மற்றும் இரவுநேர ரோந்து, கண்காணிப்பு பணிக்கும், சிறப்பு பொருளாதார மண்டலம் மற்றும் கடலோரப் பாதுகாப்பிற்குட்பட்ட பகுதிகளில், தீவிரவாத எதிர்ப்பு / கடத்தல் தடுப்புப் பணிகளிலும் ஈடுபடுத்தப்படும்.


    விழாவில் சிறப்புரையாற்றிய மத்திய அமைச்சர் திரு மன்சுக் மண்டாவியா, இந்திய கடலோரப் பாதுகாப்புப் படை பெருமளவிற்கு விரிவுப்படுத்தப்பட்டு வருவதாகக் கூறினார். இதற்குத் தேவையான அதிநவீன கப்பல்கள் மற்றும் விமானங்கள், தற்போதைய பாதுகாப்புச் சூழலில், பாதுகாப்பு நடைமுறைகளை வலுப்படுத்தும் என்றும் அவர் தெரிவித்தார். புதிய கப்பல்கள் படையில் சேர்க்கப்படுவதுடன், 30-35 ஆண்டுகளுக்கு முன் பணியில் ஈடுபடுத்தப்பட்ட பழைய கப்பல்களும், படிப்படியாக பணியிலிருந்து விடுவிக்கப்பட்டு, அவற்றுக்குப் பதிலாக புதிய கப்பல்கள் ரோந்துப் பணியில் ஈடுபடுத்தப்படும் என்றும் அமைச்சர் தெரிவித்தார். எல் & டி நிறுவனம்குறிப்பிட்ட காலத்திற்குள் கடலோரப் பாதுகாப்புப் படைக்கு கப்பல்களை வழங்கி வருவதையும் அமைச்சர் சுட்டிக்காட்டினார்


    *****

    
    
    (Release ID: 1604536) Visitor Counter : 33