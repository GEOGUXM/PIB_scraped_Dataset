      பிரதமர் அலுவலகம்

      மனதின் குரல் 2.0’ 9-வது நிகழ்ச்சியில் பிரதமர் உரை
      ஹுனார் ஹாட் போன்ற நிகழ்ச்சிகளில் ஆர்வத்துடன் பங்கேற்குமாறு மக்களுக்கு பிரதமர் வேண்டுகோள்

      Posted On: 23 FEB 2020 4:17PM by PIB Chennai

    ‘மனதின் குரல் 2.0’ 9-வது நிகழ்ச்சியில் உரையாற்றிய பிரதமர் திரு.நரேந்திர மோடி, தில்லியில் நடைபெறும் ஹுனார் ஹாட்டிற்கு தாம் சென்று வந்ததை சுட்டிக்காட்டினார். “சில தினங்களுக்கு முன் தில்லியின் ஹுனார் ஹாட்டில் உள்ள ஒரு சிறிய இடத்திற்கு சென்ற நான், நம் நாட்டின் கலாச்சாரம், பாரம்பரியம், சமையல் கலை & உணர்வுகளின் வெளிப்பாட்டை நேரில் கண்டறிந்தேன். பாரம்பரிய உடைகள், கைவினைப் பொருட்கள், தரை விரிப்புகள், பாத்திரங்கள், மூங்கில் & பித்தளைப் பொருட்கள், பஞ்சாபின் புல்காரி, ஆந்திரப் பிரதேசத்தின் கைவண்ணமிக்க தோல் பொருட்கள், தமிழ்நாட்டின் எழிலார்ந்த ஓவியங்கள், உத்தரப்பிரதேசத்தின் பித்தளைப் பொருட்கள், பதோஹி விரிப்புகள், கட்ச் பகுதியின் தாமிர வேலைப்பாடுகள், எண்ணற்ற இசைக் கருவிகள் & எண்ணிலடங்கா கதைகள்; இந்தியாவின் பல்வேறு பகுதிகளையும் சேர்ந்த மொசைக் கலை & கலாச்சாரம் போன்றவை உண்மையிலேயே தனித்துவம் வாய்ந்தவை” என்று அவர் குறிப்பிட்டுள்ளார்.


    மனதின் குரல் நிகழ்ச்சியில் இன்று உரையாற்றிய பிரதமர், ஹுனார் ஹாட்டில் பங்கேற்றுள்ள கைவினைஞர்களின் வெற்றிக் கதைகளை பகிர்ந்து கொண்டார். அவர்களில் பெண் மாற்றுத் திறனாளி பற்றிய கதையும் ஒன்றாகும். “முன்பு சாலையோரங்களில் ஓவியங்களை விற்பனை செய்து வந்ததாக அந்தப் பெண் என்னிடம் தெரிவித்தார். ஆனால் அவர் ஹுனார் ஹாட்டில் பங்கேற்ற பிறகு அவருடைய வாழ்க்கையே மாறி விட்டது. தற்போது அவர், சுயசார்புடையவர் என்பதோடு; ஒரு வீட்டையும் விலைக்கு வாங்கியிருக்கிறார்” என்று பிரதமர் குறிப்பிட்டார். கலை & கைவினைப் பொருட்களை பிரபலப்படுத்த ஹுனார் ஹாட் ஒரு சிறந்த இடமாக மாறியிருப்பதுடன் மக்களின் கனவுகளை நிறைவேற்றும் விதமாகவும் திகழ்வதாக அவர் கூறினார். “நாட்டின் பன்முகத்தன்மையை ஒரே நேரத்தில் பார்த்து விட முடியாத அளவிற்கு சிறந்த இடம் இது. கைவினைப் பொருட்கள் தவிர, இந்தியாவின் பல்வேறு சுவைமிக்க உணவுகளை சுவைக்கும் இடமாகவும் இது உள்ளது” என்றும் தெரிவித்தார்.


    இது போன்ற நிகழ்ச்சிகளில் ஆர்வத்துடன் பங்கேற்குமாறு மக்களை வலியுறுத்தியுள்ள பிரதமர், “இந்தியா முழுவதும் இது போன்ற விற்பனைக் கூடங்கள் & கண்காட்சிகள் அவ்வப்போது நடத்தப்பட்டு வருவதாக கூறினார். வாய்ப்பு கிடைக்கும் போதெல்லாம் நீங்கள் இது போன்ற முயற்சிகளில் பங்கேற்று இந்தியாவை பற்றி அறிந்து கொள்ள வேண்டும். இதன் மூலம் நீங்கள் இந்தியாவின் கலை – கலாச்சார விளம்பரதாரராக திகழ்வதுடன்; கடினமாக உழைக்கக் கூடிய கைவினைஞர்கள், குறிப்பாக பெண்களின் முன்னேற்றத்திற்கும், வளர்ச்சிக்கும் உங்களது பங்களிப்பை வழங்க முடியும்” என்றும் அவர் தெரிவித்துள்ளார்.


    ***

    
    
    (Release ID: 1604165) Visitor Counter : 28
    
    
      Read this release in: Bengali , Hindi , English , Punjabi , Gujarati