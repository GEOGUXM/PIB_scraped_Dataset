      PIB Headquarters

      தொழுநோய் ஒழிப்புக்கான சர்வதேச காந்தி விருதினை குடியரசுத் தலைவர் வழங்கினார்
      Posted On: 06 FEB 2020 3:37PM by PIB Chennai


    தொழுநோய் ஒழிப்புக்கு பாடுபட்டதற்காக இந்தியர்களுக்கான (தனி நபர்) பிரிவில் டாக்டர் என்.எஸ்.தர்மசக்து-விற்கும், அமைப்புகள் பிரிவில் தொழுநோய் இயக்க அறக்கட்டளைக்கும் குடியரசுத் தலைவர் திரு.ராம் நாத் கோவிந்த் இன்று (06.02.2020) சர்வதேச காந்தி விருதுகளை வழங்கினார்.


    நிகழ்ச்சியில் பேசிய குடியரசுத் தலைவர், தொழுநோய் ஒழிப்புப் பணியில் இந்தியா பல ஆண்டுகளுக்கு முன்பே சாதனை படைத்துள்ளது என்றார். தொழுநோய் ஒழிப்பில் நிர்ணயிக்கப்பட்ட இலக்கையும் தாண்டி, 10 ஆயிரம் பேரில் ஒருவர் என்பதற்கும் குறைவான அளவே தொழுநோய் பாதிப்பு ஏற்படும் வகையில் இந்தியா பணியாற்றி வருவதாகவும் அவர் குறிப்பிட்டார். மேலும், விஞ்ஞானிகள், ஆராய்ச்சியாளர்கள், பல்வேறு அமைப்புகள் மற்றும் சமூக பணியாளர்களின் அயராத பணி காரணமாக, தொழுநோய் தொடர்பான அவதூறு மற்றும் தவறான எண்ணம் கணிசமாக குறைந்துள்ளது. எனினும், நமது பணிகளை நாம் கைவிட்டு விட முடியாது. புதிதாக பலருக்கு இந்தப் பாதிப்பு ஏற்பட்டு வருவதுடன், அதிக அளவில் இந்தப் பாதிப்பு ஏற்படும் பகுதிகள் இன்னும் இருக்கின்றன.


    தொழுநோய் ஒழிப்புப் பணியில் அதே அளவிற்கு கவனம் செலுத்துவதும், குறிப்பாக, குறைவான நிதி ஒதுக்கீடு போன்றவை பெரும் சவாலாக உள்ளது என்றும் குடியரசுத் தலைவர் குறிப்பிட்டார். தொழுநோய் பாதிப்பை முன்கூட்டியே கண்டறிவதற்கான முயற்சிகளை மேலும் தீவிரப்படுத்த வேண்டியது அவசியம் என்று குறிப்பிட்ட அவர், உரிய வகையில் அணுகுவதோடு, உரிய சிகிச்சை அளித்து, புவியியல் ரீதியாக கவனம் செலுத்த வேண்டிய பகுதிகளில் ஒருங்கிணைந்த தொழுநோய் சேவைகளை வழங்க வேண்டும் என்றும் வலியுறுத்தினார்.


    மருத்துவ ரீதியான நிலையை விட, இந்நோய் குறித்து சமூகத்தில் தவறான கண்ணோட்டம் தொடர்ந்து நீடிப்பது கவலை அளிக்கத்தக்கது என்றும் குடியரசுத் தலைவர் தெரிவித்தார். இந்த நோய் குறித்து அறிந்து கொள்வதுடன், அது குறித்து எடுத்துரைப்பதோடு நோயின் பல்வேறு பரிமாணங்கள் மற்றும் அது பரவும் முறை குறித்து சமுதாயத்தில் விழிப்புணர்வு ஏற்படுத்த வேண்டியது அவசியம் என்றார். தொழுநோயால் பாதிக்கப்பட்டதால் ஒதுக்கப்பட்டவர்களுக்கு அதிகாரமளிக்க வேண்டும் எனவும் குடியரசுத் தலைவர் ராம் நாத் கோவிந்த் வலியுறுத்தினார்.


    **************

    
    
    (Release ID: 1602208) Visitor Counter : 20