      PIB Headquarters

      சென்னை விமான நிலையத்தில் ரூ.44.1 லட்சம் மதிப்புள்ள ஒரு கிலோ தங்கம் பறிமுதல்
      Posted On: 23 FEB 2020 1:35PM by PIB Chennai


    சனிக்கிழமையன்று கொழும்புவிலிருந்து ஸ்ரீலங்கன் ஏர்லைன்ஸ் விமானம் மூலம் வந்த சென்னையைச் சேர்ந்த கலந்தர் அப்பாஸ்(36) மற்றும் துபாயிலிருந்து இண்டிகோ விமானம் மூலம் வந்த சென்னையைச் சேர்ந்த ஆசிக் தீன்(24) ஆகியோரை, சுங்கத்துறையினர் விமான நிலைய வெளியேறும் பகுதியில் வழிமறித்து சோதனை செய்தனர். இதில், பசை வடிவிலான தங்கத்தை ஐந்து பொட்டலங்களாக, அவர்களது மலக்குடலில் மறைத்துவைத்து கடத்தி வந்தது கண்டறியப்பட்டது. இதையடுத்து, ரூ.29.3 லட்சம் மதிப்புள்ள 681 கிராம் தங்கம் கைப்பற்றப்பட்டது.


    இதேபோன்று சிங்கப்பூரிலிருந்து இண்டிகோ ஏர்லைன்ஸ் விமானம் மூலம் வந்த திருச்சிராப்பள்ளியைச் சேர்ந்த முகமது சாதுஷா(22) என்பவரையும் விமான நிலைய வெளியேறும் பகுதியில் வழிமறித்து சோதனையிட்டதில், அவரது ஜீன்ஸ் பேண்டின் கீழ்ப்பகுதியில், பிரத்யேகமாக தைக்கப்பட்ட பாக்கெட்டில் மறைத்துவைத்து இரண்டு பொட்டலங்களாக 344 கிராம் எடையுள்ள பசை வடிவிலான தங்கம் கடத்திவரப்பட்டது தெரியவந்தது. இதையடுத்து, ரூ.14.8 லட்சம் மதிப்புள்ள இந்தத் தங்கம் கைப்பற்றப்பட்டது.


    மொத்தத்தில் ரூ.44.1 லட்சம் மதிப்புள்ள 1.025 கிலோகிராம் எடையுள்ள தங்கம் பறிமுதல் செய்யப்பட்டு, மேல் விசாரணை நடத்தப்பட்டு வருவதாக சென்னை சர்வதேச விமான நிலைய சுங்கத்துறை ஆணையரின் செய்திக்குறிப்பில் தெரிவிக்கப்பட்டுள்ளது.


    *****


    
    

    
    (Release ID: 1604077) Visitor Counter : 13
    
    
      Read this release in: English