      PIB Headquarters

      சென்னை விமான நிலையத்தில் ரூ.2.28 கோடி மதிப்புள்ள 5.30 கிலோ கிராம் தங்கம் மற்றும் ரூ.19.91 லட்சம் மதிப்புள்ள சிகரெட்டுகள், ஐபோன்கள், லேப்டாப்கள் உட்பட மொத்தம் ரூ.2.46 கோடி மதிப்புள்ள பொருட்கள் சுங்கத்துறையினரால் பறிமுதல். 7 பேர் கைது
      Posted On: 20 FEB 2020 6:47PM by PIB Chennai


    சென்னை அண்ணா சர்வதேச விமான நிலையத்தில், சுங்கத்துறையினர் மேற்கொண்ட தொடர் கண்காணிப்பு காரணமாக, புதன்கிழமையன்று 8 கடத்தல் சம்பவங்களை கண்டுபிடித்தனர்.


    புதன்கிழமையன்று துபாயிலிருந்து வந்த திருச்சியைச் சேர்ந்த முகமது அசாருதீன் (23), ஜான் முகமது (29), ஜெய்லாவுதீன் (40) மற்றும் சென்னையைச் சேர்ந்த மொகமது (60) மற்றும் கோலாலம்பூரிலிருந்து மலேசியன் ஏர்லைன்ஸ் விமானம் மூலம் வந்த சிவகங்கையைச் சேர்ந்த அஸ்லம் பிஹாஸ் (22) ஆகியோரை சந்தேகத்தின்பேரில், விமான நிலைய வெளியேறும் பகுதியில் சுங்கத்துறையினர் வழிமறித்து சோதனையிட்டனர். இதில் அவர்களிடமிருந்து, மலக்குடலில் மறைத்து கடத்தி வரப்பட்ட பசை வடிவிலான தங்கம் அடங்கிய 10 பொட்டலங்கள் இருப்பது கண்டறியப்பட்டது. இதையடுத்து, 3 கிலோ எடையுள்ள ரூ.1.20 கோடி மதிப்புள்ள தங்கம் பறிமுதல் செய்யப்பட்டது. மேலும் ஜெய்லாவுதீனின் பாக்கெட்டிலிருந்து ரூ.2 லட்சம் மதிப்புள்ள தங்கத்துண்டு ஒன்றும் கைப்பற்றப்பட்டது. நான்கு பேர் கைது செய்யப்பட்டனர்.


    அதே தினத்தில் கிடைத்த ரகசியத் தகவலின்பேரில், துபாயிலிருந்து வந்த சென்னையைச் சேர்ந்த சிக்கந்தர் (26), ராமநாதபுரத்தைச் சேர்ந்த முகமது அஸ்மத்துல்லான் கான் (31) மற்றும் ஒபேயெஸ் முகமது (24) ஆகியோரை விமான நிலைய வெளியேறும் பகுதியில் வழிமறித்து சோதனை செய்ததில், அவர்கள் மலக்குடலில் மறைத்து கடத்தி வந்த பசை வடிவிலான தங்கம் அடங்கிய 6 பொட்டலங்கள் கண்டறியப்பட்டு ரூ.76.37 லட்சம் மதிப்புள்ள 1.8 கிலோ கிராம் எடையுள்ள தங்கம் கைப்பற்றப்பட்டது. இதுதவிர, ரூ.6.86 லட்சம் மதிப்புள்ள 160 கிராம் எடையுள்ள 2 தங்க மோதிரங்கள் மற்றும் 1 தங்க சங்கிலியும் கைப்பற்றப்பட்டதுடன், 3 பேரும் கைது செய்யப்பட்டனர்.


    மேற்கண்ட நபர்கள் கொண்டு வந்த பைகளில் இருந்து, சிகரெட்டுகள், ஐபோன்கள் மற்றும் லேப்டாப்கள் உள்ளிட்டவை வியாபார நோக்குடன் கொண்டு வந்தது கண்டறியப்பட்டு ரூ.17.91 லட்சம் மதிப்புள்ள இந்தப் பொருட்களும் பறிமுதல் செய்யப்பட்டது.


    மேலும் அதே தினத்தில், விமான நிலைய வருகைப்பகுதியில் உள்ள முக்கியப் பிரமுகர்கள் தங்கும் அறைக்கு அருகே உள்ள மாற்றுத்திறனாளிகளுக்கான கழிப்பறையின் குப்பைத்தொட்டியில் பசை வடிவிலான தங்கப் பொட்டலம் கிடப்பது கண்டறியப்பட்டு, கேட்பாரற்று கிடந்த அந்த ரூ.15.36 லட்சம் மதிப்புள்ள 358 கிராம் தங்கமும் கைப்பற்றப்பட்டது.


    மொத்தத்தில் ரூ.2.28 கோடி மதிப்புள்ள 5.3 கிலோ கிராம் எடையுள்ள தங்கம் மற்றும் ரூ.17.91 லட்சம் மதிப்புள்ள ஐபோன்கள், லேப்டாப்கள் மற்றும் சிகரெட்டுகள் உட்பட மொத்தம் ரூ.2.46 கோடி மதிப்புள்ள பொருட்கள் கைப்பற்றப்பட்டதுடன் 7 பேர் கைது செய்யப்பட்டு மேல் விசாரணை நடத்தப்பட்டு வருவதாக சென்னை சர்வதேச விமான நிலைய சுங்கத்துறை ஆணையர் வெளியிட்ட செய்திக்குறிப்பில் தெரிவிக்கப்பட்டுள்ளது.


    ****


    

    
    (Release ID: 1603886) Visitor Counter : 18
    
    
      Read this release in: English