      பிரதமர் அலுவலகம்

      ‘மனதின் குரல் 2.0’ 9-வது நிகழ்ச்சியில் பிரதமர் உரை
      அறிவியல் மற்றும் தொழில்நுட்பத்தில் இந்திய இளைஞர்கள் அதிக ஆர்வம் செலுத்துகின்றனர்: பிரதமர்
      சில தினங்களுக்கு முன் லடாக்கில் வரலாறு படைக்கப்பட்டுள்ளது
      Posted On: 23 FEB 2020 4:15PM by PIB Chennai


    மனதின் குரல் 2.0’ 9-வது நிகழ்ச்சியில் உரையாற்றிய பிரதமர் திரு.நரேந்திர மோடி, இளமைத் துடிப்புடன் கூடிய இந்தியா, அறிவியல் & தொழில்நுட்பத்தில் அதிக ஆர்வம் செலுத்துகிறது. இளைஞர்களின் உற்சாகத்தைப் பாராட்டிய அவர், “சந்திரயான்-2 நிலவில் இறங்குவதை காண நான் பெங்களூரு சென்றிருந்தபோது, அங்கு குழுமியிருந்த குழந்தைகள் இடையே உற்சாகமும், ஆர்வமும் பொங்கியெழுந்ததைக் கண்டேன். யாரிடத்திலும் சோர்வு தென்படவில்லை. இரவு முழுவதும் அவர்கள் கண்விழித்திருந்தனர். அறிவியல், தொழில்நுட்பம் மற்றும் புதுமை என்று வரும்போது அதில் தலையிட்டு அறிந்து கொள்ளும் அவர்களது ஆர்வத்தை யாரும் மறந்து விட முடியாது” என்றும் தெரிவித்தார்.


    மனதின் குரல் நிகழ்ச்சியில் தமது எண்ணங்களைப் பகிர்ந்து கொண்ட பிரதமர், குழந்தைகள் மற்றும் இளைஞர்களிடையே காணப்படும் உற்சாகத்திற்கு ஊக்கமளிக்கவும், அவர்களின் அறிவியல் ஆற்றலை மேம்படுத்தவும், அண்மையில் ஸ்ரீஹரிகோட்டாவில் ராக்கெட் செலுத்தப்படுவதை நேரில் காண ஏற்பாடு செய்யப்பட்டது. இந்த வசதி அனைவருக்கும் பொருந்தும், இதற்கு ஆன்-லைன் மூலம் முன்பதிவு செய்து கொள்ளலாம். அனைத்துப் பள்ளிக்கூடங்களின் முதல்வர்கள் & ஆசிரியர்கள் வரும் காலங்களில் இந்த வாய்ப்பை பயன்படுத்தி பயனடையுமாறும் அவர் கேட்டுக் கொண்டார்.


    அந்த வகையில், இஸ்ரோவின் ‘யுவிகா’ திட்டம் இளைஞர்களை அறிவியலோடு ஒருங்கிணைப்பதாக அவர் பாராட்டினார். ‘இளம் விஞ்ஞானி திட்டம்’ என்பதை குறிக்கும் ‘யுவிகா’, பள்ளி மாணவர்களுக்காக 2019 ஆம் ஆண்டு தொடங்கப்பட்டது. “ஜெய் ஜவான், ஜெய் கிசான், ஜெய் விஞ்ஞான், ஜெய் அனுசந்தான்” என்ற நமது தொலைநோக்குப் பார்வையுடன் தொடர்புடையது இந்த திட்டம் என்றும் அவர் குறிப்பிட்டார். www.yuvika.isro.gov.in என்ற இணையதளத்திற்கு சென்று இளம் மாணவர்கள் இத்திட்டத்தில் இணைந்து கொள்ளுமாறும் பிரதமர் மோடி கேட்டுக் கொண்டார்.


    உயிரி எரிபொருள் மூலம் விமானத்தை இயக்குவதற்கான தொழில்நுட்பத்தை உருவாக்கியுள்ள இந்திய அறிவியல் தொழில் ஆராய்ச்சி கவுன்சில் மற்றும் டேராடூனில் உள்ள இந்திய பெட்ரோலிய ஆராய்ச்சி நிறுவன விஞ்ஞானிகளின் முயற்சிகளையும் பிரதமர் பாராட்டினார். லே பகுதியில் உள்ள குஷோக் பாகுலா ரிம்போச்சி விமான நிலையத்திலிருந்து இந்தியாவில் தயாரிக்கப்பட்ட உயிரி – ஜெட் எரிபொருள் 10% கலக்கப்பட்ட எரிபொருளை பயன்படுத்தி, இந்திய விமானப் படையின் ஏ.என்.-32 விமானம் இயக்கப்பட்டதன் மூலம் வரலாறு படைக்கப்பட்டுள்ளதாகவும் அவர் கூறினார். இந்தியாவின் பல்வேறு இடங்களில் உள்ள பழங்குடியினர் பகுதிகளிலிருந்து கொள்முதல் செய்யப்பட்ட சமையலுக்கு பயன்படாத தாவர எண்ணெய்களிலிருந்து இந்த உயிரி ஜெட் எரிபொருள் தயாரிக்கப்பட்டது என்றும் அவர் தெரிவித்தார். இது போன்ற முயற்சிகள், கரியமில வாயு வெளியேற்றத்தை பெருமளவு குறைப்பதோடு, இந்தியா வெளிநாடுகளிலிருந்து கச்சா எண்ணெய் இறக்குமதியை சார்ந்திருக்கும் நிலையையும் குறைக்கும் என்றும் பிரதமர் தெரிவித்தார்.


    ***

    
    
    (Release ID: 1604162) Visitor Counter : 32
    
    
      Read this release in: Hindi , English , Bengali , Punjabi , Gujarati