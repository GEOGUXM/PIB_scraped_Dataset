      PIB Headquarters

      ரூ.3.4 கோடி மதிப்புள்ள 6.8 கிலோ எடையுடைய மீத்தாகுவாலோன் போதைப்பொருள் சென்னை சுங்கத் துறையினரால் பறிமுதல்
      Posted On: 17 FEB 2020 6:55PM by PIB Chennai


    சென்னையிலிருந்து ஆயத்த ஆடைகள் என்ற பெயரில், தனியார் கூரியர் நிறுவனங்கள் மூலம் வெளிநாட்டிற்கு போதைப்பொருள் கடத்தப்படுவதாக ஞாயிற்றுக்கிழமையன்று கிடைத்த தகவலின் பேரில், சுங்கத் துறையின் விமான நிலைய கூரியர் புலனாய்வுப் பிரிவினர், சென்னை நகரில் உள்ள ஒரு கூரியர் நிறுவன கிடங்கில் சோதனை மேற்கொண்டனர். அப்போது ஒரு பார்சலைக் கைப்பற்றி, அதுகுறித்து விசாரித்தனர். இதில் அந்த பார்சலில் ரிப்பன் ரோல்கள் மற்றும் ஆயத்த ஆடைகள் இருப்பதாக அதனை அனுப்பியவர் தரப்பில் தெரிவிக்கப்பட்டிருந்ததை அறிந்து, அதனை பிரித்துப் பார்த்தபோது, ரிப்பன் ரோல்களுக்குள், பிளாஸ்டிக் பொட்டலங்களில் வெள்ளை நிற படிக தூள் இருந்தது கண்டறியப்பட்டது. மொத்தம் 57 பிளாஸ்டிக் பொட்டலங்களில் வைக்கப்பட்டிருந்த படிகத் தூளைக் கைப்பற்றி அதனை ஆய்வு செய்த போது, அது மீத்தாகுவாலோன் என தெரிய வந்தது. கைப்பற்றப்பட்ட 6.815 கிலோ எடையுடைய இந்த மீத்தாகுவாலோன் ரூ. 3.4 கோடி மதிப்புடையது என தெரியவந்த்து. இந்த பொருள் மீத்தாகுவாலோன் என்பதை உறுதிசெய்ய ஆய்வுக்கூட பரிசோதனைக்கு அனுப்பப்பட்டுள்ளது.


    இந்த பார்சல் சென்னை நகரை சேர்ந்த ஒருவரால் ஆஸ்திரேலியாவுக்கு அனுப்பப்படவிருந்தது. பார்சலை புக்கிங் செய்த நேரத்தில் கொடுக்கப்பட்ட முகவரிக்குச் சென்று விசாரித்தபோது, அந்த முகவரி போலியானது என தெரியவந்தது. இதையடுத்து பார்சலை அனுப்பியவர் யார் என்பதையும், அவருக்கு இந்தப் பொருள் எங்கிருந்து கிடைத்தது என்பது குறித்தும் விசாரணை மேற்கொள்ளப்பட்டுள்ளது.


    மீத்தாகுவாலோன் , நரம்புகளை கட்டுப்படுத்தி மயக்கம் மற்றும் ஆழ்மனது சோதனைகளுக்கு பயன்படுத்தக்கூடியதாகும். இந்தப் பொருளை உட்கொண்ட 30 நிமிடத்தில் தலைக்கேறும் போதை, 8 மணிநேரம் வரை நீடித்திருக்கும். தி உல்ஃப் ஆப் வால் ஸ்ட்ரீட் என்ற ஹாலிவுட் திரைப்படம் மற்றும் பிரபல ராக் இசைப் பாடகர் ரோலிங் ஸ்டோன்ஸ் மூலம் 1970 ஆம் ஆண்டுவாக்கில் இந்த போதைப்பொருள் பிரபலமானது. இதுகுறித்து மேல் விசாரணை நடத்தப்பட்டு வருவதாக சென்னை சர்வதேச விமான நிலைய சுங்கத் துறை ஆணையர் வெளியிட்டுள்ள செய்திக்குறிப்பில் தெரிவிக்கப்பட்டுள்ளது.


    *****

    
    
    (Release ID: 1603491) Visitor Counter : 22
    
    
      Read this release in: English