      PIB Headquarters

      புதுவைப் பல்கலைக்கழகத்தின் 28வது பட்டமளிப்பு விழாவில் குடியரசு துணைத் தலைவர் திரு. எம். வெங்கையா நாயுடு ஆற்றிய உரையின் சிறப்பம்சங்கள்
      Posted On: 26 FEB 2020 2:24PM by PIB Chennai


    புதுவை துணைநிலை ஆளுநர் மற்றும் புதுவைப் பல்கலைக்கழகத்தின் முதன்மை ரெக்டார் டாக்டர் கிரண்பேடி அவர்களே ,


    புதுவை முதல்வர் திரு. வி. நாராயணசாமி அவர்களே , மின்சாரம், கல்வி மற்றும் வேளாண்மைத் துறை அமைச்சர் திரு. கமலக்கண்ணன் அவர்களே, வருவாய், தொழில் மற்றும் வணிகம், போக்குவரத்து, தகவல் தொழில்நுட்பம், வனம், வக்பு வாரியம் மற்றும் சிறுபான்மையினர் நலத் துறை அமைச்சர் திரு. எம்.ஓ.எச்.எப். ஷாஜஹான் அவர்களே, மக்களவை உறுப்பினர் திரு. வி. வைத்திலிங்கம் அவர்களே, மாநிலங்களவை உறுப்பினர் திரு. என். கோகுலகிருஷ்ணன் அவர்களே, துணை வேந்தர் பேராசிரியர் குர்மீத் சிங், பல்கலைக்கழகத்தின் பல்வேறு அமைப்புகளின் சிறப்புக்குரிய உறுப்பினர்களே,


    ஆசிரியர்களே , பட்டம் பெறும் மாணவர்களே, அவர்களின் பெற்றோர்களே, பல்வேறு பதக்கங்கள் மற்றும் பரிசுகளின் கொடையாளர்களே, மதிப்புக்குரிய விருந்தினர்களே, ஊடகத் துறையினரே, சகோதர, சகோதரிகளே,


    புதுவைப் பல்கலைக்கழகத்தின் 28வது பட்டமளிப்பு விழாவில் பங்கேற்பதில் நான் மிக்க மகிழ்ச்சி அடைகிறேன்.


    மத்தியப் பல்கலைக்கழகமாக 1985ல் தொடங்கப்பட்ட புதுவைப் பல்கலைக்கழகம் , கடந்த 35 ஆண்டுகளாக , கல்வி மற்றும் ஆராய்ச்சி வசதிகளை அளித்து, ஆண்டுதோறும் மாணவர் சேர்க்கை அதிகரிப்பதுடன் மட்டுமின்றி, தகுதிநிலைப் பட்டியல் மற்றும் செயல்பாடுகளில் அற்புதமான வளர்ச்சி கண்டு உலகத் தரமான பல்கலைக்கழகமாக உருவெடுத்துள்ளது.


    வழக்கமான பட்ட வகுப்புகள் தவிர , அறிஞர்கள், மாணவர்கள் மற்றும் வேலைக்குச் செல்லும் இளைஞர்களின் உயர் கல்வி பெற வேண்டும் என்ற ஆசையை நிறைவேற்றும் வகையில் ``கூடுதல் பட்ட வகுப்புகளையும்'' இந்தப் பல்கலைக்கழகம் தொடங்கியுள்ளது என்பதை அறிந்து மகிழ்ச்சி அடைகிறேன். பணிச் சூழலில் தேவைகள் மாறிக் கொண்டே இருக்கும் நிலையில், வாழ்நாள் முழுக்க கற்றுக் கொண்டே இருக்க வேண்டும் என்ற பரவலான அணுகுமுறைக்கு ஏற்றதாக இது உள்ளது.


    பல்கலைக்கழகத்தின் பல்வேறு துறைகளில் 6557 பேர் பயில்கிறார்கள் , அதில் சுமார் பாதி பேர் மாணவிகள் என்பதை அறிவது உற்சாகத்தைத் தருவதாக உள்ளது. நாட்டின் பல்வேறு பகுதிகளில் இருந்து இங்கு வந்து பயிலும் மாணவ, மாணவிகள், பல்கலைக்கழக கல்விச் சூழலை பன்முகத்தன்மை கொண்டதாக ஆக்கியுள்ளனர் என்பதைக் குறிப்பிடுவதில் மகிழ்ச்சி அடைகிறேன். மாணவர்களுக்கு கல்விக்கான நல்ல சூழ்நிலையை வழங்குவதற்காக, 4.67 லட்சம் புத்தகங்களைக் கொண்ட உலகத் தரமான நூலகம் உள்ளது. அச்சிட்ட புத்தகங்களாகவும், டிஜிட்டல் புத்தகங்களாகவும் அவை உள்ளன. அத்துடன் இந்த வளாகம் முழுக்க 100 சதவீதம் வை-பை வசதி செய்யப்பட்டுள்ளது.


    இந்தியக் குடியரசுத் தலைவரின் திட்டமான , ``கார்ப்பரேட் சமூகப் பொறுப்புணர்வு முதல் பல்கலைக்கழக சமூகப் பொறுப்புணர்வு வரையிலான திட்டத்தை'' 2018 ஜூலையில் புதுவை துணைநிலை ஆளுநர் மற்றும் புதுவைப் பல்கலைக்கழக ரெக்டார் டாக்டர் கிரண்பேடி தொடங்கியதில் நான் மிக்க மகிழ்ச்சி அடைகிறேன்.


    புதுவைப் பல்கலைக்கழக சமுதாய கல்லூரியில் நடைபெறும் , ரத்த தானம், உடல் உறுப்பு தானம், கண் பரிசோதனை, புகைப்பட கண்காட்சி மற்றும் உடல் நல பரிசோதனை போன்ற சமுதாய சேவை நிகழ்ச்சிகள் குறிப்பிடத்தக்க சாதனைகளாக உள்ளன. வளாகத்தில் தூய்மை பாரதம் திட்டத்தை அமல் செய்வதில் முதலாவது பல்கலைக்கழகமாக இருக்க வேண்டும் என்று புதுவைப் பல்கலைக்கழகம் விரும்புவதில் நான் மகிழ்ச்சி அடைகிறேன். பசுமையான மற்றும் நீடித்த செயல்பாடுள்ள சுற்றுச்சூழல் வளாகமாக இதை உருவாக்குவதில் யூ.ஜி.சி.யின் நீடித்து செயல்படும் கோட்பாடுகளை ஒருங்கிணைத்து செயல்படுவீர்கள் என்று நம்புகிறேன்.


    பல்கலைக்கழகங்கள் `அலங்கார கோபுரங்கள்' என்பது போல இருந்துவிட முடியாது, இருந்துவிடக் கூடாது. அறிவு என்ற பரந்தவெளியை விரிவுபடுத்தும் நிறுவனங்களாக அவை உள்ளன. அவை அறிவை உருவாக்கி, தலைமுறைகள் மற்றும் புவியியல் பரப்புகளைக் கடந்து அறிவை எடுத்துச் சென்று, தொடர்புகளை ஏற்படுத்தும் `விஸ்வ வித்யாலயாக்களாக' உள்ளன. அறிவு என்பது தனிப்பட்ட விஷயமல்ல. அது வாழ்க்கையுடன் பிணைந்துள்ள அம்சம். மக்களின் சமூக வாழ்க்கையுடன் ஆழமாக பிணைந்திருக்க வேண்டும். கல்வி அறிவு சமூக பொருளாதார விஷயத்தில் ஆழமான வேர்களைக் கொண்டதாக இருந்து, அறிவு என்ற வாசனையை உலகம் எங்கும் பரப்புவதாக இருக்க வேண்டும். இது கூட்டு பயன்பாட்டை அளித்து, மக்களின் வெளிப்படாத திறமைகளை வெளிக் கொணர்வதாக இருக்கும். இந்தப் பல்கலைக்கழகம் மற்றும் இதன் நிர்வாக வரம்பில் உள்ள கல்லூரிகள் இந்த வளாகத்தைச் சுற்றி 103 க்கும் மேற்பட்ட கிராமங்களை தத்தெடுத்துள்ளது என்பதையும், அந்தக் கிராமங்களை `மாதிரி கிராமங்களாக' மாற்றுவதை இலக்காகக் கொண்டு செயல்படுகிறது என்பதை அறிவதில் நான் மகிழ்ச்சி அடைகிறேன்.


    பல்கலைக்கழகத்தின் அங்கமாக இருக்கும் சமுதாயக் கல்லூரி , கிராமப்புற இளைஞர்களுக்கு மிகவும் உதவிகரமாக இருப்பதாக அறிகிறேன். ``திறன் வளர்ப்பு மூலம் வேலைவாய்ப்புக்கான கல்வி'' என்பது புதுவைப் பல்கலைக்கழக சமுதாயக் கல்லூரியின் தாரக மந்திரமாக உள்ளது. சுற்றுப்புறப் பகுதிகளின் தேவைகளுக்கு ஏற்றவாறு கல்விச் சேவைகள் வடிவமைக்கப்பட்டுள்ளன. ``சமுதாயத்தில் நிலவும் தேவைகளுக்கு ஏற்ற மனித ஆற்றல் வளத்தை உருவாக்குதல் என்ற அடிப்படையில், வேலை வாய்ப்புள்ள கல்வித் திட்டங்களை அளிப்பது'' என்பது இந்தக் கல்லூரியின் முக்கிய நோக்கமாக உள்ளது. சுருக்கமாகக் கூறினால், சமுதாயக் கல்லூரியானது, சமூகத்துக்காக, சமூகத்தின் கல்லூரியாக உள்ளது.


    கல்வி மற்றும் ஆராய்ச்சியில் செம்மையான நிலையை எட்டுவதை நோக்கமாகக் கொண்டுள்ள எந்தப் பல்கலைக்கழகமும் , அறிவுப் புரட்சியில் முன்னணியில் இருக்க வேண்டும். உலகெங்கும் உள்ள புதிய போக்குகள் மற்றும் புதுமையான சிந்தனைகளை அறிந்து கொள்வதற்கு கதவுகளை பல்கலைக்கழகம் திறந்து வைத்திருந்தால் மட்டுமே இது சாத்தியமாகும்.


    தைவானின் தேசிய சின்-யி பல்கலைக்கழகம் , தைவானின் தேசிய சுங் செங் பல்கலைக்கழகம், கொரியாவின் சுங்புக் தேசிய பல்கலைக்கழகம், பிரான்ஸின் டாவ்லான் பல்கலைக்கழகம்,, சுவிட்சர்லாந்தின் ஜா ஜூரிச் அப்ளைடு சயன்சஸ் பல்கலைக்கழகம், பிரான்ஸின் கிழக்கு பாரிஸ் பல்கலைக்கழகம் போன்ற மதிப்புமிக்க கல்வி நிலையங்களுடன் புதுவைப் பல்கலைக்கழகம் புரிந்துணர்வு ஒப்பந்தங்கள் கையெழுத்திட்டிருப்பதை அறிந்து மகிழ்ச்சி கொண்டேன்.


    மதிப்புமிக்க சர்வதேச மற்றும் தேசிய விருதுகள் மற்றும் பரிசுகளை வென்று பல்கலைக்கழகத்துக்கு அங்கீகாரம் பெற்றுத் தந்த கல்வியாளர்களை நான் மிகவும் பாராட்டுகிறேன். கடந்த ஐந்து ஆண்டுகளில் 150 ஆராய்ச்சிக் கட்டுரைகளை உருவாக்கியது மற்றும் இந்த கல்வியாண்டில் வெளியீடுகளின் எண்ணிக்கை 781 ஆக உயர்ந்தது ஆகியவற்றின் மூலம் , ஆராய்ச்சி மற்றும் வெளியீடுகளுக்கு இந்தப் பல்கலைக்கழகம் எந்த அளவுக்கு முக்கியத்துவம் தருகிறது என்பதை அறிந்து கொள்ள முடிகிறது. இந்தியாவின் வளரும் பொருளாதாரத்துக்கான துறைகளுக்கு இடையிலான ஆராய்ச்சி என்ற STRIDE எனும் யூஜிசி திட்டத்தை நல்ல முறையில் பயன்படுத்திக் கொண்டு, சமூகத்தின் தேவைகளுக்குப் பொருத்தமான, அந்தந்தப் பகுதிகளின் தேவைகளுக்கு ஏற்ற, தேசிய அளவில் முக்கியத்துவம் வாய்ந்த, உலக அளவில் குறிப்பிடத்தக்க திட்டங்களை உருவாக்க வேண்டும் என்று நான் கேட்டுக் கொள்கிறேன்.


    2018 டிசம்பரில் பல்கலைக்கழகத்தில் தென் மண்டல துணை வேந்தர்களின் மாநாடு நடைபெற்றிருப்பது , மற்றொரு முக்கியமான நிகழ்வாக உள்ளது. தென்னிந்தியாவில் உள்ள பல்கலைக்கழகங்களில் கடைபிடிக்கப்படும் சிறந்த நடைமுறைகள் பற்றி அறிந்து கொள்வதற்கு அது நல்லதொரு வாய்ப்பாக இருந்துள்ளது. புதுவைப் பல்கலைக்கழகம் மற்றும் இந்திய பல்கலைக்கழகங்களின் சங்கம் இணைந்து நடத்திய அந்த மாநாட்டில், தெற்கு மண்டலத்தில் இருந்து சுமார் 70 துணை வேந்தர்கள் கலந்து கொண்டார்கள் என்று எனக்கு தெரிய வந்துள்ளது.


    கல்வியில் மட்டுமின்றி , விளையாட்டுத் துறையிலும் இந்தப் பல்கலைக்கழகம் சிறப்பான முன்முயற்சிகளை எடுத்து வருகிறது. ``ஆண்களுக்கான தென் மண்டல பல்கலைக்கழகங்களுக்கு இடையிலான கால்பந்துப் போட்டி'' புதுவை பல்கலைக்கழகத்தில் உள்ள ராஜீவ் காந்தி விளையாட்டரங்கில், 2018 டிசம்பரில் நடத்தப்பட்டது என்பதை அறிவதில் மகிழ்ச்சி அடைகிறேன்.


    இன்று பட்டம் பெறும் அனைத்து மாணவர்களுக்கும் பாராட்டுகளைத் தெரிவித்துக் கொள்கிறேன். இந்த பட்டமளிப்பு விழாவில் , 335 பி.எச்டி, 26 எம்.பில்., 3498 முதுநிலை பட்டம், 11048 இளநிலை பட்டம், 113 டிப்ளமோ மற்றும் தொலைநிலைக் கல்வி மூலம் 4269 மாணவ, மாணவியர் ஆகியோர் பட்டங்கள் பெறுவதிலும், 189 பேர் தங்கப் பதக்கங்கள் பெறுவதிலும் நான் மகிழ்ச்சி அடைகிறேன்.


    உங்கள் தகுதிக்கு ஏற்ற இந்தப் பட்டங்களைப் பெறும் அன்பு மாணவ , மாணவிகள் ஒவ்வொருவருக்கும் நான் பாராட்டுதலைத் தெரிவித்துக் கொள்கிறேன்.


    பட்டங்கள் என்பது அங்கீகாரத்துக்கான ஓர் அடையாளம். படிப்பை வெற்றிகரமாக முடித்திருக்கிறீர்கள் என்பதற்கான அங்கீகாரம் இது. பணியாற்றும் உலகிற்குத் தேவையான திறன்களைப் பெற்றிருக்கிறீர்கள் , புதிய அறிவு பெற்றிருக்கிறீர்கள் என்பதற்கான அங்கீகாரம் இது.


    ஆனால் , இது வெறுமனே முதல்படிக்கட்டு மட்டுமே என்பதை நினைவில் கொள்ளுங்கள். கல்வி, தொழில் மற்றும் தனிப்பட்ட கனவுகளை நோக்கிய பயணத்துக்கான `ஊக்க சக்தியாக' மட்டுமே இது இருக்கிறது. நீங்கள் முயற்சிகள் செய்ய, புரிந்து கொள்ள, பங்களிப்பு செய்ய பரந்து விரிந்த உலகம் காத்திருக்கிறது.


    வேலைகளுக்கான உலகில் வேகமான மாற்றங்கள் நிகழும் சூழ்நிலையில் நீங்கள் பட்டம் பெறுகிறீர்கள். வேலை பார்த்தலில் புதிய வழிமுறைகள் , கூட்டு முயற்சிகளுக்குப் புதிய வழிமுறைகள், வெற்றியை மதிப்பிட புதிய வழிமுறைகள் வந்துவிட்டன. வேகமாக படிநிலை மாற்றம் நிகழ்ந்து வரும் இந்த உலகில், ஏற்கெனவே பெற்றுவிட்டதில் நீங்கள் மனநிறைவு கொண்டு இருந்துவிட முடியாது.


    தொடர்ந்து மாறிக் கொண்டே இருக்கும் சூழலில் , நீங்கள் விழிப்போடு இருக்க வேண்டும். புதிய விஷயங்களை கிரகித்துக் கொள்ளும் திறன் இருக்க வேண்டும். உங்களுடைய துறையில் உலக அளவில் உள்ள சிறந்த நடைமுறைகளுக்கு ஏற்ப நீங்கள் தகவமைப்பு செய்து கொள்ள வேண்டும். சிறப்பான செயல்திறனைக் காட்டுவதற்கு முயற்சிக்க வேண்டும். ஆக்கபூர்வ சிந்தனை உள்ளவராக, புதிய உச்சங்களைத் தொட, முன்னேறிச் செல்பவராக இருக்க வேண்டும். உங்கள் இலக்குகளை எட்டுவதற்கு நீங்கள் திட்டமிட்டு செயலாற்ற வேண்டும்.


    இந்தியா மற்றும் பிரெஞ்சு பாரம்பர்யங்களின் கலாச்சாரங்கள் சங்கமித்த புதுவையில் உங்கள் பல்கலைக்கழகம் அமைந்துள்ளது. அதன் பெயரில் `புதியது' என்ற வார்த்தை இருக்கிறது. புகழ்பெற்ற புலவர் சுப்பிரமணிய பாரதியார் பத்து ஆண்டுகள் வாழ்ந்த பகுதி இது. ஸ்ரீஅரவிந்தரும், அன்னையும் உருவாக்கிய புதிய தொலைநோக்கு பார்வையை உலகுக்கு அளித்த பகுதியாக இது உள்ளது. கல்வி பற்றி ஸ்ரீஅரவிந்தர் கூறியதை நாம் நினைவுபடுத்திக் கொள்வது நல்லதாக இருக்கும்: ``...மனித வாழ்க்கையின் தேவைக்கும், வாய்ப்புகளுக்கும் முழுமையாக பொருந்தும் வகையில் இருப்பது தான் முழுமையான உண்மையான கல்வியாக இருக்கும்'' என்று அவர் கூறியுள்ளார். மனிதகுல செழுமைக்கு அவர் பரந்த கருத்துகளை முன்வைத்துள்ளார். முழுமையான அறிவைத் தருவதாக இருக்க வேண்டும் என்று அவர் வலியுறுத்தியுள்ளார். ஞானம் தருவதாகவும், அதிகாரம் தருவதாகவும் அது இருக்க வேண்டும். வெறுமனே வேலை வாய்ப்பைத் தருவதாக அது இருக்கக் கூடாது.


    ஆசிரியர்களின் பங்களிப்பு பற்றிக் குறிப்பிடும்போது , அவர்கள் வெறுமனே கற்றுத் தருபவர்களாக மட்டும்இல்லாமல் உதவி செய்யக் கூடியவர்களாக, வழிகாட்டுபவர்களாக இருக்க வேண்டும் என்பது தான் ஸ்ரீஅரவிந்தரின் தொலைநோக்குப் பார்வையாக இருந்துள்ளது.


    ``அவர் விஷயங்களைத் திணிப்பவராக இல்லாமல், யோசனைகள் கூறுபவராக இருக்க வேண்டும். மாணவர்களின் அறிவுக்குப் பயிற்சி தருபவராக மட்டும் இருக்கக் கூடாது. தன்னுடைய அறிவை நல்ல முறையில் எப்படி பயன்படுத்தலாம் என்ற வழியைக் காட்டுபவராக இருந்து, அந்த பாதையில் செல்ல உதவி செய்து, ஊக்கம் தருபவராக இருக்க வேண்டும். மாணவனுக்கு அறிவைப் புகுத்துபவராக இல்லாமல், மாணவரே தனக்கான அறிவைப் பெற்றுக் கொள்வதற்கான உந்துதலைத் தருபவராக இருக்க வேண்டும்'' என்று ஸ்ரீஅரவிந்தர் கூறியுள்ளார். வெறும் கற்பித்தல் மட்டுமின்றி, ஊக்கம் தந்து, முன்னோடிகளாக இருந்து வழிகாட்டிகளாக செயல்பட்டு, நட்புணர்வான முன்னுதாரணங்களாக இருப்பது எப்படி என்பதை நாம் யோசிக்க வேண்டும். இந்த கோட்பாடுகளை சர்வதேச அளவில் பார்த்து, நமது நடைமுறையில் அவற்றை இணைத்துக் கொள்ள வேண்டும். அறிவு மற்றும் திறன்களை வளர்த்துக் கொள்ளவும், மனிதனாக பக்குவப்படுத்தவும் உதவும் நடைமுறைகளாக மட்டுமின்றி, கருணை, மரியாதை, சகிப்புத்தன்மை, ஆக்கபூர்வ சிந்தனை, பாசம் போன்ற மனிதனுக்குத் தேவையான அனைத்து குணங்களையும் கற்பிக்கும் முழுமையான கல்வியாக உருவாக்குவது பற்றி நாம் சிந்திக்க வேண்டும்.


    எந்தக் கல்வி முறையிலும் , கற்பிக்கப்படும் பாடங்கள் மிகவும் முக்கிய இடம் பெறுகின்றன.


    ஆனால் நாம் அதையும் தாண்டிச் சென்றாக வேண்டும்.


    ``உணர்வுடன் கூடிய அறிவுக்கூர்மை'' என்று பொதுவாகக் குறிப்பிடப்படும் முக்கியமான விஷயம் பற்றி, நல்ல மனிதராக இருத்தல், மனிதகுலத்தின் பொது நன்மைக்காக தன் அறிவைப் பயன்படுத்தும் சீரிய, நியாயமான சிந்தனை கொண்ட மனிதராக இருப்பதற்கு நாம் முக்கியத்துவம் தர வேண்டும்.


    யுனெஸ்கோ கூறியுள்ளபடி கற்றலின் நான்கு தூண்களுக்கும் நாம் சம அளவு முக்கியத்துவம் அளிக்க வேண்டும். அறிவதற்காக கற்றல் , செய்வதற்காகக் கற்றல், வாழ்வதற்காக கற்றல், ஒன்றாக வாழ்வதற்காகக் கற்றல் என நான்குமே சம அளவு முக்கியமானவை. இப்போதைய உலக சூழலில், ஒன்றாக வாழ்வது - என்ற நான்காவது அம்சம் - மிகவும் முக்கியமானதாக உள்ளது.


    இந்தக் கற்றல் நடைமுறையில் , ஆசிரியர்களுக்கு பெரிய பொறுப்பு உள்ளது. அவர்களுடைய அறிவுக்கூர்மையும், தனிப்பட்ட ஒழுக்கமும் இந்த நான்கு நிலைகளிலும் கற்றலை சிறப்பானதாக ஆக்கும். அப்படி இருந்தால்தான், மனம், அறிவு, வருவாய், சமூகத்திற்கு பயன் தருதல் என்ற நிலைகளில் கல்வி அமைந்து, வாழ்க்கை நிலை மேம்பாட்டுக்கு உகந்ததாக இருக்கும் வகையில் கல்வி அமைவதை அவர்களால் உறுதி செய்ய முடியும்.


    இதுதொடர்பாக , யூ.ஜி.சி. வழிகாட்டுதல்கள் பற்றி உங்கள் கவனத்தை ஈர்க்க விரும்புகிறேன். ``முல்யா பிரவாஹ் - உயர் கல்வி நிலையங்களில் மனித மாண்புகள் மற்றும் தொழில்முறை நன்னெறிகளை கற்பித்தல்'' என்ற வழிகாட்டுதல் பற்றி கவனத்தை ஈர்க்க விரும்புகிறேன். இதில் குறிப்பிட்டுள்ளவாறு, பின்வரும் ஐந்து அம்சங்களுக்காக நீங்கள் பாடுபட வேண்டும்:

     1. முழுமையான வளர்ச்சிக்கான கற்றல் நடைமுறை
     2. குறைகூற முடியாத நிர்வாகம்
     3. சிறப்பான கல்வி நிலைய மேலாண்மை
     4. நன்கு கட்டமைக்கப்பட்ட பாராட்டுகள் மற்றும் திருத்த நடவடிக்கைகள்
     5. `உரிமையுள்ளவர்கள்' பயன்பெறவும், `தவறானவர்கள்' அகற்றப்படுவதற்குமான கல்வி நிலைய சூழ்நிலை.

    வரும் காலங்களில் இந்தக் கல்வி நிலையத்துக்கு மகத்தான பெருமைகளை சேர்ப்பதற்கு , உங்களின் துணை வேந்தரின் தலைமையின் கீழ், ஆசிரியர்கள், நிர்வாகப் பணியாளர்கள் மற்றும் மாணவர்கள் அனைவரும் தொடர்ந்து முயற்சிகள் எடுப்பீர்கள் என்று நான் நம்புகிறேன். புதிய லட்சிய நோக்குடன் இலக்குகள் நிர்ணயித்துக் கொண்டு, செம்மையாக்குதல் என்பதை தாரக வார்த்தையாகக் கொண்டு, உங்கள் எண்ணங்களை கூட்டு முயற்சியாக ஆக்கி, உங்கள் வாழ்க்கையை தொடர்ந்து மேம்படுத்திக் கொள்ள வேண்டும் என்று எதிர்பார்க்கிறன்.


    அனைவருக்கும் நல்வாழ்த்துகளைத் தெரிவித்துக் கொள்கிறேன்.


    நன்றி.


    ஜெய் ஹிந்த்.


    

    
    (Release ID: 1604392) Visitor Counter : 49
    
    
      Read this release in: English
    
    
    

5.