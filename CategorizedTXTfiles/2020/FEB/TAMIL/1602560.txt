      PIB Headquarters

      சென்னை விமான நிலையத்தில் ரூ.60 லட்சம் மதிப்பிலான 1.43 கிலோ தங்கம் பறிமுதல்
      Posted On: 09 FEB 2020 12:58PM by PIB Chennai


    சனிக்கிழமை காலை, கோலாலம்பூரிலிருந்து ஏர் ஏசியா விமானம் மூலம் வந்த சிவகங்கையைச் சேர்ந்த இம்ரான் பாபு (வயது 37) என்பவரை வெளிவாயிலில் இடைமறித்து சுங்கத் துறை அதிகாரிகள் பரிசோதனை செய்தனர். அவரது உடமைகளைப் பரிசோதித்த போது 29 தங்கக் கம்பிகளை மறைத்து எடுத்து வந்ததை அதிகாரிகள் கண்டுபிடித்தனர். 551 கிராம் எடை கொண்ட ரூ.23 லட்சம் மதிப்பிலான அந்தத் தங்கம் பறிமுதல் செய்யப்பட்டது.


    வெள்ளிக்கிழமை இரவு, இது போன்ற 4 பதுக்கல்கள் கண்டுபிடிக்கப்பட்டன. கோலாலம்பூரிலிருந்து ஏர் ஏசியா விமானம் மூலம் வந்த சென்னையைச் சேர்ந்த ஜியாவுல் ஹக் (வயது 40), திருச்சியைச் சேர்ந்த சையத் காதர் பாஷா (வயது 23) ஆகியோரை இடைமறித்து பரிசோதித்தபோது, காலணிகளுக்குள் மறைத்து எடுத்து வரப்பட்ட தங்கப்பசை பொட்டலங்கள் 4 கண்டுபிடிக்கப்பட்டது. அவர்களிடமிருந்து 246 கிராம் எடையுள்ள ரூ.10.33 லட்சம் மதிப்புடைய தங்கமும், 248 கிராம் எடை கொண்ட ரூ.10.41 லட்சம் மதிப்புடைய தங்கமும் பறிமுதல் செய்யப்பட்டது.


    அதே விமானத்தில் வந்த திருச்சியைச் சேர்ந்த சையது இர்பான் (வயது 22) என்பவரிடமிருந்தும் 2 பட்டை தங்கப்பசை பறிமுதல் செய்யப்பட்டது. ஜீன்ஸ் பேண்ட்டின் உள் பகுதியில் மறைத்து எடுத்து வரப்பட்ட இதன் மதிப்பு ரூ.8.35 லட்சமாகும். எடை 199 கிராம்.


    இதே போல, பேட்டிக் ஏர்லைன்ஸ் மூலம் கோலாலம்பூரிலிருந்து வந்த சென்னையைச் சேர்ந்த முகமது தாரிக் ஜியாத் (வயது 23) என்பவரும் பரிசோதனைக்கு உட்படுத்தப்பட்டார். அவரது ஆசனவாயில் மறைத்து எடுத்து வரப்பட்ட தங்கப்பசையையும் அதிகாரிகள் கண்டுபிடித்து, 191 கிராம் எடையும், ரூ. 8 லட்சம் மதிப்பும் கொண்ட அதனைப் பறிமுதல் செய்தனர்.


    மொத்தமாக ரூ.60 லட்சம் மதிப்பிலான 1.43 கிலோ எடை கொண்ட தங்கம் 1962-ம் ஆண்டின் சுங்கச் சட்டத்தின் கீழ் பறிமுதல் செய்யப்பட்டது.


    மேலும் புலன் விசாரணை நடைபெற்று வருவதாக சென்னை சர்வதேச விமான நிலைய சுங்கத்துறை ஆணையர் வெளியிட்டுள்ள செய்திக்குறிப்பு தெரிவிக்கிறது.


    *****

    
    
    (Release ID: 1602560) Visitor Counter : 17
    
    
      Read this release in: English