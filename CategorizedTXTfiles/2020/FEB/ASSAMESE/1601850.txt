      প্ৰধানমন্ত্ৰীৰ কাৰ্যালয়

      ঐতিহাসিক বড়ো চুক্তি স্বাক্ষৰৰ আনন্দোৎসৱত ভাগ ল’বলৈ ৭ ফেব্ৰুৱাৰী,২০২০ত অসমৰ কোকৰাঝাৰ ভ্ৰমণ কৰিব প্ৰধানমন্ত্ৰীয়ে
      Posted On: 04 FEB 2020 11:19AM by PIB Guwahati


    প্ৰধানমন্ত্ৰী শ্ৰী নৰেন্দ্ৰ মোদীয়ে ঐতিহাসিক বড়ো চুক্তি স্বাক্ষৰৰ আনন্দ উৎসৱত ভাগ ল ’ বলৈ অহা ৭ ফেব্ৰুৱাৰী , ২০২০ত অসমৰ কোকৰাঝাৰ ভ্ৰমণ কৰিব৷


    বিটিএডি জিলা আৰু সমগ্ৰ অসমৰ পৰা অহা প্ৰায় ৪ , ০০ , ০০০ লোক অনুষ্ঠানত সমবেত হোৱাৰ আশা কৰা হৈছে৷ অসম চৰকাৰৰ উদ্যোগত বিভিন্ন জাতি - জনগোষ্ঠীৰ সাংস্কৃতিক দলে এক বৰ্ণিল সাংস্কৃতিক অনুষ্ঠানত ৰাজ্যখনৰ বৈচিত্ৰময় কলা - সংস্কৃতি প্ৰদৰ্শন কৰিব৷


    চলিত বছৰৰ জানুৱাৰীত নতুন দিল্লীত স্বাক্ষৰিত ঐতিহাসিক বড়ো চুক্তিক আদৰণি জনাই প্ৰধানমন্ত্ৰী শ্ৰী নৰেন্দ্ৰ মোদীয়ে উপস্থিত জনতাক সম্বোধন কৰিব৷


    উল্লেখ্য যে , যোৱা ২৭ জানুৱাৰীত নতুন দিল্লীত চুক্তিখন স্বাক্ষৰিত হৈছিল৷


    ব্যক্তিগত টুইটাৰ একাউণ্টত প্ৰধানমন্ত্ৰীয়ে এই দিনটোক ‘ ভাৰতৰ বাবে এক বিশেষ দিন ’ হিচাপে আখ্যা দিছিল আৰু এই চুক্তিখনে ‘ শান্তি , সম্প্ৰীতি আৰু একতাৰ নতুন প্ৰভাতৰ সূচনা কৰি বড়ো জনসাধাৰণৰ জীৱনলৈ যুগান্তকাৰী পৰিৱৰ্তন কঢ়িয়াই আনিব ’ বুলি কৈছিল৷


    প্ৰধানমন্ত্ৰী নৰেন্দ্ৰ মোদীৰ ‘ সবকা সাথ , সবকা বিকাশ ’ নীতি আৰু উত্তৰ - পূবৰ সামগ্ৰিক উন্নয়নৰ প্ৰতি চৰকাৰৰ দায়বদ্ধতা অনুসৰি স্বাক্ষৰিত চুক্তিখনে পাঁচ দশকজোৰা বড়ো সমস্যাৰ অন্ত পেলালে৷


    প্ৰধানমন্ত্ৰীয়ে তেওঁৰ টুইটত কৈছিল —‘ বড়ো চুক্তি কেইবাটাও কাৰণত উল্লেখনীয় হিচাপে চিহ্নিত হৈছে৷ যিসকলে ইমান দিনে সশস্ত্ৰ বাহিনীৰ সৈতে জড়িত হৈ আছিল , তেওঁলোক এতিয়া মূলসূতিলৈ উভতি আহিল আৰু ৰাষ্ট্ৰৰ প্ৰগতিৰ ধাৰাত চামিল হ ’ ল৷ ’


    এই চুক্তি অনুসৰি , এনডিএফবিৰ বিভিন্ন গোটৰ প্ৰায় ১৬১৫জন কেডাৰে আত্মসমৰ্পণ কৰে আৰু চুক্তি স্বাক্ষৰৰ দুদিনৰ ভিতৰত মূলসূতিত যোগ দিয়ে৷ “ বড়ো শান্তি চুক্তিয়ে বড়ো জনসাধাৰণৰ একক , অনন্য সংস্কৃতিক অধিক সুৰক্ষিত আৰু জনপ্ৰিয় কৰিব৷ তেওঁলোকে ব্যাপক উন্নয়নমূলক আঁচনিৰ সুবিধা লাভ কৰিব৷ বড়ো জনসাধাৰণৰ আশা - আকাংক্ষা পূৰণ কৰিবলৈ আমি যথাসম্ভৱ সকলো পদক্ষেপ গ্ৰহণ কৰিম৷ ”,— প্ৰধানমন্ত্ৰীয়ে কয়৷ উল্লেখ্য যে , বড়ো অঞ্চলৰ উন্নয়নৰ বাবে ১৫০০কোটি টকাৰ এক বিশেষ পুঁজি ঘোষণা কৰা হৈছে৷


    VRRK/VJ/MS

    
    
    (Release ID: 1601850) Visitor Counter : 55
    
    
      Read this release in: English , Urdu , Marathi , Hindi , Bengali , Punjabi , Gujarati , Tamil , Kannada , Malayalam