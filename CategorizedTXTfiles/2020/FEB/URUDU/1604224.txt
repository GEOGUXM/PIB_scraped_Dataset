      وزارت دفاع

      بحریہ سے وابستہ خصوصی بچی کو کھلے پانی میں عالمی ریکارڈ قائم کرنے پر مبارکباد دی گئی
      Posted On: 24 FEB 2020 5:52PM by PIB Delhi


    نئی دہلی، 24 ؍فروری،آئی این ایس شکرا پر متعین آرمس II- کے ماسٹر چیف مدن رائے کی گیارہ سالہ بیٹی مِس جیہ رائے نے 15؍فروری 2020 کو کھلے پانی میں 14کلومیٹر تک تیر کر تیز ترین خصوصی لڑکی بننے پر ایک عالمی ریکارڈ قائم کیا ہے۔ ممبئی کے نیوی چلڈرن اسکول (این سی ایس) کی چھٹی جماعت کی طالبہ نے ایلیفینٹا آئی لینڈ سے گیٹ وے آف انڈیا تک 14 کلو میٹر کا فاصلہ 3 گھنٹے 27 منٹ اور 30سکنڈ میں تیر کر پورا کیا۔ اکیلے تیراکی کی اس تقریب کا انعقا د مہاراشٹر کی تیراکی کی ایسوسی ایشن کی نگرانی میں کیا گیا تھا، جو کہ سوئمنگ فیڈریشن آف انڈیا کا ایک مجاز ادارہ ہے۔


    مِس جیہ کی اس غیر معمولی کامیابی نے اسے انڈیابُک آف ریکارڈس، ایشیا بُک اور لمکا بک آف ریکارڈس میں اندراج کا اہل بنا دیا ہے۔ وہ دنیا کی سب سے کم عمر پہلی خصوصی لڑکی بن گئی ہے، جس نے کھلے پانی میں 14 کلومیٹر کا فاصلہ 3 گھنٹے 27 منٹ اور 30سکنڈ میں پورا کیا۔


    یہ لڑکی جب تقریباً 2 سال کی تھی، تو پتہ چلا کہ وہ آٹزم اسپیکٹرم ڈِس آرڈر سے متاثر ہے اورٹھیک طرح سے بول بھی نہیں پاتی ہے۔اس کے معالجین نے پانی کے کھیلوں کو اس کی تھیریپی قرار دیااور اس طرح اس نے تیراکی کا سلسلہ شروع کیا۔ پانی کی تھیریپی نے حیرت انگیز اثرات مرتب کئے اور مِس جیہ کے اندر تیراکی کو شدت سے اپنانے کی خواہش پیدا ہوئی۔ والدین نے بھی اس کی اس خواہش کی آبیاری کی اور بہت سی رکاوٹوں پر قابو پاکر مختلف مقابلوں میں حصہ لینے کے لئے تیاری میں اس کی مدد کی۔


    23فروری 2020 کو سوئمنگ فیڈریشن آف انڈیا کے ایسوسی ایٹ نائب صدر جناب ابھے دادھے نے ممبئی کے ، کے آر کاما ہال میں منعقدہ ایوارڈ دینے کی ایک تقریب میں مِس جیہ کی اس شاندار کامیابی کے لئے اسے ایک سرٹیفکیٹ اور ٹرافی سے نوازا۔


    ۰۰۰۰۰۰۰۰


    (م ن- ج -ک ا)


    U- 899

    
    
    (Release ID: 1604224) Visitor Counter : 8
    
    
      Read this release in: English , Hindi