      نائب صدر جمہوریہ ہند کا سکریٹریٹ

      نائب صدر جمہوریہ نے نوجوانوں سے کہا کہ وہ ترقی کی قوتوں سے جڑیں اور منفی سوچ سے دور رہیں
      
      نوجوانوں سے بدعنوانی کو ختم کرنے اور سماج میں پھیلی ہوئی دوسری برائیوں کو دور کرنے کے لئے پیش پیش رہنے کی اپیل
      
      نائب صدر نے قانون ساز اداروں میں بحث و مباحثے کے معیار کو بلند کرنے کی بات کہی
      
      بنیادی حقوق اور بنیادی فرائض ساتھ ساتھ چلنے چاہئیں: نائب صدر
      
      دہشت گردی ، عالمی امن اور انسانیت کے لئے سب سے بڑا خطرہ
      
      کاہلی والی زندگی سے دور رہیں اور کھانے پینے کے صحت مند طور طریقوں کو اپنائیں: نائب صدر کی نوجوانوں کو تلقین
      
      نائب صدر کا نئی دہلی میں چھاتر سنسد کے دسویں ایڈیشن سے خطاب

      Posted On: 20 FEB 2020 5:07PM by PIB Delhi

    نئی دہلی، 20 فروری 2020 ، نائب صدر جمہوریہ ہند جناب ایم وینکیا نائیڈو نے آج نوجوانوں سے اپیل کی کہ وہ منفی سوچ سے پرہیز کرنے اور ترقی کی قوتوں سے جڑنے کا پختہ عزم کریں۔ انہوں نے نوجوانوں سے کہا کہ وہ بدعنوانی، دہشت گردی، انتہاپسندی، مذہبی بنیاد پرستی، ذات پات اور صنفی تفریق کے خلاف جنگ میں قائدانہ کردار ادا کریں۔


    نئی دہلی میں چھاتر سنسد کے دسویں ایڈیشن سے خطاب کرتے ہوئے جناب نائیڈو نے کہا کہ بدعنوانی ہماری جمہوریت کے اہم ستونوں کو کھوکھلا کررہی ہے۔انہوں نے نوجوانوں سے اپیل کی کہ وہ بدعنوانی اور سماج میں پھیلی ہوئی دیگر برائیوں کو ختم کرنے کے لئے قائدانہ کردار اداکریں۔


    جناب نائیڈو نے نوجوانوں کے تعلق سے اس خواہش کا بھی اظہار کیا کہ وہ سیاست اور ملکی معاملا ت میں سرگرم دلچسپی لینے کے ساتھ ہی ساتھ قوم کی تعمیر سے متعلق سرگرمیوں میں بھی حصہ لیں۔


    بھارت کو سب سے بڑی جمہوریت قرار دیتے ہوئے جناب نائیڈو نے کہا کہ سیاست لوگوں کی خدمت، مطلوبہ سماجی۔ اقتصادی تبدیلی لانے، ملک کو ترقی کی نئی بلندیوں تک لے جانے اور جمہوریت کی بنیادوں کو مضبوط کرنے کا ذریعہ ہے۔ انہوں نے مزید کہا کہ تعلیم یافتہ اور باخبر شہریوں کو چاہئیے کہ وہ بامعنی سیاسی حصہ داری نبھائیں۔


    عوامی زندگی میں سرگرم اراکین پارلیمنٹ اور دیگر لوگوں سے مختلف فورموں میں بحث و مباحثے کے معیار کو بلند کرنے کی درخواست کرتے ہوئے جناب نائیڈو نے کہا کہ راجیہ سبھا، لوک سبھا اور ملک کے قانون ساز اداروں کو لوگوں کے لئے معیارات قائم کرنے کی روشن مثال قائم کرنی چاہئے۔ انہوں نے مزید کہا کہ ایک صحت مند جمہوریت کا اصول تبادلہ خیال، بحث و مباحثہ اور فیصلہ کرنا ہے نہ کہ رخنہ اندازی کرنا۔ انہوں نے کہا کہ جس چیز سے اتفاق نہ ہو، اس سے اتفاق کریں اور عوام کے ذریعہ دیئے گئے مینڈیٹ کے تئیں تحمل کا معاملہ اپنائیں۔


    جناب نائیڈو نے نوجوانوں کو مشورہ دیا کہ وہ سماجی مصلحین کے ساتھ لائی گئی بڑی تبدیلیوں کے علاوہ بھارت کی تاریخ، وراثت، ثقافت اور مجاہدین آزاد ی نیز قومی رہنماؤں کے ذریعہ دی گئی قربانیوں کے بارے میں اور بہتر سمجھ پیدا کریں۔


    انہوں نے نوجوانوں سے اپیل کی کہ وہ اپنی معلومات میں اضافہ کے لئے آئین ساز اسمبلی میں ہوئی بحثوں کے ساتھ ساتھ وقتاً فوقتاً پارلیمنٹ میں معروف اراکین پارلیمنٹ کے ذریعہ کی گئی تقریروں کا بھی مطالعہ کریں۔


    آئین کی اہمیت پر روشنی ڈالتےہوئے نائب صدر جمہوریہ نے کہا کہ ہر شخص کو اپنے اہداف کے حصول کے لئے آئینی طریقہ کار کو اپنانا چاہیے۔ انہوں نے کہا کہ بنیادی حقوق اور فرائض ساتھ ساتھ چلنے چاہئیں۔


    دہشت گردی کو امن عالم اور انسانیت کے لئے سب سے بڑا خطرہ قرار دیتے ہوئے نائب صدر جمہوریہ نے کہا کہ بھارت دنیا کے سبھی ممالک کے ساتھ پرامن بقائے باہم میں ہمیشہ سے یقین کرتا آیا ہے۔ انہوں نے اظہار افسوس کرتے ہوئے کہا کہ ہمارے پڑوسی ملکوں میں سے ایک ملک دہشت گردی کی مدد کرتا ہے، اس پر ابھارتا ہے اور اس کی مالی اعانت کرتا ہے۔ انہوں نے زور دے کر کہا کہ بھارت اپنے داخلی معاملات میں کوئی باہری مداخلت برداشت نہیں کرے گا۔


    خود و نوش کے غیر صحت مند طور طریقوں اور بدلتی ہوئی طرز زندگی کے سبب ہونے والے غیر متعدی امراض میں اضافے پر تشویش کا اظہار کرتے ہوئے نائب صدر جمہوریہ نے نوجوانوں سے کہا کہ وہ کاہلی کی زندگی ترک کریں اور خور د و نوش کے صحت مند طور طریقوں کو اپنائیں۔


    نوجوانوں کے تعلق سے انہوں نے اس خواہش کا اظہار کیا کہ وہ بیٹی بچاؤ اسکیم ، سووچھ بھارت، یوگا، فٹنس انڈیا، آبی تحفظ اور پر ڈروپ مور کروپ یعنی ہر قطرے سے زیادہ سے زیادہ پیداوار، جیسے تبدیلی لانے والے پروگراموں کو قومی تحریک بنانے میں قائدانہ کردار ادا کریں۔


    کیرلا قانون ساز اسمبلی کے اسپیکر جناب پی سری راما کرشنن، لوک سبھا کے سابق اسپیکر جناب شیو راج پاٹل، پنجاب اور مرکز کے زیر انتطام علاقہ چنڈی گڑھ کے سابق گورنر ڈاکٹر وجے پی بھٹکر، آئی آئی ٹی دہلی کے بورڈ آف گورنرس کے سابق چیئرمین اور نالندہ یونیورسٹی کے چانسلر پروفیسر ڈاکٹر وشوناتھ ڈی کرا، ایم آئی ٹی ورلڈ پیس یونیورسٹی پونے کے بانی صدر اور سی ایس آئی آر کے سابق ڈائرکٹر جنرل ڈاکٹر رگھوناتھ اے ماشیلکر اس موقع پر موجود تھے۔ اس پروگرام میں 1500 سے زیادہ طلبا نے شرکت کی۔


    ۔۔۔۔۔۔۔۔۔۔۔


    U- 852


    

    
    (Release ID: 1603875) Visitor Counter : 9
    
    
      Read this release in: English , Hindi