      عملے، عوامی شکایات اور پنشن کی وزارت

      مرکزی حکومت کے وہ ملازمین ، جن کی تقرری یکم جنوری ، 2004 ء سے پہلے ہوئی ہے لیکن انہوں نے یکم جنوری ، 2004 ء کے بعد ملازمت جوائن کی ہے ، وہ ملازمین مرکزی سول سروسز ( پنشن ) رول ، 1972 کے تحت آ سکتے ہیں
      Posted On: 18 FEB 2020 4:02PM by PIB Delhi


    نئی دہلی، 18 فروری / پنشن اور پنشن پانے والوں کی فلاح و بہبود کے محکمے نے ایک حکم جاری کیا ہے ، جس کے تحت وہ تمام مرکزی حکومت کے ملازمین ، جن کی تقرری یکم جنوری ، 2004 ء سے پہلے ہو چکی ہے لیکن انہوں نے یکم جنوری ، 2004 ء کے بعد سروس جوائن کی ہے ، وہ اب این پی ایس ( قومی پنشن سسٹم ) کی بجائے مرکزی سول سروسز ( پنشن رول ، 1972 ) کے تحت آ سکتے ہیں ۔


    عملے ، عوامی شکایات اور پنشن کی وزارت میں وزیر مملکت ( آزادانہ چارج ) جناب جتندر سنگھ نے کہا ہے کہ اس حکم نامے سے حکومتِ ہند کے ، اُن ملازمین کو فائدہ ہو گا ، جنہیں 2004 ء سے پہلے بھرتی کیا گیا ہے اور انہیں یہ متبادل دیا گیا ہے کہ وہ اگر چاہیں تو مرکزی سول سروس (پنشن ) رول ، 1972 کے تحت آ سکتے ہیں یا قومی پنشن نظام ( این پی ایس ) کو جاری رکھ سکتے ہیں ۔


    جناب جتندر سنگھ نے مزید کہا کہ یہ تاریخی فیصلہ پنشن اور پنشن پانے والوں کی فلاح و بہبود کے محکمے نے مرکزی حکومت کے اُن ملازمین کے طویل مطالبے کو پورا کرنے کے لئے کیا ہے ، جن کی بھرتی کو یکم جنوری ، 2004 ء سے پہلے قطعی شکل دے دی گئی لیکن جنہوں نے مختلف وجوہات سے یکم جنوری ، 2004 ء کے بعد سروس جوائن کی تھی ۔ البتہ انہوں نے اس بات کو اجاگر کیا کہ اس متبادل کے لئے آخری تاریخ 31 مئی ، 2020 ء ہو گی اور جو لوگ اس مدت کے اندر اپنا اختیار استعمال کرنے میں نا کام رہتے ہیں ، انہیں این پی ایس کے تحت فوائد ملتے رہیں گے۔


    حکومتِ ہند کے اِس حکم سے بڑی تعداد میں ایسے ملازمین کی طویل مدت سے جاری شکایتوں کو دور کیا گیا ہے ، جن کی بھرتی یکم جنوری ، 2004 ء یا اس سے پہلے کی گئی تھی ( یہ تاریخ پرانی پنشن اسکیم کے تحت احاطہ کئے جانے کی آخری تاریخ تھی ) ۔


    امید ہے کہ حکومت ہند کے اس فیصلے سے مرکزی حکو مت کے بہت سے ملازمین کو راحت ملے گی ، جن میں سے کچھ ملازمین سی سی ایس پنشن رول ، 1972 کے تحت احاطہ کئے جانے کے لئے عدالتوں کا دروازہ کھٹکھٹا رہے ہیں ۔ اس طرح اس معاملے پر قانونی چارہ جوئی میں بھی کمی آئےگی ۔


    مندرجہ ذیل میں کچھ مثالیں دی گئی ہیں ، جن کی تقرری یکم جنوری ، 2004 ء سے پہلے کی جا چکی تھی لیکن ان کی جوائننگ یکم جنوری ، 2004 ء یا اس کے بعد کی گئی ہے :


    ( الف ) ۔ بھرتی کے نتیجے کا اعلان یکم جنوری ، 2004 ء سے پہلے کیا گیا لیکن سرکاری ملازمت کی حقیقی جوائننگ میں پولیس تصدیق اور طبی جانچ وغیرہ کی وجہ سے تاخیر ہوئی ۔


    ( ب ) ۔ کچھ امید واروں کو مشترکہ انتخابی عمل کے ذریعے منتخب کیا گیا اور انہیں تقرری کا مراسلہ یکم جنوری ، 2004 ء سے پہلے دے دیا گیا لیکن کچھ دیگر امید واروں کو انتظامی وجوہات کے پیش نظر یکم جنوری ، 2004 ء کے بعد ملازمت کی یہ پیشکش کی گئی ۔


    ( ج ) ۔ ایسے امید وار ، جنہیں یکم جنوری ، 2004 ء سے پہلے مشترکہ مسابقتی امتحان کے ذریعے منتخب کیا گیا اور انہیں مختلف محکموں اور تنظیموں میں تقرری بعد میں کی گئی ۔ اگر چہ بھرتی کا عمل محکمے / ادارے کے ذریعے 31 دسمبر ، 2003 ء سے پہلے مکمل کر لیا گیا لیکن ایک یا کچھ اور امید وار وں کو ، اُن کو تفویض کردہ محکموں / تنظیموں کے لئے یکم جنوری ، 2004 ء کے بعد احکامات جاری کئے گئے ۔


    ( د ) ۔ منتخب امید واروں کی تقرری کی پیشکش یکم جنوری ، 2004 ء سے پہلے کی گئی لیکن انہیں یکم جنوری ، 2004 ءکے بعد دفتر میں حاضر ہونے کو کہا گیا۔


    ( ہ ) ۔ بھرتی کے نتائج کا اعلان یکم جنوری ، 2004 ء سے پہلے کیا گیا لیکن ایک یا زیادہ امید واروں کو یکم جنوری ، 2004 ء کے بعد جوائن کرنے کی ہدایت دی گئی ۔


    ( و ) ۔ تقرری کی پیشکش منتخب امید واروں کے لئے یکم جنوری ، 2004 ء کو جاری کی گئی اور بہت سے / زیادہ تر امید واروں نے یکم جنوری ، 2004 ء کو سروس جوائن کی ۔ البتہ کچھ امید واروں کو جوائننگ کے وقت میں توسیع لینے کی اجازت دی گئی ۔


    ( ذ ) ۔ بھرتی کے نتاج کا اعلان یکم جنوری ، 2004 ء سے پہلے کیا گیا لیکن ایک یا دو امید واروں کو طبی جانچ یا کریکٹر کی تصدیق ، ذات پات یا آمدنی کے سرٹیفکیٹ وغیرہ کی تصدیق کی بنیاد پر نا اہل قرار دیا گیا لیکن بعد میں نظر ثانی میں انہیں درست پایا گیا اور انہیں یکم جنوری ، 2004 ء یا اس کے بعد ملازمت جوائن کرنے کی اجازت دی گئی ۔


    ( م ن ۔ و ا ۔ ع ا )


    U. No. 805


    

    
    (Release ID: 1603544) Visitor Counter : 6
    
    
      Read this release in: Marathi , English , Hindi