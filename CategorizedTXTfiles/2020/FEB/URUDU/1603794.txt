      شمال مشرقی ریاستوں کی ترقی کی وزارت

      میگھالیہ کے وزیراعلیٰ جناب کونراڈ سنگما بدھ کے دن نئی دہلی میں مرکزی وزیر ڈاکٹر جتیندر سنگھ سے ملاقات کرتے ہوئے
      Posted On: 19 FEB 2020 7:44PM by PIB Delhi


    نئی دہلی۔19؍فروری۔میگھالیہ کے وزیراعلیٰ جناب کونراڈ سنگما نے آج شمال مشرقی خطے کی ترقی کے مرکزی وزیر ڈاکٹر جتیندر سنگھ سے ملاقات کی اور ریاست میں بنیادی ڈھانچے ، سڑکوں اور عوامی فلاح وبہبود سے متعلق مختلف پروجیکٹوں کی پیش رفت پر تبادلہ خیال کیا۔


    ڈاکٹر جتیندر سنگھ نے شمال مشرقی خطے کی ترقی کو اوّلین ترجیح دینے اور اس خطے کو ملک کی زیادہ ترقی یافتہ ریاستوں کے برابر لانے کے وزیراعظم جناب نریندر مودی کے عہد کو دوہرایا ۔ انہوں نے اس بات پر اطمینان کا اظہار کیا کہ حال ہی میں شیلانگ سمیت میگھالیہ کے مختلف خوبصورت مقامات پر سیاحوں کی آمد میں بڑے پیمانے پر اضافہ ہوا ہے۔


    میگھالیہ کے وزیراعلیٰ نے ڈاکٹر جتیندر سنگھ کے ساتھ ان بعض پروجیکٹوں کامعاملہ اٹھایا جو نارتھ ایسٹ اسپیشل انفراسٹرکچر ڈیولپمنٹ اسکیم (این ای ایس آئی ڈی ایس) کے تحت منظور کیے گئے تھے۔ انہوں نے ان میں سے چار پروجیکٹوں کیلئے مالی امداد فوری طور پر جاری کیے جانے کی درخواست کی۔ ڈاکٹر جتیندر سنگھ نے یقین دلایا کہ وہ اس معاملے کو دیکھیں گے اور اگر طریقہ کار کی کوئی روکاوٹ پائی گئی تو اس پر فوری طور پر غور کیاجائیگا۔


    جناب کونراڈ سنگما نے میگھالیہ کے کچھ نئے پروجیکٹوں کی تجاویز پر بھی تبادلہ خیال کیا، ان میں سڑک پروجیکٹ بھی شامل ہیں۔


    اس کے علاوہ ایلدیک ندی پر 19 میٹر کا پُل تعمیر کرنا بھی شامل ہے۔ ڈاکٹر جتیندر سنگھ نے بتایا کہ پروجیکٹ کی منظوری دی جاچکی ہے اور شمال مشرقی کونسل (این ای سی ) نے کچھ وضاحتیں مانگی ہیں۔


    شمال مشرقی خطے کی وزارت نے باگھمارا میں ’’انٹیگریٹیڈ پولیس ویلفیئر کمپلیکس‘‘ سے متعلق ایک اور پروجیکٹ کی بھی منظوری دے دی ہے۔ میٹنگ میں اس پر بھی تبادلہ خیال کیا گیا۔


    ڈاکٹر جتیندر سنگھ نے جناب کونراڈ سنگما کو بتایا کہ اگلے دو ہفتوں میں وہ دو شمال مشرقی ریاستوں یعنی اروناچل پردیش اور آسام کا دورہ کریں گے۔ انہوں نے کہا کہ اس کے بعد ان کا منصوبہ میگھالیہ کا دورہ کرنے کا بھی ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-845

    
    
    (Release ID: 1603794) Visitor Counter : 3
    
    
      Read this release in: English , Hindi