      وزیراعظم کا دفتر

      وزیراعظم نے اپنےلوک سبھا حلقہ انتخاب وارانسی کا دورہ کیا، شری جگت گرو وشوارادھیہ گروکل کی صدسالہ تقریبات کی اختتامی تقریب میں شرکت کی
      
      انہوں نے’ شری سدھانت شکھامنی گرنتھ‘ کے 19 زبانوں میں ترجمے کے ایڈیشن کا اجرا کیا
      
      وزیر اعظم نے ’شری سدھانت شکھا منی گرنتھ‘ موبائل ایپ کا آغاز کیا
      Posted On: 16 FEB 2020 2:43PM by PIB Delhi


    نئی دہلی 17 فروری 2020 ۔وزاعظم جناب نریندر مودی نے آج اترپردیش میں وارانسی کادورہ کیا ۔ انہوں نے وارانسی اتر پردیش میں جنگم واڑی مٹھ میں جگت گرو وشوارادھیہ گروکل کی صدسالہ تقریبات کی اختتامی تقریب میں شرکت کی ۔


    اس موقع پر وزیراعظم جناب نریندر مودی نے ’شری سدھانت شکھا منی گرنتھ ‘ کے 19 زبانوں میں ترجمے والے ایڈیشن کا اجرا بھی کیا۔ انہوں نے ’شری سدھانت شکھا منی گرنتھ ‘ موبائل ایپ کا آغاز بھی کیا ۔اس موقع پر حاضرین سے خطاب کرتے ہوئے وزیر اعظم نے کہا کہ یہ اتفاق ہے کہ صدسالہ تقریبات کا انعقاد نئی دہائی کے آغاز میں کیا جارہا ہے اور یہ دہائی 21ویں صدی میں دنیا میں ہندوستان کے رول کو ایک بار پھر مستحکم کرے گی۔


    انہوں نے کہا کہ ’شری سدھانت شکھا منی گرنتھ ‘ کا موبائل ایپ کے ذریعہ ڈجیٹائزیشن نوجوان نسل کو اس کی جانب مزیدراغب کرے گا اور ان کی زندگی کو متاثر کرے گا۔ انہو ں نے اس موبائل ایپ کے ذریعہ گرنتھ سے متعلق موضوعات پر ایک سالانہ کوئز کمپٹیشن کے انعقاد کی بھی تجویز پیش کی ۔انہوں نے کہا کہ 19 زبانوں میں گرنتھ کے ترجمے سے وسیع پیمانے پر عوام اس سے استفادہ کرسکیں گے ۔


    وزیر اعظم نے کہا کہ ’’ ایک شہری کے طور پر ہمارے روئیے سے ہندوستان کے مستقبل کا تعین ہوگا،اسی سے ایک نئے ہندوستان کی سمت کا بھی تعین ہوگا۔ ‘‘ انہوں نے کہا کہ سنتوں کے دکھائے راستے پر چل کر ہمیں اپنی زندگی کی خواہشات کو پورا کرنا ہے اور ملک کی تعمیر میں پورا تعاون جاری رکھنا ہے ۔


    انہوں نے صفائی ستھرائی کے بارے میں بیداری پھیلانے میں اور سووچھتا مشن کو ملک کے کونے کونے میں پہنچانے کے لئے عوام کے تعاون کی تعریف کی ۔ انہوں نے لوگوں سے اپیل کی کہ وہ میڈ ان انڈیا مصنوعات استعمال کریں ۔ انہوں نے سبھی سے کہا کہ وہ جل جیون مشن میں شریک ہوں اور اسے کامیاب بنائیں ۔


    وزیر اعظم نے کہا کہ دریائے گنگا کی صفائی ستھرائی میں اہم اور واضح بہتری آئی ہے اور یہ کامیابی صرف عوام کی شرکت کی وجہ سے ہی ممکن ہوسکی ہے ۔ انہوں نے کہا کہ نمامی گنگے پروگرام کے تحت 7000 کروڑروپے مالیت کے پروجیکٹ مکمل کئے جاچکے ہیں جبکہ 21 ہزار کروڑروپے مالیت کے پروجیکٹو ں پر کام چل رہا ہے ۔


    وزیر اعظم نے کہا کہ حکومت نے حال ہی میں رام مندر کی تعمیر کے لئے ’ شری رام جنم بھومی تیرتھ چھیتر‘ٹرسٹ کے قیام کا اعلان کیا ہے۔ یہ ٹرسٹ ایودھیا میں شری رام مندر کی تعمیر کے کام کی دیکھ بھال کرے گا۔انہوں نے کہا کہ حکومت نے ٹرسٹ کو 67 ایکڑ زمین منتقل کرنے کا فیصلہ کرلیا ہے ۔


    ۰۰۰۰۰۰۰۰۰۰۰۰۰۰۰۰۰۰۰۰۰


    U- 787

    
    
    (Release ID: 1603387) Visitor Counter : 3
    
    
      Read this release in: Assamese , English , Marathi , Hindi , Bengali , Punjabi , Gujarati , Tamil , Kannada