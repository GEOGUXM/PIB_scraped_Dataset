      صدر جمہوریہ کا سکریٹریٹ

      صدر جمہوریہ نے امریکی صدر کی میزبانی کی، کہا، ہندوستان امریکہ کو ایک طویل مدتی دوست اور فطری شراکت کے طور پر دیکھتا ہے
      Posted On: 25 FEB 2020 9:00PM by PIB Delhi


    نئی دہلی،25؍فروری،صدر جمہوریہ ہند جناب رام ناتھ کووند نے آج (25 فروری 2020) راشٹرپتی بھون میں ریاست ہائے متحدہ امریکہ کے صدر عزت مآب ڈونلڈ ٹرمپ اور محترمہ میلانیا ٹرمپ کا استقبال کیا۔ صدر جمہوریہ نے ان کے اعزاز میں ضیافت کا بھی اہتمام کیا۔


    صدر ٹرمپ کے ہندوستان کے پہلے دورے پر ان کا خیر مقدم کرتے ہوئے صدر جمہوریہ نے کہا کہ اس دورے نے جو توجہ اور دلچسپی پیدا کی ہے وہ واقعی قابل ذکر ہے۔ اس سے ہندوستان کے لوگوں میں امریکہ اور صدر ٹرمپ کے تئیں خیر سگالی اور احترام کا پتہ چلتا ہے۔


    صدر جمہوریہ نے کہا کہ صدر ٹرمپ کی ’ہاؤ ڈی موڈی‘ پروگرام میں شرکت نے لاکھوں ہندوستانیوں کے دل پہلے سے ہی جیت لئے تھے۔ ’نمستے ٹرمپ‘ نے انہیں ہمارے لوگوں کے مزید قریب کردیا ہے۔ یہ پہلا موقع ہے جب کہ غیر ملکی رہنما کے استقبال کے لئے ہندوستان میں اس طرح کے بڑے پیمانے کا کوئی پروگرام منعقد کیا گیا۔ صدر جمہوریہ نے صدر ٹرمپ کو ہندوستان کا ایک قابل قدر دوست قرار دیا۔ انہوں نے کہا کہ ان کی معیاد کار میں ہند – امریکی رشتوں میں ہونے والی پیش رفت کی ہم ستائش کرتے ہیں۔


    صدر جمہوریہ نے کہا کہ ہندوستان امریکہ کو ایک طویل مدتی دوست اور ایک فطری شراکت دار کے طور پر دیکھتا ہے۔ ہماری مضبوط جمہوری شناخت ہمیں ایک ساتھ باندھتی ہے۔ امریکہ کی مسلسل معاشی خوشحالی اور جغرافیائی ، سیاسی قیادت ہندوستان کے مفاد میں ہے۔ اسی طرح ہندوستان کا بڑھتا ہوا سیاسی ، معاشی اور عسکری اثر ورسوخ خطے کے ساتھ ساتھ عالمی سطح پر بھی امریکی مفادات کے لئے فائدہ مند ثابت ہوگا۔


    صدر نے کہا کہ ہم فی الحال زراعت پر مبنی معیشت سے زیادہ مینوفیکچرنگ اور خدمات پر مبنی معیشت میں منتقل ہورہے ہیں۔ اسی منتقلی میں ہمیں اپنے دوستوں اور شراکت داروں کے تعاون اور تفہیم کی ضرورت ہے۔ ہم محسوس کرتے ہیں کہ امریکہ ہمارا سرکردہ معاشی شراکت دار ہونے کے ناطے ہماری نمو اور ترقی کی حمایت کرنے کے ساتھ ساتھ اس کی توسیع سے فائدہ اٹھانے کے لئے منفرد طور پر کام کررہا ہے۔


    بعد ازاں اپنے خطاب میں صدر کووند نے کہا کہ دنیا کے سب سے بڑے جمہوری ممالک کی حیثیت سے ہم اپنے لوگوں اور ان کی امنگوں کے ذریعے ایک دوسرے کے ساتھ گہرے رابطے میں ہیں۔ ہندوستان اور امریکی معاشرے کے بنیادی طبقے محنت کش، متوسط طبقے کے کنبے ہیں اور یہی بات ہمیں ایک دوسرے کو سنجیدگی سے سمجھنے پر مجبور کرتی ہے۔ ہند نژاد 4 ملین سے زائد افراد نے امریکہ کو اپنا گھر بنالیا ہے۔ وہ امریکی خواب اور نیو انڈیا کے ہمارے ویژن کے درمیان ایک جیتا جاگتا پل ہیں۔ ہمارے دو طرفہ کینوس کی کئی جہتیں ہیں لیکن ان میں امریکہ میں بڑھتی ہوئی ہندوستانی طلباء کی برادری زیادہ متاثر کن ہے۔


    ۔۔۔۔۔۔۔۔۔۔۔۔۔۔۔۔۔


    (م ن-وا- ق ر)


    U- 926

    
    
    (Release ID: 1604411) Visitor Counter : 4
    
    
      Read this release in: English