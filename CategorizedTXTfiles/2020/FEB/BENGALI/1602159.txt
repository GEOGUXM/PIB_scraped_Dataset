      দক্ষতাউন্নয়নওশিল্পোদ্যোগমন্ত্রক

      পশ্চিমবঙ্গে দক্ষতা প্রশিক্ষণ প্রতিষ্ঠান
      Posted On: 05 FEB 2020 9:34PM by PIB Kolkata


    কলকাতা , ০৫ ফেব্রুয়ারি, ২০২০


    দক্ষ ভারত মিশনের আওতায় মন্ত্রক প্রধানমন্ত্রী কৌশল বিকাশ যোজনা রূপায়ণ করছে। উদ্দেশ্য হ’ল – বিভিন্ন ক্ষেত্রের কাজকর্মে উপযোগী করে তুলতে ১ কোটি যুবককে প্রশিক্ষণ দেওয়া। এই কর্মসূচির আওতায় স্বীকৃত প্রশিক্ষণ কেন্দ্রগুলির মাধ্যমে যুবাদের স্বল্পমেয়াদী প্রশিক্ষণ এবং আগাম নেওয়া প্রশিক্ষণের স্বীকৃতি দেওয়া হয়ে থাকে। ২০২০-র ১৭ জানুয়ারি পর্যন্ত স্বল্পমেয়াদী প্রশিক্ষণের জন্য দেশে ১৩ হাজার ২০৯টি কেন্দ্র চালু রয়েছে। এর মধ্যে ৪১৫টি কেন্দ্র রয়েছে পশ্চিমবঙ্গে। লোকসভায় সোমবার এক প্রশ্নের লিখিত জবাবে একথা জানান, কেন্দ্রীয় দক্ষতা উন্নয়ন ও শিল্পোদ্যোগ প্রতিমন্ত্রী শ্রী আর কে সিং।


    তিনি আরও জানান, প্রধানমন্ত্রী কৌশল বিকাশ যোজনায় আরও দুটি উপ-কর্মসূচি রয়েছে। কেন্দ্রীয় সহায়তাপুষ্ট এই কর্মসূচিগুলি জাতীয় দক্ষতা উন্নয়ন নিগম রূপায়ণ করে থাকে। কেন্দ্রীয় সহায়তাপুষ্ট রাজ্য-স্তরীয় কর্মসূচিগুলি সংশ্লিষ্ট রাজ্য দক্ষতা উন্নয়ন মিশনের আওতায় রূপায়ণ করা হয়ে থাকে। তবে, প্রধানমন্ত্রী কৌশল বিকাশ যোজনার কেন্দ্রীয় সহায়তাপুষ্ট প্রকল্পগুলির রূপায়ণের জন্য রাজ্য-ভিত্তিক তহবিল দেওয়ার কোনও সংস্থান নেই। কেন্দ্রীয় সহায়তাপুষ্ট রাজ্য-স্তরীয় কর্মসূচিগুলির জন্য সংশ্লিষ্ট রাজ্য ও কেন্দ্রশাসিত অঞ্চলগুলিকে রাজ্য দক্ষতা উন্নয়ন মিশনের মাধ্যমে তহবিল বরাদ্দ করা হয়ে থাকে। প্রধানমন্ত্রী কৌশল বিকাশ যোজনার মেয়াদকাল ২০২০-র মার্চে শেষ হতে চলেছে। এই সময়সীমাকে বিবেচনায় রেখে পশ্চিমবঙ্গ-সহ ৩৬টি রাজ্য ও কেন্দ্রশাসিত অঞ্চলকে গত ১৭ জানুয়ারি পর্যন্ত প্রায় ৮৬৯ কোটি ৬ লক্ষ টাকা দেওয়া হয়েছে।


    শ্রী সিং জানান, প্রধানমন্ত্রী কৌশল কেন্দ্র উদ্যোগের আওতায় দেশের প্রতিটি জেলায় দক্ষতা কেন্দ্র গড়ে তোলা হচ্ছে। এখন পর্যন্ত দেশে ৭০৭টি জেলার জন্য এ ধরণের ৮১২টি কেন্দ্র গড়ে তোলার অনুমতি দেওয়া হয়েছে। পশ্চিমবঙ্গে ইতিমধ্যেই ৪৩টি এ ধরণের কেন্দ্র গড়ে উঠেছে বলেও মন্ত্রী জানান।


    SSS/BD/SB

    
    
    (Release ID: 1602159) Visitor Counter : 9