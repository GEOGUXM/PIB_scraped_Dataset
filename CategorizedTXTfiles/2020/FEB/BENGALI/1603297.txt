      উপ-রাষ্ট্রপতিরসচিবালয়

      ক্ষুদ্র ও প্রান্তিক চাষীদের উৎপাদনশীলতা বৃদ্ধির ওপর আরও গুরুত্ব দিতে বৈজ্ঞানিক মহলের প্রতি আহ্বান জানালেন উপরাষ্ট্রপতি
      Posted On: 15 FEB 2020 2:09PM by PIB Kolkata


    নয়াদিল্লি , ১৪ ফেব্রুয়ারি, ২০২০


    উপ-রাষ্ট্রপতি শ্রী এম ভেঙ্কাইয়া নাইডু ক্ষুদ্র ও প্রান্তিক চাষীদের উৎপাদনশীলতা বাড়ানোর ব্যাপারে আরও গুরুত্ব দেওয়ার জন্য বিজ্ঞান মহলকে আহ্বান জানিয়েছেন। তিনি বলেছেন, ক্ষুদ্র ও প্রান্তিক চাষীরা সবচেয়ে বেশি অসুরক্ষিত। তাই, এদের কল্যাণে সর্বোচ্চ অগ্রাধিকার দেওয়া প্রয়োজন। শ্রী নাইডু আজ এখানে ভারতীয় কৃষি গবেষণা প্রতিষ্ঠানের ৫৮তম সমাবর্তন অনুষ্ঠানে ভাষণ দিচ্ছিলেন। এই উপলক্ষে তিনি বলেন, সবুজ বিপ্লব পরবর্তী সময়ে এই প্রতিষ্ঠানের সাফল্য প্রশংসনীয়। দেশে খাদ্যশস্যের উৎপাদন ১৯৫০ – ৫১ সালে ৫০.৮২ মিলিয়ন টন থেকে ২০১৮-১৯ – এ ২৮৩.৩৭ মিলিয়ন টনে নিয়ে যাওয়ার ক্ষেত্রে এই প্রতিষ্ঠানের গুরুত্বপূর্ণ অবদান রয়েছে।


    ভারতীয় কৃষি গবেষণা প্রতিষ্ঠানের মতো অন্যান্য প্রতিষ্ঠানগুলিকেও কৃষকদের জীবনযাপনের মানোন্নয়নে এবং প্রযুক্তির সুফল পৌঁছে দিতে সর্বাধুনিক প্রযুক্তির আরও বেশি প্রয়োগ সুনিশ্চিত করার কথা বলেন উপ-রাষ্ট্রপতি। কৃষি ক্ষেত্রে প্রযুক্তিগত অগ্রগতি ও উদ্ভাবনের মাধ্যমে দেশের সেবায় আরও ব্রতী হওয়ার পরামর্শও দেন তিনি। ক্রমবর্ধমান অপুষ্টি এবং দৃষ্টির অগোচরে থাকা ক্ষুধার ঘটনাগুলিতে উদ্বেগ প্রকাশ করে শ্রী নাইডু জানান, দেশে ৮০ শতাংশেরও বেশি বয়ঃসন্ধিকালীন ছেলেমেয়ে কোনও না কোনোভাবে অপুষ্টি ও ক্ষুধার শিকার। ‘উদ্বেগজনক এই সমস্যা যুদ্ধকালীন তৎপরতায় সমাধান করতে হবে’ বলে তিনি মত প্রকাশ করেন।


    অপুষ্টির বিষয়টিকে স্বাস্থ্যগত দিক থেকে গুরুতর হিসাবে উল্লেখ করে উপ-রাষ্ট্রপতি বলেন, এর অভাবে বিভিন্ন রোগব্যধিতে আক্রান্ত হওয়ার সম্ভাবনা বাড়ে। উপ-রাষ্ট্রপতি যুবাদের আধুনিক জীবনশৈলী ত্যাগ এবং গুরুপাক খাদ্য না খাওয়ার পরামর্শ দেন তাঁর ভাষণে।


    উচ্চ ফলনশীল, বিপর্যয়রোধী এবং পুষ্টি সমৃদ্ধ ফসল ও বীজের বিকাশে ভারতীয় কৃষি গবেষণা পর্ষদের প্রতি আহ্বান জানিয়ে শ্রী নাইডু অতিরিক্ত কীটনাশক ব্যবহারের বিপদ সম্পর্কে মানুষকে সচেতন করে তোলার প্রয়াস চালিয়ে যাওয়ার পরামর্শও দেন। তিনি বলেন, অতিরিক্ত কীটনাশকের ব্যবহার ক্যান্সারের প্রবণতা বাড়ায়। কৃষি ক্ষেত্রের আদল পরিবর্তনে এবং কৃষি কাজকে লাভজনক করে তুলতে উপ-রাষ্ট্রপতি উপযুক্ত নীতি প্রণয়ন, প্রযুক্তির ব্যবহার এবং প্রাতিষ্ঠানিক সক্রিয়তার ওপর গুরুত্ব দেন। সমাবর্তন অনুষ্ঠানে উপ-রাষ্ট্রপতি ২৪৩ জন ছাত্রছাত্রীকে ডিগ্রি ও পদক প্রদান করেন।


    অনুষ্ঠানে কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর, বিভাগীয় প্রতিমন্ত্রী শ্রী কৈলাশ চৌধুরী-সহ ভারতীয় কৃষি গবেষণা অধিকর্তা ডঃ অশোক কুমার উপস্থিত ছিলেন।


    SSS/BD/SB

    
    
    (Release ID: 1603297) Visitor Counter : 4
    
    
      Read this release in: English