      স্বাস্থ্যওপরিবারকল্যাণমন্ত্রক

      নোভেল করোনা ভাইরাস নিয়ে রাজ্যগুলির প্রস্তুতি খতিয়ে দেখতে সংশ্লিষ্ট মন্ত্রক/দপ্তরের আধিকারিকদের সঙ্গে ভিডিও কনফারেন্সের মাধ্যমে পর্যালোচনা বৈঠক করেছেন কেন্দ্রীয় স্বাস্থ্য সচিব
      Posted On: 04 FEB 2020 6:58PM by PIB Kolkata


    নয়াদিল্লি, ৪ ফেব্রুয়ারি, ২০২০


    কেন্দ্রীয় স্বাস্থ্য সচিব শ্রীমতী প্রীতি সুদান আজ নতুন দিল্লিতে এক পর্যালোচনা বৈঠকে নোভেল করোনা ভাইরাস নিয়ে রাজ্য/কেন্দ্রশাসিতগুলির প্রস্তুতি খতিয়ে দেখেন। তিনি ভিডিও কনফারেন্সের মাধ্যমে জাহাজ চলাচল, বিদেশ, অসামরিক বিমান পরিবহণ, পর্যটন এবং স্বরাষ্ট্র দপ্তরের বরিষ্ঠ আধিকারিক ও রাজ্য/কেন্দ্রশাসিত অঞ্চলের স্বাস্থ্য সচিবদের সঙ্গে উদ্ভূত পরিস্থিতি ও প্রস্তুতির বিষয়গুলি পর্যালোচনা করেন।


    স্বাস্থ্য সচিব জানিয়েছেন, করোনা ভাইরাস প্রতিরোধে কি কি পদক্ষেপ নেওয়া হয়েছে তা খতিয়ে দেখা হয়। এর জন্য সংশ্লিষ্ট মন্ত্রকের সঙ্গে যোগাযোগ রেখে চলা হচ্ছে। তিনি আরও বলেন, প্রতিদিনই বিষয়টি সম্পর্কে প্রধানমন্ত্রীর দপ্তর, স্বাস্থ্য ও পরিবারকল্যাণ মন্ত্রক এবং ক্যাবিনেট সচিব খোঁজখবর নিচ্ছেন। প্রতিদিনই এক্ষেত্রে সর্বশেষ পরিস্থিতি এবং ভাইরাস প্রতিরোধে কি পদক্ষেপ নেওয়া হয়েছে তা তাদের জানানো হয়েছে। বিশ্বে জরুরি পরিস্থিতির পরিপ্রেক্ষিতে নতুন ভিসার ওপর নিয়ন্ত্রণ জারি করা হয়েছে। এ বিষয়ে সংশ্লিষ্ট রাজ্য সরকারগুলিকে প্রচার চালাতে বলা হয়েছে।


    রাজ্য এবং কেন্দ্রশাসিত অঞ্চল প্রশাসনকে আরও নজরদারি চালানোর পরামর্শ দেন তিনি। এই ভাইরাস প্রতিরোধে সচেতনতা বৃদ্ধির ওপর জোর দিতে বলা হয়েছে। নেপাল সীমান্ত দিয়ে যাতায়াতকারীদের পর্যবেক্ষণে রাখার কথা বলা হয়েছে। এই রোগ প্রতিরোধে রাজ্য সরকারগুলিকে নিজস্ব নজরদারি চালিয়ে প্রয়োজনীয় পদক্ষেপ গ্রহণের জন্য বলা হয়েছে। বিমানবন্দরগুলিতে নজরদারি চালানোর জন্য পর্যাপ্ত মানবসম্পদের ব্যবস্থা করতে বলা হয়েছে। নেপাল সীমান্তবর্তী রাজ্যগুলিতে এই ভাইরাস প্রতিরোধে সরকার যে সমস্ত নীতি-নির্দেশিকা জারি করেছে সে বিষয়ে প্রয়োজনীয় পদক্ষেপ নিতে বলা হয়েছে। হরিয়ানার মতো যে সব রাজ্যে বিমানবন্দর বা সমুদ্রবন্দর নেই, সেখানে টোল প্লাজা, বাস স্টপ, রেল স্টেশনের মতো জায়গায় বিশেষ প্রচারাভিযান চালাতে হবে। কেরলে তিনজন ব্যক্তির দেহে এই ভাইরাসের নমুনা মিলেছে। চিনের উহান থেকে আসা প্রত্যেক ছাত্রছাত্রীকে পর্যবেক্ষণে রাখা হয়েছে।


    দিল্লি, কলকাতা, মুম্বাই, চেন্নাই, কোচিন, বেঙ্গালুরু, হায়দরাবাদ – এই সাতটি আন্তর্জাতিক বিমানবন্দরে চিন, সিঙ্গাপুর, থাইল্যান্ড ও হংকং থেকে আসা সমস্ত যাত্রীদের স্বাস্থ্য পরীক্ষার জন্য প্রয়োজনীয় সরঞ্জাম রাখা হয়েছে। কেন্দ্রীয় পর্যটন মন্ত্রক হোটেল অ্যাসোসিয়েশনকে এ দেশে ধর্মীয় ও অন্যান্য পর্যটন স্থানে বেড়াতে আসা পর্যটকদের সম্পর্কে তথ্য দিতে বলেছে।


    কেন্দ্রীয় স্বাস্থ্য সচিব জানিয়েছেন, দেশের ২১টি বিমানবন্দর, আন্তর্জাতিক সমুদ্রবন্দর এবং সীমান্তবর্তী এলাকায় যাত্রীদের দিকে নজর দেওয়া হচ্ছে। তিনি আরও জানিয়েছেন, এ পর্যন্ত ২১টি বিমানবন্দরে ৭৭৭টি বিমানের ৮৯,৫০০ জন যাত্রীর স্বাস্থ্য পরীক্ষা করা হয়েছে। ৪৫৪ জনের নমুনা পরীক্ষা করে দেখার পর এর মধ্যে থেকে ৪৫১ জনের নেগেটিভ এসেছে। বাকি তিনজনের নমুনায় করোনা ভাইরাস লক্ষ্য করা গেছে। ২৯টি রাজ্য ও কেন্দ্রশাসিত অঞ্চলে কমিউনিটি সার্ভেল্যান্সে ৩,৯৩৫ জন যাত্রীকে রাখা হয়েছে। এই ভাইরাস প্রতিরোধে সরকার সর্বোচ্চ গুরুত্ব দিয়ে পদক্ষেপ নিতে প্রস্তুত বলেও তিনি জানিয়েছেন।


    CG/SS/DM

    
    
    (Release ID: 1601941) Visitor Counter : 8
    
    
      Read this release in: English