      প্রতিরক্ষামন্ত্রক

      প্রতিরক্ষা মন্ত্রী শ্রী রাজনাথ সিং বেঙ্গালুরুর হ্যাল প্রাঙ্গণে নতুন হালকা লড়াকু হেলিকপ্টারের উৎপাদন হ্যাঙ্গার উদ্বোধন করলেন
      Posted On: 27 FEB 2020 5:56PM by PIB Kolkata


    নয়াদিল্লি, ২৭ ফেব্রুয়ারি, ২০২০


    দেশের সেনাবাহিনী এবং নিরাপত্তা পরিকাঠামোকে শক্তিশালী করে তুলতে সরকার প্রধানমন্ত্রীর ‘মেক ইন ইন্ডিয়া’ – দেশের জন্য এবং বিশ্বের জন্য গ্রহণ করেছে বলে জানালেন প্রতিরক্ষা মন্ত্রী শ্রী রাজনাথ সিং। তিনি আজ কর্ণাটকের বেঙ্গালুরুতে হিন্দুস্তান এরোনটিক্স লিমিটেড (হ্যাল) কারখানা চত্বরে নতুন হালকা ধরনের লড়াকু হেলিকপ্টার উৎপাদন হ্যাঙ্গারের উদ্বোধন করেন। শ্রী সিং বলেন, গত পাঁচ বছরে ‘মেক ইন ইন্ডিয়া’ কর্মসূচির আওতায় দেশীয় প্রযুক্তিতে সেনাবাহিনীর সরঞ্জাম উৎপাদনে উল্লেখযোগ্য সাফল্য এসেছে। দেশের অর্থনীতির বিকাশে প্রতিরক্ষা শিল্প গুরুত্বপূর্ণ ভূমিকা পালন করে থাকে বলে তিনি জানান। এক্ষেত্রে হ্যাল-এর মতো প্রতিরক্ষা ক্ষেত্রের রাষ্ট্রায়ত্ত সংস্থা গুরুত্বপূর্ণ অবদান রেখেছে যা আগামীদিনে ভারতকে বিশ্বের পঞ্চম বৃহত্তম অর্থনীতির দেশ হিসেবে গড়ে উঠতে সাহায্য করেছে বলে তিনি জানান। বিগত দু’বছরে দেশে প্রতিরক্ষা সরঞ্জাম রপ্তানি ১৭ হাজার কোটি টাকা ছাড়িয়েছে। আগামীদিনে আশা করা যাচ্ছে এই সরঞ্জাম রপ্তানি ৩৫ হাজার কোটি টাকা ছাড়াবে। হ্যাল ভারতীয় বিমানবাহিনী এবং সশস্ত্র বাহিনীতে প্রতিরক্ষা সরঞ্জাম সরবরাহের ক্ষেত্রে অন্যতম স্তম্ভ। প্রতিরক্ষা মন্ত্রী বলেন, বর্তমানে হ্যালকে বিভিন্ন বেসরকারি প্রতিরক্ষা উৎপাদন সংস্থার প্রতিযোগিতার মুখোমুখি হতে হচ্ছে। আগামীদিনে, হ্যাল এই প্রতিযোগিতায় উত্তীর্ণ হয়ে আন্তর্জাতিক বাজারে উল্লেখযোগ্য সাফল্য রাখবে।


    অনুষ্ঠানে হ্যালের চেয়ারম্যান তথা ম্যানেজিং ডিরেক্টর শ্রী আর মাধবন বলেন, এই নতুন হালকা লড়াকু হেলিকপ্টার প্রস্তুত। এই ধরনের হেলিকপ্টার তৈরির জন্য হেলিকপ্টার কমপ্লেক্সটি পুরোপুরি তৈরি। প্রতি বছর এখান থেকে এ ধরনের ৩০টি হেলিকপ্টার তৈরি করা সম্ভব হবে বলেও তিনি জানান।


    ৫.৫ টন ওজনের এই নতুন হালকা লড়াকু হেলিকপ্টারটির নকশা তৈরি করেছে হ্যাল। এতে দুটি ‘শক্তি’ ইঞ্জিন রয়েছে। এই হেলিকপ্টারটি ৫০০ কেজি ওজন নিয়ে ৪,৭০০ মিটার উচ্চতায় সিয়াচেনের অগ্রবর্তী চৌকিতে অবতরণে সক্ষম।


    CG/SS/DM

    
    
    (Release ID: 1604559) Visitor Counter : 10
    
    
      Read this release in: English