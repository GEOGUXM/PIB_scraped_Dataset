      তথ্যওসম্প্রচারমন্ত্রক

      দক্ষিণ ২৪ পরগনার জয়গোপালপুরে পিআইবি কলকাতা আয়োজিত সাংবাদিকদের জন্য কর্মশিবির ‘বার্তালাপ’
      Posted On: 14 FEB 2020 6:17PM by PIB Kolkata


    জয়গোপালপুর, দক্ষিণ ২৪ পরগনা, ১৪ ফেব্রুয়ারি, ২০২০


    পশ্চিমবঙ্গের দক্ষিণ ২৪ পরগনার বাসন্তীর জয়গোপালপুর গ্রাম বিকাশ কেন্দ্রে প্রেস ইনফরমেশন ব্যুরো (পিআইবি), কলকাতা সংবাদমাধ্যমের প্রতিনিধিদের নিয়ে একটি কর্মশিবির - ‘বার্তালাপ’-এর আয়োজন করে আজ। কেন্দ্রীয় সরকারের বিভিন্ন উন্নয়নমূলক প্রকল্প সম্পর্কে জানাতে এবং পিআইবি-র থেকে সংবাদমাধ্যম যেসব পরিষেবাগুলি পেয়ে থাকে, জেলার মাঝারি ও ছোট সংবাদপত্রের প্রতিনিধিদের সে বিষয়ে জানানো হয় এই অনুষ্ঠানে।


    তথ্য ও সম্প্রচার মন্ত্রকের পূর্বাঞ্চলীয় মহানির্দেশক শ্রী আর এন মিশ্র এই কর্মশালায় সাংবাদিকদের কাছে পিআইবি সম্পর্কে বিভিন্ন তথ্য তুলে ধরেন। তিনি জানান, ডিজিটাল মাধ্যম-সহ বিভিন্ন মাধ্যমে কেন্দ্রের বিভিন্ন কর্মসূচি এবং নীতির বিষয়ে বস্তুনিষ্ঠ তথ্য পিআইবি দিয়ে থাকে। নাগরিকত্ব সংশোধনী আইনের প্রসঙ্গে শ্রী মিশ্র বলেন, বিষয়টি নিয়ে সাংবাদিকদের যথাযথভাবে লেখা উচিত যাতে জনসাধারণ প্রকৃত তথ্য জানতে পারেন। এই আইনটি নাগরিকত্ব দেওয়ার জন্য, কারোর নাগরিকত্ব কেড়ে নেওয়ার জন্য নয়।


    সংবাদমাধ্যম, পিআইবি থেকে প্রকাশিত বিভিন্ন সংবাদ, ফিচার এবং ছবি থেকে কিভাবে উপকৃত হতে পারে, সংস্থার প্রাক্তন উপ-মহানির্দেশক শ্রী শান্তনু পালধি এবং বিশিষ্ট সাংবাদিক শ্রী রথীন্দ্রমোহন বন্দ্যোপাধ্যায় সে বিষয়ে বিস্তারিত জানান। কেমন করে বিভিন্ন কেন্দ্রীয় সরকারি প্রকল্পের সুবিধা সাধারণ মানুষ পেতে পারেন, সে বিষয়েও পিআইবি থেকে প্রাপ্ত তথ্য সংবাদমাধ্যমগুলি ব্যবহার করতে পারে। এই কর্মশালায় পিআইবি-র ওয়েবসাইট, ফেসবুক এবং ট্যুইটারে প্রাপ্ত ইংরেজি, হিন্দি ছাড়াও বাংলা এবং অন্যান্য ভারতীয় ভাষায় কিভাবে সংবাদ পাওয়া যাবে সে বিষয়ে বিশদে জানানো হয়।


    দক্ষিণ ২৪ পরগনার লিড ব্যাঙ্ক, ইউনাইটেড ব্যাঙ্ক অফ ইন্ডিয়ার বাসন্তী শাখার ম্যানেজার শ্রী অশোক যাদব কর্মশালায় উপস্থিত সাংবাদিকদের পিএমজেডিওয়াই, পিএমএওয়াই, পিএমএসবিওয়াই, পিএমএমওয়াই, পিএমজেজেওয়াই, অটল পেনশন যোজনা, প্রবীণ নাগরিক সঞ্চয় প্রকল্প, সুকন্যা সমৃদ্ধি যোজনা-সহ কেন্দ্রের বিভিন্ন প্রকল্প সম্পর্কে জানান। তিনি বলেন, জেলায়, বিশেষ করে বাসন্তী ব্লকে ‘মুদ্রা’ যোজনা রূপায়িত হচ্ছে। ৯০০-টি মহিলা স্বনির্ভর গোষ্ঠী এই প্রকল্পগুলি থেকে পাওয়া ৬ কোটি টাকা পরিশোধে কোন বকেয়া রাখেনি বলেও তিনি জানান।


    পরিবেশবিদ ডঃ অরিজিৎ বন্দ্যোপাধ্যায় পরিবেশ রক্ষায় দক্ষিণ ২৪ পরগনা জেলার বিভিন্ন উদ্যোগের কথা জানান। তিনি এই অঞ্চলে খোলা স্থানে শৌচকর্ম বন্ধের ডাক দেন। শ্রী বন্দোপাধ্যায় বলেন, বিভিন্ন সদর্থক ব্যবস্থা গ্রহণের মাধ্যমে প্লাস্টিক ক্যারিব্যাগের ব্যবহার অনেকটাই কমিয়ে আনা গেছে। এই প্রসঙ্গে জনসচেতনতা বৃদ্ধিতে সংবাদমাধ্যমের ভূমিকার তিনি প্রশংসা করেন।


    এই কর্মশালায় প্রায় ৫০ জন সংবাদমাধ্যমের প্রতিনিধি উপস্থিত ছিলেন।


    পিআইবি কলকাতার ডেপুটি ডিরেক্টর শ্রীমতী চিত্রা গুপ্ত এই কর্মশালা পরিচালনা করেন। উপস্থিত সাংবাদিকরা তাঁদের কর্মজীবনে প্রতিনিয়ত যেসব সমস্যাগুলির সম্মুখীন হচ্ছেন সে বিষয়ে বক্তব্য রাখেন। পিআইবি কলকাতার যুগ্ম নির্দেশক শ্রী অজয় মেহমিয়া সংবাদিকদের বিভিন্ন প্রশ্নের জবাব দেওয়ার পাশাপাশি ধন্যবাদ সূচক বক্তব্য পেশ করেন। অনুষ্ঠানে সাংবাদিকদের কল্যাণে গৃহীত বিভিন্ন পদক্ষেপ-সহ পিআইবি-র ওয়েবসাইট এবং আরও নানা তথ্য সম্বলিত একটি উপস্থাপনাও পেশ করা হয়।


      SSS/CB/DM

    
    
    (Release ID: 1603256) Visitor Counter : 11
    
    
      Read this release in: English