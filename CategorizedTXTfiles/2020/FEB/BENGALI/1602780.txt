      অর্থমন্ত্রক

      ফরিদাবাদের জাতীয় আর্থিক পরিচালন প্রতিষ্ঠানকে অরুণ জেটলির নামে নামাঙ্কিত করা হবে
      Posted On: 11 FEB 2020 3:22PM by PIB Kolkata


    নয়াদিল্লি, ১১ ফেব্রুয়ারী , ২০২০


    কেন্দ্রীয় সরকার ফরিদাবাদের জাতীয় আর্থিক পরিচালন প্রতিষ্ঠান (এনআইএফএম)এর নাম পরিবর্তন করে অরুণ জেটলি জাতীয় আর্থিক পরিচালন প্রতিষ্ঠান (এজেএনআইএফএম)করার সিদ্ধান্ত নিয়েছে।


    কেন্দ্রীয় অর্থমন্ত্রকের ব্যয় দপ্তরের অন্তর্গত বিধিবদ্ধ সংস্হা হিসেবে ১৯৯৩ সালে ফরিদাবাদে এনআইএফএম প্রতিষ্ঠানটি গড়ে ওঠে। ইউপিএসসি-র সিভিল সার্ভিস পরীক্ষার মত ইন্ডিয়ান কস্ট অ্যাকাউন্টস সার্ভিসের মাধ্যমে অর্থ এবং হিসেব পরিষেবার বিভিন্ন বিভাগে নিয়োজিত আধিকারিকদের এই প্রতিষ্ঠানে প্রশিক্ষণ নেওয়া বাধ্যতামূলক। কেন্দ্রীয় অর্থমন্ত্রীরাই এনআইএফএম সংস্হার সভাপতি হয়ে থাকেন।


    দীর্ঘদিন ধরে এই প্রতিষ্ঠান অন্যতম উৎকর্ষ কেন্দ্র হিসেবে কেন্দ্রীয় সরকারের জননীতি, আর্থিক পরিচালন ব্যবস্হাপনা এবং সরকারের অন্যান্য নীতি নির্ধারণের ক্ষেত্রে গুরুত্বপূর্ণ ভূমিকা পালন করে চলেছে। এনআইএফএম রাজ্য সরকার, ব্যাঙ্ক, অন্যান্য আর্থিক প্রতিষ্ঠান, রাষ্ট্রায়ত্ত সংস্হা ক্ষেত্রেও বিভিন্ন বিষয়ে সাহায্য করে থাকে। এই প্রতিষ্ঠানে ম্যানেজমেন্ট শিক্ষার ক্ষেত্রেও প্রশিক্ষণের ব্যবস্হা রয়েছে। এআইসিটিই অনুমোদিত স্নাতকোত্তর ডিপ্লোমারও পাঠক্রম চালু হয়েছে এই প্রতিষ্ঠানে।


    পদ্মবিভূষণ পুরস্কার জয়ী প্রয়াত কেন্দ্রীয় অর্থমন্ত্রী শ্রী অরুণ জেটলি ২০১৪র ২৬শে মে থেকে ২০১৯এর ৩০শে মে পর্যন্ত অর্থমন্ত্রী হিসেবে গুরুত্বপূর্ণ দায়িত্ব সামলেছেন। তাঁর আমলেই সারা দেশ এক কর ব্যবস্হাপনায় এসেছিল, চালু হয়েছিল পণ্য পরিষেবা কর। তাঁর নেতৃত্বেই রেল বাজেট সাধারণ বাজেটের সঙ্গে একত্রিত হয়েছিল। তিনি দেউলিয়া এবং ঋণ পরিশোধে অক্ষমতা বিধি পেশ করেছিলেন।


    ভবিষ্যতে এই প্রতিষ্ঠানের উন্নয়নের দিকে লক্ষ্য রেখে এবং প্রয়াত শ্রী অরুণ জেটলির অবদানের কথা স্মরণে রেখে কেন্দ্রীয় সরকার জাতীয় আর্থিক পরিচালন প্রতিষ্ঠানের নাম অরুণ জেটলির নামে নামাঙ্কিত করার সিদ্ধান্ত নিয়েছে।


    CG/SS/NS

    
    
    (Release ID: 1602780) Visitor Counter : 4
    
    
      Read this release in: English