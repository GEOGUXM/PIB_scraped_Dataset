      প্রধানমন্ত্রীরদপ্তর

      ভারতীয় যুব সম্প্রদায়ের বিজ্ঞান ও প্রযুক্তির প্রতি যথেষ্ট উৎসাহ : প্রধানমন্ত্রী
      Posted On: 23 FEB 2020 11:42PM by PIB Kolkata


    নতুনদিল্লি, ২৩ ফেব্রুয়ারী, ২০২০


    ‘মন কি বাত ২.০’-র নবম পর্বে প্রধানমন্ত্রী শ্রী নরেন্দ্র মোদী বলেন, আমাদের দেশের যুবসম্প্রদায়ের মধ্যে বিজ্ঞান এবং প্রযুক্তি-র প্রতি আকর্ষণ ক্রমবর্ধমান । তাঁদের উৎসাহের প্রশংসা করে তিনি বলেন, “ ‘চন্দ্রায়ন-২’-এর উৎক্ষেপণের সময় আমি যখন বেঙ্গালুরুতে ছিলাম তখন সেখানে উপস্থিত বাচ্চাদের মধ্যে অফুরন্ত উৎসাহ দেখেছি। তাদের চোখে-মুখে ঘুমের কোন নামগন্ধ ছিলনা। পুরো রাত ওরা একরকম প্রায় জেগেই ছিল। ওদের মধ্যে বিজ্ঞান, প্রযুক্তি এবং উদ্ভাবন নিয়ে যে উৎসাহ দেখেছি তা আমি কখনো ভুলবোনা” ।


    মন কি বাত অনুষ্ঠানে তাঁর চিন্তাভাবনা ভাগ করে নেওয়ার সময় প্রধানমন্ত্রী বলেন, অল্পবয়সী ছেলেমেয়ে ও যুব সম্প্রদায়ের এই উৎসাহের আরো শ্রীবৃদ্ধি ঘটাতে, ওদের এই বিজ্ঞান মনস্কতা আরও এগিয়ে নিয়ে যেতে নতুন একটি ব্যবস্থা নেওয়া হয়েছে। শ্রীহরিকোটা থেকে রকেট উৎক্ষেপণকে এখন সামনে বসে দেখতে পাওয়া যাবে। অতি সম্প্রতি এটা সকলের জন্য খুলে দেওয়া হয়েছে। ইসরোর ওয়েবসাইটে দেওয়া লিংক-এর মাধ্যমে অনলাইন বুকিংও করা যাবে। তিনি সব বিদ্যালয়ের প্রিন্সিপাল ও শিক্ষকদের আগামীদিনে এই সুযোগের সদ্ব্যবহার করতে অনুরোধ করেন ।


    এই প্রসঙ্গে তিনি ইসরোর ‘ যুবিকা ’ কার্যক্রমের প্রশংসা করেন যেটি যুবসম্প্রদায়কে বিজ্ঞানের সঙ্গে যুক্ত করেছে। 20১৯-এ এই কর্মসূচি স্কুলের ছাত্রছাত্রী-দের জন্য শুরু করা হয়েছিল। ‘যুবিকা’ অর্থাৎ যুব বিজ্ঞানী কার্যক্রম। এই কার্যক্রম ‘জয় জওয়ান, জয় কিষান, জয় বিজ্ঞান, জয় অনুসন্ধান’-এর অনুসারী। প্রধানমন্ত্রী যুব সম্প্রদায়কে www.yuvika.isro.gov.in -এই ওয়েবসাইটের মাধ্যমে ওই কর্মসূচীতে যোগদান করার আহ্বান জানিয়েছেন।


    প্রধানমন্ত্রী সিএসআইআর এবং ভারতীয় পেট্রোলিয়াম প্রতিষ্ঠানের বিজ্ঞানীদের উদ্যোগের প্রশংসা করেন, যারা জৈব জ্বালানীর সাহায্যে বিমান চালানোর প্রযুক্তি উদ্ভাবন করেছেন। তিনি বলেন, এর ফলে ‘মেক ইন ইন্ডিয়া’ উদ্যোগ শক্তিশালী হল। লেহ্‌ অঞ্চলের ‘কুশোক বাকুলা রিম্পোচি’ এয়ারপোর্ট থেকে ভারতীয় বায়ুসেনার বিমান AN 32 যখন উড়ে গেল তখন এক নতুন ইতিহাস তৈরি হলো। এই বিমানে মিশ্রিত জ্বালানীর 10 শতাংশ দেশে তৈরি করা হয়েছিল। এমনটা প্রথমবার হলো যে দুটি ইঞ্জিনেই এই মিশ্রণের ব্যবহার করা হয়েছে। বিমানে ব্যবহৃত এই জৈব জ্বালানী, যে সব গাছের তেল রান্নার কাজে ব্যবহার হয় না, সেগুলি থেকে তৈরি। এই তেল ভারতের বিভিন্ন আদিবাসী এলাকা থেকে কেনা যায়। এই প্রচেষ্টার ফলে শুধু কার্বন নির্গমণ কম হবে তাই নয়, অপরিশোধিত তেলের ক্ষেত্রে আমদানির উপর ভারতের নির্ভরতা কমবে।


    CG/CB

    
    
    (Release ID: 1604117) Visitor Counter : 6
    
    
      Read this release in: English