      প্রতিরক্ষামন্ত্রক

      দিল্লি ক্যান্টনমেন্টে প্রতিরক্ষা মন্ত্রী শ্রী রাজনাথ সিং-এর ‘থল সেনা ভবন’-এর শিলান্যাস
      Posted On: 21 FEB 2020 6:27PM by PIB Kolkata


    নয়াদিল্লি, ২১ ফেব্রুয়ারি, ২০২০


    প্রতিরক্ষা মন্ত্রী শ্রী রাজনাথ সিং আজ দিল্লি ক্যান্টনমেন্টে সেনাবাহিনীর নতুন সদর দপ্তর ‘থল সেনা ভবন’–এর শিলান্যাস করেন। এই উপলক্ষে সৈনিকদের উদ্দেশে ভাষণে শ্রী রাজনাথ সিং বলেন, সেনাবাহিনীর সব দপ্তর এবং প্রতিরক্ষা সংক্রান্ত দপ্তরটি এক ছাদের তলায় চলে আসবে যা প্রতিরক্ষা সংক্রান্ত বিভিন্ন বিষয় নিয়ে সক্রিয়ভাবে কাজ করার পাশাপাশি, জাতীয় নিরাপত্তায় গুরুত্বপূর্ণ ভূমিকা রাখবে। তিনি বলেন, নতুন এই ভবনটি সম্পদের অপচয় রোধ করবে এবং প্রশাসনিক দক্ষতায় অবদান রাখবে। প্রতিরক্ষা মন্ত্রী এই শিলান্যাসকে ‘আমাদের সৈনিকদের আত্মত্যাগের বিষয়টি দেশের মানুষের মনে রাখার’ সঙ্গে যুক্ত করেন।


    প্রতিরক্ষা মন্ত্রী দেশ গঠনের কাজে সশস্ত্র বাহিনীর জওয়ানদের অমূল্য অবদানের কথা স্মরণ করে বলেন, আমাদের সৈনিকদের আত্মত্যাগের ফলেই ভারত অন্যতম শক্তিশালী রাষ্ট্র হিসেবে আবির্ভূত হয়েছে। তিনি আশা করেন, নতুন এই ভবন শুধুমাত্র সেনা জওয়ান ও সেনাবাহিনীতে কর্মরত অসামরিক কর্মচারীদেরই নয়, পাশাপাশি জনগণকেও নতুন লক্ষ্যে পৌঁছতে অনুপ্রাণিত করবে। শ্রী সিং সশস্ত্র বাহিনীগুলির মধ্যে আরও সমন্বয়ের ওপর গুরুত্ব আরোপ করেন। এই লক্ষ্যে চিফ অফ দ্য ডিফেন্স স্টাফ নিয়োগ এবং প্রতিরক্ষা সংক্রান্ত দপ্তর গঠনের প্রসঙ্গ তিনি উল্লেখ করেন।


    পরিবেশ-বান্ধব নতুন এই বহুতল ভবনটি ৩৯ একর জায়গা জুড়ে তৈরি হবে। এখানে অফিস এবং গাড়ি রাখার জন্য প্রায় ৭ লক্ষ ৫০ হাজার বর্গ মিটার জায়গা থাকবে। পাঁচ বছরের মধ্যে এই ভবনটি তৈরি করা হবে। এখানে নিরাপত্তা কর্মীদের আবাসন সহ সামরিক বাহিনীর ১,৭০০ আধিকারিক ও প্রতিরক্ষা মন্ত্রকের অসামরিক ১,৩০০ কর্মীর কাজের জায়গা থাকবে। বর্তমানে সেনাবাহিনীর সদর দপ্তর সাউথ ব্লক, সেনা ভবন, হাটমেন্ট এরিয়া, আর কে পুরম, শঙ্কর বিহার সহ বিভিন্ন জায়গায় ছড়িয়ে ছিটিয়ে রয়েছে।


    CG/CB/DM

    
    
    (Release ID: 1603986) Visitor Counter : 8
    
    
      Read this release in: English