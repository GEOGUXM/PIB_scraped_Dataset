      প্রতিরক্ষামন্ত্রক

      বালাকোট বিমান আক্রমণ সীমান্ত পারের জঙ্গি কার্যকলাপের বিরুদ্ধে কড়া বার্তা : প্রতিরক্ষা মন্ত্রী শ্রী রাজনাথ সিং
      Posted On: 28 FEB 2020 7:03PM by PIB Kolkata


    নয়াদিল্লি, ২৮ ফেব্রুয়ারি, ২০২০


    ২০১৬-র সার্জিক্যাল স্ট্রাইক এবং ২০১৯-এর বালাকোটে বিমান আক্রমণ শুধুমাত্র সামরিক প্রত্যাঘাত কিছু পদক্ষেপের মধ্যেই সীমাবদ্ধ নয়, বরং সেগুলি সীমান্তের ওপার থেকে জঙ্গি কার্যকলাপে মদত দেওয়ার বিরুদ্ধে একটি কড়া বার্তা। বালাকোটে বিমান আক্রমণের প্রথম বার্ষিকী উপলক্ষে সেন্টার ফর এয়ার পাওয়ার স্টাডিজ আয়োজিত এক আলোচনাচক্রে প্রতিরক্ষা মন্ত্রী শ্রী রাজনাথ সিং আজ নতুন দিল্লিতে এই মন্তব্য করেন।


    দেশের সেবায় সশস্ত্র বাহিনীর জওয়ানদের আত্মত্যাগ এবং পুলওয়ামা হামলায় শহীদদের প্রতি শ্রদ্ধা প্রদর্শনের প্রসঙ্গ উল্লেখ করে তিনি বলেন, জাতি তাঁদের সব সময় স্মরণে রাখবে। প্রতিরক্ষা মন্ত্রী বলেন, সারা বিশ্ব সন্ত্রাসবাদের বিরুদ্ধে একযোগে লড়াই চালাচ্ছে এবং ভারত বিশ্ব শান্তির জন্য পাকিস্তানের মতো দেশগুলির বিরুদ্ধে বৃহৎ ক্ষমতাশালী রাষ্ট্রগুলির সমর্থন পাচ্ছে।


    শ্রী সিং বলেন, কূটনীতি ও আর্থিক দিকে পাকিস্তানের ওপর আন্তর্জাতিক চাপের ফল দেখা যাচ্ছে। তিনি বলেন, পাকিস্তানকে যদি জঙ্গিদের স্বর্গরাজ্যের বিষয়ে প্রকাশ্যে দায়ী করা না হত তাহলে দেশটি জঙ্গিদের মদত দেওয়া অব্যাহত রাখত। মন্ত্রী বলেন, হাফিজ সঈদের মতো জঙ্গিরা পাকিস্তানে ভিআইপিদের মর্যাদা পেয়ে আসছিল। এখন তাদের কারাগারে পাঠানো হয়েছে। কিন্তু, জঙ্গিবাদের বিরুদ্ধে এই ব্যবস্থা গ্রহণই যথেষ্ট নয়। বিগত কয়েক বছর ধরে নিরাপত্তা পরিস্থিতির পরিবর্তন হচ্ছে এবং সীমান্তের ওপার থেকে জঙ্গিদের মদত দিয়ে যে ছায়াযুদ্ধ চালানো হচ্ছিল, সেগুলি নিয়ন্ত্রণে আনা সম্ভব হচ্ছে।


    এই অনুষ্ঠানে চিফ অফ ডিফেন্স স্টাফ জেনারেল বিপিন রাওয়াত বলেন, সম্ভাব্য হুমকির মোকাবিলায় সশস্ত্র বাহিনীর তিন শাখাকে একযোগে কাজ করতে হবে। রাজনৈতিক নেতৃবৃন্দের কঠোর সিদ্ধান্ত নেওয়ার ইচ্ছা প্রতিফলিত হয়েছে কারগিলের পর উরি এবং পুলওয়ামায় জঙ্গি হানার পরবর্তী সময়ের গৃহীত বিভিন্ন পদক্ষেপের মধ্য দিয়ে।


    বায়ুসেনা প্রধান আর কে এস ভাদৌরিয়া বলেন, পাকিস্তানের মধ্যে যে সমস্ত জঙ্গি ঘাঁটিগুলি ছিল সেগুলিতে আঘাত হানার জন্য সরকার ২০১৯ সালে একটি দৃঢ় সিদ্ধান্ত গ্রহণ করেছিল। পরিস্থিতিকে দ্রুত আয়ত্তে আনার জন্য তিনি রাজনৈতিক এবং কূটনৈতিক উদ্যোগের প্রশংসা করেন।


    CG/CB/DM

    
    
    (Release ID: 1604703) Visitor Counter : 5
    
    
      Read this release in: English