      স্বরাষ্ট্র মন্ত্রক

      অরুণাচল প্রদেশের ৩৪তম রাজ্য প্রতিষ্ঠা দিবস অনুষ্ঠানে পৌরোহিত্য করলেন শ্রী অমিত শাহ
      Posted On: 20 FEB 2020 9:56PM by PIB Kolkata


    নয়াদিল্লি, ২০ ফেব্রুয়ারি, ২০২০


    “ভারতের বিভিন্ন রাজ্যের মানুষ ভিন্ন ভিন্ন উপায়ে একে অপরকে শুভেচ্ছা জানান। কিন্তু, একমাত্র অরুণাচলবাসীরাই পরস্পরকে শুভেচ্ছা জানানোর সময় বলেন, ‘জয় হিন্দ’। আর এটাই বাকি ভারতের কাছে দেশাত্মবোধের এক উজ্জ্বল দৃষ্টান্ত হয়ে উঠেছে” বলে মন্তব্য করলেন কেন্দ্রীয় স্বরাষ্ট্র মন্ত্রী শ্রী অমিত শাহ। শ্রী শাহ আজ ইটানগরে অরুণাচল প্রদেশের ৩৪তম রাজ্য প্রতিষ্ঠা দিবস উদযাপন উপলক্ষে আয়োজিত অনুষ্ঠানে পৌরোহিত্য করে একথা বলেন।


    এই উপলক্ষে স্বরাষ্ট্র মন্ত্রী অরুণাচল প্রদেশের জন্য একগুচ্ছ প্রকল্প ও কর্মসূচির সূচনা করেন। এর মধ্যে রাজ্য শিল্প ও বিনিয়োগ নীতি, ২০২০-ও রয়েছে। তিনি ইটানগরে রাজ্য পুলিশ সদর দপ্তরের, বিধায়কদের জন্য নতুন আবাসনের, চিম্পুতে উচ্চপদস্থ সরকারি আধিকারিকদের জন্য আবাসিক ভবন, সীমান্ত সড়ক সংস্থার নির্মিত জোরাম-কোলোরিয়াং সড়ক, রাজ্য সিভিল সেক্রেটারিয়েট ভবনের নতুন আলোকিতকরণ ব্যবস্থা সহ একগুচ্ছ প্রকল্পের উদ্বোধন করেন। শ্রী শাহ বলেন, অরুণাচল প্রদেশের উন্নয়ন ত্বরান্বিত হলে তা ২০২৪ সালের মধ্যে ভারতকে ৫ লক্ষ কোটি মার্কিন ডলারের অর্থনীতিতে পরিণত করার ক্ষেত্রে গুরুত্বপূর্ণ ভূমিকা নেবে।


    অবশিষ্ট ভারতের কাছে উত্তর-পূর্বের কৌশলগত ও সাংস্কৃতিক গুরুত্বের কথা উল্লেখ করে স্বরাষ্ট্র মন্ত্রী বলেন, এই অঞ্চলের বিভিন্ন উপজাতি মানুষের সংস্কৃতি ছাড়া ভারতের কৃষ্টি ও ঐতিহ্য অসম্পূর্ণ থেকে যাবে। ২০১৪ সালের আগে উত্তর-পূর্বের সঙ্গে অবশিষ্ট ভারতের কেবল ভৌগোলিক ও প্রশাসনিক দিক থেকে যোগসূত্র ছিল। কিন্তু, শ্রী নরেন্দ্র মোদী প্রধানমন্ত্রী হিসেবে দায়িত্ব গ্রহণের পর অবশিষ্ট ভারতের সঙ্গে সমগ্র উত্তর-পূর্বের এক আত্মিক সম্পর্ক স্থাপিত হয়েছে। তিনি বলেন, প্রত্যেক ভারতবাসী বিশ্বাস করেন যে, উত্তর-পূর্ব ও এই অঞ্চলের প্রতিটি মানুষের উন্নয়ন প্রাথমিকভাবে সমগ্র দেশের দায়িত্ব। একইভাবে, উত্তর-পূর্বের মানুষ বিশ্বাস করেন যে এই অঞ্চল লাগোয়া সীমান্তের সুরক্ষা ও নিরাপত্তা বজায় রাখার দায়িত্ব তাঁদের।


    শ্রী মোদীর নেতৃত্বে সরকার ক্ষমতায় আসার পর এই অঞ্চলের উন্নয়নে নির্ণায়ক পদক্ষেপ নিয়েছে বলে মন্তব্য করে শ্রী শাহ জানান, উত্তর-পূর্বের উন্নয়নমূলক প্রকল্পগুলির কাজ সুষ্ঠুভাবে এগিয়ে নিয়ে যেতে প্রধানমন্ত্রী প্রতি দু’সপ্তাহে একজন করে কেন্দ্রীয় মন্ত্রীকে সেখানে যাওয়ার নির্দেশ দিয়েছেন। প্রধানমন্ত্রীর এই নির্দেশ অনুসরণ করে বিগত পাঁচ বছরে কেন্দ্রীয় মন্ত্রীরা ২০০ বারেরও বেশি অরুণাচল প্রদেশ সফর করেছেন। এমনকি, স্বয়ং প্রধানমন্ত্রীও ৩০ বারেরও বেশি উত্তর-পূর্ব সফর করেছেন।


    উত্তর-পূর্ব বিশেষ করে, অরুণাচল প্রদেশের সঙ্গে দেশের অবশিষ্ট অংশের যোগাযোগ স্থাপনের ক্ষেত্রে প্রধানমন্ত্রীর পরিকল্পনার কথা উল্লেখ করে শ্রী শাহ বলেন, কেন্দ্রীয় সরকার এই রাজ্যের ২৭টি আদিবাসী এবং ১২০টিরও বেশি উপজাতির মৌলিক অধিকার, সংস্কৃতি, ঐতিহ্য ও পরম্পরা সুরক্ষিত রাখতে অঙ্গীকারবদ্ধ। জম্মু ও কাশ্মীর থেকে সংবিধানের ৩৭০ ধারা প্রত্যাহারের পর উত্তর-পূর্বে ব্যাপক গুজব ছড়ানোর প্রসঙ্গ উল্লেখ করে শ্রী শাহ আশ্বাস দেন, সংবিধানের ৩৭১ ধারা এই অঞ্চল থেকে কখনই প্রত্যাহার করা হবে না।


    উত্তর-পূর্বের দীর্ঘদিনের সমস্যাগুলির সুস্থায়ী সমাধানের লক্ষ্যে সরকারের প্রচেষ্টার কথা উল্লেখ করে স্বরাষ্ট্র মন্ত্রী বলেন, মোদী সরকার ক্ষমতায় আসার পর উত্তর-পূর্বাঞ্চলে হিংসা, উগ্রপন্থী অস্থিরতা, বিচ্ছিন্নতাবাদ, বনধ, দুর্নীতি, জাতিগত উত্তেজনা, মাদক এবং অস্ত্র চোরাচালানের এলাকা হিসেবে পরিচিত ছিল। এখন এই অঞ্চল সারা বিশ্বের কাছে পরিকাঠামোগত উন্নয়ন, যোগাযোগ ব্যবস্থা, ক্রীড়াক্ষেত্রে সাফল্য প্রভৃতি দিক থেকে সুনাম অর্জন করেছে। বোড়ো চুক্তি, ব্রু-রিয়াং জাতিগত সঙ্কট সমাধান, বিচ্ছিন্নতাবাদী এবং সশস্ত্র ক্যাডারদের সমাজের মূলস্রোতে ফিরিয়ে আনার মতো পদক্ষেপের কথা উল্লেখ করে শ্রী শাহ বলেন, বোড়ো অঞ্চলের মানুষের সার্বিক উন্নয়নে ১,৫০০ কোটি টাকার প্যাকেজ ঘোষণা করা হয়েছে।


    শ্রী শাহ আরও জানান, মোদী সরকারের অধীনে চতুর্দশ অর্থ কমিশনের মেয়াদকালে উত্তর-পূর্বের জন্য বাজেট বরাদ্দ ২০০ শতাংশ এবং বিগত পাঁচ বছরে উত্তর-পূর্বাঞ্চলীয় উন্নয়ন মন্ত্রকের জন্য বাজেট বরাদ্দ ৬৫ শতাংশ বাড়ানো হয়েছে। এই অঞ্চলে ৩,৫০০ কোটি টাকারও বেশি ৪৭৭টি নতুন কর্মসূচি রূপায়ণের কাজ চলছে। বিগত তিন বছরে উত্তর-পূর্বের জন্য ৩২ হাজার কোটি টাকা বরাদ্দ করা হয়েছে, ১,২০০ কিলোমিটার জাতীয় মহাসড়ক নির্মিত হয়েছে, ৯০০ কিলোমিটার দীর্ঘ রেললাইনকে ব্রডগেজে রূপান্তরিত করা হয়েছে, এমনকি, আগ্রা ও দিল্লির মধ্যে ত্রিপুরা সুন্দরী এক্সপ্রেস ট্রেন পরিষেবা চালু হয়েছে। শ্রী শাহ উত্তর-পূর্বাঞ্চল সহ অরুণাচল প্রদেশের মানুষকে আশ্বাস দিয়ে বলেন, “আমি আপনাদের আশ্বস্ত করতে চাই যে, ২০২০-২১ সাল নাগাদ এই অঞ্চলের প্রতিটি রাজ্যের রাজধানীগুলির সঙ্গে বিমান ও সড়ক পথে যোগাযোগ স্থাপিত হবে।” বিগত পাঁচ বছরে মোদী সরকার কেবল অরুণাচল প্রদেশের সড়ক পরিকাঠামোর উন্নয়নে ৫০ হাজার কোটি টাকা ব্যয় করা হয়েছে বলে জানিয়ে মন্ত্রী বলেন, মোদী সরকার ক্ষমতায় আসার আগে বিগত ২৫ বছরে ৪৭ হাজার কোটি টাকা খরচ করা হয়েছিল। রাজ্যের হলঙ্গি বিমানবন্দর যেটি দীর্ঘ ১২ বছর বন্ধ হয়ে পড়েছিল, এখন তা পুনরায় চালু হয়েছে এবং জাতীয় উড়ান মানচিত্রে জায়গা করে নিয়েছে।


    শ্রী শাহ বলেন, মোদী সরকার ২০২৪-এর মধ্যে উত্তর-পূর্বকে সমস্যামুক্ত অঞ্চল হিসেবে গড়ে তোলার লক্ষ্যে অগ্রসর হচ্ছে। সমগ্র উত্তর-পূর্ব এমন এক অঞ্চল হয়ে উঠবে যেখানে কোন বিবাদ থাকবে না। সমগ্র অঞ্চলের জন্য এক সোনালী ভবিষ্যৎ তৈরি হবে। অরুণাচল, যার অপর নাম ‘উদীয়মান সূর্য’ – এই রাজ্যটি সমগ্র উত্তর-পূর্বের অগ্রগতির চালিকাশক্তি হয়ে উঠবে বলেও তিনি আশা প্রকাশ করেন।


    অনুষ্ঠানে, অরুণাচল প্রদেশের রাজ্যপাল ডঃ বি বি মিশ্র, কেন্দ্রীয় উত্তর-পূর্বাঞ্চল উন্নয়ন প্রতিমন্ত্রী ডঃ জিতেন্দ্র সিং, ক্রীড়া প্রতিমন্ত্রী শ্রী কিরেন রিজিজু, রাজ্যের মুখ্যমন্ত্রী শ্রী পেমা খান্ডু, অসমের অর্থমন্ত্রী শ্রী হিমন্ত বিশ্বশর্মা প্রমুখ উপস্থিত ছিলেন।


    CG/BD/DM

    
    
    (Release ID: 1603903) Visitor Counter : 6
    
    
      Read this release in: English