      সংস্কৃতিমন্ত্রক

      কলকাতায় করোনা ভাইরাসের ওপর জনসচেতনতামূলক উদ্যোগ
      Posted On: 15 FEB 2020 2:12PM by PIB Kolkata


    কলকাতা, ১৪ ফেব্রুয়ারি, ২০২০


    কলকাতায় করোনা ভাইরাসের বিষয়ে সচেতনতা গড়ে তোলার লক্ষ্যে সম্প্রতি বিজ্ঞান সংগ্রহশালাগুলির জাতীয় পর্ষদের উদ্যোগে দুটি অনুষ্ঠানের আয়োজন করা হয়। সায়েন্সসিটিতে ৭ ফেব্রুয়ারি করোনা ভাইরাসের বিষয়ে একটি প্রদর্শনীর আয়োজন করা হয়। এই প্রদর্শনীতে ইউনেস্কোর প্রাক্তন উপদেষ্টা, ইন্ডিয়া হাউসের নির্দেশক ডঃ বিকাশ সি সান্যাল একটি মতবিনিময় কর্মসূচিতে যোগ দেন, যেখানে শহরের বিভিন্ন স্কুলের ছাত্রছাত্রীরা ছাড়াও বিশেষজ্ঞরা উপস্থিত ছিলেন। সায়েন্সসিটির নির্দেশক শ্রী শুভব্রত চৌধুরী অনুষ্ঠানে উপস্থিত সকলের কাছে আবেদন রাখেন, তাঁরা যেন এই আলোচনাসভার বিষয়গুলি তাঁদের পরিচিতদের সঙ্গে ভাগ করে নেন। এই প্রদর্শনীটি চলবে ৮ মার্চ পর্যন্ত।


    অপর এক অনুষ্ঠানে বিড়লা কারিগরি ও প্রযুক্তি সংগ্রহশালা (বিআইটিএম) আজ নোভেল করোনা ভাইরাস নিয়ে একটি আলোচনাচক্রের আয়োজন করে। এই অনুষ্ঠানে কলকাতার অল ইন্ডিয়া ইন্সটিটিউট অফ হাইজিন অ্যান্ড পাবলিক হেলথ্‌ – এর হেলথ্‌ প্রমোশন অ্যান্ড এডুকেশন দপ্তরের ডাইরেক্টর-প্রফেসর ডঃ মধুমিতা দোবে, জনস্বাস্থ্য প্রশাসন দপ্তরের ডাইরেক্টর-প্রফেসর ডঃ রমেন্দ্র নারায়ণ চৌধুরী, ইন্ডিয়ান ডায়াটেটিক অ্যাসোসিয়েশনের ভাইস প্রেসিডেন্ট ও পুষ্টিবিদ শ্রীমতী মিতালি পালধি উপস্থিত ছিলেন। এই অনুষ্ঠানে যোধপুর পার্ক বয়েস স্কুল, প্রান্তপল্লী বালিকা বিদ্যালয়, কসবা চিত্তরঞ্জন হাইস্কুল, লেডি ব্রেবোর্ন কলেজ এবং বিজয়গড় জ্যোতিষ রায় কলেজের ২১০ জন ছাত্রছাত্রী উপস্থিত ছিলেন। আলোচনায় এই নতুন ভাইরাসটির বিষয়ে বিভিন্ন বৈজ্ঞানিক তথ্যের আদান-প্রদান ছাড়াও একটি প্রশ্নোত্তরপর্বের আয়োজন করা হয়।


    SSS/CB/SB

    
    
    (Release ID: 1603300) Visitor Counter : 6
    
    
      Read this release in: English