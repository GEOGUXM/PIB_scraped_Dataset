      কৃষিমন্ত্রক

      প্রধানমন্ত্রী কিষাণ সম্মান নীধি (পিএম-কিষাণ) কর্মসূচির প্রথম বর্ষপূর্তি উদযাপন
      Posted On: 24 FEB 2020 7:45PM by PIB Kolkata


    নয়াদিল্লী, ২৪ ফেব্রুয়ারি , ২০২০


    কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর বলেছেন, প্রধানমন্ত্রী কিষাণ সম্মান নিধি (পিএম-কিষাণ)একটি সুসংহত, উচ্চাকাঙ্খী কর্মসূচি, যা কৃষকদের আয় বাড়াতে সাহায্য করবে। এই কর্মসূচির প্রথম বর্ষপূর্তি উদযাপন উপলক্ষ্যে আজ নতুন দিল্লীতে আয়োজিত এক অনুষ্ঠানে ভাষণ দিতে গিয়ে শ্রী তোমর বলেন, কৃষি ও গ্রামোন্নয়ন ক্ষেত্রের ওপর গুরুত্ব দিয়ে প্রধানমন্ত্রী শ্রী নরেন্দ্র মোদী যেসমস্ত কেন্দ্রীয় সহায়তাপুষ্ট প্রকল্প চালু করেছেন, পিএম-কিষাণ তার অন্যতম। প্রধানমন্ত্রী ২০২২ সালের মধ্যে কৃষকদের আয় দ্বিগুন বাড়ানোর ওপর গুরুত্ব দিয়েছেন।


    এই কর্মসূচির জন্য চলতি অর্থবর্ষে ৭৫ হাজার কোটি টাকার বাজেট সংস্হান রয়েছে। এই প্রকল্পে প্রত্যেক কৃষককে বার্ষিক ৬ হাজার টাকা দেওয়া হচ্ছে। ইতিমধ্যেই এই খাতে ৫০ হাজার ৮৫০ কোটি টাকা দেওয়া হয়েছে। এখন পর্যন্ত, ৮ কোটি ৪৬ লক্ষ কৃষক পরিবার উপকৃত হয়েছে জানিয়ে শ্রী তোমর বলেন, এই কর্মসূচির আওতায় প্রায় ১৪ কোটি কৃষককে অন্তর্ভুক্ত করার লক্ষ্য রয়েছে। চলতি অর্থবর্ষের শেষ নাগাদ সরকার ১২ লক্ষ কৃষক পরিবারকে এই কর্মসূচির আওতায় নিয়ে আসার পরিকল্পনা গ্রহণ করেছে। কমন সার্ভিস সেন্টারগুলির পাশাপাশি মন্ত্রকের পক্ষ থেকেও অনলাইনে কৃষকদের নাম নথিভুক্তিকরণের পৃথক ব্যবস্হা করা হয়েছে।


    অন্য এক প্রসঙ্গে শ্রী তোমর জানান, পশ্চিমবঙ্গ সরকার রাজ্যের কৃষকদের তথ্য যাচাই করে দেখেনি। এই কাজ দ্রুত সম্পন্ন করার জন্য তিনি স্বয়ং রাজ্যের মুখ্যমন্ত্রীর কাছে আবেদন জানিয়েছেন বলে মন্ত্রী জানান। পশ্চিমবঙ্গের প্রায় ৭০ লক্ষ কৃষক এই কর্মসূচির সুযোগ-সুবিধা পেতে পারেন বলে জানিয়ে শ্রী তোমর বলেন, প্রায় ১০ লক্ষ কৃষক ব্যক্তিগতভাবে অনলাইনে আবেদন জানিয়েছেন। কিন্তু, আবেদনকারী কৃষকদের তথ্য যাচাই করার দায়িত্ব রাজ্য সরকারের। রাজ্যের কৃষকরা পিএম কিষাণ কর্মসূচি থেকে ৪ হাজার কোটি টাকার সুবিধা পেতে পারেন বলেও তিনি স্পষ্ট জানান।


    পিএম-কিষাণ কর্মসূচির সকল সুবিধাভোগী কিষাণ ক্রেডিট কার্ড পাবেন বলে প্রধানমন্ত্রী যে ঘোষণা করেছেন সে প্রসঙ্গে শ্রী তোমর বলেন, এরফলে কৃষকরা সহজেই ব্যাঙ্ক থেকে ঋণ গ্রহণ করতে পারবেন। কিষাণ ক্রেডিট কার্ড কর্মসূচির আওতায় পশুপালন এবং মৎসচাষ ক্ষেত্রকেও সামিল করা হয়েছে। আগামী ২৯ ফেব্রুয়ারি এক বৃহৎ অভিযানের আওতায় দেশের ২০ হাজার ব্যাঙ্কের শাখা থেকে কিষাণ ক্রেডিট কার্ড দেওয়া হবে। সেদিন উত্তরপ্রদেশের চিত্রকূটে আয়োজিত মূল অনুষ্ঠানে প্রধানমন্ত্রী স্বয়ং কয়েকজন কৃষকের হাতে এই কার্ড তুলে দেবেন।


    এই উপলক্ষ্যে শ্রী তোমর কৃষকদের স্বার্থে পিএম-কিষাণ মোবাইল অ্যাপের সূচনা করেন। এই অ্যাপ থেকে কৃষকরা বিভিন্ন সুবিধা পাবেন। এরমধ্যে রয়েছে- আবেদনের বর্তমান পরিস্হিতি সম্পর্কে তথ্য, আধার কার্ডে নতুন তথ্য সংযোজন বা সংশোধন এবং নিজের ব্যাঙ্ক অ্যাকাউন্টের মাধ্যমে ঋণ গ্রহণে বিভিন্ন তথ্য।


    অনুষ্ঠানে কৃষি ও কৃষক কল্যাণ দপ্তরের সচিব শ্রী কল্যাণ আগরওয়াল জানান, তাঁর দপ্তর সয়েল হেল্থ কার্ড, পিএম-কিষাণ এবং কিষাণ ক্রেডিট কার্ডের মতো গুরুত্বপূর্ণ প্রকল্পগুলিকে একত্রিত করে কৃষকদের জন্য এক সুসংবদ্ধ তথ্য ভান্ডার গড়ে তোলার কাজ করছে। এই কাজ চলতি বছরের জুন মাসের মধ্যেই চূড়ান্ত হয়ে যাবে বলেও শ্রী আগরওয়াল আশা প্রকাশ করেন।


    CG/BD/NS

    
    
    (Release ID: 1604248) Visitor Counter : 16
    
    
      Read this release in: English