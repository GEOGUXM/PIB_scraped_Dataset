      রেলমন্ত্রক

      কলকাতায় ইস্ট ওয়েস্ট মেট্রো করিডরের প্রথম পর্যায়ের সূচনা রেলমন্ত্রীর
      Posted On: 14 FEB 2020 11:37AM by PIB Kolkata


    কলকাতা, ১৩ ফেব্রুয়ারি ২০২০


    কেন্দ্রীয় রেল,বাণিজ্য এবং শিল্প মন্ত্রী শ্রী পীযূষ গোয়েল আজ ইস্ট ওয়েস্ট মেট্রো করিডরের প্রথম পর্যায়ের সল্টলেক স্টেডিয়াম থেকে সেক্টর ফাইভ এর মধ্যে মেট্রো পরিষেবার সূচনা করলেন। পাঁচ কিলোমিটার দীর্ঘ এই মেট্রো করিডর সল্টলেক সেক্টর ফাইভ,করুণাময়ী, সেন্ট্রাল পার্ক, সিটি সেন্টার,বেঙ্গল কেমিক্যাল এবং সল্টলেক স্টেডিয়াম স্টেশনকে যুক্ত করেছে। প্রথম দু কিলোমিটার পর্যন্ত ৫ টাকা এবং ৫-১০ কিলোমিটার পর্যন্ত যাত্রী ভাড়া ১০ টাকা নির্ধারণ করা হয়েছে। সকাল ৮টা থেকে রাত্রি ৮ টা পর্যন্ত এই পরিষেবা পাওয়া যাবে।আজ থেকেই এই পরিষেবা জনসাধারণের জন্য চালু হয়ে গেল।


    সময় মতো এই কাজ শেষ করার জন্য রেলের আধিকারিক ও কর্মীদের ধন্যবাদ জানান শ্রী গোয়েল। তিনি বলেন এই পরিষেবায় যাত্রীরা স্বাচ্ছন্দে যাতায়াত করতে পারবেন। এ বছর দুর্গাপুজোর তিন চার মাস আগেই ফুলবাগান পর্যন্ত মেট্রো করিডরের কাজ সম্পূর্ণ হয়ে যাবে বলে একই সঙ্গে আশা প্রকাশ করেন তিনি। এ পর্যন্ত ইস্ট ওয়েস্ট মেট্রো করিডরে ৬৫০০ কোটি টাকা খরচ হয়েছে বলেও কথা প্রসঙ্গে তিনি জানান।


    রেল মন্ত্রী বলেন রাজ্য সরকার জমির ছাড়পত্র দিলে খুব শীঘ্রই শহরে আরো চারটি মেট্রো লাইনের কাজ শুরু হবে। রাজ্য সরকারের সঙ্গে যোগাযোগ রক্ষা করে যাতে এই কাজ দ্রুত শুরু করা যায় তারজন্য কেন্দ্রীয় বন, জলবায়ু পরিবর্তন এবং পরিবেশ প্রতিমন্ত্রী শ্রী বাবুল সুপ্রিয় কে এগিয়ে আসার আহ্বান জানান রেল মন্ত্রী ।


    ৮৫৭৪.৯৮ কোটি টাকা ব্যয়ে দেশের মধ্যে প্রথম জলের তলা দিয়ে মেট্রো পরিষেবা এবং সংঘর্ষ ঠেকাতে যোগাযোগ ভিত্তিক ও স্বয়ংক্রিয় ট্রেন নিয়ন্ত্রণ পদ্ধতি চালু হয়েছে । দুর্ঘটনা ও ইচ্ছাকৃত ঝাঁপ ঠেকাতে প্ল্যাটফর্মে রয়েছে স্ক্রিন ডোর। যাত্রী সুবিধার্থে লিফট,চলমান সিঁড়ি, বিশেষ ভাবে সক্ষমদের জন্য বিশেষ ব্যবস্থা, সিসিটিভি, এলইডি আলো এবং প্রতি কামরায় জরুরি ঘোষণা ব্যবস্থা রয়েছে । রবিবার ২৫ টি ও অন্যান্য কাজের দিন ৩৭ টি মেট্রো চলবে। পাঁচ কিলোমিটার যাতায়াত পথে সময় লাগবে ১৩ মিনিট।


    এদিন অনুষ্ঠান মঞ্চ থেকে শ্রী পীযূষ গোয়েল হাওড়া স্টেশনে ৩ মেগাওয়াটের রুফ টপ সৌর বিদ্যুৎ প্রকল্প, হাওড়া, মালদহ, শিয়ালদহ,খড়গপুর ডিভিশনে দ্বিতীয়/ তৃতীয় লাইন এবং হাওড়া ও মালদহ ডিভিশনের কাটোয়া- আজিমগঞ্জ ,মণিগ্রাম -নলহাটি শাখায় রেলের বৈদ্যুতিকীরণেরও উদ্বোধন করেন ।


    কেন্দ্রীয় বন,জলবায়ু পরিবর্তন এবং পরিবেশ প্রতিমন্ত্রী শ্রী বাবুল সুপ্রিয়, মেট্রো রেলের জেনারেল ম্যানেজার শ্রী মনোজ যোশী, পূর্ব রেলের জেনারেল ম্যানেজার শ্রী সুনিৎ শর্মা, দক্ষিণ পূর্ব রেলের জেনারেল ম্যানেজার শ্রী সঞ্জয় মোহান্তি অনুষ্ঠানে উপস্থিত ছিলেন।


    SSS/SS

    
    
    (Release ID: 1603159) Visitor Counter : 9
    
    
      Read this release in: English