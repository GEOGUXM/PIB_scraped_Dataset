      উপ-রাষ্ট্রপতিরসচিবালয়

      কেন্দ্রের জল সংরক্ষণের উদ্যোগে গুরুত্বপূর্ণ অংশীদার হওয়ায় উপরাষ্ট্রপতির রোটারীকে অভিনন্দন
      Posted On: 16 FEB 2020 6:47PM by PIB Kolkata


    কলকাতা, ১৬ ফেব্রুয়ারি, ২০২০


    উপরাষ্ট্রপতি শ্রী এম ভেঙ্কাইয়া নাইডু বলেছেন, কেন্দ্র এবং বিভিন্ন রাজ্য সরকারগুলির নানা উদ্যোগে রোটারী ইন্ডিয়ার মতন সংগঠনগুলি স্থিতিশীল ও সমন্বিত উন্নয়নে অগ্রণী ভূমিকা নিতে পারে। তিনি আজ কলকাতায় রোটারী ইন্ডিয়ার শতবার্ষিকী উদযাপন ২০২০তে যোগ দিতে এসেছিলেন। জল সংরক্ষণে সরকারের উদ্যোগে গুরুত্বপূর্ণ অংশীদার হওয়ার পাশাপাশি, দেশ থেকে পোলিও নির্মূল করার অভিযানে কেন্দ্র, বিশ্ব স্বাস্থ্য সংস্থা, ইউনিসেফ এবং পরবর্তীতে বিল ও মেলিন্ডা গেটস ফাউন্ডেশনের সঙ্গে রোটারী ইন্ডিয়া যুক্ত হওয়ায় তিনি তার প্রশংসা করেন।


    শ্রী নাইডু বলেন, ভারতের পোলিও নির্মূল করার ইতিহাস, সরকার ও অসরকারি সংগঠনগুলির কার্যকরী ও সফল অংশীদারীত্বের উদাহরণ। এই আবহে উপরাষ্ট্রপতি আশা করেন, বৃহত্তর স্বার্থে এই ধরণের অংশীদারীত্ব আরো গড়ে উঠবে।


    জলসংরক্ষণকে রোটারী আরেকটি গুরুত্বপূর্ণ ক্ষেত্র হিসেবে গ্রহণ করায় উপরাষ্ট্রপতি সন্তোষ প্রকাশ করেন। তিনি বলেন, কেন্দ্রের জলশক্তি মন্ত্রক আগামী পাঁচ বছরে দেশ জুড়ে ১লক্ষের বেশি চেকড্যাম তৈরি করার পরিকল্পনা করেছে। এই একই সময়ে দেশের বিভিন্ন রোটারী ক্লাবগুলির মাধ্যমে ১০হাজারের বেশি চেকড্যাম তৈরির জন্য রোটারী প্রতিশ্রুতিবদ্ধ হয়েছে। জল সংরক্ষণে কেন্দ্রের উদ্যোগে গুরুত্বপূর্ণ অংশীদার হওয়ার জন্য তিনি সংগঠনের প্রশংসা করেন।


    শ্রী নাইডু মনে করেন, সংশ্লিষ্ট সকলের সক্রিয় অংশগ্রহণের মাধ্যমে উন্নয়ন ত্বরান্বিত হতে পারে। তিনি বলেন, সরকার নীতি ও কর্মসূচীগুলি পরিকল্পনা করবে, আর সেগুলি রূপায়ণের মান নির্ভর করবে জনসাধারণ, সুশীল সমাজের সঙ্গে সংশ্লিষ্ট সংগঠনগুলি, শিক্ষামহল ও বেসরকারি সংগঠনগুলির অংশগ্রহণের উপর। উপরাষ্ট্রপতি এই প্রসঙ্গে ভারতের “একসঙ্গে থাকা” ও “একসঙ্গে কাজ করা” ౼ দীর্ঘদিনের দুটি মূল মন্ত্র অনুসরণের বিষয়টি উল্লেখ করেন এবং ‘ভাগ করে নেওয়া’ ও ‘যত্ন করা’- ভারতের এই দুটি বিশ্বাসের উপর জোর দেন। পরোপকার করা শুধুমাত্র অনুদান বা ভিক্ষা দেওয়ার মধ্যেই সীমাবদ্ধ নয়। তীর্থযাত্রীদের জন্য বিশ্রামাগার নির্মাণ, তাদের নিখরচায় থাকা ও খাওয়ার ব্যবস্থা করার মত বিষয়গুলিও এর মধ্যে অন্তর্গত। অতীতকালে ধনীদের গ্রামের দরিদ্রদের সাহায্য করার রীতি ছিল। তিনি উল্লেখ করেন, যদিও প্রান্তিক মানুষদের সমস্যা দূর করতে সরকার নানা স্তরে উদ্যোগ নিয়েছে, তবে স্বাস্থ্য ও শিক্ষা-সহ বিভিন্ন ক্ষেত্রে রোটারীর মতন স্বেচ্ছাসেবী সংগঠনগুলির সরকারের উদ্যোগে সাহায্যের প্রয়োজন রয়েছে।


    উপরাষ্ট্রপতি এই প্রসঙ্গে বিভিন্ন ক্ষেত্রে স্বেচ্ছায় কাজের বিষয়টি উল্লেখ করেন যেখানে রোটারীর মত সংগঠনগুলি সাহায্য করতে পারে। এর মধ্যে রয়েছে যুবক-যুবতী ও মহিলাদের জন্য দক্ষতা উন্নয়নে নানাভাবে সাহায্য করা যাতে তাদের পরিবারিক রোজগার বাড়তে পারে। যেহেতু দেশের মোট জনসংখ্যার প্রায় ৬০ শতাংশ মানুষ এখনো গ্রামে থাকেন, তাই প্রতিটি কর্মসংস্থান প্রকল্পে গ্রামীণ অর্থনীতিকে শক্তিশালী করার লক্ষ্যে গুরুত্ব আরোপ করা উচিৎ। তিনি বলেন, “ কৃষিকাজের মাধ্যমে জীবিকা নির্বাহ করার লোকের সংখ্যা ক্রমশ কমছে। এটি অত্যন্ত উদ্বেগের। এই পরিস্থিতির জন্য অনেকগুলি কারণ রয়েছে এবং সবথেকে বড় কারণ হল কৃষক তাঁর কঠোর পরিশ্রমের যথাযথ প্রতিদান পান না। আমি আতঙ্কিত যে যদি এই পরিস্থিতি চলতে থাকে, তাহলে আর-ও লোক কৃষিকাজ ছেড়ে দেবেন এবং অন্য জীবিকা বেছে নেবেন। তাই রোটারীর মত সংস্থাগুলির কাছে আমার পরামর্শ যে কৃষিভিত্তিক শিল্পোদ্যগ গড়ে তুলতে আপনারা প্রশিক্ষণ ও দক্ষতা উন্নয়নের ব্যবস্থা করুন।“


    যারা কম ভাগ্যবান, তাঁদের প্রতি সহমর্মিতা গড়ে তোলার উপর জোর দেন শ্রী নাইডু, করুণা দেখানো নয়, শিশুদের স্পর্শকাতর করতে হবে যাতে তারা অন্যের প্রয়োজন উপলব্ধি করতে পারে। ছাত্রছাত্রীদের জীবনের নতুন নতুন দিক জানার জন্য, সমাজের সঙ্গে ইতিবাচক বন্ধন গড়ে তোলার লক্ষ্যে স্বেচ্ছাসেবামূলক নানা কর্মসূচীতে যোগ দিতে হবে। তিনি আশা করেন, নতুন শিক্ষা নীতি ছাত্রছাত্রীদের মধ্যে স্বেচ্ছাসেবার বিষয়টিতে উৎসাহিত করবে এবং এই ধরণের কাজে যদি তারা যোগ দেয়, তাহলে তাদের জন্য কিছু আলাদা নম্বর বরাদ্দ হওয়া উচিৎ।


    তাঁর বক্তব্যের শেষে উপরাষ্ট্রপতি শান্তিপূর্ণ পরিবেশ গড়ে ওপর জোর দেন, যা মানবিক কাজ ও উন্নয়নের মাধ্যমে সম্ভব।


    তিনি স্বচ্ছতা অভিযান, বেটি বাচাও বেটি পড়াও, যোগ, ফিট ইন্ডিয়া ও পোষণ অভিযানের মত কেন্দ্রের উদ্যোগগুলিতে রোটারীর সদস্যদের সামিল হওয়ার আহ্বান জানান।


    অনুষ্ঠানে পশ্চিমবঙ্গের রাজ্যপাল শ্রী জগদীপ ধনকড়, রাজ্যের বিজ্ঞান, প্রযুক্তি ও জৈব-প্রযুক্তি মন্ত্রী শ্রী ব্রাত্য বসু-সহ বিশিষ্ট জনেরা উপস্থিত ছিলেন।


    SSS/CB

    
    
    (Release ID: 1603358) Visitor Counter : 12
    
    
      Read this release in: English