      জাহাজচলাচলমন্ত্রক

      ‘অর্থ-গঙ্গা’ কর্মসূচি গঙ্গানদী তীরবর্তী অঞ্চলে অর্থনৈতিক কর্মকান্ডের প্রসার ঘটাবে
      Posted On: 15 FEB 2020 2:08PM by PIB Kolkata


    নয়াদিল্লি , ১৩ ফেব্রুয়ারি, ২০২০


    কেন্দ্রীয় জাহাজ চলাচল প্রতিমন্ত্রী শ্রী মনসুখ মান্ডভিয়া আজ এখানে সাংবাদিক সম্মেলনে বলেছেন, অভ্যন্তরীণ জলপথ পরিবহণের ক্ষেত্রে ‘অর্থ-গঙ্গা’ কর্মসূচি এক গুরুত্বপূর্ণ স্তম্ভ। এই কর্মসূচি সামগ্রিক বিকাশের পাশাপাশি, জাতীয় জলপথগুলিকে ব্যাপক কর্মসংস্থানের সুযোগ সৃষ্টিতে গুরুত্বপূর্ণ ভূমিকা পালন করবে। তিনি আরও বলেন, গঙ্গানদী সংলগ্ন এলাকায় দেশের প্রায় অর্ধেক মানুষ বসবাস করেন। এমনকি, দেশে জলপথে পরিবাহিত পণ্যসামগ্রীর এক-পঞ্চমাংশ এই নদীপথ দিয়েই পরিবহণ হয়ে থাকে।


    মন্ত্রক বিগত কয়েক বছরে অভ্যন্তরীণ জলপথ পরিবহণ ব্যবস্থার সার্বিক বিকাশে যে সমস্ত পদক্ষেপ গ্রহণ করেছে, তারফলে জলপথে পণ্য পরিবহণের পরিমাণ ৩০ লক্ষ মেট্রিক টন থেকে বেড়ে ৭০ লক্ষ মেট্রিক টন এবং জলযানের পরিষেবা ৩০০ থেকে বেড়ে ৭০০ হয়েছে। ছোট জেটিগুলির মানোন্নয়নে গৃহীত বিভিন্ন উদ্যোগের কথা উল্লেখ করে মন্ত্রী বলেন, বারাণসী থেকে হলদিয়া পর্যন্ত প্রায় ১ হাজার ৪০০ কিলোমিটার দীর্ঘ ১ নম্বর জাতীয় জলপথে কৃষক, ব্যবসায়ী ও সাধারণ মানুষের যোগাযোগের স্বার্থে একাধিক পদক্ষেপ নেওয়া হয়েছে। এই উদ্যোগের ফলে সাধারণ মানুষের জীবনযাপনে মানোন্নয়ন ঘটবে এবং সহজে ব্যবসা-বাণিজ্যের অনুকূল পরিবেশ গড়ে উঠবে।


    শ্রী মান্ডভিয়া আরও জানান, উত্তর প্রদেশের বারাণসীতে ‘ফ্রেইট ভিলেজ’ এবং ঝাড়খন্ডের সাহিবগঙ্গে শিল্প তালুক তথা লজিস্টিক পার্ক গড়ে তোলার জন্য ২০০ কোটি টাকা খরচ করা হচ্ছে। এই কর্মসূচির ফলে সংশ্লিষ্ট অঞ্চলের মানুষের প্রত্যক্ষ ও পরোক্ষ কর্মসংস্থানের পাশাপাশি, স্থানীয় অর্থনীতির বিকাশ ঘটবে।


    SSS/BD/SB

    
    
    (Release ID: 1603296) Visitor Counter : 3
    
    
      Read this release in: English