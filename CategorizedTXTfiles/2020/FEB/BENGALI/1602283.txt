      নারীওশিশুবিকাশমন্ত্রক

      অপুষ্টি দূরীকরণে ব্যবস্থা
      Posted On: 06 FEB 2020 5:58PM by PIB Kolkata


    নয়াদিল্লি , ০৬ ফেব্রুয়ারি, ২০২০


    কেন্দ্রীয় সরকার অপুষ্টিজনিত সমস্যা মোকাবিলায় সর্বোচ্চ অগ্রাধিকার দিয়ে থাকে। এই লক্ষ্যে সরকার বিভিন্ন মন্ত্রক ও দপ্তরের একাধিক কর্মসূচি রাজ্য ও কেন্দ্রশাসিত অঞ্চলগুলির সহায়তায় রূপায়ণ করছে। আজ রাজ্যসভায় এক লিখিত জবাবে এই তথ্য জানিয়েছেন কেন্দ্রীয় মহিলা ও শিশু কল্যাণ মন্ত্রী শ্রীমতী স্মৃতি জুবিন ইরানি। মন্ত্রক আইসিডিএস কর্মসূচির আওতায় পোষণ অভিযান, প্রধানমন্ত্রী মাতৃ বন্দনা যোজনা, অঙ্গনওয়াড়ি পরিষেবা সহ বয়ঃসন্ধিকালীন মেয়েদের জন্য একাধিক প্রকল্প রূপায়ণ করছে। উদ্দেশ্য, দেশে মহিলা ও শিশুদের মধ্যে অপুষ্টিজনিত সমস্যা দূর করা।


    তিনি আরও জানান, পোষণ অভিযানে ০-৬ বছর বয়স পর্যন্ত শিশুদের দৈহিক পুষ্টির মানোন্নয়নে গুরুত্ব দেওয়া হয়। এছাড়াও, বয়ঃসন্ধিকালীন বালিকা, গর্ভবতী মহিলা ও স্তন্যদাত্রী মায়েদের পুষ্টির বিষয়গুলি প্রাধান্য পেয়ে থাকে। অভিযানের আওতায় দেশ থেকে পর্যায়ক্রমে অপুষ্টি দূরীকরণের লক্ষ্য রয়েছে। অপুষ্টির সমস্যা দূরীকরণে গণআন্দোলন ও সচেতনতা বৃদ্ধির পাশাপাশি, পুষ্টির গুরুত্ব সম্পর্কে মানুষকে অবহিত করতে রাজ্য ও কেন্দ্রশাসিত অঞ্চলগুলির অপুষ্টি দূরীকরণের কাজে যুক্ত থাকা ব্যক্তিদের দক্ষতা বৃদ্ধি করা হয়েছে।


    স্বাস্থ্য ও পরিবার কল্যাণ মন্ত্রকের ফ্ল্যাগশিপ কর্মসূচি জাতীয় স্বাস্থ্য মিশনের আওতায় সদ্যজাত ও ছোট শিশুদের নিয়মিত স্তন্যপান করানোর অভ্যাস, রক্তাল্পতামুক্ত ভারত, আয়রন ও ফলিক অ্যাসিড সংক্রান্ত ওষুধ সরবরাহ, আয়োডিন যুক্ত লবণের ব্যবহার বাড়ানো, ভিটামিন ‘এ’ পরিপূরক পুষ্টির যোগান বাড়ানো, শিশুদের টিকাকরণ, পেটের রোগ নিয়ন্ত্রণে গুরুত্ব দেওয়া হচ্ছে। এই সমস্ত উদ্যোগের পাশাপাশি, মহিলা ও শিশু কল্যাণ মন্ত্রকের অধীন খাদ্য ও পুষ্টি পর্ষদ আঞ্চলিক ক্ষেত্রীয় কার্যালয়গুলির মাধ্যমে পুষ্টির গুরুত্ব নিয়ে প্রশিক্ষণ কর্মসূচির আয়োজন করে থাকে। এছাড়াও, বৈদ্যুতিন ও মুদ্রণ মাধ্যমে নিয়মিত গণসচেতনতামূলক অভিযানও চালানো হয়।


    CG/BD/SB

    
    
    (Release ID: 1602283) Visitor Counter : 7
    
    
      Read this release in: English