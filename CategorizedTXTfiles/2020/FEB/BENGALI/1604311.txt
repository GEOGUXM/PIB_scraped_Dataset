      মানবসম্পদবিকাশমন্ত্রক

      কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ ২০১৯-এর ছাত্র বিশ্বকর্মা পুরস্কার প্রদান করলেন
      Posted On: 25 FEB 2020 5:27PM by PIB Kolkata


    নয়াদিল্লি, ২৪ ফেব্রুয়ারি, ২০২০


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ সোমবার নতুন দিল্লিতে ২০১৯-এর বিশ্বকর্মা পুরস্কার প্রদান করেন। সর্বভারতীয় কারিগরি শিক্ষা পর্ষদের (এআইসিটিই) উদ্যোগে ২০১৯-এর বিশ্বকর্মা পুরস্কার প্রদান সমাপ্তি অনুষ্ঠানের আয়োজন করা হয়। অনুষ্ঠানে, বিভিন্ন বিভাগে ২৩টি দলকে ‘ছাত্র বিশ্বকর্মা পুরস্কার’ প্রদান করা হয়। কেন্দ্রীয় মন্ত্রী ছয়টি প্রতিষ্ঠানকে ‘উৎকৃষ্ট সংস্থান বিশ্বকর্মা পুরস্কার’ প্রদান করেন।


    অনুষ্ঠানে শ্রী নিশাঙ্ক পুরস্কারপ্রাপকদের ধন্যবাদ জানিয়ে বলেন, এই পুরস্কার প্রত্যেককে অনুপ্রেরণা যোগাবে। তিনি বলেন, ৬,৬৭৬টি দলের মধ্য থেকে ফাইনালের জন্য ১১৭টি দল নির্বাচিত হয়েছিল। তাদের মধ্যে ২৩টি দলকে বিভিন্ন বিভাগে পুরস্কার প্রদান করা হচ্ছে। এর থেকেই প্রমাণ হয় দেশে বহু প্রতিভা রয়েছে। তিনি বলেন, প্রত্যেকটি দলেরই বিশেষ দক্ষতা রয়েছে। এই ছাত্ররাই দেশের সম্পদ। কারিগরি শিক্ষা প্রদানের ক্ষেত্রে এআইসিটিই প্রতিনিয়ত ভালো কাজ করে চলেছে। সাধারণ মানুষের সমস্যার সমাধানে বিভিন্ন দলের ছাত্ররা যে প্রকল্পগুলি তৈরি করেছে, তা খুবই গুরুত্বপূর্ণ। তাই, এসব ছাত্রদের আরও সুযোগ দেওয়ার জন্য এআইসিটিই-র কাছে আহ্বান জানান কেন্দ্রীয় মন্ত্রী। তিনি বলেন, এই ছাত্ররাই দেশের ভবিষ্যৎ। এইসব ছাত্রদের স্বপ্ন সাকার করতে নীতি আয়োগ এবং দিল্লির আইআইটি-কে সাহায্যের জন্য ধন্যবাদ জানান শ্রী নিশাঙ্ক।


    ২০১৭ সাল থেকে এআইসিটিই এই বিশ্বকর্মা পুরস্কার প্রদান অনুষ্ঠান আয়োজন করে আসছে। গত বছর ১১ই সেপ্টেম্বর এই প্রতিযোগিতার আয়োজন করা হয়। থিম ছিল ‘গ্রামাঞ্চলের মানুষের আয় কিভাবে বৃদ্ধি করা যায়।’


    অনুষ্ঠানে এআইসিটিই ও কানপুর আইআইটি এবং রোপার আইআইটি, আইআইটি ভুবনেশ্বর ও পুণের আইআইএসইআর-এর মধ্যে চারটি সমঝোতাপত্র স্বাক্ষরিত হয়। এই সমঝোতাপত্রের মূল উদ্দেশ্যই হল জম্মু ও কাশ্মীরের ছাত্রছাত্রীরা যাতে উচ্চশিক্ষা প্রতিষ্ঠানগুলিতে শিক্ষার সুযোগ গ্রহণ করতে পারে। পাশাপাশি, তাদের কর্মসংস্থান বৃদ্ধি, ক্ষমতায়ন এবং উৎসাহদানের লক্ষ্যেই এই সমঝোতাপত্র স্বাক্ষর করা হয়েছে। কেন্দ্রীয় মন্ত্রী এআইসিটিই-র কর্মকাণ্ড সম্পর্কিত বইয়ের ডিজিটাল সংস্করণেরও সূচনা করেন।


    CG/SS/DM

    
    
    (Release ID: 1604311) Visitor Counter : 5
    
    
      Read this release in: English