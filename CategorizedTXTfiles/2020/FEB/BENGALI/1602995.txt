      পেট্রোলিয়ামওপ্রাকৃতিকগ্যাসমন্ত্রক

      পূর্বস্হলী পাখিরালয় পাখিদের রক্ষার জন্য ইন্ডিয়ান অয়েলের জনসচেতনতা উদ্যোগ
      Posted On: 12 FEB 2020 6:18PM by PIB Kolkata


    কলকাতা, ১২ ফেব্রুয়ারি, ২০২০


    ইন্ডিয়ান অয়েল (আইওসিএল) পরিবেশ রক্ষার জন্য দেশের প্রত্যন্ত অঞ্চলে নানা কর্মসূচি পালন করে থাকে। বর্ধমানের পূর্বস্হলীতে ৮ই ফেব্রুয়ারি শনিবার, সংস্হাটি একটি জন-সচেতনতামূলক কর্মসূচির আয়োজন করে। আইওসিএল-এর পূর্বাঞ্চলীয় শাখার প্রধান শ্রী অতীশ চন্দ্র ঘোষের নেতৃত্বে এলাকার প্রায় ২ হাজার ছাত্রছাত্রী এই কর্মসূচিতে অংশগ্রহণ করেন।


    গঙ্গার পার্শ্ববর্তী চুপি এবং কাষ্ঠখালি গ্রামে বিশাল জলাশয়ে পৃথিবীর নানা প্রান্তের পরিযায়ী পাখি প্রতি বছর ডিসেম্বরের শুরু থেকে ভিড় জমায়। কাঁচের মত স্বচ্ছ, ৯ কিলোমিটার দীর্ঘ এই জলাশয়ে ৭০টির বেশি দেশি-বিদেশি প্রজাতির পাখি জড়ো হয়। কিন্তু স্হানীয় মানুষের লালসার শিকার হওয়ার কারণে এসব পাখি বিপদের মুখে পড়েছিল।


    ‘ দি জঙ্গলি ’ নামে একটি অসরকারি সংস্হা দীর্ঘদিন ধরে এলাকার মানুষের মধ্যে সচেতনতা গড়ে তোলার চেষ্টা করছে। যাতে এইসব পরিযায়ী পাখি নিরাপদে থাকতে পারে।


    এই উদ্যোগে সহযোগিতা করার জন্য ইন্ডিয়ান অয়েল এলাকার ১০টি বিদ্যালয়ের ছাত্রছাত্রী এবং শিক্ষক-শিক্ষিকাকে সঙ্গে নিয়ে এই কর্মসূচি পালন করে। শ্রী ঘোষ বলেন, সমাজে পরিবর্তন আনতে হলে ছাত্রছাত্রীদের উদ্যোগ নিতে হবে। সংস্হার আরেক আধিকারিক শ্রী অরূপ দাশ ছাত্রছাত্রীদের পরামর্শ দেন তাঁরা যেন তাঁদের বাবা-মা সহ আশেপাশের ১০ জনের মধ্যে পরিবেশ সচেতনতা গড়ে তোলেন। এই অনুষ্ঠানে বিশিষ্ট পরিবেশবিদ শ্রী রাজা চট্টোপাধ্যায়ও উপস্হিত ছিলেন।


    CG/CB/NS

    
    
    (Release ID: 1602995) Visitor Counter : 7