      বিজ্ঞানওপ্রযুক্তিমন্ত্রক

      জাতীয় বিজ্ঞান দিবস উদযাপন অনুষ্ঠানে রাষ্ট্রপতি ২১ জন বিজয়ীর হাতে পুরস্কার তুলে দিলেন
      Posted On: 28 FEB 2020 6:29PM by PIB Kolkata


    নয়াদিল্লী, ২৮ ফেব্রুয়ারি , ২০২০


    রাষ্ট্রপতি শ্রী রামনাথ কোবিন্দ দেশের বিজ্ঞান প্রতিষ্ঠানগুলির গুণমান এবং প্রাসঙ্গিকতা আরও বাড়ানোর ওপর গুরুত্ব দিয়েছেন। তিনি বলেন, দেশের বিজ্ঞানীদের উদ্ভাবন ও আবিষ্কারের মধ্যে দিয়ে মানুষের কল্যাণে অবদান রাখতে হবে। আজ নতুন দিল্লীর বিজ্ঞান ভবনে জাতীয় বিজ্ঞান দিবস উদযাপন অনুষ্ঠানে রাষ্ট্রপতি লিঙ্গ সমতা বজায় রাখার পাশাপাশি শিক্ষা তথা গবেষণামূলক প্রতিষ্ঠানগুলিতে গুণমান বাড়ানোর ক্ষেত্রে তিনটি গুরুত্বপূর্ণ উদ্যোগের কথা ঘোষণা করেন। এবারের জাতীয় বিজ্ঞান দিবসের মূল ভাবনা হল বিজ্ঞান ক্ষেত্রে মহিলা।


    শ্রী কোবিন্দ বলেন, বিজ্ঞানের গুরুত্বের বার্তা ছড়িয়ে দেওয়ার মধ্যেই বিজ্ঞান দিবস উদযাপনের তাৎপর্য লুকিয়ে রয়েছে। এই উপলক্ষে শ্রী কোবিন্দ প্রতিভাবান মহিলা বিজ্ঞানীদের হাতে পুরস্কার তুলে দেন। বিজ্ঞানকে জনপ্রিয় করে তোলা, সামাজিক কল্যাণে বিজ্ঞানের আরও বেশি প্রয়োগ প্রভৃতি ক্ষেত্রে এই পুরস্কার দেওয়া হয়।


    অনুষ্ঠানে কেন্দ্রীয় বিজ্ঞান ও প্রযুক্তি মন্ত্রী ডঃ হর্ষ বর্ধন এবারের বিজ্ঞান দিবসের মূল ভাবনা কথা উল্লেখ করে বলেন, সমগ্র উন্নয়ন প্রক্রিয়ায় উদ্ভাবন ও লিঙ্গ সমতার সমান গুরুত্ব রয়েছে। তিনি আরও বলেন, ভারতে বিজ্ঞানচর্চায় লিঙ্গ সমতা বজায় রাখার সংস্কৃতি গড়ে তুলতে সংশ্লিষ্ট সকলকে এগিয়ে আসতে হবে। বিজ্ঞান ও ইঞ্জিনিয়ারিং সংক্রান্ত প্রকাশনায় ভারত ইতিমধ্যেই তিন ধাপ অগ্রগতি করেছে বলে সম্প্রতি মার্কিন যুক্তরাষ্ট্রের ন্যাশনাল সায়েন্স ফাউন্ডেশনের প্রতিবেদন জানিয়েছে। দেশের বিজ্ঞান প্রতিষ্ঠানগুলির কাছে এ এক গর্বের বিষয় বলে উল্লেখ করে ডঃ হর্ষ বর্ধন বলেন, গবেষণাধর্মী কাজে গুণমানের দিক থেকে বেঙ্গালুরুর জওহরলাল নেহরু সেন্টার ফর অ্যাডভান্সড সায়েন্টিফিক রিসার্চ প্রতিষ্ঠানটি নেচার ইনডেক্স-এর বিচারে সপ্তম স্হান অর্জন করেছে।


    একবিংশ শতাব্দীর চ্যালেঞ্জগুলির মোকাবিলায় বিজ্ঞান ও প্রযুক্তিভিত্তিক সমাধান খুঁজে বের করার জাতীয় প্রচেষ্টায় সামিল হতে ডঃ হর্ষবর্ধন বিজ্ঞানী মহলের প্রতি আহ্বান জানান।


    CG/BD/NS

    
    
    (Release ID: 1604688) Visitor Counter : 5
    
    
      Read this release in: English