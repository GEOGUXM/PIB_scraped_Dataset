      সংখ্যালঘুবিষয়কমন্ত্রক

      নতুন দিল্লির ইন্ডিয়া গেট চত্বরে ‘হুনার হাট’-এর আয়োজন করা হবে
      Posted On: 11 FEB 2020 3:44PM by PIB Kolkata


    নয়াদিল্লি, ১১ ফেব্রুয়ারি, ২০২০


    কেন্দ্রীয় সংখ্যালঘু বিষয়ক মন্ত্রক নতুন দিল্লির রাজপথে ইন্ডিয়া গেট চত্বরে পরবর্তী ‘হুনার হাট’-এর আয়োজন করতে চলেছে। এই ‘হুনার হাট’-এর মূল ভাবনা হল – ‘কৌশল কো কাম’। আগামী ১৩ই ফেব্রুয়ারি এই হাট শুরু হচ্ছে। বিংশতম এই ‘হুনার হাট’ উদ্বোধন করবেন রেলমন্ত্রী শ্রী পীযূষ গোয়েল, সংখ্যালঘু বিষয়ক মন্ত্রী শ্রী মুখতার আব্বাস নাকভি এবং নগরোন্নয়ন মন্ত্রী শ্রী হরদীপ সিং পুরী। দেশের সুদক্ষ হস্তশিল্পী, কারুশিল্পী ও রন্ধন বিশেষজ্ঞরা এই অনুষ্ঠানে যোগ দেবেন। আগামী ২৩ তারিখ পর্যন্ত ‘হুনার হাট’ চলবে। কলকাতা সহ আরও কয়েকটি শহরে ‘হুনার হাট’-এর আয়োজনের পরিকল্পনা রয়েছে।


    শ্রী নাকভি আজ বলেছেন, এই ‘হুনার হাট’ শিল্পীদের সহজাত পরম্পরার ক্ষমতায়নে এক মেগা মিশন হয়ে উঠতে চলেছে। তাঁর মন্ত্রক দেশের সমৃদ্ধ ঐতিহ্যবাহী শিল্পকলা ও হস্তশিল্পগুলির বিপণনের লক্ষ্যে প্রধানমন্ত্রী শ্রী নরেন্দ্র মোদীর স্বপ্নের কর্মসূচিগুলির বাস্তবায়নে কাজ করে চলেছে বলে শ্রী নাকভি জানান। দেশের বিভিন্ন অঞ্চলের সুদক্ষ শিল্পীদের অসাধারণ শিল্পকলার সংরক্ষণ ও প্রসারে নিরন্তর কাজ করে চলেছে বলে জানিয়ে শ্রী নাকভি বলেন, এই শিল্পীদের শিল্পকর্মের নিদর্শন জাতীয় ও আন্তর্জাতিক বাজারে ছড়িয়ে দেওয়ার চেষ্টা চলছে।


    ‘হুনার হাট’-এর সাফল্যের উল্লেখ করে শ্রী নাকভি জানান, এ ধরনের কর্মসূচি থেকে বিগত তিন বছরে প্রায় ৩ লক্ষ সুদক্ষ হস্তশিল্পী, কারুশিল্পী ও রন্ধন বিশেষজ্ঞ কর্মসংস্থানের সুযোগ পেয়েছেন। তিনি বলেন, মোদী সরকার সুদক্ষ হস্তশিল্পী ও কারুশিল্পীদের কেবল কর্মসংস্থানের সুযোগই প্রদান করছে না, সেইসঙ্গে ভারতের নিজস্ব ঐতিহ্যের সংরক্ষণ এবং প্রসারেও কাজ করে চলেছে। দেশের বিভিন্ন শহরে ১০০টি ‘হুনার হাট’ আয়োজন করার পরিকল্পনা মন্ত্রকের রয়েছে বলে জানিয়ে শ্রী নাকভি বলেন, ‘হুনার হাট’গুলিতে বর্তমান চাহিদার সঙ্গে সঙ্গতি রেখে শিল্পী ও রন্ধন বিশেষজ্ঞদের প্রশিক্ষণ দেওয়া হয় যাতে তাঁরা জাতীয় ও আন্তর্জাতিক বাজারের কাজের উপযোগী হয়ে উঠতে পারেন।


    নতুন দিল্লির ইন্ডিয়া গেট লন চত্বরে আয়োজিত এই ‘হুনার হাট’-এ ২৫০টিরও বেশি স্টল থাকছে। এছাড়াও, অংশগ্রহণকারী শিল্পীদের মধ্যে ৫০ শতাংশেরও বেশি মহিলা বলে শ্রী নাকভি জানান। এই হাট উপলক্ষে প্রতিদিন সাংস্কৃতিক কর্মসূচিরও আয়োজন করা হবে।


    CG/BD/DM

    
    
    (Release ID: 1602786) Visitor Counter : 5
    
    
      Read this release in: English