      জাহাজচলাচলমন্ত্রক

      চেন্নাইয়ে আজ উপকূল অঞ্চলে নজরদারি চালানোর ষষ্ঠ জাহাজ “বজ্র”-কে জলে ভাসানো হল
      Posted On: 27 FEB 2020 5:04PM by PIB Kolkata


    নয়াদিল্লী, ২৭ ফেব্রুয়ারি , ২০২০


    চেন্নাইয়ে আজ উপকূল অঞ্চলে নজরদারি চালানোর জন্য ষষ্ঠ জাহাজ “ বজ্র ” -কে জলে ভাসানো হল। অনুষ্ঠানে কেন্দ্রীয় জাহাজ চলাচল মন্ত্রকের স্বাধীন দায়িত্বপ্রাপ্ত এবং সার ও রসায়ন প্রতিমন্ত্রী শ্রী মনসুখ মান্ডব্য মুখ্য অতিথি হিসেবে উপস্হিত ছিলেন।


    তিনি বলেন, ভারতীয় উপকূল রক্ষী বাহিনীর হাতে এই নজরদারি জাহাজ আসার ফলে ভারতের ৭ হাজার ৫০০ কিলোমিটার দীর্ঘ উপকূল অঞ্চল, ২০ লক্ষ বর্গ কিলোমিটার বিস্তৃত নিজস্ব অর্থনৈতিক অঞ্চল এবং বাণিজ্যের জন্য ভারতের জলপথ ব্যবহারকারী ১ লক্ষেরও বেশি বাণিজ্যিক জাহাজ চলাচলের ক্ষেত্রে নিরাপত্তা সুনিশ্চিত হল। ভারতের সামুদ্রিক ইতিহাস স্মরণ করিয়ে শ্রী মান্ডব্য বলেন, গুজরাটের লোথালে জাতীয় সামুদ্রিক ঐতিহ্য সংগ্রহশালা গড়ে তোলা হচ্ছে। তিনি আরও বলেন, সিন্ধু সভ্যতা থেকেই ভারত সামুদ্রিক প্রযুক্তি ক্ষেত্রে গুরুত্বপূর্ণ ভূমিকা পালন করে আসছে। জল সংরক্ষণ এবং জাহাজ নির্মাণে ভারত সবসময় দক্ষতার পরিচয় দিয়েছে। নির্ধারিত সময়ের মধ্যে এই জাহাজ নির্মাণের জন্য এল অ্যান্ড টি শিপ বিল্ডিং-কে অভিনন্দন জানান শ্রী মান্ডব্য। মেক ইন ইন্ডিয়া কর্মসূচির আওতায় সংস্হাটির ৭টি এই ধরনের জাহাজ তৈরির কথা। তার মধ্যে এটি হল ষষ্ঠ। তিনি বলেন, দেশীয় প্রযুক্তিতে এই জাহাজ তৈরি করা হয়েছে। এই জাহাজ হাতে পাওয়ার ফলে ভারতীয় উপকূল রক্ষী বাহিনীর নজরদারি, তল্লাশি ও উদ্ধার কাজের দক্ষতা বৃদ্ধি পাবে। ভারতীয় উপকূল রক্ষী বাহিনী এখন বিশ্বের অন্যতম বৃহৎ উপকূল বাহিনী হয়ে উঠেছে।


    উপকূলীয় অঞ্চলের নিরাপত্তার পাশাপাশি ভারতের নিজস্ব অর্থনৈতিক অঞ্চলে সন্ত্রাস দমন এবং মাদক দ্রব্য চোরাচালান রোধে দিন রাত কাজ করবে এই জাহাজ। জাহাজটিতে অত্যাধুনিক প্রযুক্তির দুটি নেভিগেশন রেডার এবং সর্বাধুনিক নৌচালনা ও যোগাযোগ ব্যবস্হা রয়েছে।


    CG/SS/NS

    
    
    (Release ID: 1604544) Visitor Counter : 5
    
    
      Read this release in: English