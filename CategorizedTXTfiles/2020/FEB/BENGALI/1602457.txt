      প্রধানমন্ত্রীরদপ্তর

      রাষ্ট্রপতির অভিভাষণের ওপর রাজ্যসভায় ধন্যবাদ সূচক প্রস্তাবের জবাবী ভাষণে প্রশাসনিক ব্যবস্থায় নতুন পদক্ষেপ ও ধ্যান-ধারণার ওপর গুরুত্ব প্রধানমন্ত্রীর
      Posted On: 07 FEB 2020 5:50PM by PIB Kolkata


    নয়াদিল্লি, ৬ ফেব্রুয়ারি, ২০২০


    রাষ্ট্রপতির অভিভাষণের ওপর রাজ্যসভায় ধন্যবাদ সূচক প্রস্তাবের জবাবী ভাষণে প্রধানমন্ত্রী শ্রী নরেন্দ্র মোদী বলেছেন, বিগত পাঁচ বছরে সরকার প্রশাসনিক কাজকর্মে নতুন ধ্যান-ধারণা ও পদক্ষেপ নিয়ে এসেছে। প্রশাসনিক ব্যবস্থায় নতুন ধ্যান-ধারণা ও পদক্ষেপের অন্যতম একটি দৃষ্টান্ত হিসেবে ডিজিটাল ভারত উদ্যোগের কথা উল্লেখ করে প্রধানমন্ত্রী বলেন, ২০১৪ সালের আগে কেবলমাত্র ৫৯টি গ্রাম পঞ্চায়েত ব্রডব্যান্ড ব্যবস্থার সঙ্গে যুক্ত ছিল। বিগত পাঁচ বছরে ১ লক্ষ ১৫ হাজারের বেশি গ্রাম পঞ্চায়েতে ব্রডব্যান্ড সংযোগ দেওয়া হয়েছে।


    তিনি বলেন, ২০১৪-তে দেশে অভিন্ন পরিষেবা প্রদান কেন্দ্রের সংখ্যা ছিল ৮০ হাজার যা আজ বেড়ে হয়েছে ৩ লক্ষ ৬৫ হাজারেরও বেশি। এই কেন্দ্রগুলির মাধ্যমে ১২ লক্ষের বেশি গ্রামীণ যুবক-যুবতী অনলাইনে বিভিন্ন সরকারি পরিষেবার সুবিধা পাচ্ছেন।


    প্রধানমন্ত্রী বলেন, বিশ্ব জুড়ে এক নিরাপদ ডিজিটাল লেনদেন প্ল্যাটফর্ম হিসেবে ‘ভীম’ অ্যাপ স্বীকৃতি পাচ্ছে। কেবল জানুয়ারি মাসেই ‘ভীম’ অ্যাপের মাধ্যমে রেকর্ড ২ লক্ষ ১৬ হাজার কোটি টাকার বেশি লেনদেন হয়েছে। এমনকি, বহু দেশে রুপে কার্ড কার্যকর হচ্ছে।


    জল জীবন মিশন


    প্রধানমন্ত্রী বলেন, তাঁর সরকারের আরও একটি উল্লেখযোগ্য পদক্ষেপ হল জল জীবন মিশন। তিনি বলেন, এই মিশনের উদ্দেশ্য হল প্রতিটি পরিবারে পাইপবাহিত জল সরবরাহ। স্থানীয় প্রশাসনিক ব্যবস্থার ক্ষেত্রে এ এক আদর্শ উদাহরণ।


    শ্রী মোদী বলেন, যদিও এই মিশনের সূচনা হয়েছে কেন্দ্রীয় সরকারের পক্ষ থেকে তথাপি, কর্মসূচি রূপায়ণ ও পরিচালনার বিষয়টি গ্রামস্তর-ভিত্তিক। গ্রাম কমিটিগুলি এই কর্মসূচি রূপায়ণ করবে, তহবিল পরিচালনার দায়িত্বে থাকবে এবং পাইপলাইন সহ জলাধার তৈরিতে সিদ্ধান্ত নেবে।


    সহযোগিতামূলক যুক্তরাষ্ট্রীয় কাঠামোর উজ্জ্বল দৃষ্টান্ত : উন্নয়নে আগ্রহী জেলা কর্মসূচি


    প্রধানমন্ত্রী শ্রী নরেন্দ্র মোদী বলেন, দেশের ১০০টিরও বেশি উন্নয়নে আগ্রহী জেলার সার্বিক বিকাশে কেন্দ্রীয় সরকার, রাজ্য সরকার ও জেলা প্রশাসনগুলি সমন্বয় বজায় রেখে কাজ করছে। তিনি আরও বলেন, উন্নয়নে আগ্রহী জেলা সংক্রান্ত কর্মসূচি সহযোগিতামূলক যুক্তরাষ্ট্রীয় কাঠামোর উজ্জ্বল দৃষ্টান্ত হয়ে উঠেছে।


    তিনি বলেন, উন্নয়নে আগ্রহী এই জেলাগুলিতে দরিদ্র ও আদিবাসী মানুষের সার্বিক কল্যাণে সরকার যাবতীয় পদক্ষেপ নিচ্ছে।


    সমাজের প্রতিটি শ্রেণীর জন্য সহানুভূতি বজায় রেখে কাজ


    প্রধানমন্ত্রী বলেন, বিগত পাঁচ বছরে দেশের সমস্ত আধিবাসী বীর যোদ্ধাদের যথাযথ সম্মান জানিয়ে কাজ করা হয়েছে। সারা দেশে সংগ্রহালয় গড়ে তোলা হচ্ছে। গবেষণামূলক প্রতিষ্ঠান গঠন করা হচ্ছে। এমনকি, আদিবাসী শিল্পকলা ও সাহিত্য ডিজিটাইজ করা হচ্ছে। আদিবাসী এলাকার মেধাবী ছাত্রছাত্রীদের গুণগত মানের শিক্ষা সুনিশ্চিত করতে একলব্য আদর্শ আবাসিক বিদ্যালয় স্থাপন করা হচ্ছে।


    এই উদ্যোগগুলি ছাড়াও বনজ সামগ্রী থেকে আরও আয় বাড়াতে আদিবাসী এলাকাগুলিতে তিন হাজার বনজ সম্পদ কেন্দ্র স্থাপন করা হচ্ছে। এই কেন্দ্রগুলির সঙ্গে ৩০ হাজারেরও বেশি স্বনির্ভর গোষ্ঠী যুক্ত হবে। এই তিন হাজার কেন্দ্রের মধ্যে ইতিমধ্যেই ৯০০টি কেন্দ্র গড়ে তোলা হয়েছে এবং ২ লক্ষ ৫০ হাজারেরও বেশি মানুষজনকে যুক্ত করা হয়েছে।


    মহিলাদের ক্ষমতায়নে সরকার অঙ্গীকারবদ্ধ


    প্রধানমন্ত্রী শ্রী মোদী বলেন, মহিলাদের ক্ষমতায়নে তাঁর সরকার একাধিক পদক্ষেপ নিয়েছে। “এই প্রথমবার দেশের ইতিহাসে শিশুকন্যাদের সেনা বিদ্যালয়গুলিতে পড়াশোনার অনুমতি দেওয়া হয়েছে। সেনা পুলিশে মহিলাদের নিয়োগ করার উদ্যোগও নেওয়া হয়েছে” বলে তিনি জানান।


    প্রধানমন্ত্রী আরও বলেন, দেশে মহিলাদের সুরক্ষা ও নিরাপত্তায় ৬০০ ‘ওয়ান স্টপ সেন্টার’ গঠন করা হয়েছে। দেশের প্রতিটি বিদ্যালয়ে ষষ্ঠ থেকে দ্বাদশ শ্রেণী পর্যন্ত বালিকাদের আত্মরক্ষার প্রশিক্ষণ দেওয়া হচ্ছে। যৌন নিগ্রহে অভিযুক্তদের চিহ্নিত করার জন্য জাতীয় স্তরে একটি তথ্যভাণ্ডার গড়ে তোলা হয়েছে। এছাড়াও, দেশের প্রতিটি জেলায় মানবপাচার রোধী ইউনিট গড়ে তোলার পরিকল্পনা করা হয়েছে। শিশুদের ওপর গুরুতর যৌন নিগ্রহের ঘটনাগুলির ক্ষেত্রে পকসো আইনের ধারায় সংশোধন করা হয়েছে যাতে নিগ্রহের যাবতীয় ঘটনাকে এই আইনের আওতায় নিয়ে আসা যায়। সময়মতো সুবিচার পৌঁছে দিতে দেশে এক হাজারেরও বেশি ফাস্ট ট্র্যাক আদালত গড়ে তোলা হচ্ছে।


    CG/BD/DM

    
    
    (Release ID: 1602457) Visitor Counter : 6
    
    
      Read this release in: English