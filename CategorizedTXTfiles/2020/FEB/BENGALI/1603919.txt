      রেলমন্ত্রক

      রেল বোর্ডের চেয়ারম্যান শ্রী বিনোদ কুমার যাদব এইচআরএমএস মোবাইল অ্যাপ-এর সূচনা করলেন
      Posted On: 21 FEB 2020 2:33PM by PIB Kolkata


    নয়াদিল্লি, ২০ ফেব্রুয়ারি, ২০২০


    রেল বোর্ডের চেয়ারম্যান শ্রী বিনোদ কুমার যাদব আজ এক অনুষ্ঠানে সেন্টার ফর রেলওয়ে ইনফরমেশন সিস্টেম (সিআরআইএস) সংস্থার উদ্ভাবিত অভিনব এইচআরএমএস মোবাইল অ্যাপের সূচনা করেন। এই মোবাইল অ্যাপ থেকে ভারতীয় রেলের কর্মচারীরা তাঁদের চাকরি সম্পর্কিত বিভিন্ন তথ্য দেখতে পারবেন এবং প্রয়োজনের ভিত্তিতে এ ধরনের তথ্যে পরিবর্তনের জন্য প্রশাসনের সঙ্গে যোগাযোগ করতে পারবেন।


    এই উপলক্ষে শ্রী যাদব জানান, এখন থেকে রেল কর্মচারীরা তাঁদের কাজে যোগদানের দিন থেকে বেতন হারে বৃদ্ধি, পদোন্নতি, পুরস্কার, বদলি, ছুটি, প্রশিক্ষণ সহ অবসরকালীন সুযোগ-সুবিধা সম্পর্কিত বিভিন্ন তথ্য নিজেই দেখতে পারবেন। কর্মচারীদের কাছে এ ধরনের তথ্য হাতেনাতে পাওয়ার কোন উপায় ছিল না। এই বিষয়টিকে বিবেচনায় রেখেই এবং প্রশাসনিক কাজকর্মে স্বচ্ছতা নিয়ে আসতে অভিনব এই অ্যাপটি চালু করা হয়েছে। এই অ্যাপের মাধ্যমে রেল কর্মচারীরা প্রশাসনের সঙ্গে সরাসরি যোগাযোগ করতে পারবেন। তিনি আরও জানান, বর্তমানে ভারতীয় রেলের কর্মচারীদের সার্ভিস রেকর্ড সহ বিভিন্ন তথ্য সংযোজন ও যাচাই করার প্রক্রিয়া চলছে। ইতিমধ্যেই এই অ্যাপে ১১ লক্ষ ১৯ হাজার বা ৯৩ শতাংশ কর্মচারীর তথ্য সংযোজন করা হয়েছে। এই অ্যাপটির সাহায্যে একজন কর্মী তাঁর ই-সার্ভিস রেকর্ড নিজের সুবিধামতো সময়ে দেখতে পারবেন এবং এতে কোন ত্রুটি থাকলে তা অবিলম্বে সংশ্লিষ্ট প্রশাসনকে সংশোধনের জন্য জানাতেও পারবেন।


    ভারতীয় রেলের কর্মচারীদের জন্য এইচআরএমএস মোবাইল অ্যাপটি গুগল প্লে স্টোর থেকে পাওয়া যাচ্ছে। কোন কর্মচারীকে এই অ্যাপে রেজিস্টার করার সময় তাঁর আইপিএএস নম্বর/পিএফ নম্বর উল্লেখ করতে হবে। এরপর, সংশ্লিষ্ট কর্মচারীর মোবাইল নম্বরে এককালীন একটি পাসওয়ার্ড আসবে। পাসওয়ার্ড পাওয়ার পর সেটি অ্যাপের সংশ্লিষ্ট জায়গায় উল্লেখ করার পর রেজিস্ট্রেশন প্রক্রিয়া সম্পূর্ণ হবে। অবশ্য, কোন কর্মচারীর যদি মোবাইল নম্বর না থাকে, তাহলে তিনি রেল বোর্ডের সংশ্লিষ্ট বিভাগের সঙ্গে যোগাযোগ করতে পারেন।


    CG/BD/DM

    
    
    (Release ID: 1603919) Visitor Counter : 20
    
    
      Read this release in: English