      স্বাস্থ্যওপরিবারকল্যাণমন্ত্রক

      নোভেল করোনা ভাইরাস (কোভিড ১৯) মোকাবিলা ও গৃহীত পদক্ষেপগুলির পর্যালোচনায় ডঃ হর্ষ বর্ধন
      Posted On: 26 FEB 2020 3:25PM by PIB Kolkata


    নয়াদিল্লি , ২৪ ফেব্রুয়ারি, ২০২০


    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন আজ তাঁর মন্ত্রকের উচ্চ পদস্থ আধিকারিকদের সঙ্গে দেশে নোভেল করোনা ভাইরাস (কোভিড ১৯) জনিত বর্তমান পরিস্থিতি মোকাবিলার ক্ষেত্রে গৃহীত পদক্ষেপ ও প্রস্তুতি পর্যালোচনা করে দেখেন। ডঃ হর্ষ বর্ধন জানান, দেশের ২১টি বিমানবন্দর, ১২টি প্রধান ও ৬৫টি ছোট সমুদ্রবন্দর এবং সীমান্ত চৌকিগুলিতে যাতায়াতকারী সমস্ত ব্যক্তির স্বাস্থ্য পরীক্ষা করা হচ্ছে। এখনও পর্যন্ত ৪ হাজারেরও বেশি বিমানের প্রায় সাড়ে চার লক্ষ ব্যক্তির স্বাস্থ্য পরীক্ষা করা হয়েছে। বিদেশ মন্ত্রকের তরফে জানানো হয়েছে, চীনের উহান থেকে আরও কিছু ব্যক্তিকে দেশে ফিরিয়ে আনতে বিমানবাহিনীর একটি বিমান আগামী ২৬শে ফেব্রুয়ারি সেখানে যাচ্ছে। বিমানটি ২৭ তারিখ দেশে ফিরবে। কেরল থেকে যে ৩ জনের দেহে করোনা ভাইরাসের উপস্থিতির প্রমাণ পাওয়া যায়, তাঁদের চিকিৎসার পর হাসপাতাল থেকে ছেড়ে দেওয়া হয়েছে। এখন তাঁরা বাড়িতে অন্যদের সংস্পর্শ থেকে দূরে রয়েছেন।


    ডঃ হর্ষ বর্ধন আরও জানান, সিঙ্গাপুর সফরের ক্ষেত্রে গত ২২ তারিখ সংশোধিত ভ্রমণ নির্দেশিকা জারি করা হয়েছে। পাঞ্জাবের করতারপুর সীমান্তে যাতায়াতকারী ব্যক্তিদের স্বাস্থ্য পরীক্ষা ব্যবস্থা আরও সংহত করতে স্বরাষ্ট্র মন্ত্রকের সঙ্গে আলোচনা হয়েছে। চীন ছাড়াও একাধিক দেশ থেকে বিপুল সংখ্যায় এই ভাইরাসে সংক্রামিত হওয়ার ঘটনার প্রেক্ষিতে স্বাস্থ্য মন্ত্রক ১০টি দেশ থেকে আগত ব্যক্তিদের স্বাস্থ্য পরীক্ষার জন্য ইতিমধ্যেই রাজ্য স্বাস্থ্য সচিব ও বিমানবন্দরগুলির স্বাস্থ্য আধিকারিকদের সঙ্গে ভিডিও কনফারেন্সের মাধ্যমে আলোচনা করেছেন। কেন্দ্রীয় স্বাস্থ্য সচিব জানান, নোভেল করোনা ভাইরাস নিয়ে প্রতিদিন নতুন নতুন তথ্যের জন্য ভারতীয় দূতাবাসগুলির সঙ্গে ঘনিষ্ঠ যোগাযোগ বজায় রাখা হচ্ছে।


    নোভেল করোনা ভাইরাসের সংক্রমণ ঠেকাতে রাজ্যগুলির অসাধারণ প্রয়াসের প্রশংসা করে ডঃ হর্ষ বর্ধন মন্ত্রকের সমস্ত যুগ্মসচিব ও শীর্ষ আধিকারিকদের বিভিন্ন রাজ্য ও কেন্দ্রশাসিত অঞ্চল সফরের নির্দেশ দিয়েছেন। রাজ্যগুলির নজরদারি ব্যবস্থা ও তাদের উদ্বেগ দূর করার জন্যই আধিকারিক পর্যায়ের এই সফর বলে জানানো হয়েছে।


    CG/BD/SB

    
    
    (Release ID: 1604376) Visitor Counter : 8
    
    
      Read this release in: English