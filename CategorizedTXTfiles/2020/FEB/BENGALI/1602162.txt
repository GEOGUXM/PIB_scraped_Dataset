      মানবসম্পদবিকাশমন্ত্রক

      ইন্ডিয়ান ইনস্টিটিউট অফ ইনফরমেশন টেকনলজি আইন (সরকারি-বেসরকারি অংশীদারিত্ব) ২০১৭-তে
      
      সুরাট, ভোপাল, ভাগলপুর, আগরতলা এবং রায়চুরের পাঁচটি আইআইআইটি’র অন্তর্ভুক্তিকরণে কেন্দ্রীয় মন্ত্রিসভার সায়

      Posted On: 05 FEB 2020 9:44PM by PIB Kolkata

    নয়াদিল্লি , ৫ ফেব্রুয়ারি , ২০২০


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে আজ সুরাট , ভোপাল , ভাগলপুর , আগরতলা এবং রায়চুরে সরকারি - বেসরকারি অংশীদারিত্বে তৈরি পাঁচটি ইন্ডিয়ান ইনস্টিটিউট অফ ইনফরমেশন টেকনলজিকে ২০১৭ সালের ইন্ডিয়ান ইনস্টিটিউট অফ ইনফরমেশন টেকনলজি ( সরকারি - বেসরকারি অংশীদারিত্ব ) আইন অনুসারে , অন্তর্ভুক্তিকরণের সিদ্ধান্তে অনুমোদন দেওয়া হয় । এর ফলে, বর্তমানের ১৫টি ইন্ডিয়ান ইনস্টিটিউট অফ ইনফরমেশন টেকনলজি বা আইআইআইটি - র পাশাপাশি , ‘ জাতীয় গুরুত্বপূর্ণ প্রতিষ্ঠান ’ হিসেবে বাকি পাঁচটি আইআইআইটি - র ডিগ্রি প্রদানের ক্ষমতা থাকবে। এই আইআইআইটি - গুলি সরকারি - বেসরকারি অংশীদারিত্বে গড়ে উঠবে। এর ফলে এইসব প্রতিষ্ঠানগুলি ব্যাচেলার অফ টেকনলজি ( বি - টেক ) অথবা মাস্টার অফ টেকনলজি ( এম - টেক ) বা পিএইচডি দিতে পারবে। এতে দেশে তথ্য - প্রযুক্তি ক্ষেত্রে গবেষণার জন্য ছাত্রছাত্রীদের আকৃষ্ট করার সুযোগ তৈরি হবে ।


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল নিশাঙ্ক এই অনুমোদনের জন্য প্রধানমন্ত্রী শ্রী নরেন্দ্র মোদীকে কৃতজ্ঞতা জানিয়েছেন। তিনি বলেছেন, এই পদক্ষেপের ফলে দেশে এই শিক্ষা প্রতিষ্ঠানগুলিতে তথ্য ও প্রযুক্তিমূলক শিক্ষার সুযোগ তৈরি হবে।


    এদের মধ্যে ভোপাল, সুরাট এবং ভাগলপুরের আইআইআইটি ২০১৭-১৮ শিক্ষাবর্ষে, আগরতলার প্রতিষ্ঠানটি ২০১৮-১৯ এবং রায়চুরের প্রতিষ্ঠানটি ২০১৯-২০ শিক্ষাবর্ষে চালু হয়েছে। বর্তমানে প্রায় ১ হাজার ৬০০ ছাত্রছাত্রী এর ফলে উপকৃত হবেন। যদিও এই প্রতিষ্ঠানগুলি এখনও প্রাথমিক-স্তরে রয়েছে, ভবিষ্যতে এখানে পুরোদমে পড়াশুনা শুরু হলে পাঁচ হাজার ছাত্রছাত্রী উপকৃত হবেন।


    ইন্ডিয়ান ইন্সটিটিউট অফ ইনফরমেশন টেকনোলজি দেশের তথ্য প্রযুক্তি ক্ষেত্রে উচ্চ-শিক্ষা এবং গবেষণার লক্ষ্যে তৈরি হয়েছে। সরকারি-বেসরকারি অংশীদারিত্বে এই শিক্ষা প্রতিষ্ঠানগুলি একটি অনন্য নজির তৈরি করবে, যেখানে কেন্দ্র ও রাজ্য সরকারগুলির পাশাপাশি, শিল্প সংস্থাগুলি-ও এগিয়ে আসবে মূলধন যোগাতে।


    SSS/CB/SB

    
    
    (Release ID: 1602162) Visitor Counter : 8
    
    
      Read this release in: English