      গ্রামোন্নয়নমন্ত্রক

      শ্যামাপ্রসাদ মুখার্জি রারবান মিশনের চতুর্থ বর্ষপূর্তি অনুষ্ঠানের সূচনা করলেন কেন্দ্রীয় গ্রামোন্নয়ন মন্ত্রী শ্রী নরেন্দ্র সিং তোমর
      Posted On: 25 FEB 2020 8:12PM by PIB Kolkata


    নয়াদিল্লি , ২৪ ফেব্রুয়ারি, ২০২০


    কেন্দ্রীয় গ্রামোন্নয়ন মন্ত্রী শ্রী নরেন্দ্র সিং তোমর আজ নতুন দিল্লির ডঃ আম্বেদকর ইন্টারন্যাশনাল সেন্টারের শ্যামাপ্রসাদ মুখার্জি রারবান মিশনের চতুর্থ বর্ষপূর্তি উদযাপন অনুষ্ঠানের সূচনা করেন। উল্লেখ করা যেতে পারে, গ্রামাঞ্চলে অগ্রগতির ধারা অক্ষুণ্ন রাখতে প্রধানমন্ত্রী শ্রী নরেন্দ্র মোদী ২০১৬’র ২১শে ফেব্রুয়ারি এই মিশনের সূচনা করেছিলেন।


    এই উপলক্ষে শ্রী তোমর বলেন, রারবান মিশন ভারতীয় সংস্কৃতি ও ঐতিহ্যের মূল ভাবনাকে তুলে ধরে। তিনি বলেন, একটি অঞ্চলের সার্বিক উন্নয়নের জন্য সেখানকার মানুষের দৃষ্টিভঙ্গীকে বিবেচনায় রেখে ক্লাস্টার-ভিত্তিক উন্নয়ন অত্যন্ত কার্যকর হয়ে উঠতে পারে। জনপদ ও গ্রামীণ ভারতের উন্নয়নের লক্ষ্যে ‘সবকা সাথ, সবকা বিকাশ’ – এর উদ্দেশ্য পূরণে তিনি সকলকে একযোগে কাজ করার আহ্বান জানান।


    রারবান মিশন রূপায়ণের ক্ষেত্রে যে তহবিল প্রদান করা হয়, তা মূলত ঘাটতি মেটাতে বলে উল্লেখ করে শ্রী তোমর বলেন, যদি কেন্দ্র ও রাজ্য সরকারগুলির তহবিল একত্রিত করা যায়, তা হলে গ্রামীণ ক্লাস্টারগুলির উন্নয়ন আরও ত্বরান্বিত হবে। তিনি জানান, যে কোনও প্রকল্পই গোড়ার দিকে বিভিন্ন বাধাবিপত্তির সম্মুখীন হয়। কিন্তু মানুষ যখন সমন্বয় বজায় রেখে একযোগে কাজ করার সিদ্ধান্ত নেন, তখন উন্নয়নের উদ্দেশ্যগুলি অর্জিত হয়। রারবান মিশনকে সফল করে তোলার জন্য এবং গ্রামীণ ভারতে উন্নয়নের পরিধি আরও বাড়াতে তিনি সংশ্লিষ্ট সকলকে আরও কঠোর পরিশ্রম করার পরামর্শ দেন।


    অনুষ্ঠানে কেন্দ্রীয় গ্রামোন্নয়ন সচিব শ্রী রাজেশ ভূষণ বিভিন্ন রাজ্য থেকে আগত প্রতিনিধিদের স্বাগত জানিয়ে এই মিশনের গুরুত্বপূর্ণ অবদান রাখার জন্য তাঁদের ভূমিকার প্রশংসা করেন। তিনি মিশনের আওতায় সাফল্যের খতিয়ান তুলে ধরে বলেন, মন্ত্রক ইতিমধ্যেই ৩০০টি ক্লাস্টার গড়ে তোলার লক্ষ্য পূরণে, ২৯৬টি ক্লাস্টার গড়ে তোলার অনুমতি দেওয়া হয়েছে।


    CG/BD/SB

    
    
    (Release ID: 1604375) Visitor Counter : 10
    
    
      Read this release in: English