      প্রধানমন্ত্রীরদপ্তর

      ‘শ্রীরাম জন্মভূমি তীর্থক্ষেত্র’ ট্রাস্ট গঠনের কথা ঘোষণা করলেন প্রধানমন্ত্রী
      
      একটি নজরকাড়া রাম মন্দির অযোধ্যায় নির্মাণে স্বাধীন এই ট্রাস্ট সব সিদ্ধান্ত নেবে : প্রধানমন্ত্রী

      Posted On: 05 FEB 2020 5:35PM by PIB Kolkata

    নয়াদিল্লি, ৫ ফেব্রুয়ারি, ২০২০


    প্রধানমন্ত্রী শ্রী নরেন্দ্র মোদী আজ সংসদে সুপ্রিম কোর্টের নির্দেশ অনুযায়ী অযোধ্যায় রাম মন্দির নির্মাণের লক্ষ্যে একটি ট্রাস্ট গঠন করার কথা ঘোষণা করেন।


    প্রধানমন্ত্রী বলেন, “সুপ্রিম কোর্টের নির্দেশ অনুযায়ী আমার সরকার আজ ‘শ্রীরাম জন্মভূমি তীর্থক্ষেত্র’ ট্রাস্ট গঠনের প্রস্তাবটি অনুমোদন করেছে। অযোধ্যায় একটি নজরকাড়া মন্দির নির্মাণে সমস্ত সিদ্ধান্ত এই ট্রাস্ট স্বাধীনভাবে গ্রহণ করতে পারবে।”


    অযোধ্যার বিষয়ে সুপ্রিম কোর্টের ঐতিহাসিক রায়ের সঙ্গে সাযুজ্য রেখে সিদ্ধান্ত


    প্রধানমন্ত্রী বলেন, মাননীয় সুপ্রিম কোর্টের নির্দেশ অনুসারে সরকার উত্তরপ্রদেশ সরকারকে সুন্নি ওয়াকফ বোর্ডের জন্য ৫ একর জমি বরাদ্দের অনুরোধ জানিয়েছে এবং রাজ্য সরকার সেই উদ্যোগ গ্রহণ করেছে।


    ভগবান রাম এবং অযোধ্যার সঙ্গে যুক্ত ঐতিহাসিক এবং আধ্যাত্মিক তাৎপর্যের বিষয়ে আমরা সকলেই অবগত আছি যা ভারতীয় মূল্যবোধ, মানসিকতা, আদর্শ এবং সংস্কৃতির সঙ্গে সম্পৃক্ত।


    প্রধানমন্ত্রী বলেন, “নজরকাড়া রাম মন্দিরের নির্মাণ এবং রামলালা দর্শনের জন্য আগত ভক্তবৃন্দের চাহিদাকে মনে রেখে সরকার এক গুরুত্বপূর্ণ সিদ্ধান্ত গ্রহণ করেছে। সরকার সিদ্ধান্ত নিয়েছে যে প্রায় ৬৭.৭০৩ একর অধিগৃহীত জমিটি নবগঠিত শ্রীরাম জন্মভূমি তীর্থক্ষেত্র ট্রাস্টকে হস্তান্তরিত করা হবে।”


    প্রধানমন্ত্রী ভারতীয় জনগণের আচরণের প্রশংসা করেন


    অযোধ্যা মামলায় মহামান্য সুপ্রিম কোর্টের সিদ্ধান্তের পর দেশ জুড়ে শান্তি ও সম্প্রীতির পরিবেশ বজায় রাখার ক্ষেত্রে যে বিচক্ষণতা দেখা গেছে, প্রধানমন্ত্রী তারও প্রশংসা করেন।


    এক পৃথক ট্যুইট বার্তায় তিনি বলেন, “ভারতের জনগণ গণতান্ত্রিক পন্থাপদ্ধতির প্রতি উল্লেখযোগ্য বিশ্বাস দেখিয়েছে। ভারতের ১৩০ কোটি জনগণকে আমি প্রণাম জানাই।”


    ভারতে বসবাসরত সমস্ত সম্প্রদায়ই এক বৃহৎ পরিবারের সদস্য


    প্রধানমন্ত্রী বলেন, আমরা সকলে এক পরিবারের সদস্য। এটিই ভারতের মূল্যবোধ। আমরা চাই প্রত্যেক ভারতবাসীই সুখে, শান্তিতে থাকুন। ‘সবকা সাথ, সবকা বিকাশ, সবকা বিশ্বাস’ মন্ত্রে আমরা প্রতিটি ভারতীয়ের কল্যাণে কাজ করে চলেছি।


    তিনি বলেন, “আসুন, আমরা একটি মহান রাম মন্দির নির্মাণের লক্ষ্যে একযোগে কাজ করি।”


    SSS/CB/DM

    
    
    (Release ID: 1602104) Visitor Counter : 9
    
    
      Read this release in: English