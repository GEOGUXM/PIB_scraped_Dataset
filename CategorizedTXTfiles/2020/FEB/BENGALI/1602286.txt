      পরিবেশওঅরণ্যমন্ত্রক

      সবুজহীন শহরাঞ্চলের বিকাশ ভারতকে ধীরে ধীরে উষ্ণভূমিতে পরিণত করছে
      Posted On: 06 FEB 2020 6:00PM by PIB Kolkata


    কলকাতা , ০৬ ফেব্রুয়ারি, ২০২০


    বিশ্ব জুড়ে ভূপৃষ্ঠের তাপমাত্রা বৃদ্ধি বা বিশ্ব উষ্ণায়ন এখন গভীর উদ্বেগের বিষয় হয়ে উঠেছে। বিশ্ব উষ্ণায়নের ক্ষেত্রে শহরাঞ্চলগুলিতে তাপমাত্রা বৃদ্ধির অন্যতম কারণ। মনুষ্য সমাজের ব্যাপক কর্মকান্ডের দরুণ এই পরিণতি বলে গবেষকদের দাবি। অগ্রণী আন্তর্জাতিক পরিবেশ সংক্রান্ত এলসেভিয়ার প্রকাশনা সংস্থার পক্ষ থেকে প্রকাশিত এনভাইরনমেন্টাল ম্যানেজমেন্ট পত্রিকায় প্রকাশিত আইআইটি খড়্গপুরের এক সমীক্ষায় জানানো হয়েছে শহরাঞ্চলে দিবারাত্রি মানুষের ব্যাপক কর্মকাণ্ডের জেরে তাপমাত্রা ২ ডিগ্রি সেলসিয়াস পর্যন্ত বাড়তে পারে। গবেষকরা আরও জানিয়েছেন, ভারতের অধিকাংশ বড় শহর যেখানে জনসংখ্যা ১০ লক্ষের বেশি, সেখানে দিনের সময় তাপমাত্রা বাড়ার বিশেষ সম্ভাবনা রয়েছে। এমনকি, রাতেও তাপমাত্রা বৃদ্ধির ইঙ্গিত রয়েছে।


    আইআইটি খড়্গপুরের অধ্যাপক সরথ রাজ, সৈকত কুমার পাল, অরুণ চক্রবর্তী এবং জয়নারায়ণন কুট্টিপুরাথকে নিয়ে গঠিত গবেষক দলটি যে সমীক্ষা চালিয়েছে তাতে এই উদ্বেগজনক তথ্য প্রকাশ পেয়েছে। এই সমীক্ষক দলের ইনস্টিটিউট সেন্টার ফর ওশনস, রিভার, অ্যাটমসফিয়ার অ্যান্ড ল্যান্ড সায়েন্সেস প্রতিষ্ঠানের গবেষকরাও ছিলেন। অধ্যাপক সরথ রাজ গবেষণাপত্রে জানিয়েছেন, ভারতে শহরাঞ্চলীয় তাপমাত্রা বৃদ্ধির পেছনে মনুষ্য কর্মকাণ্ড জড়িত রয়েছে। বিশ্ব ব্যাঙ্কের প্রতিবেদনে জানানো হয়েছে, ভারতে মোট জনসংখ্যার প্রায় এক-তৃতীয়াংশই শহরগুলিতে বসবাস করেন। বিগত দশকে ভারতে শহরাঞ্চলের বিকাশ ঘটেছে প্রায় ৪ শতাংশ। শহরাঞ্চলের বিকাশের অন্যতম কারণই হল কাজের খোঁজে মানুষের গ্রামাঞ্চল থেকে শহরাঞ্চলে স্থানান্তরিত হওয়া। অতিরিক্ত এই জনসংখ্যার চাপ সামলাতে শহরগুলিতে মানুষের অতিরিক্ত কাজের চাপ লক্ষ্য করা গেছে। এর ফলে, শহরাঞ্চলে ভূমির ব্যবহার যেমন বেড়েছে, তেমনই সবুজের ভাগ কমেছে। এছাড়াও, ক্রমবর্ধমান জনসংখ্যার দরুণ শক্তির চাহিদা বেড়েছে যে কারণে গ্রিন হাউজ গ্যাসের নির্গমনও বৃদ্ধি পেয়েছে। স্বাভাবিকভাবেই এইসব বিষয়গুলি একটি শহরের তাপমাত্রায় প্রভাব ফেলেছে। ভারতের ৪৪টি গুরুত্বপূর্ণ শহরে ২০০১ থেকে ২০১৭ পর্যন্ত সব মরশুমে এই সমীক্ষা চালানো হয়। সমীক্ষায় প্রকাশ, অধিকাংশ শহরেই দিনের বেলায় তাপমাত্রা প্রায় ২ ডিগ্রি পর্যন্ত বৃদ্ধি পাচ্ছে বলে জানান আইআইটি খড়্গপুরের গবেষক দলের সদস্য অধ্যাপক অরুণ চক্রবর্তী। কলকাতা, পুণে ও গুয়াহাটির মতো শহরের আশেপাশের শহরতলীতে যেহেতু অনেক গাছপালা রয়েছে তাই, এই শহরগুলির ভূ-পৃষ্ঠের তাপমাত্রা দিল্লি ও জয়পুরের মতো রুক্ষ শহরের তুলনায় দ্রুত কমতে থাকে।


    সমীক্ষায় আরও প্রকাশ, শহর ও শহর লাগোয়া অঞ্চলে গাছপালা বেশি থাকলে তাপমাত্রা হ্রাস করতে সাহায্য করে। এছাড়াও, শহর লাগোয়া বা শহরের ভেতরে জল সংরক্ষণ, সবুজায়নের এলাকা বৃদ্ধি পেলে শহরাঞ্চলের তাপমাত্রায় অনুকূল প্রভাব পড়ে। সমীক্ষকদলের সদস্য অধ্যাপক জয়নারায়ণন কুট্টিপুরাথ পরিবেশ-বান্ধব ভবন নির্মাণ এবং ভবন নির্মাণের ক্ষেত্রে কাঁচামালের ব্যবহারে বিচক্ষণতা থাকলে শহরাঞ্চলগুলিতে তাপমাত্রা কমানো সম্ভব বলেও অভিমত প্রকাশ করেন।


    CG/BD/SB

    
    
    (Release ID: 1602286) Visitor Counter : 14