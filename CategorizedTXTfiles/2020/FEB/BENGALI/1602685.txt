      ভারীশিল্পএবংরাষ্ট্রায়ত্তসংস্থাবিষয়কমন্ত্রক

      বৈদ্যুতিক এবং মিশ্র যানবাহন বিক্রি
      Posted On: 10 FEB 2020 6:41PM by PIB Kolkata


    নয়াদিল্লি, ১০ ফেব্রুয়ারি, ২০২০


    বৈদ্যুতিক এবং মিশ্র যানবাহনের ব্যবহার বাড়ানোর লক্ষ্যে ভারী শিল্প মন্ত্রক ফেম ইন্ডিয়া প্রকল্প গ্রহণ করেছে। এর প্রথম পর্যায়ের সময়সীমা বিভিন্ন সময়ে বাড়িয়ে ২০১৯-এর ৩১শে মার্চ শেষ হয়েছে। বর্তমানে দ্বিতীয় পর্যায়ে ১০ হাজার কোটি টাকা বাজেট বরাদ্দ করা হয়েছে। এই পর্বে ভর্তুকির মাধ্যমে গণ-পরিবহণ ব্যবস্থায় বৈদ্যুতিক যানবাহন ব্যবহারের ওপর গুরুত্ব আরোপ করা হয়েছে। ৭ হাজারটি বৈদ্যুতিক বাস, ৫ লক্ষ তিন চাকার বৈদ্যুতিক যান, ৫৫ হাজার চারচাকার যাত্রীবাহী বৈদ্যুতিক গাড়ি এবং দু’চাকার ১০ লক্ষ বৈদ্যুতিক গাড়ি গণ-পরিবহণে ব্যবহার করা হবে।


    প্রথম পর্যায়ে ২ লক্ষ ৮০ হাজার বৈদ্যুতিক এবং মিশ্র যানবাহনের জন্য ৩৫৯ কোটি টাকার উৎসাহভাতা দেওয়া হয়েছে। ভারী শিল্প মন্ত্রক ব্যাঙ্গালোর, চণ্ডীগড়, জয়পুর এবং জাতীয় রাজধানী দিল্লিতে ৪৩ কোটি টাকা ব্যয়ে ৫০০টি চার্জিং স্টেশনের পরিকাঠামো গড়ে তোলার জন্য সম্মত হয়েছে। দ্বিতীয় পর্বে ১০ হাজার বৈদ্যুতিক গাড়ি কিনতে ২৭ কোটি টাকা উৎসাহভাতার জন্য বরাদ্দ করা হয়েছে। মন্ত্রক ২,৬৩৬টি বৈদ্যুতিক গাড়ির জন্য ৫০০ কোটি টাকা বরাদ্দ করেছে। ২৪টি রাজ্য এবং কেন্দ্রশাসিত অঞ্চলের ৬২টি শহরে এই অর্থ ব্যয় করা হবে।


    মূলত চার্জিং স্টেশনের অপ্রতুলতার কারণে বৈদ্যুতিক গাড়ি ব্যবহারে সমস্যা দেখা দিচ্ছে। এই কারণে সরকার এই ধরনের গাড়িগুলি ব্যবহারে জনপ্রিয়তার লক্ষ্যে নানা ধরনের উদ্যোগ গ্রহণ করেছে। এর মধ্যে রয়েছে :


    (i) পরিবর্তিত পণ্য ও পরিষেবা করের আওতায় বৈদ্যুতিক গাড়ির জন্য জিএসটির পরিমাণ ১২ শতাংশ থেকে কমিয়ে ৫ শতাংশ করা হয়েছে।


    (ii) বিদ্যুৎ মন্ত্রক চার্জিং পরিকাঠামো গড়ে তুলতে উৎসাহ দেওয়ার লক্ষ্যে বিদ্যুৎ বিক্রিকে পরিষেবা হিসেবে স্বীকৃতি দিয়েছে।


    (iii) ইথানল এবং মিথানল ব্যবহার করে ব্যাটারিচালিত গাড়িগুলির জন্য সরকার বিশেষ ছাড় দিয়েছে।


    (iv) দেশ জুড়ে পরিবেশ-বান্ধব গাড়ির ব্যবহার বাড়াতে ব্যাটারি/বিদ্যুৎচালিত গাড়িগুলির নিবন্ধীকরণের জন্য সরকার কোনরকমের অর্থ না নেওয়ার সিদ্ধান্ত নিয়েছে।


    (v) ২০১৯-২০ অর্থবর্ষের সাধারণ বাজেট পেশ করার সময় অর্থমন্ত্রী জানিয়েছিলেন, যাঁরা বৈদ্যুতিক গাড়ি কিনবেন, তাঁদের জন্য ১ লক্ষ ৫০ হাজার টাকা আয়কর ছাড়ের সুবিধা থাকছে।


    রাজ্যসভায় আজ এক প্রশ্নের লিখিত জবাবে ভারী শিল্প এবং উদ্যোগ মন্ত্রী শ্রী প্রকাশ জাভড়েকর এই তথ্য জানিয়েছেন।


    CG/CB/DM

    
    
    (Release ID: 1602685) Visitor Counter : 5
    
    
      Read this release in: English