      স্বাস্থ্যওপরিবারকল্যাণমন্ত্রক

      ভিডিও সম্মেলনের মাধ্যমে নোভেল করোনা ভাইরাস (কোভিড ১৯) প্রতিরোধ এবং ব্যবস্থাপনা পর্যালোচনা করলেন কেন্দ্রীয় স্বাস্থ্য সচিব
      Posted On: 15 FEB 2020 2:10PM by PIB Kolkata


    নয়াদিল্লি , ১৪ ফেব্রুয়ারি, ২০২০


    কোভিড–১৯ – এর প্রতিরোধ ও ব্যবস্থাপনা সম্পর্কে কেন্দ্রীয় স্বাস্থ্য ও পরিবার কল্যাণ সচিব শ্রীমতী প্রীতি সুদান আজ নতুন দিল্লিতে সব রাজ্য ও কেন্দ্রশাসিত অঞ্চলের স্বাস্থ্য সচিব, জাহাজ চলাচল, বিদেশ, অসামরিক বিমান চলাচল এবং পর্যটন মন্ত্রকের আধিকারিকদের সঙ্গে ভিডিও কনফারেন্সিং – এর মাধ্যমে একটি বৈঠক করেন।


    শ্রীমতী সুদান জানান, কেন্দ্রের বিভিন্ন মন্ত্রকের সঙ্গে নানা সতর্কতামূলক ব্যবস্থা নেওয়া হয়েছে। দেশে পরিস্থিতি সম্পূর্ণ নিয়ন্ত্রণাধীন। প্রধানমন্ত্রীর দপ্তর, কেন্দ্রীয় স্বাস্থ্য ও পরিবার কল্যাণ মন্ত্রক এবং ক্যাবিনেট সচিব প্রতিনিয়ত পরিস্থিতির ওপর নজর রাখছেন। এছাড়াও, একটি মন্ত্রী গোষ্ঠী এই বিষয়ে নজর রেখে চলেছে। রাজ্যগুলিকে জানানো হয়েছে যে, দেশে করোনা জীবাণুতে নতুন করে আক্রান্তের খবর নেই, তবে এ বিষয়ে সতর্কতা অব্যাহত রাখা প্রয়োজন। ব্যক্তিগত স্বাস্থ্যবিধি মেনে চলা এবং চীন বা অন্যান্য চিহ্নিত দেশগুলি থেকে আগত মানুষজনের স্বেচ্ছায় হাসপাতালে গিয়ে পরীক্ষা করানো বা প্রশাসনকে সে বিষয়ে জানানোর মাধ্যমে জনসচেতনতা চালিয়ে যাওয়ার আর্জি রাখা হয়েছে রাজ্যগুলির কাছে।


    রাজ্যগুলিকে প্রয়োজনীয় তথ্য নির্দিষ্ট সময়ের মধ্যে পোর্টালগুলিতে জমা দিতে বলা হয়েছে। এর ফলে, দেশ জুড়ে নজরদারি চালানোর জন্য ওয়েব-ভিত্তিক বিশেষ ব্যবস্থায় সর্বশেষ পরিস্থিতি সম্পর্কে জানা যাবে।


    স্বাস্থ্য সচিব জানান, রোগ প্রতিরোধ সংক্রান্ত কর্মসূচির প্রতি বিশেষ গুরুত্ব দেওয়া হয়েছে। যে কোনও পরিস্থিতি মোকাবিলায় রাজ্যগুলিকে সতর্ক থাকতে বলা হয়েছে। এর জন্য সমস্ত জেলা প্রশাসনকে স্পষ্ট নির্দেশ দেওয়ার ওপর গুরুত্ব আরোপ করা হয়েছে।


    শ্রীমতী সুদান আরও জানান, কোভিড ভাইরাসে আক্রান্ত উহান বিশ্ববিদ্যালয়ের একজন ছাত্র গতকাল কেরলের আলাপুঝা মেডিকেল কলেজ হাসপাতাল থেকে ছাড়া পেয়েছেন। এই ছাত্রটি দেশে কোভিড ভাইরাসে আক্রান্ত দ্বিতীয় ব্যক্তি। ভারতে কোভিড-১৯ ভাইরাসজনিত যে কোনও পরিস্থিতি মোকাবিলায় সমস্ত রাজ্য ও কেন্দ্রশাসিত এবং বিভিন্ন মন্ত্রক প্রস্তুত বলে তিনি কথা প্রসঙ্গে জানান।


    রাজ্য ও কেন্দ্রশাসিত অঞ্চলগুলির তরফ থেকে জানানো হয়েছে, যে কোনও পরিস্থিতির মোকাবিলায় নির্দিষ্ট নিয়মাবলী মেনে চলা হবে। সুরক্ষা সংক্রান্ত বিভিন্ন যন্ত্রপাতি এবং মাস্ক সংগ্রহ করে রাখা হয়েছে।


    পশ্চিমবঙ্গ এবং সিকিম-সহ নেপাল সীমান্তবর্তী অন্যান্য রাজ্য, যেমন - উত্তরাখান্ড, উত্তর প্রদেশ এবং বিহার’কে সতর্ক থাকতে পরামর্শ দেওয়া হয়েছে।


    SSS/CB/SB

    
    
    (Release ID: 1603298) Visitor Counter : 3
    
    
      Read this release in: English