      স্বরাষ্ট্র মন্ত্রক

      শ্রী অমিত শাহ ভুবনেশ্বরে আয়োজিত ২৪তম পূর্বাঞ্চলীয় পরিষদের বৈঠকে পৌরোহিত্য করলেন
      Posted On: 28 FEB 2020 7:27PM by PIB Kolkata


    নয়াদিল্লি, ২৮ ফেব্রুয়ারি, ২০২০


    কেন্দ্রীয় স্বরাষ্ট্র মন্ত্রী শ্রী অমিত শাহ আজ ওড়িশার ভুবনেশ্বরে ২৪তম পূর্বাঞ্চলীয় পর্ষদের বৈঠকের পৌরোহিত্য করেন। এই বৈঠকে পর্ষদের ভাইস চেয়ারম্যান এবং আহ্বায়ক, ওড়িশার মুখ্যমন্ত্রী শ্রী নবীন পট্টনায়েক, পশ্চিমবঙ্গের মুখ্যমন্ত্রী শ্রীমতী মমতা ব্যানার্জি, ঝাড়খণ্ডের অর্থমন্ত্রী শ্রী রমেশ ওরাঁও এবং কেন্দ্র ও রাজ্য সরকারের পদস্থ আধিকারিকরা উপস্থিত ছিলেন।


    ওড়িশার মুখ্যমন্ত্রী অংশগ্রহণকারীদের স্বাগত জানান। তিনি ঘূর্নিঝড়ের সময় কেন্দ্রের দ্রুত সাহায্য প্রদানের জন্য কেন্দ্রীয় সরকারকে ধন্যবাদ জানান। শ্রী পট্টনায়েক কয়লার রয়্যালটি বৃদ্ধির প্রসঙ্গটি উত্থাপন করেন। পশ্চিমবঙ্গের মুখ্যমন্ত্রী বৈঠকে জিএসটি-র খাতে রাজ্যের প্রাপ্ত অর্থ পেতে দেরি এবং বিভিন্ন তহবিলের টাকা না আসার বিষয়টি বৈঠকে তুলে ধরেন। বিহারের মুখ্যমন্ত্রী গঙ্গা থেকে বন্যার সমস্যা মোকাবিলায় জাতীয় স্তরে পলি তোলার ব্যবস্থাপনা নীতি গ্রহণের আহ্বান জানান।


    পর্ষদের ২৪তম বৈঠকে সকল সদস্যকে শ্রী শাহ স্বাগত জানান। কেন্দ্র-রাজ্যের বিভিন্ন বিষয় নিয়ে এই বৈঠকের আলোচনা ফলপ্রসূ হবে এবং বকেয়া নানা সমস্যার সহমতের ভিত্তিতে সমাধান হবে বলে শ্রী শাহ আশা প্রকাশ করেন। তিনি প্রধানমন্ত্রী শ্রী নরেন্দ্র মোদীর স্বপ্ন পূরণের ওপর গুরুত্ব আরোপ করেন। দেশের যুক্তরাষ্ট্রীয় কাঠামোকে আরও মজবুত করার জন্য সকলের সহমতের ওপর কেন্দ্রীয় স্বরাষ্ট্র মন্ত্রী জোর দেন। আঞ্চলিক পর্ষদে ৭০ শতাংশ বিষয়ের সমাধান সাম্প্রতিক বৈঠকগুলিতে হওয়ায় তিনি সন্তোষ ব্যক্ত করেন এবং আশা প্রকাশ করেন বাকি সমস্যাগুলি আলোচনার মধ্য দিয়েই মিটে যাবে।


    পর্ষদের বৈঠকে বিহার এবং পশ্চিমবঙ্গের মধ্যে ১৯৭৮-এ স্বাক্ষরিত চুক্তির আওতায় ফুলবাড়ি জলাধার প্রকল্পটি নিয়ে আলোচনা হয়। এছাড়া, উত্তর ওড়িশায় নৌপাড়া-গুনুপুর-থেরুবালি রেল সংযোগ প্রকল্পের সম্প্রসারণ, বিহার এবং ঝাড়খণ্ডের মধ্যে অবসর ভাতা সংক্রান্ত বিবাদের নিষ্পত্তি, রাষ্ট্রায়ত্ত কয়লা সংস্থাগুলির রাজ্য সরকারের জমি ব্যবহার, কেন্দ্রীয় রাষ্ট্রায়ত্ত সংস্থাগুলির জমি প্রধানমন্ত্রী আবাস যোজনায় কাজে লাগানো, মহিলা ও শিশুদের ওপর যৌন হেনস্থা/ধর্ষণের মতো ঘটনাগুলির দ্রুত তদন্তের মতো বিষয়গুলিও বৈঠকে আলোচনা হয়েছে। ভারত-বাংলাদেশ সীমান্তে গবাদি পশু চোরাচালান প্রতিরোধ, ওড়িশায় ব্যাঙ্ক এবং টেলিযোগাযোগ পরিষেবার ঘাটতি, ওড়িশায় অবৈধভাবে পোস্ত/আফিম চাষ, কয়লার রয়্যালটির পুনর্মূল্যায়ন, পেট্রো প্রকল্পগুলির জন্য জমি সংক্রান্ত সমস্যার সমাধানে দেরি হওয়ার মতো বিষয়গুলিও বৈঠকে স্থান পেয়েছে। আজকের বৈঠকে ৪৮টি আলোচিত বিষয়ের মধ্যে ৪০টির সমাধান মিলেছে।


    প্রধানমন্ত্রী শ্রী নরেন্দ্র মোদীর পরিকল্পনা অনুযায়ী পূর্ব ভারতের দ্রুত উন্নয়নের ওপর কেন্দ্রীয় স্বরাষ্ট্র মন্ত্রী গুরুত্ব আরোপ করেছেন। তিনি আশা করেন আজকের বৈঠকের মাধ্যমে বিভিন্ন সমস্যার ফলপ্রসূ এবং নির্ণায়ক সমাধান হবে। তিনি জানান, বৈঠকে আলোচিত বিষয়গুলির পাশাপাশি, আইন-শৃঙ্খলা এবং প্রশাসনিক সংস্কারের মতো বিষয়গুলিও স্থান পেয়েছে।


    কেন্দ্রীয় স্বরাষ্ট্র মন্ত্রী কেন্দ্রের বিভিন্ন দপ্তরের সিদ্ধান্তগুলি দ্রুত বাস্তবায়নের ওপর গুরুত্ব দেন। তিনি ব্যাঙ্কিং পরিষেবার প্রসারের ওপরও জোর দিয়েছেন যাতে প্রত্যন্ত অঞ্চলে এর সুবিধা পৌঁছয়।


    বক্তব্যের শেষভাগে শ্রী শাহ বলেন, আঞ্চলিক পর্ষদের বৈঠকের পাশাপাশি বকেয়া বিভিন্ন সমস্যার নিয়মিত আলোচনার প্রয়োজন। প্রধানমন্ত্রী শ্রী নরেন্দ্র মোদী সহযোগিতামূলক যে যুক্তরাষ্ট্রীয় কাঠামোর স্বপ্ন দেখেছেন, আজকের বৈঠক হল তার প্রকৃত প্রতিফলন।


    CG/CB/BD/DM

    
    
    (Release ID: 1604710) Visitor Counter : 8
    
    
      Read this release in: English