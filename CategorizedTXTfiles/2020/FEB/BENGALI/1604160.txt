      প্রধানমন্ত্রীরদপ্তর

      প্রধানমন্ত্রী প্রথম খেলো ইন্ডিয়া ইউনিভার্সিটি গেমস্‌ – এর উদ্বোধন করলেন
      Posted On: 24 FEB 2020 3:40PM by PIB Kolkata


    নয়াদিল্লি , ২২ ফেব্রুয়ারি, ২০২০


    প্রধানমন্ত্রী শ্রী নরেন্দ্র মোদী ভিডিও কনফারেন্সের মাধ্যমে আজ ওডিয়ায় প্রথম খেলো ইন্ডিয়া ইউনিভার্সিটি গেমস্‌ – এর উদ্বোধন করেন। এই উপলক্ষে প্রধানমন্ত্রী বলেন, আজ কেবল এই প্রতিযোগিতা শুরুর দিন নয়, বরং দেশে ক্রীড়া ক্ষেত্রে এক নতুন পর্যায়েরও সূচনা হ’ল। “এই প্রতিযোগিতায় আপনারা কেবল পরস্পরের সঙ্গেই নয়, এমনকি নিজের সঙ্গেও প্রতিযোগিতায় সামিল হবেন”।


    প্রধানমন্ত্রী বলেন, “আমি আপনাদের সঙ্গে প্রযুক্তির মাধ্যমে যুক্ত হলেও আমি উৎসাহের আবহ, আবেগ এবং স্পন্দন অনুভব করছি। ভারতের ইতিহাসে প্রথম খেলো ইন্ডিয়া ইউনিভার্সিটি গেমস্‌ আজ ওডিশায় শুরু হ’ল। ভারতের ক্রীড়া ইতিহাসে এ এক স্মরণীয় মুহূর্ত। ভবিষ্যৎ ক্রীড়া ক্ষেত্রের বিকাশে এ এক বড় পদক্ষেপ”।


    খেলো ইন্ডিয়া অভিযান দেশের প্রায় প্রতিটি প্রান্তেই তরুণ প্রতিভাবান খেলোয়াড়দের উৎসাহিত করতে এবং ভালো ফলের স্বীকৃতিতে গুরুত্বপূর্ণ ভূমিকা পালন করেছে। ২০১৮’তে যখন খেলো ইন্ডিয়া গেমস্‌ – এর সূচনা হয়েছিল, তখন ৩ হাজার ৫০০ জন অ্যাথলিট অংশ নিয়েছিলেন। পরবর্তী তিন বছরে এই প্রতিযোগিতায় অংশগ্রহণকারীদের সংখ্যা দ্বিগুণ বেড়ে ৬ হাজারেরও বেশি হয়েছে।


    প্রধানমন্ত্রী বলেন, “এ বছর খেলো ইন্ডিয়া স্কুল গেমস্‌ – এ ৮০টি রেকর্ড হয়েছে। এর মধ্যে ৫৬টি রেকর্ড গড়েছে মেয়েরা। তারা যেমন পদক জিতেছে, তেমনই কিছু কিছু অসামান্য প্রতিভার নিদর্শনও রেখেছে। আরও একটি গুরুত্বপূর্ণ বিষয় হ’ল – এ ধরনের প্রতিযোগিতা থেকে যে তরুণ মেধাবীরা উঠে আসছে, তাঁরা বড় শহরগুলির নয়, বরং ছোট শহরগুলির”।


    দেশে ক্রীড়া ক্ষেত্রের বিকাশে এবং খেলাধুলোতে অংশগ্রহণ বাড়াতে বিগত ৫-৬ বছরে একাধিক আন্তরিক প্রয়াস নেওয়া হয়েছে জানিয়ে শ্রী মোদী বলেন, প্রতিভাবান ও মেধাবী খেলোয়াড়দের চিহ্নিতকরণ, প্রশিক্ষণ এবং যোগ্যদের মনোনীতকরণের ক্ষেত্রে স্বচ্ছতা বজায় রাখা হচ্ছে।


    তিনি আশা প্রকাশ করেন, “প্রথম খেলো ইন্ডিয়া ইউনিভার্সিটি গেমস্‌ থেকে এমন অনেক খেলোয়াড় উঠে আসবেন, যাঁরা টোকিও অলিম্পিকে অংশগ্রহণের সুযোগ পাবেন। সরকারের ক্রীড়া সংক্রান্ত কর্মসূচিগুলি থেকে লাভবান অ্যাথলিটরা জাতীয় ও আন্তর্জাতিক স্তরের একাধিক প্রতিযোগিতা থেকে দেশের জন্য ২০০টিরও বেশি পদক নিয়ে এসেছেন। আগামী দিনগুলিতে প্রথম খেলো ইন্ডিয়া ইউনিভার্সিটি গেমস্‌ – এ ২০০টিরও বেশি স্বর্ণ পদক জয়ের লক্ষ্য রয়েছে। পদক জয়ের থেকেও বড় বিষয় হ’ল – নিজের ক্রীড়া নৈপুণ্য আরও ক্ষুরধার করা এবং নিজের সম্ভাবনাকে আরও উচ্চতায় নিয়ে যাওয়া”।


    CG/BD/SB

    
    
    (Release ID: 1604160) Visitor Counter : 5
    
    
      Read this release in: English