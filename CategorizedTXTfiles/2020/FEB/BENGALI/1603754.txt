      মন্ত্রিসভারঅর্থনৈতিকবিষয়সংক্রান্তকমিটি

      কৃষক উৎপাদক সংগঠনকে উৎসাহদানের লক্ষ্যে ১০ হাজার কৃষক উৎপাদন সংগঠন তৈরির প্রকল্পে মন্ত্রিসভার আর্থিক বিষয় সংক্রান্ত কমিটির অনুমোদন
      Posted On: 19 FEB 2020 7:38PM by PIB Kolkata


    নয়াদিল্লি, ১৯ ফেব্রুয়ারি, ২০২০


    প্রধানমন্ত্রী শ্রী নরেন্দ্র মোদীর পৌরোহিত্যে মন্ত্রিসভার অর্থনীতি বিষয়ক কমিটি কৃষকদের আর্থিক উন্নয়নের লক্ষ্যে ২০১৯-২০ থেকে ২০২৩-২৪ – এই পাঁচ বছর সময়কালে ১০ হাজারটি কৃষক উৎপাদক সংগঠন (এফপিও) গঠনের প্রস্তাবে অনুমোদন দিয়েছে। প্রতিটি এফপিও তৈরি হওয়ার পর পাঁচ বছর পর্যন্ত সাহায্য পাবে।


    যেসব ক্ষুদ্র এবং প্রান্তিক চাষির উৎপাদন সংক্রান্ত প্রযুক্তি, পরিষেবা এবং বাজারজাত করার যথাযথ আর্থিক স্বাচ্ছন্দ্য নেই, তাঁরা এই এফপিও গঠনের মাধ্যমে ঐক্যবদ্ধ হয়ে প্রযুক্তি, ঋণ, বিপণনের সুবিধা পেতে পারবেন যার মাধ্যমে তাঁদের আয় বাড়বে।


    ২০১৯-২০ থেকে ২০২৩-২৪ – এই পাঁচ বছর সময়কালে ১০ হাজার নতুন এফপিও গঠন করার লক্ষ্যে বাজেটে ৪,৪৯৬ কোটি টাকা অর্থ বরাদ্দ করা হয়েছে। এছাড়া, ২০২৪-২৫ থেকে ২০২৭-২৮-এর মধ্যে প্রতিটি এফপিও-কে সহায়তার জন্য মোট ২,৩৬৯ কোটি টাকার অঙ্গীকার করা হয়েছে। এই ধরনের এফপিও তৈরি করার জন্য স্মল ফার্মার্স এগ্রি-বিজনেস কনসর্টিয়াম (এসএফএসি), ন্যাশনাল কো-অপারেটিভ ডেভেলপমেন্ট কর্পোরেশন (এনসিডিসি) এবং নাবার্ডের সহায়তা নেওয়া হবে। রাজ্যগুলি প্রয়োজনে কৃষি সমন্বয় ও কৃষককল্যাণ দপ্তর (ডিএসি অ্যান্ড এফডব্লিউ)-এর সঙ্গে পরামর্শক্রমে তাদের মনোনীত সংস্থাকে বাছাই করতে পারে। ডিএসি অ্যান্ড এফডব্লিউ রাজ্যগুলিতে গুচ্ছভিত্তিক বাণিজ্যিক সংগঠন গড়ে তুলবে। ক্লাস্টার বেসড বিজনেস অর্গানাইজেশন (সিবিবিও)-এর মাধ্যমে রাজ্য অথবা স্থানীয় স্তরে এফপিও গঠন করে সেগুলিকে উৎসাহ দেওয়া হবে। শস্য সংরক্ষণ, কৃষি পণ্য বাজারজাত করার প্রক্রিয়া, আইন ও হিসাব সংক্রান্ত ব্যবস্থাপনা, তথ্যপ্রযুক্তির মতো মোট পাঁচটি বিষয়ে সিবিবিও-র বিশেষজ্ঞ থাকবেন। পুরো প্রকল্পের তদারকি করবে জাতীয় প্রকল্প ব্যবস্থাপনা সংস্থা (এনপিএমএ)। প্রাথমিকভাবে ঠিক হয়েছিল, সমতলে ন্যূনতম ৩০০ জন এবং উত্তর-পূর্বাঞ্চল ও পাহাড়ি এলাকায় ১০০ জনকে নিয়ে এফপিও গঠন করা হবে। তবে, ডিএসি অ্যান্ড এফডব্লিউ কেন্দ্রীয় কৃষি মন্ত্রীর অনুমোদনক্রমে প্রয়োজনে ন্যূনতম সদস্য সংখ্যার পরিবর্তন ঘটাতে পারে। উচ্চাকাঙ্ক্ষী জেলাগুলিতে প্রতিটি ব্লকে যেন একটি করে এফপিও গঠন করা যায়, সেই লক্ষ্যে উদ্যোগ নেওয়া হবে।


    প্রতিটি জেলায় একটি পণ্যকে বাছাই করে তার বাজারজাতকরণ, ব্র্যান্ডিং এবং বিদেশে রপ্তানির উৎসাহ দেওয়া হবে। নাবার্ডের থেকে এক হাজার কোটি টাকা ঋণ পাওয়ার জন্য তহবিল গড়া হবে যেখানে নাবার্ড এবং ক্রেডিট গ্যারান্টি ফান্ড ৫০০ কোটি টাকার অর্থ সংস্থানের ব্যবস্থা করবে, আর বাকি টাকা আসবে ডিএসি অ্যান্ড এফডব্লিউ-এর থেকে। রাজ্য এবং কেন্দ্রশাসিত অঞ্চলগুলি সুবিধাজনক হারে কৃষি-ভিত্তিক বাজার পরিকাঠামো তহবিল থেকে ঋণ পাবে। এফপিও-র সদস্যদের বিভিন্ন রকমের প্রশিক্ষণের বন্দোবস্ত করা হবে।


    কৃষকদের আয় দ্বিগুণ করার লক্ষ্যে ২০২২ সালের মধ্যে ৭ হাজার এফপিও গড়ার উদ্যোগ নেওয়া হয়েছে। ২০১৯-২০-র সাধারণ বাজেটে সরকার ১০ হাজার নতুন এফপিও গড়ার যে পরিকল্পনা করেছে, তার মাধ্যমে কৃষকদের আর্থিক উন্নয়ন হবে।


    CG/CB/DM

    
    
    (Release ID: 1603754) Visitor Counter : 4
    
    
      Read this release in: English