      অর্থমন্ত্রক

      তথ্যের ক্ষমতার সদ্ব্যবহারে বেসরকারি সংস্থাগুলিকে যুক্ত করার লক্ষ্যে নতুন নীতি
      Posted On: 01 FEB 2020 7:44PM by PIB Kolkata


    নয়াদিল্লি, ১ ফেব্রুয়ারি, ২০২০


    কৃত্রিম মেধার মাধ্যমে নতুন নতুন প্রযুক্তির সুবিধা গ্রহণ করে ‘নতুন অর্থনীতি’র লক্ষ্যে অর্থ ও কর্পোরেট বিষয়ক মন্ত্রী শ্রীমতী নির্মলা সীতারমন আজ সংসদে ২০২০-২১ অর্থবর্ষের কেন্দ্রীয় বাজেট পেশ করার সময় কিছু প্রস্তাব দেন। অর্থমন্ত্রী বলেন, বিশ্বের আর্থিক ব্যবস্থায় কৃত্রিম মেধা, ইন্টারনেটের ব্যবহার, ত্রিমাত্রিক মুদ্রণ, ড্রোন, ডিএনএ ডেটা সংগ্রহ, দ্রুত এবং ব্যাপক হারে গণনার মতো নতুন নতুন প্রযুক্তিগুলি গুরুত্বপূর্ণ ভূমিকা রাখছে। সুবিধাভোগীদের কাছে সরাসরি অর্থ পাঠানো এবং আর্থিক ব্যবস্থায় আরও মানুষকে অন্তর্ভুক্ত করার ক্ষেত্রে এই প্রযুক্তিগুলি অত্যন্ত সহায়ক।


    সকলের জন্য তথ্য নিশ্চিত করতে দেশ জুড়ে তথ্যকেন্দ্র গড়ে তোলার জন্য সরকার নতুন নীতি ঘোষণা করবে যার ফলে বেসরকারি সংস্থাগুলি এই প্রক্রিয়ায় সামিল হতে পারবে। ভারতনেট প্রকল্পের মাধ্যমে এ বছর ১ লক্ষ গ্রাম পঞ্চায়েতে ঘরে ঘরে ইন্টারনেট পরিষেবা পৌঁছে দেওয়া সম্ভব হবে। এর ফলে, অঙ্গনওয়াড়ি, স্বাস্থ্যকেন্দ্র, সরকারি স্কুলগুলিতে ডিজিটাল সংযোগ পৌঁছে দেওয়া যাবে। বাজেটে ২০২০-২১ অর্থবর্ষে ভারতনেট প্রকল্পের জন্য ৬ হাজার কোটি টাকা বরাদ্দের প্রস্তাব করা হয়েছে।


    জ্ঞান-ভিত্তিক উদ্যোগের প্রসারে অর্থমন্ত্রী মেধাস্বত্ব তৈরি এবং তা রক্ষার ওপর গুরুত্ব আরোপ করেছেন। এই প্রসঙ্গে মেধাস্বত্বের ওপর কাজ করার জন্য একটি কেন্দ্র গড়ে তোলার প্রস্তাব এই বাজেটে করা হয়েছে। পাশাপাশি, নতুন নতুন ক্ষেত্রে জ্ঞান আহরণের জন্য বেশ কিছু ক্লাস্টার তৈরি করা হবে।


    আরও উন্নত ওষুধ, কৃষিক্ষেত্র এবং জীববৈচিত্র্য সংক্রান্ত ব্যবস্থাপনার লক্ষ্যে দুটি জাতীয় স্তরের বিজ্ঞান প্রকল্পের প্রস্তাব করা হয়েছে। নতুন উদ্যোগে কৃষিবীজ নিয়ে কাজ করায় উৎসাহদানের লক্ষ্যে একটি তহবিল গঠন করা হবে।


    অর্থমন্ত্রী বলেন, উন্নত প্রযুক্তির মাধ্যমে গণনা, যোগাযোগ ব্যবস্থা ও সাইবার নিরাপত্তার মতো ক্ষেত্রগুলিতে যুগান্তকারী পরিবর্তন এসেছে। তিনি বলেন, এই সমস্ত ক্ষেত্রগুলির পুঁথিগত বিদ্যাকে কাজে লাগিয়ে বাণিজ্যিক প্রয়োগ করার প্রচুর সুযোগ রয়েছে। মন্ত্রী তাই আগামী পাঁচ বছরের জন্য ন্যাশনাল মিশন অন কোয়ান্টাম টেকনলজিস অ্যান্ড অ্যাপ্লিকেশন্স-এর প্রস্তাব করেছেন। এর জন্য পাঁচ বছরে ৮ হাজার কোটি টাকা বরাদ্দের প্রস্তাব করা হয়েছে।


    CG/CB/DM

    
    
    (Release ID: 1601591) Visitor Counter : 5
    
    
      Read this release in: English