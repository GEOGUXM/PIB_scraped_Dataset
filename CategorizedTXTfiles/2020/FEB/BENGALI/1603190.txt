      খাদ্যপ্রক্রিয়াকরণশিল্পমন্ত্রক

      ২০২৫-এর মধ্যে ভারতে জৈব খাদ্যের ব্যবসা ৭৫ হাজার কোটি টাকায় পৌঁছবে
      Posted On: 14 FEB 2020 3:28PM by PIB Kolkata


    নয়াদিল্লি, ১৩ ফেব্রুয়ারি, ২০২০


    মহিলাদের ক্ষমতায়ন এবং জৈব খাদ্য উৎপাদনে উৎসাহদানের লক্ষ্যে খাদ্য প্রক্রিয়াকরণ মন্ত্রক মহিলাদের ক্ষমতায়নের ওপর গুরুত্ব আরোপ করে একটি জাতীয় জৈব খাদ্য উৎসবের আয়োজন করেছে। কেন্দ্রীয় খাদ্য প্রক্রিয়াকরণ মন্ত্রী শ্রীমতী হরসিমরাত কাউর বাদল তিনদিনের এই খাদ্য উৎসবের বিষয়ে জানান, দেশের বিভিন্ন প্রান্ত থেকে ১৫০ জন মহিলা শিল্পোদ্যোগী এবং স্বনির্ভর গোষ্ঠীর সদস্য তাঁদের উৎপাদিত সামগ্রী এই উৎসবে প্রদর্শন করবেন। এর মধ্যে রয়েছে – ফল ও সবজি, মশলাপাতি, মধু, দ্রুত খাওয়ার সামগ্রী, ডাল, শুকনো ফল ইত্যাদি।


    নতুন দিল্লির জওহরলাল নেহরু স্টেডিয়ামে আগামী ২১-২৩ ফেব্রুয়ারি একটি অনুষ্ঠানের আয়োজন করা হচ্ছে। এই উৎসবের মূল ভাবনা হল – ‘ভারতে জৈব পণ্যের সম্ভাবনার মূল্যায়ন’। শ্রীমতী বাদল জানান, ২৪টি রাজ্য থেকে শিল্পোদ্যোগী এবং স্বনির্ভর গোষ্ঠীর সদস্যরা জ্যাম, জেলি, মোরোব্বা, আচারের মতো সামগ্রী ছাড়াও ওষধি গাছ, তেল, পানীয় সহ বিভিন্ন সামগ্রী নিয়ে এই উৎসবে হাজির হবেন। অংশগ্রহণকারীদের জন্য বাণিজ্য সংক্রান্ত বিভিন্ন আলোচনার ব্যবস্থা করা হয়েছে। এছাড়াও, জৈব খাদ্য সংক্রান্ত প্রশ্নোত্তর প্রতিযোগিতা, রান্নাবান্না, রাঁধুনিদের পরামর্শ, সাংস্কৃতিক অনুষ্ঠান, পথ-নাটিকার ব্যবস্থা করা হয়েছে। মন্ত্রী জানান, মুদ্রা, স্টার্ট-আপ ইন্ডিয়ার মতো বিভিন্ন কেন্দ্রীয় প্রকল্পের সঙ্গে মহিলা শিল্পোদ্যোগীরা যাতে যোগাযোগ করতে পারেন, সেই লক্ষ্যে খাদ্য প্রক্রিয়াকরণ মন্ত্রক এবং নারী ও শিশুবিকাশ মন্ত্রক একটি চুক্তি স্বাক্ষর করেছে। এর ফলে, আন্তর্জাতিক বাজারে এঁদের উৎপাদিত পণ্যসামগ্রী পাঠানো যাবে।


    বিশ্বে জৈব কৃষির ক্ষেত্রে ভারতের স্থান নবম। ভারতে ২০১৭-১৮ সালে ১৭ লক্ষ মেট্রিক টন বিভিন্ন কৃষিপণ্য যেমন - তৈলবীজ, আখ, দানাশস্য, তুলো, ডাল, ওষধি গাছ, চা, ফল, মশলাপাতি, সবজি ও কফি জৈব চাষের মাধ্যমে উৎপাদিত হয়েছে। স্বাস্থ্যের বিষয়ে সচেতনতা বৃদ্ধি এবং ক্রমবর্ধমান আয়ের কারণে ২০১৬-২১ সালের মধ্যে জৈব পদ্ধতিতে উৎপাদিত ফসলের চাহিদা ১০ শতাংশ বৃদ্ধি পাবে বলে ধারণা করা হচ্ছে।


    ২০১৭-১৮ সালে জৈব প্রক্রিয়ায় উৎপাদিত শস্যের বিদেশে রপ্তানির পরিমাণ ছিল ৫১ কোটি ৫০ লক্ষ মার্কিন ডলার। ‘ইন্ডিয়ান অর্গানিক সেক্টর – ভিশন ২০২৫’-এর প্রতিবেদন অনুযায়ী, ২০২৫ সালের মধ্যে এই ক্ষেত্রের ব্যবসার পরিমাণ ৭৫ হাজার কোটি টাকায় পৌঁছবে। ২০১৫ সালে যার পরিমাণ ছিল ২,৭০০ কোটি টাকা।


    SSS/CB/DM

    
    
    (Release ID: 1603190) Visitor Counter : 6
    
    
      Read this release in: English