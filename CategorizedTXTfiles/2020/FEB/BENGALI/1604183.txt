      স্বরাষ্ট্র মন্ত্রক

      ১৯৫৯এর অস্ত্র আইন এবং ২০১৬র অস্ত্র নিয়মাবলীর সংশোধন বিজ্ঞাপিত ; শুটারদের জন্য গোলাবারুদ ও আগ্নেয়াস্ত্রের সংখ্যা বৃদ্ধিতে অনুমতি
      Posted On: 24 FEB 2020 5:08PM by PIB Kolkata


    নয়াদিল্লী, ২৪ ফেব্রুয়ারি , ২০২০


    অলিম্পিকে অন্তর্ভুক্ত শুটিং ভারতে অত্যন্ত জনপ্রিয় একটি খেলা। আন্তর্জাতিক প্রতিযোগিতাগুলিতে ভারতীয় শুটাররা একাধিক সাফল্যের নজির রেখেছেন। এই বিষয়টিকে বিবেচনায় রেখেই স্বরাষ্ট্র মন্ত্রক ১৯৫৯ সালের অস্ত্র আইনের আওতায় বিজ্ঞপ্তি জারি করে জানিয়েছে শুটাররা তাঁদের অনুশীলনের জন্য পর্যাপ্ত সংখ্যায় আগ্নেয়াস্ত্র ও গোলাবারুদ ব্যবহার করতে পারবেন। উল্লেখ করা যেতে পারে মন্ত্রক গত ১২ই ফেব্রুয়ারি এক বিজ্ঞপ্তি জারি করে ১৯৫৯এর অস্ত্র আইন এবং ২০১৬র অস্ত্র নিয়মাবলীতে সংশোধনগুলির কথা ঘোষণা করেছে। উদ্দেশ্য হল, অুশীলনের জন্য এক বছরের মেয়াদে শুটারদের আগ্নেয়াস্ত্র ও গোলাবারুদের পরিমাণ বাড়ানো। মন্ত্রকের এই সিদ্ধান্তের ফলে অনুশীলনে শুটারদের সুবিধা আরও বাড়বে।


    নতুন নিয়ম অনুযায়ী এখন আন্তর্জাতিক প্রতিযোগিতায় পদকজয়ী বা বিশিষ্ট শুটাররা বিশেষ সুবিধাবলে অতিরিক্ত ১২টি পর্যন্ত আগ্নেয়াস্ত্র রাখার অনুমতি পেয়ে থাকেন। আগে একজন শুটার সর্বাধিক ৭টি আগ্নেয়াস্ত্র রাখতে পারতেন। এখন, কোন একটি ইভেন্টে সফল একজন শুটার সর্বাধিক ৮টি (আগে ছিল ৪টি), ২টি ইভেন্টে সফল হলে সর্বাধিক ১০টি (আগে ছিল ৭টি) এবং দুটির বেশি ইভেন্টে সফল হলে সর্বাধিক ১২টি (আগে ছিল ৭টি)আগ্নেয়াস্ত্র রাখার সুবিধা পাবেন। জুনিয়ার স্তরের বা সম্ভাবনাময় শুটাররা নতুন নিয়ম অনুযায়ী এখন দুটি (আগে ছিল ১টি) আগ্নেয়াস্ত্র রাখতে পারবেন। নিয়মাবলীতে এই সংশোধনের দরুন এখন থেকে শুটাররা অনুশীলনে বিভিন্ন ধরণের আগ্নেয়াস্ত্র রাখার অনুমতি পাবেন। এছাড়াও ১৯৫৯এর অস্ত্র আইন অনুযায়ী সাধারণ ব্যক্তির মতই যেকোন শুটার দুটি আগ্নেয়াস্ত্র রাখতে পারবেন।


    একইভাবে, ২০১৬র অস্ত্র নিয়মাবলীর ৪০ নম্বর ধারায় সংশোধন করে শুটারদের অনুশীলনের জন্য গোলাবারুদ সংগ্রহের পরিমাণও বাড়ানো হয়েছে। সংশোধিত নিময় অনুযায়ী একজন শুটার পয়েন্ট ২২ এলআর রাইফেল বা পিস্তলের জন্য ১ হাজারের পরিবর্তে ৫ হাজার, অন্য ধরণের পিস্তল বা রিভলভারের জন্য ৬০০র পরিবর্তে ২ হাজার এবং শটগান ক্যালিবারের ক্ষেত্রে ৫০০ পরিবর্তে ৫ হাজার রাউন্ড আগ্নেয়াস্ত্র সংগ্রহে রাখতে পারবেন।


    উল্লেখ করা যেতে পারে, ২০১৯এর সংশোধিত অস্ত্র আইন অনুযায়ী একজন ব্যক্তি তিনটির পরিবর্তে দুটি আগ্নেয়াস্ত্র রাখতে পারেন। ইতিমধ্যেই যাদের কাছে তিনটি আগ্নেয়াস্ত্র রয়েছে তারা পছন্দসই যেকোন দুটি রাখার অনুমতি পাবেন, অন্য আগ্নেয়াস্ত্রটি চলতি বছরের ১৩ই ডিসেম্বরের মধ্যে জমা করতে হবে।


    CG/BD/NS

    
    
    (Release ID: 1604183) Visitor Counter : 8
    
    
      Read this release in: English