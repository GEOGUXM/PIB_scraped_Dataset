      কর্মী, জন-অভিযোগএবংপেনশনমন্ত্রক

      জম্মুতে এইম্‌স-এর ধাঁচে চিকিৎসা প্রতিষ্ঠান গড়ে তোলার ভূমি পূজা অনুষ্ঠানে ডঃ জিতেন্দ্র সিং
      Posted On: 13 FEB 2020 9:54PM by PIB Kolkata


    নয়াদিল্লি, ১৩ ফেব্রুয়ারি, ২০২০


    কেন্দ্রীয় কর্মীবর্গ, গণ-অভিযোগ ও পেনশন বিষয়ক মন্ত্রী ডঃ জিতেন্দ্র সিং আজ জম্মুতে এক অনুষ্ঠানে এইম্‌স-এর ধাঁচে চিকিৎসা প্রতিষ্ঠান গড়ে তোলার ভূমি পূজা অনুষ্ঠানে যোগ দেন। এই উপলক্ষে ডঃ সিং বলেন, জম্মু ও কাশ্মীর হল দেশের একমাত্র কেন্দ্রশাসিত অঞ্চল যেখানে দুটি এইম্‌স-এর ধাঁচে প্রতিষ্ঠান গড়ে তোলার পরিকল্পনা রয়েছে। এর একটি গড়ে উঠবে জম্মুতে এবং অপরটি কাশ্মীরে। উত্তর-পূর্বাঞ্চলের রাজ্যগুলির মতোই কেন্দ্রশাসিত জম্মু ও কাশ্মীরের সার্বিক উন্নয়নে স্বয়ং প্রধানমন্ত্রী যে গুরুত্ব আরোপ করেছেন, সে ব্যাপারে কৃতজ্ঞতা প্রকাশ করে ডঃ সিং বলেন, এই কেন্দ্রশাসিত অঞ্চলে দুটি এইম্‌স চিকিৎসা প্রতিষ্ঠান গড়ে তোলার পাশাপাশি, নয়টি মেডিকেল কলেজ তৈরিরও অনুমোদন দেওয়া হয়েছে। ভোটব্যাঙ্কের রাজনীতির ঊর্ধ্বে উঠে মানুষের সার্বিক কল্যাণের লক্ষ্যে সরকারের নতুন কর্মসংস্কৃতির ফলে সাধারণ মানুষ বিশেষভাবে উপকৃত হবেন।


    উল্লেখ করা যেতে পারে, কেন্দ্রীয় সরকার গত জানুয়ারি মাসে প্রধানমন্ত্রী স্বাস্থ্য সুরক্ষা যোজনার আওতায় জম্মু অঞ্চলের সাম্বা জেলার বিজয়পুরে এইম্‌স-এর ধাঁচে চিকিৎসা প্রতিষ্ঠান গড়ে তোলার প্রস্তাব অনুমোদন করে। প্রধানমন্ত্রী শ্রী নরেন্দ্র মোদী গত বছরের ৩ ফেব্রুয়ারি জম্মু এইম্‌স-এর শিলান্যাস করেন। এই চিকিৎসা প্রতিষ্ঠান নির্মাণে খরচ ধরা হয়েছে ১,৬৬১ কোটি টাকা। সিপিডব্লিউডি এই প্রতিষ্ঠানটি গড়ে তুলবে। ২০২২-এর আগস্ট মাস নাগাদ কাজ শেষ হবে বলে আশা করা হচ্ছে। প্রতিষ্ঠানটি ২২,৩১৫ বর্গ মিটার এলাকা জুড়ে গড়ে তোলা হচ্ছে। কাজ শেষ হলে জম্মুর এই এইম্‌স চিকিৎসা প্রতিষ্ঠানে সুপার স্পেশালিটি বিভাগ সহ ৭৫০ রোগী-শয্যার সুবিধা থাকবে। এই প্রতিষ্ঠানের সঙ্গে সঙ্গে একটি মেডিকেল কলেজ ও নার্সিং কলেজও গড়ে উঠবে। সর্বাধুনিক প্রযুক্তি ও সাজসরঞ্জাম কাজে লাগিয়ে প্রতিষ্ঠানটিকে পরিবেশ-বান্ধব ভবন হিসেবে গড়ে তোলা হবে।


    SSS/BD/DM

    
    
    (Release ID: 1603156) Visitor Counter : 7
    
    
      Read this release in: English