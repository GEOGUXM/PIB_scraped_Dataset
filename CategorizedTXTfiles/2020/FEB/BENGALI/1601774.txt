      যুবওক্রীড়াবিষয়কমন্ত্রক

      খেলো ইন্ডিয়া কর্মসূচি
      Posted On: 03 FEB 2020 6:25PM by PIB Kolkata


    নয়াদিল্লি, ৩ ফেব্রুয়ারি, ২০২০


    ‘খেলো ইন্ডিয়া’ শীর্ষক জাতীয় পর্যায়ের প্রতিযোগিতা এ পর্যন্ত তিনবার অনুষ্ঠিত হয়েছে।


    খেলাধূলার জনপ্রিয়তা বৃদ্ধি এবং গুণমান প্রসারে খেলো ইন্ডিয়া কর্মসূচি গ্রহণ করা হয়েছে। ২০১৭-র অক্টোবর থেকে বর্তমান আকারে এই কর্মসূচি রূপায়ণের কাজ শুরু হয়েছে। এই প্রকল্পে তিন বছরের জন্য ১,৪২৮ কোটি ৯ লক্ষ টাকা ধার্য করা হয়েছে। ইতিমধ্যে ১,৩৫৮ কোটি ৩১ লক্ষ টাকা ব্যয় করা হয়েছে। তৃতীয় এবং অন্তিম বর্ষের জন্য হাতে রয়েছে ৬৯ কোটি ৭৮ লক্ষ টাকা। ২০১৯-২০ অর্থবর্ষের বাকি সময়ের জন্য এই প্রকল্পে প্রয়োজনীয় পরিমার্জনের কাজ চলছে। সোসাইটি ফর ইকনমিক ডেভেলপমেন্ট অ্যান্ড এনভায়রনমেন্টাল ম্যানেজমেন্ট (এসইডিইএম)-কে এই প্রকল্পের থার্ড পার্টি অ্যাসেসমেন্টের দায়িত্ব দেওয়া হয়েছে। খেলো ইন্ডিয়া কর্মসূচিতে বর্তমানে ২,৭৪৭ জন ক্রীড়াবিদ উপকৃত হচ্ছেন। এঁদের মধ্যে ১,৩৩৫ জন আবাসিক প্রশিক্ষণ পাচ্ছেন। কর্মসূচির পরিমার্জনের ফলে প্রশিক্ষণরত ক্রীড়াবিদ এবং বিভিন্ন খেলার সংখ্যা বাড়তে পারে। এই কর্মসূচির প্রসার ঘটাতে সবরকমের আর্থিক সহায়তাদানের বিষয়ে সরকার অঙ্গীকারবদ্ধ।


    ২০১৮-র ৩১শে জানুয়ারি থেকে ৮ই ফেব্রুয়ারি পর্যন্ত দিল্লিতে প্রথম খেলো ইন্ডিয়া স্কুল গেমস আয়োজিত হয়েছিল। ১৬টি বিভাগে ৩,৫০৭ জন প্রতিযোগী সেবার অংশগ্রহণ করেছিলেন। পুণেতে ২০১৯-এর ৯ই জানুয়ারি থেকে ২০শে জানুয়ারি পর্যন্ত দ্বিতীয় খেলো ইন্ডিয়া যুব প্রতিযোগিতায় অনুর্ধ্ব ১৭ এবং অনুর্ধ্ব ২১ বিভাগে মোট ৫,৯২৫ জন প্রতিযোগী অংশগ্রহণ করেন। চলতি বছর গুয়াহাটিতে ১০-২২শে জানুয়ারি পর্যন্ত তৃতীয় খেলো ইন্ডিয়া যুব প্রতিযোগিতায় অনুর্ধ্ব ২১ এবং অনুর্ধ্ব ১৭ বিভাগে মোট ২০ রকমের খেলাধূলার ব্যবস্থা করা হয়। গুয়াহাটিতে অনুষ্ঠিত এই প্রতিযোগিতায় ৬,১৩০ জন অংশগ্রহণ করেন।


    লোকসভায় আজ এক প্রশ্নের লিখিত জবাবে এই তথ্য জানিয়েছেন কেন্দ্রীয় ক্রীড়া ও যুব বিষয়ক স্বাধীন দায়িত্বপ্রাপ্ত প্রতিমন্ত্রী শ্রী কিরেন রিজিজু।


    CG/CB/DM

    
    
    (Release ID: 1601774) Visitor Counter : 8
    
    
      Read this release in: English