      মন্ত্রিসভারঅর্থনৈতিকবিষয়সংক্রান্তকমিটি

      ডেয়ারি প্রক্রিয়াকরণ ও পরিকাঠামো উন্নয়ন তহবিল কর্মসূচির আওতায় সুদ ছাড়ের ঊর্ধ্বসীমা বার্ষিক ২ শতাংশ থেকে ২.৫ শতাংশ পর্যন্ত করার প্রস্তাবে মন্ত্রিসভার সায়
      Posted On: 19 FEB 2020 7:31PM by PIB Kolkata


    নয়াদিল্লি , ১৯ ফেব্রুয়ারি, ২০২০


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে ডেয়ারি প্রক্রিয়াকরণ ও পরিকাঠামো উন্নয়ন তহবিল কর্মসূচির আওতায় সুদ ছাড় বার্ষিক ২ শতাংশ থেকে বাড়িয়ে ২.৫ শতাংশ করার প্রস্তাব অনুমোদন করা হয়েছে। মন্ত্রিসভার এই সিদ্ধান্তের ফলে সুদ ছাড় খাতে ১১ হাজার ১৮৪ কোটি টাকা খরচ বাড়বে। কর্মসূচির আওতায় ২০১৮-১৯ থেকে ২০৩০-৩১ পর্যন্ত পশুপালন ও ডেয়ারি দপ্তর (ডিএডিএইচ) সুদ ছাড় বাবদ ১ হাজার ১৬৭ কোটি টাকা দেবে। এছাড়াও, প্রকল্পের আওতায় যে ৮ হাজার ৪ কোটি টাকার ঋণ সহায়তার সংস্থান রয়েছে, তা মেটাবে নাবার্ড। অন্যদিকে, বৈধ ঋণ গ্রাহকরা ২ হাজার ১ কোটি টাকা এবং জাতীয় ডেয়ারি উন্নয়ন পর্ষদ বা জাতীয় সমবায় উন্নয়ন নিগম যৌথভাবে ১২ কোটি টাকা যোগাবে।


    ডেয়ারি প্রক্রিয়াকরণ ও পরিকাঠামো উন্নয়ন তহবিলের আওতায় কেন্দ্রীয় সরকার ২০১৯-২০ থেকে ২০৩০-৩১ সাল পর্যন্ত নাবার্ডকে ২.৫ শতাংশ হারে সুদ ছাড় দেবে। অবশ্য, কোনও কারণে তহবিল খরচ বৃদ্ধি পেলে বর্ধিত অর্থ মেটাবে ঋণ গ্রহীতারা। প্রকল্পের তহবিল সংস্থানের সময়সীমা সংশোধন করে ২০১৮-১৯ থেকে ২০২২-২৩ পর্যন্ত এবং ঋণ পরিশোধের সময়সীমা বাড়িয়ে ২০৩০-৩১ পর্যন্ত করা হয়েছে। কর্মসূচির আওতায় নাবার্ড ঋণ সংগ্রহ খাতে খরচ ন্যূনতম রাখার চেষ্টা করবে। ঋণ গ্রহণের ক্ষেত্রে নাবার্ড নিজস্ব কিছু কৌশল প্রণয়ন করবে। যার ফলে, বাজার থেকে কম সুদের হারের সুযোগ গ্রহণ করতে পারে। এর উদ্দেশ্য হ’ল দুধ উৎপাদনকারী সংস্থাগুলিকে কম খরচে তহবিল যোগান দেওয়া। সহজ সুদের শর্তে তহবিল সংস্থানের ক্ষেত্রে বাজার ব্যবস্থা যখন অনুকূল হবে, তখন নাবার্ড তহবিল সরবরাহের জন্য দ্রুত পদক্ষেপ গ্রহণ করবে।


    সবমিলিয়ে ৪ হাজার ৪৫৮ কোটি টাকার ৩৭টি উপ-প্রকল্প রূপায়ণের প্রস্তাব জমা করা হয়েছে। এর মধ্যে ঋণ খাতে দেওয়া হবে ৩ হাজার ২০৭ কোটি টাকা। এই ৩ হাজার ২০৭ কোটি টাকার মধ্যে এখনও পর্যন্ত দুই কিস্তিতে ১ হাজার ১১০ কোটি টাকা নাবার্ডের পক্ষ থেকে ঋণ সহায়তা হিসাবে জাতীয় ডেয়ারি উন্নয়ন পর্ষদকে দেওয়া হয়েছে।


    উল্লেখ করা যেতে পারে – সুদ ছাড়ের এই সুবিধার ফলে ৫০ হাজার গ্রামের ৯৫ লক্ষ মানুষ, যাঁরা দুধ উৎপাদনের কাজে যুক্ত, তাঁরা উপকৃত হবেন। প্রতিদিন ডেয়ারিগুলির দুধ উৎপাদন ক্ষমতা বেড়ে হবে ২১০ মেট্রিক টন। এছাড়াও, প্রতিদিন ১ কোটি ২৬ লক্ষ লিটার দুধ প্রক্রিয়াকরণের জন্য দুধ উৎপাদন ইউনিটগুলির আধুনিকীকরণ ও সম্প্রসারণ করা হবে। দুধ উৎপাদনকারীদের মুনাফা সুনিশ্চিত করতে প্রতিদিন ৫৯ লক্ষ ৭৮ হাজার ক্ষমতাসম্পন্ন দুধ উৎপাদন পরিকাঠামো গড়ে তোলা যাবে। দুধে ভেজাল রুখতে ২৮ হাজার প্রয়োজনীয় সরঞ্জাম সরবরাহ করা সম্ভব হবে ।


    CG/BD/SB

    
    
    (Release ID: 1603752) Visitor Counter : 5
    
    
      Read this release in: English