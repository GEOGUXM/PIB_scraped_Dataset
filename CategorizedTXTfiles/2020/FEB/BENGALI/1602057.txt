      কেন্দ্রীয়মন্ত্রিসভা

      ইন্ডিয়ান ইনস্টিটিউট অফ ইনফরমেশন টেকনলজি আইন (সংশোধনী) বিল, ২০২০-তে কেন্দ্রীয় মন্ত্রিসভার অনুমোদন
      Posted On: 05 FEB 2020 4:57PM by PIB Kolkata


    নয়াদিল্লি, ৫ ফেব্রুয়ারি, ২০২০


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে আজ নিম্নলিখিত বিষয়গুলির অনুমোদন দেওয়া হয় :


    i. ইন্ডিয়ান ইনস্টিটিউট অফ ইনফরমেশন টেকনলজি আইন (সংশোধনী) বিল, ২০২০ অনুমোদনের প্রস্তাবনা।


    ii. সরকারি-বেসরকারি অংশীদারিত্বে গড়া ২০টি আইআইআইটি-র প্রত্যেকটিতে একটি করে অনুমোদন পরবর্তীতে মোট ২১টি ডিরেক্টরের পদ ও কুর্নুলের আইআইআইটিডিএম (আইআইআইটি-সিএফটিআই)-এর জন্য একজন ডিরেক্টরের পদ সৃষ্টির সিদ্ধান্ত।


    iii. সরকারি-বেসরকারি অংশীদারিত্বে গড়া ২০টি আইআইআইটি-র প্রত্যেকটিতে অনুমোদন পরবর্তীতে একটি করে মোট ২১টি রেজিস্ট্রারের পদ ও কুর্নুলের আইআইআইটিডিএম (আইআইআইটি-সিএফটিআই)-এর জন্য একজন রেজিস্ট্রারের পদ সৃষ্টির সিদ্ধান্ত


    প্রভাব


    এই বিলের ফলে বর্তমানের ১৫টি ইন্ডিয়ান ইনস্টিটিউট অফ ইনফরমেশন টেকনলজি বা আইআইআইটি-র পাশাপাশি, ‘জাতীয় গুরুত্বপূর্ণ প্রতিষ্ঠান’ হিসেবে বাকি পাঁচটি আইআইআইটি-র ডিগ্রি প্রদানের ক্ষমতা থাকবে। এই আইআইআইটি-গুলি সরকারি-বেসরকারি অংশীদারিত্বে গড়ে উঠবে। এর ফলে এইসব প্রতিষ্ঠানগুলি ব্যাচেলার অফ টেকনলজি (বি-টেক) অথবা মাস্টার অফ টেকনলজি (এম-টেক) বা পিএইচডি দিতে পারবে। এতে দেশে তথ্য-প্রযুক্তি ক্ষেত্রে গবেষণার জন্য ছাত্রছাত্রীদের আকৃষ্ট করার সুযোগ তৈরি হবে।


    বিস্তারিত


    i. ২০১৪ সালের এবং ২০১৭ সালের মূল আইনের সংশোধন করে ইন্ডিয়ান ইনস্টিটিউট অফ ইনফরমেশন টেকনলজি আইন (সংশোধন) বিল, ২০২০ পেশ করা হবে।


    ii. সুরাট, ভোপাল, ভাগলপুর, আগরতলা এবং রায়চুরে সরকারি-বেসরকারি অংশীদারিত্বে তৈরি পাঁচটি ইন্ডিয়ান ইনস্টিটিউট অফ ইনফরমেশন টেকনলজিকে বিধিবদ্ধ মর্যাদাদান এবং ২০১৭ সালের ইন্ডিয়ান ইনস্টিটিউট অফ ইনফরমেশন টেকনলজি (সরকারি-বেসরকারি অংশীদারিত্ব) আইন অনুসারে, বাকি ১৫টি ইন্ডিয়ান ইনস্টিটিউট অফ ইনফরমেশন টেকনলজির মতো এই পাঁচটি প্রতিষ্ঠানও জাতীয় গুরুত্বপূর্ণ প্রতিষ্ঠান হিসেবে ঘোষিত হবে।


    সুরাট, ভোপাল, ভাগলপুর, আগরতলা এবং রায়চুরে এই পাঁচটি আইআইআইটি-কে এখন থেকে বাকি ১৫টি আইআইআইটি-র মতো সরকারি-বেসরকারি অংশীদারিত্বের মাধ্যমে পরিচালনার জন্য আইআইআইটি (পিপিপি) আইন, ২০১৭-র আওতাভুক্ত করা হল। ২০১৪-র আইআইআইটি আইন অনুযায়ী আইআইআইটিডিএম কুর্নুল, আইআইআইটি এলাহাবাদ, আইআইআইটিএম গোয়ালিয়র, আইআইআইটিডিএম জব্বলপুর, আইআইআইটিডিএম কাঞ্চিপুরমের মতো কাজ করবে। এই আইআইআইটি-গুলিতে ডিরেক্টর এবং রেজিস্ট্রারের পদ ইতিমধ্যেই রয়েছে। বর্তমান প্রস্তাবটি এঁদের অতিরিক্ত আর্থিক বোঝা ছাড়াই স্বীকৃতি দেবে।


    প্রেক্ষাপট


    i. দেশের তথ্যপ্রযুক্তিতে গবেষণা এবং উচ্চশিক্ষাকে উৎসাহিত করার লক্ষ্যে এই আইআইআইটি-গুলি কাজ করবে।


    ii. বর্তমান পরিকল্পনা অনুসারে, ২০১০-এর ২৬ অক্টোবর কেন্দ্রীয় মন্ত্রিসভার অনুমোদনক্রমে ২০টি নতুন আইআইআইটি সরকারি-বেসরকারি অংশীদারিত্বে গড়ে ওঠার কাজ চলছে। ইতিমধ্যেই ১৫টি আইআইআইটি ২০১৭ সালের আইআইআইটি (পিপিপি) আইনের আওতায়ভুক্ত হয়েছে। বাকি পাঁচটি আইআইআইটি-কে আইনের তপশিল অনুসারে অন্তর্ভুক্ত করা হবে।


    ২০১৪ সালের দ্য ইন্ডিয়ান ইনস্টিটিউট অফ ইনফরমেশন টেকনলজি আইন এবং ২০১৭ সালের দ্য ইন্ডিয়ান ইনস্টিটিউট অফ টেকনলজি (সরকারি-বেসরকারি অংশীদারিত্ব) আইনের মাধ্যমে কেন্দ্র তথ্যপ্রযুক্তি ক্ষেত্রে সম্ভাব্য চ্যালেঞ্জগুলির মোকাবিলায় উদ্যোগী হয়েছে।


    SSS/CB/DM

    
    
    (Release ID: 1602057) Visitor Counter : 6
    
    
      Read this release in: English