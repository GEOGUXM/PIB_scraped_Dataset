      প্রধানমন্ত্রীরদপ্তর

      প্রধানমন্ত্রীর বারাণসী সফর ; শ্রী জগৎগুরু বিশ্বারাধ্য গুরুকুলের শতবার্ষিকী উদযাপনের সমাপ্তি অনুষ্ঠানে যোগ দিলেন
      
      ১৯টি ভাষায় শ্রী সিদ্ধান্ত শিখমনি গ্রন্হের অনুবাদ প্রকাশ
      
      শ্রী সিদ্ধান্ত শিখমনি গ্রন্হের মোবাইল অ্যাপের সূচনা

      Posted On: 17 FEB 2020 3:08PM by PIB Kolkata

    নয়াদিল্লী, ১৬ ফেব্রুয়ারি , ২০২০


    প্রধানমন্ত্রী শ্রী নরেন্দ্র মোদী আজ উত্তরপ্রদেশের বারাণসী সফর করেন। তিনি সেখানে জনগমওয়াড়ি মঠে জগৎগুরু বিশ্বারাধ্য গুরুকুলের শতবার্ষিকী উদযাপনের সমাপ্তি অনুষ্ঠানে যোগ দেন।


    এই অনুষ্ঠানে প্রধানমন্ত্রী শ্রী মোদী ১৯টি ভাষায় শ্রী সিদ্ধান্ত শিখমনি গ্রন্হের অনুবাদ প্রকাশ করেন। এছাড়াও সিদ্ধান্ত শিখমনি গ্রন্হের মোবাইল অ্যাপেরও সূচনা করেন তিনি। এক জনসভায় প্রধানমন্ত্রী বলেন, এটা অত্যন্ত তাৎপর্যপূর্ণ যে নতুন দশকের সূচনাতেই শ্রী জগৎগুরু বিশ্বারাধ্য গুরুকুলের শতবার্ষিকী উদযাপন অনুষ্ঠিত হচ্ছে। এই দশকটিই আরও একবার বিশ্বে একবিংশ শতাব্দীতে ভারতের ভূমিকাকে প্রতিষ্ঠিত করবে।


    তিনি আরও বলেন, মোবাইল অ্যাপের মাধ্যমে শ্রী সিদ্ধান্ত শিখমনি গ্রন্হের ডিজিটাইজেশন তরুণ প্রজন্মকে সামিল এবং তাদেরকে দৈনন্দিন জীবনে উৎসাহিত করতে অনুপ্রাণিত করবে। শ্রী মোদী এই মোবাইল অ্যাপের মাধ্যমে শ্রী সিদ্ধান্ত শিখমনি গ্রন্হের উপর ভিত্তি করে বার্ষিক প্রশ্নোত্তর প্রতিযোগিতা আয়োজনের পরামর্শ দেন। ১৯টি ভাষায় এই গ্রন্হের অনুবাদের ফলে তা আরও বেশি সংখ্যক মানুষের কাছে পৌঁছে যাবে বলেও তিনি অভিমত প্রকাশ করেন।


    প্রধানমন্ত্রী বলেন, ‘ নাগরিক হিসেবে আমাদের আচরণ ভারতের ভবিষ্যৎ নির্ধারণ করবে, এক নতুন ভারতের দিশাও স্হির করবে। ’ তিনি বলেন, সাধু-সন্তদের দেখানো পথ অনুসরণ করে, ‘ আমরা আমাদের জীবনের প্রত্যাশাগুলি পূরণ এবং দেশ গঠনে পুরোদমে সহযোগিতা করতে পারি। ’


    পরিষ্কার-পরিচ্ছন্নতা বজায় রাখার ব্যাপারে সচেতনতা গড়ে তোলার ক্ষেত্রে এবং দেশের প্রতিটি প্রান্তে স্বচ্ছতা মিশনকে ছড়িয়ে দেওয়ার জন্য সাধারণ মানুষের অবদানের প্রশংসা করেন তিনি। প্রধানমন্ত্রী সাধারণ মানুষকে দেশে তৈরি পণ্য সামগ্রী ব্যবহারের আহ্বান জানান। জল-জীবন অভিযানকে সফল করে তোলার জন্য তিনি সকলকে এগিয়ে আসার পরামর্শ দেন।


    প্রধানমন্ত্রী বলেন, গঙ্গা নদীর পরিষ্কার-পরিচ্ছন্নতা ও পুনরুজ্জীবনে লক্ষণীয় অগ্রগতি হয়েছে । সাধারণ মানুষের অংশগ্রহণের মাধ্যমে এই সাফল্য অর্জিত হয়েছে । নমামি গঙ্গে কর্মসূচির আওতায় ৭ হাজার কোটি টাকার একাধিক প্রকল্পের কাজ ইতিমধ্যেই শেষ হয়েছে এবং আরও ২১ হাজার কোটি টাকার বিভিন্ন প্রকল্পের কাজ চলছে।


    রাম মন্দির নির্মাণে সম্প্রতি ‘ শ্রী রাম জন্মভূমি তীর্থক্ষেত্র ’ ট্রাস্ট গঠনের ঘোষণার কথা জানিয়ে প্রধানমন্ত্রী বলেন, এই ট্রাস্ট অযোধ্যায় শ্রী রাম মন্দির নির্মাণের কাজ দেখভাল করবে। সরকার এই ট্রাস্টকে ৬৭ একর জমি হস্তান্তরের সিদ্ধান্ত নিয়েছে বলেও প্রধানমন্ত্রী জানান।


    CG/ BD/NS

    
    
    (Release ID: 1603403) Visitor Counter : 3
    
    
      Read this release in: English