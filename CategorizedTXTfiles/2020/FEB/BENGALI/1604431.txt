      স্বরাষ্ট্র মন্ত্রক

      দিল্লীতে অশান্তির ঘটনার প্রেক্ষিতে কেন্দ্রীয় স্বরাষ্ট্র মন্ত্রী শ্রী অমিত শাহ-র বিভিন্ন রাজনৈতিক দলের প্রতিনিধি ও পদস্হ আধিকারিকদের সঙ্গে বৈঠক
      
      দলমতের উর্ধ্বে উঠে সংযম বজায় রাখার আহ্বান জানালেন স্বরাষ্ট্রমন্ত্রী

      Posted On: 26 FEB 2020 5:13PM by PIB Kolkata

    নয়াদিল্লী, ২৬ ফেব্রুয়ারি , ২০২০


    দিল্লীতে অশান্তির ঘটনার প্রেক্ষিতে কেন্দ্রীয় স্বরাষ্ট্র মন্ত্রী শ্রী অমিত শাহ মঙ্গলবার একটি বৈঠক করেন। এই বৈঠকে দিল্লীর উপরাজ্যপাল শ্রী অনিল বাইজল ও মুখ্যমন্ত্রী শ্রী অরবিন্দ কেজরিওয়াল ছাড়াও বিভিন্ন রাজনৈতিক দলের প্রতিনিধি এবং পদস্হ আধিকারিকরা উপস্হিত ছিলেন। বিভিন্ন রাজনৈতিক দলের প্রতিনিধিরা এই বৈঠকে যোগ দেবার জন্য শ্রী শাহ তাঁদের ধন্যবাদ জানান। পরিস্হিতি নিয়ন্ত্রণ রাখতে তিনি তাঁদের দলমতের উর্ধ্বে উঠে সংযত থাকার আহ্বান জানান।


    শ্রী শাহ বলেন, দিল্লীর সঙ্গে উত্তরপ্রদেশ এবং হরিয়ানার সীমান্তবর্তী অঞ্চলে গত তিনদিন ধরে নজরদারি চালানো হচ্ছে। নাগরিকত্ব আইন নিয়ে সুপ্রিম কোর্টের আসন্ন শুনানির প্রেক্ষিতে দিল্লী পুলিশ সব রকমের সাবধানতামূলক ব্যবস্হা গ্রহণ করেছে। স্বরাষ্ট্রমন্ত্রী জানান, উপদ্রুত অঞ্চলে প্রয়োজন অনুযায়ী অতিরিক্ত বাহিনী মোতায়েন করা হবে। পরিস্হিতি যাতে আয়ত্বের বাইরে না যায় সেজন্য সব রাজনৈতিক দলকে তিনি প্ররোচনামূলক বক্তব্য পেশ করা থেকে বিরত থাকার অনুরোধ জানিয়েছেন।


    দিল্লী পুলিশের ওপর আস্হা প্রকাশ করে স্বরাষ্ট্রমন্ত্রী জানান পরিস্হিতি নিয়ন্ত্রণে রাখতে বাহিনী চূড়ান্ত সংযম দেখাচ্ছে।


    শ্রী শাহ যেকোন ধরণের গুজব ছড়ানোর থেকে বিরত থাকতে সকলের কাছে আবেদন জানান। তিনি বলেন, মানুষের মনে যাতে ভীতির সঞ্চার না হয় সেইজন্য রাজনৈতিক দলগুলির উচিত পুলিশের সঙ্গে সহযোগিতা করা। কেউ যাতে কোন রকমের গুজব ছড়াতে না পারেন সে বিষয়ে সতর্ক থাকার জন্য তিনি সাধারণ মানুষ এবং সংবাদ মাধ্যমের কাছে আবেদন জানান। যে কোন রকমের গুজবের দ্রুত মোকাবিলা করতে দিল্লীর কন্ট্রোল রুমগুলিতে উচ্চপদস্হ আধিকারিকদের রাখার জন্য স্বরাষ্ট্রমন্ত্রী দিল্লীর পুলিশ কমিশনারকে নির্দেশ দেন।


    শ্রী শাহ স্হানীয় শান্তি কমিটিগুলিকে পুনরায় সক্রিয় করে তোলার ওপর জোর দিয়ে বলেন, এই কমিটিতে সমাজের সব ধর্মের মানুষের প্রতিনিধিত্ব থাকা প্রয়োজন। এলাকার বিশিষ্টজনদেরও এই কমিটিতে সামিল করার কথা বলা হয়েছে। যেসব থানা এলাকায় গন্ডগোলের সম্ভাবনা রয়েছে, সেইসব জায়গায় রাজনৈতিক দলগুলিকে তাঁদের স্হানীয় প্রতিনিধিদের বৈঠক করার পরামর্শ দেন। উপদ্রুত এলাকায় পুলিশের পদস্হ আধিকারিকদের যাওয়ার কথাও তিনি বলেন। স্বরাষ্ট্রমন্ত্রী জানান, স্হানীয় প্রতিনিধিদের থেকে বক্তব্য শোনা হয়েছে। দিল্লীর উপরাজ্যপাল এবং পুলিশ কমিশনারের সঙ্গে আলোচনার পর পরবর্তী পদক্ষেপ গ্রহণ করা হবে।


    শ্রী শাহ বলেন, দিল্লী পুলিশ একটি পেশাদারি সংগঠন। কোথাও উত্তেজনা দেখা দিলে কত বাহিনীর প্রয়োজন তা তাঁরা ঠিক করতে পারবেন। এদিনের বৈঠকে অংশগ্রহনকারীরা সকলে হেড কনস্টেবল রতন লালের মৃত্যুতে শোক প্রকাশ করেন।


    প্রয়াত রতন লালের পরিবারের উদ্দেশ্যে কেন্দ্রীয় স্বরাষ্ট্র মন্ত্রীর পাঠানো শোকবার্তা


    http://pibphoto.nic.in/documents/rlink/2020/feb/p202022502.pdf


    CG/CB/NS

    
    
    (Release ID: 1604431) Visitor Counter : 5
    
    
      Read this release in: English