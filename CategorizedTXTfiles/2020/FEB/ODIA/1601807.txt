      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରତ୍ୟେକ ନାଗରିକଙ୍କ ଆର୍ଥିକ ସଶକ୍ତିକରଣ ଲାଗି କେନ୍ଦ୍ରୀୟ ବଜେଟ 2020ରେ ଗୁରୁତ୍ଵାରୋପ କରାଯାଇଛି : ପ୍ରଧାନମନ୍ତ୍ରୀ
      • ଏହା ଏକ ସମୃଦ୍ଧ ନୂଆ ଦଶନ୍ଧି ପାଇଁ ମୂଳଦୁଆ ପକାଇବା ବୋଲି କହିଲେ ପ୍ରଧାନମନ୍ତ୍ରୀ
      • କୃଷି, ଭିତ୍ତିଭୂମି, ବୟନ ଓ ପ୍ରଯୁକ୍ତି ଭଳି ସମସ୍ତ ପ୍ରମୁଖ ନିଯୁକ୍ତି ସୃଷ୍ଟିକାରୀ କ୍ଷେତ୍ର ପ୍ରତି ବଜେଟରେ ଗୁରୁତ୍ଵାରୋପ କରାଯାଇଛି – ପ୍ରଧାନମନ୍ତ୍ରୀ
      Posted On: 01 FEB 2020 8:06PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏହି ଦଶକର ପ୍ରଥମ ବଜେଟକୁ ସଂକଳ୍ପ ଓ ପଦକ୍ଷେପ ଆଧାରିତ ବୋଲି ବର୍ଣ୍ଣନା କରିଛନ୍ତି ।


    ଲୋକସଭାରେ କେନ୍ଦ୍ର ବଜେଟ ଉପସ୍ଥାପନ ହେବା ପରେ ନିଜର ପ୍ରତିକ୍ରିୟାରେ ପ୍ରଧାନମନ୍ତ୍ରୀ କହିଛନ୍ତି ଯେ, ଏହି ବଜେଟରେ ଯେଉଁ ନୂଆ ସୁଧାର ଘୋଷଣା କରାଯାଇଛି ତାହା ଅର୍ଥବ୍ୟବସ୍ଥାକୁ ଗତିଶୀଳ କରାଇବା ସହ ଦେଶର ପ୍ରତ୍ୟେକ ନାଗରିକଙ୍କୁ ଆର୍ଥିକ ଭାବେ ସଶକ୍ତ କରିବ ।


    ଏହି ବଜେଟ ନୂଆ ଦଶକରେ ଅର୍ଥବ୍ୟବସ୍ଥାର ମୂଳଦୁଆକୁ ଆହୁରି ମଜବୁତ କରିବ ବୋଲି ସେ କହିଛନ୍ତି ।


    ରୋଜଗାର ସୃଷ୍ଟି ଉପରେ ଗୁରୁତ୍ଵ:


    ପ୍ରଧାନମନ୍ତ୍ରୀ କହିଛନ୍ତି ଯେ, ରୋଜଗାରର ପ୍ରମୁଖ କ୍ଷେତ୍ର - କୃଷି , ଭିତ୍ତିଭୂମି , ବୟନ ଓ ପ୍ରଯୁକ୍ତି ଉପରେ ଚଳିତ ବଜେଟରେ ଗୁରୁତ୍ୱ ଦିଆଯାଇଛି ।


    ଚାଷୀର ଆୟ ଦୁଇଗୁଣ କରିବା ଲାଗି 16ଟି ଆକ୍ସନ ପଏଣ୍ଟ ପ୍ରସ୍ତୁତ ହୋଇଛି । ଯାହା ଗ୍ରାମୀଣ କ୍ଷେତ୍ରରେ ରୋଜଗାର ବୃଦ୍ଧି କରିବ ବୋଲି ସେ କହିଛନ୍ତି ।


    ବଜେଟରେ କୃଷି କ୍ଷେତ୍ର ପାଇଁ ସମନ୍ଵିତ ଆଭିମୁଖ୍ୟ ଆପଣା ଯାଇଛି , ଯାହାଦ୍ୱାରା ପରମ୍ପରାଗତ କୃଷି ପଦ୍ଧତି ସହିତ ଉଦ୍ୟାନ କୃଷି , ମତ୍ସ୍ୟ ଚାଷ , ପଶୁପାଳନ ଆଦିରେ ମୂଲ୍ୟ ସମ୍ବର୍ଦ୍ଧନ ହେବ ଓ ସେଥିରୁ ରୋଜଗାର ମଧ୍ୟ ବଢ଼ିବ । ବ୍ଲୁ ଇକୋନମି ଅନ୍ତର୍ଗତ ମତ୍ସ୍ୟ ଚାଷ ଓ ପଶୁପାଳନ କ୍ଷେତ୍ରରେ ନିଯୁକ୍ତି ବଢିବ ବୋଲି ସେ କହିଛନ୍ତି ।


    ବୟନ କ୍ଷେତ୍ର:


    ପ୍ରଧାନମନ୍ତ୍ରୀ କହିଛନ୍ତି ଟେକ୍ନିକାଲ ଟେକ୍ସଟାଇଲ ପାଇଁ ନୂଆ ମିଶନ ଘୋଷଣା ହୋଇଛି ।


    ମାନବକୃତ ଫାଇବରକୁ ଭାରତରେ ଉତ୍ପାଦନ କରିବା ପାଇଁ କଞ୍ଚାମାଲର ଟିକସ ଢାଞ୍ଚାରେ ସୁଧାର ଅଣାଯାଇଛି । ଗତ ତିନି ଦଶକ ହେଲା ଏହି ସୁଧାରର ଆବଶ୍ୟକତା ଥିଲା ବୋଲି ସେ କହିଛନ୍ତି ।


    ସ୍ୱାସ୍ଥ୍ୟ କ୍ଷେତ୍ର:


    ପ୍ରଧାନମନ୍ତ୍ରୀ କହିଛନ୍ତି ଯେ, ଆୟୁଷ୍ମାନ ଭାରତ ଯୋଜନା ଦେଶର ସ୍ୱାସ୍ଥ୍ୟ କ୍ଷେତ୍ରକୁ ସମ୍ପ୍ରସାରିତ କରିଛି । ଏହି କ୍ଷେତ୍ରରେ ମାନବ ସମ୍ବଳ - ଡାକ୍ତର , ନର୍ସ , ଅଟେଣ୍ଡାଣ୍ଟଙ୍କ ସହିତ ମେଡିକାଲ ଉପକରଣ ନିର୍ମାଣର ଅନେକ ସୁଯୋଗ ସୃଷ୍ଟି ହୋଇଛି । ଏହା ବଢାଇବା ପାଇଁ ସରକାରଙ୍କ ଦ୍ୱାରା ବହୁ ନୂଆ ନିଷ୍ପତ୍ତି ନିଆଯାଇଛି ।


    ପ୍ରଯୁକ୍ତି କ୍ଷେତ୍ର:


    ପ୍ରଧାନମନ୍ତ୍ରୀ କହିଛନ୍ତି ଯେ, ପ୍ରଯୁକ୍ତି କ୍ଷେତ୍ରରେ ରୋଜଗାର ସୃଷ୍ଟିକୁ ପ୍ରୋତ୍ସାହନ ଦେବା ପାଇଁ ଆମେ ବିଶେଷ ପ୍ରୟାସ କରିଛୁ । ନୂଆ ସ୍ମାର୍ଟ ସିଟି , ଇଲେକ୍ଟ୍ରୋନିକ ମାନୁଫାକ୍ଚରିଂ , ଡାଟା ସେଣ୍ଟର ପାର୍କସ , ବାୟୋ ଟେକ୍ନୋଲଜି ଓ କ୍ୱାଣ୍ଟମ ଟେକ୍ନୋଲଜି ଭଳି କ୍ଷେତ୍ର ପାଇଁ ଆମେ ଅନେକ ନୀତିଗତ ନିଷ୍ପତ୍ତି ନେଇଛୁ । ଏହାଦ୍ୱାରା ଭାରତ , ବୈଶ୍ଵିକ ମୂଲ୍ୟ ଶ୍ରୁଙ୍ଖଳାର ଏକ ଅଭିନ୍ନ ଅଙ୍ଗ ପାଲଟିବ ।


    ବଜେଟରେ ଯୁବପିଢ଼ିଙ୍କ ଦକ୍ଷତା ବିକାଶ ପାଇଁ ନୂଆ ଓ ଅଭିନବ ଯୋଜନା ଘୋଷଣା କରାଯାଇଛି । ଯେପରିକି ଡିଗ୍ରୀ କୋର୍ସରେ ଆପ୍ରେଣ୍ଟିସସିପ , ସ୍ୱାୟତ୍ତ ସଂସ୍ଥାଗଡ଼ିକରେ ଇଣ୍ଟର୍ଣ୍ଣସିପ ଓ ଅନଲାଇନ ଡିଗ୍ରୀ କୋର୍ସର ବ୍ୟବସ୍ଥା କରାଯାଇ ବୋଲି ସେ କହିଥିଲେ ।


    ରପ୍ତାନୀ ଓ ଏମଏସଏମଇ କ୍ଷେତ୍ର ରୋଜଗାର ଅବସର ବଢ଼ାଏ ବୋଲି କହି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ, ବଜେଟରେ ରପ୍ତାନୀ ବଢାଇବା ପାଇଁ ନୂଆ ଯୋଜନା ଘୋଷଣା ହୋଇଛି । ଛୋଟ ଉଦ୍ୟୋଗକୁ ପାଣ୍ଠି ଯୋଗାଣ ପାଇଁ ମଧ୍ୟ କିଛି ନୂଆ ଉଦ୍ୟମ ହୋଇଛି ।


    ଭିତ୍ତିଭୂମି:


    ଆଧୁନିକ ଭାରତ ପାଇଁ ଆଧୁନିକ ଭିତ୍ତିଭୂମିର ଅନେକ ମହତ୍ୱ ରହିଛି । ଭିତ୍ତିଭୂମି କ୍ଷେତ୍ର ମଧ୍ୟ ଅଧିକ ନିଯୁକ୍ତି ସୁଯୋଗ ସୃଷ୍ଟି କରେ ବୋଲି ସେ କହିଥିଲେ ।


    100 ଲକ୍ଷ କୋଟି ଟଙ୍କା ବିନିମୟରେ 65 ଶହ ପ୍ରକଳ୍ପ ନିର୍ମାଣ ଯୋଗୁଁ ରୋଜଗାର ସୁଯୋଗ ବେଶ ବଢ଼ିବ । ନ୍ୟାସନାଲ ଲଜିଷ୍ଟିକ୍ସ ପଲିସି ଯୋଗୁଁ ବାଣିଜ୍ୟ , କାରବାର ଓ ରୋଜଗାର , ତିନିଟି କ୍ଷେତ୍ର ଲାଭାନ୍ୱିତ ହେବ ବୋଲି ସେ କହିଥିଲେ ।


    ଦେଶରେ 100 ବିମାନ ବନ୍ଦର ବିକଶିତ କରିବା ଲକ୍ଷ୍ୟ ଭାରତର ପର୍ଯ୍ୟଟନ କ୍ଷେତ୍ରକୁ ନୂତନ ଗତି ପ୍ରଦାନ କରିବ ଏବଂ ନିଯୁକ୍ତି ସୁଯୋଗର ସମ୍ଭାବନା ସୃଷ୍ଟି କରିବ ବୋଲି ସେ କହିଥିଲେ ।


    ନିବେଶ:


    ପ୍ରଧାନମନ୍ତ୍ରୀ କହିଥିଲେ ଯେ, ନିବେଶକୁ ପ୍ରୋତ୍ସାହନ ଲାଗି ଅନେକ ଐତିହାସିକ ପଦକ୍ଷେପ ନିଆଯାଇଛି ଯାହା ନିଯୁକ୍ତିର ପ୍ରମୁଖ ବାହାକ ସାଜିବ ।


    ବଣ୍ଡ ମାର୍କେଟକୁ ମଜବୁତ କରିବା ପାଇଁ ଓ ଭିତ୍ତିଭୂମିକୁ ଦୀର୍ଘମିଆଦି ପୁଞ୍ଜି ଯୋଗାଣ ପାଇଁ ବ୍ୟବସ୍ଥା କରାଯାଉଛି । ଡିଭିଡେଣ୍ଡ ଡିଷ୍ଟ୍ରିବ୍ୟୁସନ ଟିକସ ହଟାଇବା ଯୋଗୁଁ , କମ୍ପାନୀଗୁଡ଼ିକ ପାଖକୁ ଅଧିକ ନିବେଶ ପାଇଁ ପାଖାପାଖି 25 ହଜାର କୋଟି ଟଙ୍କା ଆସିବ ।


    ବିଦେଶୀ ନିବେଶ ଭାରତକୁ ଆକର୍ଷିତ କରିବା ପାଇଁ ବିଭିନ୍ନ ଟିକସ ରିହାତି ଦିଆଯାଇଛି ବୋଲି ସେ କହିଥିଲେ ।


    ସେହିପରି ଷ୍ଟାର୍ଟ ଅପ୍ ଓ ରିୟଲ ଇଷ୍ଟେଟ ପାଇଁ ମଧ୍ୟ ଟିକସ ସୁବିଧା ଦିଆଯାଇଛି ବୋଲି ସେ କହିଥିଲେ ।


    ଟିକସ ବ୍ୟବସ୍ଥା ପ୍ରତି ବିଶ୍ଵାସ ଉପରେ ଗୁରୁତ୍ଵ:


    ପ୍ରଧାନମନ୍ତ୍ରୀ କହିଛନ୍ତି ଯେ, ଏବେ ଆମେ ଆୟକର ବ୍ୟବସ୍ଥାରେ ବିବାଦକୁ ପଛରେ ପକାଇ ବିଶ୍ୱାସର ପରିବେଶ ସୃଷ୍ଟି କରିବା ପାଇଁ ପ୍ରୟାସ କରୁଛୁ ।


    ଆମ କମ୍ପାନୀ ଆଇନରେ ଯାହା ଅପରାଧିକ ଭୁଲ ଭାବେ ଧରାଯାଏ , ସେସବୁକୁ ଏବେ ଦେୱାନୀ ମାମଲାରେ ପରିଣତ କରିବାକୁ ବଡ଼ ନିଷ୍ପତ୍ତି ନିଆଯାଇଛି ।


    ଟିକସଦାତା ଚାର୍ଟର ଦ୍ୱାରା ଟିକସଦାତାଙ୍କ ଅଧିକାର ସ୍ପଷ୍ଟ କରାଯିବ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ , ବିଶ୍ଵାସ ବୃଦ୍ଧି କରିବା ଦିଗରେ ଆଉ ଏକ ପଦକ୍ଷେପ ସ୍ୱରୂପ ଏମଏସଏମଇ ସହ ଜଡିତ ଛୋଟ ଉଦ୍ୟୋଗୀଙ୍କ ପାଇଁ 5 କୋଟି ଟଙ୍କା ପର୍ଯ୍ୟନ୍ତ କାରବାରର ଅଡିଟ ଆବଶ୍ୟକତା ଏବେ ବାଧ୍ୟତାମୂଳକ ହେବ ନାହିଁ । ପୂର୍ବରୁ ଏହି ସୀମା 1 କୋଟି ଟଙ୍କା ଥିଲା କିନ୍ତୁ ଏହାକୁ ଏବେ ବୃଦ୍ଧି କରାଯାଇ 5 କୋଟି ଟଙ୍କା କରି ଦିଆଯାଇଛି ।


    ସରକାରୀ ଚାକିରି ପାଇଁ ଏକକ ପରୀକ୍ଷା:


    ଏବେ ସରକାରୀ ଚାକିରି ପାଇଁ ଯୁବବର୍ଗଙ୍କୁ ବିଭିନ୍ନ ପ୍ରକାର ଅଲଗା ଅଲଗା ପରୀକ୍ଷା ଦେବାକୁ ପଡୁଛି । ଏହି ବ୍ୟବସ୍ଥାକୁ ବଦଳାଇ ଏବେ ବ୍ୟାଙ୍କ, ରେଳବାଇ ଓ ଅନ୍ୟ ଯେକୌଣସି ସରକାରୀ ଚାକିରୀ ପାଇଁ ଜାତୀୟ ନିଯୁକ୍ତି ଏଜେନ୍ସି ଦ୍ୱାରା ଆରମ୍ଭ ହୋଇଥିବା ଅନଲାଇନ କମନ ପରୀକ୍ଷା ମାଧ୍ୟମରେ ନିଯୁକ୍ତି ଦିଆଯିବ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ସର୍ବନିମ୍ନ ସରକାର , ସର୍ବାଧିକ ପ୍ରଶାସନ:


    ପ୍ରଧାନମନ୍ତ୍ରୀ କହିଛନ୍ତି ଯେ, ସର୍ବନିମ୍ନ ସରକାର, ସର୍ବାଧିକ ପ୍ରଶାସନର ଲକ୍ଷ୍ୟକୁ ସାକାର କରିବା ଲାଗି ଫେସଲେସ ଅପିଲର ବ୍ୟବସ୍ଥା , ପ୍ରତ୍ୟକ୍ଷ ଟିକସର ସରଳ ବ୍ୟବସ୍ଥା , ରାଷ୍ଟ୍ରାୟତ୍ତ ଉଦ୍ୟୋଗରୁ ପୁଞ୍ଜି ପ୍ରତ୍ୟାହାରକୁ ଗୁରୁତ୍ଵ, ସ୍ୱୟଂ ପଞ୍ଜିକରଣ ଆଦି ପଦକ୍ଷେପ ନିଆଯାଇଛି ।


    ସହଜ କାର୍ଯ୍ୟ ଓ ସହଜ ଜୀବନ:


    ଆହୁରି ପ୍ରଧାନମନ୍ତ୍ରୀ କହିଛନ୍ତି ଯେ, ଏକ ଲକ୍ଷ ଗ୍ରାମ ପଞ୍ଚାୟତରେ ଅଙ୍ଗନୱାଡି , ସ୍କୁଲ , କଲ୍ୟାଣ କେନ୍ଦ୍ର ଏବଂ ଥାନାକୁ ବ୍ରଡବ୍ୟାଣ୍ଡରେ ଯୋଡ଼ିବାର ଐତିହାସିକ ପଦକ୍ଷେପ ବଜେଟରେ ଘୋଷଣା କରାଯାଇଛି ।


    ଏହା ସହଜ କାର୍ଯ୍ୟ ଓ ସହଜ ଜୀବନକୁ ସୁନିଶ୍ଚିତ କରିବା ବୋଲି ସେ କହିଛନ୍ତି ।


    ଏହା ବହୁ ଉପାନ୍ତ ଗ୍ରାମକୁ ମଧ୍ୟ ବ୍ରଡବ୍ୟାଣ୍ଡ ଜରିଆରେ ଯୋଡିବ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ପ୍ରଧାନମନ୍ତ୍ରୀ ଶେଷରେ କହିଥିଲେ ଯେ, କେନ୍ଦ୍ର ବଜେଟ 2020 ଦେଶରେ ଆୟ ଓ ନିବେଶ, ଚାହିଦା ଓ ଉପଯୋଗକୁ ସୁଦୃଢ କରିବା ସହିତ ଆର୍ଥିକ ବ୍ୟବସ୍ଥା ଓ ପୁଞ୍ଜି ପ୍ରବାହକୁ ତ୍ଵରାନ୍ଵିତ କରିବ ।


    **************

    
    
    (Release ID: 1601807) Visitor Counter : 18