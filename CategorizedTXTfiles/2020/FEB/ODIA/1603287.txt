      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଟାଇମ୍ସ ନାଓ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 12 FEB 2020 8:27PM by PIB Bhubaneshwar


    ମୁଁ ଟାଇମ୍ସ ନାଓ ଗ୍ରୁପର ସମସ୍ତ ଦର୍ଶକଙ୍କୁ , କର୍ମଚାରୀଙ୍କୁ , ଫିଲ୍ଡ ଏବଂ ଡେସ୍କର ସମସ୍ତ ଗଣମାଧ୍ୟମ ପ୍ରତିନିଧି , କ୍ୟାମେରା ଏବଂ ଲଜିଷ୍ଟିକ୍ସର ସମସ୍ତ ବନ୍ଧୁମାନଙ୍କୁ ଏହି ସମ୍ମିଳନୀ ପାଇଁ ଶୁଭେଚ୍ଛା ଜଣାଉଛି । ଏହା ଟାଇମ୍ସ ନାଓର ପ୍ରଥମ ସମ୍ମିଳନୀ । ଆପଣମାନଙ୍କୁ ଅନେକ ଅନେକ ଶୁଭେଚ୍ଛା ।


    ବନ୍ଧୁଗଣ ,


    ଚଳିତ ଥରର ଶୀର୍ଷକ India Action Plan 20-20 ଆପଣମାନେ ରଖିଛନ୍ତି । କିନ୍ତୁ ଆଜିର ଭାରତ ତ ସଂପୂର୍ଣ୍ଣ ଦଶନ୍ଧିର ଆକ୍ସନ ପ୍ଲାନକୁ ନେଇ କାର୍ଯ୍ୟ କରୁଛି । ହଁ , ଏହା 20-20 ଭଳି ଏବଂ ଲକ୍ଷ୍ୟ , ସଂପୂର୍ଣ୍ଣ ସିରିଜରେ ଉତ୍ତମ ପ୍ରଦର୍ଶନର , ନୂତନ ରେକର୍ଡ କରିବାର ଏବଂ ଏହି ସିରିଜକୁ ଭାରତର ସିରିଜ କରିବାର ଅଛି । ବିଶ୍ୱର ସବୁଠାରୁ ଯୁବ ଦେଶ , ଏବେ ଦ୍ରୁତ ଗତିରେ ଖେଳିବା ମନୋବୃତ୍ତିରେ ଅଛି । କେବଳ 8 ମାସର ସରକାର ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନେବାରେ ଶତକ ପୂରଣ କରିଛନ୍ତି , ତାହା ଅତ୍ୟନ୍ତ ଅଭୂତପୂର୍ବ । ଆପଣମାନଙ୍କୁ ଭଲ ଲାଗିବ , ଆପଣଙ୍କୁ ଗର୍ବ ଅନୁଭବ ହେବ ଯେ ଭାରତ କେତେ ଦ୍ରୁତ ଗତିରେ ନିଷ୍ପତ୍ତି ନେଇଛି , କେତେ ଦ୍ରୁତ ଗତିରେ କାର୍ଯ୍ୟ କରାଯାଉଛି ।

      * ଦେଶର ପ୍ରତ୍ୟେକ କୃଷକକୁ ପ୍ରଧାନମନ୍ତ୍ରୀ କିସାନ ଯୋଜନା ଅନ୍ତର୍ଭୁକ୍ତ କରିବାର ନିଷ୍ପତ୍ତି ନିଆଯାଇଛି
      * କୃଷକ , ଶ୍ରମିକ , ଦୋକାନୀମାନଙ୍କୁ ପେନସନ ପ୍ରଦାନ ଯୋଜନା କରାଯାଇଛି
      * ଜଳ ଭଳି ଗୁରୁତ୍ୱପୂର୍ଣ୍ଣ ବିଷୟରେ ସମସ୍ୟା ଦୂର କରିବା ପାଇଁ ଜଳଶକ୍ତି ମନ୍ତ୍ରଣାଳୟର ଗଠନ କରାଯାଇଛି
      * ମଧ୍ୟବିତ୍ତ ଲୋକମାନଙ୍କ ପାଇଁ ଅଧା ପଡିଥିବା ଗୃହକୁ ସଂପୂର୍ଣ୍ଣ କରିବା ପାଇଁ 25 ହଜାର କୋଟି ଟଙ୍କାର ସ୍ୱତନ୍ତ୍ର ପାଣ୍ଠି ଗଠନ କରାଯାଇଛି
      * ଦିଲ୍ଲୀର 40 ଲକ୍ଷ ଲୋକଙ୍କୁ ଘର ଉପରେ ଅଧିକାର ପାଇଁ ଆଇନ ପ୍ରଣୟନ କରାଯାଇଛି
      * ତିନି ତଲାକ ଆଇନ ଆସିଛି
      * ଶିଶୁ ନିର୍ଯାତନା ପ୍ରତିରୋଧ ପାଇଁ କଡା ନିୟମ ଅଣାଯାଇଛି
      * ତୃତୀୟ ଲିଙ୍ଗଙ୍କୁ ଅଧିକାର ପ୍ରଦାନକାରୀ ଆଇନ ପ୍ରଣୟନ କରାଯାଇଛି
      * ଚିଟଫଣ୍ଡ ଠକାମିରରୁ ସୁରକ୍ଷା ପାଇଁ ଆଇନ ପ୍ରଣୟନ ହୋଇଛି
      * ରାଷ୍ଟ୍ରୀୟ ମେଡିକାଲ କମିଶନ ଆଇନ ପ୍ରଣୟନ ହୋଇଛି
      * କର୍ପୋରେଟ ଶୁଳ୍କ କ୍ଷେତ୍ରରେ ଐତିହାସିକ ହ୍ରାସ କରାଯାଇଛି
      * ସଡକ ଦୁର୍ଘଟଣା ରୋକିବା ପାଇଁ କଡା ଆଇନ ପ୍ରସ୍ତୁତ ହୋଇଛି
      * ଚିଫ ଅଫ ଡ଼ିଫେନ୍ସ ଷ୍ଟାଫ ଗଠନ କରାଯାଇଛି
      * ଦେଶକୁ ଭବିଷ୍ୟ ପିଢିର ଯୁଦ୍ଧ ବିମାନ ମିଳିଛି
      * ବୋଡୋ ଶାନ୍ତି ରାଜିନାମା ହୋଇଛି
      * ବ୍ରୁ-ରିଆଙ୍ଗ ସ୍ଥାୟୀ ଥଇଥାନ ହୋଇପାରିଛି
      * ଭବ୍ୟ ରାମ ମନ୍ଦିର ନିର୍ମାଣ ପାଇଁ ଟ୍ରଷ୍ଟ ଗଠନ କରାଯାଇଛି
      * ଧାରା-370କୁ ଉଚ୍ଛେଦ ନିଷ୍ପତ୍ତି ନିଆଯାଇଛି
      * ଜମ୍ମୁ-କଶ୍ମୀର ଏବଂ ଲଦାଖକୁ କେନ୍ଦ୍ରଶାସିତ ପ୍ରଦେଶ କରିବାର ନିଷ୍ପତ୍ତି ନିଆଯାଇଛି
      * ଏବଂ ନାଗରିକତା ସଂଶୋଧନ ଆଇନ ମଧ୍ୟ ପ୍ରଣୟନ କରାଯାଇଛି

    ମୁଁ କେବେ କେବେ ଟାଇମ୍ସ ନାଓରେ ଦେଖେ , ନ୍ୟୁଜ 30 , ଏତିକି ସମୟରେ ଏତେ ଖବର । ଏହା ସେହିଭଳି ହୋଇଯାଇଛି ଏବଂ ଏହା କେବଳ ନମୂନା ମାତ୍ର । ଏହି ନମୂନାରୁ ହିଁ ଆପଣମାନଙ୍କୁ ଲାଗୁଥିବ ଯେ ପ୍ରକୃତ କାର୍ଯ୍ୟ ଏହିଠାରୁ ହିଁ ଆରମ୍ଭ । ମୁଁ ନନ ଷ୍ଟପ ଏଭଳି ଅନେକ ନିଷ୍ପତ୍ତି ଆହୁରି ମଧ୍ୟ କହିପାରେ । କେବଳ ଶତକ ନୁହେଁ , ଦୁଇ ଶତକ ଲାଗିଯିବ । କିନ୍ତୁ ଏହି ନିଷ୍ପତ୍ତିଗୁଡିକ ଏଠାରେ ଆଲୋଚନା କରି ମୁଁ ଆପଣମାନଙ୍କୁ ଯାହା ବୁଝାଇବାକୁ ଚାହୁଁଛି ତାହା ମଧ୍ୟ ବୁଝିବା ଅତ୍ୟନ୍ତ ଜରୁରୀ ।


    ବନ୍ଧୁଗଣ ,


    ଆଜି ଦେଶ ଦଶନ୍ଧି ପୁରୁଣା ସମସ୍ୟାଗୁଡିକର ସମାଧାନ କରି ଏକବିଂଶ ଶତାବ୍ଦୀରେ ଦ୍ରୁତ ଗତିରେ ଅଗ୍ରସର ହେଉଛି । ବିଶ୍ୱର ସବୁଠାରୁ ବଡ ଯୁବ ଦେଶକୁ ଯେତେ ଦ୍ରୁତ ଗତିରେ କାର୍ଯ୍ୟ କରିବା ଆବଶ୍ୟକ , ଆମେ ସେହିଭଳି ହିଁ କରୁଛୁ । ଏବେ ଭାରତ ସମୟ ବ୍ୟର୍ଥ କରିବ ନାହିଁ । ଏବେ ଭାରତ ଦ୍ରୁତ ଗତିରେ ଅଗ୍ରସର ହେବ ଏବଂ ନୂତନ ଆତ୍ମବିଶ୍ୱାସର ସହିତ ଆଗକୁ ଅଗ୍ରସର ହେବ । ଦେଶରେ ହେଉଥିବା ଏହିସବୁ ପରିବର୍ତ୍ତନଗୁଡିକ , ସମାଜର ପ୍ରତ୍ୟେକ ସ୍ତରରେ ନୂତନ ଶକ୍ତିର ସଞ୍ଚାର କରିଛି , ତାହାକୁ ଆତ୍ମବିଶ୍ୱାସରେ ଭରପୂର କରିଦେଇଛି ।


    ଆଜି ଦେଶର ଗରିବଙ୍କ ମଧ୍ୟରେ ଆତ୍ମବିଶ୍ୱାସ ବୃଦ୍ଧି ହୋଇଛି ଯେ , ସେମାନେ ନିଜ ଜୀବନ ସ୍ତରରେ ସୁଧାର ଆଣିପାରିବେ , ନିଜର ଆର୍ଥିକ ଅନଗ୍ରସରତାକୁ ଦୂର କରିପାରିବେ । ଆଜି ଦେଶର ପ୍ରତ୍ୟେକ ଯୁବକ ଯୁବତୀଙ୍କ ମଧ୍ୟରେ ଆତ୍ମବିଶ୍ୱାସ ରହିଛି ଯେ ସେମାନେ ନିଯୁକ୍ତିଦାତା ହୋଇପାରିବେ , ନିଜ ସାମର୍ଥ୍ୟ ଅନୁସାରେ ନୂତନ ଆହ୍ୱାନର ମୁକାବିଲା କରିପାରିବେ । ଆଜି ଦେଶର ମହିଳାମାନଙ୍କ ମଧ୍ୟରେ ଏହି ଆତ୍ମବିଶ୍ୱାସ ରହିଛି ଯେ ସେମାନେ ପ୍ରତ୍ୟେକ କ୍ଷେତ୍ରରେ ନିଜର ସାମର୍ଥ୍ୟ ଦେଖାଇପାରିବେ , ନୂତନ କିର୍ତ୍ତୀମାନ ସୃଷ୍ଟି କରିପାରିବେ । ଆଜି ଦେଶର କୃଷକମାନଙ୍କ ମଧ୍ୟରେ ଏହି ଆତ୍ମବିଶ୍ୱାସ ରହିଛି ଯେ ସେମାନେ ଚାଷରେ ନିଜ ଆୟ ବୃଦ୍ଧି ପାଇଁ ଏହା ସହିତ ଜଡିତ ଅନ୍ୟ ବିକଳ୍ପଗୁଡିକ ଉପରେ କାମ କରିପାରିବେ । ଆଜି ଦେଶର ଉଦ୍ୟୋଗୀମାନଙ୍କ ମଧ୍ୟରେ , ବ୍ୟବସାୟୀମାନଙ୍କ ମଧ୍ୟରେ ଆତ୍ମବିଶ୍ୱାସ ରହିଛି ଯେ ସେମାନେ ଏକ ଉତ୍ତମ ବ୍ୟବସାୟ ପରିବେଶରେ , ନିଜ ବ୍ୟବସାୟ କରିପାରିବେ , ନିଜ ବ୍ୟବସାୟ ବୃଦ୍ଧି କରିପାରିବେ ।


    ଆଜିର ଭାରତ , ଆଜିର ନ୍ୟୁ ଇଣ୍ଡିଆ ନିଜର ଅନେକ ସମସ୍ୟାକୁ ପଛରେ ପକାଇ ସାରିଛି । ସ୍ଵାଧୀନତାର 70 ବର୍ଷ ପରେ ମଧ୍ୟ ଆମ ଦେଶରେ କୋଟି କୋଟି ଲୋକ ବ୍ୟାଙ୍କିଙ୍ଗ ବ୍ୟବସ୍ଥା ସହିତ ସଂଯୁକ୍ତ ନଥିଲେ , ଘରମାନଙ୍କରେ ଶୌଚାଳୟ ନଥିଲା । ଏଭଳି ଅନେକ ସମସ୍ୟା ଥିଲା ଯାହାଦ୍ୱାରା ଦେଶର ଜନସାଧାରଣ ଏବଂ ଦେଶ ଘେରି ହୋଇ ରହିଥିଲା । ଏଭଳି ଅନେକ ସମସ୍ୟା ଏବେ ଦୂର ହୋଇପାରିଛି । ଆଗାମୀ 5 ବର୍ଷ ମଧ୍ୟରେ ଅର୍ଥବ୍ୟବସ୍ଥାକୁ 5 ଟ୍ରିଲିୟନ ଡଲାର ପର୍ଯ୍ୟନ୍ତ ବିସ୍ତୃତ କରିବା ଏବେ ଭାରତର ଲକ୍ଷ୍ୟ ରହିଛି । ଏହି ଲକ୍ଷ୍ୟ , ଏତେ ସହଜ ନୁହେଁ , କିନ୍ତୁ ଏହା ମଧ୍ୟ ନୁହେଁ ଯେ ଏହାକୁ ପ୍ରାପ୍ତ ହିଁ କରିହେବ ନାହିଁ ।


    ବନ୍ଧୁଗଣ ,


    ଆଜି ଭାରତର ଅର୍ଥବ୍ୟବସ୍ଥା ପ୍ରାୟତଃ 3 ଟ୍ରିଲିୟନ ଡଲାର । ଏଠାରେ ଏତେ ସଚେତନ ଲୋକ ଅଛନ୍ତି । ମୁଁ ଆପଣଙ୍କୁ ଆଉ ଏକ ପ୍ରଶ୍ନ ପଚାରୁଛି । କଣ ଆପଣ କେବେ ଶୁଣିଥିଲେ ଯେ ଦେଶରେ କେବେ 3 ଟ୍ରିଲିୟନ ଡଲାର ଇକୋନୋମି ପର୍ଯ୍ୟନ୍ତ ପହଞ୍ଚାଇବାର ଲକ୍ଷ୍ୟ ରଖାଯାଇଥିଲା । ନୁହେଁ ନା । ଆମେ 70 ବର୍ଷ ମଧ୍ୟରେ 3 ଟ୍ରିଲିୟନ ଡଲାର ପର୍ଯ୍ୟନ୍ତ ପହଞ୍ଚି ପାରିଛୁ । ପୂର୍ବରୁ ନା କିଏ ପ୍ରଶ୍ନ କରିଥିଲେ ଯେ ଏତେ ସମୟ କାହିଁକି ଲାଗିଥିଲା ଏବଂ ନା ଏହାର ଉତ୍ତର କେହି ଦେଇଥିଲେ । ଏବେ ଆମେ ଲକ୍ଷ୍ୟ ରଖିଛୁ , ପ୍ରଶ୍ନର ମଧ୍ୟ ସାମ୍ନା କରୁଛୁ ଏବଂ ଏହି ଲକ୍ଷ୍ୟ ହାସଲ କରିବା ପାଇଁ କଠିନ ପରିଶ୍ରମ କରୁଛୁ । ଏହା ହିଁ ପୂର୍ବ ସରକାର ଏବଂ ଆମ ସରକାରର କାର୍ଯ୍ୟ କରିବା ଶୈଳୀ ମଧ୍ୟରେ ପାର୍ଥକ୍ୟ । ଦିଶାହୀନ ଭାବେ ଆଗକୁ ଅଗ୍ରସର ହେବା ଅପେକ୍ଷା କଠିନ ଲକ୍ଷ୍ୟ ଧାର୍ଯ୍ୟ କରି ତାହାକୁ ହାସଲ କରିବାର ପ୍ରଚେଷ୍ଟା କରାଯାଉ । କିଛି ଦିନ ପୂର୍ବେ ଯେଉଁ ବଜେଟ ଆସିଛି , ତାହା ଦେଶକୁ ଏହି ଲକ୍ଷ୍ୟ ହାସଲ କରିବା କ୍ଷେତ୍ରରେ , 5 ଟ୍ରିଲିୟନ ଡଲାରର ଅର୍ଥବ୍ୟବସ୍ଥା ନିର୍ମାଣ କରିବାରେ ଆମକୁ ସହାୟକ ହେବ ।


    ବନ୍ଧୁଗଣ ,


    ଏହି ଲକ୍ଷ୍ୟ ହାସଲ ପାଇଁ ଭାରତରେ ଉତ୍ପାଦନ ଓ ରପ୍ତାନି ବୃଦ୍ଧି ଜରୁରୀ । ସେଥିପାଇଁ ସରକାର ଅନେକ ନିଷ୍ପତ୍ତି ନେଇଛନ୍ତି । ସାରା ଦେଶରେ ଇଲେକ୍ଟ୍ରୋନିକ , ମେଡିକାଲ ଉପକରଣ ଏବଂ ଟେକ୍ନୋଲୋଜି କ୍ଲଷ୍ଟର ନିର୍ମାଣ କରିବାର ନିଷ୍ପତ୍ତି ନିଆଯାଇଛି । ନ୍ୟାସନାଲ ଟେକ୍ନିକାଲ ଟେକ୍ସଟାଇଲ ମିଶନ ଦ୍ୱାରା ମଧ୍ୟ ଏହାକୁ ସହଯୋଗ ମିଳିବ । ଆମେ ଯାହା ରତ୍ପାନି କରିବୁ , ତାହାର ଗୁଣାତ୍ମକ ମାନ ବଜାୟ ରଖିବା ପାଇଁ ମଧ୍ୟ ନୀତିଗତ ନିଷ୍ପତ୍ତି ନିଆଯାଇଛି ।


    ବନ୍ଧୁଗଣ ,


    ମେକ ଇନ ଇଣ୍ଡିଆ , ଭାରତର ଅର୍ଥବ୍ୟବସ୍ଥାକୁ , ଦେଶର କ୍ଷୁଦ୍ରରୁ ଅତି କ୍ଷୁଦ୍ର ଉଦ୍ୟୋଗୀମାନଙ୍କ ପାଇଁ ଅତ୍ୟନ୍ତ ସହାୟକ ହେଉଛି । ଖାସକରି ଇଲେକ୍ଟ୍ରୋନିକ ଉତ୍ପାଦଗୁଡିକର ଉତ୍ପାଦନରେ ଭାରତ ଅଭୂତପୂର୍ବ ବିକାଶ ପ୍ରଦର୍ଶନ କରିଛି । 2014ରେ ଦେଶରେ 1 ଲକ୍ଷ 90 ହଜାର କୋଟି ଟଙ୍କା ପାଇଁ ଇଲେକ୍ଟ୍ରୋନିକ ଉପକରଣଗୁଡିକର ନିର୍ମାଣ ହୋଇଥିଲା । ପୂର୍ବ ବର୍ଷ ଏଥିରେ ବୃଦ୍ଧି ଘଟି 4 ଲକ୍ଷ 60 ହଜାର କୋଟି ଟଙ୍କା ପର୍ଯ୍ୟନ୍ତ ପହଞ୍ଚି ସାରିଛି । ଚିନ୍ତା କରନ୍ତୁ , 2014ରେ ଭାରତରେ ମୋବାଇଲ ପ୍ରସ୍ତୁତକାରୀ କେବଳ 2ଟି କଂପାନୀ ଥିଲା । ଆଜି ଭାରତ ବିଶ୍ୱର ଦ୍ୱିତୀୟ ସର୍ବବୃହତ ମୋବାଇଲ ନିର୍ମାତା ଦେଶ ଭାବେ ପରିଗଣିତ ହେଉଛି ।


    ବନ୍ଧୁଗଣ ,


    5 ଟ୍ରିଲିୟନ ଡଲାରର ଲକ୍ଷ୍ୟ ହାସଲ କରିବା କ୍ଷେତ୍ରରେ ଭିତ୍ତିଭୂମି ଉପରେ 100 ଟ୍ରିଲିୟନ ଡଲାରର ଲକ୍ଷ୍ୟ ହାସଲ କରିବା ପାଇଁ 100 ଲକ୍ଷ କୋଟି ଟଙ୍କାର ପୁଞ୍ଜି ନିବେଶରୁ ମଧ୍ୟ ଅନେକ ସାହାଯ୍ୟ ମିଳିବ । ଦେଶରେ 6500ରୁ ଅଧିକ ପ୍ରକଳ୍ପଗୁଡିକ ଉପରେ ଜାରି ଥିବା କାର୍ଯ୍ୟ , ନିଜର ଆଖପାଖ ଅଞ୍ଚଳରେ ଅର୍ଥବ୍ୟବସ୍ଥାକୁ ଗତି ପ୍ରଦାନ କରିବ । ଏହି ପ୍ରଚେଷ୍ଟାଗୁଡିକ ମଧ୍ୟରେ ଏହା ମଧ୍ୟ କହିହେବ ଯେ ଭାରତ ଭଳି ବିକାଶଶୀଳ ଅର୍ଥନୈତିକ ଦେଶ ସମ୍ମୁଖରେ ଆହ୍ୱାନ ମଧ୍ୟ ଅଧିକ ଥାଏ । ଉତ୍ଥାନ-ପତ୍ତନ ହୋଇଥାଏ ଏବଂ ବୈଶ୍ୱିକ ସ୍ଥିତିର ପ୍ରଭାବର ମଧ୍ୟ ଅଧିକରୁ ଅଧିକ ସମ୍ମୁଖୀନ ହେବାକୁ ପଡିଥାଏ । ଭାରତ ସର୍ବଦା ଏହିଭଳି ପରିସ୍ଥିତିର ମୁକାବିଲା କରିଥାଏ ଏବଂ ଆଗକୁ ମଧ୍ୟ କରିବ । ଆମେ ପରିସ୍ଥିତିରେ ଉନ୍ନତି ଆଣୁଛୁ , ନିରନ୍ତର ଭାବେ ନିଷ୍ପତ୍ତି ନେଉଛୁ । ବଜେଟ ପରେ ଅର୍ଥମନ୍ତ୍ରୀ ନିର୍ମଳା ଜୀ , କ୍ରମାଗତ ଭାବେ ବିଭିନ୍ନ ସହରର ଅଂଶୀଦାରମାନଙ୍କ ସହିତ ସାକ୍ଷାତ କରୁଛନ୍ତି । ଏହା ଏଥିପାଇଁ କରାଯାଉଛି , କାରଣ ଆମେ ସମସ୍ତଙ୍କ ମତକୁ ସମ୍ମାନ ଦେଇ , ସମସ୍ତଙ୍କୁ ସାଙ୍ଗରେ ନେଇ ଆଗକୁ ଅଗ୍ରସର ହେଉଛୁ ।


    ବନ୍ଧୁଗଣ ,


    ଅର୍ଥବ୍ୟବସ୍ଥାକୁ ସୁଦୃଢ କରିବାର ପ୍ରଚେଷ୍ଟା ସହିତ , ଆଉ ଏକ ଗୁରୁତ୍ୱପୂର୍ଣ୍ଣ ବିଷୟ ହେଉଛି , ଦେଶରେ ଅର୍ଥନୈତିକ କାର୍ଯ୍ୟ କଳାପର ନୂତନ ବିକାଶଶୀଳ କେନ୍ଦ୍ର । ଏହି ନୂତନ କେନ୍ଦ୍ର ଗୁଡିକ କଣ ? ଏହି କେନ୍ଦ୍ରଗୁଡିକ ହେଉଛି ଆମର ଛୋଟ ଛୋଟ ସହର , ଦ୍ୱିତୀୟ ଶ୍ରେଣୀ ଓ ତୃତୀୟ ଶ୍ରେଣୀ । ସବୁଠାରୁ ଅଧିକ ଗରିବ ଲୋକ ଏହି ସହରରେ ଅଛନ୍ତି , ସବୁଠାରୁ ଅଧିକ ମଧ୍ୟବିତ୍ତ ଲୋକମାନେ ମଧ୍ୟ ଏହିଠାରେ ବାସ କରନ୍ତି । ବର୍ତ୍ତମାନ ଦେଶର ଅଧାରୁ ଅଧିକ ଡିଜିଟାଲ ନେଣ ଦେଣ ଛୋଟ ସହରମାନଙ୍କରେ ହେଉଛି । ଆଜି ଦେଶରେ ଯେତିକି ଷ୍ଟାର୍ଟଅପ ପଞ୍ଜିକୃତ ହେଉଛନ୍ତି , ସେଥିମଧ୍ୟରୁ ଅଧା ଦ୍ୱିତୀୟ ଶ୍ରେଣୀ , ତୃତୀୟ ଶ୍ରେଣୀ ସହରରେ ହେଉଛନ୍ତି । ପ୍ରଥମ ଥର ପାଇଁ କୌଣସି ସରକାର ଛୋଟ ସହରଗୁଡିକର ଆର୍ଥିକ ଅଭିବୃଦ୍ଧି ଉପରେ ଗୁରୁତ୍ୱ ଦେଉଛନ୍ତି । ଆଜି ଛୋଟ ସହରଗୁଡିକର ବଡ ସ୍ୱପ୍ନକୁ ନୂତନ ଜାତୀୟ ରାଜପଥ ଏବଂ ଏକ୍ସପ୍ରେସୱେ ଶୀର୍ଷରେ ପହଞ୍ଚାଇପାରିଛି । ଉଡାନ ଅଧୀନରେ ନିର୍ମାଣାଧୀନ ନୂତନ ବିମାନ ବନ୍ଦର , ନୂତନ ବିମାନ ମାର୍ଗ ଏବଂ ଏହାର ସଂଯୋଗୀକରଣ କରାଯାଉଛି । ଶହ ଶହ ସଂଖ୍ୟାରେ ଏହି ସହରଗୁଡିକରେ ପାସପୋର୍ଟ ସେବା କେନ୍ଦ୍ର ଖୋଲାଯାଇଛି ।


    ବନ୍ଧୁଗଣ ,


    5 ଲକ୍ଷ ପର୍ଯ୍ୟନ୍ତ ଆୟ ଉପରେ ଶୂନ୍ୟ ଶୁଳ୍କର ଲାଭ ମଧ୍ୟ ଛୋଟ ସହରଗୁଡିକୁ ସବୁଠାରୁ ଅଧିକ ହେଇଛି । ଏମଏସଏମଇଗୁଡିକୁ ପ୍ରୋତ୍ସାହିତ କରିବା ପାଇଁ ଯେଉଁ ନିଷ୍ପତ୍ତି ଆମେ କରିଛୁ ତାହାର ଲାଭ ମଧ୍ୟ ଏହି ସହରଗୁଡିକର ଉଦ୍ୟୋଗୀମାନଙ୍କୁ ସବୁଠାରୁ ଅଧିକ ହୋଇଛି । ଏବେ ବଜେଟରେ ସରକାର ଯେଉଁ ନୂତନ ମେଡିକାଲ ଭିତ୍ତିଭୂମି ସଂପର୍କରେ ଘୋଷଣା କରିଛନ୍ତି , ତାହାଦ୍ୱାରା ସବୁଠାରୁ ଅଧିକ ଲାଭ ଛୋଟ ସହରଗୁଡିକର ହିଁ ହେବ ।


    ବନ୍ଧୁଗଣ ,


    ଆମ ଦେଶରେ ଆଉ ଏକ କ୍ଷେତ୍ର ରହିଛି ଯାହାକୁ ସରକାର ପ୍ରାରମ୍ଭ କରିବା କ୍ଷେତ୍ରରେ ଅନିଚ୍ଛା ପ୍ରକାଶ କରୁଥିଲେ । ଏହା ହେଉଛି ଟିକସ ବ୍ୟବସ୍ଥା । ବର୍ଷ ବର୍ଷ ଧରି ଏଥିରେ କୌଣସି ପରିବର୍ତ୍ତନ କରାଯାଇନଥିଲା । ଏ ପର୍ଯ୍ୟନ୍ତ ଆମର ଟିକସ ଢାଞ୍ଚା ବ୍ୟବସ୍ଥାକେନ୍ଦ୍ରିତ ରହିଥିଲା । ଏବେ ତାହାକୁ ଲୋକାଭୀମୁଖୀ କରାଯାଉଛି । ଟିକସ/ଜିଡିପି ଅନୁପାତରେ ବୃଦ୍ଧି ସହିତ ଜନସାଧାରଣଙ୍କ ଉପରେ ଟିକସର ବୋଝ ହ୍ରାସ କରିବା ଆମର ପ୍ରଚେଷ୍ଟା । ଜିଏସଟି , ଆୟକର ଏବଂ କର୍ପୋରେଟ ଟିକସ , ପ୍ରତ୍ୟେକ କ୍ଷେତ୍ରରେ ଆମ ସରକାର ଟିକସରେ ହ୍ରାସ କରିଛନ୍ତି । ପ୍ରଥମେ ବସ୍ତୁ ଏବଂ ସେବା ଉପରେ ହାରାହାରି ଟିକସ 14.4 ପ୍ରତିଶତ ଥିଲା , ଯାହା ଏବେ ହ୍ରାସ ପାଇ 11.8 ପ୍ରତିଶତ ହୋଇଛି । ଏହି ବଜେଟରେ ଆୟ କର ସ୍ଲାବକୁ ନେଇ ଏକ ବଡ ଘୋଷଣା କରାଯାଇଛି । ପୂର୍ବରୁ ଟିକସରେ ରିହାତି ପାଇଁ କିଛି ଧାର୍ଯ୍ୟ ନିବେଶ ଆବଶ୍ୟକ ଥିଲା । ଏବେ ଆପଣମାନଙ୍କୁ ଏକ ବିକଳ୍ପ ଦିଆଯାଇଛି ।


    ବନ୍ଧୁଗଣ ,


    ବେଳେ ବେଳେ ଦେଶର ନାଗରିକମାନଙ୍କୁ ଟିକସ ପ୍ରଦାନ କରିବାରେ ଏତେ ଅସୁବିଧା ହୁଏନାହିଁ କିନ୍ତୁ ବେଶୀ ଅସୁବିଧା ଏହି ପ୍ରକ୍ରିୟା ଏବଂ ପ୍ରକ୍ରିୟାର ପାଳନ କରୁଥିବା ଲୋକମାନଙ୍କଠାରୁ ହୋଇଥାଏ । ଆମେ ଏହାର ମଧ୍ୟ ରାସ୍ତା ବାହାର କରିଛୁ । ଫେସଲେସ ଆସେସମେଣ୍ଟ ପରେ ଏହି ବଜେଟରେ ଫେସଲେସ ଅପିଲର ମଧ୍ୟ ଘୋଷଣା କରାଯାଇଛି । ଟିକସ ଆକଳନକାରୀଙ୍କୁ ଏବେ ଏହା ଜଣାପଡିବ ନାହିଁ ଯେ ସେ କାହାର ଟିକସ ଆକଳନ କରୁଛନ୍ତି , ଏବଂ ସଂପୃକ୍ତ ବ୍ୟକ୍ତି କେଉଁ ସହରର ବୋଲି । କେବଳ ଏତିକି ନୁହେଁ , ଯାହାର ଟିକସ ଆକଳନ ହେବାକୁ ଥିବ , ତାଙ୍କୁ ମଧ୍ୟ ଜଣାନଥିବ ଯେ ଆକଳନକାରୀ ଅଧିକାରୀ କିଏ ? ଅର୍ଥାତ ଖେଳର ସବୁ ସୁଯୋଗ ବନ୍ଦ ।


    ବନ୍ଧୁଗଣ ,


    ପ୍ରାୟତଃ ସରକାରଙ୍କ ଏହି ପ୍ରଚେଷ୍ଟା ମୁଖ୍ୟ ସମାଚାର ହୋଇପାରେନାହିଁ କିନ୍ତୁ ଆଜି ଆମେ ବିଶ୍ୱର କିଛି ହାତଗଣତି ଦେଶମାନଙ୍କ ମଧ୍ୟରେ ସାମିଲ ହୋଇପାରିଛୁ , ଯେଉଁଠି ଟିକସଦାତାଙ୍କର ଅଧିକାରକୁ ସ୍ପଷ୍ଟତା ସହିତ ସୂଚିତ କରୁଥିବା ଟିକସଦାତା ଚାର୍ଟର ମଧ୍ୟ ଲାଗୁ ହେବ । ଏବେ ଭାରତରେ ଟିକସକୁ ନେଇ ଉତ୍ପୀଡନ ଅତୀତ ହୋଇସାରିଛି । ଆଧୁନିକ ଜ୍ଞାନକୌଶଳ ସହଯୋଗରେ ଏବେ ଦେଶ ଟିକସ ପ୍ରୋତ୍ସାହନ ଦିଗରେ ଆଗକୁ ଅଗ୍ରସର ହେଉଛି ।


    ବନ୍ଧୁଗଣ ,


    ସରକାରଙ୍କ ଦ୍ୱାରା ଦେଶକୁ ଟିକସ ଅନୁପାଳନକାରୀ ସମାଜ ଗଠନ କରିବା ପାଇଁ ନିରନ୍ତର ପ୍ରଚେଷ୍ଟା କରାଯାଉଛି । ବିଗତ 4-5 ବର୍ଷ ମଧ୍ୟରେ ଦେଶ ଏହି କ୍ଷେତ୍ରରେ ଅନେକ ପ୍ରଗତି କରିଛି କିନ୍ତୁ ଆହୁରି ଅଧିକ ରାସ୍ତା ଯିବାକୁ ବାକି ରହିଛି । ମୁଁ ଆପଣଙ୍କ ସମ୍ମୁଖରେ କିଛି ପରିସଂଖ୍ୟାନର ସହିତ ନିଜ ମତ ରଖିବାକୁ ଚାହୁଁଛି ।


    ବନ୍ଧୁଗଣ ,


    ବିଗତ ପାଞ୍ଚ ବର୍ଷ ମଧ୍ୟରେ ଦେଶରେ ଦେଢ କୋଟିରୁ ଅଧିକ ମୋଟର କାର ବିକ୍ରୀ ହୋଇଛି । 3 କୋଟିରୁ ଅଧିକ ଭାରତୀୟ , ବ୍ୟବସାୟ କାର୍ଯ୍ୟରେ ଅବା ବୁଲିବା ପାଇଁ ବିଦେଶ ଯାତ୍ରା କରିଛନ୍ତି । କିନ୍ତୁ ସ୍ଥିତି ଏହିଭଳି ରହିଛି ଯେ 130 କୋଟିରୁ ଅଧିକ ଆମ ଦେଶରେ କେବଳ ଦେଢ କୋଟି ଲୋକ ହିଁ ଆୟ କର ପ୍ରଦାନ କରୁଛନ୍ତି । ଏଥିମଧ୍ୟରୁ ପ୍ରତିବର୍ଷ 50 ଲକ୍ଷ ଟଙ୍କାରୁ ଅଧିକ ଆୟ ଘୋଷିତ କରୁଥିବା ଲୋକମାନଙ୍କ ସଂଖ୍ୟା ପ୍ରାୟତଃ 3 ଲକ୍ଷ ରହିଛି । ଆପଣମାନଙ୍କୁ ଆଉ ଏକ ସୂଚନା ଦେଉଛି । ଆମ ଦେଶରେ ବଡ ବଡ ଡାକ୍ତର ଅଛନ୍ତି , ଓକିଲ ଅଛନ୍ତି , ଚାଟାର୍ଡ ଆକାଉଣ୍ଟାଟ ଅଛନ୍ତି , ଅନେକ ପେସାଦାର ଅଛନ୍ତି , ଯେଉଁମାନେ ନିଜ ନିଜ ବୃତ୍ତିଗତ ସ୍ତରରେ ଉତ୍ତମ ପ୍ରଦର୍ଶନ କରୁଛନ୍ତି । ଦେଶର ସେବା କରୁଛନ୍ତି । ମାତ୍ର ଏହା ମଧ୍ୟ ଏକ ସତ୍ୟ ଯେ ଦେଶରେ କେବଳ 2200 ପେସାଦାର ନିଜର ବାର୍ଷିକ ଆୟ ଏକ କୋଟିରୁ ଅଧିକ ଘୋଷଣା କରନ୍ତି । ସାରା ଦେଶରେ ମାତ୍ର 2200 ପେସାଦାର !!!


    ବନ୍ଧୁଗଣ ,


    ଯେତେବେଳେ ଆମେ ଦେଖୁଛୁ ଯେ ଲୋକମାନେ ବୁଲିବାକୁ ଯାଉଛନ୍ତି , ନିଜ ପସନ୍ଦର ଗାଡି କିଣୁଛନ୍ତି ସେତେବେଳେ ବହୁତ ଖୁସି ଲାଗେ । କିନ୍ତୁ ଟିକସ ଦେବାବେଳେ ଯଦି ସଂଖ୍ୟାକୁ ଦେଖାଯାଏ ତେବେ ଚିନ୍ତା ବଢିଯାଏ । ଏହା ମଧ୍ୟ ଦେଶର ଏକ ନିରାଟ ସତ୍ୟ । ଯେତେବେଳେ ବହୁ ସଂଖ୍ୟାରେ ଲୋକମାନେ ଟିକସ ଦିଅନ୍ତି ନାହିଁ , ଟିକସ ନ ଦେବା ପାଇଁ ବିଭିନ୍ନ ବାହାନା ଖୋଜିଥାନ୍ତି , ତାହାର ବୋଝ ସେହି ଲୋକମାନଙ୍କ ଉପରେ ପଡିଥାଏ , ଯେଉଁମାନେ ସଚ୍ଚୋଟତାର ସହ ଟିକସ ପଇଠ କରିଥାନ୍ତି । ସେଥିପାଇଁ , ମୁଁ ଆଜି ପ୍ରତ୍ୟେକ ଭାରତୀୟଙ୍କୁ ଏହି ବିଷୟରେ ଆତ୍ମସମୀକ୍ଷା କରିବାକୁ ଅନୁରୋଧ କରୁଛି । ତାଙ୍କୁ କଣ ଏହି ସ୍ଥିତି ସ୍ୱୀକାରଯୋଗ୍ୟ ଲାଗୁଛି ? ଆଜି ବ୍ୟକ୍ତିଗତ ଆୟ କର ହେଉ ଅବା କର୍ପୋରେଟ ଆୟ କର , ଭାରତ ସେହି ହାତଗଣତି ଦେଶଗୁଡିକ ମଧ୍ୟରୁ ଅନ୍ୟତମ ଯେଉଁଠାରେ କମ ଟିକସ ଆଦାୟ କରାଯାଏ । ଏବେ କୁହନ୍ତୁ, ଆପଣମାନଙ୍କୁ ମୁଁ ଯେଉଁ ଅସମାନତା ବିଷୟରେ କହିଲି ତାହା କଣ ଦୂର ହେବା ଉଚିତ ନୁହେଁ ?


    ବନ୍ଧୁଗଣ ,


    ସରକାରଙ୍କୁ ଯେଉଁ ଟିକସ ମିଳେ , ତାହା ଦେଶରେ ଜନ କଲ୍ୟାଣ ଯୋଜନାଗୁଡିକରେ କାମରେ ଲାଗିଥାଏ , ଭିତ୍ତିଭୂମିରେ ସୁଧାର ଆଣିବା କ୍ଷେତ୍ରରେ କାମରେ ଲାଗିଥାଏ । ଟିକସର ଏହି ଅର୍ଥରୁ ଦେଶରେ ନୂତନ ବିମାନବନ୍ଦର ନିର୍ମାଣ ହୋଇଥାଏ , ନୂତନ ଜାତୀୟ ରାଜପଥ ନିର୍ମାଣ ହୋଇଥାଏ , ମେଟ୍ରୋର କାର୍ଯ୍ୟ ହୋଇଥାଏ । ଗରିବଙ୍କୁ ବିନା ମୂଲ୍ୟରେ ଗ୍ୟାସ ସଂଯୋଗ , ମାଗଣା ବିଜୁଳି ସଂଯୋଗ , ଶସ୍ତା ରାସନ , ଗ୍ୟାସ ସବସିଡି , ପେଟ୍ରୋଲ ଡିଜେଲରେ ସବସିଡି , ବୃତ୍ତି , ଏତେସବୁ ସରକାର ସେଥିପାଇଁ କରିପାରୁଛି , କାରଣ ଦେଶର କିଛି ଦାୟିତ୍ୱବାନ ନାଗରିକ , ସଂପୂର୍ଣ୍ଣ ସଚ୍ଚୋଟତାର ସହ ଟିକସ ପଇଠ କରିଥାନ୍ତି । ସେଥିପାଇଁ , ଆବଶ୍ୟକ ଯେ ଦେଶକୁ ସେହି ପ୍ରତ୍ୟେକ ବ୍ୟକ୍ତି , ଯାହାଙ୍କୁ ଦେଶ , ସମାଜ ଏସବୁ ପ୍ରଦାନ କରିଛି ସେ ନିଜର କର୍ତ୍ତବ୍ୟ ନିଷ୍ଠାପର ଭାବେ ପାଳନ କରନ୍ତୁ । ତାଙ୍କ ଆୟ ଅନୁସାରେ ସେମାନେ ଯଦି ଟିକସ ପଇଠ କରିବା ପାଇଁ ସକ୍ଷମ ତାହେଲେ ସେମାନେ ସଚ୍ଚୋଟତାର ସହ ଟିକସ ପଇଠ କରିବା ଆବଶ୍ୟକ । ମୁଁ ଆଜି ଟାଇମ୍ସ ନାଓ ମଞ୍ଚରୁ , ସମସ୍ତ ଦେଶବାସୀଙ୍କୁ ଅନୁରୋଧ କରୁଛି ଯେ ଦେଶ ପାଇଁ ନିଜ ଜୀବନ ସମର୍ପଣ କରୁଥିବା ବ୍ୟକ୍ତିମାନଙ୍କୁ ସ୍ମରଣ କରି ଶପଥ ନିଅନ୍ତୁ , ସଂକଳ୍ପ ନିଅନ୍ତୁ । ସେହି ଲୋକମାନଙ୍କୁ ସ୍ମରଣ କରନ୍ତୁ ଯେଉଁମାନେ ଦେଶକୁ ସ୍ୱାଧୀନତା ପ୍ରଦାନ କରିବା କ୍ଷେତ୍ରରେ ନିଜର ପ୍ରାଣବଳି ଦେଇଛନ୍ତି । ଦେଶର ସେହି ମହାନ ବୀର ପୁତ୍ର-କନ୍ୟାଙ୍କୁ ସ୍ମରଣ କରି , ଏହା ସଂକଳ୍ପ ନିଅନ୍ତୁ ଯେ ସେମାନେ ସଚ୍ଚୋଟତାର ସହ ଯେତିକି ଟିକସ ତାଙ୍କ ପାଇଁ ପଇଠ କରିବା ଦରକାର, ତାହା ସେମାନେ ପଇଠ କରନ୍ତୁ ।


    2022 ରେ ସ୍ୱାଧୀନତାର 75 ବର୍ଷ ହେବାକୁ ଯାଉଛି । ନିଜ ସଂକଳ୍ପଗୁଡିକୁ ଏହି ମହାନ ପର୍ବ ସହିତ ସଂଯୋଗ କରନ୍ତୁ , ନିଜ କର୍ତ୍ତବ୍ୟକୁ ଏହି ମହାନ ଅବସର ସହିତ ଯୋଡନ୍ତୁ । ମୋର ଗଣମାଧ୍ୟମକୁ ଏହା ଅନୁରୋଧ । ସ୍ୱତନ୍ତ୍ର ଭାରତର ନିର୍ମାଣ କ୍ଷେତ୍ରରେ ଗଣମାଧ୍ୟମର ବହୁତ ବଡ ଭୂମିକା ରହିଛି । ଏବେ ସମୃଦ୍ଧ ଭାରତର ନିର୍ମାଣରେ ମଧ୍ୟ ଗଣମାଧ୍ୟମକୁ ମଧ୍ୟ ନିଜର ଭୂମିକା ବିସ୍ତୃତ କରିବାର ଆବଶ୍ୟକତା ରହିଛି । ଯେଭଳି ଭାବେ ଗଣମାଧ୍ୟମ ସ୍ୱଚ୍ଛ ଭାରତ , ସିଙ୍ଗଲ ବ୍ୟବହାର ପ୍ଲାଷ୍ଟିକ ଉପରେ ସଚେତନତା ଅଭିଯାନ ଜାରି ରଖିଥିଲେ , ସେହିଭଳି ଦେଶର ଆହ୍ୱାନ , ଆବଶ୍ୟକତା ବିଷୟରେ ମଧ୍ୟ ନିରନ୍ତର ଅଭିଯାନ ଜାରି ରଖିବା ଆବଶ୍ୟକ । ଆପଣମାନଙ୍କୁ ସରକାରଙ୍କ ସମାଲୋଚନା କରିବାର ଅଛି , ଆମ ଯୋଜନାଗୁଡିକରେ ଭୁଲ ବାହାର କରିବାର ଅଛି , ତେବେ ଖୋଲାଖୋଲି ଭାବେ କରନ୍ତୁ , ତାହା ମୋ ପାଇଁ ବ୍ୟକ୍ତିଗତ ଭାବେ ମଧ୍ୟ ଗୁରୁତ୍ୱପୂର୍ଣ୍ଣ ମତାମତ ହୋଇଥାଏ , କିନ୍ତୁ ଦେଶର ଜନସାଧାରଣଙ୍କୁ ନିରନ୍ତର ସଚେତନ ମଧ୍ୟ କରୁଥାନ୍ତୁ , ସଚେତନତା , କେବଳ ଖବର ଦ୍ୱାରା ନୁହେଁ ବରଂ ଦେଶକୁ ଦିଗ ପ୍ରଦାନ କରିବା ଭଳି ବିଷୟଗୁଡିକରେ ମଧ୍ୟ ।


    ବନ୍ଧୁଗଣ ,


    ଏକବିଂଶ ଶତାବ୍ଦୀକୁ ଭାରତର ଶତାବ୍ଦୀ କରିବା କ୍ଷେତ୍ରରେ ବହୁତ ବଡ ଭୂମିକା ରହିଛି , ନିଜ ନିଜ କର୍ତ୍ତବ୍ୟ ପାଳନ କରିବାର । ଜଣେ ନାଗରିକ ଭାବେ ଦେଶ ଆମଠାରୁ ଯେଉଁ କର୍ତ୍ତବ୍ୟ ପାଳନ କରିବା ପାଇଁ ଆକାଂକ୍ଷା ରଖିଥାଏ , ତାହା ଯେତେବେଳେ ପୂରା ହୋଇଥାଏ , ସେତେବେଳେ ଦେଶକୁ ମଧ୍ୟ ନୂତନ ଶିଖରକୁ ନେଇଯିବ । ଏହି ଦଶନ୍ଧି ଭାରତର ଷ୍ଟାର୍ଟଅପର ହେବାକୁ ଯାଉଛି । ଏହି ଦଶନ୍ଧି ଭାରତର ବୈଶ୍ୱିକ ନେତୃତ୍ୱର ହେବାକୁ ଯାଉଛି । ଏହି ଦଶନ୍ଧି ଭାରତରେ ଶିଳ୍ପ 4.0 ସୁଦୃଢ ନେଟୱାର୍କର ହେବାକୁ ଯାଉଛି । ଏହି ଦଶନ୍ଧି , ପାରମ୍ପରିକ ଶକ୍ତି ଉତ୍ସ ଦ୍ୱାରା ଚାଲିବାକୁ ଥିବା ଭାରତର ହେବାକୁ ଯାଉଛି । ଏହି ଦଶନ୍ଧି ଜଳ ସଞ୍ଚୟ ଏବଂ ଜଳ ପ୍ରବଳତାର ଭାରତ ହେବାକୁ ଯାଉଛି । ଏହି ଦଶନ୍ଧି ଭାରତର ଛୋଟ ସହରଗୁଡିକର ହେବାକୁ ଯାଉଛି , ଆମ ଗ୍ରାମାଂଚଳର ହେବାକୁ ଯାଉଛି । ଏହି ଦଶନ୍ଧି 130 କୋଟି ସ୍ୱପ୍ନ , ଆକାଂକ୍ଷାର । ମୋର ବିଶ୍ୱାସ ଯେ ଏହି ଦଶନ୍ଧିକୁ ଭାରତର ଦଶନ୍ଧି କରିବା ପାଇଁ ଅନେକ ମତାମତ ଟାଇମ୍ସ ନାଓର ପ୍ରଥମ ସମ୍ମିଳନୀରୁ ବାହାରିବ ଏବଂ ଆଲୋଚନା ଓ ମତାମତର ସହିତ , କିଛି କଥା କର୍ତ୍ତବ୍ୟ ଉପରେ ମଧ୍ୟ ହେବ ।


    ଆପଣମାନଙ୍କୁ ପୁନର୍ବାର ବହୁତ ଶୁଭକାମନା ।


    ବହୁତ-ବହୁତ ଧନ୍ୟବାଦ!!!


    **************


    

    
    (Release ID: 1603287) Visitor Counter : 12
    
    
    
    
    

*