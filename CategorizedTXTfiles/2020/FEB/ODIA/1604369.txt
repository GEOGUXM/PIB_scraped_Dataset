      ନିର୍ବାଚନ ଆୟୋଗ

      ରାଜ୍ୟସଭା ନିର୍ବାଚନ ପାଇଁ ତାରିଖ ଘୋଷଣା
      • ଏପ୍ରିଲ 2020ରେ ଅବସର ନେବେ 55 ରାଜ୍ୟସଭା ସାଂସଦ
      • ଓଡିଶାରେ 4 ରାଜ୍ୟସଭା ପଦବୀ ପାଇଁ ହେବ ନିର୍ବାଚନ
      • ମାର୍ଚ୍ଚ 26ରେ ଭୋଟ ଗ୍ରହଣ ସହ ପ୍ରକାଶ ପାଇବ ଫଳାଫଳ
      Posted On: 25 FEB 2020 7:45PM by PIB Bhubaneshwar


    ଆସନ୍ତା ଏପ୍ରିଲ 2020ରେ 17 ରାଜ୍ୟରୁ ନିର୍ବାଚିତ ହୋଇଥିବା 55 ରାଜ୍ୟସଭା ସାଂସଦଙ୍କ କାର୍ଯ୍ୟକାଳ ଶେଷ ହେବ । ସେମାନଙ୍କ ଅବସର ପରେ ଖାଲି ହେବାକୁ ଥିବା ସାଂସଦ ପଦବୀ ପାଇଁ ଭାରତର ନିର୍ବାଚନ ଆୟୋଗଙ୍କ ପକ୍ଷରୁ ନିର୍ବାଚନ ତାରିଖ ଘୋଷଣା କରାଯାଇଛି ।


    ଏପ୍ରିଲ 02 , 2020ରେ ମହାରାଷ୍ଟ୍ରର-7 , ଓଡିଶାର-4 , ତାମିଲନାଡୁର-6 , ପଶ୍ଚିମବଙ୍ଗର-5 ରାଜ୍ୟସଭା ସାଂସଦ ଅବସର ଗ୍ରହଣ କରିବେ । ସେହିପରି 09.04.2020ରେ ଆନ୍ଧ୍ରପ୍ରଦେଶର-4 , ତେଲଙ୍ଗାନାର-2 , ଆସାମର-3 , ବିହାରର-5 , ଛତିଶଗଡର-2 , ଗୁଜରାଟର-4 , ହରିୟାଣାର-2 , ହିମାଚଳପ୍ରଦେଶର-1 , ଝାଡଖଣ୍ଡର-2 , ମଧ୍ୟପ୍ରଦେଶର-3 , ମଣିପୁରର-1 , ରାଜସ୍ଥାନର-3 ରାଜ୍ୟସଭା ସାଂସଦଙ୍କ କାର୍ଯ୍ୟକାଳ ଶେଷ ହେବ । ସେହିପରି 12.04.2020ରେ ମେଘାଳୟର ଜଣେ ରାଜ୍ୟସଭା ସାଂସଦ ଅବସର ଗ୍ରହଣ କରିବେ ।


    ଭାରତର ନିର୍ବାଚନ ଆୟୋଗ ନିଷ୍ପତ୍ତି ନେଇଛନ୍ତି ଯେ , ଖାଲି ହେଉଥିବା ଉପରୋକ୍ତ ରାଜ୍ୟସଭା ପଦବୀ ଲାଗି ଦ୍ୱିବାର୍ଷିକ ନିର୍ବାଚନ ଅନୁଷ୍ଠିତ ହେବ । ଏହି ନିର୍ବାଚନ ଲାଗି ତାରିଖ ଘୋଷଣା କରାଯାଇଛି । ମାର୍ଚ୍ଚ 06 , 2020ରେ ନିର୍ବାଚନ ଲାଗି ବିଜ୍ଞପ୍ତି ପ୍ରକାଶ ପାଇବ । ମାର୍ଚ୍ଚ 13 , 2020ରେ ନାମାଙ୍କନପତ୍ର ଦାଖଲର ଶେଷ ତାରିଖ ହୋଇଥିବା ବେଳେ ମାର୍ଚ୍ଚ 16 , 2020ରେ ନାମାଙ୍କନପତ୍ର ଯାଂଚ କରାଯିବ । ସେହିପରି ମାର୍ଚ୍ଚ 18 , 2020ରେ ନାମାଙ୍କନପତ୍ର ପ୍ରତ୍ୟାହରର ଶେଷ ତାରିଖ ହୋଇଥିବା ବେଳେ ମାର୍ଚ୍ଚ 26 , 2020ରେ ନିର୍ବାଚନ ଅନୁଷ୍ଠିତ ହେବ । ପୂର୍ବାହ୍ନ 9ଟା ରୁ ଅପରାହ୍ଣ 4 ପର୍ଯ୍ୟନ୍ତ ଭୋଟ ଗ୍ରହଣ କରାଯିବ । ଅପରାହ୍ଣ 5ଟାରେ ଭୋଟ ଗଣତି ହେବ । ମାର୍ଚ୍ଚ 30 , 2020 ସୁଦ୍ଧା ନିର୍ବାଚନ ସଂକ୍ରାନ୍ତ ସମସ୍ତ ପ୍ରକ୍ରିୟା ଶେଷ ହେବ ।


    ନିର୍ବାଚନ ଆୟୋଗଙ୍କ ନିର୍ଦ୍ଦେଶାନୁଯାୟୀ ରିଟର୍ଣ୍ଣିଂ ଅଫିସରଙ୍କ ଦ୍ୱାରା ଯୋଗାଇ ଦିଆଯାଉଥିବା ବାଇଗଣୀ ରଙ୍ଗର ସ୍କେଚ୍ ପେନରେ ଚିହ୍ନିତ କରାଯାଇ ବାଲଟ ପେପରରେ ଭୋଟ ଗ୍ରହଣ ହେବ । ବାଲଟ ପେପରରେ ଅନ୍ୟ କୌଣସି କଲମ ବ୍ୟବହୃତ ହୋଇପାରିବ ନାହିଁ । ସ୍ୱଚ୍ଛ ଏବଂ ନିରପେକ୍ଷ ନିର୍ବାଚନ ପରିଚାଳନା ଲାଗି ପର୍ଯ୍ୟବେକ୍ଷକମାନଙ୍କୁ ନିଯୁକ୍ତି ଦିଆଯିବ । ସେମାନେ ସମ୍ପୂର୍ଣ୍ଣ ନିର୍ବାଚନ ପ୍ରକ୍ରିୟାକୁ ଅନୁଧ୍ୟାନ କରିବେ ।


    **********

    
    
    (Release ID: 1604369) Visitor Counter : 16