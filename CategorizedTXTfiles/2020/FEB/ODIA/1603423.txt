      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରାଣସୀରେ ପ୍ରଧାନମନ୍ତ୍ରୀ ମୋଦୀଙ୍କ ‘କାଶୀ ଏକ, ରୂପ ଅନେକ’ କାର୍ଯ୍ୟକ୍ରମରେ ଯୋଗଦାନ
      • 5 ଟ୍ରିଲିୟନ ଡଲାର ଅର୍ଥନୀତିର ଲକ୍ଷ୍ୟ ହାସଲ ପାଇଁ ଦେଶରେ ପାରମ୍ପରିକ କାରିଗର, ଶ୍ରମିକ ଓ ଏମଏସଏମଇକୁ ମଜବୁତ କରାଯିବା ଦରକାର

      Posted On: 16 FEB 2020 4:20PM by PIB Bhubaneshwar

    ଆଗାମୀ ଦିନରେ ଦେଶର ଅର୍ଥନୀତିକୁ 5 ଟ୍ରିଲିୟନ ଡଲାରରେ ପହଞ୍ଚାଇବା ପାଇଁ ସରକାର ସମସ୍ତ ନିଷ୍ପତ୍ତି ନେବେ ବୋଲି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଛନ୍ତି । ବାରାଣସୀରେ ଏକ ଉତ୍ସବରେ ଯୋଗଦେଇ ଶ୍ରୀ ମୋଦୀ କହିଛନ୍ତି ଯେ ଏହି ଲକ୍ଷ୍ୟ ହାସଲ ପାଇଁ ପାରମ୍ପରିକ ହସ୍ତକଳା , କାରିଗରୀ ଓ ଏମଏସଏମଇକୁ ସୁଦୃଢ କରିବାକୁ ପଡ଼ିବ ।


    ବାରାଣସୀର ବଡ଼ଲାଲପୁର ଠାରେ ଥିବା ଦୀନଦୟାଲ ଉପାଧ୍ୟାୟ ବାଣିଜ୍ୟିକ ସୁବିଧା କେନ୍ଦ୍ରଠାରେ କାଶୀ ଏକ , ରୂପ ଅନେକ ନାମକ କାର୍ଯ୍ୟକ୍ରମରେ ଯୋଗଦେଇ ଶ୍ରୀ ମୋଦୀ ଏହା ପ୍ରକାଶ କରିଛନ୍ତି । ଉତ୍ତରପ୍ରଦେଶର କାଶୀ ଓ ଅନ୍ୟାନ୍ୟ ଜିଲ୍ଲାର ବୁଣାକାର ଓ ହସ୍ତଶିଳ୍ପୀମାନଙ୍କ ଦ୍ୱାରା ପ୍ରସ୍ତୁତ ବିଭିନ୍ନ ସାମଗ୍ରୀର ଏକ ପ୍ରଦର୍ଶନୀକୁ ମଧ୍ୟ ସେ ବୁଲି ଦେଖିଥିଲେ । ସେ ହାତବୁଣା ବସ୍ତ୍ର , ପିଙ୍କ ମିନାକାରୀ , କାଠ ଖେଳଣା , ଚନ୍ଦେଲିର କଳା ଧାନ , କନୌଜର ଅତର , ମୋରାଦାବାଦର ଧାତୁ ଶିଳ୍ପ , ଆଗ୍ରାର ଚମଡ଼ା ଜୋତା , ଲକ୍ଷ୍ନୌର ଚିକନାରି ଓ ଆଜମଗଡ଼ର କୃଷ୍ଣ ମୂର୍ତ୍ତିକା ସାମଗ୍ରୀ ପ୍ରଭୃତି ଦେଖିବା ସହ ଚାରୁ ଓ କାରୁକଳା କାରିଗରମାନଙ୍କ ସହିତ ମଧ୍ୟ ଆଲୋଚନା କରିଥିଲେ । ସେ ବିଭିନ୍ନ ଚାରୁକଳାରେ ସଂଶ୍ଳିଷ୍ଟ କାରିଗରମାନଙ୍କୁ ଆବଶ୍ୟକ ସାମଗ୍ରୀ ଓ ଆର୍ଥିକ ସହାୟତା ମଧ୍ୟ ପ୍ରଦାନ କରିଥିଲେ ।


    ଭାରତୀୟ ସାମଗ୍ରୀର ଆନ୍ତର୍ଜାତିକ ବଜାରରେ ଚାହିଦା ବୃଦ୍ଧି ତଥା ବୁଣାକାର ଓ କାରିଗରମାନଙ୍କୁ ମେସିନ , ଋଣ ଇତ୍ୟାଦି ବିଭିନ୍ନ ଯୋଜନା ଅଧୀନରେ ଯୋଗାଇ ଦେଇଥିବାରୁ ଉତ୍ତରପ୍ରଦେଶ ସରକାରଙ୍କ ପ୍ରଶଂସା କରିଥିଲେ । ଉତ୍ତରପ୍ରଦେଶ ସରକାରଙ୍କ ଗୋଟିଏ ଜିଲ୍ଲା , ଗୋଟିଏ ସାମଗ୍ରୀ କାର୍ଯ୍ୟକ୍ରମ ସଂପର୍କରେ ଅବତାରଣା କରି ଶ୍ରୀ ମୋଦୀ ଗତ ଦୁଇବର୍ଷ ମଧ୍ୟରେ ଉତ୍ତରପ୍ରଦେଶରୁ ରପ୍ତାନି ଆଶାତୀତ ବୃଦ୍ଧି ପାଇଛି ବୋଲି କହିଥିଲେ । ଅନଲାଇନ୍ ମାର୍କେଟିଂ ଓ ବିଶ୍ୱ ବଜାରରେ ଉତ୍ତରପ୍ରଦେଶର ସାମଗ୍ରୀ ପହଞ୍ଚୁଥିବାରୁ ଦେଶ ଏହାଦ୍ୱାରା ଲାଭାନ୍ୱିତ ହେବ ବୋଲି ସେ କହିଥିଲେ ।


    ସେ କହିଥିଲେ ଯେ ଭାରତ ବର୍ଷର ପ୍ରତ୍ୟେକ ଜିଲ୍ଲା ତାହାର ଅନ୍ୟନ୍ୟ କଳା ବା ବିଭିନ୍ନ କିସମର ସିଲ୍କ ବା ମସଲା ଇତ୍ୟାଦି ପାଇଁ ଚିହ୍ନିତ ହେବା ଆବଶ୍ୟକ । ଗୋଟିଏ ଜିଲ୍ଲା ଗୋଟିଏ ସାମଗ୍ରୀ ଓ ମେକ୍ ଇନ୍ ଇଣ୍ଡିଆର ସ୍ୱପ୍ନକୁ ସାକାର କରିବା ପାଇଁ ଏହା ସବୁଠାରୁ ବଡ଼ ପ୍ରୋତ୍ସାହନ ହେବ ।


    ଶ୍ରୀ ମୋଦୀ କହିଥିଲେ ଯେ ଗତ ଦୁଇବର୍ଷ ମଧ୍ୟରେ ଉତ୍ତରପ୍ରଦେଶର 30ଟି ଜିଲ୍ଲାରୁ ପ୍ରାୟ 3500 ବୟନଶିଳ୍ପୀଙ୍କୁ ଉତ୍ତରପ୍ରଦେଶ ପରିପାଟି ପ୍ରତିଷ୍ଠାନ ( UPID ) ସହାୟତା ଯୋଗାଇ ଦେଇଛି । ହଜାରେରୁ ଅଧିକ ଶ୍ରମିକଙ୍କୁ ଆବଶ୍ୟକ ଉପକରଣ ଯୋଗାଇ ଦିଆଯାଇଛି । ବୁଣାକାର , କାରିଗର ଓ ହସ୍ତଶିଳ୍ପୀମାନଙ୍କୁ ୟୁପିଆଇଡି ଦେଉଥିବା ଏହି ସହଯୋଗର ସେ ଭୂୟସୀ ପ୍ରଶଂସା କରିଥିଲେ ।


    ଏକବିଂଶ ଶତାବ୍ଦୀର ଚାହିଦାକୁ ଆଖିଆଗରେ ରଖି ଗୁଣାତ୍ମକ ମାନର ବିକାଶ ଦିଗରେ ବିଭିନ୍ନ ପ୍ରତିଷ୍ଠାନର ସହଯୋଗ , ଆର୍ଥିକ ସହାୟତା , ନୂତନ ବୈଷୟିକ ଜ୍ଞାନ ଓ ବଜାର ସୁବିଧା ଆମର ପାରମ୍ପରିକ ଶିଳ୍ପ ସଂସ୍ଥାଗୁଡ଼ିକୁ ଯୋଗାଇଦେବା ଆବଶ୍ୟକ ବୋଲି ପ୍ରଧାନମନ୍ତ୍ରୀ କହିଛନ୍ତି । ଗତ 5 ବର୍ଷ ଧରି ଏ ଦିଗରେ ଆମେ କାର୍ଯ୍ୟ କରୁଛୁ ବୋଲି ସେ କହିଛନ୍ତି । ଏବେ ଦେଶର ସମସ୍ତ ବ୍ୟକ୍ତିଙ୍କୁ ସଶକ୍ତ କରିବା ପାଇଁ ଏଭଳି ଦୃଷ୍ଟିଭଙ୍ଗୀକୁ ପାଥେୟ କରି ଆମେ ଆଗେଇ ଚାଲିଛୁ ।


    ଶିଳ୍ପକୁ ପ୍ରୋତ୍ସାହନ ଓ ପୁଞ୍ଜି ଆହରଣ ପାଇଁ ଚଳିତ ବର୍ଷ ବଜେଟରେ ନିର୍ମାଣ କ୍ଷେତ୍ର ଏବଂ ଇଜ୍ ଅଫ୍ ଡୁଇଂ ବିଜିନେସ୍ ପାଇଁ ପର୍ଯ୍ୟାପ୍ତ ବ୍ୟବସ୍ଥା ଉପରେ ସେ ଆଲୋକପାତ କରିଥିଲେ । ସେ କହିଥିଲେ ଯେ ପ୍ରସ୍ତାବିତ ଜାତୀୟ ବୈଷୟିକ ବୟନ ମିଶନ ପାଇଁ 1500 କୋଟି ଟଙ୍କାର ବ୍ୟୟବରାଦ ପ୍ରସ୍ତାବ ବଜେଟରେ ରହିଛି । ଉତ୍ତରପ୍ରଦେଶରେ ଡିଫେନ୍ସ କରିଡର ପାଇଁ 3700 କୋଟି ଟଙ୍କାର ବ୍ୟୟବରାଦ କରାଯାଇଛି । ଏହି କରିଡର ଯୋଗୁ କ୍ଷୁଦ୍ରଶିଳ୍ପ ଗୁଡ଼ିକ ସୁବିଧା ପାଇବା ସହ ଏହା ନୂତନ ନିଯୁକ୍ତି ସୁଯୋଗ ସୃଷ୍ଟି କରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ସରକାରୀ ଇ-ମାର୍କେଟ ପ୍ଲେସ୍ ( GEM ) ଯୋଗୁ କ୍ଷୁଦ୍ର ଉଦ୍ୟୋଗ ଗୁଡ଼ିକ ସରକାରଙ୍କୁ ସେମାନଙ୍କ ସାମଗ୍ରୀ ବିକିବା ସହଜ ହେବ । ସମନ୍ୱିତ ଆହରଣ ପଦ୍ଧତି ଯୋଗୁ ସରକାର ସୁବିଧାରେ ଦ୍ରବ୍ୟ ଓ ସେବା କ୍ଷୁଦ୍ର ଉଦ୍ୟୋଗ ଗୁଡ଼ିକରୁ ସହଜରେ ତଥା ଏକକ ପ୍ଲାଟଫର୍ମ ଯୋଗେ ପାଇପାରିବେ ।


    ସେ କହିଥିଲେ ଯେ ପ୍ରଥମ ଥର ପାଇଁ ଦେଶରେ ଜାତୀୟ ଜଟିଳ ସାମଗ୍ରୀର ପରିବହନ ନୀତି ପ୍ରସ୍ତୁତ କରାଯାଇଛି । ଏହା ଫଳରେ ଏକ ସିଙ୍ଗଲ ୱିଣ୍ଡୋ ଜରିଆରେ କ୍ଷୁଦ୍ର ଶିଳ୍ପାନୁଷ୍ଠାନ ଗୁଡ଼ିକ ପ୍ରତିଯୋଗିତାମୂଳକ ହେବା ସହ ଅଧିକ କର୍ମନିଯୁକ୍ତି ସୃଷ୍ଟି କରିପାରିବେ ।


    ଦେଶକୁ ଏକ ନିର୍ମାଣର ଶକ୍ତି କେନ୍ଦ୍ର କରି ଗଢି ତୋଳିବାକୁ ପ୍ରଧାନମନ୍ତ୍ରୀ ତାଙ୍କ ଭାଷଣ ଶେଷରେ ସମସ୍ତଙ୍କୁ ନିବେଦନ କରିଥିଲେ ।


    *************

    
    
    (Release ID: 1603423) Visitor Counter : 17