      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରାଣସୀରେ ‘କାଶୀ ଏକ ରୂପ ଅନେକ’ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 16 FEB 2020 6:50PM by PIB Bhubaneshwar


    ହର- ହର ମହାଦେବ !


    ବିପୁଳ ସଂଖ୍ୟାରେ ଏଠାରେ ଉପସ୍ଥିତ ବୁଣାକାର ଏବଂ କାରିଗର ଭଉଣୀ ଓ ଭାଇମାନେ !!


    କାଶୀ ନଗରୀରେ ଆଜି ଏହା ହେଉଛି ମୋର ଯୋଗଦାନ କରିବାର ତୃତୀୟ କାର୍ଯ୍ୟକ୍ରମ । ସର୍ବ ପ୍ରଥମେ ମୁଁ ଆଧ୍ୟାତ୍ମ୍ୟର କୁମ୍ଭରେ ଥିଲି । ପୁଣି ଆଧୁନିକତାର କୁମ୍ଭ ଉତ୍ସବକୁ ଯାଇଥିଲି ଏବଂ ବନାରସ ପାଇଁ ଶହ ଶହ କୋଟି ଯୋଜନାଗୁଡ଼ିକୁ ଲୋକାର୍ପଣ ଓ ଶିଳାନ୍ୟାସ କଲି ଏବଂ ପରିଶେଷରେ ମୁଁ ଏକ ପ୍ରକାର ସ୍ୱରୋଜଗାରର ଏହି କୁମ୍ଭରେ ଆସି ପହଞ୍ଚି ଯାଇଛି ।


    ଏଠାରେ ଭିନ୍ନ ଭିନ୍ନ କିଷମର ଶିଳ୍ପକାର , କଳାକାର ଗୋଟିଏ ଛାତ ତଳେ ଏକତ୍ରିତ ହୋଇଥିବାର ଦର୍ଶନ କରିବାର ସୌଭାଗ୍ୟ ମୋତେ ଆଜି ପ୍ରାପ୍ତ ହୋଇଛି । ଗୋଟିଏ ଗୋଟିଏ ଖିଅ ସୂତାକୁ ଯୋଡ଼ି , ମାଟିର ଗୋଟିଏ ଗୋଟିଏ ରେଣୁକୁ ଚକଟି ଉତ୍ତମ ରୂପେ ନିର୍ମାଣ କରିପାରୁଥିବା ଲୋକଙ୍କ ଠାରୁ ନେଇ ବିଶ୍ୱର ସବୁଠାରୁ ବଡ଼ କମ୍ପାନୀକୁ ଚଳାଉଥିବା ଲୋକ ଆଜି ଗୋଟିଏ ଛାତ ତଳେ ବସି ରହିଛନ୍ତି । ଏଭଳି ଦୃଶ୍ୟ ମନକୁ ବେଶ ଆନନ୍ଦ ଦେଉଛି , ମନରେ ଏକ ନୂତନ ବିଶ୍ୱାସ ସୃଷ୍ଟି କରୁଛି , ମନରେ ଉତ୍ସାହ ବଢ଼ାଇ ଦେଉଛି । ସତ କଥା ହେଲା , କାଶୀ ଗୋଟିଏ , କିନ୍ତୁ ଏହାର ରୂପ ଅନେକ ।


    ମୁଁ ଯୋଗୀଜୀ ଏବଂ ତାଙ୍କର ସଂପୂର୍ଣ୍ଣ ଟିମକୁ ଏଭଳି ଆୟୋଜନ ସକାଶେ ଭୂୟସୀ ପ୍ରଶଂସା କରୁଛି । ଉତ୍ତରପ୍ରଦେଶର ଉତ୍ପାଦଗୁଡ଼ିକୁ ଦେଶ ବିଦେଶର ବଜାର ପର୍ଯ୍ୟନ୍ତ ପହଞ୍ଚାଇବା , ସେସବୁକୁ ବିଶ୍ୱର ବ୍ୟାପକ ଅନଲାଇନ ବଜାରମାନଙ୍କରେ ଉପଲବ୍ଧ କରାଇବାର ଏହି ଯେଉଁ ପ୍ରୟାସ , ଏଥିରୁ ସାରା ଦେଶକୁ ଲାଭ ପ୍ରାପ୍ତ ହେବା ସୁନିଶ୍ଚିତ । କେବଳ ଏତିକି ନୁହେଁ , ଆମର ବୁଣାକାର ସାଥୀଗଣଙ୍କୁ , ଅନ୍ୟ ହସ୍ତଶିଳ୍ପୀମାନଙ୍କୁ ଯେଉଁ ମେସିନ ଯୋଗାଇ ଦିଆଯାଉଛି , ବ୍ୟାଙ୍କଗୁଡ଼ିକରୁ ଯେଉଁ ଋଣ ଯୋଗାଇ ଦିଆଯାଉଛି , ସେମାନଙ୍କର ଜୀବନକୁ ସରଳ ଓ ସହଜ କରିବା ସକାଶେ ଅନେକ ସୁବିଧା ସୁଯୋଗ ଯୋଗାଇ ଦିଆଯାଉଛି , ଏ ସମସ୍ତ କଥା ବହୁତ ବହୁତ ପ୍ରଶଂସନୀୟ । ଆଜି ମଧ୍ୟ ଯେଉଁମାନଙ୍କୁ ଏହିସବୁ ସୁବିଧା ଏଠାରେ ମିଳିଛି , ସେହି ସମସ୍ତ ସାଥୀଙ୍କୁ ମୁଁ ବହୁତ ବହୁତ ବଧେଇ ଜଣାଉଛି , ଅନେକ ଅନେକ ଶୁଭକାମନା ଜ୍ଞାପନ କରୁଛି ।


    ସାଥୀଗଣ , ଭାରତର ଏହି ଶକ୍ତି ସଦା ସର୍ବଦା ରହିଆସିଛି ଯେ ଏଠାକାର ସମସ୍ତ କ୍ଷେତ୍ର , ପ୍ରତ୍ୟେକ ଜିଲ୍ଲାର ପରିଚୟ ସହିତ କୌଣସି ନା କୌଣସି ବିଶେଷ କଳା , ବିଶେଷ ଆର୍ଟ ଏବଂ ବିଶେଷ ଉତ୍ପାଦ ଯୋଡ଼ିହୋଇ ରହିଛି । ଏହା ଶହ ଶହ ବର୍ଷ ଧରି ଏଠାକାର ପରମ୍ପରା ଭାବେ ରହିଆସିଛି ଏବଂ ଆମର ବ୍ୟାପାରୀମାନେ - ବଣିକମାନେ ଏହି ପରମ୍ପରାର ପ୍ରଚାର ପ୍ରସାର ମଧ୍ୟ ସାରା ଦୁନିଆରେ କରିଆସିଛନ୍ତି । ଭିନ୍ନ ଭିନ୍ନ ପ୍ରକାରର ମସଲା , ବିଭିନ୍ନ ପ୍ରକାରର ସିଲ୍କ , କେଉଁଠି ଅବା କାର୍ପାସ , କେଉଁଠି ପଶମିନା , କେଉଁଠି ଖଣିଜ ପଦାର୍ଥ , ଆହୁରି କେତେ କେତେ ପଦାର୍ଥର ଭଣ୍ଡାର ଭରପୂର ରହିଛି । ଆମର ପ୍ରତ୍ୟେକ ଜିଲ୍ଲା ପାଖରେ ଗୋଟିଏ ଗୋଟିଏ ଉତ୍ପାଦ ରହିଛି ଏବଂ ପ୍ରତି ଜିଲ୍ଲାର ନିଜସ୍ୱ ବିଶେଷତା ମଧ୍ୟ ରହିଛି ଏବଂ ତାହା ପଛରେ ଗୋଟିଏ ଗୋଟିଏ ରୋଚକ କାହାଣୀ ମଧ୍ୟ ରହିଛି । ଆମର ଆଦିବାସୀ ଅଧ୍ୟୁସିତ ଅଞ୍ଚଳମାନଙ୍କରେ ବି ବଢ଼ିଆ ବଢ଼ିଆ କଳାତ୍ମକ ଦ୍ରବ୍ୟମାନ ପ୍ରସ୍ତୁତ କରାଯାଉଛି । କେବଳ ସେତିକି ନୁହେଁ , ଏଭଳି ଅସଂଖ୍ୟ ହସ୍ତକଳା ଦ୍ରବ୍ୟ ରହିଛି , ଏଭଳି ଅନେକ ଉଦ୍ୟୋଗ ରହିଛି ଯାହା ପାରମ୍ପରିକ ସତ , କିନ୍ତୁ ତାହା ପିଢ଼ି ପିଢ଼ି ଧରି ରହିଆସିଛି ଏବଂ ଲୋକମାନଙ୍କ ମଧ୍ୟରେ ଆଦୃତ ହୋଇଆସିଛି । ଏବଂ ମେକ୍‌ ଇନ୍‌ ଇଣ୍ଡିଆ ଏବଂ ୱାନ୍‌ ଡିଷ୍ଟ୍ରିକ୍ଟ ୱାନ ପ୍ରଡ଼କ୍ଟ ଭଳି ବିଚାର ପଛରେ ଏହାର ପ୍ରେରଣା କାର୍ଯ୍ୟ କରିଛି । ଭାରତକୁ 5 ଟ୍ରିଲିଅନ୍‌ ଡ଼ଲାର ଅର୍ଥବ୍ୟବସ୍ଥାର ଲକ୍ଷ୍ୟ ସ୍ଥଳରେ ପହଞ୍ଚାଇବା ପଛରେ ମଧ୍ୟ ଏହି ସାମର୍ଥ୍ୟ କାର୍ଯ୍ୟ କରୁଛି ।


    ସାଥୀଗଣ , ଆମ ପାଖରେ ସଂସାଧନ ଓ କୌଶଳର କେବେ ଅଭାବ ରହିନାହିଁ । କେବଳ ଆବଶ୍ୟକ ଏକ ବ୍ୟାପକ ଚିନ୍ତାଧାରାର ସହ କାର୍ଯ୍ୟ କରିବାର ଆବଶ୍ୟକତା । କେବଳ ଆବଶ୍ୟକ ଏହା ଯେ ଏହି କାହାଣୀକୁ ନେଇ କେମିତି ବିଶ୍ୱ ନିକଟରେ ପହଞ୍ଚାଯାଇପାରିବ । ଉତ୍ତରପ୍ରଦେଶ ଇନଷ୍ଟିଚୁଟ ଅଫ ଡ଼ିଜାଇନ , ଏହି ଦିଗରେ ବହୁତ ବଡ଼ ଭୂମିକା ଗ୍ରହଣ କରିବ । ମୋତେ ସୂଚୀତ କରାଯାଇଛି ଯେ ୟୁପିଆଇଡ଼ି ଦ୍ଵାର ଗତ 2 ବର୍ଷ ଭିତରେ 30ଟି ଜିଲ୍ଲାର 3500ରୁ ଅଧିକ ଶିଳ୍ପକଳା , ବୁଣାକାରଙ୍କୁ ଡ଼ିଜାଇନ ସହାୟତା ଯୋଗାଇ ଦିଆଯାଇ ଆସୁଛି । କ୍ରାଫ୍ଟ ସହିତ ସଂଶ୍ଳିଷ୍ଟ ଉତ୍ପାଦଗୁଡ଼ିକରେ ସୁଧାର ଆଣିବା ସକାଶେ ଏକ ହଜାର କଳାକାରଙ୍କୁ ଟୁଲ କିଟ ମଧ୍ୟ ଯୋଗାଇ ଦିଆଯାଇଛି । ବିକ୍ରେତା-କ୍ରେତାଙ୍କ ମଧ୍ୟରେ ସଂପର୍କ ସ୍ଥାପନ କରାଯାଇ ଏହାରି ମାଧ୍ୟମରେ ଶିଳ୍ପକାର-ବୁଣାକାରମାନଙ୍କୁ କନକ୍ଲେଭ ମାଧ୍ୟମରେ ଟୁଲ କିଟ ପ୍ରଦାନ କରାଯାଇ , ଅନେକ ଶିଳ୍ପକାରମାନଙ୍କ କର୍ମଶାଳାର ଆୟୋଜନ କରାଯାଇ , ୟୁପିଆଡ଼ି ହଜାର ହଜାର କଳାକାରମାନଙ୍କୁ ନିଜର କାରବାର ବୃଦ୍ଧି କରିବା ଦିଗରେ ଏବଂ ସେମାନଙ୍କ କାରବାରରେ ଏକ ନୂତନତା ଆଣିବା ଦିଗରେ ଯଥେଷ୍ଟ ସହଯୋଗ ଯୋଗାଇ ଦେଇଛି । ବିଶ୍ୱରେ କ୍ରାଫ୍ଟ ଓ ଶିଳ୍ପକାରୀତାରେ ଯାହା କିଛି ଚାଲୁଛି , ଉତ୍ତର ପ୍ରଦେଶର କଳାକାରମାନଙ୍କ ସକାଶେ ୟୁପିଆଇଡ଼ି ଏହାର ଏକ ବିରାଟ ପ୍ଲାଟଫର୍ମ ସୃଷ୍ଟି ହେବାକୁ ଯାଉଛି ।


    ସାଥୀଗଣ , ଏଠାକୁ ଆସିବା ପୂର୍ବରୁ ମୁଁ ୱାନ ଡ଼ିଷ୍ଟ୍ରିକ୍ଟ ୱାନ ପ୍ରଡ଼କ୍ଟ ସହିତ ସଂଶ୍ଳିଷ୍ଟ ଥିବା ଏକ ଖୁବ୍‌ ସୁନ୍ଦର ପ୍ରଦର୍ଶନୀକୁ ବି ପରିଦର୍ଶନ କରିଆସିଛି ଏବଂ ମୋର ଆପଣମାନଙ୍କୁ ନିବେଦନ ଯେ ଏହି ପ୍ରଦର୍ଶନୀକୁ ଆପଣମାନେ ମଧ୍ୟ ଭଲଭାବେ ଦେଖନ୍ତୁ । ଉତ୍ତରପ୍ରଦେଶର ଭିନ୍ନ ଭିନ୍ନ ପ୍ରାନ୍ତର ଉତ୍ପାଦର ସୁନ୍ଦର କଲେକସନ୍‌ ସେଠାରେ ମହଜୁଦ ରହିଛି । ସେଠାରେ ଖଲିଦନା ପ୍ରସ୍ତୁତ କରୁଥିବା କାରିଗରମାନଙ୍କୁ ସୁଦ୍ଧା ଆଧୁନିକ ମେସିନ୍‌ ଯୋଗାଇ ଦିଆଯାଇଛି ଏବଂ ସେମାନଙ୍କର ଆତ୍ମବିଶ୍ୱାସ କିଭଳି ବୃଦ୍ଧି ପାଇଛି ତାହା ଆପଣମାନେ ସହଜରେ ଲକ୍ଷ୍ୟ କରିପାରିବେ ।


    ସାଥୀଗଣ , ଏବେ ଯେତେବେଳେ ଭାରତ 2022 ସୁଦ୍ଧା ସିଙ୍ଗଲ ୟୁଜ୍‌ ପ୍ଲାଷ୍ଟିକରୁ ମୁକ୍ତି ପାଇବାର ସଂକଳ୍ପ ନେଇଛି , ସାରା ବିଶ୍ୱ ପ୍ଲାଷ୍ଟିକର ବିକଳ୍ପ ଖୋଜିଚାଲିଛି । ଏଭଳି ସମୟରେ ଆମର ପରିବେଶ ଅନୁକୂଳ ସମାଧାନ ସୂତ୍ର ବାହାର କରିବାରେ ଆମେ ପୂରା ଦେଶ ସହ ଏବଂ ସମଗ୍ର ବିଶ୍ୱ ସହ ଆମର ଚିନ୍ତନ ଓ ପରିପଳ୍ପନା ତଥା ଅଭିନବତାକୁ ବାଣ୍ଟିପାରିବା ।


    ସାଥୀଗଣ , ଏଥିପାଇଁ କେବଳ ଯାହା ଆବଶ୍ୟକ ତାହା ହେଲା ଏହି ପୁରାତନ ପରମ୍ପରାକୁ ଏକବିଂଶ ଶତାବ୍ଦୀର ଆବଶ୍ୟକତା ହିସାବରେ ପ୍ରୟୋଗ କରିବାର ଉପାୟ ବାହାର କରିବା । ନିଜର ଉତ୍ପାଦକୁ ଆହୁରି ପରିଷ୍କୃତ କରି-ସଂସ୍କାରିତ କରି , ସେଥିରେ ସମୟର ଆବଶ୍ୟକତା ଦୃଷ୍ଟିରୁ ପରିବର୍ତ୍ତନ ଘଟାଇବା , ଗୁଣାତ୍ମକ ଉତ୍ପାଦ ଉତ୍ପାଦନ କରିବା । ଏବଂ ତାହା ସେତିକିବେଳେ ସମ୍ଭବପର ହୋଇପାରିବ ଯେତେବେଳେ ପରମ୍ପରା ଆଧାରରେ ଚାଲି ଆସୁଥିବା ଏହିସବୁ ଉଦ୍ୟୋଗଗୁଡ଼ିକୁ ଆମେ ସଂସ୍ଥାଗତ ସହଯୋଗ ଯୋଗାଇଦେବା । ଯେତେବେଳେ ପରିବର୍ତ୍ତିତ ବିଶ୍ୱପ , ପରିବର୍ତ୍ତିତ ସମୟ , ପରିବର୍ତ୍ତନର ଆବଶ୍ୟକତା ଅନୁସାରେ ଏହିସବୁ ଉତ୍ପାଦଗୁଡ଼ିକରେ ଆମେ ଉଚିତ ପରିବର୍ତ୍ତନ ଆଣିପାରିବା ସେତେବେଳେ ଆମର ଉତ୍ପାଦର ଚାହିଦା ଆପେ ଆପେ ବୃଦ୍ଧି ପାଇବ । ସେଥିପାଇଁ ଏଭଳି ପାରମ୍ପରିକ ଉଦ୍ୟୋଗଗୁଡ଼ିକ ସହିତ ଯୋଡ଼ିହୋଇ ରହିଥିବା ସାଥୀମାନଙ୍କୁ ତାଲିମ , ଆର୍ଥିକ ସହଯୋଗ , ନୂତନ ପ୍ରଯୁକ୍ତି ଏବଂ ମାର୍କେଟିଂର ସୁବିଧା ଯୋଗାଇ ଦିଆଯିବ ଏବଂ ତାହା ଏକାନ୍ତ ଜରୁରି ।


    ବିଗତ 5 - ସାଢ଼େ ପାଞ୍ଚ ବର୍ଷ ଧରି ଏହି ପ୍ରୟାସ ଆମେ ନିରନ୍ତର ଭାବେ କରିଆସୁଛୁ । ଏ ସୌରଶକ୍ତି ଚାଳିତ ଚରଖା , ଏ ସୌରଶକ୍ତି ଚାଳିତ ଲୁମ୍‌ , ସୌରଶକ୍ତି ଚାଳିତ ଲାଇଟ୍‌ , ଇଲେକ୍ଟ୍ରିକ୍‌ ଚାକ୍‌ ସବୁକିଛି ଏହାର ଉଦାହରଣ ଭାବେ ନିଆଯାଇପାରେ । କେବଳ ଏତିକି ନୁହେଁ , ଆଜି ଯେଉଁ ହସ୍ତକଳା ସଂକୁଳରେ ଆମେ ସଭିଏଁ ଏକତ୍ର ବସିଛେ , ତାହା ମଧ୍ୟ ସରକାରଙ୍କ ଏଭଳି ଭାବନାର ଅଂଶବିଶେଷ ଏବଂ ଆପ୍ରୋଚର ପରିଣାମ । ଆପଣମାନେ ମୋତେ କୁହନ୍ତୁ , 2014 ମସିହା ପୂର୍ବରୁ ବନାରସର , ଉତ୍ତର ପ୍ରଦେଶର ସାଧାରଣ ବୁଣାକାର , ସାଧାରଣ ରପ୍ତାନୀକାରୀ ଏଭଳି ନିବେଶକମାନଙ୍କ ସହ ଅନଲାଇନ ପ୍ଲାଟଫର୍ମରେ ଭାବ ବିନିମୟ କରିପାରୁଥିଲେ କି ? ଏହା କେବେ ସେମାନେ ଚିନ୍ତା କରିପାରୁଥିଲେ କି ? ଏହା ସମ୍ଭବପର ହିଁ ନଥିଲା , କାରଣ ଏଭଳି କୌଣସି ମଞ୍ଚ ସୃଷ୍ଟି କରାଯାଇ ନଥିଲା । ସେତେବେଳର ସରକାରଙ୍କ ପାଖରେ ପଇସା ନଥିଲା ନା ଏଭଳି ଚିନ୍ତାଧାରା ନଥିଲା , ସେକଥା ତ ଆମେ କହିପାରିବା ନାହିଁ । ପ୍ରଶ୍ନ ଥିଲା ଆପ୍ରୋଚର । ଏବେ ଦେଶ ସେହି ପୁରୁଣା ଆପ୍ରୋଚ୍‌ ଅର୍ଥାତ୍‌ କାର୍ଯ୍ୟଧାରା ଠାରୁ ଆଗକୁ ଆଗେଇ ଯାଇଛି । ଦେଶର ପ୍ରତ୍ୟେକ କ୍ଷେତ୍ର , ପ୍ରତ୍ୟେକ ବ୍ୟକ୍ତିଙ୍କୁ ସଶକ୍ତ ଏବଂ ସ୍ୱାବଲମ୍ବୀ କରିବା ଭଳି ଚିନ୍ତାଧାରାର ସହ ଆମେ ଆଗକୁ ଅଗ୍ରସର ହେଉଛୁ । ଏହାହିଁ ହେଉଛି କାରଣ ଯାହା ଫଳରେ ଏଭଳି ଅନ୍ତରାଷ୍ଟ୍ରୀୟ ସ୍ତରର କେନ୍ଦ୍ର ବ୍ୟତୀତ ବାରାଣସୀ ସହିତ ସମଗ୍ର ଦେଶରେ ଏଭଳି ଆହୁରି ଅନେକ କେନ୍ଦ୍ର ସ୍ଥାପନ କରାଯାଇଛି ଯେଉଁଠାରେ ସାଧାରଣ ହସ୍ତଶିଳ୍ପୀ , ସାଧାରଣ ବ୍ୟବସାୟୀ ନିଜ ନିଜ ଉତ୍ପାଦକୁ ପ୍ରଦର୍ଶିତ କରିପାରିବେ ।


    ମୁଁ ଯୋଗୀ ଜୀ ଏବଂ ତାଙ୍କର ଟିମକୁ ବଧେଇ ଜଣାଇବାକୁ ଚାହେଁ ଯେ ୱାନ୍‌ ଡିଷ୍ଟ୍ରିକ୍ଟ ୱାନ ପ୍ରଡ଼କ୍ଟ ଯୋଜନା କେନ୍ଦ୍ର ସରକାରଙ୍କ ବ୍ୟାପକ ଦୂରଦୃଷ୍ଟିକୁ ବି ଗତି ପ୍ରଦାନ କରୁଛି । ଏଭଳି ପ୍ରୟାସର ପରିଣାମ ହେଉଛି ଏହା ଯେ ବିଗତ 2 ବର୍ଷରେ ଉତ୍ତର ପ୍ରଦେଶରେ ହେବାକୁ ଥିବା ଏକ୍ସପୋର୍ଟରେ ନିରନ୍ତର ବୃଦ୍ଧି ଘଟିଚାଲିଛି । ଏହି ଅଭିବୃଦ୍ଧି ୱାନ ଡିଷ୍ଟ୍ରିକ୍ଟ ୱାନ ପ୍ରଡ଼କ୍ଟ ଭଳି ଯୋଜନାଗୁଡ଼ିକୁ ଏବଂ ଏମଏସଏମଇକୁ ମିଳୁଥିବା ସୁବିଧାସୁଯୋଗଗୁଡ଼ିକ କାରଣରୁ ହିଁ ସମ୍ଭବପର ହୋଇପାରୁଛି । ଏବଂ ସେଥି ସହ ଏବେ ଶୁଭାରମ୍ଭ କରାଯାଇଥିବା ଇ-କମର୍ସ ପୋର୍ଟାଲ ବି ଆଗାମୀ ଦିନମାନଙ୍କରେ ସେମାନଙ୍କର ଖୁବ୍‌ ଉପକାରରେ ଆସିବ ।


    ସାଥୀଗଣ , ଏଥର ଯେଉଁ ବଜେଟ ଉପସ୍ଥାପନ କରାଯାଇଛି , ସେଥିରେ ମଧ୍ୟ ସରକାରଙ୍କ ପ୍ରାଥମିକତା ସ୍ପଷ୍ଟ କରାଯାଇଛି । କେବଳ ଏଇ ବର୍ଷ ପାଇଁ ନୁହେଁ ବରଂ ଆଗାମୀ ପାଞ୍ଚବର୍ଷ ସକାଶେ ଛୋଟ ଏବଂ ମଧ୍ୟମ ଉଦ୍ୟୋଗଗୁଡ଼ିକର ବିକାଶ ପାଇଁ ଏକ ଚାର୍ଟ ପ୍ରସ୍ତୁତ କରାଯାଇଛି । ଏହି ବଜେଟରେ ଯେଉଁ ଯେଉଁ କ୍ଷେତ୍ରଗୁଡ଼ିକ ଉପରେ ସବୁଠାରୁ ଅଧିକ ଫୋକସ୍‌ ପ୍ରଦାନ କରାଯାଇଛି , ସେଗୁଡ଼ିକ ଭିତରେ ମାନୁଫାକ୍‌ଚରିଂ ଏବଂ ଇଜ୍‌ ଅଫ୍‌ ଡ଼ୁଇଂ ବିଜିନେସ୍‌ , ସେଥିରେ ଏମଏସଏମଇ ଏବଂ ଷ୍ଟାର୍ଟ ଅପକୁ ପ୍ରମୁଖତା ପ୍ରଦାନ କରାଯାଇଛି । ସେଥିରେ ମେକ୍‌ ଇନ୍‌ ଇଣ୍ଡିଆ ମାଧ୍ୟମରେ ଦେଶରେ ବ୍ୟାପକ ସଂଖ୍ୟାରେ ରୋଜଗାର ସୃଷ୍ଟି କରିବାର ମାଧ୍ୟମ ହୋଇପାରିବ ।


    ସାଥୀଗଣ , ଟେକ୍ସଟାଇଲ ଉଦ୍ୟୋଗ , କପଡ଼ା ଉଦ୍ୟୋଗ ଦେଶରେ ଉତ୍ତର ପ୍ରଦେଶରେ କର୍ମନିଯୁକ୍ତି ସୁଯୋଗ ସୃଷ୍ଟିରେ ବହୁତ ବଡ଼ ମାଧ୍ୟମ ହେବ । ଏହି ସମଗ୍ର କ୍ଷେତ୍ର ତ ବୁଣାକାରମାନଙ୍କର , ରଙ୍ଗକାର ଉଦ୍ୟୋଗ ସହିତ ସଂଶ୍ଳିଷ୍ଟ କଳାକାର ଓ ଶ୍ରମିକମାନଙ୍କର ଏକ ମୁଖ୍ୟ କେନ୍ଦ୍ର ଭାବେ ରହିଆସିଛି । ଲକ୍ଷ ଲକ୍ଷ ପରିବାରଙ୍କ ଜୀବନ କପଡ଼ା ଏବଂ କାଳୀନ ଉଦ୍ୟୋଗ ଦ୍ୱାରା ହିଁ ପରିଚାଳିତ ହେଉଛି । ଏହି ଟେକ୍ସଟାଇଲ୍‌ ଉଦ୍ୟୋଗକୁ ନୂତନ ଦିଗ ଦେବାର ପ୍ରୟାସ ଏଇ ବର୍ଷ ବଜେଟରେ କରାଯାଇଛି । ଦେଶରେ ସ୍ୱାସ୍ଥ୍ୟ ସୁବିଧା ଯେମିତି ଯେମିତି ଭାବେ ବୃଦ୍ଧି ପାଇବାରେ ଲାଗିଛି , ଅଟୋମୋବାଇଲ୍‌ ସେକ୍ଟରର ବିସ୍ତାର ହୋଇଚାଲିଛି , ଟୁରିଜିମ୍‌ ବୃଦ୍ଧି ପାଇବାରେ ଲାଗିଛି , ଡ଼ିଫେନ୍ସ ଏବଂ କୃଷି କ୍ଷେତ୍ରର ବିସ୍ତାରଣ ଘଟିଚାଲିଛି । ସେହିଭଳି ଭାବେ ଏହି ସେକ୍ଟରରେ ଟେକ୍ସଟାଇଲ୍‌ର ଚାହିଦା ଏବଂ ତାହା ବି ଟେକ୍ନିକାଲ ଟେକ୍ସଟାଇଲର ଚାହିଦା ବହୁତ ବ୍ୟାପକ ହୋଇଚାଲିଛି । ଆପଣମାନେ କଳ୍ପନା କରିପାରିବେ କି ଯେ ଆଜି ଭାରତ ପ୍ରତି ବର୍ଷ କୋଟି କୋଟି ଟଙ୍କାରୁ ଅଧିକ ମୂଲ୍ୟର ଟେକ୍ନୋଲୋଜି ଟେକ୍ସଟାଇଲ୍‌ ବିଦେଶରୁ ଆମଦାନି କରୁଛି କିନ୍ତୁ ଯେତିକି କାର୍ପେଟ ଆମେ ବିଦେଶକୁ ରପ୍ତାନୀ କରୁଛୁ , ତା ’ ଠାରୁ ଅଧିକ ଟେକ୍ନିକାଲ ଟେକ୍ସଟାଇଲ୍‌ ଆମେ ଆମଦାନୀ କରୁଛୁ । ଏଭଳି ସ୍ଥିତିରେ ପରିବର୍ତ୍ତନ ଆଣିବା ସକାଶେ ଏହାର କଞ୍ଚାମାଲ ଅର୍ଥାତ୍‌ , ପଲିମର ଫାଇବର ଉପରେ ଆଣ୍ଟି ଡ଼ମ୍ପିଂ ଡ୍ୟୁଟି ଚଳିତ ବର୍ଷ ବଜେଟରେ ହିଁ ଶେଷ କରି ଦିଆଯାଇଛି । ଟେକ୍ସଟାଇଲର ଏହି ଦୁନିଆ ସହିତ ସଂଶ୍ଳିଷ୍ଟ ଲୋକ ଦଶନ୍ଧି ଦଶନ୍ଧି ଧରି ଏଭଳି ଦାବି କରି ଆସୁଥିଲେ । କିନ୍ତୁ ସେହି କାମକୁ ଏହି ସରକାର ଏଥର ପୂରଣ କରିଛନ୍ତି । ଏହା ବ୍ୟତୀତ ଜାତୀୟ ଟେକ୍ନିକାଲ ଟେକ୍ସଟାଇଲ ମିଶନ ମଧ୍ୟ ଆରମ୍ଭ କରାଯାଇଛି ଯାହା ଉପରେ ଆଗାମୀ 4 ବର୍ଷ ଭିତରେ ଆମେ 1500 କୋଟି ଟଙ୍କା ଖର୍ଚ୍ଚ କରିବାକୁ ଯାଉଛୁ । ଦେଶରେ ଟେକ୍ନିକାଲ ଟେକ୍ସଟାଇଲର ଉତ୍ପାଦନ ସହିତ ସମସ୍ତ ପ୍ରକାର ଅତ୍ୟାବଶ୍ୟକ ସୁବିଧାସୁଯୋଗକୁ , ଇନଫ୍ରାଷ୍ଟ୍ରକଚରକୁ ଏବଂ କୌଶଳ ବ୍ୟବସ୍ଥାର ପ୍ରସ୍ତୁତ କରାଯାଇଛି ।


    ସାଥୀଗଣ , ଚଳିତ ବର୍ଷ ବଜେଟରେ , ଉତ୍ତର ପ୍ରଦେଶରେ ନିର୍ମିତ ହେଉଥିବା ଡ଼ିଫେନ୍ସ କରିଡ଼ୋର ପାଇଁ ମଧ୍ୟ ପାଖାପାଖି 3700 କୋଟି ଟଙ୍କାର ପ୍ରାବଧାନ କରାଯାଇଛି । ନିକଟରେ ଲକ୍ଷ୍ନୌଠାରେ ବିଶ୍ୱବ୍ୟାପୀ ଡ଼ିଫେନ୍ସ କମ୍ପାନୀମାନେ ସେମାନଙ୍କର ଉଦ୍ୟୋଗ ଆରମ୍ଭ କରିବାର ଆଗ୍ରହ ପ୍ରକଟ କରିଛନ୍ତି । କେତେକ କମ୍ପାନୀ ଏ ଦିଗରେ ବୁଝାମଣା ପତ୍ର ମଧ୍ୟ ସ୍ୱାକ୍ଷର କରିଛନ୍ତି । ଏହି ଡ଼ିଫେନ୍ସ କରିଡ଼ୋର ଦ୍ୱାରା ବର୍ତ୍ତମାନର ଛୋଟ , ଲଘୁ ଏବଂ ମଧ୍ୟମ ଉଦ୍ୟୋଗଗୁଡ଼ିକୁ ମଧ୍ୟ ଲାଭ ପହଞ୍ଚିବ ଏବଂ ଅନେକ ଲଘୁ ଉଦ୍ୟୋଗ ପାଇଁ ମାର୍ଗ ପରିଷ୍କାର ହେବ । ଏହି କରିଡ଼ୋରର ନିର୍ମାଣ କାଳରେ ସମସ୍ତଙ୍କ ପାଇଁ ରୋଜଗାରର ପର୍ଯ୍ୟାପ୍ତ ସୁଯୋଗ ସୃଷ୍ଟି ହେବ ।


    ସାଥୀଗଣ , ନୂତନ ଭାରତର ପରିଚୟ , ସଂପଦ ସୃଷ୍ଟି ଉପରେ ବିଶ୍ୱାସ , ଏହାର ଅନ୍ୟ ଏକ ପରିଚୟ ବୋଲି ବୁଝିବାକୁ ହେବ । ଆଜି ଏହା ପ୍ରୟାସ କରାଯାଉଛି ଯେ ସାଧାରଣ ଜନତାଙ୍କୁ ଏବଂ ସାଧାରଣ ବ୍ୟବସାୟୀମାନଙ୍କୁ କିଭଳି ଭାବେ କାଗଜପତ୍ର ବୋଝ , ନଥି ବୋଝରୁ ମୁକ୍ତ କରାଯାଇପାରିବ । ସରକାରୀ ପ୍ରକ୍ରିୟାର ଝିନଝଟରୁ ବର୍ତ୍ତିବା ଏବଂ ସେସବୁ କିଭଳି ସରଳ ହୋଇପାରିବ , ତାହା ମାର୍ଗ ପ୍ରଦର୍ଶନକାରୀ ହୋଇପାରିବ , ସେ ଦିଗରେ ସରକାର କାର୍ଯ୍ୟରତ ଅଛନ୍ତି । ଏଠାରେ ଏମଏସଏମଇ ସହିତ ସଂଶ୍ଳିଷ୍ଟ ଯେଉଁ ଉଦ୍ୟମୀ ସାଥୀମାନେ ଉପସ୍ଥିତ ଅଛନ୍ତି , ଆପଣମାନଙ୍କର ଅଡ଼ିଟ ସଂପର୍କରେ ସଦାବେଳେ ଏକ ଅଭିଯୋଗ ରହିଆସିଛି । ମାତ୍ର 1 କୋଟି ଟଙ୍କା ପର୍ଯ୍ୟନ୍ତ ଟର୍ଣ୍ଣଓଭର ବାଲା ଉଦ୍ୟୋଗମାନଙ୍କ ମଧ୍ୟ କାଗଜପତ୍ର ସମସ୍ୟା ରହିଛି ଓ ସେଥିରେ ସେମାନଙ୍କୁ ବ୍ୟସ୍ତ ରହିବାକୁ ପଡ଼ୁଥିଲା ଏବଂ ଚାର୍ଟାର୍ଡ଼ ଆକାଉଣ୍ଟାଣ୍ଟ୍ ରଖିବାକୁ ପଡ଼ୁଥିଲା , ଅଡ଼ିଟ୍ ସାର୍ଟିଫିକେଟ୍ ନେବାକୁ ପଡ଼ୁଥିଲା । କେତେ ଅନାବଶ୍ୟକ ଖର୍ଚ୍ଚ ଏବଂ ସମୟ ସେଥିପାଇଁ ଆପଣମାନଙ୍କୁ ବରବାଦ କରିବାକୁ ପଡ଼ୁଥିଲା । କିନ୍ତୁ ଏ ବଜେଟରେ ଆପଣମାନଙ୍କୁ ସେଥିରୁ ସଂପୂର୍ଣ୍ଣ ରୂପେ ମୁକ୍ତି ଦିଆଯାଇଛି । ଏବେ ଅଡ଼ିଟ୍ କେବଳ 5 କୋଟି ଟଙ୍କାରୁ ଅଧିକ ଟର୍ଣ୍ଟଓଭର ବାଲା ଉଦ୍ୟୋଗମାନଙ୍କ ସକାଶେ ରଖାଯାଇଛି ।


    ସାଥୀଗଣ , ସରକାରଙ୍କ ପୃଥକ୍ ପୃଥକ୍ ବିଭାଗମାନଙ୍କରେ ଅନେକ ଥର ଲମ୍ବା ପ୍ରକ୍ରିୟା ଯୋଗୁ ଛୋଟ ଛୋଟ ଉଦ୍ୟୋଗଗୁଡ଼ିକୁ ନାନା ପ୍ରକାର ସମସ୍ୟାର ସମ୍ମୁଖୀନ ହେବାକୁ ପଡ଼ୁଥିଲା । ଏବେ ଆଇନରେ ସଂଶୋଧନ କରାଯାଇଛି । ଏହା ଦ୍ୱାରା ଆପଣମାନଙ୍କ ସାମଗ୍ରୀର ବିଲ୍ ଏବଂ ଇନଭଏସର ଆଧାରରେ ଏନବିଏଫସି ଆପଣମାନଙ୍କୁ ଋଣ ଯୋଗାଇଦେବେ । ଋଣ ସୁବିଧାକୁ ଆହୁରି ସହଜ କରିବା ସକାଶେ ମୋବାଇଲ୍ ଆପ୍ ଆଧାରିତ ଇନଭଏସ୍ ଫାଇନାନ୍ସିଂ ଲୋନ୍ ପ୍ରଡ଼କ୍ଟର ଶୁଭାରମ୍ଭ କରିବା ସକାଶେ ଆମେ ଯୋଜନା ପ୍ରସ୍ତୁତ କରିଛୁ । ଆପଣମାନେ ନିଜ ମୋବାଇଲ୍ ଫୋନ୍ ମାଧ୍ୟମରେ ସୁଦ୍ଧା ଋଣ ନେଇପାରିବେ , ଏଭଳି ସ୍ଥିତି ସୃଷ୍ଟି ହେବ । ଏହା ବ୍ୟତୀତ ୱାର୍କିଂ କ୍ୟାପିଟାଲ ପାଇଁ ମଧ୍ୟ ଏମଏସଏମଇଙ୍କ ସକାଶେ ନୂଆ ଯୋଜନା କରାଯିବା ଲାଗି ଘୋଷଣା କରାଯାଇଛି ।


    ସାଥୀଗଣ , କେବଳ ସେତିକି ନୁହେଁ , ସରକାର କିଣା ଠାରୁ ନେଇ ଲଜିଷ୍ଟିକ୍ସ ପର୍ଯ୍ୟନ୍ତ ଅନେକ ଏଭଳି ନିର୍ଣ୍ଣୟ ନିଆଯାଇଛି , ଯାହାର ସିଧାସଳଖ ଲାଭ ଛୋଟ ଏବଂ ମଧ୍ୟମ ଧରଣର ଉଦ୍ୟୋଗୀଙ୍କୁ ମିଳିପାରିବ । ସରକାରୀ ଇ- ମାର୍କେଟ୍ ପ୍ଲେସ୍ ଅର୍ଥାତ୍ ଜିଇଏମ ସୃଷ୍ଟି କରାଯିବା ଫଳରେ ସରକାରଙ୍କୁ ସାମଗ୍ରୀ ବିକ୍ରି କରିବା ଲାଗ ଛୋଟ ଛୋଟ ଉଦ୍ୟୋଗୀମାନଙ୍କୁ ଲାଗି ଖୁବ୍ ସହଜ ହୋଇପାରିଛି । ଏହା ଦ୍ୱାରା ସରକାରୀ କ୍ରୟ ପ୍ରକ୍ରିୟାରେ ମଧ୍ୟ ପାରଦର୍ଶିତା ପରିଲକ୍ଷିତ ହୋଇଛି । ଏବେ ଏହି ବ୍ୟବସ୍ଥାକୁ ଆହୁରି ସହଜ କରିବା ଉଦ୍ଦେଶ୍ୟରେ ସମନ୍ୱିତ ସଂଗ୍ରହ ବ୍ୟବସ୍ଥା କରିବା ଲାଗି ସରକାର ଘୋଷଣା କରିଛନ୍ତି । ଏହା ଦ୍ୱାରା ସରକାର ଛୋଟ ଛୋଟ ଉଦ୍ୟୋଗୀମାନଙ୍କ ଠାରୁ ସାମଗ୍ରୀ , ସେବା ଓ କାର୍ଯ୍ୟ ସବୁକିଛି ଗୋଟିଏ ପ୍ଲାଟଫର୍ମରେ ହିଁ ସଂଗ୍ରହ କରିପାରିବେ ।


    ସାଥୀଗଣ , ରପ୍ତାନୀକାରୀଙ୍କ ସକାଶେ ରିଫଣ୍ଡିଂର ଡ଼ିଜିଟାଲ ବ୍ୟବସ୍ଥା ପ୍ରସ୍ତୁତ କରାଯାଇଛି । ଏହା ଦ୍ୱାରା ରପ୍ତାନୀକାରୀମାନଙ୍କୁ ଖୁବ୍ ଶୀଘ୍ର ରିଫଣ୍ଡ ସୁବିଧା କରାଯିବ ଏବଂ ସେହି ବ୍ୟବସ୍ଥା ଆହୁରି ସରଳ ଓ ସୁନିଶ୍ଚିତ ହୋଇପାରିବ । ସାଥୀଗଣ , ଆଉ ଗୋଟିଏ ବହୁତ ବଡ଼ ସଂସ୍କାର ସରକାର ଗ୍ରହଣ କରିଛନ୍ତି ଯାହା ଫଳରେ ଏହି ହଲରେ ବସିଥିବା ସମସ୍ତ ଷ୍ଟେକ ହୋଲ୍ଡରଙ୍କୁ ଲାଭ ପହଞ୍ଚାଯାଇପାରିବ । ଜିଏସଟି ଲାଗ ହେବାପରେ ଦେଶରେ ଲଜିଷ୍ଟିକ୍ସର ବ୍ୟବସ୍ଥାରେ ବ୍ୟାପକ ପରିବର୍ତ୍ତନ ଆସିଛି ଏବେ ଏହି ପରିବର୍ତ୍ତିନକୁ ଆହୁରି ମଜଭୁତ କରିବା ଦିଗରେ ସରକାର କାର୍ଯ୍ୟ କରୁଛନ୍ତି । ଦେଶରେ ପ୍ରଥମ ଥର ପାଇଁ ଜାତୀୟ ଲଜିଷ୍ଟିକ୍ସ ନୀତି ପ୍ରସ୍ତୁତ କରାଯାଇଛି । ଏହା ଦ୍ୱାରା ସିଙ୍ଗଲ ୱିଣ୍ଡୋ ଇ- ଲଜିଷ୍ଟିକ୍ସ ମାର୍କେଟର ନିର୍ମାଣ କରାଯିବ । ଏହା ଫଳରେ ଲଘୁ ଉଦ୍ୟୋଗଗୁଡ଼ିକ ଅଧିକ ପ୍ରତିଦ୍ୱନ୍ଦ୍ୱିତାମୂଳକ ଭାବେ କାର୍ଯ୍ୟ କରିପାରିବେ ଏବଂ ରୋଜଗାରଠାରୁ ଆରମ୍ଭ କରି ନିର୍ମାଣ ପର୍ଯ୍ୟନ୍ତ ସବୁଥିରେ ଏହା ସହାୟକ ହେବ । ଏମଏସଏମଇକୁ ସଶକ୍ତ କରିବା ସକାଶେ ଏଭଳି ଉତ୍ପାଦର ଆମଦାନୀକୁ କମ୍ କରାଯାଉଛି ଯାହା ଫଳରେ ଭାରତରେ ଉତ୍ତମ ଗୁଣାତ୍ମକ ଉତ୍ପାଦ ପ୍ରସ୍ତୁତ କରାଯାଇପାରିବ ।


    ସାଥୀଗଣ , ଟିକସ ବ୍ୟବସ୍ଥାରେ ସୁଧାର , ତାହା ଆୟ କର ହୋଇଥାଉ କିମ୍ବା କର୍ପୋରେଟ ଟିକସ ହୋଇଥାଉ ବା ଜିଏସଟି , ଏହାର ବ୍ୟାପକ ଲାଭ ଆପଣମାନଙ୍କୁ ସମସ୍ତଙ୍କୁ , ଦେଶର ପ୍ରତ୍ୟେକ ସାଥୀଙ୍କୁ ହେବାକୁ ଯାଉଛି । ଦେଶର ସଂପଦ ସୃଷ୍ଟିକାରୀମାନଙ୍କ ଉପରେ ଅନାବଶ୍ୟକ ଚାପ ସୃଷ୍ଟି କରାନଯିବା ଆବଶ୍ୟକ । ସେଥିପାଇଁ ପ୍ରଥମ ଥର ପାଇଁ ଟିକସଦାତା ଚାର୍ଟର ପ୍ରସ୍ତୁତ କରାଯାଇଛି । ବିଶ୍ୱର ଅନେକ ରାଷ୍ଟ୍ର ଅଛନ୍ତି ଯେଉଁଠାରେ ଏଭଳି କଥା ଚିନ୍ତା ସୁଦ୍ଧା କରାଯାଇନାହିଁ । ଏହାଦ୍ୱାରା ଟିକସଦାତାମାନଙ୍କ ଅଧିକାର ନିର୍ଦ୍ଧାରଣ କରାଯିବ । ଟିକସ ଦାତାମାନଙ୍କ ସମ୍ମୁଖକୁ ଏହି କାରଣରୁ ଯେ କେହି ଆସନ୍ତୁ ନା କାହିଁକି ତ ତାଙ୍କୁ ପ୍ରଶ୍ନ ପଚାରିବାର ଅଧିକାର ଟିକସଦାତାଙ୍କର ରହିବ । ଏହା ଟିକସଦାତାମାନଙ୍କୁ ଏକପ୍ରକାର ପ୍ରତିଶ୍ରୁତି ପ୍ରଦାନ ଭଳି ବ୍ୟବସ୍ଥା ଯାହା ସେମାନଙ୍କୁ ମିଳିବାକୁ ଯାଉଛି । ଟିକସ ସଂଗ୍ରହକୁ ଫେସଲେସ କରାଯାଉଛି । ଦେଶର ମାନୁଫାକ୍ଚରିଂକୁ ବଢ଼ାଇବା ଲାଗି ଟିକସକୁ 15 ପ୍ରତିଶତ ପର୍ଯ୍ୟନ୍ତ କରାଯାଇଛି । ଆଜି ଭାରତ ବିଶ୍ୱର ସେହି କତିପୟ ରାଷ୍ଟ୍ରଙ୍କ ଭିତରୁ ଜଣେ ହୋଇପାରିଛି ଯେଉଁଠି କର୍ପୋରେଟ ଟିକସ ଦର ଏତେ କମ୍ ରହିଛି । ନିବେଶକମାନଙ୍କୁ କିଭଳି ସୁବିଧା ହେବ , ସେଥିପାଇଁ ଏକ ନିବେଶକ କ୍ଲିଅରାନ୍ସ ସେଲ୍ ଗଠନ କରାଯିବାର ଯୋଜନା କରାଯାଉଛି । ଏହା ଏକ ଅନଲାଇନ୍ ପୋର୍ଟାଲ ମାଧ୍ୟମରେ କାର୍ଯ୍ୟ କରିବ । ଏହା ମାଧ୍ୟମରେ ନିବେଶକମାନଙ୍କୁ କେନ୍ଦ୍ର ଓ ରାଜ୍ୟ ସ୍ତରରେ ଜରୁରୀ କ୍ଲିୟରାନ୍ସ ଓ ଜରୁରୀ ସୂଚନା ପ୍ରାପ୍ତ ହେବା ଅଧିକ ସହଜ ସାଧ୍ୟ ହୋଇଯିବ ।


    ସାଥୀଗଣ , ଏଭଳି ସବୁ ପଦକ୍ଷେପ ଯାହାକି ପ୍ରତ୍ୟେକ ଭାରତୀୟ ନାଗରିକ ପାଇଁ ଉଦ୍ଦିଷ୍ଟ , ପ୍ରତ୍ୟେକ ହିତାଧିକାରୀ ଓ ସହଭାଗୀଙ୍କ ପାଇଁ ଉଦ୍ଦିଷ୍ଟ , ପ୍ରତ୍ୟେକ ନିବେଶକଙ୍କ ପାଇଁ ଉଦ୍ଦିଷ୍ଟ , ପ୍ରତ୍ୟେକ ଉଦ୍ୟୋଗୀର ହିତ ସାଧନ ପାଇଁ ମଧ୍ୟ ଉଦ୍ଦିଷ୍ଟ । ଦେଶକୁ 5 ଟ୍ରିଲିଅନ୍ ଡ଼ଲାର ଲକ୍ଷ୍ୟସ୍ଥଳରେ ପହଞ୍ଚାଇବା ସକାଶେ ଯେତେ ଯେତେ ପଦକ୍ଷେପ ଗ୍ରହଣର ଆବଶ୍ୟକତା ରହିଛି , ତାହା ଆଗାମୀ ଦିନରେ ମଧ୍ୟ ସରକାର ଗ୍ରହଣ କରିବାକୁ ଯାଉଛନ୍ତି । ଆମର ବୁଣାକାର , ହସ୍ତଶିଳ୍ପୀଗଣ , କ୍ଷୁଦ୍ର ଉଦ୍ୟୋଗ ସହ ସଂଶ୍ଳିଷ୍ଟ ଶ୍ରମିକବର୍ଗଙ୍କ ହିତ ସାଧନ ସକାଶେ ନିଆଯାଉଥିବା ଏହିସବୁ ପଦକ୍ଷେପ ଆଗକୁ ମଧ୍ୟ ଜାରି ରହିବ । କେନ୍ଦ୍ର ସରକାର ହୋଇଥାନ୍ତୁ ଅଥବା ଉତ୍ତର ପ୍ରଦେଶ ସରକାରଙ୍କର ହୋଇଥାଉ , ଆମ ତରଫରୁ ଏ ଦିଗରେ କୌଣସି ସୁଯୋଗକୁ ହାତଛଡ଼ା ହେବାକୁ ଦିଆଯିବ ନାହିଁ । ଭାରତକୁ ଉତ୍ପାଦନ କ୍ଷେତ୍ରରେ ଏକ ଶକ୍ତିକେନ୍ଦ୍ର ଭାବେ ଠିଆ କରିବା ସକାଶେ , ଏବଂ ଏହାର ଉତ୍ପାଦକୁ ବିଶ୍ୱବ୍ୟାପୀ ପହଞ୍ଚାଯିବା ଲାଗି ଆମେ ସଭିଏଁ ମିଳିମିଶି କାର୍ଯ୍ୟ କରିବା ।


    ମୁଁ , ପୁଣି ଥରେ , ଏହି ଭବ୍ୟ ଆୟୋଜନ ସକାଶେ , ଗୋଟିଏ ଫୋକସ୍ ପ୍ରୟାସ ପାଇଁ ଏବଂ ବୈଶ୍ୱିକ ପରିଚୟ ସୃଷ୍ଟି କରିବା ସକାଶେ , ଏହି ଯେଉଁ ଯୋଜନା ପ୍ରସ୍ତୁତ କରାଯାଇଛି , ଯାହା ଆଜିର ସମାରୋହ ଆୟୋଜିତ ହୋଇଛି , ସେଥିପାଇଁ ଆପଣମାନେ ସଭିଏଁ ଅଭିନନନ୍ଦନର ଅଧିକାରୀ । ମୋ ତରଫରୁ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଶୁଭକାମନା । ଏବଂ ଆଉ କିଛି ଦିନ ଭିତରେ ପରେ ବନାରସର ସବୁଠାରୁ ପ୍ରିୟ ମହାଶିବରାତ୍ରୀ ପର୍ବ ଆସୁଛି । ମହାଶିବରାତ୍ରୀ ପାଇଁ ମୁଁ ଆପଣମାନଙ୍କୁ ବହୁତ ବହୁତ ଶୁଭକାମନା ଜଣାଉଛି । ବହୁତ ବହୁତ ବଧେଇ ଜଣାଉଛି ।


    ଧନ୍ୟବାଦ!!!


    **************

    
    
    (Release ID: 1603739) Visitor Counter : 8