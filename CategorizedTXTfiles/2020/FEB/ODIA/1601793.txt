      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ନୋଭେଲ କରୋନା ଭୂତାଣୁ ସଂକ୍ରମଣ ମୁକାବିଲା ସମୀକ୍ଷା କଲେ କ୍ୟାବିନେଟ ସଚିବ
      • ନୂଆ ଯାତ୍ରା ସତର୍କତା ଜାରି : ଚୀନ ଯାତ୍ରା ନକରିବାକୁ ପରାମର୍ଶ
      • ଫେରିବା ପରେ ଯାତ୍ରୀଙ୍କୁ ଅଲଗା ରଖାଯାଇପାରେ
      Posted On: 03 FEB 2020 6:57PM by PIB Bhubaneshwar


    ଆଜି ନୂଆଦିଲ୍ଲୀରେ କ୍ୟାବିନେଟ ସଚିବ ନୋଭେଲ କରୋନା ଭୂତାଣୁ ମୁକାବିଲା ପ୍ରସ୍ତୁତି ସମୀକ୍ଷା କରିଛନ୍ତି । ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ , ବୈଦେଶିକ ବ୍ୟାପାର ମନ୍ତ୍ରଣାଳୟ , ଗୃହ ମନ୍ତ୍ରଣାଳୟ , ବେସାମରିକ ବିମାନ ଚଳାଚଳ ମନ୍ତ୍ରଣାଳୟ , ସ୍ୱାସ୍ଥ୍ୟ ଗବେଷଣା ବିଭାଗର ସଚିବ ଏବଂ ଆଇଟିବିପି , ଏଏଏଫଏମଏସ ଓ ଏନଡିଏମଏ ର ପ୍ରତିନିଧିମାନେ ଏହି ଉଚ୍ଚସ୍ତରୀୟ ବୈଠକରେ ଉପସ୍ଥିତ ଥିଲେ । ବର୍ତ୍ତମାନ ସୁଦ୍ଧା କରୋନା ଭୂତାଣୁ ମୁକାବିଲା ସ୍ଥିତି ସମୀକ୍ଷା ଲାଗି କ୍ୟାବିନେଟ ସଚିବ 6ଟି ବୈଠକ କରିସାରିଲେଣି ।


    ଏକ ନୂଆ ଯାତ୍ରା ସତର୍କତା ଜାରି କରାଯାଇଛି । ଏଥିରେ ଲୋକମାନଙ୍କୁ ଚୀନ ଯାତ୍ରା ନକରିବା ଲାଗି ପରାମର୍ଶ ଦିଆଯାଇଛି । ଏଥିରେ କୁହାଯାଇଛି ଯେ ଚୀନରୁ ଫେରିବା ପରେ ଯାତ୍ରୀଙ୍କୁ ପୃଥକ ଭାବେ ରଖାଯାଇପାରେ । 15 ଜାନୁଆରୀ , 2020 ପରଠାରୁ ବର୍ତ୍ତମାନ ପର୍ଯ୍ୟନ୍ତ ଯେଉଁମାନେ ଚୀନ ଯାତ୍ରା କରିଛନ୍ତି ଏବଂ ଯେଉଁମାନେ ଚୀନ ଯାତ୍ରା କରିବେ ସେମାନଙ୍କୁ ଫେରିବା ପରେ ଅଲଗା ରଖାଯିବ ।


    ବର୍ତ୍ତମାନ ସୁଦ୍ଧା ଦେଶରେ ପହଁଚିଥିବା 445ଟି ବିମାନର 58 , 658 ଜଣ ଯାତ୍ରୀଙ୍କୁ ପରୀକ୍ଷା କରାଯାଇଛି । ରୋଗର ଲକ୍ଷଣ ଥିବା 142 ଜଣ ଯାତ୍ରୀଙ୍କୁ ଡାକ୍ତରଖାନାରେ ପୃଥକ ଭାବେ ରଖାଯାଇଛି । 130ଟି ନମୁନାର ପରୀକ୍ଷା କରାଯାଇଛି । ଏଥିମଧ୍ୟରୁ 127ଟି ନମୁନାରେ ରୋଗର ସଂକ୍ରମଣ ନାହିଁ । କେରଳରେ 3 ଜଣଙ୍କ ଠାରେ ରୋଗର ସଂକ୍ରମଣ ଦେଖାଦେଇଛି ଏବଂ ସେମାନଙ୍କୁ କଡ଼ା ନିରୀକ୍ଷଣ ମଧ୍ୟରେ ରଖାଯାଇଛି । ସେମାନଙ୍କ ଅବସ୍ଥା ବର୍ତ୍ତମାନ ସ୍ଥିର ରହିଛି ।


    ଉହାନରୁ 330 ଜଣ ଯାତ୍ରୀଙ୍କୁ ନେଇ ଦ୍ୱିତୀୟ ବିମାନ ଭାରତରେ ପହଁଚିସାରିଛି । ଏମାନଙ୍କ ମଧ୍ୟରେ ମାଳଦୀପର 7 ଜଣ ରହିଛନ୍ତି । ଏମାନଙ୍କ ମଧ୍ୟରୁ 7 ଜଣ ମାଳଦୀପ ନାଗରିକଙ୍କ ସମେତ 300 ଯାତ୍ରୀଙ୍କୁ ଆଇଟିବିପି ଚାୱଲା କ୍ୟାମ୍ପରେ ଏବଂ 30 ଯାତ୍ରୀଙ୍କୁ ମାନେସାରରେ ରଖାଯାଇଛି । ଏ ସମସ୍ତଙ୍କ ସ୍ୱାସ୍ଥ୍ୟ ପ୍ରତି ଗଭୀର ଦୃଷ୍ଟି ରଖାଯାଇଛି ।


    **********

    
    
    (Release ID: 1601793) Visitor Counter : 13