      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଫେବ୍ରୁଆରୀ 29, 2020ରେ ପ୍ରଧାନମନ୍ତ୍ରୀ ସମଗ୍ର ଦେଶରେ 10 ହଜାର କୃଷକ ଉତ୍ପାଦନ ସଙ୍ଗଠନ ଶୁଭାରମ୍ଭ କରିବେ
      • ସମସ୍ତ ପିଏମ୍ କିଷାନ ହିତାଧିକାରୀଙ୍କୁ କିଷାନ କ୍ରେଡିଟ କାର୍ଡ ପ୍ରଦାନ ପାଇଁ ସ୍ୱତନ୍ତ୍ର ଅଭିଯାନ
      • ଚିତ୍ରକୂଟ, ଉତ୍ତରପ୍ରଦେଶରେ ପିଏମ୍ କିଷାନର ଏକ ବର୍ଷ ପୂର୍ତ୍ତି ଅବସରରେ ଯୋଗ ଦେବେ
      Posted On: 28 FEB 2020 3:20PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ 29 ଫେବ୍ରୁଆରୀ , 2020ରେ ଦେଶରେ 10 ହଜାର କୃଷକ ଉତ୍ପାଦନ ସଂଗଠନ ( FPO ) ଆରମ୍ଭ କରିବେ ।


    ଦେଶର ପ୍ରାୟ 86 ପ୍ରତିଶତ ଚାଷୀ କ୍ଷୁଦ୍ର ଓ ନାମମାତ୍ର ହୋଇଥିବା ବେଳେ ସେମାନଙ୍କ ନିକଟରେ 1.1 ହେକ୍ଟରରୁ କମ୍ ଜମି ପଟ୍ଟା ରହିଛି । କ୍ଷୁଦ୍ର , ନାମମାତ୍ର ଓ ଭୂମିହୀନ ଚାଷୀମାନେ କୃଷି ଉତ୍ପାଦନ ପର୍ଯ୍ୟାୟରେ ପ୍ରଯୁକ୍ତି , ଉନ୍ନତ ମାନର ବିହନ , ସାର , କୀଟନାଶକ ଓ ଆବଶ୍ୟକ ଅର୍ଥ ଯୋଗାଡ଼ରେ ଗୁରୁତର ସମସ୍ୟାର ସମ୍ମୁଖୀନ ହୁଅନ୍ତି । ସେହିପରି ଆର୍ଥିକ ସାମର୍ଥ୍ୟ ନଥିବାରୁ ନିଜ ଉତ୍ପାଦର ବିପଣନ ପାଇଁ ମଧ୍ୟ ସେମାନେ ସମସ୍ୟା ଭୋଗିଥାନ୍ତି ।


    ଏଫପିଓଗୁଡ଼ିକ କ୍ଷୁଦ୍ର , ନାମମାତ୍ର ଓ ଭୂମିହୀନ ଚାଷୀଙ୍କୁ ଏକାଠି କରିବା ସହ ଏସବୁ ସମସ୍ୟାର ମୁକାବିଲା ପାଇଁ ସାମୂହିକ ଶକ୍ତି ପ୍ରଦାନ କରିବ । ଏଫପିଓର ସଦସ୍ୟମାନେ ମିଳିତ ଭାବେ କାମ କରି ଚାଷୀଙ୍କ ରୋଜଗାର ଦ୍ରୁତ ବୃଦ୍ଧି ପାଇଁ ପ୍ରଯୁକ୍ତି , ସାର ଓ ବିହନ , ଅର୍ଥ ଓ ବିପଣନ ଆଦି ସହଜ ଲଭ୍ୟ କରାଇବେ ।


    ପିଏମ କିଷାନର ଏକ ବର୍ଷ ପୂର୍ତ୍ତି


    ପିଏମ-କିଷାନ ଯୋଜନା ଆରମ୍ଭର ଏକ ବର୍ଷ ପୂର୍ତ୍ତି ଅବସରରେ ଏହି କାର୍ଯ୍ୟକ୍ରମ ଆୟୋଜିତ ହେଉଛି ।


    ମୋଦୀ ସରକାର କୃଷକମାନଙ୍କ ଆୟ ସମର୍ଥନ ଯୋଜନା ଭାବେ ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି (ପିଏମ-କିଷାନ) ଯୋଜନା ଆରମ୍ଭ କରିଥିଲେ । ଏହି ଯୋଜନା ମାଧ୍ୟମରେ ଚାଷୀମାନେ କୃଷି ଓ ଏହା ସହିତ ଜଡ଼ିତ କାମ ତଥା ଘରୋଇ ଆବଶ୍ୟକତା ତୁଲାଇ ପାରିବେ ।


    ଯୋଜନା ଅଧୀନରେ ଯୋଗ୍ୟ ହିତାଧିକାରୀଙ୍କୁ ତିନିଟି ଚାରି ମାସିଆ କିସ୍ତିରେ 2 ହଜାର ଟଙ୍କା ଲେଖାଏଁ ବାର୍ଷିକ 6 ହଜାର ଟଙ୍କା ପର୍ଯ୍ୟନ୍ତ ଲାଭ ପ୍ରଦାନ କରାଯାଉଛି । ଏହି ଅର୍ଥ ଯୋଗ୍ୟ ହିତାଧିକାରୀଙ୍କ ବ୍ୟାଙ୍କ ଆକାଉଣ୍ଟରେ ପ୍ରତ୍ୟକ୍ଷ ଲାଭ ସ୍ଥାନାନ୍ତରଣ ପ୍ରକ୍ରିୟା ଦ୍ୱାରା ଅନଲାଇନରେ ଜମା ହୋଇଛି ।


    ଏହି ଯୋଜନା 24 ଫେବ୍ରୁଆରୀ , 2019ରେ ଆରମ୍ଭ ହୋଇଥିଲା ଓ 24ଫେବ୍ରୁଆରୀ , 2020 ରୂପାୟନର ଏକ ବର୍ଷ ସଫଳତାର ସହ ପୂରଣ କରିଥିଲା ।


    ମୋଦୀ 2.0 ସରକାରଙ୍କ ପ୍ରଥମ କ୍ୟାବିନେଟ ବୈଠକରେ ସବୁ ଚାଷୀଙ୍କୁ ପିଏମ-କିଷାନ ଯୋଜନାରେ ସାମିଲ କରିବାକୁ ଐତିହାସିକ ନିଷ୍ପତ୍ତି ନିଆ ଯାଇଥିଲା ।


    ସମସ୍ତ ପିଏମ କିଷାନ ହିତାଧିକାରୀଙ୍କୁ କିଷାନ କ୍ରେଡିଟ କାର୍ଡ ( KCC ) ପ୍ରଦାନ ପାଇଁ ସ୍ୱତନ୍ତ୍ର ଅଭିଯାନ


    ପିଏମ କିଷାନ ଯୋଜନାର ସମସ୍ତ ହିତାଧିକାରୀଙ୍କୁ କିଷାନ କ୍ରେଡିଟ କାର୍ଡ (କେସିସି) ବଣ୍ଟନ ପାଇଁ ପ୍ରଧାନମନ୍ତ୍ରୀ 29 ଫେବ୍ରୁଆରୀ , 2020ରେ ସ୍ୱତନ୍ତ୍ର ଅଭିଯାନ ଆରମ୍ଭ କରିବେ ।


    ପିଏମ କିଷାନ ଯୋଜନାର ପ୍ରାୟ 8.5 କୋଟି ହିତାଧିକାରୀଙ୍କ ମଧ୍ୟରୁ 6.5 କୋଟିରୁ ଅଧିକ ହିତାଧିକାରୀଙ୍କ ନିକଟରେ କିଷାନ କ୍ରେଡିଟ କାର୍ଡ ରହିଛି ।


    ବଳକା ପ୍ରାୟ 2 କୋଟି ପିଏମ କିଷାନ ହିତାଧିକାରୀଙ୍କୁ ଏହି ସ୍ୱତନ୍ତ୍ର ଅଭିଯାନ ମାଧ୍ୟମରେ କିଷାନ କ୍ରେଡିଟ କାର୍ଡ ବଣ୍ଟାଯିବ ।


    ସମସ୍ତ ପିଏମ କିଷାନ ହିତାଧିକାରୀଙ୍କୁ ରିହାତି ଦରରେ ସଂସ୍ଥାଗତ ଋଣ ପ୍ରଦାନରେ ସାହାଯ୍ୟ କରିବା ପାଇଁ 12 ଫେବ୍ରୁଆରୀରୁ 26 ଫେବ୍ରୁଆରୀ ଯାଏଁ ଏକ 15 ଦିନିଆ ସ୍ୱତନ୍ତ୍ର ଅଭିଯାନ ହୋଇଥିଲା । ଏଥିରେ ଗୋଟିଏ ପୃଷ୍ଠାର ଫର୍ମରେ ମୌଳିକ ତଥ୍ୟ ଯେପରିକି ବ୍ୟାଙ୍କ ଆକାଉଣ୍ଟ ନମ୍ବର , ଜମିପଟ୍ଟା ତଥ୍ୟ ଓ ଚାଷୀ ଜଣକ ଅନ୍ୟ କୌଣସି ବ୍ୟାଙ୍କର କେସିସି ହିତାଧିକାରୀ ନୁହନ୍ତି ବୋଲି ସାଧାରଣ ଘୋଷଣାପତ୍ର ଦେବାକୁ ପଡ଼ିଥିଲା ।


    26 ଫେବ୍ରୁଆରୀ ସୁଦ୍ଧା ଆବେଦନ କରିଥିବା ସମସ୍ତ ପିଏମ କିଷାନ ହିତାଧିକାରୀଙ୍କୁ ଫେବ୍ରୁଆରୀ 29ରେ ବ୍ୟାଙ୍କ ଶାଖାକୁ ଡାକି କିଷାନ କ୍ରେଡିଟ କାର୍ଡ ପ୍ରଦାନ କରାଯିବ ।


    ************


    

    
    (Release ID: 1604739) Visitor Counter : 18