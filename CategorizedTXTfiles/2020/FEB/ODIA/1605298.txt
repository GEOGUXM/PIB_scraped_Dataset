      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉତ୍ତରପ୍ରଦେଶର ଚିତ୍ରକୁଟଠାରେ ବିଭିନ୍ନ ଉନ୍ନୟନମୂଳକ ପ୍ରକଳ୍ପର ଶୁଭାରମ୍ଭ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 29 FEB 2020 8:11PM by PIB Bhubaneshwar


    ଚିତ୍ରକୁଟର ଏହି ପବିତ୍ର ଧରଣୀରେ ବିପୁଳ ସଂଖ୍ୟାରେ ଆସିଥିବା ଭାଇ ଓ ଭଉଣୀମାନେ , ଚିତ୍ରକୁଟରେ ରାମଜୀ ନିଜର ଭାଇ ଲଖନ ଏବଂ ସିୟାଜୀଙ୍କ ସହିତ ଏହିଠାରେ ବସବାସ କରୁଥିଲେ । ମର୍ଯ୍ୟାଦା ପୁରୁଷୋତ୍ତମ ରାମଙ୍କର ତପସ୍ୟାସ୍ଥଳୀରେ ଆପଣ ସମସ୍ତଙ୍କୁ ଅଭିନନ୍ଦନ କରୁଛି ।


    ଏଠାରେ ବହୁତ ବୀର ଜନ୍ମ ନେଇଛନ୍ତି , କର୍ମଭୂମୀ କରିଛନ୍ତି । ସେମାନଙ୍କୁ ମଧ୍ୟ ମୁଁ ପ୍ରଣାମ ଜଣାଉଛି ।


    ଭାଇ ଓ ଭଉଣୀମାନେ ,


    ମୁଁ ସର୍ବପ୍ରଥମେ ଆପଣମାନଙ୍କୁ କ୍ଷମା ପ୍ରାର୍ଥନା କରିବାକୁ ଚାହୁଁଛି କାରଣ ମୁଁ ହେଲିକପ୍ଟରରୁ ଦେଖିଲି ଯେତିକି ଲୋକ ଭିତରେ ଅଛନ୍ତି ତା ’ ଠାରୁ ଅଧିକ ଲୋକ ବାହାରେ ଅଛନ୍ତି । ସେମାନେ ଭିତରକୁ ଆସିବା ପାଇଁ ଚେଷ୍ଟା କରୁଛନ୍ତି , କିନ୍ତୁ ଆସି ପାରୁ ନାହାଁନ୍ତି । ଏହି ଅସୁବିଧା ପାଇଁ ମୁଁ କ୍ଷମା ମାଗିବାକୁ ଚାହୁଁଛି । କିନ୍ତୁ ଏତେ ବିପୁଳ ସଂଖ୍ୟାରେ ଏଠାକୁ ଆସିବାର ଅର୍ଥ ଏହା ଯେ , ବିକାଶର ଯୋଜନା ପ୍ରତି ଆପଣମାନଙ୍କର ବିଶ୍ୱାସ କେତେ ଗଭୀର ମାତ୍ରାରେ ରହିଛି । ଗୋସ୍ୱାମୀ ତୁଳସୀଦାସ କହିଛନ୍ତି-


    ଚିତ୍ରକୁଟ କେ ଘାଟ ପର ଭଈ ସନ୍ତନ କୀ ଭୀର ।


    ଆଜି ଆପଣମାନଙ୍କୁ ସମସ୍ତଙ୍କୁ ଦେଖି ଆପଣମାନଙ୍କର ଏହି ସେବକକୁ ମଧ୍ୟ କିଛି କିଛି ଏହିଭଳି ହିଁ ଅନୁଭୂତି ହେଉଛି । ଚିତ୍ରକୂଟ କେବଳ ଗୋଟିଏ ସ୍ଥାନ ହିଁ ନୁହେଁ , ବରଂ ଭାରତର ପୁରାତନ ସମାଜିକ ଜୀବନର ହେଉଛି ସଂକଳ୍ପ ସ୍ଥଳୀ , ତପ ସ୍ଥଳୀ । ଏହି ଧରଣୀ ଭାରତୀୟମାନଙ୍କଠାରେ ମର୍ଯ୍ୟାଦାର ନୂତନ ସଂସ୍କାର ଗଢ଼ିଛନ୍ତି । ଏହିଠାରୁ ଭାରତର ସମାଜକୁ ନୂତନ ଆଦର୍ଶ ମିଳିଛି । ପ୍ରଭୁ ଶ୍ରୀରାମ , ଆଦିବାସୀମାନଙ୍କ ଦ୍ୱାରା , ବଣ୍ୟ ପ୍ରଦେଶରେ ରହୁଥିବା ଲୋକମାନଙ୍କ ଦ୍ୱାରା , ଅନ୍ୟାନ୍ୟ କାର୍ଯ୍ୟରେ ଲାଗିଥିବା ସାଥୀମାନଙ୍କ ଦ୍ୱାରା କିଭଳି ପ୍ରଭାବିତ ହୋଇଥିଲେ , ଏହାର ଅନନ୍ତ କଥାମାନ ରହିଛି ।


    ସାଥୀଗଣ ,


    ଭାରତ ପୁରାତନ ପରମ୍ପରାଗୁଡ଼ିକୁ ପରିବର୍ତ୍ତିତ ସମୟର ଆବଶ୍ୟକତା ସହିତ ଗୁନ୍ଥି , ସେଗୁଡ଼ିକୁ ଜୀବନ୍ତ ରଖିବାର ପ୍ରୟୋଗ ମଧ୍ୟ ଏହି ଧରଣୀରୁ ହୋଇଛି । ଭାରତରତ୍ନ , ରାଷ୍ଟ୍ର ଋଷି ନାନାଜୀ ଦେଶମୁଖ ଏହିଠାରୁ ଭାରତକୁ ସ୍ୱାବଲମ୍ବନର ରାସ୍ତାରେ ନେଇ ଯିବାର ବ୍ୟାପକ ପ୍ରୟାସ ଆରମ୍ଭ କରିଥିଲେ । 2 ଦିନ ପୂର୍ବେ ହିଁ ନାନାଜୀଙ୍କୁ ତାଙ୍କର ଶ୍ରାଦ୍ଧ ଦିବସ ଅବସରରେ ଦେଶ ସ୍ମରଣ କରିଛି ।


    ଭାଇ ଓ ଭଉଣୀମାନେ ,


    ଏହା ହେଉଛି ଆମ ସମସ୍ତଙ୍କର ସୌଭାଗ୍ୟ କି ଗ୍ରାମୋଦୟରୁ ରାଷ୍ଟ୍ରୋଦୟର ଯେଉଁ ସଂକଳ୍ପକୁ ନେଇ ନାନାଜୀ ନିଜର ଜୀବନ ଜୀଇଁଥିଲେ , ତାହାକୁ ସାକାର କରିବା ଭଳି ହଜାର ହଜାର କୋଟି ଟଙ୍କାର ପ୍ରକଳ୍ପଗୁଡ଼ିକର ଶିଳାନ୍ୟାସ ଏବଂ ଶୁଭାରମ୍ଭ ଆଜି ଚିତ୍ରକୁଟର ପବିତ୍ର ଧରଣୀରୁ ହେଉଛି ।


    ବୁନ୍ଦେଲଖଣ୍ଡକୁ ବିକାଶର ଏକ୍ସପ୍ରେସ-ୱେରେ ନେଇ ଯିବା ଭଳି , ବୁନ୍ଦେଲଖଣ୍ଡ ଏକ୍ସପ୍ରେସୱେ ଏହି ସଂପୂର୍ଣ୍ଣ କ୍ଷେତ୍ରର ଜନ ଜୀବନକୁ ପରିବର୍ତ୍ତନ କରିବା ଭଳି ସିଦ୍ଧ ହେବ । ପ୍ରାୟ 15 ହଜାର କୋଟି ଟଙ୍କା ବ୍ୟୟରେ ନିର୍ମିତ ହେବାକୁ ଥିବା ଏହି ଏକ୍ସପ୍ରେସ-ୱେ ଏହିଠାରେ ରୋଜଗାରର ହଜାର ହଜାର ସୁଯୋଗ ସୃଷ୍ଟି କରିବ ଏବଂ ଏଠାକାର ସାଧାରଣ ଜନ ସାଧାରଣଙ୍କୁ ବଡ଼ ବଡ଼ ସହର ଭଳି ସୁବିଧା ସହିତ ଯୋଡ଼ିବ । କିଛି ସମୟ ପୂର୍ବରୁ ହିଁ ଏଠାରେ ଦେଶର କୃଷକମାନଙ୍କର ଆୟ ବୃଦ୍ଧି କରିବା ପାଇଁ , କୃଷକମାନଙ୍କୁ ସଶକ୍ତ କରିବା ପାଇଁ 10 ହଜାର ( Farmer Producer Organizations ) ଅର୍ଥାତ କୃଷକ ଉତ୍ପାଦକ ସଂଘ ଗଠନ କରିବା ପାଇଁ ଯୋଜନା ମଧ୍ୟ ଶୁଭାରମ୍ଭ କରାଗଲା । ଅର୍ଥାତ କୃଷକ ଏ ପର୍ଯ୍ୟନ୍ତ ଉତ୍ପାଦକ ତ ହିଁ ଥିଲା , ଏବେ ସେ କୃଷକ ଉତ୍ପାଦକ ସଂଘ- ଏଫପିଓ ମାଧ୍ୟମରେ ବ୍ୟବସାୟ ମଧ୍ୟ କରିବେ । ଏବେ କୃଷକ ଫସଲ ମଧ୍ୟ ବୁଣିବ ଏବଂ କୁଶଳ ବ୍ୟବସାୟୀଙ୍କ ଭଳି ମୁଲଚାଲ କରି ନିଜ ଉତ୍ପାଦନର ସଠିକ ଦାମ ମଧ୍ୟ ପ୍ରାପ୍ତ କରିବ । ମୋର ଆପଣମାନଙ୍କୁ ଅନୁରୋଧ ଯେ , ଏହି କାର୍ଯ୍ୟକ୍ରମ ପରେ ଆପଣ ତୁରନ୍ତ ଯିବା ପାଇଁ ଶୀଘ୍ରତା ଦେଖାଇବେ ନାହିଁ । ଏହିଠାରେ ସମଗ୍ର ଦେଶରେ ସଫଳତା ହାସଲ କରିଥିବା ଯେଉଁ ଏଫପିଓମାନଙ୍କର ପ୍ରଦର୍ଶନୀ ଲାଗିଛି । ମୁଁ ସେହି ପ୍ରଦର୍ଶନୀକୁ ଦେଖିଲି । ମୋର ଛାତି ଚଉଡ଼ା ହୋଇଗଲା । ମୋର ଆପଣମାନଙ୍କୁ ଅନୁରୋଧ ରହିଛି ଆପଣମାନେ ମଧ୍ୟ ନିଶ୍ଚୟ ଦେଖନ୍ତୁ । ଆପଣମାନେ ବୁଝିବାକୁ ଚେଷ୍ଟା କରନ୍ତୁ.... ସେମାନେ ନିଜ ନିଜ ରାଜ୍ୟରେ ଏଫପିଓ ଦ୍ୱାରା କେତେ ସବୁ ଚମତ୍କାର କରି ରଖିଛନ୍ତି । ଏହି ସଂପୂର୍ଣ୍ଣ ଅଭିଯାନରେ ଆଗାମୀ 5 ବର୍ଷ ମଧ୍ୟରେ ପ୍ରାୟ 5 ହଜାର କୋଟି ଟଙ୍କା ବ୍ୟୟ କରାଯିବ । ଏ ସମସ୍ତ ବିକାଶ ଯୋଜନାଗୁଡ଼ିକ ପାଇଁ ମୋର କୃଷକ ଭାଇ ଭଉଣୀମାନଙ୍କୁ , ବୁନ୍ଦେଲଖଣ୍ଡକୁ , ବୁନ୍ଦେଲଖଣ୍ଡର ନାଗରିକମାନଙ୍କୁ , ଆପଣମାନଙ୍କୁ ବିକାଶର ଏହି ପ୍ରତିଯୋଗିତାରେ ବୁନ୍ଦେଲଖଣ୍ଡ ସାମିଲ ହେବା ଯୋଗୁଁ ସଂପୂର୍ଣ୍ଣ ଦେଶକୁ ବହୁତ ବହୁତ ଶୁଭକାମନା ଜଣାଉଛି !!


    ସାଥୀଗଣ ,


    ଆମ ଦେଶରେ କୃଷକମାନଙ୍କ ସହିତ ଜଡ଼ିତ ଯେଉଁ ସବୁ ନୀତିଗୁଡିକ ଥିଲା , ସେଗୁଡ଼ିକ ଆମ ସରକାର ନିରନ୍ତର ନୂତନ ଦିଗ ପ୍ରଦାନ କରିଛନ୍ତି , ସେଗୁଡ଼ିକୁ କୃଷକମାନଙ୍କର ଆୟ ସହିତ ଯୋଡ଼ିଛନ୍ତି । ସରକାରଙ୍କ ଦ୍ୱାରା ଏହା ସୁନିଶ୍ଚିତ କରାଯାଉଛି କି କୃଷକମାନଙ୍କର ବ୍ୟୟ କମ୍ ହେଉ , ଉତ୍ପାଦକତା ବଢ଼ୁ ଏବଂ ଉତ୍ପାଦିତ ଦ୍ରବ୍ୟର ଉଚିତ ମୂଲ୍ୟ ମିଳୁ । ଏଥିପାଇଁ ବିଗତ ପାଞ୍ଚ ବର୍ଷ ମଧ୍ୟରେ ବିହନରୁ ବଜାର ପର୍ଯ୍ୟନ୍ତ ଅନେକ ନିଷ୍ପତ୍ତି ନିଆ ଯାଇଛି । ଏମଏସପିର ନିଷ୍ପତ୍ତି ହେଉ , ମୃତ୍ତିକା ସ୍ୱାସ୍ଥ୍ୟ କାର୍ଡ ହେଉ , ୟୁରିଆର 100 ପ୍ରତିଶତ ନିମ ଲେପନ କଥା ହେଉ , ଦଶକ ଦଶକ ଧରି ଅଧାରେ ପଡ଼ି ରହିଥିବା ସିଞ୍ଚନ ପ୍ରକଳ୍ପଗୁଡ଼ିକୁ ସଂପୂର୍ଣ୍ଣ କରିବା ପାଇଁ ହେଉ , ପ୍ରତ୍ୟେକ ସ୍ତରରେ ସରକାର କାର୍ଯ୍ୟ କରିଛନ୍ତି । କୃଷକମାନଙ୍କର ଆୟ ବୃଦ୍ଧି କରିବାର ମୁଖ୍ୟ ଯାତ୍ରାର , ଆଜି ମଧ୍ୟ ହେଉଛି ଏକ ପ୍ରମୁଖ ସୋପାନ । ଆଜି ହିଁ ଏଠାରେ ପ୍ରଧାନମନ୍ତ୍ରୀ କିଷାନ ସମ୍ମାନ ନିଧିର , ଗୋଟିଏ ବର୍ଷ ପୂରଣ ହେଉଥିବାର ସମାରୋହ ମଧ୍ୟ ପାଳନ କରାଯାଉଛି । ମୋର ମନେଅଛି କି ଏକ ବର୍ଷ ପୂର୍ବେ , ଯେତେବେଳେ ଏହି ଯୋଜନାର ଶୁଭାରମ୍ଭ କରାଯାଇଥିଲା ତ କେଉଁଭଳି ଭାବେ ବିଭିନ୍ନ ପ୍ରକାରର ଆଶଙ୍କା ସୃଷ୍ଟି କରିବା ପାଇଁ ଚେଷ୍ଟା କରାଯାଇଥିଲା । କିନ୍ତୁ ଏତେ କମ୍ ସମୟ ମଧ୍ୟରେ ଦେଶର ପ୍ରାୟ ସାଢ଼େ 8 କୋଟି କୃଷକ ପରିବାରଙ୍କର ବ୍ୟାଙ୍କ ଖାତାରେ ସିଧା ସଳଖ ଭାବେ 50 ହଜାର କୋଟି ଟଙ୍କାରୁ ଅଧିକ ରାଶି ଜମା କରାଯାଇ ସାରିଛି । ଚିତ୍ରକୂଟ ସମେତ ସମଗ୍ର ୟୁପିରେ 2 କୋଟିରୁ ଅଧିକ କୃଷକଙ୍କ ପରିବାରର ଖାତାରେ ମଧ୍ୟ ପ୍ରାୟ 12 ହଜାର କୋଟି ଟଙ୍କା ଜମା କରାଯାଇଛି । ଆପଣମାନେ କଳ୍ପନା କରି ପାରିବେ କି , 50 ହଜାର କୋଟି ଟଙ୍କାରୁ ଅଧିକ ରାଶି , କେବଳ ଗୋଟିଏ ବର୍ଷରେ । ତାହା ମଧ୍ୟ ସିଧାସଳଖ ଭାବେ ବ୍ୟାଙ୍କ ଖାତାରେ , ବିନା କୌଣସି ମଧ୍ୟସ୍ଥି ଜରିଆରେ , ବିନା କୌଣସି ସୁପାରିଶରେ , ବିନା କୌଣସି ଭେଦଭାବରେ !!


    ସାଥୀଗଣ ,


    ଆପଣମାନେ ବିଗତ ଦଶକମାନଙ୍କରେ ସେହି ଦିନଗୁଡ଼ିକୁ ମଧ୍ୟ ଦେଖିଛନ୍ତି ଯେତେବେଳେ ବୁନ୍ଦେଲଖଣ୍ଡ ନାମ ନେଇ , କୃଷକମାନଙ୍କର ନାମ ନେଇ ହଜାର ହଜାର କୋଟି ପ୍ୟାକେଜ ଘୋଷଣା ହେଉଥିଲା , କିନ୍ତୁ କୃଷକମାନଙ୍କୁ ତାହାର କୌଣସି ଲାଭ ମିଳି ପାରୁ ନଥିଲା । ଏବେ ଦେଶ ସେହି ଦିନଗୁଡ଼ିକୁ ପଛରେ ଛାଡ଼ି ଆସିଛି । ଏବେ ଦିଲ୍ଲୀରୁ ଦିଆଯାଉଥିବା ଅର୍ଥର ଗୋଟିଏ ଗୋଟିଏ ପଇସା ତାହାର ଦାବିଦାର ପାଖରେ ପହଞ୍ଚୁଛି । ଏହି ଶୃଙ୍ଖଳରେ ଆଜି କିଷାନ ସମ୍ମାନ ନିଧି ଯୋଜନାର ପରିସରକୁ ଆହୁରି ସଂପ୍ରସାରିତ କରାଯାଇଛି । ଏବେ ଯେଉଁମାନେ ଏହି ଯୋଜନାର ଲାଭାର୍ଥୀ ଅଛନ୍ତି , ସେମାନଙ୍କୁ ବ୍ୟାଙ୍କରୁ ସହଜରେ ଋଣ ମିଳିପାରୁଛି , ଏଥିପାଇଁ ସମସ୍ତ କୃଷକଙ୍କୁ କ୍ରେଡିଟ କାର୍ଡ ସୁବିଧା ସହିତ ଯୋଡ଼ା ଯାଉଛି । ଆମର ଗରିବ କୃଷକମାନଙ୍କୁ , ଛୋଟ ଛୋଟ କୃଷକମାନଙ୍କୁ , ସାହୁକାରମାନଙ୍କ ଉପରେ ନିର୍ଭର କରିବାକୁ ନପଡ଼ୁ , ଏଭଳି ବଡ଼ କାମ କ୍ରେଡିଟ କାର୍ଡ ଦ୍ୱାରା ହେବାକୁ ଯାଉଛି । ବ୍ୟାଙ୍କରୁ ମିଳୁଥିବା ଶସ୍ତା ଏବଂ ସହଜ ଋଣ ଯୋଗୁଁ ଏବେ ଋଣ ପାଇଁ ଏଠାକୁ ସେଠାକୁ ଯିବାକୁ ପଡ଼ିବ ନାହିଁ ।


    ଭାଇ ଓ ଭଉଣୀମାନେ ,


    ଏହା ପ୍ରୟାସ କରାଯାଉଛି କି ଯେତେ ମଧ୍ୟ ସାଥୀ ପିଏମ କିଷାନ ଯୋଜନାର ହିତାଧିକାରୀ ଅଛନ୍ତି , ସେମାନଙ୍କୁ କିଷାନ କ୍ରେଡିଟ କାର୍ଡ ସହିତ ମଧ୍ୟ ଯୋଡ଼ାଯାଉ । ଏବେ ପ୍ରାୟ ଶହେ ପଞ୍ଚସ୍ତରୀ କୋଟି ହିତାଧିକାରୀ ଏଥିରୁ ବଞ୍ଚିତ ଅଛନ୍ତି । ଏହି ଶୂନ୍ୟସ୍ଥାନକୁ ପୂରଣ କରିବା ପାଇଁ ଚଳିତ ମାସରେ 15 ଦିନ ଧରି ଏକ ବିଶେଷ ଅଭିଯାନ ମଧ୍ୟ ଚାଲିଥିଲା , ଯେଉଁଥିରେ 40 ଲକ୍ଷରୁ ଅଧିକ କୃଷକଙ୍କୁ କେସିସି ସହିତ ସାମିଲ କରାଯାଇଛି । ଏମାନଙ୍କ ମଧ୍ୟରୁ କିଛି ସାଥୀମାନଙ୍କୁ କିଛି ସମୟ ପୂର୍ବରୁ ଏଠାରେ କାର୍ଡ ମଧ୍ୟ ଦିଆଗଲା ।


    ଭାଇ ଓ ଭଉଣୀମାନେ ,


    ଯେଉଁ ସାଥୀ ପିଏମ କିଷାନ ଯୋଜନାର ହିତାଧିକାରୀ ଅଟନ୍ତି , ସେମାନଙ୍କୁ ପିଏମ ଜୀବନ ଜ୍ୟୋତି ବୀମା ଏବଂ ପିଏମ ଜୀବନ ସୁରକ୍ଷା ବୀମା ଯୋଜନା ସହିତ ମଧ୍ୟ ସାମିଲ କରାଯାଉଛି । ଏହାଦ୍ୱାରା କୃଷକ ସାଥୀମାନଙ୍କୁ ଅସୁବିଧା ସମୟରେ 2 ଲକ୍ଷ ଟଙ୍କା ପର୍ଯ୍ୟନ୍ତ ବୀମା ରାଶି ସୁନିଶ୍ଚିତ ହୋଇଯିବ ।


    ସାଥୀଗଣ ,


    ଏଇ ନିକଟରେ ସରକାର ଆଉ ଏକ ବଡ଼ ନିଷ୍ପତି ପ୍ରଧାନମନ୍ତ୍ରୀ ଫସଲ ବୀମା ଯୋଜନା ସମ୍ପର୍କରେ ନେଇଛନ୍ତି । ଏବେ ଏହି ଯୋଜନା ସହିତ ସାମିଲ ହେବାକୁ ସ୍ୱେଚ୍ଛାକୃତ କରି ଦିଆଯାଇଛି । ପୂର୍ବରୁ ବ୍ୟାଙ୍କରୁ ଋଣ ନେଉଥିବା କୃଷକ ସାଥୀମାନଙ୍କୁ ଏହା ସହିତ ସାମିଲ ହେବାକୁ ପଡ଼ୁଥିଲା , କିନ୍ତୁ ଏବେ ଏହା କୃଷକମାନଙ୍କର ଇଚ୍ଛା ଉପରେ ନିର୍ଭର କରିବ । ଏବେ ଯଦି ସେ ସାମିଲ ହେବା ପାଇଁ ଚାହିଁବେ ତ ଯୋଡ଼ି ହୋଇ ପାରିବେ , ନ ଚାହିଁବେ ତ ଯୋଡ଼ି ନ ହୋଇ ନିଜକୁ ଅଲଗା ରଖି ପାରିବେ । ଏହି ନିଷ୍ପତି ମଧ୍ୟ ଏଥିପାଇଁ ନିଆ ଯାଇଛି , କାରଣ ଏବେ ନିଜକୁ ନିଜେ ଏହି ଯୋଜନା ସହିତ ସାମିଲ ହେଉଥିବା କୃଷକଙ୍କ ସଂଖ୍ୟା ନିରନ୍ତର ଭାବେ ବୃଦ୍ଧି ପାଉଛି ।


    ଏହି ଯୋଜନା ସହିତ ସାମିଲ ହେବା , ଏଥିପାଇଁ ମଧ୍ୟ ଲାଭଦାୟକ କାରଣ 13 ହଜାର କୋଟି ଟଙ୍କାର ପ୍ରିମିୟମ ବଦଳରେ , 3 ବର୍ଷରେ କୃଷକମାନଙ୍କୁ 56 ହଜାର କୋଟି ଟଙ୍କାର ଦାବି ରାଶି ଦିଆ ଯାଇଛି । ଅର୍ଥାତ ସଙ୍କଟ ସମୟରେ ଏହି ଯୋଜନା ଗୋଟିଏ ପଟେ କୃଷକମାନଙ୍କ ପାଇଁ ବରଦାନ ପାଲଟିଛି ।


    ସାଥୀଗଣ ,


    ଚଳିତ ବର୍ଷର ବଜେଟରେ ମଧ୍ୟ ଅନେକ ମହତ୍ୱପୂର୍ଣ୍ଣ ନିଷ୍ପତ୍ତି ନିଆଯାଇଛି , ଯାହାର ଲାଭ କୃଷକମାନଙ୍କର ହିଁ ହେବ । କୃଷକମାନଙ୍କର ଆୟ ବୃଦ୍ଧି କରିବା ପାଇଁ ଏକ 16 ସୂତ୍ରୀ କାର୍ଯ୍ୟକ୍ରମ ପ୍ରସ୍ତୁତ କରାଯାଇଛି ।


    ଗାଁମାନଙ୍କରେ ଭଣ୍ଡାରଣ ପାଇଁ ଆଧୁନିକ ଭଣ୍ଡାର ଗୃହ ନିର୍ମାଣ ହେଉ , ପଞ୍ଚାୟତ ସ୍ତରରେ ଶୀତଳ ଭଣ୍ଡାର ନିର୍ମାଣ ହେଉ , ପଶୁମାନଙ୍କ ପାଇଁ ଉଚିତ ମୂଲ୍ୟରେ ଗୋଖାଦ୍ୟ ଉପଲବ୍ଧ ହେଉ , ଏଥିପାଇଁ ଏକ ବ୍ୟାପକ ଯୋଜନା ପ୍ରସ୍ତୁତ କରାଯାଇଛି ।


    ଏହା ବ୍ୟତୀତ ଗାଁରୁ କୃଷକମାନଙ୍କର ଫଳ-ପନିପରିବା ଏବଂ ପଶୁପାଳକମାନଙ୍କର ଦୁଗ୍ଧ , ମାଛ ଭଳି ଶୀଘ୍ର ନଷ୍ଟ ହେବାଭଳି ଜିନିଷକୁ ସୁରକ୍ଷିତ ଭାବେ ମଣ୍ଡି ପର୍ଯ୍ୟନ୍ତ ପହଞ୍ଚାଇବା ପାଇଁ କିଷାନ ରେଲ ଭଳି ସୁବିଧାର ଘୋଷଣା ମଧ୍ୟ କରାଯାଇଛି ।


    ଭାଇ ଓ ଭଉଣୀମାନେ ,


    ଆମ ଦେଶରେ ଗ୍ରାମୀଣ ବଜାରଗୁଡ଼ିକର ଅବା ଗାଁର ସ୍ଥାନୀୟ ମଣ୍ଡିକୁ ହୋଲସେଲ ମାର୍କେଟ (ପାଇକାରୀ ବଜାର) ଏବଂ ବିଶ୍ୱ ବଜାର ପର୍ଯ୍ୟନ୍ତ ଯୋଡ଼ି ହେବାର ମଧ୍ୟ ବହୁତ ଆବଶ୍ୟକତା ଅଛି । ଏଥିପାଇଁ ସରକାର ଗ୍ରାମୀଣ ଖୁଚୁରା କୃଷି ବଜାରର ସମ୍ପ୍ରସାରଣ ଉପରେ କାର୍ଯ୍ୟ କରୁଛନ୍ତି । ଦେଶରେ 22 ହଜାର ଗ୍ରାମୀଣ ହାଟଗୁଡ଼ିକରେ ମଧ୍ୟ ଜରୁରୀ ଭିତ୍ତିଭୂମି ବିକଶିତ କରାଯାଉଛି । ସରକାରଙ୍କର ପ୍ରୟାସ ରହିଛି କି କୃଷକମାନଙ୍କୁ , ସେମାନଙ୍କର କୃଷିକ୍ଷେତଠାରୁ ମାତ୍ର କିଛି କିଲୋମିଟର ପରିସରରେ ହିଁ କିଛି ଏଭଳି ବ୍ୟବସ୍ଥା ମିଳୁ , ଯାହା ତାଙ୍କୁ ଦେଶର ଯେ କୌଣସି ମାର୍କେଟ ବା ବଜାର ସହିତ ଯୋଡ଼ୁଥିବ । ଆଗାମୀ ଦିନ ମାନଙ୍କରେ ଏହି ଗ୍ରାମୀଣ ହାଟ , କୃଷି ଅର୍ଥବ୍ୟବସ୍ଥାର ନୂତନ କେନ୍ଦ୍ର ପାଲଟିବ । ଏହା ହେଉଛି କାରଣ କି ଗ୍ରାମୀଣ ମଣ୍ଡିଗୁଡ଼ିକୁ ବଡ଼ ମଣ୍ଡି ଅର୍ଥାତ ଏପିଏମସି ଆଉ ପୁଣି ସାରା ବିଶ୍ୱର ମାର୍କେଟ ସହିତ ସଂଯୋଗ କରାଯାଉଛି । ଏହା ପ୍ରୟାସ ରହିଛି କି ଆମର କୃଷକମାନଙ୍କୁ ନିଜ ଉତ୍ପାଦ ବିକ୍ରି କରିବା ପାଇଁ ବହୁତ ଦୂର ଯିବାକୁ ନ ପଡ଼ୁ । ଏହି ପ୍ରୟାସର ପରିଣାମ ହେଉଛି କି ୟୁପି ସମେତ ସାରା ଦେଶର ହଜାର ହଜାର ଗ୍ରାମୀଣ ହାଟକୁ ଏପିଏମସି ଏବଂ ଇ-ନାମ ସହିତ ଯୋଡ଼ା ଯାଉଛି ।


    ଏହି ଇ-ନାମ ପ୍ଲାଟଫର୍ମ ଅର୍ଥାତ ରାଷ୍ଟ୍ରୀୟ ମଣ୍ଡି , ଯେଉଁଥିରେ ମୋବାଇଲ ଫୋନ ଅବା କମ୍ପ୍ୟୁଟର ଜରିଆରେ ହିଁ ନିଜ ଉତ୍ପାଦ ସାରା ଦେଶରେ କେଉଁଠି ମଧ୍ୟ ବିକ୍ରି କରି ପାରୁଛି , ଏହା ଦ୍ରୁତ ଗତିରେ ଲୋକପ୍ରିୟ ହେଉଛି । ଉତ୍ତରପ୍ରଦେଶରେ ମଧ୍ୟ 100ରୁ ଅଧିକ ମଣ୍ଡି ଏହି ପ୍ଲାଟଫର୍ମ ସହିତ ଯୋଡ଼ି ହୋଇସାରିଛି । ବର୍ତ୍ତମାନ ସୁଦ୍ଧା ଏହି ରାଷ୍ଟ୍ରୀୟ ବଜାରରେ ସାରା ଦେଶର ପ୍ରାୟ 1 ଲକ୍ଷ କୋଟି ଟଙ୍କାର ବ୍ୟବସାୟ ହୋଇ ସାରିଛି । କୃଷକମାନେ 1 ଲକ୍ଷ କୋଟି ଟଙ୍କାର ବ୍ୟବସାୟ କରିଛନ୍ତି... ଟେକ୍ନୋଲୋଜି ମାଧ୍ୟମରେ କରିଛନ୍ତି ।


    ସାଥୀଗଣ ,


    ସାମୂହିକତାରୁ ହିଁ ଶକ୍ତି ମିଳିଥାଏ ଆଉ ଏହି ସାମୂହିକ ଶକ୍ତି ଦ୍ୱାରା କୃଷକମାନେ ମଧ୍ୟ ସମୃଦ୍ଧି ପଥରେ ଅଗ୍ରସର ହେବେ । କୃଷକମାନଙ୍କୁ ଉଚିତ ଦାମ ଦେବା ପାଇଁ ଏବେ କୃଷକମାନଙ୍କର ସାମୂହିକ ଶକ୍ତିର ଉପଯୋଗ କରାଯିବ । ଆଜି ଚିତ୍ରକୂଟରେ ଯେଉଁ ନୂତନ ଏଫପିଓ ଅର୍ଥାତ କୃଷକ ଉତ୍ପାଦ ସଂଘର ଶୁଭାରମ୍ଭ ହୋଇଛି , ଏହା ପଛରେ ମଧ୍ୟ ଏହି ଭାବନା ରହିଛି । ଏହା ବିଶେଷ ଭାବେ ଦେଶ ପାଇଁ ସେହି କ୍ଷୁଦ୍ର ଏବଂ ନାମମାତ୍ର କୃଷକଙ୍କ ମଧ୍ୟରେ ରହିଛି ଯେଉଁମାନଙ୍କର ସଂଖ୍ୟା ଦେଶରେ ହେଉଛି ସର୍ବାଧିକ । ଗୋଟିଏ କୃଷକ ପରିବାର ବଦଳରେ ଯେତେବେଳେ ଗାଁର ଅନେକ କୃଷକ ମିଳିମିଶି ବିହନ ଠାରୁ ନେଇ ବଜାର ପର୍ଯ୍ୟନ୍ତ ବ୍ୟବସ୍ଥାଗୁଡ଼ିକ ସହିତ ଯୋଡିହେବେ ତ ସେମାନଙ୍କର କ୍ଷମତା ନିଶ୍ଚିତ ଭାବେ ଅଧିକ ହେବ ।


    ଏବେ ଏପରି ଚିନ୍ତା କରନ୍ତୁ , ଯେତେବେଳେ ଗାଁର କୃଷକମାନଙ୍କର ଏକ ବଡ଼ ଗୋଷ୍ଠୀ ଏକାଠି ହୋଇ ସାର କିଣିବେ , ତାହାକୁ ପରିବହନ କରି ଆଣିବେ , ତ କେତେ ଅର୍ଥ ସଞ୍ଚୟ ହେବ । ସେହିପରି ଅଧିକ କିଣିଲେ , ରିହାତି ମଧ୍ୟ ଅଧିକ ମିଳିଥାଏ । ଫସଲ ଅମଳ ଉପଯୋଗୀ ହୋଇଗଲା , ମଣ୍ଡିକୁ ନେଇ ଯିବାର ସମୟ ଆସିଲା , ସେତେବେଳେ ମଧ୍ୟ ଆପଣମାନଙ୍କର ସାମୂହିକତା ଅଧିକ କାର୍ଯ୍ୟରେ ଆସିବ । ମଣ୍ଡିରେ ବ୍ୟବସାୟୀ- କାରବାର କରୁଥିବା ଲୋକଙ୍କ ସାଙ୍ଗରେ ଆପଣମାନେ ଅଧିକ ପ୍ରଭାବଶାଳୀ ଢଙ୍ଗରେ କଥାବାର୍ତ୍ତା କରିପାରିବେ , ଭଲରୁ ଅତି ଭଲ ଦର କରି ପାରିବେ ।


    ଭାଇ ଓ ଭଉଣୀମାନେ ,


    ବିଗତ କିଛି ବର୍ଷରେ ଏହି ଏଫପିଓଗୁଡ଼ିକର ସଫଳତାରେ ପ୍ରୋତ୍ସାହିତ ହୋଇ ସେମାନଙ୍କର ଅଦ୍ଭୁତପୂର୍ବ ସମ୍ପ୍ରସାରଣ କରାଯାଉଛି । କୃଷକ ଏବଂ ଉତ୍ପାଦକ ମାନଙ୍କର ଏହି ସମୁଦାୟ ମାଧ୍ୟମରେ କୃଷି ଉତ୍ପାଦର ରପ୍ତାନୀ ପାଇଁ ମଧ୍ୟ ବ୍ୟାପକ ଭିତ୍ତିଭୂମି ପ୍ରସ୍ତୁତ କରାଯାଉଛି । ଏବେ ଯେପରି ଆଳୁ ହେଉ ଅବା ପୁଣି ଏଠାରେ ଜଙ୍ଗଲରୁ ମିଳୁଥିବା ଅନ୍ୟାନ୍ୟ ଉତ୍ପାଦ ହେଉ , ସେମାନଙ୍କର ମୂଲ୍ୟ କମ୍ ହୋଇଥାଏ । କିନ୍ତୁ ଯଦି ସେଥିରୁ ଚିପ୍ସ ପ୍ରସ୍ତୁତ କରି ବଜାରକୁ ଭଲ ପ୍ୟାକେଜିଂ ସହିତ ପଠାଯାଏ ତ ଅଧିକ ଭଲ ମୂଲ୍ୟ ମିଳିଥାଏ । ଯେଭଳି ଉଦ୍ୟୋଗ ଏହି ଏଫପିଓଗୁଡ଼ିକ ମାଧ୍ୟମରେ ପ୍ରତିଷ୍ଠା କରାଯାଉଛି , ଆଉ ପ୍ରତ୍ୟେକ ଏଫପିଓକୁ 15 ଲକ୍ଷ ଟଙ୍କା ପର୍ଯ୍ୟନ୍ତ ସହାୟତା ଦେବାର ବ୍ୟବସ୍ଥା ଭାରତ ସରକାର କରିଛନ୍ତି , ଯେପରି ଏଠାରେ ଯୋଗୀ ମହାଶୟଙ୍କର ସରକାର ଏକ ଜନପଦ ଏକ ଉତ୍ପାଦର ଯୋଜନା ଚଳାଉଛନ୍ତି , ଏହା ସହିତ ମଧ୍ୟ ଏହି ସଂଗଠନକୁ ଯୋଡ଼ା ଯାଉଛି । ସରକାର ଏହା ମଧ୍ୟ ସ୍ଥିର କରିଛନ୍ତି କି ଆଦିବାସୀ ଅଞ୍ଚଳ ଯେପରି ଚିତ୍ରକୂଟ ଭଳି 100ରୁ ଅଧିକ ( Aspirational Districts ) ଆକାଂକ୍ଷୀ ଜିଲ୍ଲାରେ ଏଫପିଓଗୁଡ଼ିକୁ ଅଧିକ ପ୍ରୋତ୍ସାହନ ଦିଆଯାଉ , ପ୍ରତ୍ୟେକ ବ୍ଲକରେ ଅତି କମରେ ଗୋଟିଏ ଏଫପିଓର ଗଠନ ନିଶ୍ଚିତ କରାଯାଉ । ଆଦିବାସୀ ଅଞ୍ଚଳର ବନଜାତ ଉତ୍ପାଦକୁ ମୂଲ୍ୟଯୁକ୍ତ କରିବା ପାଇଁ ଏହାଦ୍ୱାରା ଶକ୍ତି ମିଳିବ ଆଉ ଅଧିକରୁ ଅଧିକ ଭଉଣୀମାନେ ଏହି ସଂଗଠନ ସହିତ ଯୋଡ଼ି ହୁଅନ୍ତୁ , ଏହା ମଧ୍ୟ ପ୍ରୟାସ କରାଯାଉଛି ।


    ସାଥୀଗଣ ,


    ବୁନ୍ଦେଲଖଣ୍ଡ ସମେତ ସଂପୂର୍ଣ୍ଣ ଭାରତକୁ ଯେଉଁ ଆଉ ଏକ ଅଭିଯାନର ବ୍ୟାପକ ଲାଭ ମିଳିବାକୁ ଯାଉଛି , ତାହା ହେଉଛି ଜଳ ଜୀବନ ମିଶନ । ଏବେ ଦେଶର ଜଣେ ଜଣେ ନାଗରିକ ଭାରତକୁ ଜଳଯୁକ୍ତ ଏବଂ ମରୁଡ଼ି ମୁକ୍ତ କରିବାର ସଂକଳ୍ପ ସହିତ ଆଗକୁ ବଢ଼ୁଛନ୍ତି । ଆଗାମୀ 5 ବର୍ଷରେ ଦେଶର ପ୍ରାୟ 15 କୋଟି ପରିବାର ପାଖରେ ଶୁଦ୍ଧ ପାନୀୟ ଜଳ ପହଞ୍ଚାଇବାର ସଂକଳ୍ପ ପାଇଁ କାର୍ଯ୍ୟ ଦ୍ରୁତ ଗତିରେ ଆରମ୍ଭ ହୋଇ ସାରିଛି । ଏଥିରେ ମଧ୍ୟ ପ୍ରାଥମିକତା ଆକାଂକ୍ଷୀ ଜିଲ୍ଲାଗୁଡ଼ିକୁ ଦିଆଯାଉଛି । ଏହି ଯୋଜନା ଏଭଳି ହୋଇଛି ଯାହାର ସଞ୍ଚାଳନ ଆପଣ ସମସ୍ତଙ୍କୁ ମଧ୍ୟ କରିବାର ଅଛି , ପ୍ରତ୍ୟେକ ଗାଁକୁ କରିବାର ଅଛି । ସରକାର ଆପଣଙ୍କ ହାତରେ ଅର୍ଥ ଦେବେ , ପାଣ୍ଠି ଦେବେ... କାରବାର ଆପଣମାନଙ୍କୁ କରିବାର ଅଛି । କେଉଁଠାକୁ ପାଇପ ଯିବାର ଅଛି , କେଉଁଠାରେ ପାଣି ଜମା କରାଯିବ , ତା ’ ର ରକ୍ଷଣାବେକ୍ଷଣ କିପରି ହେବ , ଏହା ଆପଣ ସମସ୍ତ ଗାଁର ଲୋକ ହିଁ ସ୍ଥିର କରିବେ , ଆମର ଭଉଣୀମାନେ ସେଥିରେ ବଡ଼ ଭୂମିକା ତୁଲାଇବେ । ଏହା ହେଉଛି ସ୍ୱାବଲମ୍ବନ , ଏହା ହେଉଛି ଗାଁର ସଶକ୍ତୀକରଣର ଭାବନା , ଏହା ହେଉଛି ଗାନ୍ଧିଜୀଙ୍କର ଗ୍ରାମ ସ୍ୱରାଜ୍ୟର ପରିକଳ୍ପନା ଏବଂ ଏହି ଉଦ୍ଦେଶ୍ୟ ପାଇଁ ନାନାଜୀ ନିଜ ଜୀବନ ସମର୍ପିତ କରିଥିଲେ ।


    ସାଥୀଗଣ ,


    ୟୁପିର କୃଷକମାନଙ୍କୁ , ବ୍ୟବସାୟୀମାନଙ୍କୁ - ଉଦ୍ୟମୀମାନଙ୍କର ଦ୍ରୁତ ବିକାଶ ଏଠାକାର ଯୋଗାଯୋଗ ବ୍ୟବସ୍ଥା ଉପରେ ମଧ୍ୟ ନିର୍ଭର କରୁଛି । ଏଥିପାଇଁ ଯୋଗୀ ମହାଶୟ ଏବଂ ତାଙ୍କ ସରକାର ଏକ ପ୍ରକାରରେ ଏକ୍ସପ୍ରେସ ଗତିରେ କାର୍ଯ୍ୟ କରୁଛନ୍ତି । ବୁନ୍ଦେଲଖଣ୍ଡ ଏକ୍ସପ୍ରେସ-ୱେ ହେଉ , ପୂର୍ବାଞ୍ଚଳ ଏକ୍ସପ୍ରେସ-ୱେ ହେଉ ଅବା ପୁଣି ପ୍ରସ୍ତାବିତ ଗଙ୍ଗା ଏକ୍ସପ୍ରେସ-ୱେ , ଏହା ୟୁପିରେ ଯୋଗାଯୋଗ ବ୍ୟବସ୍ଥା ତ ବଢ଼ାଇବ , ରୋଜଗାରର ମଧ୍ୟ ଅନେକ ସୁଯୋଗ ପ୍ରସ୍ତୁତ କରିବାକୁ ଯାଉଛି । ପ୍ରଥମେ ଏକ୍ସପ୍ରେସ-ୱେ କେବଳ ଦିଲ୍ଲୀ , ମୁମ୍ବାଇ ଭଳି ବଡ଼ ବଡ଼ ସହରରେ ଦେଖିବାକୁ ମିଳିଥିଲା , ଏବେ ଚିତ୍ରକୁଟ , ବାନ୍ଦା , ମହୋବା , ହମିରପୁର , ଯାଲୌନ ଔରେୟାର ଲୋକମାନେ ମଧ୍ୟ ଆଧୁନିକ ଏକ୍ସପ୍ରେସ-ୱେରେ ଚାଲିବେ । ପ୍ରାୟ 300 କିଲୋମିଟରର ଏହି ଆଧୁନିକ ସଡ଼କ ଏବେ ପ୍ରସ୍ତୁତ ହୋଇଯିବ ତ ଆପଣମାନେ ବହୁତ କମ୍ ସମୟ ମଧ୍ୟରେ ଲକ୍ଷ୍ନୌ ଏବଂ ଦିଲ୍ଲୀରେ ପହଞ୍ଚିଯିବେ ।


    ଭାଇ ଓ ଭଉଣୀମାନେ ,


    ଏହି ଆଧୁନିକ ଭିତ୍ତିଭୂମି ଏଠାରେ ନୂତନ ଉଦ୍ୟୋଗ , ନୂତନ ଉଦ୍ୟମୀଙ୍କୁ ବିକଶିତ କରିବ । ଏହା ଏକ ସଂଯୋଗର ବିଷୟ ହେଉଛି କି ବିଗତ ବର୍ଷ ଫେବୃୟାରୀ ମାସରେ ହିଁ ଝାନ୍ସୀରେ ୟୁପି ପ୍ରତିରକ୍ଷା କରିଡରର ଶିଳାନ୍ୟାସ କରିବାକୁ ଆସିଥିଲି ଏବଂ ଚଳିତ ବର୍ଷ ବୁନ୍ଦେଲଖଣ୍ଡ ଏକ୍ସପ୍ରେସ-ୱେର ଶିଳାନ୍ୟାସ ହେଉଛି । ଚଳିତ ବର୍ଷର ବଜେଟରେ ୟୁପି ପ୍ରତିରକ୍ଷା କରିଡର ପାଇଁ 3700 କୋଟି ଟଙ୍କାର ବ୍ୟବସ୍ଥା କରାଯାଇଛି । ଏହି ଦୁଇଟି ଯୋଜନାର ପରସ୍ପର ମଧ୍ୟରେ ଗଭୀର ସମ୍ପର୍କ ରହିଛି । ବୁନ୍ଦେଲଖଣ୍ଡ ଏକ୍ସପ୍ରେସ-ୱେ ଦ୍ୱାରା ୟୁପି ପ୍ରତିରକ୍ଷା କରିଡରକୁ ମଧ୍ୟ ଗତି ମିଳିବ ।


    ସାଥୀଗଣ ,


    ଗୋଟିଏ ସମୟରେ ଏହି କ୍ଷେତ୍ର ଭାରତର ସ୍ୱାଧୀନତା ସଂଗ୍ରାମର କ୍ରାନ୍ତିକାରୀ ବୀରଙ୍କୁ ଜନ୍ମ ଦେଇଥିଲା ଆଉ ଆଗାମୀ ସମୟରେ ଏହା ଭାରତକୁ ଯୁଦ୍ଧ ସାମଗ୍ରୀରେ ଆତ୍ମ ନିର୍ଭରଶୀଳ କରିବା ଭଳି କ୍ଷେତ୍ର ଭାବେ ମଧ୍ୟ ପରିଗଣିତ ହେବ । ବୁନ୍ଦେଲଖଣ୍ଡର ଏହି କ୍ଷେତ୍ର ମେକ୍ ଇନ୍ ଇଣ୍ଡିଆର ଏକ ବହୁତ ବଡ଼ କ୍ଷେତ୍ର ପାଲଟିବାକୁ ଯାଉଛି । ଏଠାରେ ନିର୍ମାଣ ହେଉଥିବା ଯୁଦ୍ଧ ସାମଗ୍ରୀ ସମଗ୍ର ବିଶ୍ୱକୁ ରପ୍ତାନୀ ହେବ । ଯେତେବେଳେ ଏଠାରେ ବଡ଼ ବଡ଼ କାରଖାନା ପ୍ରତିଷ୍ଠା ହେବ ତ ଆଖପାଖରେ ଛୋଟ ଛୋଟ ଏବଂ ଲଘୁ ଉଦ୍ୟୋଗ ଗୁଡ଼ିକୁ ମଧ୍ୟ ବ୍ୟାପକ ଲାଭ ହେବ , ଏଠାକାର କୃଷକମାନଙ୍କୁ ମଧ୍ୟ ଲାଭ ମିଳିବ । ଏହିପରି ଭାବେ ରୋଜଗାରର ଅଦ୍ଭୁତପୂର୍ବ ସୁଯୋଗ ଏଠାରେ ସୃଷ୍ଟି ହେବ ଆଉ ପ୍ରତ୍ୟେକ ପରିବାରର ଆୟରେ ବୃଦ୍ଧି ପାଇବ ।


    ଭାଇ ଓ ଭଉଣୀମାନେ ,


    ଆଧୁନିକ ଭିତ୍ତିଭୂମିରୁ ଏଠାକାର ପର୍ଯ୍ୟଟନ ଉଦ୍ୟୋଗକୁ ବିଶେଷ ଲାଭ ମିଳିବ । ଚିତ୍ରକୁଟରେ ତ , ପ୍ରାକୃତିକ ସୌନ୍ଦର୍ଯ୍ୟ ମଧ୍ୟ ରହିଛି ଆଉ ଆଧ୍ୟାତ୍ମିକତାର ଗଭୀରତା ମଧ୍ୟ ଏହାର ପାଖରେ ଅଛି । ପ୍ରଭୁ ରାମଚନ୍ଦ୍ରଙ୍କର ପାଦ ଯେଉଁଠି-ଯେଉଁଠି ମଧ୍ୟ ପଡ଼ିଛି , ତାକୁ ଯୋଡ଼ି ରାମାୟଣ ସର୍କିଟ ଭାବେ ବିକଶିତ କରାଯାଉଛି । ଚିତ୍ରକୁଟ ତାହାର ହେଉଛି ଏକ ଗୁରୁତ୍ୱପୂର୍ଣ୍ଣ ସୋପାନ । ରାମାୟଣ ସର୍କିଟର ଦର୍ଶନ ଦେଶ ଏବଂ ବିଶ୍ୱର ଶ୍ରଦ୍ଧାଳୁ କରି ପାରନ୍ତୁ , ଏଥିପାଇଁ ସ୍ୱତନ୍ତ୍ର ଭାବେ ରାମାୟଣ ଏକ୍ସପ୍ରେସ ନାମରେ ଟ୍ରେନ ମଧ୍ୟ ଚଲାଯାଉଛି । ଆଗାମୀ ସମୟରେ ଏବେ ଏଠାରେ ଯେତେବେଳେ ଭିତ୍ତିଭୂମି ବିକଶିତ ହେବ , ଏଠାକୁ ଶ୍ରଦ୍ଧାଳୁମାନଙ୍କର ଅଧିକ ଯାତାୟତ ହେବ । ଯାହାଦ୍ୱାରା ଏଠାକାର ଯୁବକମାନଙ୍କୁ ରୋଜଗାରର ନୂତନ ସୁଯୋଗ ଏହିଠାରେ ଉପଲବ୍ଧ ହେବ ।


    ମୋର ବିଶ୍ୱାସ ଯେ ଚିତ୍ରକୁଟର ବୁନ୍ଦେଲଖଣ୍ଡରୁ ସମଗ୍ର ୟୁପି , ସମଗ୍ର ଦେଶର ଆକାଂକ୍ଷାଗୁଡ଼ିକୁ ଏକ୍ସପ୍ରେସ ଗତି ମିଳିବ । ତପ-ତପସ୍ୟା ଏବଂ ତେଜର ଏହି ପବିତ୍ର ଭୂମି ନୂତନ ଭାରତର ଏହି ସ୍ୱପ୍ନର ଏକ ଗୁରୁତ୍ୱପୂର୍ଣ୍ଣ କେନ୍ଦ୍ର ପାଲଟୁ , ଏହି କାମନା ସହିତ ଏହି ଅଞ୍ଚଳର ସମସ୍ତ ନାଗରିକଙ୍କୁ , ଆପଣ ସମସ୍ତଙ୍କୁ ବିକାଶ ଯୋଜନାଗୁଡ଼ିକର ବହୁତ-ବହୁତ ଶୁଭେଚ୍ଛା ଜଣାଉଛି । ମୋର କୃଷକ ଭାଇ ଭଉଣୀମାନଙ୍କୁ ଅନେକ ଅନେକ ଶୁଭକାମନା ଦେଉଛି । ଆଉ ବୁନ୍ଦେଲଖଣ୍ଡ କେବଳ ନିଜର ହିଁ ନୁହେଁ , ଭାରତର ମଧ୍ୟ ଭାଗ୍ୟ ବଦଳାଇବା ପାଇଁ ପ୍ରସ୍ତୁତ ହେଉଛି ।


    ଭାରତ ମାତାକୀ ଜୟ


    ଭାରତ ମାତାକୀ ଜୟ


    ଜୟ ଜବାନ ଜୟ କିଷାନ


    ଜୟ ଜବାନ ଜୟ କିଷାନ


    ଡିଫେନ୍ସ କରିଡର – ୟେ ଜୟ ଜବାନ


    ଏଫପିଓର ଶୁଭାରମ୍ଭ- ଜୟ କିଷାନ


    ଜୟ ଜବାନ ଜୟ କିଷାନ ମନ୍ତ୍ର ସହିତ ବୁନ୍ଦେଲଖଣ୍ଡ ଆଗକୁ ଗତି କରୁ , ଏହି ଶୁଭକାମନା ସହିତ ବହୁତ ବହୁତ ଧନ୍ୟବାଦ!!


    *************

    
    
    (Release ID: 1605298) Visitor Counter : 9