      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁଜରାଟର ଅହମଦାବାଦଠାରେ ନମସ୍ତେ ଟ୍ରମ୍ପ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀଙ୍କ ଉଦଯାପନୀ ଅଭିଭାଷଣ
      • ଦୃଢ଼ ବିଶ୍ୱାସ ଭାରତ-ଆମେରିକା ସମ୍ପର୍କର ଆଧାର - ପ୍ରଧାନମନ୍ତ୍ରୀ
      • ବୃହତ ଲକ୍ଷ୍ୟ ହାସଲ ଆଜି ନୂତନ ଭାରତର ପରିଚୟ ପାଲଟିଛି – ନରେନ୍ଦ୍ର ମୋଦୀ
      • ଭାରତର ପରିବର୍ତ୍ତନରେ ଆମେରିକା ଭରସାଯୋଗ୍ୟ ସହଭାଗୀ
      Posted On: 24 FEB 2020 8:34PM by PIB Bhubaneshwar


    ଧନ୍ୟବାଦ ରାଷ୍ଟ୍ରପତି ମହୋଦୟ ,


    ଆପଣ ଏବେ ଯାହା ଭାରତ ବିଷୟରେ କହିଲେ , ମହାତ୍ମା ଗାନ୍ଧୀ , ସ୍ୱାମୀ ବିବେକାନନ୍ଦ ଓ ସର୍ଦ୍ଦାର ପଟେଲଙ୍କୁ ଶ୍ରଦ୍ଧାପୂର୍ବକ ସ୍ମରଣ କଲେ , ଭାରତର ଲୋକମାନଙ୍କ ସାମର୍ଥ୍ୟ ବିଷୟରେ କହିଲେ , ଉପଲବ୍ଧି ଏବଂ ସଂସ୍କୃତି ବିଷୟରେ କହିଲେ , ମୋ ବିଷୟରେ ମଧ୍ୟ ବହୁତ କିଛି କହିଲେ । ମୁଁ ସେଥିପାଇଁ ପ୍ରତ୍ୟେକ ଭାରତବାସୀଙ୍କ ତରଫରୁ ଆପଣଙ୍କୁ ଅନେକ ଅନେକ କୃତଜ୍ଞତା ବ୍ୟକ୍ତ କରୁଛି । ରାଷ୍ଟ୍ରପତି ଟ୍ରମ୍ପ କେବଳ ଭାରତର ଗୌରବ ବଢ଼ାଇନାହାନ୍ତି ବରଂ ଆମେରିକାରେ ରହୁଥିବା ଭାରତୀୟମାନଙ୍କୁ ମଧ୍ୟ ସମ୍ମାନ ଦେଇଛନ୍ତି ।


    ରାଷ୍ଟ୍ରପତି ମହୋଦୟ , ଯେଉଁଠାରୁ ଆପଣ ଭାରତୀୟମାନଙ୍କୁ ସମ୍ବୋଧିତ କଲେ , ତାହା ବିଶ୍ୱର ସବୁଠୁ ବଡ଼ ଷ୍ଟାଡିୟମ । କ୍ରୀଡ଼ା ସମ୍ବନ୍ଧୀୟ କେତେକ ସୁବିଧା ଏଠାରେ ଏବେ ନିର୍ମାଣାଧୀନ ରହିଛି । ତଥାପି ଆପଣ ଏଠାକୁ ଆସିବା , କ୍ରୀଡ଼ା ଜଗତ ସହ ସମ୍ପୃକ୍ତ ପ୍ରତ୍ୟେକଙ୍କୁ ଉତ୍ସାହିତ କରିବ । ମୁଁ ଗୁଜରାଟ କ୍ରିକେଟ ଆସୋସିଏସନକୁ ମଧ୍ୟ ଧନ୍ୟବାଦ ଜଣାଉଛି । ସେମାନେ ଏହି ଚମତ୍କାର ସ୍ଥାନକୁ ଏ କାର୍ଯ୍ୟକ୍ରମ ପାଇଁ ଉପଲବ୍ଧ କରାଇଛନ୍ତି । ଏହାଦ୍ୱାରା କାମ ସାରିବା ଲାଗି ସେମାନଙ୍କ ଧାର୍ଯ୍ୟ ସମୟସୀମାରେ କିଛି ପରିବର୍ତ୍ତନ ହୋଇପାରେ , କିନ୍ତୁ ମୋର ସମ୍ପୂର୍ଣ୍ଣ ବିଶ୍ୱାସ ରହିଛି ଯେ ସେମାନେ ଏହି ସମୟକୁ ମଧ୍ୟ ଭରଣା କରିପାରିବେ ।


    ବନ୍ଧୁଗଣ ,


    ଦୁଇ ଜଣ ବ୍ୟକ୍ତି ହୁଅନ୍ତୁ କିମ୍ବା ଦୁଇ ଦେଶ ମଧ୍ୟରେ ସମ୍ପର୍କ , ଏହାର ସବୁଠୁ ବଡ଼ ଆଧାର ହେଉଛି ବିଶ୍ୱାସ , ପରସ୍ପର ଉପରେ ବିଶ୍ୱାସ । ଆମ ଶାସ୍ତ୍ରରେ କୁହାଯାଇଛି ଯେ - “ ତନ୍ ମିତ୍ରମ ଯତ୍ର ବିଶ୍ୱାସଃ । ” ଅର୍ଥାତ ଯେଉଁଠି ଅଖଣ୍ଡ ବିଶ୍ୱାସ ଥାଏ ସେଠି ବନ୍ଧୁତା ରହିପାରେ ।


    ଗତ କିଛି ବର୍ଷ ମଧ୍ୟରେ ଭାରତ ଓ ଆମେରିକା ମଧ୍ୟରେ ବିଶ୍ୱାସ ଯେଉଁ ନୂତନ ଉଚ୍ଚତାରେ ପହଁଚିଛି , ଯେତେ ଅଧିକ ସୁଦୃଢ଼ ହୋଇଛି , ତାହା ଐତିହାସିକ । ମୁଁ ଆମେରିକା ଗସ୍ତ କରିବା ସମୟରେ ଏହି ବିଶ୍ୱାସ ଦିନକୁ ଦିନ ଆହୁରି ସୁଦୃଢ଼ ହୋଇ ଚାଲିଥିବା ଦେଖିଛି ।


    ମୋର ମନେ ଅଛି , ମୁଁ ଯେତେବେଳେ ୱାଶିଂଟନରେ ରାଷ୍ଟ୍ରପତି ଟ୍ରମ୍ପଙ୍କୁ ପ୍ରଥମ ଥର ଭେଟିଲି , ସେ ମୋତେ କହିଥିଲେ ଯେ- “ ହ୍ୱାଇଟ ହାଉସରେ ଭାରତର ଜଣେ ସଚ୍ଚା ବନ୍ଧୁ ଅଛନ୍ତି । ”


    ରାଷ୍ଟ୍ରପତି ଟ୍ରମ୍ପ ଭାରତ ପ୍ରତି ନିଜର ଏହି ସ୍ୱତନ୍ତ୍ର ସ୍ନେହକୁ ସବୁବେଳେ ପ୍ରଦର୍ଶିତ କରିଛନ୍ତି । ଯେତେବେଳେ ହ୍ୱାଇଟ ହାଉସରେ ଦୀପାବଳି ପାଳନ କରାଯାଏ , ଆମେରିକାରେ ରହୁଥିବା 40ଲକ୍ଷ ଭାରତୀୟ ଆମେରିକାର ସମୃଦ୍ଧି ଓ ପ୍ରଗତିରେ ସହଯାତ୍ରୀ ହେବାକୁ ନେଇ ଗର୍ବ ଅନୁଭବ କରିଥାନ୍ତି ।


    ବନ୍ଧୁଗଣ ,


    ଆମେରିକା ଭଳି ଆଜି ଭାରତରେ ମଧ୍ୟ ପରିବର୍ତ୍ତନ ଲାଗି ଅଭୂତପୂର୍ବ ବ୍ୟଗ୍ରତା ରହିଛି । ଆଜି 130 କୋଟି ଭାରତବାସୀ ମିଳିମିଶି ନୂତନ ଭାରତ ନିର୍ମାଣ କରୁଛନ୍ତି ।


    ଆମର ଯୁବଶକ୍ତି ଉଚ୍ଚାଭିଳାଷରେ ପରିପୂର୍ଣ୍ଣ ଅଛନ୍ତି । ବଡ଼ ଲକ୍ଷ୍ୟ ଧାର୍ଯ୍ୟ କରି ତା ’ କୁ ହାସଲ କରିବା ଆଜି ନୂତନ ଭାରତର ପରିଚୟ ପାଲଟିଛି ।


    ଆଜି ଭାରତରେ କେବଳ ବିଶ୍ୱର ସବୁଠୁ ବଡ଼ କ୍ରିକେଟ ଷ୍ଟାଡିୟମ ନାହିଁ , ବରଂ ଏଠାରେ ବିଶ୍ୱର ସବୁଠୁ ବଡ଼ ସ୍ୱାସ୍ଥ୍ୟ ବୀମା ଯୋଜନା କାର୍ଯ୍ୟକାରୀ ହେଉଛି ।


    ଆଜି ଭାରତରେ କେବଳ ବିଶ୍ୱର ସବୁଠୁ ବଡ଼ ସୌର ପାର୍କ ନିର୍ମାଣ କରାଯାଇନାହିଁ , ବରଂ ଏଠାରେ ସବୁଠୁ ବଡ଼ ସ୍ୱଚ୍ଛତା କାର୍ଯ୍ୟକ୍ରମ ମଧ୍ୟ ଜାରି ରହିଛି ।


    ଆଜି ଭାରତ କେବଳ ସବୁଠୁ ଅଧିକ ସଂଖ୍ୟକ କୃତ୍ରିମ ଉପଗ୍ରହ ପ୍ରେରଣ କରିବାର ରେକର୍ଡ କରିନାହିଁ , ବରଂ ସବୁଠୁ ଦ୍ରୁତ ଆର୍ଥିକ ଅନ୍ତର୍ଭୂକ୍ତୀକରଣରେ ମଧ୍ୟ ବିଶ୍ୱ ରେକର୍ଡ ହାସଲ କରିଛି ।


    ଏକବିଂଶ ଶତାବ୍ଦୀରେ , ଆମର ଭିତ୍ତିଭୂମି ହେଉ କିମ୍ବା ପୁଣି ସାମାଜିକ କ୍ଷେତ୍ର , ଆମେ ବିଶ୍ୱ ମାନକକୁ ନେଇ ଆଗକୁ ବଢ଼ୁଛୁ ।


    ଗତ କିଛିଦିନ ହେବ ଭାରତ କେବଳ 1500 ପୁରୁଣା ଆଇନ ଶେଷ କରିଦେଇନାହିଁ , ବରଂ ସମାଜକୁ ସଶକ୍ତ କରିବା ଲାଗି ଅନେକ ନୂଆ ଆଇନ ମଧ୍ୟ ପ୍ରସ୍ତୁତ କରିଛି ।


    ଉଭୟଲିଙ୍ଗ ବ୍ୟକ୍ତିଙ୍କ ଅଧିକାର ହେଉ , ତିନି ତଲାକ ବିରୋଧରେ ଆଇନ ଆଣି ମୁସଲିମ ମହିଳାମାନଙ୍କୁ ସମ୍ମାନ ଦେବା ହେଉ , ଦିବ୍ୟାଙ୍ଗ-ଜନଙ୍କୁ ପ୍ରାଥମିକତା ଦେବା ହେଉ , ମହିଳାମାନଙ୍କୁ ଗର୍ଭାବସ୍ଥା ସମୟରେ ଦରମା ସହିତ 26 ମାସର ମାତୃତ୍ୱ ଅବକାଶ ବ୍ୟବସ୍ଥା ହେଉ , ଏପରି ଅନେକ ଅଧିକାର , ଆମେ ସମାଜର ଭିନ୍ନ ଭିନ୍ନ ବର୍ଗଙ୍କ ପାଇଁ ସୁନିଶ୍ଚିତ କରିଛୁ ।


    ବନ୍ଧୁଗଣ ,


    ମୁଁ ଆନନ୍ଦିତ ଯେ ଭାରତରେ ହେଉଥିବା ଏହି ପରିବର୍ତ୍ତନ ମଧ୍ୟରେ ଆଜି ଆମେରିକା , ଭାରତର ଏକ ଭରସାଯୋଗ୍ୟ ସହଭାଗୀ ହୋଇପାରିଛି ।


    ଆଜି ଯେଉଁ ଦେଶ , ଭାରତର ସର୍ବବୃହତ ବାଣିଜ୍ୟ ସହଭାଗୀ , ସେ ଦେଶ ହେଉଛି ଆମେରିକା ।


    ଆଜି ଭାରତୀୟ ସେନା ଯେଉଁ ଦେଶ ସହିତ ସବୁଠୁ ଅଧିକ ସମରାଭ୍ୟାସ କରୁଛି ତାହା ହେଉଛି ଆମେରିକା ।


    ଆଜି ଯେଉଁ ଦେଶ ସହିତ ଭାରତର ସବୁଠୁ ବ୍ୟାପକ ଗବେଷଣା ଓ ବିକାଶ ଭାଗିଦାରୀ ରହିଛି-ସେ ଦେଶ ହେଉଛି ଆମେରିକା ।


    ଆଜି ପ୍ରତିରକ୍ଷା ହେଉ , ଶକ୍ତି କ୍ଷେତ୍ର ହେଉ , ସ୍ୱାସ୍ଥ୍ୟ , ଆଇଟି , ପ୍ରତ୍ୟେକ କ୍ଷେତ୍ରରେ ଆମ ସମ୍ପର୍କର ପରିଧି ନିରନ୍ତର ବଢ଼ି ଚାଲିଛି ।


    ସାଥୀଗଣ ,


    ଏକବିଂଶ ଶତାବ୍ଦୀର ଏହି ଦଶକରେ , ନୂତନ ଭାରତ , ପୁନରୁତ୍ଥାନଶୀଳ ଆମେରିକା ଲାଗି ମଧ୍ୟ ନୂତନ ଅବସର ନେଇ ଆସିଛି ।


    ବିକାଶର ପ୍ରତ୍ୟେକ କ୍ଷେତ୍ରରେ , ଉଭୟ ଦେଶ ନିକଟରେ ପାଇବା ଲାଗି ଅନେକ କିଛି ରହିଛି ।


    ଭାରତରେ ଉତ୍ପାଦନ ବୃଦ୍ଧି ପାଇବା , ଭିତ୍ତିଭୂମି ସମ୍ପ୍ରସାରିତ ହେବା , ଆମେରିକା ଲାଗି ନୂତନ ସମ୍ଭାବନା ନେଇ ଆସିବ ।


    ଇଣ୍ଡଷ୍ଟ୍ରି 4.0ର ଏହି ସମୟରେ ଭାରତରେ ଡିଜିଟାଲ ଅର୍ଥବ୍ୟବସ୍ଥାର ବିସ୍ତାର , ଆମେରିକା ଲାଗି ନିବେଶ ଅନେକ ସୁଯୋଗ ସୃଷ୍ଟି କରିବ ।


    ରାଷ୍ଟ୍ରପତି ମହୋଦୟ ,


    ବିଗତ ଦଶନ୍ଧିରେ ଡିଜିଟାଲ ପ୍ରଯୁକ୍ତି ଭାରତ ଓ ଆମେରିକାର ସମ୍ପର୍କକୁ ନୂଆ ରୂପ ଦେବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଥିଲା ।


    ଭାରତୀୟ ପ୍ରତିଭା ଏବଂ ଆମେରିକୀୟ ପ୍ରଯୁକ୍ତି ଏହି କ୍ଷେତ୍ରକୁ ନୂତନ ନେତୃତ୍ୱ ଦେଇଛି ।


    ମୋର ବିଶ୍ୱାସ ଯେ , ଏକବିଂଶ ଶତାବ୍ଦୀରେ ଭାରତ ଓ ଆମେରିକା ମିଶି , ଏହି ଡିଜିଟାଲ ଯୁଗ , ଇଣ୍ଡଷ୍ଟ୍ରି 4.0ର ନେତୃତ୍ୱ ନେଇପାରିବେ ।


    ବନ୍ଧୁଗଣ ,


    ଏକବିଂଶ ଶତାବ୍ଦୀରେ , ନୂତନ ବର୍ଗୀକରଣ , ନୂତନ ପ୍ରତିଦ୍ୱନ୍ଦ୍ୱିତା , ନୂତନ ଆହ୍ୱାନ ଏବଂ ନୂତନ ସମ୍ଭାବନା , ପରିବର୍ତ୍ତନର ମୂଳଦୁଆ ପ୍ରତିଷ୍ଠା କରୁଛନ୍ତି ।


    ଏଭଳି ସ୍ଥିତିରେ ଭାରତ - ଆମେରିକା ସମ୍ପର୍କ ଓ ସହଯୋଗ , ଏକବିଂଶ ଶତାବ୍ଦୀରେ ବିଶ୍ୱର ମାର୍ଗ ନିର୍ଦ୍ଧାରଣ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବ ।


    ଭାରତ ଓ ଆମେରିକା ବାସ୍ତବ ସହଭାଗୀ ବୋଲି ମୋର ସ୍ପଷ୍ଟ ମତ ।


    ଆମେ କେବଳ ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ରରେ ନୁହେଁ , ବରଂ ସମଗ୍ର ବିଶ୍ୱର ଶାନ୍ତି , ପ୍ରଗତି ଏବଂ ନିରାପତ୍ତାରେ ଏକ ପ୍ରଭାବୀ ଯୋଗଦାନ ଦେଇପାରିବା ।


    ଆତଙ୍କବାଦକୁ ପରାସ୍ତ କରିବାରେ ଆମେରିକାର ପ୍ରତିବଦ୍ଧତା ଏବଂ ରାଷ୍ଟ୍ରପତି ଟ୍ରମ୍ପଙ୍କ ନେତୃତ୍ୱ ମାନବତାର ସେବା ଅଟେ । ସେଥିପାଇଁ ରାଷ୍ଟ୍ରପତି ଟ୍ରମ୍ପଙ୍କ ଭଳି ବିଲକ୍ଷଣ ନେତା ଏବଂ ଭାରତର ଅନନ୍ୟ ମିତ୍ର ଚଳିତ ଦଶକର ପ୍ରାରମ୍ଭରେ ହିଁ ଭାରତ ଆସିବା , ଏକ ବହୁତ ବଡ଼ ଅବସର ବୋଲି ମୁଁ ମାନୁଛି ।


    ବିଗତ ଦିନରେ , ଭାରତ-ଆମେରିକା ସମ୍ପର୍କକୁ ସଶକ୍ତ କରିବା ଲାଗି ଯେଉଁ ଆରମ୍ଭ ଆମେ କରିଥିଲୁ , ଏବେ ତାଙ୍କ ଗସ୍ତ ଦ୍ୱାରା , ଏହାର ପରବର୍ତ୍ତୀ ପର୍ଯ୍ୟାୟ ଆରମ୍ଭ ହେଉଛି ।


    ଆମେ କେବଳ ସ୍ୱଳ୍ପକାଳିନ ବିଚାର ଦ୍ୱାରା ନୁହେଁ , ବରଂ ଏକ ଦୀର୍ଘକାଳୀନ ସଂକଳ୍ପ ଦ୍ୱାରା ଅନୁପ୍ରାଣିତ । ଆମର ଦ୍ୱିପାକ୍ଷିକ ସମ୍ପର୍କ ଅଭିବୃଦ୍ଧି ହାସଲ କରିବ । ଆମର ଅର୍ଥନୈତିକ ଭାଗିଦାରୀ ସମ୍ପ୍ରସାରିତ ହେବ । ଆମର ଡିଜିଟାଲ ସହଯୋଗ ମଧ୍ୟ ବୃଦ୍ଧି ପାଇବ ।


    ମୋର ବିଶ୍ୱାସ ଯେ ନୂତନ ଉଚ୍ଚତା ହାସଲ କରିବା ସହିତ ଭାରତ ଯେଉଁ ସ୍ୱପ୍ନକୁ ନେଇ ଆଗେଇ ଚାଲିଛି ଆମେରିକା ଯେଉଁ ସ୍ୱପ୍ନକୁ ନେଇ ଆଗେଇ ଚାଲିଛି ଆମେ ମିଳିମିଶି ସେହି ସ୍ୱପ୍ନକୁ ପୂରଣ କରିବୁ । ଆଜି ରାଷ୍ଟ୍ରପତି ଟ୍ରମ୍ପ ଏବଂ ତାଙ୍କର ପୂରା ପରିବାରକୁ ସ୍ୱାଗତ ସମ୍ମାନ କରିବାର ଅବସର ମିଳିବା ମୋର ସୌଭାଗ୍ୟ । ମୁଁ ପୁଣିଥରେ ନମସ୍ତେ ଟ୍ରମ୍ପର ଏହି ଗୁଞ୍ଜରଣ ମଧ୍ୟରେ ଆପଣମାନଙ୍କୁ ଭାରତ ମାତା କୀ ଜୟ , ଭାରତ ମାତା କୀ ଜୟ , ଭାରତ ମାତା କୀ ଜୟ କହିବା ଲାଗି ଅନୁରୋଧ କରୁଛି ।


    ଭାରତ-ଆମେରିକା ବନ୍ଧୁତା , ଜିନ୍ଦାବାଦ , ଜିନ୍ଦାବାଦ!


    ବହୁତ ବହୁତ ଧନ୍ୟବାଦ ।


    **********

    
    
    (Release ID: 1604254) Visitor Counter : 8