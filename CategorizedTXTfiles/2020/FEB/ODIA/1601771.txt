      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲକ୍ଷ୍ନୌଠାରେ ଡିଫଏକ୍ସପୋ-2020ର ଉଦଘାଟନୀ ସମାରୋହରେ ଅଧ୍ୟକ୍ଷତା କରିବେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ
      Posted On: 03 FEB 2020 6:15PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଫେବୃଆରୀ 5 ତାରିଖରେ ଉତ୍ତର ପ୍ରଦେଶର ଲକ୍ଷ୍ନୌଠାରେ ଡିଫଏକ୍ସପୋ 2020ର ଉଦଘାଟନୀ ସମାରୋହରେ ଅଧ୍ୟକ୍ଷତା କରିବେ ।


    ଏହି ଦ୍ୱିବାର୍ଷିକ ମେଗା ପ୍ରଦର୍ଶନୀର ଏହା ହେଉଛି 11ତମ ସଂସ୍କରଣ । ଏଥିରେ ଏକ ହଜାରରୁ ଅଧିକ ଜାତୀୟ ଏବଂ ଅନ୍ତର୍ଜାତୀୟ କଂପାନୀ ନିଜର ପ୍ରତିରକ୍ଷା ଉତ୍ପାଦ ପ୍ରଦର୍ଶନ କରିବେ । ଏହା ହେବ ଭାରତରେ ବର୍ତ୍ତମାନ ସୁଦ୍ଧା ସବୁଠୁ ବଡ଼ ପ୍ରତିରକ୍ଷା ପ୍ରଦର୍ଶନୀ ।


    ଚଳିତ ବର୍ଷ ପ୍ରଦର୍ଶନୀର ବିଷୟବସ୍ତୁ ରହିଛି ‘ଭାରତ: ଉଦୀୟମାନ ପ୍ରତିରକ୍ଷା ଉତ୍ପାଦନ କେନ୍ଦ୍ର’ । ପ୍ରତିରକ୍ଷା କ୍ଷେତ୍ରରେ ଅଗ୍ରଣୀ ପ୍ରଯୁକ୍ତି ଗୋଟିଏ ସ୍ଥାନରେ ପ୍ରଦର୍ଶିତ କରିବା ଏବଂ ସରକାରୀ, ଘରୋଇ ଉତ୍ପାଦନକାରୀ ଏବଂ ଷ୍ଟାର୍ଟଅପ ପାଇଁ ବ୍ୟାପକ ସୁଯୋଗ ପ୍ରଦାନ କରିବା ଏହି ପ୍ରଦର୍ଶନୀର ଉଦ୍ଦେଶ୍ୟ । ଏଥିରେ ଦେଶର ବାୟୁସୀମା, ପ୍ରତିରକ୍ଷା ଏବଂ ସୁରକ୍ଷାର ପ୍ରତ୍ୟେକ ଦିଗ ଉପରେ ଦୃଷ୍ଟି ଦିଆଯିବ ।


    ପ୍ରଦର୍ଶନୀର ଉପ ବିଷୟବସ୍ତୁ ରହିଛି ‘ପ୍ରତିରକ୍ଷା କ୍ଷେତ୍ରରେ ଡିଜିଟାଲ ନବୀକରଣ’, ଯେଉଁଥିରେ ଭବିଷ୍ୟତ ଯୁଦ୍ଧ କ୍ଷେତ୍ରର ଆବଶ୍ୟକତା ଅନୁଯାୟୀ ନୂତନ ଜ୍ଞାନ କୌଶଳ ପ୍ରୟୋଗ ଉପରେ ଗୁରୁତ୍ୱାରୋପ କରାଯିବ ।


    ଉଦଘାଟନୀ ସମାରୋହ ପରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭାରତ ଏବଂ ଉତ୍ତର ପ୍ରଦେଶ ପାଭିଲିୟନ ପରିଦର୍ଶନ କରିବେ ।


    କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗ (ଏସଏମଇ)/ଲଘୁ, କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗ (ଏମଏସଏମଇ) ଏବଂ ଇନୋଭସେନ ଇକୋସିଷ୍ଟମ ସମେତ ସରକାରୀ ଏବଂ ଘରୋଇ କ୍ଷେତ୍ର ମଧ୍ୟରେ ଦୃଢ଼ ଭାଗିଦାରୀ ଭବିଷ୍ୟତ ପାଇଁ ବିଶେଷ ଗୁରୁତ୍ୱପୂର୍ଣ୍ଣ । ଏହି ବିଷୟବସ୍ତୁକୁ ନେଇ ‘ଭାରତୀୟ ପାଭିଲିୟନ’ରେ ସ୍ୱତନ୍ତ୍ର ପ୍ରଦର୍ଶନୀ କରାଯିବ ।


    ଉତ୍ତର ପ୍ରଦେଶ ପାଭିଲିୟନରେ ରାଜ୍ୟର ପ୍ରତିରକ୍ଷା ସାମର୍ଥ୍ୟ ଏବଂ ରାଜ୍ୟରେ ଚିହ୍ନଟ ପ୍ରତିରକ୍ଷା କରିଡରରେ ନିବେଶକାରୀଙ୍କ ପାଇଁ ରହିଥିବା ଅପାର ସମ୍ଭାବନାକୁ ପ୍ରଦର୍ଶିତ କରାଯିବ । ଉତ୍ତର ପ୍ରଦେଶ ସରକାର ମଧ୍ୟ ଏହି ଉତ୍ତରାଂଚଳ ରାଜ୍ୟର ସମୃଦ୍ଧ ସାଂସ୍କୃତିକ ଐତିହ୍ୟକୁ ସାଂସ୍କୃତିକ କାର୍ଯ୍ୟକ୍ରମ ଜରିଆରେ ପ୍ରଦର୍ଶିତ କରିବେ । ଆଗନ୍ତୁକମାନଙ୍କ ପାଇଁ ବିଶେଷ ଆକର୍ଷଣ ହେବ ଟେଂଟ ସହର, ଯାହା ସ୍ୱତନ୍ତ୍ର ଭାବେ ପ୍ରଦର୍ଶନୀ ସ୍ଥଳ ନିକଟରେ ନିର୍ମାଣ କରାଯାଇଛି ।


    ଦୁଇଟି ପାଭିଲିୟନ ପରିଦର୍ଶନ ପରେ ପ୍ରଧାନମନ୍ତ୍ରୀ ସ୍ଥଳ, ବାୟୁ ଏବଂ ନୌସେନାର ପ୍ରତିରକ୍ଷା ବ୍ୟବସ୍ଥା ପ୍ରଦର୍ଶନକୁ ସିଧାସଳଖ ନିରୀକ୍ଷଣ କରିବେ ।


    ଏହି ପ୍ରତିରକ୍ଷା ପ୍ରଦର୍ଶନୀରେ 70ରୁ ଅଧିକ ଦେଶ ଅଂଶଗ୍ରହଣ କରିବାର ଆଶା କରାଯାଉଛି ଏବଂ ଏହା ବିଶାଳ ଅନ୍ତର୍ଜାତୀୟ ପ୍ରତିରକ୍ଷା ପ୍ରଦର୍ଶନୀଗୁଡ଼ିକ ମଧ୍ୟରେ ଅନ୍ୟତମ ଭାବେ ପରିଗଣିତ ହେବ ।


    ଏହି ପ୍ରଦର୍ଶନୀରେ ବହୁସଂଖ୍ୟାରେ ବୁଝାମଣାପତ୍ର ସ୍ୱାକ୍ଷରିତ ହେବ, ଯାହାର ପରିଣାମ ସ୍ୱରୂପ ନୂଆ ବ୍ୟବସାୟିକ ସହଭାଗିତା ଆରମ୍ଭ ହେବ ବୋଲି ଆଶା କରାଯାଉଛି ।


    **********

    
    
    (Release ID: 1601771) Visitor Counter : 12