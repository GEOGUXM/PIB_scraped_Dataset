      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସାମର କୋକ୍ରାଝରଠାରେ ଐତିହାସିକ ବୋଡୋ ରାଜିନାମା ସ୍ୱାକ୍ଷର ଉପଲକ୍ଷେ ଆୟୋଜିତ ସମାରୋହରେ ଯୋଗ ଦେଲେ ପ୍ରଧାନମନ୍ତ୍ରୀ
      • ବୋଡୋ ରାଜିନାମା ଆସାମ ପାଇଁ ନୂତନ ସୂର୍ଯ୍ୟ ଉଦୟ ଆଣିବ: ପ୍ରଧାନମନ୍ତ୍ରୀ
      • ବୋଡୋ କ୍ଷେତ୍ର ପାଇଁ ବିକାଶ ପ୍ୟାକେଜ ଘୋଷଣା କଲେ ପ୍ରଧାନମନ୍ତ୍ରୀ
      • ନୂଆ ଆଭିମୁଖ୍ୟ ଉତ୍ତରପୂର୍ବାଞ୍ଚଳର ଆକାଂକ୍ଷା ପୂରଣ କରିବ
      Posted On: 07 FEB 2020 8:25PM by PIB Bhubaneshwar


    ହିଂସା ମାର୍ଗରେ ଚାଲିଥିବା ଲୋକମାନେ ବୋଡୋ କ୍ୟାଡରଙ୍କ ଭଳି ଅସ୍ତ୍ରଶସ୍ତ୍ର ତ୍ୟାଗ କରି ମୁଖ୍ୟଧାରାଙ୍କୁ ଫେରିଆସନ୍ତୁ ବୋଲି ଆଜି ଏକ ଭାବପୂର୍ଣ୍ଣ ଆହ୍ୱାନ ଦେଇଛନ୍ତି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ।


    ଆସାମର କୋକ୍ରାଝରଠାରେ ଐତିହାସିକ ବୋଡୋ ରାଜିନାମା ସ୍ୱାକ୍ଷର ଉପଲକ୍ଷେ ଆୟୋଜିତ ସମାରୋହରେ ପ୍ରଧାନମନ୍ତ୍ରୀ ଶ୍ରୀ ମୋଦୀ ଅଂଶଗ୍ରହଣ କରିଥିଲେ ।


    27 ଜାନୁଆରୀ 2020ରେ ଐତିହାସିକ ବୋଡୋ ରାଜିନାମା ସ୍ୱାକ୍ଷରିତ ହେବା ପରେ ଏହା ହେଉଛି ଉତ୍ତର ପୂର୍ବାଞ୍ଚଳକୁ ତାଙ୍କର ପ୍ରଥମ ଗସ୍ତ ।


    “ ଉତ୍ତର ପୂର୍ବ ହେଉ କିମ୍ବା ନକ୍ସଲ କ୍ଷେତ୍ର ଅଥବା ଜମ୍ମୁ ଓ କଶ୍ମୀର , ଯେଉଁମାନେ ଅସ୍ତ୍ରଶସ୍ତ୍ର ଏବଂ ହିଂସାରେ ବିଶ୍ୱାସ କରୁଛନ୍ତି ସେମାନେ ବୋଡୋ ଯୁବକମାନଙ୍କ ଦ୍ୱାରା ଅନୁପ୍ରାଣିତ ହୋଇ ମୁଖ୍ୟଧାରାକୁ ଫେରିଆସନ୍ତୁ । ଚାଲିଆସନ୍ତୁ ଏବଂ ଜୀବନକୁ ଉପଭୋଗ କରନ୍ତୁ ” ବୋଲି ପ୍ରଧାନମନ୍ତ୍ରୀ କହିଥିଲେ ।


    ତାଙ୍କର ଅଭିଭାଷଣରେ ପ୍ରଧାନମନ୍ତ୍ରୀ ବୋଡୋ ନେତା ଉପେନ୍ଦ୍ର ନାଥ ବ୍ରହ୍ମାଜୀ ଓ ରୁପନାଥ ବ୍ରହ୍ମାଜୀଙ୍କ ଯୋଗଦାନକୁ ସ୍ମରଣ କରିଥିଲେ ।


    ବୋଡୋ ରାଜିନାମା-ସବକା ସାଥ ସବକା ବିକାଶ ସବକା ବିଶ୍ୱାସର ପ୍ରତିଫଳନ


    ବୋଡୋ ରାଜିନାମା ପାଇଁ ସକାରାତ୍ମକ ଭୂମିକା ଗ୍ରହଣ କରିଥିବା ଅଖିଳ ବୋଡୋ ଛାତ୍ର ସଂଗଠନ (ଏବିଏସୟୁ) , ଜାତୀୟ ବୋଡୋଲାଣ୍ଡ ଗଣତାନ୍ତ୍ରିକ ଫ୍ରଣ୍ଟ (ଏନଡିଏଫବି) , ବିଟିସିର ମୁଖ୍ୟ ଶ୍ରୀ ହଗ୍ରମା ମାହିଲାରେ ଏବଂ ଆସାମ ସରକାରଙ୍କୁ ପ୍ରଧାନମନ୍ତ୍ରୀ ଶ୍ରୀ ମୋଦୀ ପ୍ରଶଂସା କରିଥିଲେ । “ ଆଜି ହେଉଛି ଆସାମ ସମେତ ସମଗ୍ର ଉତ୍ତର ପୂର୍ବାଞ୍ଚଳ ପାଇଁ ଏକବିଂଶ ଶତାବ୍ଦୀର ଏକ ନୂଆ ଆରମ୍ଭ , ନୂତନ ସୂର୍ଯ୍ୟ ଉଦୟ , ନୂଆ ପ୍ରେରଣାକୁ ସ୍ୱାଗତ କରିବାର ଦିନ । ଆଜି ଦିନରେ ଆମେ ସମସ୍ତେ ଶପଥ ନେବା ଯେ ବିକାଶ ଏବଂ ବିଶ୍ୱାସ ଆମ ସମ୍ପର୍କର ମୁଖ୍ୟ ଆଧାର ହେବ ଏବଂ ଆଗାମୀ ଦିନରେ ଏହା ଆହୁରି ସୁଦୃଢ଼ ହେବ । ଆମେ କେବେହେଲେ ଆଉ ହିଂସାର ଅନ୍ଧକାର ମଧ୍ୟକୁ ଯିବା ନାହିଁ । ଆସନ୍ତୁ ଆମେ ସମସ୍ତେ ଆସାମ ଓ ଭାରତରେ ଶାନ୍ତି ଓ ସ୍ଥିରତାକୁ ସ୍ୱାଗତ କରିବା ”, ସେ କହିଥିଲେ ।


    ଚଳିତ ବର୍ଷ ସାରା ଦେଶ ମହାତ୍ମା ଗାନ୍ଧୀଙ୍କ ଜୟନ୍ତୀର 150ତମ ବର୍ଷ ପୂର୍ତ୍ତି ପାଳନ କରୁଥିବାରୁ ବୋଡୋ ରାଜିନାମା ସ୍ୱାକ୍ଷରକୁ ଭାରତ ପାଇଁ ଅଧିକ ଗୁରୁତ୍ୱପୂର୍ଣ୍ଣ ବୋଲି ବର୍ଣ୍ଣନା କରିଥିଲେ ।


    “ ଗାନ୍ଧୀଜୀ ସବୁବେଳେ କହୁଥିଲେ ଅହିଂସାର ଫଳ ଯାହାହେଉ ପଛେ , ତା ’ କୁ ସମସ୍ତେ ସ୍ୱୀକାର କରିଥାନ୍ତି ”, ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ବୋଡୋ ରାଜିନାମା ବିଷୟରେ ବିଶେଷ ଭାବେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ , ଏହାଦ୍ୱାରା ସମଗ୍ର ଅଂଚଳବାସୀ ଉପକୃତ ହେବେ । ସେ କହିଥିଲେ ଯେ ଏହି ରାଜିନାମା ଅନ୍ତର୍ଗତ ବୋଡୋ କ୍ଷେତ୍ରୀୟ ପରିଷଦର କ୍ଷମତା ବୃଦ୍ଧି ଓ ସୁଦୃଢ଼ କରାଯାଇଛି ।


    “ ଏହି ରାଜିନାମାରେ ସମସ୍ତେ ବିଜେତା , ଏହାଦ୍ୱାରା ଶାନ୍ତି ଓ ମାନବତାର ବିଜୟ ହୋଇଛି ”, ପ୍ରଧାନମନ୍ତ୍ରୀ କହିଥିଲେ ।


    ବୋଡୋ କ୍ଷେତ୍ରୀୟ ଜିଲ୍ଲାର ପରିସୀମା (ବିଟିଏଡି) ନିର୍ଦ୍ଧାରଣ କରିବା ଲାଗି ଏକ ଆୟୋଗ ଗଠନ କରାଯିବ ।


    ବିଟିଏଡିର କୋକ୍ରାଝର , ଚିରଙ୍ଗ , ବକ୍ସା ଓ ଉଦାଲଗୁଡ଼ିର ବିକାଶ ପାଇଁ ପ୍ରଧାନମନ୍ତ୍ରୀ 15ଶହ କୋଟି ଟଙ୍କାର ପ୍ୟାକେଜ ଘୋଷଣା କରିଥିଲେ ।


    “ ଏହା ବୋଡୋ ସଂସ୍କୃତି , କ୍ଷେତ୍ର ଓ ଶିକ୍ଷାର ସାମଗ୍ରିକ ବିକାଶ ପାଇଁ ସହାୟକ ହେବ ”, ସେ କହିଥିଲେ ।


    ବିଟିସି ଓ ଆସାମ ସରକାରଙ୍କ ପରିବର୍ଦ୍ଧିତ ଉତ୍ତରଦାୟିତ୍ୱ ଉପରେ ଗୁରୁତ୍ୱାରୋପ କରି ପ୍ରଧାନମନ୍ତ୍ରୀ କହିଥିଲେ ଯେ ବିକାଶର ଲକ୍ଷ୍ୟ କେବଳ ସବକା ସାଥ , ସବକା ବିକାଶ ଓ ସବକା ବିଶ୍ୱାସ ଉପରେ ଆଧାରିତ ହେବା ଆବଶ୍ୟକ ।


    “ ଆଜି , ବୋଡୋ କ୍ଷେତ୍ରରେ ନୂଆ ଆଶା , ସ୍ୱପ୍ନ , ଉତ୍ସାହ ଦେଖିବାକୁ ମିଳିଛି । ଆପଣମାନଙ୍କ ଉତ୍ତରଦାୟିତ୍ୱ ବଢ଼ିଯାଇଛି । ସବୁ ସମୁଦାୟକୁ ନେଇ ବୋଡୋ କ୍ଷେତ୍ରୀୟ ପରିଷଦ ଏବେ ଏଠାରେ ବିକାଶର ଏକ ନୂଆ ମଡେଲ ବିକଶିତ କରିବ ବୋଲି ମୋର ଦୃଢ଼ ବିଶ୍ୱାସ ରହିଛି । ଏହା ସୁଦୃଢ଼ ଆସାମ ଓ ଶକ୍ତିଶାଳୀ ଭାରତ ନିର୍ମାଣର ଭାବନାକୁ ସୁଦୃଢ଼ କରିବ । ”, ପ୍ରଧାନମନ୍ତ୍ରୀ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଆସାମ ଅନୁଚ୍ଛେଦ 6କୁ କାର୍ଯ୍ୟକାରୀ କରିବା ଲାଗି ତାଙ୍କ ସରକାର ଚାହୁଛନ୍ତି ଏବଂ ସେ ଏ ଦିଗରେ କମିଟିର ରିପୋର୍ଟକୁ ଅପେକ୍ଷା କରିଛନ୍ତି ।


    ଉତ୍ତର-ପୂର୍ବାଞ୍ଚଳର ଆକାଂକ୍ଷା ପୂରଣ ଦିଗରେ ନୂଆ ଆଭିମୁଖ୍ୟ


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ କହିଥିଲେ ଯେ ଉତ୍ତର-ପୂର୍ବାଞ୍ଚଳରେ ରହିଥିବା ବିଭିନ୍ନ ସମସ୍ୟାର ସମାଧାନ ଲାଗି ତାଙ୍କ ସରକାର ଏକ ନୂଆ ଆଭିମୁଖ୍ୟ ଆପଣାଇଛନ୍ତି ।


    ଏହି କ୍ଷେତ୍ରର ଲୋକମାନଙ୍କ ଆଶା ଆକାଂକ୍ଷା ଓ ଭାବନାତ୍ମକ ଦିଗକୁ ଗଭୀର ଭାବେ ବୁଝିବା ପରେ ଏପରି ଆଭିମୁଖ୍ୟ ଆସିପାରିଛି ।


    “ ସମସ୍ତ ଅଂଶୀଦାରଙ୍କ ସହ ବିଚାରବିମର୍ଶ ଓ ଆଲୋଚନା କରାଯାଇ ସହାନୁଭୂତି ସହିତ ସମାଧାନ ଖୋଜାଯାଇପାରିଛି । ଆମେ ସମସ୍ତଙ୍କୁ ବାହାର ଲୋକ ନୁହେଁ ବରଂ ଆପଣାର ବୋଲି ଭାବି ଏପରି ସମାଧାନ ପାଇପାରିଛୁ । ଆମେ ସେମାନଙ୍କ ସହିତ ଆଲୋଚନା କରିଛୁ ଏବଂ ସେମାନେ ଆମ ନିଜର ବୋଲି ବିଶ୍ୱାସ ସୃଷ୍ଟି କରିବାରେ ସଫଳ ହୋଇଛୁ । ଏହା ଉଗ୍ରବାଦ ହ୍ରାସ କରିଛି । ପୂର୍ବରୁ , ଉତ୍ତର-ପୂର୍ବାଞ୍ଚଳରେ ହଜାର ହଜାର ସଂଖ୍ୟାରେ ହତ୍ୟାକାଣ୍ଡ ଘଟୁଥିଲା , କିନ୍ତୁ ଆଜି ସାମଗ୍ରିକ ଭାବେ ପରିସ୍ଥିତି ସ୍ୱାଭାବିକ ଓ ଶାନ୍ତିପୂର୍ଣ୍ଣ ରହିଛି । ” ବୋଲି ପ୍ରଧାନମନ୍ତ୍ରୀ କହିଥିଲେ ।


    ଉତ୍ତର-ପୂର୍ବ : ଦେଶର ଅଭିବୃଦ୍ଧି ଇଞ୍ଜିନ


    “ ଗତ ତିନିରୁ ଚାରି ବର୍ଷ ମଧ୍ୟରେ ଉତ୍ତର ପୂର୍ବାଞ୍ଚଳରେ 3 ହଜାର କିମି ସଡ଼କ ନିର୍ମାଣ ହୋଇଛି । ନୂଆ ଜାତୀୟ ରାଜପଥକୁ ମଞ୍ଜୁରି ମିଳିଛି । ସମଗ୍ର ଉତ୍ତର-ପୂର୍ବାଞ୍ଚଳ ରେଳ ନେଟୱର୍କକୁ ବ୍ରଡଗଜରେ ପରିଣତ କରାଯାଇଛି । ନୂଆ ଶିକ୍ଷା , ଦକ୍ଷତା ବିକାଶ ଓ କ୍ରୀଡ଼ା ଅନୁଷ୍ଠାନ ପ୍ରତିଷ୍ଠା କରାଯାଇ ଉତ୍ତର ପୂର୍ବାଞ୍ଚଳର ଯୁବକମାନଙ୍କୁ ସୁଦୃଢ଼ କରିବା ଉପରେ ଗୁରୁତ୍ୱ ଦିଆଯାଉଛି । ଏହାଛଡ଼ା ଦିଲ୍ଲୀ ଓ ବାଙ୍ଗାଲୋରରେ ଉତ୍ତର-ପୂର୍ବାଞ୍ଚଳ ଛାତ୍ରଛାତ୍ରୀଙ୍କ ପାଇଁ ନୂଆ ଛାତ୍ରାବାସ ନିର୍ମାଣ କରାଯାଇଛି ”, ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଭିତ୍ତିଭୂମିର ଅର୍ଥ କେବଳ ଇଟା ଓ ସିମେଂଟର ଯୋଡ଼େଇ ନୁହେଁ । ଏହାର ଏକ ମାନବୀୟ ଦିଗ ରହିଛି । ଏହା ଲୋକମାନଙ୍କୁ ବିଶ୍ୱାସ ଦେଇଥାଏ ଯେ କେହି ଜଣେ ସେମାନଙ୍କ ପାଇଁ ଚିନ୍ତା କରୁଛି ।


    “ ଦଶନ୍ଧି ଧରି ବିଳମ୍ବିତ ହୋଇ ପଡ଼ି ରହିଥିବା ବୋଗିବିଲ ସେତୁ ଭଳି ବହୁସଂଖ୍ୟକ ପ୍ରକଳ୍ପ ସମ୍ପୂର୍ଣ୍ଣ ହେବା ଦ୍ୱାରା ଲୋକମାନେ ଯେତେବେଳେ ସଡ଼କ ଯୋଗାଯୋଗ ସୁବିଧା ପାଉଛନ୍ତି , ସରକାରଙ୍କ ପ୍ରତି ସେମାନଙ୍କ ବିଶ୍ୱାସ ବୃଦ୍ଧି ପାଉଛି । ଏହି ସାମଗ୍ରିକ ବିକାଶ ବିଚ୍ଛିନ୍ନତାକୁ ବନ୍ଧନରେ ରୂପାନ୍ତରିତ କରିବାରେ ବହୁତ ବଡ଼ ଭୂମିକା ନିର୍ବାହ କରିଛି । ସମସ୍ତଙ୍କ ନିକଟରେ ବିକାଶ ପହଁଚିବା ଫଳରେ ଜନସାଧାରଣ ମିଳିତ ଭାବେ କାମ କରିବା ଲାଗି ପ୍ରସ୍ତୁତ ହୋଇଯାଉଛନ୍ତି । ଜନସାଧାରଣ ଏକାଠି ହୋଇ କାମ କରିବାକୁ ପ୍ରସ୍ତୁତ ହେଲେ ବଡ଼ ବଡ଼ ସମସ୍ୟାର ସମାଧାନ ହୋଇଯାଉଛି ”, ବୋଲି ପ୍ରଧାନମନ୍ତ୍ରୀ କହିଥିଲେ ।


    **********

    
    
    (Release ID: 1602512) Visitor Counter : 22