      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉତ୍ତର ପ୍ରଦେଶର ପ୍ରୟାଗରାଜଠାରେ ସାମାଜିକ ଅଧିକାରିତା ଶିବିରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 29 FEB 2020 9:16PM by PIB Bhubaneshwar


    ଭାଇ ଓ ଭଉଣୀଗଣ ,


    ତୀର୍ଥରାଜ , ପ୍ରୟାଗରାଜକୁ ଆସିଲେ ସବୁ ଥର ମୋତେ ଏକ ଭିନ୍ନ ଧରଣର ପବିତ୍ରତା ଏବଂ ଶକ୍ତି ଆହରଣ କରିବା ପରି ଅନୁଭବ ହୋଇଥାଏ । ଆପଣମାନଙ୍କର ସ୍ମରଣ ଥିବ , ଗତ ବର୍ଷ ଫେବୃଆରୀ ମାସରେ , ପାଖାପାଖି ଏହି ସମୟରେ , ଯେତେବେଳେ ମୁଁ କୁମ୍ଭମେଳା ଅବସରରେ ଏହି ପବିତ୍ର ମାଟିକୁ ଆସିଥିଲି , ସେତେବେଳେ ସଂଗମ ଠାରେ ସ୍ନାନ କରିବା ସହ ମୋତେ ଆଉ ଗୋଟିଏ ସୌଭାଗ୍ୟ ମଧ୍ୟ ପ୍ରାପ୍ତ ହୋଇଥିଲା । ସେହି ସଫେଇ କର୍ମଚାରୀ , ଯେଉଁମାନେ ଐତିହାସିକ କୁମ୍ଭବେଳାର ପବିତ୍ରତା ବଢ଼ାଇବା କାର୍ଯ୍ୟରେ ନିୟୋଜିତ ଥିଲେ ଏବଂ ଯେଉଁମାନଙ୍କ ପ୍ରୟାସ , ପରିଶ୍ରମ ଏବଂ ପୁରୁଷାର୍ଥ କାରଣରୁ ସାରା ବିଶ୍ୱରେ ପ୍ରୟାଗରାଜର ଏହି କୁମ୍ଭମେଳାରେ ସ୍ୱଚ୍ଛତା କଥା ସମସ୍ତେ ଚର୍ଚ୍ଚା କରିଥିଲେ । ସାରା ବିଶ୍ୱରେ ପ୍ରୟାଗରାଜର ଏକ ନୂତନ ପରିଚୟ ସୃଷ୍ଟି ହୋଇଥିଲା । କୁମ୍ଭ ମେଳାରେ ଏକ ନୂତନ ପରମ୍ପରା ଦେଖିବାକୁ ମିଳିଥିଲା ଏବଂ ଏହାକୁ ସଫଳ କରିବାରେ ସେହିସବୁ ସଫେଇ କର୍ମଚାରୀମାନଙ୍କୁ , ସେମାନଙ୍କର ପାଦ ଧୋଇବା , ସେମାନଙ୍କର ଚରଣ ଧୋଇବା ତଥା ସେହି ମହାନ ସିଦ୍ଧମାନଙ୍କୁ ପାଇଥିବା ସେହି ସଫେଇ କର୍ମଚାରୀମାନଙ୍କୁ ନମନ କରିବାର ଅବସର ପ୍ରାପ୍ତ ହୋଇଥିଲା ।


    ଆଜି ଏଠାରେ ବି କିଛି ସେହିଭଳି ସୌଭାଗ୍ୟ ମୋତେ ମା ’ ଗଙ୍ଗାଙ୍କ ତଟରେ ଏହି ପବିତ୍ର ଧରଣୀ ପ୍ରୟାଗରାଜଠାରେ ପୁଣି ଥରେ ପ୍ରାପ୍ତ ହୋଇଛି । ଆପଣମାନଙ୍କର ପ୍ରଧାନ ସେବକ ହିସାବରେ , ମୋତେ ହଜାର ହଜାର ଦିବ୍ୟାଙ୍ଗ ଜନ ଏବଂ ବୟୋଜ୍ୟେଷ୍ଠଙ୍କୁ , ବରିଷ୍ଠ ଜନଙ୍କ ସେବା କରିବାର ଏବଂ ସେମାନଙ୍କର ଆଶୀର୍ବାଦ ପ୍ରାପ୍ତ ପରିବାର ଅବସର ମୋତେ ମିଳିଛି ।


    କିଛି ସମୟ ପୂର୍ବରୁ ଏଠାରେ ପାଖାପାଖି 27 ହଜାର ସାଥୀଙ୍କୁ ନାନା ପ୍ରକାର ଉପକରଣ ପ୍ରଦାନ କରାଯାଇଛି । କାହାକୁ ତିନିଚକିଆ ସାଇକେଲ ମିଳିଛି ତ ଆଉ କାହାକୁ ଶ୍ରବଣ ଯନ୍ତ୍ର ଦିଆଯାଇଛି , ଅବା ଆଉ କିଏ ହ୍ୱିଲ ଚେୟାର ପାଇଛି ଯାହା ସେମାନଙ୍କ ପାଇଁ ବେଶ ଉପକାରସିଦ୍ଧ ହେବ ।


    ମୋତେ ସୂଚୀତ କରାଯାଇଛି ଯେ ଏଠାରେ ଏହି ସାମାଜିକ ଅଧିକାରୀତା ଶିବିରରେ ଅନେକ କୀର୍ତ୍ତିମାନ ଅବା ରେକର୍ଡ଼ ସୃଷ୍ଟି କରାଯାଇଛି । ଏହିସବୁ ଉପକରଣ , ଆପଣମାନଙ୍କ ଜୀବନର ସମସ୍ୟା ଦୂର କରିବାରେ କିଛି ମାତ୍ରାରେ ଅବଶ୍ୟ ସହାୟକ ହେବ ଏବଂ ମୁଁ ମାନୁଛି ଯେ ଏହିସବୁ ଉପକରଣ ଆପଣମାନଙ୍କ ଆତ୍ମବିଶ୍ୱାସକୁ ବଜାଏ ରଖିବାରେ ମଧ୍ୟ ସହାୟକ ହେବ । ଅପାଣମାନଙ୍କ ଅସଲ ଶକ୍ତି କିନ୍ତୁ ଆପଣମାନଙ୍କ ଧୈର୍ଯ୍ୟ , ଆପଣମାନଙ୍କ ସାମର୍ଥ୍ୟ , ଆପଣମାନଙ୍କ ମନର ଶକ୍ତି । ଆପଣମାନେ ଜୀବନର ପ୍ରତ୍ୟେକ ଆହ୍ଵାନକୁ ସାମନା କରି ଆସିଛନ୍ତି । ଆପଣମାନେ ଅନେକ କଷ୍ଟଦାୟକ ସମସ୍ୟା ସହ ଲଢ଼େଇ କରି ଆସିଛନ୍ତି । ଆପଣମାନଙ୍କ ଜୀବନକୁ ଯଦି କେହି ନିବିଷ୍ଟ ଭାବେ ଲକ୍ଷ୍ୟକରେ ତେବେ ତାକୁ ସହଜରେ ଜଣା ପଡ଼ିବ ଯେ ଆପଣମାନଙ୍କ ଜୀବନର ପ୍ରତିଟି ମୁହୂର୍ତ୍ତ ଅନ୍ୟମାନଙ୍କ ସକାଶେ କୌଣସି ନା କୌଣସି ପ୍ରେରଣା ଯୋଗାଏ । ଆଜି ଆପଣମାନେ ସବୁ ଦିବ୍ୟାଙ୍ଗଜନମାନଙ୍କୁ ମୁଁ ବହୁତ ବହୁତ ଶୁଭକାମନା ଜ୍ଞାପନ କରୁଛି ।


    ସାଥୀଗଣ ,


    ଆମର ଏଠାରେ କୁହାଯାଇଛି ଯେ -


    ‘ ସ୍ୱସ୍ତିଃ ପ୍ରଜାଭ୍ୟଃ , ସ୍ୱସ୍ତିଃ ପ୍ରଜାଭ୍ୟଃ , ପରିପାଳୟଂତା ନ୍ୟାୟେନ ମାର୍ଗେଣ ମହୀଂ ମହୀଶ! ’


    ଅର୍ଥାତ୍ , ସରକାରଙ୍କ ଦାୟିତ୍ୱ ହେଉଛି ଯେ ପ୍ରତ୍ୟେକ ବ୍ୟକ୍ତିଙ୍କର କଲ୍ୟାଣ ସାଧନ ସୁନିଶ୍ଚିତ କରିବା , ପ୍ରତ୍ୟେକ ବ୍ୟକ୍ତିଙ୍କୁ ନ୍ୟାୟ ମିଳିବାର ସୁଯୋଗ ପ୍ରଦାନ କରିବା । ଏହିଭଳି ଭାବନାକୁ ନେଇ ତ ସବକା ସାଥ , ସବକା ବିଶ୍ୱାସ , ସବକା ବିଶ୍ୱାସ ମନ୍ତ୍ର ଆଧାରରେ ଆମ ସରକାର କାର୍ଯ୍ୟ କରୁଛନ୍ତି । ଏହିଭଳି ଚିନ୍ତାଧାରା ସହ ଆମ ସରକାର , ସମାଜର ପ୍ରତ୍ୟେକ ନାଗରିକର ବିକାଶ ପାଇଁ , ସେମାନଙ୍କର ଜୀବନକୁ ଅଧିକ ସହଜ ଓ ସରଳ କରିବା ସକାଶେ , କାମ କରି ଚାଲିଛନ୍ତି । ସେମାନେ ବରିଷ୍ଠ ନାଗରିକ ହୋଇଥାଇ ପାରନ୍ତି , ଦିବ୍ୟାଙ୍ଗଜନ ହୋଇଥାଇ ପାରନ୍ତି , ଆଦିବାସୀ ହୋଇଥାଇ ପାରନ୍ତି , ପୀଡ଼ିତ , ଶୋଷିତ , ବଂଚିତ ହୋଇଥାଇ ପାରନ୍ତି , 130 କୋଟି ଭାରତୀୟଙ୍କ ହିତ ସାଧନ କରିବା ଓ ସ୍ୱାର୍ଥ ରକ୍ଷା କରିବା , ସେମାନଙ୍କର ସେବା କରିବା ଉପରେ ଆମେ ସର୍ବୋଚ୍ଚ ପ୍ରାଥମିକତା ପ୍ରଦାନ କରିଚାଲିଛୁ । ବିଶେଷ କରି , ଦିବ୍ୟାଙ୍ଗଜନମାନେ ସମ୍ମୁଖୀନ ହେଉଥିବା ସମସ୍ୟାକୁ ଆମ ସରକାର ଯେଉଁଭଳି ଭାବେ ହୃଦୟଙ୍ଗମ କରିଛନ୍ତି , ସେମାନଙ୍କ ପାଇଁ ଯେଉଁଭଳି ସମ୍ବେଦନଶୀଳତାର ସହ କାର୍ଯ୍ୟ କରୁଛନ୍ତି , ସେଭଳି ପୂର୍ବରୁ କେବେ କେହି କରିନଥିଲେ । ଆପଣମାନେ ସ୍ମରଣ କରନ୍ତୁ , ମୋର ଦିବ୍ୟାଙ୍ଗ ଭାଇ ଓ ଭଉଣୀମାନେ ପୂର୍ବରୁ ଏଠି ସେଠି ସରକାରୀ କାର୍ଯ୍ୟାଳୟକୁ ସପ୍ତାହ ସପ୍ତାହ ଧରି ଦୌଡିବାକୁ ପଡ଼ୁଥିଲା । ସେତେବେଳେ ସେମାନଙ୍କୁ କିଛି କିଛି ସାହାଯ୍ୟ ସହଯୋଗ ଅବଶ୍ୟ ମିଳୁଥିଲା । କିନ୍ତୁ ଆପଣମାନଙ୍କ ସମସ୍ୟା , ଆପଣମାନଙ୍କ ଦୁଶ୍ଚିନ୍ତା , ଯେତିକି ଗମ୍ଭୀରତାର ସହ ଶୁଣିବାର ଆବଶ୍ୟକ ଥିଲା ସେଥିପ୍ରତି ସଂପୂର୍ଣ୍ଣ ଧ୍ୟାନ ଦିଆଯାଉ ନଥିଲା । ଏଭଳି ଭାଇ ଭଉଣୀମାନଙ୍କୁ ବେସାହାର ଛାଡ଼ିଦେବାଭଳି ପୂର୍ବର ସ୍ଥିତି ଆମକୁ କଦାପି ସ୍ୱୀକାର୍ଯ୍ୟ ନଥିଲା । ଆମେ ଆପଣମାନଙ୍କର ସାଥୀ ହୋଇ , ସେବକ ହୋଇ , ଆପଣମାନଙ୍କର ଗୋଟି ଗୋଟି କରି ସବୁ ସମସ୍ୟା ସଂପର୍କରେ ଚିନ୍ତା କରିଛୁ ଏବଂ ସେସବୁକୁ ଦୂର କରିବାର ପ୍ରୟାସ କରିଚାଲିଛୁ ।


    ସାଥୀଗଣ ,


    ପୂର୍ବର ସରକାରଙ୍କ ଶାସନ କାଳରେ , ଏଭଳି ଶିବିର ଖୁବ୍ କମ୍ ଆୟୋଜନ କରାଯାଉଥିଲା । ବର୍ତ୍ତମାନ ଭଳି ବିଶାଳ ଶିବିର ତ ଅଙ୍ଗୁଳିମେୟ ଥିଲା ବୋଲି ହୁଏତ କୁହାଯାଇପାରେ । ବିଗତ 5 ବର୍ଷ ଭିତରେ ଆମ ସରକାର ଦେଶର ଭିନ୍ନ ଭିନ୍ନ ଭାଗରେ ପାଖାପାଖି ଏଭଳି 9 ହଜାର ଶିବିରର ଆୟୋଜନ କରିସାରିଛି ।


    ଭାଇ ଓ ଭଉଣୀଗଣ ,


    ପୂର୍ବ ସରକାରଙ୍କ ପାଞ୍ଚ ବର୍ଷରେ ଯେଉଁଠି ଦିବ୍ୟାଙ୍ଗଜନମାନଙ୍କ ସକାଶେ ମାତ୍ର 380 କୋଟି ଟଙ୍କାର ସାମଗ୍ରୀ ବଣ୍ଟା ଯାଇଥିଲା , ସେପରି ସ୍ଥଳେ ଆମ ସରକାର ଏପର୍ଯ୍ୟନ୍ତ 900 କୋଟିରୁ ଅଧିକ ମୂଲ୍ୟର ଉପକରଣ ଦିବ୍ୟାଙ୍ଗଜନଙ୍କୁ ବାଣ୍ଟି ସାରିଛି । ଅର୍ଥାତ , ପୂର୍ବ ସରକାରଙ୍କ ତୁଳନାରେ ଏହା ହାରାହାରି ଅଢ଼େଇ ଗୁଣ ଅଧିକ । ଗରିବ ଲୋକଙ୍କ ପାଇଁ , ଦିବ୍ୟାଙ୍ଗଜନଙ୍କ ସକାଶେ ମନରେ ପୀଡ଼ା ହେବ , ସେବାର ମନୋଭାବ ସୃଷ୍ଟି ହେବ ସେତିକିବେଳେ , ଯେତେବେଳେ ଏଭଳି ଭାବରେ ଗତି ଆସିବ । ସେତେବେଳେ ଅତି ଦ୍ରୁତ ଗତିରେ ସେମାନଙ୍କର ହିତ ପାଇଁ କାର୍ଯ୍ୟ ଜାରି ରହିବ ।


    ସାଥୀଗଣ ,


    ଆପଣମାନେ ସେହି ସମୟ କଥା ଚିନ୍ତା କରନ୍ତୁ ଯେତେବେଳେ ସରକାରୀ ଦପ୍ତରକୁ ଯିବା ସକାଶେ , ବସ ଷ୍ଟାଣ୍ଡ , ହସପିଟାଲ , କୋର୍ଟ କଚେରୀ , ପ୍ରତ୍ୟେକ ଜାଗାକୁ ଯିବା ଆସିବା କରିବା ଲାଗି ଆପଣମାନଙ୍କୁ କେତେ ହଇରାଣ ଓ ସମସ୍ୟାର ସମ୍ମୁଖୀନ ହେବାକୁ ପଡ଼ୁଥିଲା । କିଛି କିଛି ସ୍ଥାନରେ ଅଲଗା ରାମ୍ପ ନିର୍ମାଣ କରାଯାଉଥିଲା , କିନ୍ତୁ ବାକି ଜାଗାରେ ଦିବ୍ୟାଙ୍ଗଜନଙ୍କୁ ବହୁତ ସମସ୍ୟାର ସମ୍ମୁଖୀନ କରିବାକୁ ପଡ଼ୁଥିଲା । କିନ୍ତୁ ଆମ ସରକାର ଯିଏ ସୁଗମ୍ୟ ଭାରତ ଅଭିଯାନ ଆରମ୍ଭ କରି ସାରା ଦେଶରେ ବଡ଼ ବଡ଼ ସରକାରୀ ସୌଧରେ ଦିବ୍ୟାଙ୍ଗଜନମାନଙ୍କ ସକାଶେ ଯାତାୟାତକୁ ସୁଗମ୍ୟ କରିବାର ସଂକଳ୍ପ ନେଇଛି । ବିଗତ ଚାରି ପାଞ୍ଚ ବର୍ଷ ଭିତରେ ଦେଶର ଶହ ଶହ ସରକାରୀ କାର୍ଯ୍ୟାଳୟରେ , 700ରୁ ଅଧିକ ରେଳ ଷ୍ଟେସନରେ , ବିମାନ ବନ୍ଦରରେ , ଦିବ୍ୟାଙ୍ଗଜନମାନଙ୍କ ସକାଶେ ଯାତାୟାତ ସୁଗମ୍ୟ କରିଛନ୍ତି । ଆଉ ଯେତିକି ସ୍ଥାନ ବାକି ଅଛି , ସେସବୁକୁ ସୁଗମ୍ୟ ଭାରତ ଅଭିଯାନ ସହ ଯୋଡ଼ା ଯାଉଛି । କେବଳ ସେତିକି ନୁହେଁ , ଯେଉଁ ନୂଆ ନୂଆ ସରକାରୀ ସୌଧମାନ ନିର୍ମାଣ କରାଯାଉଛି , ଅବା ନୂଆ ନୂଆ ରେଳ ବଗିମାନ ନିର୍ମାଣ କରାଯାଉଛି , ସେଥିରେ ପୂର୍ବରୁ ଧ୍ୟାନ ଦିଆଯାଉଛି ଯେ ଯେପରି ଆପଣମାନେ , ଦିବ୍ୟାଙ୍ଗଜନମାନଙ୍କ ସକାଶେ ତାହା ଅନୁକୂଳ ହୋଇପାରିବ ।


    ଭାଇ ଓ ଭଉଣୀଗଣ ,


    ଗୋଟିଏ ରାଜ୍ୟରୁ ଅନ୍ୟ ଗୋଟିଏ ରାଜ୍ୟକୁ ଯେତେବେଳେ ଆମେ ଯାଏ , ସେତେବେଳେ ଭିନ୍ନ ଭିନ୍ନ ଭାଷା କାରଣରୁ ମୋର ଦିବ୍ୟାଙ୍ଗ ଭାଇ ଭଉଣୀମାନଙ୍କୁ ଅନେକ ସମସ୍ୟାର ସମ୍ମୁଖୀନ ହେବାକୁ ପଡ଼ୁଥିଲା । ପୂର୍ବରୁ ଏକଥା କେହି ଚିନ୍ତା ସୁଦ୍ଧା କରିନଥିଲେ ଯେ ଦିବ୍ୟାଙ୍ଗଜନଙ୍କ ସକାଶେ ବି ଏକ କମନ୍ ସାଇନ ଭାଷା ସୃଷ୍ଟି କରାଯିବା ଆବଶ୍ୟକ । ସେଥପାଇଁ ମଧ୍ୟ ଆମ ସରକାର ପ୍ରୟାସ ଆରମ୍ଭ କରିଥିଲା । ଦେଶବ୍ୟାପୀ ସମସ୍ତ ଦିବ୍ୟାଙ୍ଗଜନଙ୍କ ସକାଶେ ଗୋଟିଏ ସାଧାରଣ ସାଂକେତିକ ଭାଷା (କମନ୍ ସାଇନ ଲାଙ୍ଗୁଏଜ) ହେବା ଆବଶ୍ୟକ , ସେଥିପାଇଁ ସରକାର ଭାରତୀୟ ସାଂକେତିକ ଭାଷା ଗବେଷଣା ଏବଂ ତାଲିମ କେନ୍ଦ୍ର ସ୍ଥାପନ କରିଛନ୍ତି । ଏବେ ଏଠାରେ ମୋର ଭାଷଣ ସହିତ ଏଠାରେ ମଞ୍ଚ ଉପରେ ଦିବ୍ୟାଙ୍ଗଜନମାନଙ୍କୁ ସାଂକେତିକ ଭାଷାରେ ସେହି ଭାଷଣକୁ ସୂଚୀତ କରାଯାଉଛି । ପୂର୍ବରୁ ସ୍ଥିତି ଏଭଳି ଥିଲା ଯେ କେଉଁ ଗୋଟିଏ ଅଧେ ରାଜ୍ୟର ପିଲା ଏହାକୁ ବୁଝିପାରୁଥିଲେ । ଏବେ ଏଭଳି ନୂତନ ବ୍ୟବସ୍ଥା କାରଣରୁ ତାମିଲନାଡ଼ୁର ଜଣେ ଲୋକ ଏହି ଭାଷାକୁ ମଧ୍ୟ ଅତି ସହଜରେ ବୁଝି ପାରିବ । ଏବେ ଏହି କାମ ସୁଦ୍ଧା 70 ବର୍ଷ ପର୍ଯ୍ୟନ୍ତ କାହାକୁ କରିବାର ଫୁରୁସତ ମିଳିନଥିଲା । କିନ୍ତୁ ଯେତେବେଳେ ଦିବ୍ୟାଙ୍ଗଜନଙ୍କ ପ୍ରତି ମନରେ ସମ୍ବେଦନା ଜାଗ୍ରତ ହେବ , ଭାରତର ଏକ ଭାରତ ଶ୍ରେଷ୍ଠ ଭାରତ ଭାବନାକୁ ଆହୁରି ମଜଭୁତ କରିବାର ମାନସିକତା ମନକୁ ଆସିବ ସେତେବେଳେ ଯାଇ ଏଭଳି କାର୍ଯ୍ୟ ସାକାର ହୋଇପାରିବ ଏବଂ ଏବେ ସେହି ଗବେଷଣା କେନ୍ଦ୍ରରେ ପାଖାପାଖି 6000 ସାଧାରଣ ଶବ୍ଦଯୁକ୍ତ ଏକ ଅଭିଧାନ ମଧ୍ୟ ପ୍ରସ୍ତୁତ କରାଯାଇ ସାରିଲାଣି ।


    ଅର୍ଥାତ୍ , ଆଗାମୀ ଦିନରେ , ଯଦି ପ୍ରୟାଗରାଜର ମୋର କୌଣସି ଜଣେ ଦିବ୍ୟାଙ୍ଗ ସାଥୀ , ଯଦି ଚେନ୍ନାଇ ଯିବେ , ଅବା ପଶ୍ଚିମବଙ୍ଗ ଯିବେ ତେବେ ତାଙ୍କୁ ସେଠାକାର ଭାଷା ବୁଝିବାକୁ ଆଉ ଅଧିକ ଅସୁବିଧାର ସମ୍ମୁଖୀନ ହେବାକୁ ପଡ଼ିବନାହିଁ । କେବଳ ସେତିକି ନୁହେଁ. ପାଖାପାଖି 400ରୁ ଅଧିକ ସରକାରୀ ୱେବସାଇଟକୁ , ଏବଂ ଆମର ଯେଉଁ କରେନ୍ସ ନୋଟ ଓ ମୁଦ୍ରା ରହିଛି , ତାହା ସୁଉକୀ ଅଧୁଲି ହୋଇଥାଉ କିମ୍ବା ନୋଟ ହୋଇଥାଉ ସେସବୁକୁ ମଧ୍ୟ ଦିବ୍ୟାଙ୍ଗ ଲୋକମାନଙ୍କ ସକାଶେ ଅନୁକୂଳ କରାଯାଉଛି । ସେମାନେ ଖୁବ୍ ସହଜରେ ସେଥିରେ ହାତମାରି ଜାଣିପାରିବେ ତାହା ଟଙ୍କିକିଆ ନୋଟ୍ ନା ପାଞ୍ଚଟଙ୍କିଆ ନୋଟ୍ , ଅବା ପାଞ୍ଚଶହ ଟଙ୍କିଆ ନୋଟ ବା ଦୁଇଶହ ଟଙ୍କିଆ ନୋଟ୍ । ସେମାନେ ଖୁବ୍ ସହଜରେ ତାହା ଚିହ୍ନିପାରିବେ , ସୁଉକୀ ଅଧୁଲି ବିଷୟରେ ମଧ୍ୟ ସେମାନେ ମନରେ ଧାରଣା ଜନ୍ମାଇ ପାରିବେ । କେଉଁ ମୁଦ୍ରାଟିର ମୂଲ୍ୟ କେତେ ତାହା ଠଉରାଇପାରିବେ ।


    ଆପଣମାନେ ତ ଏବେ ଦେଖି ପାରୁଥିବେ ଯେ ବେସରକାରୀ ଟେଲିଭିଜନ ଚାନେଲମାନେ ବି ଦିବ୍ୟାଙ୍ଗଜନଙ୍କ ସକାଶେ ସେମାନଙ୍କର ବୋଧଗମ୍ୟ ହେବାଭଳି ଖବର ଦେଖାଇବା ଆରମ୍ଭ କଲେଣି । ଏଭଳି କାର୍ଯ୍ୟକ୍ରମମାନ ମଧ୍ୟ ପ୍ରସ୍ତୁତ ଓ ପ୍ରସାରଣ କରୁଛନ୍ତି । ମୁଁ ସେହିସବୁ ଚାନେଲଗୁଡ଼ିକୁ ଯେଉଁମାନେ ଦିବ୍ୟାଙ୍ଗଜନଙ୍କ ସକାଶେ ଏଭଳି ସମାଚାର ସୁବିଧା କରିଛନ୍ତି , ସେମାନଙ୍କୁ ବଧେଇ ଜଣାଉଛି । ଦୂରଦର୍ଶନର ଲୋକମାନେ ତ ଅନେକ ଅଭିନନ୍ଦନର ଅଧିକାରୀ । କାରଣ ସେମାନେ ବର୍ଷ ବର୍ଷ ଧରି ଏହି କାର୍ଯ୍ୟ କରିଆସୁଛନ୍ତି ଏବଂ ସେମାନେ ଦିବ୍ୟାଙ୍ଗଜନମାନଙ୍କ ସକାଶେ ଚିନ୍ତା କରିଛନ୍ତି । କିନ୍ତୁ ଏବେ ଦେଶର କିଛି ଟେଲିଭିଜନ ଚାନେଲ ଦିବ୍ୟାଙ୍ଗଜନମାନଙ୍କ ପାଇଁ ମଧ୍ୟ ଏଭଳି ପ୍ରକାର ସାଇନଏଡ଼ିଟ ଦ୍ୱାର ଖବର ପ୍ରସାରଣ ଦିଗରେ ଏକ ମହତ୍ତ୍ୱପୂର୍ଣ୍ଣ କାର୍ଯ୍ୟ କରୁଛନ୍ତି । ମାନବୀୟ ସଂବେଦନାର ଏହି କାର୍ଯ୍ୟ ସକାଶେ ସମସ୍ତ ଟେଲିଭିଜନ ଚାନେଲ ଅଭିନନ୍ଦନର ପାତ୍ର ଅଟନ୍ତି ।


    ଭାଇ ଓ ଭଉଣୀଗଣ ,


    ଆମ ସରକାର ଦିବ୍ୟାଙ୍ଗଜନଙ୍କ ସକାଶେ ଯେଉଁ ସେବାଭାବ ମନରେ ଧରି କାର୍ଯ୍ୟ କରୁଛନ୍ତି , ନିଷ୍ପତ୍ତି ଗ୍ରହଣ କରୁଛନ୍ତି , ସେସବୁର ଆଲୋଚନା ଯେତିକି ମାତ୍ରାରେ ହେବା ଆବଶ୍ୟକ , ସେତିକି ହୋଇ ପାରିନାହିଁ । ପ୍ରୟାଗରାଜ ତ ନ୍ୟାୟ ନଗରୀ ଭାବେ ସୁପରିଚି । ନ୍ୟାୟ ପ୍ରଦାନ କରିବା ଏହି ନଗରରୀ ବିଶେଷତା । ସାଧାରଣ ନାଗରିକଙ୍କ ଅଧିକାରଗୁଡ଼ିକର ସୁରକ୍ଷା ସକାଶେ ହଜାର ହଜାର ଲୋକ ଏଠାରେ ଅହୋରାତ୍ର କାର୍ଯ୍ୟ କରିବାରେ ନିୟୋଜିତ ଅଛନ୍ତି ।


    ସାଥୀଗଣ ,


    ଆମ ସରକାର ଯିଏ ପ୍ରଥମ ଥର ପାଇଁ ଦିବ୍ୟାଙ୍ଗଜନମାନଙ୍କ ଅଧିକାରର ସୁରକ୍ଷା ନିମନ୍ତେ ସ୍ପଷ୍ଟ କରିବା ଭଳି ଏକ ନିୟମ ପ୍ରବର୍ତ୍ତନ କରିଥିଲା । ଏହି ଆଇନର ଏକ ବହୁତ ବଡ଼ ଲାଭ ଏଇଆ ହେଲା ଯେ ପୂର୍ବରୁ ଦିବ୍ୟାଙ୍ଗ ବୋଲି ବିବେଚନା କରିବା ସକାଶେ ଯେଉଁ 7ଟି ଭିନ୍ନ ଭିନ୍ନ କାରଣକୁ ବିଚାରକୁ ନିଆଯାଉଥିଲା , ଏବେ ତାହାକୁ ବଢ଼ାଇ ଦିଆଯାଇ 21 କରି ଦିଆଯାଇଛି । ଅର୍ଥାତ୍ , ଆମେ ଏହାର ପରିସରକୁ ବଢ଼ାଇ ଦେଇଛୁ । ଏହା ବ୍ୟତୀତ ଦିବ୍ୟାଙ୍ଗମାନଙ୍କ ପ୍ରତି ଯଦି କେହି ଅତ୍ୟାଚାର କରେ , କେହି ସେମାନଙ୍କୁ ଟାହିଟାପରା ପରିହାସକରେ , ସେମାନଙ୍କୁ ହଇରାଣ ହରକତ କରେ , ତେବେ ସେପରି ଲୋକଙ୍କ ପ୍ରତି ଦଣ୍ଡ ବିଧାନ ଲାଗି ଏହି ନିୟମକୁ କଡ଼ାକଡ଼ି କରି ଦିଆଯାଇଛି ।


    ସାଥୀଗଣ ,


    ଆମ ସରକାର ଏକଥା ମଧ୍ୟ କରିଛି ଯେ ଦିବ୍ୟାଙ୍ଗ ଜନଙ୍କ ନିଯୁକ୍ତି ସକାଶେ କେବଳ ବିଶେଷ ଅଭିନଯାନ ଚଳାଯାଇନାହିଁ , ଅପରନ୍ତୁ ସରକାରୀ ଚାକିରୀରେ ସେମାନଙ୍କ ପାଇଁ ଥିବା ଆରକ୍ଷଣକୁ ମଧ୍ୟ ବଢ଼ାଇ ଦିଆଯାଇଛି । ପୂର୍ବରୁ ଦିବ୍ୟାଙ୍ଗ ଜନଙ୍କ ଲାଗି ଥିବା 3 ପ୍ରତିଶତ ଆରକ୍ଷଣକୁ ଏବେ 4 ପ୍ରତିଶତକୁ ବଢ଼ାଇ ଦିଆଯାଇଛି । କେବଳ ସେତିକି ନୁହେଁ , ଉଚ୍ଚ ଶିକ୍ଷାନୁଷ୍ଠାନ ଓ ଅନ୍ୟାନ୍ୟ ସଂସ୍ଥାନମାନଙ୍କରେ ନାମଲେଖା ସକାଶେ ସେମାନଙ୍କ ଆରକ୍ଷଣ ପ୍ରତିଶତକୁ 3 ରୁ ବଢ଼ାଇ 5 ପ୍ରତିଶତ କରିଦିଆଯାଇଛି ।


    ଭାଇ ଓ ଭଉଣୀମାନେ ,


    ନୂତନ ଭାରତ ନିର୍ମାଣରେ ଦେଶର ପ୍ରତ୍ୟେକ ଦିବ୍ୟାଙ୍ଗ ଯୁବକ , ଦିବ୍ୟାଙ୍ଗ ଶିଶୁଙ୍କ ଉପଯୁକ୍ତ ଭାଗିଦାରୀ ଏକାନ୍ତ ଆବଶ୍ୟକ । ତାହା ଉଦ୍ୟୋଗ କ୍ଷେତ୍ରରେ ହୋଇଥାଉ ଅବା ସେବା କ୍ଷେତ୍ରରେ ହୋଇଥାଉ କିମ୍ବା ଖେଳର ମୈଦାନ ହୋଇଥାଉ । ଦିବ୍ୟାଙ୍ଗଜନଙ୍କ ଭିତରେ ଥିବା ପ୍ରତିଭା ଓ କୌଶଳକୁ ନିରନ୍ତର ପ୍ରୋତ୍ସାହନ ପ୍ରଦାନ କରାଯିବା ଉଚିତ । ନିକଟରେ ଅନ୍ତରାଷ୍ଟ୍ରୀୟ ସ୍ତରରେ ଦିବ୍ୟାଙ୍ଗ ଜନଙ୍କ ସହିତ ସଂଶ୍ଳିଷ୍ଟ ଯେତେ ଯେତେ ଖେଳ ପ୍ରତିଯୋଗିତାର ଆୟୋଜନ ହୋଇଛି , ସେଥିରେ ଭାରତର ପ୍ରଦର୍ଶନ ବେଶ୍ ଉତ୍ତମ ରହିଛି । ଆମର ଦିବ୍ୟାଙ୍ଗ ସାଥୀଗଣ ଭାରତର ନାମକୁ ସାରା ବିଶ୍ୱରେ ଉଜ୍ଜ୍ୱଳ କରିଛନ୍ତି । ସେମାନଙ୍କର ପ୍ରଦର୍ଶନ ବେଶ୍ ପ୍ରଶଂସନୀୟ ରହିଛି । ଆପଣମାନେ କେବେ କଳ୍ପନା କରିପାରିବେ ଯେ କେତେ ବଡ଼ ଓ ମଜଭୁତ ସଂକଳ୍ପ ଶକ୍ତି ଆବଶ୍ୟକ ଯଦ୍ୟପି ବିଶ୍ୱ ମୈଦାନରେ ସୁଦ୍ଧା ମୋ ଦେଶର ଦିବ୍ୟାଙ୍ଗଜନ ଭାରତର ତ୍ରିରଙ୍ଗା ଉଡ଼ାଇ ସ୍ୱଦେଶ ପ୍ରତ୍ୟାବର୍ତ୍ତନ କରିଛନ୍ତି । ଦିବ୍ୟାଙ୍ଗମାନଙ୍କର ଏହି କୌଶଳକୁ ଆହୁରି ଶାଣିତ କରିବା ସକାଶେ ମଧ୍ୟ ପ୍ରଦେଶର ଗ୍ୱାଲିଅରଠାରେ ଏକ କ୍ରୀଡ଼ା ସେଣ୍ଟର ସ୍ଥାନପ କରିବା ଦିଗରେ ଏବେ ସରକାର କାର୍ଯ୍ୟ କରୁଛନ୍ତି ।


    ଏହି ସେଣ୍ଟରରେ ଦିବ୍ୟାଙ୍ଗ ଜନଙ୍କୁ ତାଲିମ , ଚୟନ , ପଢ଼ା ଲେଖା , ଗବେଷଣା , ସକଳ ପ୍ରକାର ମେଡ଼ିକାଲ ସୁବିଧା , ଅର୍ଥାତ୍ ଜାତୀୟ ଓ ଆନ୍ତର୍ଜାତୀୟ ସ୍ତରର ମୁକାବିଲା ସକାଶେ ଯେତେ ଯେତେ ପ୍ରସ୍ତୁତି ଆବଶ୍ୟକ ସେସବୁ ସୁବିଧା ସେଠାରେ ଦିବ୍ୟାଙ୍ଗ ଜନଙ୍କ ସକାଶେ ଉପଲବ୍ଧ ହେବ ।


    ସାଥୀଗଣ ,


    ଆମ ଦେଶରେ ପ୍ରାୟ ଅଢ଼େଇ କୋଟିରୁ ଅଧିକ ଦିବ୍ୟାଙ୍ଗ ଅଛନ୍ତି । ସେହିଭଳି 10 କୋଟିରୁ ଅଧିକ ବରିଷ୍ଠ ନାଗରିକ ମଧ୍ୟ ଅଛନ୍ତି । ସେହିସବୁ ସିନିଅର୍ ସିଟିଜେନ ଅର୍ଥାତ୍ ବରିଷ୍ଠ ନାଗରିକମାନଙ୍କୁ ମଧ୍ୟ ଆବଶ୍ୟକ ସୁବିଧା ସୁଯୋଗ ପ୍ରଦାନ କରାଯିବା ଦରକାର । ଏକ ନିର୍ଦ୍ଦିଷ୍ଟ ଆୟୁ ସୀମା ପରେ ସୁବିଧାର ଅନେକ ଉପକରଣର ଆବଶ୍ୟକ ପଡ଼ିଥାଏ । ସେହିସବୁ ବରିଷ୍ଠ ନାଗରିକମାନଙ୍କର ତାହା ବେଶୀ ଆବଶ୍ୟକ ହୋଇଥାଏ । କାହାର ଚାଲିବାରେ କଷ୍ଟ ଥାଏ ତ ଆଉ କାହାର ଶୁଣିବାରେ ସମସ୍ୟା । ବରିଷ୍ଠ ନାଗରିକମାନଙ୍କ ଜୀବନର ସମସ୍ୟାବଳୀକୁ କିଭଳି କମ୍ କରାଯାଇପାରିବ ସେ ଦିଗରେ ଆମ ସରକାର ନିରବଚ୍ଛିନ୍ନ ଭାବେ କାର୍ଯ୍ୟ କରୁଛି । ଗରିବ ବରିଷ୍ଠ ନାଗରିକମାନଙ୍କ ପାଇଁ ମଧ୍ୟ ଏଭଳି ଉପକରଣ ସାଧନ ଉପଲବ୍ଧ ହେବା ଜରୁରି । ସେମାନଙ୍କ ଲାଗି ଆମ ସରକାର ତିନି ବର୍ଷ ପୂର୍ବେ ‘ ରାଷ୍ଟ୍ରୀୟ ବୟୋଶ୍ରୀ ଯୋଜନା ’ ର ଶୁଭାରମ୍ଭ କରିଛନ୍ତି । ରାଷ୍ଟ୍ରୀୟ ବୟୋଶ୍ରୀ ଯୋଜନା ମାଧ୍ୟମରେ ଅନେକ ବରିଷ୍ଠ ନାଗରିକ ଢ଼େର୍ ମାତ୍ରାରେ ଉପକୃତ ହୋଇପାରୁଛନ୍ତି ।


    ଏହି ଯୋଜନା ଅଧିନରେ ପାଖାପାଖି 75 ହଜାର ବରିଷ୍ଠ ନାଗରିକଙ୍କୁ ଜରୁରୀ ଉପକରଣ ଯୋଗାଇ ଦିଆଯାଇ ସାରିଛି । ବୟୋଶ୍ରୀ ଯୋଜନା ଅଧୀନରେ ଆଜି ଏଠାରେ ମଧ୍ୟ ଆମର ଅନେକ ବରିଷ୍ଠ ନାଗରିକଙ୍କୁ , ଗୁରୁଜନମାନଙ୍କୁ ଉପକରଣ ବାଣ୍ଟିବାର ସୁଯୋଗ ଏବଂ ସେମାନଙ୍କର ଆଶୀର୍ବାଦ ପ୍ରାପ୍ତର ସୌଭାଗ୍ୟ ଆଜି ମୋତେ ଏହି ପବିତ୍ର ନଗରୀରେ ମୋତେ ପ୍ରାପ୍ତ ହୋଇଛି ।


    ଭାଇ ଓ ଭଉଣୀଗଣ ,


    60 ବର୍ଷ ଆୟୁ ପରେ , ଗୁରୁଜନମାନଙ୍କୁ ଏକ ନିଶ୍ଚିତ ରାଶି ମିଳିବା ସକାଶେ , ଏକ ନିଶ୍ଚିତ ସୁଧ କିଭଳି ମିଳିପାରିବ , ସେମାନଙ୍କର ନିବେଶ କେମିତି ସୁରକ୍ଷିତ ରହିପାରିବ , ସେଥିପାଇଁ ଆମ ସରକାର ପ୍ରଧାନମନ୍ତ୍ରୀ ବୟୋବନ୍ଦନା ଯୋଜନାର ଶୁଭାରମ୍ଭ କରିଛନ୍ତି । ଏହାର ଉଦ୍ଦେଶ୍ୟ ଏଇଆ ଥିଲା ଯେ ଯଦି ବଜାରରେ ସୁଧହାର କମିଯିବ , ତଥାପି ଏହାର ପ୍ରଭାବ ସେମାନଙ୍କ ଉପରେ କିପରି କମ୍ ମାତ୍ରାରେ ପଡ଼ିବ ।


    ଆପଣମାନଙ୍କ ମଧ୍ୟରୁ ଅନେକ ଲୋକ ଏକଥା ଜାଣନ୍ତି ଯେ ମାସିକ ପେନସନର ବିକଳ୍ପ ଚୟନ ଉପରେ ବରିଷ୍ଠ ନାଗରିକମାନଙ୍କ ସକାଶେ ଏହି ଯୋଜନାରେ 10 ବର୍ଷ ପର୍ଯ୍ୟନ୍ତ ଏକ ନିର୍ଦ୍ଧାରିତ ହାରରେ ଗ୍ୟାରେଣ୍ଟିଯୁକ୍ତ ପେନସନ୍ ମିଳିପାରୁଛି । ମୁଁ ଆଜି ଏଠାରେ ଆଉ ଗୋଟିଏ କଥା ଆପଣମାନଙ୍କୁ ସୂଚୀତ କରିବାକୁ ଚାହିଁବି । ସାଧାରଣ ଭାବେ ଆମର ବରିଷ୍ଠ ନାଗରିକମାନେ କିମ୍ବା ଯେଉଁମାନଙ୍କୁ ମାସିକ ପେନସନ୍ ମିଳୁଛି ସେଭଳି ନାଗରିକମାନଙ୍କୁ ବେତନ ଶ୍ରେଣୀୟ ରିଟାୟାରମେଣ୍ଟ ସୁବିଧା ଅର୍ଥ ମିଳିବା ପରେ ସେମାନେ ତାହାକୁ ବ୍ୟାଙ୍କରେ ଜମା କରିଦିଅନ୍ତି ଏବଂ ସେ ଅର୍ଥ ଜମା କରିବା ପରେ ସେମାନେ ତାହାର ସୁଧରେ ହିଁ ନିଜର ଗୁଜରାଣ ମେଣ୍ଟାଇଥାନ୍ତି । କିନ୍ତୁ ବେଳେବେଳେ ବ୍ୟାଙ୍କମାନେ ସଂକଟର ସମ୍ମୁଖୀନ ହୋଇଯାଆନ୍ତି । ବ୍ୟାଙ୍କ ଡୁବିଯାଏ । କେହି କେହି କାରବାରକାରୀ ବ୍ୟାଙ୍କକୁ ମୋଟା ଅଙ୍କର ଧୋକା ଦେଇଦିଏ ଏବଂ ବେଳେବେଳେ ଆମର ଏହି ବରିଷ୍ଠ ନାଗରିକମାନଙ୍କର ସବୁ ଝାଳବୁହା ପଇସା ଡ଼ୁବିଯାଏ ।


    ଏଥର ସଂସଦରେ ଗରିବ ଲୋକଙ୍କ ସକାଶେ ଚିନ୍ତା କରିବା ଭଳି , ବରିଷ୍ଠ ନାଗରିକମାନଙ୍କ ପାଇଁ ଚିନ୍ତା କରିବା ଭଳି , ସୀମିତି ଆୟ ଭିତରେ ଜୀବନ ବଞ୍ଚୁଥିବା ମୋ ଦେଶର ଭାଇ ଓ ଭଉଣୀମାନଙ୍କ ହିତ ସକାଶେ ବହୁତ ବଡ଼ ପଦକ୍ଷେପ ଉଠାଯାଇଛି । ଏ ଦେଶର ଦୁର୍ଭାଗ୍ୟ ଯେ ଅନେକ ଲୋକ ଏପରି ଅଛନ୍ତି ଯେଉଁମାନେ ଏଭଳି ପ୍ରସଙ୍ଗ କିପରି ଆଲୋଚନା ନହେଉ ସେକଥା ଲାଗି ବେଶ୍ ସଜାଗ ରହିଛନ୍ତି । ଏତେବଡ଼ ନିର୍ଣ୍ଣୟ ଗ୍ରହଣ କରାଗଲା ଯାହାର ଦାବି ଦୀର୍ଘ ବର୍ଷ ଧରି କରାଯାଇ ଆସୁଥିଲା । ପୂର୍ବରୁ ବ୍ୟାଙ୍କରେ ଯଦି ଆପଣ 10 ଲକ୍ଷ ଟଙ୍କା ଜମା କରିଛନ୍ତି , 2 ଲକ୍ଷ ଟଙ୍କା ଜମା ରଖିଛନ୍ତି , 5 ଲକ୍ଷ ଟଙ୍କା ଜମା ରଖିଛନ୍ତି , ଯଦି ବ୍ୟାଙ୍କ ଡ଼ୁବିଲା ତ ଆପଣମାନଙ୍କୁ 1 ଲକ୍ଷ ଟଙ୍କାରୁ ଆଉ କିଛି ଅଧିକ ଅର୍ଥ ମିଳିବାର ପ୍ରାବଧାନ ନଥିଲା । ଆମେ ସେ ନିୟମରେ ପରିବର୍ତ୍ତନ ଘଟାଇଛୁ ଏବଂ ଏବେ 1 ଲକ୍ଷ ସ୍ଥାନରେ ତାହାକୁ 5 ଲକ୍ଷ କରିଦେଇଛୁ । ଏହାର ଉଦ୍ଦେଶ୍ୟ ହେଲା ଯେ ପାଖାପାଖି 99 ପ୍ରତିଶତ ଯେଉଁମାନଙ୍କ ପଇସା ବ୍ୟାଙ୍କରେ ଜମା ରହିଥାଏ ସେମାନେ ଏହାଦ୍ୱାରା ସୁରକ୍ଷିତ ହୋଇଗଲେ । ଏବେ ଆଉ ସେମାନଙ୍କ ଉପରେ ବିଶେଷ ସଂକଟ ରହିବ ନାହିଁ । ଏ କାର୍ଯ୍ୟ ଏହି ବଜେଟରେ ହିଁ ଆମେ କରିଦେଇଛୁ ଏବଂ ଏହି କାରଣରୁ ବ୍ୟାଙ୍କମାନଙ୍କ ପ୍ରତି ଲୋକମାନଙ୍କ ମନରେ ବିଶ୍ୱାସ ବୃଦ୍ଧି ହୋଇପାରିବ । ଏହି କାରଣରୁ ସାଧାରଣ ନାଗରିକ ନିଜର ପଇସା କେଉଁ ସାହୁକାର ପାଖରେ ଜମା ନରଖି ବ୍ୟାଙ୍କରେ ରଖିବା ସକାଶେ ଆଗଭର ହେବ ।


    ଭାଇ ଓ ଭଉଣୀଗଣ ,


    ଆମ ସରକାର ଏଭଳି ଅନେକ ପଦକ୍ଷେପ ଗ୍ରହଣ କରିଛନ୍ତି । ଏହିଭଳି ଭାବେ ପେନସନ୍ ପ୍ରସଙ୍ଗରେ , ବୀମା ପ୍ରସଙ୍ଗରେ ପ୍ରଥମେ ପଲିସୀ ଖୁବ୍ କମ୍ ଅବଧି ପାଇଁ ଖୋଲା ଥିଲା । କିନ୍ତୁ 2018ରେ ଏହାକୁ 31 ମାର୍ଚ୍ଚ 2020 ପର୍ଯ୍ୟନ୍ତ ବଢ଼ାଇ ଦିଆଯାଇଛି । କେବଳ ଅବଧି ବଢ଼ାଇ ଦିଆଯାଇନାହିଁ ଅପରନ୍ତୁ ମାସିକ ପେନସନକୁ ବି 10 ହଜାର ଟଙ୍କାକୁ ବଢ଼ାଇ ଦିଯାଯାଇଛି । ମୁଁ ଏକଥା ଭାବି ସନ୍ତୋଷ ଅନଭବ କରୁଛି ଯେ ଆଜି ଏହି ଯୋଜନାର ଲାଭ ପ୍ରାୟ 2 ଲକ୍ଷ 75 ହଜାରରୁ ଅଧିକ ବରିଷ୍ଠ ନାଗରିକ ପାଇ ପାରୁଛନ୍ତି ।


    ସାଥୀଗଣ ,


    ପରିବାର ସହ ବରିଷ୍ଠ ନାଗରିକମାନଙ୍କ ପ୍ରତି ଧ୍ୟାନ ଦେବା ଦାୟିତ୍ୱ ମଧ୍ୟ ସମାଜର ଏବଂ ସରକାରଙ୍କର । ଏହି ଦାୟିତ୍ୱବୋଧକୁ ହୃଦୟଙ୍ଗମ କରି , ସଂପୂର୍ଣ୍ଣ ସମ୍ବେଦନଶୀଳତାର ସହ ଆମ ସରକାର କାର୍ଯ୍ୟ କରିଚାଲିଛି । ଯୋଗୀ ଆଦିତ୍ୟନାଥ ମଧ୍ୟ ତାଙ୍କ କର୍ତ୍ତବ୍ୟ ସଂପାଦନ କରୁଛନ୍ତି । ଯେଉଁ ଲୋକମାନଙ୍କ ସେମାନଙ୍କର ସମ୍ପୁର୍ଣ୍ଣ ଜୀବନ ପରିବାର ଏବଂ ଦେଶକୁ ଆଗକୁ ବଢ଼ାଇବା ସକାଶେ ଲଗାଇ ଦେଇଛନ୍ତି , ସେମାନଙ୍କୁ କୌଣସି ପ୍ରକାର ଦୁଃଖକଷ୍ଟ ଯେଭଳି ସହ୍ୟ କରିବାକୁ ନପଡ଼େ , ସେଥିପ୍ରତି ଆମେ ସଂପୂର୍ଣ୍ଣ ଧ୍ୟାନ ଦେଇଚାଲିଛୁ ।


    ବିଗତ କିଛି ସମୟ ଧରି ସରକାର ଯେଉଁସବୁ ଫଇସଲା ନେଇଛନ୍ତି , ଯେଉଁସବୁ ଅନ୍ୟ ଯୋଜନାମାନଙ୍କର ଶୁଭାରମ୍ଭ କରିଛନ୍ତି , ସେଥିରୁ ବି ସେମାନଙ୍କୁ ଲାଭ ମିଳିପାରୁଛି । ବିଗତ ପାଞ୍ଚ/ ସାଢ଼େ ପାଞ୍ଚବର୍ଷ ଭିତରେ ବରିଷ୍ଠ ନାଗରିକମାନଙ୍କ ଚିକିତ୍ସା ଖର୍ଚ୍ଚ ପୂର୍ବାପେକ୍ଷା ବହୁତ କମ୍ ହୋଇପାରିଛି ।


    ଜନଔଷଥି କେନ୍ଦ୍ରମାନଙ୍କରେ ସବୁ ପ୍ରକାର ମୂଲ୍ୟବାନ ଔଷଧ ବେଶ୍ କମ୍ ଦାମରେ ଉପଲବ୍ଧ ହେଉଛି । ସେହିଭଳି ହାର୍ଟ ଷ୍ଟେଣ୍ଟ୍ ଏବଂ କିଡ଼ନୀ ଅପରେସନ ସହିତ ସଂଶ୍ଳିଷ୍ଟ ସମସ୍ତ ସାମଗ୍ରୀକୁ 70-80 ପ୍ରତିଶତ ପର୍ଯ୍ୟନ୍ତ ଶସ୍ତା କରାଯାଇଛି । ବରିଷ୍ଠ ନାଗରିକମାନଙ୍କ ଲାଗି ଟିକସ ଠାରୁ ନେଇ ଅନ୍ୟାନ୍ୟ ନିବେଶ ପର୍ଯ୍ୟନ୍ତ ସବୁଥିରେ , ସକଳ ପ୍ରକାର ସୁବିଧା ପ୍ରଦାନର ବ୍ୟବସ୍ଥା କରାଯାଇଛି । କେବଳ ସେତିକି ନୁହେଁ , ଦେଶର ଇତିହାସରେ ପ୍ରଥମ ଥର ପାଇଁ ପାଖା ପାଖି ପ୍ରତ୍ୟେକ ଗରିବ ଲୋକଙ୍କ ପାଇଁ 60 ବର୍ଷ ହେବାପରେ ପେନସନ ଯୋଜନାର ପ୍ରାବଧାନ କରାଯାଇଛି । ଦେଶର ଅସଗଂଠିତ କ୍ଷେତ୍ରରେ କୋଟି କୋଟି ଶ୍ରମିକ କାର୍ଯ୍ୟରତ ଅଛନ୍ତି ଅଥବା ମୋର କୃଷକ – ମୋର କ୍ଷେତ୍ର ମଜଦୁରୀ କରୁଥିବା ଲୋକ ଏବଂ ଛୋଟ ଛୋଟ ବ୍ୟାପାରୀମାନେ , ଦୋକାନୀମାନେ , ସମସ୍ତଙ୍କ ପାଇଁ ସରକାର ପୃଥକ୍ ପୃଥକ୍ ପେନସନ୍ ଯୋଜନା ଆରମ୍ଭ କରିଛନ୍ତି । ଏହାର ବହୁତ ବଡ଼ ଲାଭ ଗରିବ ଲୋକମାନେ 60 ବର୍ଷ ପୂର୍ଣ୍ଣ କରିବା ପରେ ପାଇପାରିବେ ।


    ସାଥୀଗଣ ,


    ଆୟୁଷ୍ମାନ ଭାରତ ଯୋଜନା ଅଧୀନରେ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସା ସୁବିଧା ହୋଇଥାଉ କିମ୍ବା ଅନ୍ୟାନ୍ୟ ବୀମା ଯୋଜନା , ସେସବୁର ଲାଭ ଗରିବ ମାନଙ୍କୁ , ଦିବ୍ୟାଙ୍ଗଜନଙ୍କୁ , ବରିଷ୍ଠ ନାଗରିକମାନଙ୍କୁ ପୃଥକ୍ ଭାବେ ଉପଲବ୍ଧ ହୋଇପାରୁଛି ।


    ଦରିଦ୍ରରୁ ଦରିଦ୍ରତମ ଦେଶବାସୀଙ୍କୁ ବୀମା ସୁବିଧା ସହିତ ସଂଶ୍ଳିଷ୍ଟ କରିବା ସକାଶେ 2-2 ଲକ୍ଷ ଟଙ୍କାର ବୀମାର ଦୁଇଟି ଯୋଜନା କାର୍ଯ୍ୟକାରୀ କରାଯାଉଛି । ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା ଅଧୀନରେ ପ୍ରତି ମାସରେ ମାତ୍ର 1 ଟଙ୍କାର ପ୍ରିମିୟମ୍ ଦେଇ ଅର୍ଥାତ , ମାସକୁ ଗୋଟିଏ ଟଙ୍କା ଦେଇ , ଏବଂ ପ୍ରଥାନମନ୍ତ୍ରୀ ଜୀବନ ଜ୍ୟୋତି ଯୋଜନା ଅଧୀନରେ ଦିନକୁ ମାତ୍ର 90 ପଇସାର ପ୍ରିମିୟମ ଦେଇ ସାଧାରଣ ଲୋକମାନେ ବୀମା ସୁବିଧା ପାଇପାରୁଛନ୍ତି । ଏପର୍ଯ୍ୟନ୍ତ 24 କୋଟିରୁ ଅଧିକ ଆମର ସାଥୀ ଏହି ଦୁଇଟି ଯେଜାନାରେ ଯୋଡ଼ି ହୋଇ ସାରିଛନ୍ତି ଏବଂ ଅସୁବିଧା ସମୟରେ ସେମାନଙ୍କୁ 4 ହଜାର କୋଟିରୁ ଅଧିକ କ୍ଲେମ୍ ବି ସେମାନଙ୍କ ପରିବାରବର୍ଗଙ୍କ ନିକଟରେ ପହଞ୍ଚା ଯାଇସାରିଛି ।


    ସାଥୀଗଣ ,


    ଆପଣମାନଙ୍କ ସହ କଥାବାର୍ତ୍ତା କଲାବେଳେ , ଭାବ ବିନିମୟ କରିବା ବେଳେ , ପ୍ରଥମରେ ମୁଁ ଗୋଟିଏ ଶ୍ଳୋକର ଅବତରାଣା କରିଥିଲି ଯେଉଁଥିରେ ଶାସନ ଦାୟିତ୍ୱରେ ଥିବା କଥା କୁହାଯାଇଥିଲା । ଏହି ମନ୍ତ୍ରର ଶେଷ ପଦଟି ହେଉଛି- ଲୋକାଃ ସମସ୍ତାଃ ସୁଖିନୋଭବନ୍ତୁ ।


    ଅର୍ଥାତ , ଜଗତ ଭିତରେ , ସମାଜର ପ୍ରତ୍ୟେକ ବର୍ଗ , ପ୍ରତ୍ୟେକ ନାଗରିକ , ପ୍ରତ୍ୟେକ ବ୍ୟକ୍ତି ସୁଖୀ ହୁଅନ୍ତୁ । ଏହି କାମନାର ସହ , ମୁଁ ପୁଣି ଥରେ ସମସ୍ତ ବରିଷ୍ଠ ନାଗରିକଙ୍କୁ ପ୍ରଣାମ କରି , ସମସ୍ତ ଦିବ୍ୟାଙ୍ଗଜନଙ୍କ ସଂକଳ୍ପଶକ୍ତିକୁ ନମନ କରି , ଏହି ମହାନ ପବିତ୍ର ଅବସରକୁ , ମୋ ପାଇଁ ଏହା ଦିବ୍ୟାଙ୍ଗଜନଙ୍କ ମହାକୁମ୍ଭ ଏବଂ ଏହା ଢ଼େର୍ ପବିତ୍ର , ଯେଉଁଠି ସେବା ଭାବରେ ଭରପୂର ରହିଛି , ସମସ୍ତଙ୍କୁ ଧନ୍ୟବାଦ ଅର୍ପଣ କରୁଛି । ଏହି ଅବସରରେ ମୁଁ ଭାରତ ସରକାରଙ୍କ ଏହି ବିଭାଗକୁ ମଧ୍ୟ , ରାଜ୍ୟ ସରକାରଙ୍କ ପ୍ରୟାସକୁ ବି ଢ଼େର୍ ଗୌରବପୂର୍ଣ୍ଣ ଭାବେ ସ୍ମରଣ କରୁଛି । ଆପଣମାନଙ୍କୁ ସମସ୍ତଙ୍କୁ ନମନ କରି , ଅନେକ ଅନେକ ଶୁଭକାମନା ଜଣାଇ ମୋର ବକ୍ତବ୍ୟ ସମାପ୍ତ କରୁଛି ।


    ବହୁତ ବହୁତ ଧନ୍ୟବାଦ !!! ମୋ ସହ ସଂପୂର୍ଣ୍ଣ ଶକ୍ତିର ସହ ଆପଣମାନେ ଉଚ୍ଚାରଣ କରନ୍ତୁ- ଭାରତ ମାତା କୀ ... ଜୟ । ଭାରତ ମାତା କୀ ... ଜୟ । ଭାରତ ମାତା କୀ... ଜୟ । ବହୁତ ବହୁତ ଧନ୍ୟବାଦ!!!


    **********

    
    
    (Release ID: 1605063) Visitor Counter : 9