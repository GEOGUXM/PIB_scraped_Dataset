      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉତ୍ତରପ୍ରଦେଶ ପ୍ରୟାଗରାଜରେ ଏକ ବୃହତ ବିତରଣ କ୍ୟାମ୍ପ (ସାମାଜିକ ଅଧିକର୍ତ୍ତା ଶିବିର)ରେ ଦିବ୍ୟାଙ୍ଗଜନ ଓ ବରିଷ୍ଠ ନାଗରିକଙ୍କୁ ସହାୟତା ଓ ସହାୟକ ସାମଗ୍ରୀ ବଣ୍ଟନ କଲେ ପ୍ରଧାନମନ୍ତ୍ରୀ
      • ପ୍ରତ୍ୟେକ ବ୍ୟକ୍ତି ଲାଭବାନ ହେବା, ପ୍ରତ୍ୟେକ ବ୍ୟକ୍ତି ନ୍ୟାୟ ପାଇବା, ଏହା ସରକାରଙ୍କ ଦାୟିତ୍ୱ: ପିଏମ୍
      • ଗତ 5 ବର୍ଷରେ ପ୍ରାୟ 9 ହଜାର ବୃହତ ଶିବିର ଅନୁଷ୍ଠିତ ହୋଇଛି: ପିଏମ୍
      Posted On: 29 FEB 2020 3:20PM by PIB Bhubaneshwar


    ଉତ୍ତରପ୍ରଦେଶ ପ୍ରୟାଗରାଜଠାରେ ଏକ ବୃହତ ବିତରଣ ଶିବିର (ବର୍ତ୍ତମାନ ସୁଦ୍ଧା ସର୍ବବୃହତ ‘ ସାମାଜିକ ଅଧିକର୍ତ୍ତା ଶିବିର ’) ରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଆଜି ପାଖାପାଖି 27 , 000 ବରିଷ୍ଠ ନାଗରିକ ଓ ଦିବ୍ୟାଙ୍ଗ ବ୍ୟକ୍ତିଙ୍କୁ ସହାୟକ ସାମଗ୍ରୀ ଓ ସହାୟତା ବଣ୍ଟନ କରିଛନ୍ତି ।


    ରାଷ୍ଟ୍ରୀୟ ବୟୋଶ୍ରୀ ଯୋଜନା - ଆର୍ଭିୱାଇ ଅଧୀନରେ ବରିଷ୍ଠ ନାଗରିକଙ୍କୁ ସଶକ୍ତ କରିବା ଏବଂ ଭାରତ ସରକାରଙ୍କ ଏଡିଆଇପି ସ୍କିମ୍ ଅଧୀନରେ ଏହି ବୃହତ ବିତରଣ ଶିବିର ଆୟୋଜିତ ହୋଇଥିଲା ।


    ଏକତ୍ର ସମାବେଶକୁ ସମ୍ବୋଧନ କରି ପ୍ରଧାନମନ୍ତ୍ରୀ ସଂସ୍କୃତର ଏକ ଅନୁଶାସନ ଉକ୍ତିକୁ ଉଦ୍ଧୃତ କରି କହିଲେ , ସ୍ୱସ୍ତିଃ ପ୍ରଜାଭ୍ୟଃ ପରିପାଳୟଂନ୍ତାମ୍ , ନ୍ୟାୟେନ ମାର୍ଗେଣ ମହିଂ ମହିଶାଃ । ଅର୍ଥାତ୍ ସମାନ ନ୍ୟାୟ ପ୍ରଦାନ କରିବା ସରକାରଙ୍କ ଦାୟିତ୍ୱ ଅଟେ ।


    ପ୍ରଧାନମନ୍ତ୍ରୀ କହିଲେ , ଏହି ଅନୁଶାସନ ହିଁ ସବକା ସାଥ୍ , ସବକା ବିକାଶ , ସବକା ବିଶ୍ୱାସ ଆଦର୍ଶର ମୂଳ ଆଧାର । ଏହି ଭାବନା ସହ ଆମ ସରକାର ସମାଜର ପ୍ରତ୍ୟେକଙ୍କ ଜନମଙ୍ଗଳ ଓ ବିକାଶ ପାଇଁ କାର୍ଯ୍ୟ କରୁଛି । 130 କୋଟି ଭାରତୀୟ , ସେମାନେ ବରିଷ୍ଠ ନାଗରିକ ହୁଅନ୍ତୁ ବା ଦିବ୍ୟାଙ୍ଗଜନ ଅଥବା ଆଦିବାସୀ କି ନିଷ୍ପେସିତଙ୍କ ସ୍ୱାର୍ଥରକ୍ଷା କରିବା ମୋ ସରକାରର ପ୍ରଥମ ପ୍ରାଥମିକତା ।


    ଏହି ବୃହତ ସହାୟତା ଓ ସହାୟକ ସାମଗ୍ରୀ ବିତରଣ ଶିବିରକୁ ଦର୍ଶାଇ ପ୍ରଧାନମନ୍ତ୍ରୀ କହିଲେ , ଦେଶର ସମସ୍ତଙ୍କୁ ଉତ୍ତମ ଜୀବନଶୈଳୀ ପ୍ରଦାନ କରିବା ସରକାରଙ୍କ ପଦକ୍ଷେପର ଏକ ଅଂଶବିଶେଷ ।


    ପୂର୍ବ ସରକାର ସମୟରେ ଏଭଳି ବିତରଣ କ୍ୟାମ୍ପ ବିରଳ ଥିଲା ଓ ବହୁତ କମ୍ ଆୟୋଜନ ହେଉଥିଲା । ଗତ 5 ବର୍ଷ ମଧ୍ୟରେ ଆମ ସରକାର ଦେଶର ବିଭିନ୍ନ ଭାଗରେ ଏଭଳି 9 ,000 କ୍ୟାମ୍ପ୍ ଆୟୋଜନ କରିଛି ।


    ପ୍ରଧାନମନ୍ତ୍ରୀ କହିଲେ , ସରକାର ଗତ 5 ବର୍ଷରେ ଦିବ୍ୟାଙ୍ଗଜନଙ୍କୁ 900 କୋଟି ଟଙ୍କା ମୂଲ୍ୟର ସହାୟତା ଓ ସାମଗ୍ରୀ ବଣ୍ଟନ କରିଛନ୍ତି ।


    ପ୍ରଧାନମନ୍ତ୍ରୀ କହିଲେ , “ ଏକ ନୂଆ ଭାରତର ବିକାଶରେ ଦିବ୍ୟାଙ୍ଗଜନ ଯୁବଗୋଷ୍ଠୀ ଓ ପିଲାମାନଙ୍କର ମଧ୍ୟ ସମାନ ଅଂଶଗ୍ରହଣ ବେଶ୍ ଜରୁରୀ । ସେମାନଙ୍କୁ ଶିଳ୍ପ କ୍ଷେତ୍ର , ସେବା କ୍ଷେତ୍ର କିମ୍ବା କ୍ରୀଡ଼ା କ୍ଷେତ୍ରରେ ଯିବାକୁ ସରକାର ପ୍ରୋତ୍ସାହିତ କରୁଛନ୍ତି । ”


    “ ଆମ ସରକାର ପ୍ରଥମ ଥର ପାଇଁ ଦିବ୍ୟାଙ୍ଗ ବ୍ୟକ୍ତି ଅଧିକାର ଆଇନ ଆଣିଛି । ଏହା ଜରିଆରେ ଦିବ୍ୟାଙ୍ଗ ବର୍ଗକୁ 7ରୁ 21କୁ ସମ୍ପ୍ରସାରଣ କରାଯାଇଛି । ସେହିଭଳି ଆମେ ଉଚ୍ଚ ଶିକ୍ଷାରେ ଦିବ୍ୟାଙ୍ଗଜନଙ୍କ ପାଇଁ କୋଟା ପରିମାଣରକୁ 3%ରୁ 5%କୁ ବଢ଼ାଇଛୁ । ”


    ପ୍ରଧାନମନ୍ତ୍ରୀ କହିଲେ ଯେ ଗତ 5 ବର୍ଷରେ ଦେଶରେ ଅନେକ କୋଠାବାଡି , 700ରୁ ଅଧିକ ରେଳ ଷ୍ଟେସନ ଓ ବିମାନବନ୍ଦରକୁ ଦିବ୍ୟାଙ୍ଗଙ୍କ ଅନୁକୂଳ କରାଯାଇଛି । ସୁଗମ୍ୟ ଭାରତ ଅଭିଯାନ ସହ ଲିଙ୍କ କରି ବଳକା ରେଳ ଷ୍ଟେସନ , ବିମାନବନ୍ଦରକୁ ମଧ୍ୟ ଦିବ୍ୟାଙ୍ଗ ଅନୁକୂଳ କରାଯିବ ବୋଲି ସେ କହିଛନ୍ତି ।


    ହିତାଧିକାରୀଙ୍କ ସଂଖ୍ୟା , ବଣ୍ଟନ ହୋଇଥିବା ଉପକରଣ ସଂଖ୍ୟା , ଉପକରଣ ଓ ସହାୟତାର ମୂଲ୍ୟ ଆଧାରରେ ଏହା ଦେଶର ସବୁଠାରୁ ବଡ଼ ବିତରଣ ଶିବିର ।


    ଏହି ବୃହତ ଶିବିରରେ 26 ,000 ରୁ ଅଧିକ ହିତାଧିକାରୀଙ୍କୁ ବିଭିନ୍ନ ପ୍ରକାରର 56 ,000 ରୁ ଅଧିକ ସହାୟକ ସାମଗ୍ରୀ ମାଗଣାରେ ବଣ୍ଟନ କରାଯାଇଥିଲା । ଏହି ସହାୟତା ଓ ସାମଗ୍ରୀଗୁଡିକର ମୂଲ୍ୟ 19 କୋଟି ଟଙ୍କାରୁ ଅଧିକ ।


    ଏହି ସହାୟତା ଓ ସାମଗ୍ରୀ ଜରିଆରେ ଦିବ୍ୟାଙ୍ଗଜନ ଓ ବରିଷ୍ଠ ନାଗରିକଙ୍କ ଦୈନନ୍ଦିନ ଜୀବନ ଓ ସାମାଜିକ-ଅର୍ଥନୈତିକ ବିକାଶ ଉଦ୍ଦେଶ୍ୟରେ ସହାୟତା କରିବା ଏହାର ମୂଳ ଉଦ୍ଦେଶ୍ୟ ।


    ************

    
    
    (Release ID: 1604821) Visitor Counter : 15