      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରାଣସୀରେ ପଣ୍ଡିତ ଦୀନଦୟାଲ ଉପାଧ୍ୟାୟ ସ୍ମାରକ କେନ୍ଦ୍ରକୁ ରାଷ୍ଟ୍ର ଉଦ୍ଦେଶ୍ୟରେ ଉତ୍ସର୍ଗ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 16 FEB 2020 6:48PM by PIB Bhubaneshwar


    ହର-ହର ମହାଦେବ !!!


    ମହାଶିବରାତ୍ରୀ , ରଙ୍ଗଭରୀ ଏକାଦଶୀ ଏବଂ ହୋଲି ପାଇଁ ଆପଣ ସମସ୍ତଙ୍କୁ ବହୁତ ବହୁତ ଅଭିନନ୍ଦନ ।


    ଏଠାକୁ ବହୁ ସଂଖ୍ୟାରେ ଆସିଥିବା ମୋର ଭାଇ ଓ ଭଉଣୀମାନେ !!!


    ମାଆ ଗଙ୍ଗାଙ୍କ କୂଳରେ ଆଜି ଏକ ଅଦ୍ଭୁତ ସଂଯୋଗ ସୃଷ୍ଟି ହୋଇଛି । ଅବଧୂତ ବାବା ଭଗବାନ ରାମଙ୍କ ତପସ୍ୟାର ସ୍ଥାନ ଏପଟେ ଅଛି ତ ଆଉ ଏବେ ଦୀନଦୟାଲ ଉପାଧ୍ୟାୟ ମହାଶୟଙ୍କର ସ୍ମୃତିସ୍ଥଳୀ ଗଙ୍ଗା ଆରପଟ କ୍ଷେତ୍ରକୁ ବିକଶିତ କରିଛି ।


    ସାଥୀଗଣ , ମାଆ ଗଙ୍ଗା ଯେତେବେଳେ କାଶୀରେ ପ୍ରବେଶ କରିଛନ୍ତି , ସେ ଉନ୍ମୁକ୍ତ ହୋଇ ନିଜର ଦୁଇ ବାହୁକୁ ସମ୍ପ୍ରସାରିତ କରି ଦେଇଛନ୍ତି ।


    ଗୋଟିଏ ହାତରେ ଧର୍ମ , ଦର୍ଶନ ଏବଂ ଆଧ୍ୟାତ୍ମର ବିରାଟ ସଂସ୍କୃତି ବିକଶିତ ହୋଇଛି ଏବଂ ଅନ୍ୟ ହାତ ଅର୍ଥାତ ଏପଟେ ସେବା , ତ୍ୟାଗ , ସମର୍ପଣ ଏବଂ ତପସ୍ୟା ମୂର୍ତ୍ତିମାନ ହୋଇଛି ।


    ଏହା କୂଳରେ ସିଦ୍ଧଯୋଗୀ ଅବଧୂତ ବାବା ଭଗବାନ ରାମ ତପସ୍ୟା ଏବଂ ସାଧନାର ପାରମ୍ପରିକ ରୂପ ବଦଳାଇ ସେବାର ଏକ ନବୀନ ତପସ୍ୟା ସ୍ଥଳୀର ନିର୍ମାଣ କରିଛନ୍ତି ।


    ଆଜି ଏହି କ୍ଷେତ୍ର , ଦୀନଦୟାଲ ମହାଶୟଙ୍କ ସ୍ମୃତିସ୍ଥଳୀ ସହିତ ଯୋଡ଼ି ହେବା , ନିଜ ନାମକୁ ଆହୁରି ସାର୍ଥକ କରୁଛି ।


    ଏପରି ସୋପାନ ଯେଉଁଠାରେ , ସେବା , ତ୍ୟାଗ , ବୈରାଗ ଏବଂ ଲୋକହିତ ସବୁକିଛି ଏକାଠି ଯୋଡ଼ି ହୋଇ ଏକ ଦର୍ଶନୀୟ ସ୍ଥଳ ରୂପେ ବିକଶିତ ହେବ ।


    ମୋର ବିଶ୍ୱାସ ରହିଛି କି ଏହି କ୍ଷେତ୍ର ଜୀବନର ସତ୍ୟ ଉଦ୍ଦେଶ୍ୟକୁ ଜାଣିବାରେ , ବୁଝିବାରେ ଏବଂ ତାକୁ ପ୍ରାପ୍ତ କରିବାର ସଂକଳ୍ପ ଭୂମି ପାଲଟିବ ।


    ସାଥୀଗଣ , ଆଜିର ଏହି ଦିନରେ ସେହି କୋଟି କୋଟି ଭାରତୀୟଙ୍କ ସ୍ୱପ୍ନ ସାକାର ହେବାଭଳି ଲାଗୁଛି , ଯେଉଁଗୁଡ଼ିକୁ ପଣ୍ଡିତ ଦୀନଦୟାଲ ଉପାଧ୍ୟାୟ ମହାଶୟ ସଦା ସର୍ବଦା ପ୍ରେରଣା ପ୍ରଦାନ କରି ଆସିଛନ୍ତି । ଦେଶରେ ରହିଥିବା ସବୁଠାରୁ ବଡ଼ ବଡ଼ ରେଳ ଜଙ୍କସନମାନଙ୍କ ମଧ୍ୟରୁ ଗୋଟିଏ ଏଠାରେ ରହିଛି , ତାହା ତାଙ୍କର ସ୍ମୃତି ପାଇଁ ଆଗରୁ ହିଁ ସମର୍ପିତ ହୋଇ ଯାଇଛି ।


    ଏବେ ଏଠାରେ ଯେଉଁ ସ୍ମୃତିସ୍ଥଳ ନିର୍ମାଣ କରାଯାଇଛି , ଉଦ୍ୟାନ ପ୍ରତିଷ୍ଠା ହୋଇଛି , ତାଙ୍କର ଭବ୍ୟ ପ୍ରତିମା ସ୍ଥାପିତ କରାଯାଇଛି , ଏହାଦ୍ୱାରା ଆଗାମୀ ପିଢିଙ୍କୁ ମଧ୍ୟ ଦୀନ ଦୟାଲ ମହାଶୟଙ୍କ ଆଚାର ଏବଂ ବିଚାରରୁ ପ୍ରେରଣା ମିଳୁଥିବ ।


    ଭାଇ ଓ ଭଉଣୀମାନେ , ଯେଉଁମାନେ ହୃଦୟରେ ଦଳିତ , ପୀଡ଼ିତ , ଶୋଷିତ , ବଞ୍ଚିତ , ଅବହେଳିତ ସମାଜର ଯେ କୌଣସି ବ୍ୟକ୍ତିଙ୍କ ପାଇଁ କଷ୍ଟ ଅନୁଭବ କରୁଥିଲେ , ସେମାନଙ୍କ ପାଇଁ ଏହି ଭୂମି ହେଉଛି ପ୍ରେରଣାର ଭୂମି , ଯାହା ଦେଶ ଭକ୍ତିର ରଙ୍ଗରେ ରଙ୍ଗାୟିତ ହୋଇଛି । ଯାହାଙ୍କ ଜୀବନରେ ଦଳଠାରୁ ଊର୍ଦ୍ଧ୍ଵରେ ଦେଶ ଥିଲା , ନିଜ ବଦଳରେ ସମସ୍ତଙ୍କର ଚିନ୍ତା ଥିଲା , ଏଭଳି ଦେଶ ଭକ୍ତିର ରଙ୍ଗରେ ରଙ୍ଗାୟିତ ହୋଇଥିବା ଦେଶର କୋଟି କୋଟି ଲୋକଙ୍କ ପାଇଁ ଏହା ହେଉଛି ତୀର୍ଥ କ୍ଷେତ୍ର ଯେଉଁଠାରୁ ଦେଶ ପାଇଁ ଜୀଇଁବା ନିମନ୍ତେ , ଦେଶ ପାଇଁ ଲଢ଼େଇ କରିବା ନିମନ୍ତେ ଏବଂ ଦେଶ ପାଇଁ ଜୀବନ ଉତ୍ସର୍ଗ କରିବା ପାଇଁ ପ୍ରେରଣା ମିଳୁଥିବ । ମୁଁ ଆଜି ଏହି ମାଟିକୁ ପ୍ରଣାମ କରୁଛି , ସେହି ପୂଣ୍ୟାତ୍ମାଙ୍କୁ ପ୍ରଣାମ କରୁଛି । ଆଉ ମୋର ବିଶ୍ୱାସ ରହିଛି ଯେ ଦୀନ ଦୟାଲ ମହାଶୟଙ୍କର ଆତ୍ମା ଯେଉଁଠାରେ ମଧ୍ୟ ଥିବ , ଆମକୁ ନିରନ୍ତର ଆଶୀର୍ବାଦ ଦେଉଥାଏ , ଆମକୁ ନିରନ୍ତର ପ୍ରେରଣା ଦେଇ ଚାଲିଥାଏ , କାରଣ ଆମେ ସମାଜର ସବା ଶେଷ ଧାଡ଼ିରେ ଥିବା ବ୍ୟକ୍ତିଙ୍କ ପାଇଁ ସମାଜର ଅବହେଳିତ ଲୋକଙ୍କ ପାଇଁ ଦଳିତ , ପୀଡ଼ିତ , ଶୋଷିତ , ବଞ୍ଚିତ ଲୋକଙ୍କ ପାଇଁ ଆମେ ନିଜ ଜୀବନକୁ ନିୟୋଜିତ କରିବା , ସେମାନଙ୍କ ସେବା ପାଇଁ ଆମକୁ ଯାହା ମଧ୍ୟ ଦାୟିତ୍ୱ ମିଳିଛି , ତାକୁ ସଂପୂର୍ଣ୍ଣ ଭାବେ ନିର୍ବାହ କରିବା ।


    ସାଥୀଗଣ , ଦୀନ ଦୟାଲ ଉପାଧ୍ୟାୟ ମହାଶୟ ଆମକୁ ଅନ୍ତ୍ୟୋଦୟର ମାର୍ଗ ଦେଖାଇଥିଲେ । ଅର୍ଥାତ ଯିଏ ସମାଜର ଶେଷ ଧାଡ଼ିରେ ରହିଛି , ତାହାଙ୍କର ଉଦୟ । ଏକବିଂଶ ଶତାବ୍ଦୀର ଭାରତ , ଏହି ଚିନ୍ତାଧାରାର ପ୍ରେରଣା ନେଇ ଅନ୍ତ୍ୟୋଦୟ ପାଇଁ କାର୍ଯ୍ୟ କରୁଛି । ଯେଉଁମାନେ ବିକାଶର ଶେଷ ପାହାଚରେ ଅଛନ୍ତି , ସେମାନଙ୍କୁ ବିକାଶର ପ୍ରଥମ ପାହାଚକୁ ଆଣିବା ପାଇଁ କାର୍ଯ୍ୟ ହେଉଛି ।


    ସେ ହୁଏତ ପୂର୍ବାଞ୍ଚଳ ହେଉ , ପୂର୍ବ ଭାରତ ହେଉ , ଉତ୍ତର-ପୂର୍ବ ହେଉ , ଦେଶର 100ରୁ ଅଧିକ ଆକାଂକ୍ଷୀ ଜିଲ୍ଲା ହେଉ , ସମସ୍ତ କ୍ଷେତ୍ରରେ ବିକାଶର ଅଦ୍ଭୂତପୂର୍ବ କାର୍ଯ୍ୟ ହେଉଛି ।


    ଏହି ଶୃଙ୍ଖଳରେ ଆଜି ଏହି ପବିତ୍ର ଅବସରରେ ବାରାଣସୀ ସମେତ ସଂପୂର୍ଣ୍ଣ ପୂର୍ବାଞ୍ଚଳକୁ ଲାଭ ପହଞ୍ଚାଇବା ପାଇଁ ପ୍ରାୟ 1200 କୋଟିରୁ ଅଧିକ ଟଙ୍କାର ପ୍ରକଳ୍ପଗୁଡ଼ିକର ଲୋକାର୍ପଣ ଏବଂ ଶିଳାନ୍ୟାସ କରାଯାଇଛି । ଏଥିରେ ବଡ଼ ଡାକ୍ତରଖାନା ମଧ୍ୟ ଅଛି , ସ୍କୁଲ ଏବଂ ଶୈଖିକ ସଂସ୍ଥାନ ମଧ୍ୟ ଅଛି , ରାସ୍ତା ମଧ୍ୟ ରହିଛି , ଫ୍ଲାଏଓଭର ମଧ୍ୟ ଅଛି , ଜଳ ଯୋଗାଣ ଯୋଜନାଗୁଡ଼ିକ ମଧ୍ୟ ଅଛି , ପାର୍କ ଅଛି , ସହରକୁ ଆହୁରି ସୁନ୍ଦର ଭାବେ ଗଢ଼ି ତୋଳିବା ପାଇଁ ପ୍ରକଳ୍ପ ସବୁ ମଧ୍ୟ ରହିଛି ।


    ସାଧାରଣ ମଣିଷର ସ୍ୱାସ୍ଥ୍ୟ , ଶିକ୍ଷା , ସୁବିଧା , ଆସ୍ଥା ଏବଂ ରୋଜଗାର ସହିତ ଜଡ଼ିତ ଏହି ସମସ୍ତ ପ୍ରକଳ୍ପଗୁଡ଼ିକ ନିମନ୍ତେ ମୁଁ ଆଜି ଆପଣ ସମସ୍ତଙ୍କୁ , ବାରାଣସୀ ଏବଂ ପୂର୍ବାଞ୍ଚଳ ଲୋକଙ୍କୁ ବହୁତ-ବହୁତ ଶୁଭେଚ୍ଛା ଜଣାଉଛି ।


    ଏହି ସମସ୍ତ ପ୍ରକଳ୍ପ ବିଗତ 5 ବର୍ଷରେ କାଶୀ ସମେତ ସଂପୂର୍ଣ୍ଣ ପୂର୍ବାଞ୍ଚଳରେ ଚାଲୁ ରହିଥିବା କାୟାକଳ୍ପ ସଂକଳ୍ପର ହେଉଛି ଏକ ଅଭିନ୍ନ ଅଂଶ ।


    ଏହି କିଛି ବର୍ଷରେ ବାରାଣସୀ ଜନପଦରେ ପ୍ରାୟ 25 ହଜାର କୋଟି ଟଙ୍କାର ବିକାଶ କାର୍ଯ୍ୟ ହୁଏତ ସଂପୂର୍ଣ୍ଣ ହୋଇ ସାରିଛି ଅବା କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି । ଦେବୀ ଅହଲ୍ୟା ବାଈ ହୋଲକରଙ୍କ ପରେ ଏତେ ବଡ଼ ସଂଖ୍ୟାରେ କାଶୀ ନଗରୀରେ ବିକାଶ କାର୍ଯ୍ୟ ହେଉଛି , ତ ତା ’ ପଛରେ ଦେବ ଦେବ ମହାଦେବଙ୍କର ଇଚ୍ଛା ହିଁ ରହିଛି , ବାବା ଭୋଳାଙ୍କର ହିଁ ଆଶୀର୍ବାଦ ରହିଛି ।


    ଏହା ହେଉଛି ଆମ ସମସ୍ତଙ୍କର ସୌଭାଗ୍ୟ ଯେ ବାବା ଏହି କାର୍ଯ୍ୟ ପାଇଁ ଆମ ସମସ୍ତଙ୍କୁ ଦାୟିତ୍ୱ ଦେଇଛନ୍ତି , କର୍ତ୍ତବ୍ୟ କରିବା ପାଇଁ ସୁଯୋଗ ଦେଇଛନ୍ତି ।


    ଏହି କାର୍ଯ୍ୟର ବହୁତ ବଡ଼ ଲାଭ ବନାରସ ସମେତ ସଂପୂର୍ଣ୍ଣ ପୂର୍ବାଂଚଳକୁ ମିଳୁଛି । ବିଶେଷ କରି ଭିତ୍ତିଭୂମିକୁ ନେଇ , ସଡ଼କ , ରାଜପଥ , ଜଳପଥ , ରେଳପଥକୁ ସରକାର ସର୍ବୋଚ୍ଚ ପ୍ରାଥମିକତା ଦେଇଛନ୍ତି । ପୂର୍ବାଂଚଳ ଏକ୍ସପ୍ରେସ-ୱେ ଉପରେ ଯୋଗୀ ମହାଶୟଙ୍କ ଟିମ୍ ଦୃତ ଗତିରେ କାର୍ଯ୍ୟ କରୁଛି । ଖୁବ ଶୀଘ୍ର ଏହାର ଲାଭ ଏହି ସମସ୍ତ କ୍ଷେତ୍ରକୁ ମିଳିବ ।


    ଆଜି ଏଠାରେ , ଚୋକାଘାଟ-ଲହରତାରା ରାସ୍ତାରେ ନିର୍ମାଣ ହୋଇଥିବା ସେତୁର ମଧ୍ୟ ଲୋକାର୍ପଣ ହୋଇଯାଇଛି । ପୂର୍ବର ସ୍ଥିତି ଆପଣମାନଙ୍କୁ ଜଣାଅଛି । କେଣ୍ଟ ରେଳ ଷ୍ଟେସନ ହେଉ , ବିଏଚୟୁ ହେଉ , ବସ୍ ଷ୍ଟେସନ ହେଉ , ବିମାନ ବନ୍ଦର ହେଉ , ଏହି ସମସ୍ତ ସ୍ଥାନକୁ ଯାତାୟାତ କରିବା ପାଇଁ କେତେ ସମସ୍ୟା ହେଉଥିଲା , କେତେ ଭିଡ ହେଉଥିଲା । ଏବେ ସେହି ଭିଡରୁ ମୁକ୍ତି ମିଳିଯିବ । ଏବେ ଏହି 4 ଲେନ୍ ବିଶିଷ୍ଟ ସେତୁ ନିର୍ମାଣ ହେବା ପରେ ଲହରତାରା-ଆହ୍ଲାବାଦ ଏବଂ ଚୋକାଘାଟ-ଦୀନ ଦୟାଲ ଉପାଧ୍ୟାୟ ନଗରର ରାସ୍ତା ମଧ୍ୟ ସଂଯୋଗ ହୋଇ ଯାଇଛି । ଏହା ସହିତ ଭିନ୍ନ ଭିନ୍ନ ଗ୍ରାମକୁ ସଂଯୋଗ କରୁଥିବା 16ଟି ରାସ୍ତାର ମଧ୍ୟ ଆଜି ଲୋକାର୍ପଣ ହୋଇଛି । ଏହାଦ୍ୱାରା ପ୍ରୟାଗରାଜ , ମିର୍ଜାପୁର , ଜୌନପୁର , ଗାଜୀପୁର , ଆଜମଗଡ଼ , ଗୋରଖପୁର , ବଲିୟାରୁ ନେଇ ବିହାରକୁ ଯିବା ଆସିବା କରୁଥିବା ଲୋକଙ୍କୁ ମଧ୍ୟ ବହୁତ ଲାଭ ହେବ । ଯେଉଁମାନଙ୍କୁ ସାରନାଥ ସହିତ ଅନ୍ୟ ସମସ୍ତ ପର୍ଯ୍ୟଟନ ସ୍ଥଳଗୁଡିକୁ ଯିବାର ଅଛି , ସେମାନଙ୍କୁ ମଧ୍ୟ ଏହି ରାସ୍ତାଗୁଡିକ ଦ୍ୱାରା ସୁବିଧା ହେବ ।


    ସାଥୀଗଣ , କାଶୀ ସମେତ ଏହି ସଂପୂର୍ଣ୍ଣ କ୍ଷେତ୍ରରେ ହେଉଥିବା ଯୋଗାଯୋଗ ସମ୍ବନ୍ଧିତ ଏହି କାର୍ଯ୍ୟ ଆପଣଙ୍କୁ ସୁବିଧା ସହିତ ରୋଜଗାର ସୃଷ୍ଟି କରିବାର ବଡ଼ ସାଧନ ପ୍ରସ୍ତୁତ କରୁଛି । ବିଶେଷ ଭାବେ ପର୍ଯ୍ୟଟନ ଆଧାରିତ ରୋଜଗାର , ଯାହାକୁ ନେଇ କାଶୀ ଏବଂ ଆଖପାଖର ଅଞ୍ଚଳରେ ବହୁତ ବଡ଼ ସମ୍ଭାବନା ରହିଛି , ସେମାନଙ୍କୁ ଶକ୍ତି ମିଳୁଛି । ପର୍ଯ୍ୟଟନ ହେଉଛି ଏପରି ଏକ କ୍ଷେତ୍ର , ଯେଉଁଥିରେ ପ୍ରତ୍ୟେକ ସ୍ତରର , ପ୍ରତ୍ୟେକ ବର୍ଗର ବ୍ୟକ୍ତି କମରୁ ଅତି କମ୍ ନିବେଶ କରି ଅଧିକରୁ ଅଧିକ ରୋଜଗାର କରନ୍ତି । ଏହା ହେଉଛି କାରଣ କି ଆଜି ଯେତେବେଳେ ଭାରତରେ 5 ଟ୍ରିଲିୟନ ଡଲାର ଅର୍ଥବ୍ୟବସ୍ଥାର କଥା ଆସୁଛି ତ ପର୍ଯ୍ୟଟନ ହେଉଛି ତାହାର ଏକ ପ୍ରମୁଖ ଅଂଶ ।


    ଭାରତ ପାଖରେ ତ ପ୍ରକୃତି ସହିତ ପାରମ୍ପରିକ ପର୍ଯ୍ୟଟନର ମଧ୍ୟ ବହୁତ ବଡ଼ ଶକ୍ତି ରହିଛି , ଯାହାକୁ ଏକବିଂଶ ଶତାବ୍ଦୀର ରୂପ ଦିଆଯାଉଛି । ବିଶେଷ ଭାବେ କାଶୀ ସମେତ ଆମ ଆସ୍ଥା ସହିତ ଜଡ଼ିତ ସମସ୍ତ ସ୍ଥଳଗୁଡ଼ିକୁ ନୂତନ ଆବଶ୍ୟକତା ଅନୁସାରେ , ନୂତନ ଟେକ୍ନୋଲୋଜିର ଉପଯୋଗ କରି ବିକଶିତ କରାଯାଉଛି ।


    ସାରନାଥର ସୌନ୍ଦର୍ଯ୍ୟକରଣ ହେଉ , ଗଙ୍ଗା ମାତାଙ୍କ ଘାଟର ସୌନ୍ଦର୍ଯ୍ୟକରଣ ହେଉ , ଆଜି କାଶୀ ଆସୁଥିବା ପ୍ରତ୍ୟେକ ଶ୍ରଦ୍ଧାଳୁ , ପ୍ରତ୍ୟେକ ପର୍ଯ୍ୟଟକ ସୁଖଦ ଅନୁଭବ ନେଇ ଏଠାରୁ ଯାଇଥାଆନ୍ତି । କିଛି ଦିନ ପୂର୍ବେ ଶ୍ରୀଲଙ୍କାର ପ୍ରଧାନମନ୍ତ୍ରୀ ମଧ୍ୟ ଏଠାକୁ ଆସିଥିଲେ । ଏଠାକାର ଅଦ୍ଭୁତ ବାତାବରଣ , ଦିବ୍ୟ ଅନୁଭୂତି ଦ୍ୱାରା ମନ୍ତ୍ରମୁଗ୍ଧ ହୋଇ ପଡ଼ିଥିଲେ । ଆପଣମାନେ ମଧ୍ୟ ଦେଖିଥିବେ କି ସାମାଜିକ ଗଣମାଧ୍ୟମରେ ସେ କାଶୀର ସାଥୀମାନଙ୍କୁ ବହୁତ ପ୍ରଶଂସା କରିଛନ୍ତି ।


    ସାଥୀଗଣ , କାଶୀ ବିଶ୍ୱନାଥ ଧାମ ସହ ଜଡ଼ିତ ଚାଲୁ ରହିଥିବା ପ୍ରକଳ୍ପଗୁଡ଼ିକର କାର୍ଯ୍ୟକ୍ରମକୁ ନେଇ ଆପଣମାନେ ମଧ୍ୟ ଭଲ ଭାବେ ପରିଚିତ ଅଛନ୍ତି । ଆଜି ଏଠାରେ ମନ୍ଦିର ପରିସର ମଧ୍ୟରେ ନିର୍ମାଣ କରାଯାଇଥିବା ଅନ୍ନ କ୍ଷେତ୍ର ଭବନର ଲୋକାର୍ପଣ କରାଯାଇଛି । ଏହି ଭବନଟି ନିର୍ମିତ ହେବା ଫଳରେ ଏଠାରେ ପ୍ରସାଦ ବିତରଣ ଏବଂ ଭକ୍ତମାନଙ୍କର ଭୋଜନ ଜନିତ ସମସ୍ୟାର ସମାଧାନ ସଦା ସର୍ବଦା ପାଇଁ ଦୂର ହୋଇଯିବ । କାଶୀ ବିଶ୍ୱନାଥ ଧାମରେ ଏଭଳି ସମସ୍ତ କାର୍ଯ୍ୟ ଦ୍ରୁତ ଗତିରେ ସଂପୂର୍ଣ୍ଣ କରାଯାଉଛି । ଖୁବ ଶୀଘ୍ର ବାବାଙ୍କର ଦିବ୍ୟ ପ୍ରାଙ୍ଗଣ ଏକ ଆକର୍ଷକ ଏବଂ ଭବ୍ୟ ରୂପରେ ଆମ ସମସ୍ତଙ୍କ ସମ୍ମୁଖକୁ ଆସିବ । ଏହିଭଳି ଭାବେ ଅଯୋଧ୍ୟାରେ ଶ୍ରୀରାମ ଜନ୍ମଭୂମିରେ ମଧ୍ୟ ଭବ୍ୟ ମନ୍ଦିରର ନିର୍ମାଣ କରିବା ପାଇଁ ଟ୍ରଷ୍ଟର ଗଠନ କରାଯାଇ ସାରିଛି । ଏହି ଟ୍ରଷ୍ଟ ଏବେ ଶ୍ରୀରାମ ଧାମର ନିର୍ମାଣ ଉପରେ ଦ୍ରୁତ ଗତିରେ କାର୍ଯ୍ୟ ଆରମ୍ଭ କରିଦେବ ।


    ଭାଇ ଓ ଭଉଣୀମାନେ , ସାରା ଦେଶରେ , ଆସ୍ଥା ଏବଂ ଆଧ୍ୟାତ୍ମ ସହିତ ଜଡ଼ିତ ସମସ୍ତ କେନ୍ଦ୍ରଗୁଡ଼ିକୁ ବିକଶିତ କରିବା ସହିତ- ଶ୍ରଦ୍ଧାଳୁ ଏବଂ ପର୍ଯ୍ୟଟକମାନଙ୍କ ପାଇଁ ସୁବିଧା କରାଯାଉଛି । ବିଶେଷ ଭାବେ ଏହି ସ୍ଥାନଗୁଡ଼ିକରେ ଶ୍ରଦ୍ଧାଳୁମାନଙ୍କୁ ନିରନ୍ତର ଭାବେ ଯୋଗାଯୋଗ ବ୍ୟବସ୍ଥାର ସୁବିଧା ମିଳୁ , ଏଥିପାଇଁ କାର୍ଯ୍ୟ କରାଯାଉଛି ।


    ଏହି ଶୃଙ୍ଖଳରେ ଆଜି ବାବା ବିଶ୍ୱନାଥଙ୍କର ନଗରୀକୁ ଓଁକାରେଶ୍ୱର ଏବଂ ମହାକାଳେଶ୍ୱର ସହିତ ଯୋଡ଼ୁଥିବା କାଶୀ-ମହାକାଳ ଏକ୍ସପ୍ରେସକୁ ମଧ୍ୟ ସବୁଜ ପତାକା ଦେଖାଯାଇଛି । ଏବେ କାଶୀରେ ବାବାଙ୍କର ଦର୍ଶନ କରିବା ପରେ ଉଜ୍ଜୟିନୀରେ ମହାକାଳଙ୍କର ଦର୍ଶନ କରି ପାରିବେ ଏବଂ ଏହି ଟ୍ରେନରେ ଆଗକୁ ଯାଇ ଇନ୍ଦୋରରେ ଓଁକାରେଶ୍ୱରରେ ମଧ୍ୟ ଶ୍ରଦ୍ଧା ସୁମନ ଅର୍ପଣ କରି ପାରିବେ ।


    କେବଳ ଏତିକି ନୁହେଁ , ଏହି ରେଳସେବା ପ୍ରୟାଗରାଜ , ଲକ୍ଷ୍ନୌ , କାନପୁର , ଝାନସୀ , ବୀନା , ସନ୍ଥ ହିରଦାରାମ ଭଳି ଧାର୍ମିକ ଏବଂ ଐତିହାସିକ ମହତ୍ୱ ରହିଥିବା କ୍ଷେତ୍ରଗୁଡ଼ିକୁ ମଧ୍ୟ ଯୋଡ଼ିବ । ଏହି ମହାଶିବରାତ୍ରୀ ଅବସରରେ ବାବାଙ୍କର ଭକ୍ତମାନଙ୍କୁ ଏହା ହେଉଛି ଏକ ଉପହାର ସ୍ୱରୂପ ।


    ଭାଇ ଓ ଭଉଣୀମାନେ , କାଶୀ ଆସ୍ଥା ଏବଂ ଆଧ୍ୟାତ୍ମ ସହିତ ଜ୍ଞାନର ମଧ୍ୟ ଏକ ପ୍ରମୁଖ କେନ୍ଦ୍ର ରହିଛି । ବିଗତ 5 ବର୍ଷ ମଧ୍ୟରେ ବିଏଚୟୁ ଭଳି ଜ୍ଞାନ ଏବଂ ବିଜ୍ଞାନର ବଡ଼ କେନ୍ଦ୍ରଗୁଡ଼ିକୁ ସଂପ୍ରସାରିତ କରି ଦିଆଯାଇଛି । ଆଜି ମଧ୍ୟ ଏଠାରେ ବୈଦିକ ଜ୍ଞାନ-ବିଜ୍ଞାନଠାରୁ ନେଇ ଆଧୁନିକ ଚିକିତ୍ସା ସହିତ ଜଡ଼ିତ ଅନେକ ସୁବିଧାର ଲୋକାର୍ପଣ କରାଯାଇଛି । ଆଜି ବାରାଣସୀ , ପୂର୍ବାଂଚଳର ବହୁତ ବଡ଼ ମେଡିକାଲ କେନ୍ଦ୍ର ଭାବେ ପ୍ରସିଦ୍ଧି ଲାଭ କରିଛି । ଏଠାରେ କର୍କଟ (କ୍ୟାନସର) ଭଳି ଗୁରୁତର ରୋଗର ଆଧୁନିକ ପ୍ରଣାଳୀରେ ଚିକିତ୍ସା ପାଇଁ ବହୁତଗୁଡ଼ିଏ ଡାକ୍ତରଖାନା ନିର୍ମାଣ ହୋଇ ସାରିଛି । ପୂର୍ବରୁ ଯେଉଁ ରୋଗର ଚିକିତ୍ସା କରିବା ପାଇଁ ଦିଲ୍ଲୀ ଏବଂ ମୁମ୍ବାଇ ଭଳି ବଡ଼ ବଡ଼ ସହରଗୁଡ଼ିକୁ ଯିବାକୁ ପଡ଼ୁଥିଲା , ସେଗୁଡ଼ିକର ଚିକିତ୍ସା ଏବେ ଏହିଠାରେ ମିଳୁଛି । ଏହାର ବ୍ୟାପକ ଲାଭ ଉତ୍ତରପ୍ରଦେଶ ସହିତ ପୂର୍ବ ଭାରତର ବହୁତ ବଡ଼ ଅଂଶକୁ ମିଳୁଛି । ବିଏଚୟୁରେ ଆଜି ଯେଉଁ ସୁପର ସ୍ପେସିଆଲିଟି ହାସ୍ପାତାଳର ଲୋକାର୍ପଣ ହୋଇଛି , ତାହାର ଶିଳାନ୍ୟାସ 2 016 ଶେଷ ଭାଗରେ ମୁଁ ହିଁ କରିଥିଲି । କେବଳ 21 ମାସରେ 430 ଶଯ୍ୟା ବିଶିଷ୍ଟ ଏହି ହାସ୍ପାତାଳ ତିଆରି ହୋଇ କାଶୀ ଏବଂ ପୂର୍ବାଂଚଳର ଲୋକମାନଙ୍କର ସେବା କରିବା ପାଇଁ ପ୍ରସ୍ତୁତ ହୋଇଛି । କବିରଚୌରାରେ ଜିଲ୍ଲା ମହିଳା ଚିକିତ୍ସାଳୟରେ 100 ଶଯ୍ୟା ବିଶିଷ୍ଟ ମାତୃକାଳୀନ ଦଳ ବା ଗୋଷ୍ଠୀ ଦ୍ୱାରା ସହରର ମହିଳାମାନଙ୍କୁ ବହୁତ ସାହାଯ୍ୟ ମିଳିପାରିବ ।


    ମୁଁ ଯୋଗୀ ମହାଶୟ ଏବଂ ତାଙ୍କର ଟିମକୁ ଶୁଭେଚ୍ଛା ଜଣାଇବି କି ସଂପୂର୍ଣ୍ଣ ଉତ୍ତରପ୍ରଦେଶରେ ମେଡିକାଲ କଲେଜ ଏବଂ ଆୟୁଷ୍ମାନ ଯୋଜନା ମାଧ୍ୟମରେ ସ୍ୱାସ୍ଥ୍ୟ ଏବଂ ଆରୋଗ୍ୟ କେନ୍ଦ୍ର ନିର୍ମାଣ କରିବା ଉପରେ ଗୁରୁତ୍ୱ ଦିଆଯାଉଛି । ଏହା ସହିତ- ଶୁଦ୍ଧ ପାନୀୟ ଜଳ ଏବଂ ସ୍ୱଚ୍ଛତାକୁ ନେଇ ମଧ୍ୟ ଯେଉଁସବୁ ପ୍ରୟାସ ବିଗତ 2-3 ବର୍ଷ ମଧ୍ୟରେ ହୋଇଛି , ତାହା ଫଳରେ ଏନସେଫାଲାଇଟିସ୍ ଭଳି ରୋଗ ସହିତ ଲଢ଼େଇ କରିବା ପାଇଁ ଖୁବ ସହାୟତା ମିଳି ପାରିଛି ।


    ସାଥୀଗଣ , ଏହା ଯାହା କିଛି ମଧ୍ୟ ବିଗତ 5 , ସାଢ଼େ 5 ବର୍ଷ ମଧ୍ୟରେ ହାସଲ କରାଯାଇଛି , ଏବେ ତାହାକୁ ଆହୁରି ଦ୍ରୁତ ଗତିରେ ଆଗକୁ ବଢ଼ାଇବାର ଆବଶ୍ୟକତା ରହିଛି । ସ୍ୱଚ୍ଛତାକୁ ନେଇ ଏ ଯେଉଁ ଆନ୍ଦୋଳନ ଆରମ୍ଭ କରାଯାଇଛି , ତାହାକୁ ଆମକୁ ଜାରି ରଖିବାକୁ ପଡ଼ିବ । ସେଠାରେ ଜଳ ଜୀବନ ମିଶନ ମାଧ୍ୟମରେ ଆଗାମୀ 5 ବର୍ଷ ମଧ୍ୟରେ ପ୍ରତ୍ୟେକ ଘରକୁ ପାନୀୟ ଜଳ ପହଞ୍ଚାଇବା ପାଇଁ ମଧ୍ୟ ଆମକୁ ସଂପୂର୍ଣ୍ଣ ଶକ୍ତିର ସହିତ କାର୍ଯ୍ୟ କରିବାକୁ ପଡ଼ିବ ।


    ମୁଁ ଏହା ଆପଣମାନଙ୍କୁ ଆଶ୍ୱସ୍ତ କରୁଛି କି ଏହି କାର୍ଯ୍ୟ ପାଇଁ ନା ତ , ବଜେଟ ଏକ ସମସ୍ୟା ହେବ ଆଉ ନା ସରକାରଙ୍କର ଉଦ୍ଦେଶ୍ୟ କେବେ ମଧ୍ୟ ଦୁର୍ବଳ ହେବ । ବନାରସର କାୟାକଳ୍ପକୁ ମହାଦେବଙ୍କ ଇଚ୍ଛାକୁ ଆମେ ସମସ୍ତେ ମିଳିମିଶି ସଂପୂର୍ଣ୍ଣ କରିବା ।


    ଭାଇ ଓ ଭଉଣୀମାନେ , ପରିବର୍ତ୍ତିତ ଭାରତରେ ଦେଶର ବିକାଶର କାହାଣୀରେ ନୂତନ ଅଧ୍ୟାୟ ଯୋଡ଼ିବାର କାର୍ଯ୍ୟ ବଡ଼-ବଡ଼ ମେଟ୍ରୋ ସହର ଅପେକ୍ଷା ବନାରସ ଭଳି ଟିୟର-2 , ଟିୟର-3 ସହରଗୁଡ଼ିକ ହିଁ କରିବେ ।


    ଦୀନ ଦୟାଲ ମହାଶୟ , ଯେଉଁ ଭଳି ଭାବେ ଅନ୍ତ୍ୟୋଦୟର କଥା କହୁଥିଲେ , ସେହିପରି ହିଁ , ଦେଶର ଛୋଟ ଛୋଟ ସହରଗୁଡ଼ିକର ଉଦୟ , ଦେଶର ବିକାଶକୁ ନୂତନ ଶୀର୍ଷକୁ ନେଇ ଯିବ ।


    କେନ୍ଦ୍ର ସରକାରଙ୍କ ଯୋଜନାଗୁଡ଼ିକରୁ ବହୁତ ଅଧିକ ଲାଭ , ଏହି ଛୋଟ ଛୋଟ ସହରଗୁଡ଼ିକୁ ଏବଂ ଏଥିରେ ବସବାସ କରୁଥିବା ଲୋକମାନଙ୍କୁ ହିଁ ହୋଇଛି ।


    ଏବେ ନିକଟରେ ଯେଉଁ ବଜେଟ ଆସିଛି , ସେଥିରେ ସରକାର ଘୋଷଣା କରିଛନ୍ତି କି ଭିତ୍ତିଭୂମି ଉପରେ 100 ଲକ୍ଷ କୋଟି ଟଙ୍କାରୁ ଅଧିକ ଖର୍ଚ୍ଚ କରାଯିବ । ଏହାର ବହୁତ ବଡ଼ ଅଂଶ , ଦେଶର ଛୋଟ ଛୋଟ ସହରଗୁଡ଼ିକର ଖାତାକୁ ହିଁ ଆସିବ ।


    ସାଥୀଗଣ , ଦୀନ ଦୟାଲ ମହାଶୟ କହୁଥିଲେ , କି ଆତ୍ମନିର୍ଭରତା ଏବଂ ସ୍ୱୟଂ ସହାୟତା ସମସ୍ତ ଯୋଜନାଗୁଡ଼ିକର କେନ୍ଦ୍ରରେ ରହିବା ଆବଶ୍ୟକ । ତାଙ୍କର ଏହି ବିଚାରଧାରାଗୁଡ଼ିକୁ ସରକାରଙ୍କ ଯୋଜନାଗୁଡ଼ିକରେ ଏବଂ ସରକାରଙ୍କର କାର୍ଯ୍ୟ ସଂସ୍କୃତିରେ ନିରନ୍ତର ଆଣିବାର ପ୍ରୟାସ କରାଯାଉଛି ।


    ଆପଣମାନେ ଦେଖନ୍ତୁ , ମେକ୍ ଇନ୍ ଇଣ୍ଡିଆର କେନ୍ଦ୍ରରେ ଆତ୍ମନିର୍ଭରତା ରହିଛି । ଆଜି ରେଳ ଡବାରୁ ନେଇ , ମୋବାଇଲ ଫୋନ ଏବଂ ସେନା ପାଇଁ ଆଧୁନିକ ଅସ୍ତ୍ରଶସ୍ତ୍ର ପର୍ଯ୍ୟନ୍ତ ଭାରତରେ ନିର୍ମାଣ ହେବାକୁ ଲାଗିଲାଣି । ପୂର୍ବାଂଚଳ ସମେତ ସଂପୂର୍ଣ୍ଣ ୟୁପିରେ ମଧ୍ୟ ଅନେକ ନୂତନ କାରଖାନାମାନ ବିଗତ 5 ବର୍ଷ ମଧ୍ୟରେ କରାଯାଇଛି ।


    ଏହିଭଳି ଭାବେ , ଷ୍ଟାର୍ଟ-ଅପ୍ ଇଣ୍ଡିଆର କେନ୍ଦ୍ରରେ ମଧ୍ୟ ଆତ୍ମନିର୍ଭରତା ରହିଛି । ବିଗତ 5 ବର୍ଷ ମଧ୍ୟରେ ପ୍ରାୟ 26 ହଜାର ନୂତନ ଷ୍ଟାର୍ଟ ଅପ୍ସ ପଞ୍ଜିକୃତ ହୋଇଛି , ଯେଉଁଥିରେ ଭାରତର ଯୁବକମାନେ ହିଁ ଭାରତର ଲକ୍ଷ ଲକ୍ଷ ଯୁବକମାନଙ୍କୁ ରୋଜଗାର ଦେବାର କାର୍ଯ୍ୟ କରି ପାରିଛନ୍ତି । ମୁଦ୍ରା ଯୋଜନାର କେନ୍ଦ୍ରରେ ମଧ୍ୟ ଆତ୍ମ ନିର୍ଭରତା ଏବଂ ସ୍ୱୟଂ ସହାୟତା ଯୋଡ଼ି ହୋଇ ରହିଛି । ଏହି ଯୋଜନା ସମଗ୍ର ଦେଶରେ ପ୍ରାୟ ସାଢ଼େ 5 କୋଟି ନୂତନ ଉଦ୍ୟମୀ ପ୍ରସ୍ତୁତ କରିଛି । ପ୍ରାୟ 3 ହଜାର କୋଟି ଟଙ୍କାର ମୁଦ୍ରା ଋଣ ବାରାଣସୀର ହିଁ ପ୍ରାୟ ସାଢ଼େ 6 ଲକ୍ଷ ସାଥୀଙ୍କୁ ମିଳିଛି । ପ୍ରଧାନମନ୍ତ୍ରୀ କିଷାନ ସମ୍ମାନ ନିଧିର ମୂଳରେ ମଧ୍ୟ ସ୍ୱୟଂ ସହାୟତା ହିଁ ରହିଛି । ଏହା ମାଧ୍ୟମରେ ୟୁପିର ପ୍ରାୟ 2 କୋଟି କୃଷକଙ୍କୁ ପ୍ରାୟ 12 ହଜାର କୋଟି ଟଙ୍କା ସେମାନଙ୍କ ଖାତାକୁ ହସ୍ତାନ୍ତର କରାଯାଇ ସାରିଛି ।


    ଭାଇ ଓ ଭଉଣୀମାନେ , ଆମ ସରକାର ସମାଜର ଶେଷ ଧାଡ଼ିରେ ଠିଆ ହୋଇଥିବା ଲୋକମାନଙ୍କ ପାଖରେ ପହଞ୍ଚିବା ପାଇଁ ସେମାନଙ୍କ ଯାଏଁ ବିକାଶର ଲାଭ ପହଞ୍ଚାଇବା ପାଇଁ କ୍ରମାଗତ ଭାବେ କାର୍ଯ୍ୟ କରୁଛନ୍ତି ।


    ଆପଣ କୁହନ୍ତୁ , ସେହି 50 କୋଟିରୁ ଊର୍ଦ୍ଧ୍ଵ ଦେଶବାସୀ ଯାହାଙ୍କୁ ଆଜି ଆୟୂଷ୍ମାନ ଭାରତ ଯୋଜନା ମାଧ୍ୟମରେ 5 ଲକ୍ଷ ଟଙ୍କାର ମାଗଣା ଚିକିତ୍ସା ସୁବିଧା ସମ୍ଭବ ହୋଇ ପାରିଛି , ସେମାନେ ହେଉଛନ୍ତି ସବୁ କିଏ ? ଏମାନେ 70 ବର୍ଷ ମଧ୍ୟରେ ବିକାଶର ଶେଷ ଭାଗରେ ହିଁ ରହିଛନ୍ତି ।


    ଆଜି ଦେଶରେ ପ୍ରାୟ 90 ଲକ୍ଷ ଗରିବ ରୋଗୀଙ୍କୁ ଚିକିତ୍ସା ମିଳି ସାରିଛି , ଯେଉଁଥିରୁ ୟୁପିର 3 ଲକ୍ଷ ଏବଂ ବାରାଣସୀର ପ୍ରାୟ 16 ହଜାର ସାଥୀ ଅଛନ୍ତି ।


    ଦେଶର ସେହି 11କୋଟି ସାଥୀ ମଧ୍ୟ ଶେଷ ଭାଗରେ ହିଁ ରହିଥିଲେ , ଯାହାଙ୍କ ଘରକୁ ପ୍ରଥମ ଥର ପାଇଁ ଶୌଚାଳୟ ପହଞ୍ଚି ପାରିଛି ।


    ଦେଶର ସେହି 8 କୋଟିରୁ ଅଧିକ ପରିବାର ମଧ୍ୟ ଶେଷ ଭାଗରେ ହିଁ ରହିଥିଲେ , ଯାହାଙ୍କୁ ପ୍ରଥମ ଥର ଉଜ୍ଜ୍ୱଳା ଗ୍ୟାସ ସଂଯୋଗ ମିଳି ପାରିଛି । ଏଥିରେ ମଧ୍ୟ ୟୁପିର ପ୍ରାୟ ଦେଢ଼ କୋଟି ଏବଂ ବାରାଣସୀର ପ୍ରାୟ 50 ଲକ୍ଷ ମୋର ଦଳିତ ଭାଇ-ଭଉଣୀଙ୍କର ପରିବାର ରହିଛନ୍ତି , ଯାହାଙ୍କୁ ଉଜ୍ଜ୍ୱଳାର ଗ୍ୟାସ ସଂଯୋଗ ମିଳି ପାରିଛି ।


    ଦେଶର ପ୍ରାୟ 2 କୋଟି ସାଥୀ ଯାହାଙ୍କୁ ପକ୍କା ଘର ମିଳିଛି , ସେମାନେ ମଧ୍ୟ ଶେଷ ଭାଗରେ ହିଁ ଠିଆ ହୋଇ ରହିଥିବା ଲୋକ ଥିଲେ । ଆଜି ଯେଉଁ 24 କୋଟି ଦେଶବାସୀଙ୍କୁ 4 ଲକ୍ଷ ଟଙ୍କା ପର୍ଯ୍ୟନ୍ତ ଦୁର୍ଘଟଣା ଏବଂ ଜୀବନ ବୀମା ମିଳୁଛି , ସେମାନେ ମଧ୍ୟ ଶେଷ ଭାଗରେ ହିଁ ରହିଥିଲେ ।


    ଯେଉଁ କୋଟି କୋଟି କୃଷକ , ଶ୍ରମିକ , ଛୋଟ-ଛୋଟ ବ୍ୟବସାୟୀମାନଙ୍କୁ 60 ବର୍ଷ ବୟସ ପରେ 3 ହଜାର ଟଙ୍କାର ମାସିକ ପେନସନ ଦେବା ପାଇଁ ସ୍ଥିର ହୋଇଛି , ସେମାନେ ମଧ୍ୟ ବିକାଶର ଶେଷ ଭାଗରେ ହିଁ ରହିଥିଲେ ।


    ସାଥୀଗଣ , ସ୍ୱାଧୀନତାର ଦୀର୍ଘ ସମୟ ପର୍ଯ୍ୟନ୍ତ ଏହି ଶେଷ ସ୍ତରକୁ ସୁରକ୍ଷିତ ଭାବେ ରଖାଗଲା , କାରଣ ଏମାନଙ୍କର ସମସ୍ୟାଗୁଡ଼ିକୁ ସମାଧାନ କରିବା ପାଇଁ ନୁହେଁ , ବରଂ ଦ୍ୱନ୍ଦ ଭିତରେ ରଖିବାରେ ହିଁ ରାଜନୈତିକ ହିତ ସାଧନ ହେଉଥିଲା । କିନ୍ତୁ ଏବେ ସ୍ଥିତିସବୁ ବଦଳୁଛି , ଦେଶ ବଦଳୁଛି । ଯିଏ ଶେଷ ଭାଗରେ ହିଁ ରହିଥିଲେ , ସେମାନଙ୍କୁ ସର୍ବୋଚ୍ଚ ପ୍ରାଥମିକତା ଦିଆ ଯାଉଛି । ମହାଦେବଙ୍କ ଆଶୀର୍ବାଦରୁ , ଆଜି ଦେଶରେ ସେହିସବୁ ନିଷ୍ପତ୍ତିମାନ ନିଆ ଯାଉଛି ଯେଉଁଗୁଡ଼ିକୁ ସର୍ବଦା ପଛରେ ଛାଡ଼ି ଦିଆ ଯାଉଥିଲା । ଜମ୍ମୁ କଶ୍ମୀରରୁ ଧାରା 370 ଉଚ୍ଛେଦ କରିବାର ନିଷ୍ପତ୍ତି ହେଉ କିମ୍ବା ନାଗରିକ ସଂଶୋଧନ ଆଇନ , ବର୍ଷ ବର୍ଷ ଧରି ଦେଶକୁ ଏସବୁ ନିଷ୍ପତ୍ତିଗୁଡ଼ିକ ପାଇଁ ଅପେକ୍ଷା ରହିଥିଲା । ଦେଶ ହିତରେ ଏହି ସବୁ ନିଷ୍ପତ୍ତିର ଆବଶ୍ୟକତା ରହିଥିଲା ଏବଂ ସାରା ବିଶ୍ୱର ସମସ୍ତ ଚାପ ସତ୍ୱେ ଏହି ନିଷ୍ପତ୍ତି ଉପରେ ଆମେ ଦୃଢ଼ ରହିଲୁ ଏବଂ ରହିବୁ ମଧ୍ୟ । ଆଜି ବାବା ଭୋଳାନାଥଙ୍କ ନଗରୀରେ , ଅବଧୂତ ବାବା ଭଗବାନ ରାମଙ୍କର ସାନିଧ୍ୟରେ , ଦୀନ ଦୟାଲଙ୍କ ସ୍ମୃତିରେ , ମୁଁ କାଶୀର ଲୋକମାନଙ୍କୁ , ଦେଶର ଲୋକଙ୍କୁ ଏହି ବିଶ୍ୱାସ ଦେଉଛି କି ଦେଶ ପାଇଁ ଏହି କାର୍ଯ୍ୟ ନିରନ୍ତର ଜାରି ରହିବ ।


    ପୁଣିଥରେ ଆପଣ ସମସ୍ତଙ୍କୁ ଏତେ ବିଶାଳ ସଂଖ୍ୟାରେ ଏଠାକୁ ଆସି ମୋତେ ଆଶୀର୍ବାଦ ଦେଇଥିବାରୁ , ବହୁତ ବହୁତ ଧନ୍ୟବାଦ!!!


    ଭାରତ ମାତା କୀ ଜୟ!!!


    ଭାରତ ମାତା କୀ ଜୟ!!!


    ଭାରତ ମାତା କୀ ଜୟ!!!


    ***************

    
    
    (Release ID: 1603736) Visitor Counter : 10