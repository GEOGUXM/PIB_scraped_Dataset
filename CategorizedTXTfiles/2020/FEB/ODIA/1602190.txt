      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲକ୍ଷ୍ନୌରେ ଡିଫେନ୍ସଏକ୍ସପୋ ଉଦ୍ଘାଟନ କଲେ ପ୍ରଧାନମନ୍ତ୍ରୀ
      • ଭାରତ କେବଳ ବଜାର ନୁହେଁ ବରଂ ସାରା ବିଶ୍ୱ ପାଇଁ ବିଶାଳ ସୁଯୋଗ: ପ୍ରଧାନମନ୍ତ୍ରୀ
      • ପ୍ରତିରକ୍ଷା କ୍ଷେତ୍ରରେ ଡିଜିଟାଲ ରୂପାନ୍ତରଣ ଆଗାମୀ ଦିନର ଆହ୍ୱାନ
      • ପ୍ରତିରକ୍ଷା ସାମଗ୍ରୀର ସ୍ୱଦେଶୀ ନିର୍ମାଣ ଦ୍ୱାରା ଅଟଳ ବିହାରୀ ବାଜପେୟୀଙ୍କ ସ୍ୱପ୍ନ ବାସ୍ତବତାରେ ପରିଣତ ହେଲା: ପ୍ରଧାନମନ୍ତ୍ରୀ
      Posted On: 05 FEB 2020 1:45PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଲକ୍ଷ୍ନୌ , ଉତ୍ତରପ୍ରଦେଶରେ ଡିଫେନ୍ସଏକ୍ସପୋର 11ତମ ସଂସ୍କରଣକୁ ଉଦ୍ଘାଟନ କରିଛନ୍ତି । ଏହି ଦ୍ୱିବାର୍ଷିକ ସାମରିକ ପ୍ରଦର୍ଶନୀରେ ବିଶ୍ୱସ୍ତରୀୟ ପ୍ରତିରକ୍ଷା କେନ୍ଦ୍ର ଭାବରେ ଭାରତର ସମ୍ଭାବନା ପ୍ରଦର୍ଶିତ କରାଯାଉଛି । ଡିଫେନ୍ସଏକ୍ସପୋ 2020 ଭାରତର ସବୁଠାରୁ ବଡ଼ ପ୍ରତିରକ୍ଷା ପ୍ରଦର୍ଶନ ମଞ୍ଚ ହେବା ସହିତ ବିଶ୍ୱର ପ୍ରମୁଖ ଡିଫେନ୍ସଏକ୍ସପୋ ପାଲଟିଛି । ଚଳିତ ଏକ୍ସପୋରେ ବିଶ୍ୱର ଏକ ହଜାରରୁ ଅଧିକ ପ୍ରତିରକ୍ଷା ନିର୍ମାତା ଓ 150 କମ୍ପାନୀ ଭାଗ ନେଇଛନ୍ତି ।


    ପ୍ରଧାନମନ୍ତ୍ରୀ କହିଥିଲେ , ସେ ଭାରତର ପ୍ରଧାନମନ୍ତ୍ରୀ ଓ ଉତ୍ତର ପ୍ରଦେଶର ସାଂସଦ ଭାବେ ସମସ୍ତଙ୍କୁ ଡିଫେନ୍ସଏକ୍ସପୋର 11ତମ ସଂସ୍କରଣକୁ ସ୍ୱାଗତ କରି ଦୁଇଗୁଣ ଖୁସି ଅନୁଭବ କରୁଛନ୍ତି । ଏହା ଭାରତର ଲୋକ ତଥା ଯୁବ ପିଢ଼ିଙ୍କ ପାଇଁ ବହୁତ ବଡ଼ ସୁଯୋଗ ଆଣି ଦେଇଛି । ମେକ୍ ଇନ ଇଣ୍ଡିଆ ଦ୍ୱାରା କେବଳ ଭାରତର ସୁରକ୍ଷା ବଢ଼ିବ ନାହିଁ ବରଂ ପ୍ରତିରକ୍ଷା କ୍ଷେତ୍ରରେ ନୂଆ ରୋଜଗାର ସୁଯୋଗ ସୃଷ୍ଟି ହେବ । ଏହାଦ୍ୱାରା ଭବିଷ୍ୟତରେ ପ୍ରତିରକ୍ଷା ରପ୍ତାନୀ ବୃଦ୍ଧି ପାଇବ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ଭାରତ କେବଳ ବଜାର ନୁହେଁ ବରଂ ସାରା ବିଶ୍ୱ ପାଇଁ ବିଶାଳ ସୁଯୋଗ


    ଆଜିର ଡିଫେନ୍ସଏକ୍ସପୋ ଭାରତର ବିଶାଳତା , ତାର ବ୍ୟାପକତା , ବିବିଧତା ଓ ବିଶ୍ୱରେ ଭାରତର ବିସ୍ତୃତ ଭାଗିଦାରୀକୁ ସିଦ୍ଧ କରୁଛି । ସୁରକ୍ଷା ଓ ପ୍ରତିରକ୍ଷା କ୍ଷେତ୍ରରେ ମଜବୁତ ଭୂମିକା ସହ ଭାରତ ଆଗକୁ ବଢ଼ିବା ଏହାର ପ୍ରମାଣ । ଏହି ଏକ୍ସପୋ କେବଳ ପ୍ରତିରକ୍ଷା କ୍ଷେତ୍ର ସହ ଜଡ଼ିତ ଉଦ୍ୟୋଗ ପ୍ରତି ନୁହେଁ ବରଂ ଭାରତ ପ୍ରତି ବିଶ୍ୱର ବିଶ୍ୱାସକୁ ପ୍ରତିବିମ୍ବିତ କରୁଛି । ଯେଉଁମାନେ ପ୍ରତିରକ୍ଷା ଓ ଅର୍ଥ ବ୍ୟବସ୍ଥା ସମ୍ପର୍କରେ ଜାଣନ୍ତି ସେମାନେ ନିଶ୍ଚିତ ଭାବେ ଏହା ଜାଣିଥିବେ ଭାରତ କେବଳ ବଜାର ନୁହେଁ , ବରଂ ସାରା ବିଶ୍ୱ ପାଇଁ ବିଶାଳ ସୁଯୋଗ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ପ୍ରତିରକ୍ଷା କ୍ଷେତ୍ରରେ ଡିଜିଟାଲ ରୂପାନ୍ତରଣ ଆଗାମୀ ଦିନର ଆହ୍ୱାନକୁ ପ୍ରତିବିମ୍ବିତ କରୁଛି


    ପ୍ରଧାନମନ୍ତ୍ରୀ କହିଛନ୍ତି ଯେ , ଡିଫେନ୍ସଏକ୍ସପୋର ଉପପ୍ରସଙ୍ଗ ପ୍ରତିରକ୍ଷା କ୍ଷେତ୍ରରେ ଡିଜିଟାଲ ରୂପାନ୍ତରଣ ଆଗାମୀ ଦିନର ଆଶଙ୍କା ଓ ଆହ୍ୱାନକୁ ଦର୍ଶାଉଛି । ଜୀବନ ପ୍ରଯୁକ୍ତି ପରିଚାଳିତ ହେବାରେ ଲାଗିଥିବାରୁ ପ୍ରତିରକ୍ଷା ସହିତ ଜଡ଼ିତ ପ୍ରସଙ୍ଗ ଓ ଆହ୍ୱାନ ଗମ୍ଭୀର ହେବାରେ ଲାଗିଛି । ଏହା ବର୍ତ୍ତମାନ ପାଇଁ ନୁହେଁ , ଭବିଷ୍ୟତ ପାଇଁ ମଧ୍ୟ ମହତ୍ୱପୂର୍ଣ୍ଣ । ବିଶ୍ୱସ୍ତରରେ ପ୍ରତିରକ୍ଷା ବଳ ନୂଆ ପ୍ରଯୁକ୍ତି ବିକଶିତ କରୁଛି , ଭାରତ ମଧ୍ୟ ବିଶ୍ୱ ସହିତ ତାଳ ଦେଇ ଆଗେଇ ଚାଲିଛି । ଅନେକ ପ୍ରତିକୃତି (ପ୍ରୋଟୋଟାଇପ) ପ୍ରସ୍ତୁତ ହେଉଛି । ଆଗାମୀ ପାଞ୍ଚବର୍ଷ ମଧ୍ୟରେ ପ୍ରତିରକ୍ଷା କ୍ଷେତ୍ରରେ ଆର୍ଟିଫିସିଆଲ ଇଣ୍ଟେଲିଜେନ୍ସର ଅତିକମରେ 25ଟି ଉତ୍ପାଦ ବିକଶିତ କରିବା ଆମର ଉଦ୍ଦେଶ୍ୟ ।


    ଅଟଳ ବିହାରୀ ବାଜପେୟୀଙ୍କ ସ୍ୱପ୍ନ ବାସ୍ତବତାରେ ପରିଣତ ହେଲା


    ପ୍ରଧାନମନ୍ତ୍ରୀ କହିଥିଲେ ଲକ୍ଷ୍ନୌରେ ଆୟୋଜିତ ଏକ୍ସପୋ ଅନ୍ୟ କାରଣ ପାଇଁ ମଧ୍ୟ ଗୁରୁତ୍ୱପୂର୍ଣ୍ଣ । ଭାରତର ପୂର୍ବତନ ପ୍ରଧାନମନ୍ତ୍ରୀ ଅଟଳ ବିହାରୀ ବାଜପେୟୀ ଦେଶରେ ପ୍ରତିରକ୍ଷା ସାମଗ୍ରୀ ନିର୍ମାଣ ପାଇଁ ସ୍ୱପ୍ନ ଦେଖିଥିଲେ ଓ ଏଥିପାଇଁ ଅନେକ ପଦକ୍ଷେପ ନେଇଥିଲେ ।


    ତାଙ୍କ ସ୍ୱପ୍ନକୁ ଅନୁସରଣ କରି ଆମେ ଅନେକ ପ୍ରତିରକ୍ଷା ସାମଗ୍ରୀର ନିର୍ମାଣ ତ୍ୱରାନ୍ୱିତ କରିଛୁ । ଆମେ 2014ରେ 217 ପ୍ରତିରକ୍ଷା ଲାଇସେନ୍ସ ଜାରି କରିଥିଲୁ । ବିଗତ ପାଞ୍ଚ ବର୍ଷରେ ଏହି ସଂଖ୍ୟା 460ରେ ପହଁଚିଛି । ଭାରତ ଏବେ ଆର୍ଟିଲେରି ଗନ , ବିମାନ ବାହକ ଠାରୁ ଆରମ୍ଭ କରି ଯୁଦ୍ଧପୋତ ବୁଡାଜାହାଜ ନିର୍ମାଣ କରୁଛି ବୋଲି ପ୍ରଧାନମନ୍ତ୍ରୀ କହିଛନ୍ତି । ବିଶ୍ୱ ପ୍ରତିରକ୍ଷା ରପ୍ତାନୀରେ ଭାରତରେ ଭାଗିଦାରୀ ବଢୁଛି । ଗତ ଦୁଇ ବର୍ଷରେ ଭାରତ ପ୍ରାୟ 17 ହଜାର କୋଟି ଟଙ୍କା ମୂଲ୍ୟର ପ୍ରତିରକ୍ଷା ଉତ୍ପାଦ ରପ୍ତାନୀ କରିଛି । ପ୍ରତିରକ୍ଷା ରପ୍ତାନୀକୁ ବୃଦ୍ଧି କରି 5 ବିଲିୟନ ଡଲାଇ ପର୍ଯ୍ୟନ୍ତ ନେବା ଆମର ଲକ୍ଷ୍ୟ ରହିଛି ।


    ପ୍ରତିରକ୍ଷା କ୍ଷେତ୍ରରେ ଗବେଷଣା ଓ ବିକାଶ , ରାଷ୍ଟ୍ରନୀତିର ପ୍ରମୁଖ ଅଂଶ


    ଗତ 5-6 ବର୍ଷ ହେଲା ଆମ ସରକାର ଗବେଷଣା ଓ ବିକାଶକୁ ରାଷ୍ଟ୍ର ନୀତିର ଏକ ପ୍ରମୁଖ ଅଂଶରେ ପରିଣତ କରିଛି । ପ୍ରତିରକ୍ଷା ଓ ବିକାଶ ତଥା ନିର୍ମାଣ ପାଇଁ ଦେଶରେ ଆବଶ୍ୟକ ଭିତ୍ତିଭୂମି ପ୍ରସ୍ତୁତ ହେଉଛି । ଅନ୍ୟ ଦେଶ ସହିତ ସମ୍ମିଳିତ ଉଦ୍ୟମ ପାଇଁ ଚେଷ୍ଟା କରାଯାଉଛି । ନିର୍ଦ୍ଧାରିତ ଦୃଷ୍ଟିଭଙ୍ଗୀ ସହିତ ସମସ୍ତ ସାଇଲୋ ସମାପ୍ତ କରିବାକୁ ପ୍ରୟାସ କରାଯାଉଛି । ଏହାଦ୍ୱାରା ନିବେଶ ଓ ନବୋନ୍ମେଷ ପାଇଁ ପ୍ରସ୍ତୁତ ରହିବାର ପରିବେଶ ସୃଷ୍ଟି ହେବ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ବ୍ୟବହାରକାରୀ ଓ ଉତ୍ପାଦକଙ୍କ ମଧ୍ୟରେ ଭାଗିଦାରୀ


    ବ୍ୟବହାରକାରୀ ଓ ଉତ୍ପାଦକଙ୍କ ମଧ୍ୟରେ ଭାଗିଦାରୀ ମାଧ୍ୟମରେ ରାଷ୍ଟ୍ରୀୟ ସୁରକ୍ଷା ଆହୁରି ମଜବୁତ ହୋଇପାରିବ । ପ୍ରତିରକ୍ଷା ନିର୍ମାଣ କେବଳ ସରକାରୀ ସଂସ୍ଥାଗୁଡ଼ିକ ମଧ୍ୟରେ ସୀମିତ ରହିବା ଉଚିତ ନୁହେଁ , ବରଂ ଏଥିରେ ଘରୋଇ କ୍ଷେତ୍ରର ସମାନ ସହଯୋଗ ଓ ଭାଗିଦାରୀ ରହିବା ଦରକାର ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ନୂଆ ଭାରତର ନୂଆ ଲକ୍ଷ୍ୟ


    ପ୍ରତିରକ୍ଷା ନିର୍ମାଣ ପାଇଁ ଭାରତରେ ଦୁଇଟି ବୃହତ କରିଡର ନିର୍ମାଣ କରାଯାଉଛି । ଗୋଟିଏ ତାମିଲନାଡୁରେ ଓ ଅନ୍ୟଟି ଉତ୍ତର ପ୍ରଦେଶରେ । ଉତ୍ତରପ୍ରଦେଶର ପ୍ରତିରକ୍ଷା କରିଡରରେ ଲକ୍ଷ୍ନୌ ବ୍ୟତୀତ ଆଲିଗଡ଼ , ଆଗ୍ରା , ଝାନ୍ସି , ଚିତ୍ରକୂଟ ଓ କାନପୁରରେ ନୋଡ୍ସ ସ୍ଥାପିତ ହେବ । ଭାରତରେ ପ୍ରତିରକ୍ଷା ସାମଗ୍ରୀ ନିର୍ମାଣକୁ ତ୍ୱରାନ୍ୱିତ କରିବା ପାଇଁ ନୂଆ ଲକ୍ଷ୍ୟ ଧାର୍ଯ୍ୟ କରାଯାଇଛି ।


    ଆଗାମୀ ପାଞ୍ଚ ବର୍ଷରେ ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ଏମଏସଏମଇ ସଂଖ୍ୟା 15 ହଜାରରୁ ଅଧିକ କରିବା ଆମର ଲକ୍ଷ୍ୟ । ଆଇ-ଡିଇଏକ୍ସ ବିଚାର ବିକାଶ ପାଇଁ 2 ଶହ ନୂଆ ଷ୍ଟାର୍ଟ ଅପ୍ ଆରମ୍ଭ କରିବାର ଲକ୍ଷ୍ୟ ରହିଛି । ଏହି ପ୍ରୟାସ ଦ୍ୱାରା ଅତିକମରେ 50 ନୂଆ ପ୍ରଯୁକ୍ତି ଓ ଉତ୍ପାଦ ବିକଶିତ ହୋଇପାରିବ । ଦେଶର ପ୍ରମୁଖ ଶିଳ୍ପ ସଂସ୍ଥା ପ୍ରତିରକ୍ଷା ସାମଗ୍ରୀ ନିର୍ମାଣ ପାଇଁ ଏକ ମିଳିତ ମଞ୍ଚ ପ୍ରସ୍ତୁତ କରି ପ୍ରତିରକ୍ଷା କ୍ଷେତ୍ରରେ ପ୍ରଯୁକ୍ତି ବିକାଶ ଓ ଉତ୍ପାଦନ ଉଭୟର ଲାଭ ଉଠାନ୍ତୁ ବୋଲି ମୋର ପରାମର୍ଶ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ************

    
    
    (Release ID: 1602190) Visitor Counter : 20