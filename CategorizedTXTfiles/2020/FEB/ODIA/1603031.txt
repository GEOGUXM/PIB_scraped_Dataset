      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିମଷ୍ଟେକ ବିପର୍ଯ୍ୟୟ ପରିଚାଳନା ଅଭ୍ୟାସ, 2020 କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀଙ୍କ ଦ୍ୱାରା ଉଦ୍ଘାଟିତ
      • ବିପର୍ଯ୍ୟୟ ସମୟରେ ଐତିହ୍ୟସ୍ଥଳୀର ସୁରକ୍ଷା ଉପରେ ଗୁରୁତ୍ୱ
      • ଭାରତ ସମେତ 5ଟି ରାଷ୍ଟ୍ରର ପ୍ରତିନିଧିଙ୍କ ଯୋଗଦାନ
      • ବିପତ୍ତି ମୁକାବିଲା ଲାଗି ସମନ୍ୱୟ ରକ୍ଷା ଦିଗରେ ହେବ ସହାୟକ
      • ଅସ୍ଥାୟୀ ଗ୍ରାମ ଓ ଐତିହ୍ୟସ୍ଥଳୀ ନିର୍ମାଣ କରାଯାଇ ଉଦ୍ଧାର କୌଶଳ ପ୍ରଦର୍ଶୀତ
      Posted On: 12 FEB 2020 9:01PM by PIB Bhubaneshwar


    ଜାତୀୟ ବିପର୍ଯ୍ୟୟ ପ୍ରଶମନ ବାହିନୀ (ଏନଡିଆରଏଫ) , ଅନ୍ୟ ଅର୍ଦ୍ଧସାମରିକ ବାହିନୀ ଓ ରାଜ୍ୟ ସରକାରଙ୍କ ମିଳିତ ପ୍ରୟାସରେ ଆଜି କୋଣାର୍କର ରାମଚଣ୍ଡି ବେଳାଭୂମିରେ ଦ୍ୱିତୀୟ ବିମଷ୍ଟେକ ବିପର୍ଯ୍ୟୟ ପ୍ରଶମନ ଅଭ୍ୟାସ 2020 ଅନୁଷ୍ଠିତ ହୋଇଯାଇଛି । ଏହାକୁ ଉଦଘାଟନ କରିଥିଲେ କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ ଶ୍ରୀ ନିତ୍ୟାନନ୍ଦ ରାୟ । ଏଥିରେ ଭାରତ ସମେତ ନେପାଳ , ମିଆଁମାର , ବାଂଲାଦେଶ , ଶ୍ରୀଲଙ୍କାର ଉଦ୍ଧାରକାରୀ ଦଳ ତଥା ପ୍ରତିନିଧିମାନେ ଅଂଶଗ୍ରହଣ କରିଥିଲେ ।


    ଏହି କାର୍ଯ୍ୟକ୍ରମକୁ ଉଦ୍ଘାଟନ କରି ମନ୍ତ୍ରୀ କହିଥିଲେ ଯେ , ବିପର୍ଯ୍ୟୟ ପ୍ରଶମନ କ୍ଷେତ୍ରରେ ଭାରତର ଯଥେଷ୍ଟ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ବିମଷ୍ଟେକରେ ସାମିଲ ୭ଟି ଦେଶରେ ପ୍ରାୟ 60ଟି ବିରଳ ଐତିହାସିକ କୀର୍ତୀରାଜି ରହିଛି । ବିପର୍ଯ୍ୟୟ କାଳରେ କିପରି ସେଗୁଡିକୁ ସୁରକ୍ଷିତ ରଖାଯାଇପାରିବ ତା ଉପରେ ଯଥେଷ୍ଟ ଧ୍ୟାନ ଦିଆଯାଉଛି ବୋଲି ସେ କହିଥିଲେ । ଓଡ଼ିଶାରେ ହେଉଥିବା ଏହି ଦ୍ୱିତୀୟ ବିମଷ୍ଟେକ ସମ୍ମିଳନୀ ଅନ୍ୟାନ୍ୟ ସଦସ୍ୟ ରାଷ୍ଟ୍ରଗୁଡିକ ପାଇଁ ପାରସ୍ପରିକ ସହଯୋଗ ବୃଦ୍ଧି ଦିଗରେ ସହାୟକ ହେବ । ଏହାଛଡା ସଦସ୍ୟ ରାଷ୍ଟ୍ରଗୁଡିକ ଐତିହ୍ୟସ୍ଥଳୀର ସୁରକ୍ଷା ପାଇଁ ସେମାନଙ୍କ ବର୍ତ୍ତମାନର ସାମର୍ଥ୍ୟର ଆକଳନ , ଶ୍ରେଷ୍ଠ ବିପତ୍ତି ମୁକାବିଲା ଅଭ୍ୟାସ , ଜରୁରିକାଳୀନ ସ୍ଥିତିରେ ବିପର୍ଯ୍ୟୟ ମୁକାବିଲା ପ୍ରସ୍ତୁତି ସାମର୍ଥ୍ୟ ବୃଦ୍ଧି , କ୍ଷେତ୍ରୀୟ ମୁକାବିଲା ବ୍ୟବସ୍ଥା ସୁଦୃଢ଼ କରିବା ଏବଂ ବିପତିର ଆକଳନ ପାଇଁ ଏକ ମଂଚ ପାଇପାରିବେ ।


    ଦେଶର ଉପକୂଳ ସହର ପୁରୀରେ ଏଭଳି କାର୍ଯ୍ୟକ୍ରମ ପ୍ରଥମ ଥର ପାଇଁ ଆୟୋଜନ କରିବା ଲାଗି ଭାରତ ସରକାରଙ୍କ ପ୍ରୟାସ ବିଷୟରେ କେନ୍ଦ୍ରମନ୍ତ୍ରୀ ଉଲ୍ଲେଖ କରିଥିଲେ । ଏହାଦ୍ୱାରା ବିପର୍ଯ୍ୟୟ ସମୟରେ ବିମଷ୍ଟେକ ରାଷ୍ଟ୍ରଗୁଡିକ ମଧ୍ୟରେ ଶ୍ରେଷ୍ଠ ପ୍ରଚଳନ ଓ ବିଶେଷଜ୍ଞତା ବିନିମୟ ତଥା ବିପର୍ଯ୍ୟୟ ମୁକାବିଲା ସମୟରେ ପାରସ୍ପରିକ ସମନ୍ୱୟ ଓ ସହଯୋଗ ବୃଦ୍ଧି ପାଇବ ବୋଲି ସେ କହିଥିଲେ ।


    ଏହି ଅଭ୍ୟାସ ଶିବିର ଅବସରରେ ବାସ୍ତବ ବିପର୍ଯ୍ୟୟ ମୁକାବିଲାର ସ୍ଥିତି ସୃଷ୍ଟି କରିବା ଲାଗି କୋଣାର୍କ ସୂର୍ଯ୍ୟ ମନ୍ଦିର ଭଳି ଐତିହ୍ୟସ୍ଥଳି ଏବଂ ଅସ୍ଥାୟୀ ଗ୍ରାମ ରାମଚଣ୍ଡି ବେଳାଭୂମିରେ ନିର୍ମାଣ କରାଯାଇଥିଲା । ବନ୍ୟା ଆସିବା ସମୟରେ ସାଂସ୍କୃତିକ ଐତିହ୍ୟକୁ ସୁରକ୍ଷିତ ରଖିବା ସହ ଲୋକମାନଙ୍କୁ ଉଦ୍ଧାର କରାଯିବାର କୌଶଳ ଉଦ୍ଧାରକାରୀ ଦଳଙ୍କ ଦ୍ୱାରା ପ୍ରଦର୍ଶୀତ ହୋଇଥିଲା । ଉଦ୍ଧାର କାର୍ଯ୍ୟ ଅଭ୍ୟାସ ସମୟରେ ଉଦ୍ଧାରକାରୀ ଦଳମାନେ ଅତ୍ୟାଧୁନିକ ସରଞ୍ଜାମର ଉପଯୋଗ କରିଥିଲେ । ଏଥିସହିତ ବନ୍ୟା ସମୟରେ ଲୋକମାନଙ୍କୁ ନଦୀ ଆମ୍ବୁଲାନ୍ସ ଜରିଆରେ ସ୍ୱାସ୍ଥ୍ୟସେବା ଯୋଗାଇ ଦେବା ଏବଂ ବନ୍ୟାଂଚଳରେ ରିଲିଫ ବଂଟନର ଅଭ୍ୟାସ ପ୍ରଦର୍ଶୀତ ହୋଇଥିଲା । ଜରୁରିକାଳୀନ ପରିସ୍ଥିତି ସମୟରେ ବିଭିନ୍ନ ଅଂଶୀଦାରଙ୍କ ମଧ୍ୟରେ ସମନ୍ୱୟ ରକ୍ଷା ଅଭ୍ୟାସ ମଧ୍ୟ କରାଯାଇଥିଲା । ଏହି ଅଭ୍ୟାସ ପାଇଁ ଅନ୍ତର୍ଜାତୀୟ ସନ୍ଧାନ ଓ ଉଦ୍ଧାର ପରାମର୍ଶ ଗୋଷ୍ଠୀ ( INSARAG )ର ଗାଇଡଲାଇନ ଅନୁଯାଇ ଏନଡିଆରଏଫ ଦ୍ୱାରା ଏକ ଯୋଗାଯୋଗ କେନ୍ଦ୍ର , ଜରୁରିକାଳୀନ କାର୍ଯ୍ୟାନୁଷ୍ଠାନ କେନ୍ଦ୍ର , ବେସ ଅଫ ଅପରେସନ , ମେଡିକାଲ କ୍ୟାମ୍ପ , ସୁବିଧା କେନ୍ଦ୍ର , ଗଣମାଧ୍ୟମ ଏନକ୍ଲେଭ ଆଦି ପ୍ରତିଷ୍ଠା କରାଯାଇଥିଲା ।


    ଅଭ୍ୟାସ ସମୟରେ ବିଭିନ୍ନ ବନ୍ୟା ଉଦ୍ଧାର କୌଶଳର ଚମତ୍କାର ପ୍ରଦର୍ଶନ କରାଯାଇଥିଲା । ଏଥିସହିତ ସ୍ଥାନୀୟ ସାମଗ୍ରୀ ଓ ସରଞ୍ଜାମ ଉପଯୋଗ କରି ବନ୍ୟା ବିପତ୍ତି ସମୟରେ ଉଦ୍ଧାର କାର୍ଯ୍ୟ କିଭଳି ଭାବେ କରାଯାଇପାରିବ ସେ ସମ୍ପର୍କରେ ମଧ୍ୟ ପ୍ରଦର୍ଶନୀ ହୋଇଥିଲା । ଏନଡିଆରଏଫର ମହାନିର୍ଦ୍ଦେଶକ ଶ୍ରୀ ସତ୍ୟ ନାରାୟଣ ପ୍ରଧାନଙ୍କ ନେତୃତ୍ୱରେ ଏକ ଯୁଗ୍ମ ପ୍ରଶିକ୍ଷଣ ଅଭ୍ୟାସ ସମ୍ପାଦିତ ହୋଇଥିଲା । ଏଥିରେ ବିଭିନ୍ନ ଅନ୍ତର୍ଜାତୀୟ ସଂସ୍ଥାର ପର୍ଯ୍ୟବେକ୍ଷକମାନେ ଯୋଗ ଦେଇଥିଲେ । ଏହାବ୍ୟତୀତ ଗୃହ ମନ୍ତ୍ରଣାଳୟ , ବୈଦେଶିକ ବ୍ୟାପାର ମନ୍ତ୍ରଣାଳୟ , ଜାତୀୟ ବିପର୍ଯ୍ୟୟ ପ୍ରଶମନ ସଂସ୍ଥା (ଏନଡିଏମଏ) , ଏନଡିଆରଏଫ ଓ ରାଜ୍ୟ ପ୍ରତିନିଧିମାନେ ଯୋଗ ଦେଇଥିଲେ । ଏହି କାର୍ଯ୍ୟକ୍ରମ ଆସନ୍ତାକାଲି ଉଦ୍ୟାପିତ ହେବ ।


    ଏଠାରେ ସୂଚନାଯୋଗ୍ୟ ଯେ , ଗତକାଲି ମୁଖ୍ୟମନ୍ତ୍ରୀ ଶ୍ରୀ ନବୀନ ପଟ୍ଟନାୟକ ଭୁବନେଶ୍ୱରଠାରେ ଏହି ତିନିଦିନିଆ ବିମଷ୍ଟେକ ସମ୍ମିଳନୀର ଉଦ୍ଘାଟନ କରିଥିଲେ । ଏହି ବିମଷ୍ଟେକର ସମସ୍ତ କାର୍ଯ୍ୟକ୍ରମରେ ଜାତୀୟ ବିପର୍ଯ୍ୟୟ ପ୍ରଶମନ ବଳର ମହାନିର୍ଦ୍ଦେଶକ ଶ୍ରୀ ସତ୍ୟନାରାୟଣ ପ୍ରଧାନ ଅଧ୍ୟକ୍ଷତା କରିଥିଲେ ।


    **********

    
    
    (Release ID: 1603031) Visitor Counter : 17