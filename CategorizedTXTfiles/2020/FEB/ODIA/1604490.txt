      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ରାଷ୍ଟ୍ରୀୟ ବୈଷୟିକ ବୟନ ମିଶନ ଗଠନ ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      • 4 ବର୍ଷ ଲାଗି 1480 କୋଟି ଟଙ୍କାର ବ୍ୟୟବରାଦ

      Posted On: 26 FEB 2020 8:15PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ ସମିତି (ସିସିଇଏ) 1480 କୋଟି ଟଙ୍କାର ବ୍ୟୟବରାଦ ସହିତ ରାଷ୍ଟ୍ରୀୟ ବୈଷୟିକ ବୟନ ମିଶନ ଗଠନ ପ୍ରସ୍ତାବକୁ ମଞ୍ଜୁରି ଦେଇଛନ୍ତି । ଏହା ବୈଷୟିକ ବୟନଶିଳ୍ପ କ୍ଷେତ୍ରରେ ଭାରତକୁ ବିଶ୍ୱସ୍ତରରେ ଅଗ୍ରଣୀ ରାଷ୍ଟ୍ର ଭାବେ ପ୍ରତିଷ୍ଠିତ କରିବ ବୋଲି ଆଶା କରାଯାଉଛି । ଏହି ମିଶନର କାର୍ଯ୍ୟକାରିତା ଅବଧି 2020-21ରୁ 2023-24 ପର୍ଯ୍ୟନ୍ତ 4 ବର୍ଷ ପାଇଁ ରହିବ ।


    ବୈଷୟିକ ବୟନର ଭବିଷ୍ୟତ ଉଜ୍ଜ୍ୱଳ ଏବଂ ଏହା ବୟନର ସବୁଠୁ ସୁନ୍ଦର ଦିଗ । ଏହାକୁ ବୟନର ବିଭିନ୍ନ କ୍ଷେତ୍ର ଯେପରିକି କୃଷି , ସଡ଼କ , ରେଳପଥ , ଖେଳ ପରିଧାନ , ସ୍ୱାସ୍ଥ୍ୟ ଠାରୁ ଆରମ୍ଭ କରି ବୁଲେଟ ପ୍ରୁଫ ଜ୍ୟାକେଟ , ଫାୟାର ପ୍ରୁଫ ଜ୍ୟାକେଟ , ଉଚ୍ଚତା କ୍ଷେତ୍ର ଏବଂ ମହାକାଶ ପ୍ରୟୋଗ ସହିତ ଅନ୍ୟ କ୍ଷେତ୍ରରେ ମଧ୍ୟ ଉପଯୋଗ କରାଯାଇପାରିବ ।


    ଏହି ମିଶନର ଚାରିଟି ଉପାଦାନ ରହିବ :


    1. ଗବେଷଣା , ନବୋନ୍ମେଷ ଏବଂ ବିକାଶ


    2. ପ୍ରୋତ୍ସାହନ ଏବଂ ବଜାର ବିକାଶ


    3. ରପ୍ତାନି ପ୍ରୋତ୍ସାହନ


    4. ଶିକ୍ଷା , ତାଲିମ ଓ ଦକ୍ଷତା ବିକାଶ


    ଏହି ମିଶନ ରଣନୈତିକ କ୍ଷେତ୍ର ସମେତ ଦେଶର ବିଭିନ୍ନ ମିଶନ କାର୍ଯ୍ୟକ୍ରମରେ ବୈଷୟିକ ବୟନର ଉପଯୋଗ ଉପରେ ଧ୍ୟାନ କେନ୍ଦ୍ରିତ କରିବ । ଏହି ମିଶନ ଅନ୍ତର୍ଗତ ଷ୍ଟାର୍ଟଅପ ଏବଂ ଭେଂଚରକୁ ପ୍ରୋତ୍ସାହନ ଦିଆଯିବ । ନବୋନ୍ମେଷ ଏବଂ ଇନକ୍ୟୁବେଟର କେନ୍ଦ୍ର ପ୍ରତିଷ୍ଠା କରାଯାଇ ଯୁବ ଇଞ୍ଜିନିୟରିଂ , ପ୍ରଯୁକ୍ତି , ବିଜ୍ଞାନ ଛାତ୍ରଛାତ୍ରୀ ଏବଂ ସ୍ନାତକଙ୍କ ମଧ୍ୟରେ ନବୋନ୍ମେଷକୁ ପ୍ରୋତ୍ସାହନ ଦିଆଯିବ । ଜୈବିକ ଅପଘଟନୀୟ ବସ୍ତ୍ର ସାମଗ୍ରୀ , ବିଶେଷ କରି କୃଷି ଟେକ୍ସଟାଇଲ , ଜିଓ ଟେକ୍ସଟାଇଲ ଏବଂ ଚିକିତ୍ସା ବସ୍ତ୍ର ବିକାଶ ଉପରେ ଧ୍ୟାନ ଦିଆଯାଇ ଗବେଷଣା କରାଯିବ । ବୈଷୟିକ ବୟନ ଲାଗି ସ୍ୱଦେଶୀ ମେସିନାରୀ ବିକାଶ କରାଯିବ । ଏହାଦ୍ୱାରା ମେକ ଇନ ଇଣ୍ଡିଆକୁ ପ୍ରୋତ୍ସାହନ ମିଳିବ ତଥା କମ ପୁଞ୍ଜି ବ୍ୟୟରେ ଉଦ୍ୟୋଗର ପ୍ରତିଦ୍ୱନ୍ଦ୍ୱିତା ସାମର୍ଥ୍ୟ ବଜାୟ ରହିବ । ସମ୍ପୃକ୍ତ କ୍ଷେତ୍ରର ଜଣେ ପ୍ରତିଷ୍ଠିତ ବିଶେଷଜ୍ଞଙ୍କ ଅଧ୍ୟକ୍ଷତାରେ ବୟନ ମନ୍ତ୍ରଣାଳୟରେ ଏକ ମିଶନ ନିର୍ଦ୍ଦେଶାଳୟ କାର୍ଯ୍ୟକ୍ଷମ ହେବ । ମିଶନ ନିର୍ଦ୍ଦେଶାଳୟ ପାଇଁ କୌଣସି ସ୍ଥାୟୀ ନିଯୁକ୍ତି ଦିଆଯିବ ନାହିଁ କିମ୍ବା କୌଣସି ଭବନର ନିର୍ମାଣ ହେବ ନାହିଁ । ଚାରି ବର୍ଷର ଅବଧି ପରେ ମିଶନକୁ ଶେଷ କରି ଦିଆଯିବ ।


    **********

    
    
    (Release ID: 1604490) Visitor Counter : 12