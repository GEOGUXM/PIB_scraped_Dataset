      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କେନ୍ଦ୍ରୀୟ ବଜେଟ 2020-21 ପରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 01 FEB 2020 2:16PM by PIB Bhubaneshwar


    ମୁଁ ଏହି ଦଶକର ପ୍ରଥମ ବଜେଟ ପାଇଁ , ଯେଉଁଥିରେ ଭିଜନ ଅଛି , ଆକ୍ସନ ବି ଅଛି , ଅର୍ଥମନ୍ତ୍ରୀ ନିର୍ମଳା ସୀତାରମଣ ଜୀ ଓ ତାଙ୍କ ଟିମକୁ ବହୁତ ବହୁତ ଶୁଭେଚ୍ଛା ଜଣାଉଛି ।


    ବଜେଟରେ ଯେଉଁ ନୂଆ ସୁଧାର ଘୋଷଣା କରାଯାଇଛି , ତାହା ଅର୍ଥ ବ୍ୟବସ୍ଥାକୁ ଗତିଶୀଳ କରାଇବ , ଦେଶର ପ୍ରତ୍ୟେକ ନାଗରିକଙ୍କୁ ଆର୍ଥିକ ଭାବେ ସଶକ୍ତ କରିବ ଓ ଏହି ଦଶକରେ ଅର୍ଥ ବ୍ୟବସ୍ଥାର ମୂଳଦୁଆ ମଜବୁତ କରିବ ।


    ରୋଜଗାରର ପ୍ରମୁଖ କ୍ଷେତ୍ର ହେଉଛି- କୃଷି , ଭିତ୍ତିଭୂମି , ବୟନ ଓ ପ୍ରଯୁକ୍ତି । ରୋଜଗାର ସୁଯୋଗ ବଢ଼ାଇବା ପାଇଁ ଏହି ଚାରିଟିକୁ ଚଳିତ ବଜେଟରେ ଗୁରୁତ୍ୱ ଦିଆଯାଇଛି ।


    ଚାଷୀର ଆୟ ଦୁଇଗୁଣ ହେଉ , ଏହି ଉଦ୍ୟମ ସହିତ 16ଟି ଆକ୍ସନ ପଏଣ୍ଟ ପ୍ରସ୍ତୁତ ହୋଇଛି । ଯାହା ଗ୍ରାମୀଣ କ୍ଷେତ୍ରରେ ରୋଜଗାର ବୃଦ୍ଧି କରିବ । ବଜେଟରେ କୃଷି କ୍ଷେତ୍ର ପାଇଁ Integrated approach ଆପଣା ଯାଇଛି , ଯାହାଦ୍ୱାରା ପରମ୍ପରାଗତ ପଦ୍ଧତି ସହିତ ଉଦ୍ୟାନ କୃଷି , ମତ୍ସ୍ୟ ଚାଷ , ପଶୁପାଳନରେ ଭ୍ୟାଲୁ ଏଡିସନ ବଢ଼ିବ ଓ ସେଥିରୁ ରୋଜଗାର ମଧ୍ୟ ବଢ଼ିବ । ବ୍ଲୁ ଇକୋନମି ଅନ୍ତର୍ଗତ ଯୁବବର୍ଗଙ୍କୁ ମତ୍ସ୍ୟ ପ୍ରକ୍ରିୟାକରଣ ଓ ମାର୍କେଟିଂ କ୍ଷେତ୍ରରେ ନୂଆ ଅବସର ମିଳିବ ।


    ଟେକ୍ନିକାଲ ଟେକ୍ସଟାଇଲ ପାଇଁ ନୂଆ ମିଶନ ଘୋଷଣା ହୋଇଛି । ମ୍ୟାନମେଡ ଫାଇବରକୁ ଭାରତରେ ଉତ୍ପାଦନ କରିବା ପାଇଁ ତାର କଞ୍ଚାମାଲର ଟିକସ ସରଞ୍ଚନାରେ ସୁଧାର ଅଣାଯାଇଛି । ଗତ ତିନି ଦଶକ ହେଲା ଏହି ସୁଧାରର ଆବଶ୍ୟକତା ଥିଲା ।


    ଆୟୁଷ୍ମାନ ଭାରତ ଯୋଜନା ଦେଶର ସ୍ୱାସ୍ଥ୍ୟ କ୍ଷେତ୍ରକୁ ନୂଆ ଦିଗନ୍ତ ଦେଇଛି । ଏହି କ୍ଷେତ୍ରରେ ମାନବ ସମ୍ବଳ - ଡାକ୍ତର , ନର୍ସ , ଅଟେଣ୍ଡାଣ୍ଟଙ୍କ ସହିତ ମେଡିକାଲ ଉପକରଣ ନିର୍ମାଣର ଅନେକ ସୁଯୋଗ ସୃଷ୍ଟି ହୋଇଛି । ଏହା ବଢାଇବା ପାଇଁ ସରକାରଙ୍କ ଦ୍ୱାରା ନୂଆ ନିଷ୍ପତ୍ତି ନିଆଯାଇଛି ।


    ପ୍ରଯୁକ୍ତି କ୍ଷେତ୍ରରେ ରୋଜଗାର ସୃଷ୍ଟିକୁ ପ୍ରୋତ୍ସାହନ ଦେବା ପାଇଁ ଏହି ବଜେଟରେ ଆମେ କିଛି ବିଶେଷ ପ୍ରୟାସ କରିଛୁ । ନୂଆ ସ୍ମାର୍ଟ ସିଟି , ଇଲେକ୍ଟ୍ରୋନିକ ମାନୁଫାକ୍ଚରିଂ , ଡାଟା ସେଣ୍ଟର ପାର୍କସ , ବାୟୋ ଟେକ୍ନୋଲଜି ଓ କ୍ୱାଣ୍ଟମ ଟେକ୍ନୋଲଜି ଭଳି କ୍ଷେତ୍ର ପାଇଁ ଅନେକ ପଲିସି ଇନିସିଏଟିଭ ନିଆଯାଇଛି । ଏହାଦ୍ୱାରା ଭାରତ , ଗ୍ଲୋବାଲ ଭାଲ୍ୟୁ ଚେନର ଏକ ଅଭିନ୍ନ ଅଙ୍ଗ ପାଲଟିବା ପାଇଁ ମଜବୁତ ଭାବେ ଆଗକୁ ବଢ଼ିବ ।


    ବଜେଟରେ ଯୁବପିଢ଼ିଙ୍କ ଦକ୍ଷତା ବିକାଶ ପାଇଁ ନୂଆ ଓ ଇନୋଭେଟିଭ ଇନିସିଏଟିଭସ୍ ଘୋଷଣା କରାଯାଇଛି । ଯେପରିକି ଏଣ୍ଟରପ୍ରିନରସିପରେ ଡିଗ୍ରୀ କୋର୍ସ , ସ୍ୱାୟତ୍ତ ସଂସ୍ଥାଗଡ଼ିକରେ ଇଣ୍ଟର୍ଣ୍ଣସିପ ଓ ଅନଲାଇନ ଡିଗ୍ରୀ କୋର୍ସର ବ୍ୟବସ୍ଥା । ଭାରତରୁ ଯେଉଁ ଯୁବବର୍ଗ ଚାକିରି ପାଇଁ ବିଦେଶ ଯିବାକୁ ଚାହାନ୍ତି , ସେମାନଙ୍କ ପାଇଁ ବ୍ରିଜ କୋର୍ସର ବ୍ୟବସ୍ଥା ମଧ୍ୟ ହେଉଛି ।


    ରପ୍ତାନୀ ଓ MSME କ୍ଷେତ୍ର ରୋଜଗାର ଅବସର ବଢ଼ାଏ । ବଜେଟରେ ରପ୍ତାନୀ ବଢାଇବା ପାଇଁ ନୂଆ ଯୋଜନା ଘୋଷଣା ହୋଇଛି । ଛୋଟ ଉଦ୍ୟମର ଫାଇନାନ୍ସିଂ ପାଇଁ ମଧ୍ୟ କିଛି ନୂଆ ଉଦ୍ୟମ ହୋଇଛି ।


    ଆଧୁନିକ ଭାରତ ପାଇଁ ଆଧୁନିକ ଭିତ୍ତିଭୂମିର ଅନେକ ମହତ୍ୱ ରହିଛି । ଭିତ୍ତିଭୂମି କ୍ଷେତ୍ର ମଧ୍ୟ ଅଧିକ ନିଯୁକ୍ତି ସୁଯୋଗ ସୃଷ୍ଟି କରେ । 100 ଲକ୍ଷ କୋଟି ଟଙ୍କା ବିନିମୟରେ 65 ଶହ ପ୍ରକଳ୍ପ ନିର୍ମାଣ ଯୋଗୁଁ ରୋଜଗାର ସୁଯୋଗ ବେଶ ବଢ଼ିବ । ନ୍ୟାସନାଲ ଲଜିଷ୍ଟିକ୍ସ ପଲିସି ଯୋଗୁଁ ବାଣିଜ୍ୟ , କାରବାର ଓ ରୋଜଗାର , ତିନିଟି କ୍ଷେତ୍ର ଲାଭାନ୍ୱିତ ହେବ । ଦେଶରେ 100 ବିମାନ ବନ୍ଦର ବିକଶିତ କରିବା ଲକ୍ଷ୍ୟ ସାଧାରଣ ଲୋକଙ୍କ ଉଡ଼ିବା ଇଚ୍ଛାକୁ ନୂଆ ଉଚ୍ଚତା ଦେବ , ଭାରତର ପର୍ଯ୍ୟଟନ କ୍ଷେତ୍ରକୁ ନୂତନ ଗତି ପ୍ରଦାନ କରିବ । ଭିତ୍ତିଭୂମି କ୍ଷେତ୍ରରେ ଆମେ ଷ୍ଟାର୍ଟ ଅପ ଓ ପ୍ରକଳ୍ପ ବିକାଶ ମାଧ୍ୟମରେ ଯୁବ ପିଢ଼ିକୁ ନୂଆ ଶକ୍ତି ଦେବୁ ।


    ଟିକସ ସରଞ୍ଚନାରେ ଆମୂଳଚୁଳ ପରିବର୍ତ୍ତନ ଯୋଗୁଁ ଭାରତରେ ଅନେକ କ୍ଷେତ୍ରରେ ଭାଲ୍ୟୁ ଆଡିସନର ସମ୍ଭାବନା ବଢ଼ିବ ।


    ନିଯୁକ୍ତି ପାଇଁ ବିନିଯୋଗ ସବୁଠାରୁ ବଡ ସଞ୍ଚାଳକ । ଏହି ଦିଗରେ କିଛି ଐତିହାସିକ ପଦକ୍ଷେପ ନିଆଯାଇଛି । ବଣ୍ଡ୍ ମାର୍କେଟକୁ ମଜବୁତ କରିବା ପାଇଁ ଓ ଭିତ୍ତିଭୂମିକୁ ଦୀର୍ଘମିଆଦି ପୁଞ୍ଜି ଯୋଗାଣ ପାଇଁ ବ୍ୟବସ୍ଥା କରାଯାଉଛି ।


    ଡିଭିଡେଣ୍ଡ ଡିଷ୍ଟ୍ରିବ୍ୟୁସନ ଟିକସ ହଟାଇବା ଯୋଗୁଁ , କମ୍ପାନୀଗୁଡ଼ିକ ପାଖକୁ 25 ହଜାର କୋଟି ଟଙ୍କା ଆସିବ , ଯାହା ସେମାନଙ୍କୁ ଭବିଷ୍ୟତରେ ବିନିଯୋଗ କରିବାରେ ସାହାଯ୍ୟ କରିବ । ବିଦେଶୀ ବିନିଯୋଗକୁ ଭାରତକୁ ଆକର୍ଷିତ କରିବା ପାଇଁ ବିଭିନ୍ନ ଟିକସ ରିହାତି ଦିଆଯାଇଛି । ଷ୍ଟାର୍ଟ ଅପ୍ ଓ ରିୟଲ ଇଷ୍ଟେଟ ପାଇଁ ମଧ୍ୟ ଟିକସ ସୁବିଧା ଦିଆଯାଇଛି । ଏସବୁ ନିଷ୍ପତ୍ତି ଅର୍ଥ ବ୍ୟବସ୍ଥାକୁ ତୀବ୍ର ବେଗରେ ବଢ଼ାଇବ ଓ ଯୁବପିଢ଼ିଙ୍କୁ ରୋଜଗାରର ନୂଆ ସୁଯୋଗ ପ୍ରଦାନ କରିବ ।


    ଏବେ ଆମେ ଆୟକର ବ୍ୟବସ୍ଥାରେ ବିବାଦକୁ ପଛରେ ପକାଇ ବିଶ୍ୱାସ ଯାତ୍ରାରେ ବାହାରିଛୁ ।


    ଆମ କମ୍ପାନୀ ଆଇନରେ ଯାହା ଦେୱାନୀ ତ୍ରୁଟି ପରିଲକ୍ଷିତ ହୁଏ , ସେସବୁକୁ ଏବେ ଡିକ୍ରିମିନାଲାଇଜ କରିବାକୁ ବଡ଼ ନିଷ୍ପତ୍ତି ନିଆଯାଇଛି । ଟିକସଦାତା ଚାର୍ଟର ଦ୍ୱାରା ଟିକସଦାତାଙ୍କ ଅଧିକାର ସ୍ପଷ୍ଟ କରାଯିବ ।


    MSME ସହ ଜଡିତ ଛୋଟ ଉଦ୍ୟୋଗୀଙ୍କ ଉପରେ ଆମ ସରକାର ସର୍ବଦା ବିଶ୍ୱାସ କରିଛି । ଏବେ 5 କୋଟି ଟଙ୍କା ପର୍ଯ୍ୟନ୍ତ କାରବାରର ଅଡିଟ ଆବଶ୍ୟକତା ରହିବ ନାହିଁ । ଆଉ ଏକ ବଡ଼ ନିଷ୍ପତ୍ତି ଜମାକାରୀ ସୁରକ୍ଷାକୁ ନେଇ ହୋଇଛି । ବ୍ୟାଙ୍କରେ ସେମାନଙ୍କ ପଇସା ସୁରକ୍ଷିତ , ଏହି ବିଶ୍ୱାସ ପ୍ରଦାନ କରିବା ପାଇଁ ଏବେ ଜମାକାରୀ ବୀମାର ସୀମା 1ଲକ୍ଷ ଟଙ୍କାରୁ ବଢ଼ାଇ 5 ଲକ୍ଷ ଟଙ୍କା କରି ଦିଆଯାଇଛି ।


    ମିନିମମ ଗଭର୍ଣ୍ଣମେଣ୍ଟ , ମ୍ୟାକ୍ସିମମ ଗଭର୍ଣ୍ଣାନ୍ସର ସିଦ୍ଧାନ୍ତକୁ ଏହି ବଜେଟ ଆହୁରି ମଜବୁତ କରିଛି ।


    ଫେସଲେସ ଅପିଲର ବ୍ୟବସ୍ଥା , ପ୍ରତ୍ୟକ୍ଷ ଟିକସର ନୂଆ ଓ ସରଳ ସରଞ୍ଚନା , ବିନିବେଶକୁ ଗୁରୁତ୍ୱ , ସ୍ୱୟଂ ପଞ୍ଜିକରଣ ମାଧ୍ୟମରେ ସାର୍ବଜନୀନ ପେନସନର ବ୍ୟବସ୍ଥା , ଏକୀକୃତ ଖରିଦ ପ୍ରଣାଳୀକୁ ଆହୁରି ବଢ଼ାଇବା ଆଦି ପଦକ୍ଷେପ ଯାହା ଲୋକଙ୍କ ଜୀବନରୁ ସରକାର କମ୍ କରିବ , ସେମାନଙ୍କ ଇଜ ଅଫ ଲିଭିଂ ବଢ଼ାଇବ ।


    ମ୍ୟାକ୍ସିମମ ଗଭର୍ଣ୍ଣାନ୍ସରେ ଏକ ଲକ୍ଷ ଗ୍ରାମ ପଞ୍ଚାୟତରେ ଅଙ୍ଗନୱାଡି , ସ୍କୁଲ , ହେଲଥ ଓ ୱେଲନେଓ ସେଣ୍ଟର ଏବଂ ଥାନାକୁ ବ୍ରଡବ୍ୟାଣ୍ଡରେ ଯୋଡ଼ିବାର ଐତିହାସିକ ଆରମ୍ଭ ହେବ ।


    ଆଜି ସରକାରୀ ଚାକିରି ପାଇଁ ଯୁବବର୍ଗଙ୍କୁ ବିଭିନ୍ନ ପ୍ରକାର ଅଲଗା ଅଲଗା ପରୀକ୍ଷା ଦେବାକୁ ପଡୁଛି । ଏହି ବ୍ୟବସ୍ଥାକୁ ବଦଳାଇ , ଏବେ ଜାତୀୟ ନିଯୁକ୍ତି ଏଜେନ୍ସି ଦ୍ୱାରା ଆରମ୍ଭ ହୋଇଥିବା ଅନଲାଇନ କମନ ପରୀକ୍ଷା ମାଧ୍ୟମରେ ନିଯୁକ୍ତି ପ୍ରଦାନ କରାଯିବ ।


    କୃଷକଙ୍କ ପାଇଁ ସେମାନଙ୍କ ଉତ୍ପାଦକୁ ଠିକ ଭାବେ ମାର୍କେଟିଂ ଓ ପରିବହନ ପାଇଁ- କୃଷକ ରେଳ ଓ କୃଷି ଉଡାନ ଦ୍ୱାରା ନୂଆ ବ୍ୟବସ୍ଥା ପ୍ରସ୍ତୁତ ହେବ ।


    ମୋର ବିଶ୍ୱାସ ଅଛି ଯେ କି ଏହି ବଜେଟ ଆୟ ଓ ବିନିଯୋଗକୁ ବଢାଇବା , ଚାହିଦା ଓ ଉପଯୋଗ ବଢ଼ାଇବ , ଆର୍ଥିକ ପ୍ରଣାଳୀ ଓ କ୍ରେଡିଟ ପ୍ରବାହରେ ନୂଆ ସ୍ଫୁର୍ତ୍ତି ଆଣିବ ।


    ଏହି ବଜେଟ ଦେଶର ବର୍ତ୍ତମାନ ଆବଶ୍ୟକତା ସହିତ ହିଁ ଏହି ଦଶକରେ ଭବିଷ୍ୟତର ଆକାଂକ୍ଷାକୁ ପୂରଣ କରିବ ।


    ମୁଁ ପୁଣି ଥରେ ଦେଶକୁ , ନିର୍ମଳାଜୀ ଓ ଅର୍ଥ ମନ୍ତ୍ରାଳୟର ଟିମକୁ ଏହି ବଜେଟ ପାଇଁ ଶୁଭେଚ୍ଛା ଜଣାଉଛି ।


    ବହୁତ ବହୁତ ଧନ୍ୟବାଦ!!!


    **************

    
    
    (Release ID: 1601699) Visitor Counter : 14