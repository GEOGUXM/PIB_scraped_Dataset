      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲୋକସଭାରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 05 FEB 2020 8:20PM by PIB Bhubaneshwar


    ମାନନୀୟ ଅଧ୍ୟକ୍ଷ ମହୋଦୟ , ଆଜି ମୁଁ ଆପଣମାନଙ୍କ ଗହଣରେ ଦେଶ ପାଇଁ ଅତ୍ୟନ୍ତ ଗୁରୁତ୍ୱପୂର୍ଣ୍ଣ ଏବଂ ଐତିହାସିକ ବିଷୟ ଉପରେ ସୂଚନା ପ୍ରଦାନ କରିବାକୁ ବିଶେଷ ଭାବେ ଉପସ୍ଥିତ ହୋଇଛି । ଏହି ବିଷୟ କୋଟି କୋଟି ଦେଶବାସୀଙ୍କ ଭଳି ମୋ ହୃଦୟର ଅତ୍ୟନ୍ତ ନିକଟତମ ଏବଂ ଏହା ବିଷୟରେ ଆଲୋଚନା କରିବା ମୁଁ ମୋର ସୌଭାଗ୍ୟ ବୋଲି ଭାବୁଛି । ଏହି ବିଷୟର ଶ୍ରୀରାମ ଜନ୍ମଭୂମି ସହିତ ସଂପର୍କ ରହିଛି । ଏହି ବିଷୟ ହେଉଛି- ଅଯୋଧ୍ୟାର ଶ୍ରୀରାମ ଜନ୍ମଭୂମିରେ ପ୍ରଭୁ ଶ୍ରୀରାମଙ୍କର ଭବ୍ୟ ମନ୍ଦିର ନିର୍ମାଣ ସହିତ ସଂଶ୍ଳିଷ୍ଟ । ମାନନୀୟ ଅଧ୍ୟକ୍ଷ ମହୋଦୟ , 9 ନଭେମ୍ବର 2019ରେ କରତାରପୁର ସାହିବ କରିଡରର ଲୋକାର୍ପଣ ପାଇଁ ମୁଁ ପଞ୍ଜାବରେ ଥିଲି , ଗୁରୁନାନକ ଦେବଜୀଙ୍କର 550 ତମ ପ୍ରକାଶ ପର୍ବ ଥିଲା , ଅତ୍ୟନ୍ତ ପବିତ୍ର ବାତାବରଣ ଥିଲା । ସେହି ଦିବ୍ୟ ବାତାବରଣରେ ମୋତେ ଦେଶର ସର୍ବୋଚ୍ଚ ନ୍ୟାୟାଳୟଙ୍କ ଦ୍ୱାରା ରାମ ଜନ୍ମଭୂମି ଉପରେ ଶୁଣାଇଥିବା ଐତିହାସିକ ନିଷ୍ପତ୍ତି ବିଷୟରେ ଜାଣିଲି । ଏହି ନିଷ୍ପତ୍ତିରେ ମାନନୀୟ ସର୍ବୋଚ୍ଚ ନ୍ୟାୟାଳୟ କହିଥିଲେ ଯେ , ଶ୍ରୀରାମ ଜନ୍ମଭୂମିର ବିବାଦୀୟ ସ୍ଥଳର ଭିତର ଏବଂ ବାହାରେ ରାମଲାଲା ବିରାଜମାନ କରିବେ । ମାନନୀୟ ଉଚ୍ଚତମ ନ୍ୟାୟାଳୟ ନିଜର ଆଦେଶରେ ଏହା ମଧ୍ୟ କହିଥିଲେ ଯେ , କେନ୍ଦ୍ର ଏବଂ ରାଜ୍ୟ ସରକାର ପରସ୍ପର ମଧ୍ୟରେ ପରାମର୍ଶ କରି ସୁନ୍ନୀ ସେଣ୍ଟ୍ରାଲ ୱାକଫ ବୋର୍ଡକୁ 5 ଏକର ଜମି ଆବଣ୍ଟନ କରନ୍ତୁ ।


    ମାନନୀୟ ଅଧ୍ୟକ୍ଷ ମହୋଦୟ , ମୋତେ ଆଜି ଏହି ସଦନକୁ , ସମଗ୍ର ଦେଶକୁ ଏହା କହିବାକୁ ଅତ୍ୟନ୍ତ ଖୁସି ଲାଗୁଛି ଯେ ଆଜି ସକାଳେ କେନ୍ଦ୍ରୀୟ ମନ୍ତ୍ରୀମଣ୍ଡଳ ବୈଠକରେ ସୁପ୍ରିମ କୋର୍ଟଙ୍କ ଆଦେଶକୁ ଦୃଷ୍ଟିରେ ରଖି ଏଥିନେଇ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନିଆଯାଇଛି । ମୋ ସରକାର ସୁପ୍ରିମ କୋର୍ଟଙ୍କ ନିର୍ଦ୍ଦେଶ ଅନୁଯାୟୀ ଶ୍ରୀରାମ ଜନ୍ମଭୂମିରେ ପ୍ରଭୁ ଶ୍ରୀରାମଙ୍କର ଭବ୍ୟ ମନ୍ଦିର ନିର୍ମାଣ ପାଇଁ ଏବଂ ଏଥି ସମ୍ବନ୍ଧିତ ଅନ୍ୟ ବିଷୟଗୁଡିକ ପାଇଁ ବୃହତ ଯୋଜନା ପ୍ରସ୍ତୁତ କରିଛି । ସୁପ୍ରିମ କୋର୍ଟଙ୍କ ଆଦେଶ ଅନୁସାରେ ଏହି ସ୍ୱାୟତ୍ତ ଟ୍ରଷ୍ଟର ନାମ ଶ୍ରୀରାମ ଜନ୍ମଭୂମି ତୀର୍ଥ କ୍ଷେତ୍ର ରଖାଯିବ । ଶ୍ରୀରାମ ଜନ୍ମଭୂମି ତୀର୍ଥ କ୍ଷେତ୍ରର ଗଠନ କରିବାର ପ୍ରସ୍ତାବ ମଂଜୁର କରାଯାଇଛି । ଏହି ଟ୍ରଷ୍ଟ ଅଯୋଧ୍ୟାରେ ପ୍ରଭୁ ଶ୍ରୀରାମଙ୍କ ଜନ୍ମଭୂମିରେ ଭବ୍ୟ ଏବଂ ଦିବ୍ୟ ଶ୍ରୀରାମ ମନ୍ଦିରର ନିର୍ମାଣ ଏବଂ ଏହା ସଂପର୍କୀତ ବିଷୟଗୁଡିକ ଉପରେ ସଂପୂର୍ଣ୍ଣ ଭାବେ ସ୍ୱତନ୍ତ୍ର ନିଷ୍ପତ୍ତି ନେଇପାରିବ ।


    ମାନନୀୟ ଅଧ୍ୟକ୍ଷ ମହୋଦୟ , ମାନନୀୟ ସର୍ବୋଚ୍ଚ ନ୍ୟାୟାଳୟଙ୍କ ଆଦେଶ ଅନୁଯାୟୀ ଗଂଭୀର ବିଚାର ଆଲୋଚନା ପରେ ଅଯୋଧ୍ୟାରେ 5 ଏକର ଜମି ସୁନ୍ନି ୱାକଫ ବୋର୍ଡକୁ ପ୍ରଦାନ କରିବାକୁ ଉତ୍ତର ପ୍ରଦେଶ ସରକାରଙ୍କୁ ଅନୁରୋଧ କରାଯାଇଛି । ଏହା ଉପରେ ରାଜ୍ୟ ସରକାର ମଧ୍ୟ ନିଜର ସହମତି ପ୍ରଦାନ କରିଛନ୍ତି । ମାନନୀୟ ଅଧ୍ୟକ୍ଷ ମହୋଦୟ , ଭାରତର ପ୍ରାଣ ବାୟୁରେ ଆଦର୍ଶରେ , ମର୍ଯ୍ୟାଦାରେ ପ୍ରଭୁ ଶ୍ରୀ ରାମଙ୍କର ମହିମା ଏବଂ ଅଯୋଧ୍ୟା ଧାମର ଗଭୀର ପ୍ରବାବ ରହିଛି । ଏହା ଆମେ ସମସ୍ତେ ଭଲ ଭାବରେ ଜାଣିଛୁ । ଅଯୋଧ୍ୟାରେ ପ୍ରଭୁ ଶ୍ରୀରାମଙ୍କ ଭବ୍ୟ ମନ୍ଦିରର ନିର୍ମାଣ , ବର୍ତ୍ତମାନ ଏବଂ ଭବିଷ୍ୟତରେ ରାମଲାଲାଙ୍କ ଦର୍ଶନ ପାଇଁ ଭକ୍ତଙ୍କ ଆଗମନର ସଂଖ୍ୟା ଏବଂ ତାଙ୍କ ଭାବନାକୁ ଦୃଷ୍ଟିରେ ରଖି ସରକାରଙ୍କ ଦ୍ୱାରା ଆଉ ଏକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନିଆଯାଇଛି । ମୋ ସରକାର ଏହି ନିଷ୍ପତ୍ତି ନେଇଛି ଯେ ଅଯୋଧ୍ୟା ଆଇନ ଅନୁଯାୟୀ ଅଧିଗ୍ରହଣ କରାଯାଇଥିବା ସଂପୂର୍ଣ୍ଣ ଜମି ଯାହା ପ୍ରାୟ 67.703 ଏକର ରହିଛି ଏବଂ ଯେଉଁଥିରେ ଭିତର ଏବଂ ବାହାରର ଅଗଣା ସାମିଲ କରାଯାଇଛି , ତାହାକୁ ନବଗଠିତ ଶ୍ରୀରାମ ଜନ୍ମଭୂମି ତୀର୍ଥ କ୍ଷେତ୍ରକୁ ହସ୍ତାନ୍ତରିତ କରାଯିବ ।


    ମାନନୀୟ ଅଧ୍ୟକ୍ଷ ମହୋଦୟ , ନଭେମ୍ବରରେ ରାମ ଜନ୍ମ ଭୂମି ଉପରେ ନିଷ୍ପତ୍ତି ହେବା ପରେ ସମସ୍ତ ଦେଶବାସୀ ଗଣତାନ୍ତ୍ରିକ ବ୍ୟବସ୍ଥା ଉପରେ ସଂପୂର୍ଣ୍ଣ ବିଶ୍ୱାସ ରଖି ମହନୀୟତାର ଉଦାହରଣ ସୃଷ୍ଟି କରିଥିଲେ । ଆଜି ସଂସଦରେ ଦେଶବାସୀଙ୍କର ଏହି ମହନୀୟ ବ୍ୟବହାର ପାଇଁ ମୁଁ ଭୂରି ଭୂରି ପ୍ରଶଂସା କରୁଛି ।


    ମାନନୀୟ ଅଧ୍ୟକ୍ଷ ମହୋଦୟ , ଆମ ସଂସ୍କୃତି , ଆମ ପରମ୍ପରା , ଆମକୁ ବସୁଧୈବ କୁଟୁମ୍ବକମ ଏବଂ ସର୍ବେ ଭବନ୍ତୁ ସୁଖିନଃର ପରିଚୟ ପ୍ରଦାନ କରିଥାଏ । ଏହି ଭାବନା ସହିତ ଆଗକୁ ଅଗ୍ରସର ହେବାର ପ୍ରେରଣା ମଧ୍ୟ ଦେଇଥାଏ । ହିନ୍ଦୁସ୍ତାନରେ ପ୍ରତ୍ୟେକ ଧର୍ମର ଲୋକ ହିନ୍ଦୁ ହୁଅନ୍ତୁ , ମୁସଲମାନ ହୁଅନ୍ତୁ , ଶିଖ ହୁଅନ୍ତୁ , ଇସାଇ ହୁଅନ୍ତୁ , ବୌଦ୍ଧ , ପାର୍ସୀ ଏବଂ ଜୈନ ହୁଅନ୍ତୁ , ଆମେ ସମସ୍ତେ ଏକ ବଡ ପରିବାରର ସଦସ୍ୟ । ଏହି ପରିବାରର ପ୍ରତ୍ୟେକ ସଦସ୍ୟଙ୍କର ବିକାଶ ହେଉ , ସେ ସୁଃଖୀ ରୁହନ୍ତୁ , ସୁସ୍ଥ ରୁହନ୍ତୁ , ସମୃଦ୍ଧ ହୁଅନ୍ତୁ , ଦେଶର ବିକାଶ ହେଉ , ଏହି ଭାବନା ସହିତ ମୋ ସରକାର ସବକା ସାଥ , ସବକା ବିକାଶ , ସବକା ବିଶ୍ୱାସ ମନ୍ତ୍ରକୁ ନେଇ ଚାଲିଛି । ଆସନ୍ତୁ ଏହି ଐତିହାସିକ ସମୟରେ ସମସ୍ତ ସଦସ୍ୟ ମିଶି ଅଯୋଧ୍ୟାରେ ଭବ୍ୟ ରାମ ମନ୍ଦିର ନିର୍ମାଣ ପାଇଁ ଏକ ସ୍ୱରରେ ନିଜର ସମର୍ଥନ ପ୍ରଦାନ କରନ୍ତୁ ।


    **********

    
    
    (Release ID: 1602152) Visitor Counter : 14