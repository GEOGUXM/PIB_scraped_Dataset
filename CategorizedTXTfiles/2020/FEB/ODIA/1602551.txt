      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସାମର କୋକ୍ରାଝରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 07 FEB 2020 8:23PM by PIB Bhubaneshwar


    ଭାରତ ମାତା କି ଜୟ...


    ଭାରତ ମାତା କି ଜୟ...


    ଭାରତ ମାତା କି ଜୟ...


    ମଞ୍ଚରେ ଉପସ୍ଥିତ ଆସାମର ରାଜ୍ୟପାଳ , ସଂସଦରେ ମୋର ସାଥୀ , ବିଭିନ୍ନ ବୋର୍ଡ ଓ ସଂଗଠନ ସହିତ ଜଡ଼ିତ ନେତାଗଣ , ଏଠାରେ ଉପସ୍ଥିତ ବିଭିନ୍ନ ଗୋଷ୍ଠୀର ସାଥୀଗଣ , ଏଠାକୁ ଆସିଥିବା ସମ୍ମାନନୀୟ ମହାନୁଭବ ଓ ବିଶାଳ ସଂଖ୍ୟାରେ ଆମକୁ ଆଶୀର୍ବାଦ ଦେବାକୁ ଆସିଥିବା ମୋ ପ୍ରିୟ ଭାଇ ଓ ଭଉଣୀମାନେ ।


    ମୁଁ ବହୁବାର ଆସାମ ଆସିଛି । ଏଠାକୁ ମଧ୍ୟ ଆସିଛି । ଏହି ଅଞ୍ଚଳକୁ ମୋର ଯିବାଆସିବା ଅନେକ ବର୍ଷ ହେଲା ଲାଗି ରହିଛି , କିଛି ଦଶକ ହେବ । ପ୍ରଧାନମନ୍ତ୍ରୀ ହେବା ପରେ ମଧ୍ୟ ବାରମ୍ବାର ଆପଣମାନଙ୍କୁ ଦେଖା କରିବା ପାଇଁ ଆସୁଛି । ହେଲେ ଆଜି ଯେଉଁ ଉତ୍ସାହ , ଯେଉଁ ଉଦ୍ଦୀପନା ଆପଣମାନଙ୍କ ମୁହଁରେ ଦେଖୁଛି , ତାହା ଏଠାକାର ‘ ଓରୋନାଇ ’ ଓ ‘ ଡୋଖୋନା ’ ର ରଙ୍ଗାରଙ୍ଗ ପରିବେଶ ଠାରୁ ଅଧିକ ସନ୍ତୋଷ ପ୍ରଦାନ କରିବା ଭଳି ।


    ସାଧାରଣ ଜୀବନରେ , ରାଜନୈତିକ ଜୀବନରେ ବହୁତ ରାଲି ଦେଖିଛି , ବହୁତ ରାଲିକୁ ସମ୍ବୋଧିତ କରିଛି ହେଲେ ଜୀବନରେ କେବେ ବି ଏପରି ବିଶାଳ ଜନସମୁଦ୍ର ଦେଖିବାର ସୌଭାଗ୍ୟ ମିଳି ନଥିଲା । ଯେଉଁମାନେ ରାଜନୀତିକ ଜୀବନର ପଣ୍ଡିତ , ସେମାନେ ନିଶ୍ଚିତ ଭାବେ ଏହି ବିଷୟରେ କେବେ ନା କେବେ କହିବେ ଯେ ସ୍ୱାଧୀନତା ପରେ ହିନ୍ଦୁସ୍ତାନର ସବୁଠାରୁ ବଡ଼ କୌଣସି ରାଜନୈତିକ ସମାବେଶ ହୋଇଛି ସେହି ଶକ୍ତି ଆପଣମାନେ ଉପସ୍ଥାପିତ କରିଛନ୍ତି , ଏହା ଆପଣମାନଙ୍କ ପାଇଁ ହୋଇଛି । ମୁଁ ହେଲିକପ୍ଟରରୁ ଦେଖୁଥିଲି , ଯେଉଁ ଆଡ଼କୁ ଚାହିଁବ ଖାଲି ଜନ ସମାଗମ । ମୁଁ ତ ଦେଖୁଥିଲି ସେହି ବ୍ରିଜ ଉପରେ ଏତେ ଲୋକ ଠିଆ ହୋଇଛନ୍ତି ତାହା ଭାଙ୍ଗି ପଡ଼ିବନି ତ । ମୁଁ ଦୁଃଖିତ ଏତେ ଲୋକ ଠିଆ ହୋଇଛନ୍ତି ।


    ଭାଇ ଓ ଭଉଣୀମାନେ ଆପଣମାନେ ଏତେ ବିଶାଳ ସଂଖ୍ୟାରେ ଆଶୀର୍ବାଦ ଦେବାକୁ ଆସିଛନ୍ତି , ଏତେ ବଡ଼ ସଂଖ୍ୟାରେ ଏଠାକାର ମା-ଭଉଣୀମାନେ ଆଶୀର୍ବାଦ ଦେବାକୁ ଆସିଥିବା ଦେଖି ମୋ ବିଶ୍ୱାସ ଆହୁରି ବଢ଼ିଯାଇଛି । କେବେ କେବେ ଲୋକେ ଠେଙ୍ଗାମାଡ଼ କଥା କହନ୍ତି ହେଲେ ଯେଉଁ ମୋଦୀକୁ ଏତେ ବିଶାଳ ସଂଖ୍ୟାରେ ମା-ଭଉଣୀଙ୍କ ସୁରକ୍ଷା କବଚ ମିଳିଛି ତା ଉପରେ ଯେତେ ଠେଙ୍ଗା ପାହାର ହେଲେ ବି କିଛି ହେବ ନାହିଁ । ମୁଁ ଆପଣ ସମସ୍ତଙ୍କୁ ନମସ୍କାର କରୁଛି । ମା-ଭଉଣୀ , ମୋ ଭାଇ-ଭଉଣୀ , ମୋ ଯୁବପିଢ଼ି ମୁଁ ଆଜି ଆପଣମାନଙ୍କୁ ଆପଣାଇ ନେବାକୁ ଆସିଛି , ଆସାମର ମୋର ପ୍ରିୟ ଭାଇ-ଭଉଣୀମାନଙ୍କୁ ଏକ ନୂଆ ବିଶ୍ୱାସ ଦେବାକୁ ଆସିଛି । ଗତକାଲି ସାରା ଦେଶ ଦେଖିଲା କେଉଁ ପ୍ରକାରରେ ଗାଁ ଗାଁରୁ ମୋଟର ସାଇକେଲ ରାଲି ବାହାରିଲା , ସଂପୂର୍ଣ୍ଣ ରାଜ୍ୟ ଦୀପ ଜଳାଇ ଦୀପାବଳି ମନାଇଲା । ବୋଧହୁଏ ଦୀପାବଳି ବେଳେ ବି ଏତେ ଦୀପ ଜଳୁଥିବ କି ଜଳୁନଥିବ , ମୋତେ ଆଶ୍ଚର୍ଯ୍ୟ ଲାଗୁଛି । ମୁଁ କାଲି ଦେଖୁଥିଲି ସୋସିଆଲ ମିଡିଆରେ ମଧ୍ୟ ଚାରି ଆଡ଼େ ଆପଣମାନେ ଯେଉଁ ଦୀପ ଜଳାଇଲେ ତାର ଦୃଶ୍ୟ , ଟିଭିରେ , ସୋସିଆଲ ମିଡିଆରେ ସବୁଆଡେ ଦୃଷ୍ଟିଗୋଚର ହେଉଥିଲା । ସମଗ୍ର ଭାରତ ଆପଣମାନଙ୍କ ଚର୍ଚ୍ଚା କରୁଥିଲା । ଭାଇ ଓ ଭଉଣୀମାନେ , ଏହି କେତେ ହଜାର , ଲକ୍ଷ ଦୀପ ଜଳାଇବା ଘଟଣା ନୁହେଁ ବରଂ ଦେଶର ଏହି ମହତ୍ୱପୂର୍ଣ୍ଣ ଭୂ-ଭାଗରେ ଏକ ନୂଆ ଚମକ , ନୂଆ ରୋଶନୀ , ନୂଆ ପ୍ରକାଶ ଆରମ୍ଭ ହୋଇଛି ।


    ଭାଇଭଉଣୀମାନେ , ଆଜିର ଦିନରେ ସେହି ହଜାର ହଜାର ଶହୀଦଙ୍କୁ ମନେ ପକାଇବା , ଯେଉଁମାନେ ଦେଶ ପାଇଁ ନିଜ କର୍ତ୍ତବ୍ୟ ପଥରେ ଜୀବନ ବଳିଦାନ କରିଛନ୍ତି । ଆଜି ବୋଡୋଫା ଉପେନ୍ଦ୍ରନାଥ ବ୍ରହ୍ମାଜୀ , ରୂପନାଥ ବ୍ରହ୍ମାଜୀଙ୍କ ଭଳି ଏଠାକାର ସକ୍ଷମ ନେତୃତ୍ୱଙ୍କ ଯୋଗଦାନକୁ ମନେ ପକାଇବା , ସେମାନଙ୍କୁ ପ୍ରଣାମ ଜଣାଇବା । ଏହି ଚୁକ୍ତିନାମା ପାଇଁ ସକାରାତ୍ମକ ଭୂମିକା ତୁଲାଇଥିବା ଅଖିଳ ବୋଡୋ ଛାତ୍ର ସଂଗଠନ (ABSU), ଜାତୀୟ ଗଣତାନ୍ତ୍ରିକ ବୋଡୋଲାଣ୍ଡ ଫ୍ରଣ୍ଟ (NDFB) ସହ ଜଡ଼ିତ ସମସ୍ତ ଯୁବ ସାଥୀ , BTC ର ମୁଖ୍ୟ ଶ୍ରୀ ହଗ୍ରମା ମାହିଲାରେ ଓ ଆସାମ ସରକାରଙ୍କ ପ୍ରତିବଦ୍ଧତା ଆପଣମାନେ କେବଳ ମୋ ତରଫରୁ ଅଭିନନ୍ଦନର ଅଧିକାରୀ ନୁହନ୍ତି ବରଂ ସାରା ଭାରତ ତରଫରୁ ଅଭିନନ୍ଦନର ଅଧିକାରୀ । ଆଜି 130 କୋଟି ଭାରତୀୟ ଆପଣଙ୍କୁ ଶୁଭେଚ୍ଛା ଜଣାଉଛନ୍ତି । ଆପଣଙ୍କୁ ଅଭିନନ୍ଦନ ଜଣାଉଛନ୍ତି , ଆପଣଙ୍କୁ ଧନ୍ୟବାଦ ଦେଉଛନ୍ତି ।


    ବନ୍ଧୁଗଣ , ଆଜି ଆପଣ ସମସ୍ତ ବୋଡେ ସାଥୀମାନଙ୍କର ଏହି ପୂରା ଅଞ୍ଚଳ , ସମସ୍ତ ସମାଜ ଓ ଏଠାକାର ଗୁରୁ , ବୁଦ୍ଧିଜୀବୀ , କଳାକାର , ସାହିତ୍ୟିକଙ୍କ ପ୍ରୟାସକୁ celebrate କରିବାର ଏହା ଅବସର । ଗୌରବଗାନ କରିବାର ଅବସର । ଆପଣମାନଙ୍କ ସହଯୋଗରୁ ହିଁ ସ୍ଥାୟୀ ଶାନ୍ତି , ସ୍ଥାୟୀ ଶାନ୍ତି ର ରାସ୍ତା ବାହାରି ପାରିଛି । ଆଜି ଆସାମ ସହ ପୂରା ଉତ୍ତରପୂର୍ବାଞ୍ଚଳ ପାଇଁ 21ତମ ଶତାବ୍ଦୀର ନୂତନ ଆରମ୍ଭ , ଏକ ନୂଆ ସକାଳର , ଏକ ନୂଆ ପ୍ରେରଣାକୁ ସ୍ୱାଗତ କରିବାର ଅବସର । ଆଜି ସଂକଳ୍ପ ନେବା କି ବିକାଶ ଓ ବିଶ୍ୱାସର ମୁଖ୍ୟଧାରାକୁ ମଜବୁତ କରିବା । ହିଂସାର ଅନ୍ଧକାରକୁ ଏହି ଭୂମିକୁ ଫେରିବାକୁ ଦେବା ନାହିଁ । ଏବେ ଏହି ଭୂମିରେ କୌଣସି ମା ’ ର ପୁଅ , କୌଣସି ମା ’ ର ଝିଅ , କୌଣସି ଭଉଣୀର ଭାଇ , କୌଣସି ଭାଇର ଭଉଣୀର ରକ୍ତପାତ ହେବ ନାହିଁ , ହିଂସା ହେବ ନାହିଁ । ଆଜି ମୋତେ ସେହି ମା ’ ମାନେ ମଧ୍ୟ ଆଶୀର୍ବାଦ ଦେଉଛନ୍ତି । ସେହି ଭଉଣୀମାନେ ମଧ୍ୟ ଆଶୀର୍ବାଦ ଦେଉଛନ୍ତି ଯେଉଁମାନଙ୍କ ପୁଅ ଜଙ୍ଗଲରେ କାନ୍ଧରେ ବନ୍ଧୁକ ପକାଇ ଘୂରି ବୁଲୁଥିଲା । ମୃତ୍ୟୁର ଛାୟାରେ ବଞ୍ଚୁଥିଲା । ଆଜି ସେ ନିଜ ମା ’ କୋଳରେ ମୁଣ୍ଡ ରଖି ଶାନ୍ତିରେ ଶୋଇ ପାରୁଛି । ମୋତେ ସେହି ମା ’ ଙ୍କ ଆଶୀର୍ବାଦ ମିଳୁଛି , ସେହି ଭଉଣୀଙ୍କ ଆଶୀର୍ବାଦ ମିଳୁଛି । କଳ୍ପନା କରନ୍ତୁ ଏତେ ଦଶନ୍ଧି ଧରି ଦିନରାତି ଗୁଳି ଫୁଟୁଥିଲା । ଆଜି ସେହି ଜୀବନରୁ ମୁକ୍ତିର ରାସ୍ତା ଖୋଲି ଯାଇଛି । ମୁଁ ନୂତନ ଭାରତର ନୂଆ ସଂକଳ୍ପରେ ଆପଣ ସମସ୍ତଙ୍କୁ , ଶାନ୍ତିପ୍ରିୟ ଆସାମକୁ , ଶାନ୍ତି ପ୍ରିୟ ଉତ୍ତରପୂର୍ବାଞ୍ଚଳକୁ ହୃଦୟର ଗଭୀରତାରୁ ସ୍ୱାଗତ କରୁଛି , ଅଭିନନ୍ଦନ ଜଣାଉଛି ।


    ବନ୍ଧୁଗଣ , ଉତ୍ତରପୂର୍ବାଞ୍ଚଳରେ ଶାନ୍ତି ଓ ବିକାଶର ନୂଆ ଅଧ୍ୟାୟ ଯୋଡ଼ି ହେବା ବେଶ ଐତିହାସିକ । ଏହି ସମୟରେ ଓ ଏହା ଖୁବ ସୁଖଦ ସଂଯୋଗ ଯେ , ଦେଶ ମହାତ୍ମା ଗାନ୍ଧୀଜୀଙ୍କ 150ତମ ଜୟନ୍ତୀ ବର୍ଷ ପାଳନ କରୁଥିବା ବେଳେ ଏହି ଐତିହାସିକ ଘଟଣାର ପ୍ରାସଙ୍ଗିକତା ଆହୁରି ବଢ଼ିଯାଉଛି । ଆଉ ଏହା କେବଳ ଭାରତ ନୁହେଁ ବିଶ୍ୱ ପାଇଁ ହିଂସାର ରାସ୍ତା ତ୍ୟାଗ କରି ଅହିଂସାର ରାସ୍ତା ବାଛିବା ପାଇଁ ଏକ ପ୍ରେରଣା ସ୍ଥଳ ପାଲଟିଛି । ମହାତ୍ମା ଗାନ୍ଧୀ କହୁଥିଲେ ଅହିଂସା ମାର୍ଗରେ ଚାଲି ଆମେ ଯାହା ବି ହାସଲ କରୁ ତାକୁ ସମସ୍ତେ ସ୍ୱୀକାର କରନ୍ତି । ଏବେ ଆସାମରେ ଅନେକ ସାଥୀ ଶାନ୍ତି ଓ ଅହିଂସାର ମାର୍ଗକୁ ସ୍ୱୀକାର କରିବା ସହ ଲୋକତନ୍ତ୍ରକୁ ସ୍ୱୀକାର କରିଛନ୍ତି , ଭାରତର ସମ୍ବିଧାନକୁ ନୟନର ମଣି କରିଛନ୍ତି ।


    ବନ୍ଧୁଗଣ , ମୋତେ କୁହାଯାଇଛି ଯେ , କୋକ୍ରାଝରରେ ଏହି ଐତିହାସିକ ଶାନ୍ତି ଚୁକ୍ତିନାମାକୁ ସେଲିବ୍ରେଟ କରିବା ପାଇଁ ଆଜି ଆମେ ଏକାଠି ହୋଇଥିବା ବେଳେ ସେପଟେ ଗୋଳାଘାଟରେ ଶ୍ରୀମନ୍ତ ଶଙ୍କରଦେବ ସଂଘର ବାର୍ଷିକ ସମ୍ମିଳନୀ ମଧ୍ୟ ଚାଲିଛି ।


    ମୋଇ ମୋହାପୁରୁଷ ଶ୍ରୀମନ୍ତୋ ହୋକର ଦେବୋଲୋଇ ଗୋଭିର ପ୍ରୋନିପାତ ଜାସିସୁ ।


    ମୋଇ ଲୋଗୋତ ଅଧିବେଖୋନ ଖୋନରୁ ହୋଫୋଲତା କାମନା କୋରିଲୋଁ ।


    ( ମୁଁ ମହାପୁରୁଷ ଶଙ୍କରଦେବ ଜୀଙ୍କୁ ପ୍ରଣାମ ଜଣାଉଛି । ମୁଁ ଅଧିବେଶନର ସଫଳତା କାମନା କରୁଛି)


    ଭାଇ ଓ ଭଉଣୀମାନେ ଶ୍ରୀମନ୍ତ ଶଙ୍କରଦେବ ଜୀ ଆସାମର ଭାଷା ଓ ସାହିତ୍ୟକୁ ସମୃଦ୍ଧ କରିବା ସହିତ ସଂପୂର୍ଣ୍ଣ ଭାରତକୁ , ସଂପୂର୍ଣ୍ଣ ବିଶ୍ୱକୁ ଆଦର୍ଶ ଜୀବନ ଜୀଇଁବାର ମାର୍ଗ ଦେଖାଇଛନ୍ତି ।


    ଶଙ୍କରଦେବ ଜୀ ହିଁ ଥିଲେ , ଯିଏ ଆସାମ ସହିତ ସାରା ବିଶ୍ୱକୁ କହିଥିଲେ-


    ସତ୍ୟ ଶୌଚ ଅହିଂସା ଶିଖିବେ ସମଦମ ।


    ସୁଖ ଦୁଃଖ ଶୀତ ଉଷ୍ଣ ଆତ ହେବ ସମ ।


    ଏହାର ଅର୍ଥ ସତ୍ୟ , ଶୌଚ , ଅହିଂସା , ଶମ , ଦମ ଆଦି ଶିକ୍ଷା ହାସଲ କର । ସୁଖ , ଦୁଃଖ , ଗରମ , ଶୀତ ସହିବା ପାଇଁ ନିଜକୁ ପ୍ରସ୍ତୁତ କର । ତାଙ୍କର ଏହି ବିଚାରରେ ବ୍ୟକ୍ତିର ନିଜର ବିକାଶ ସହିତ ସମାଜ ବିକାଶର ବାର୍ତ୍ତା ମଧ୍ୟ ନିହିତ ରହିଛି ।


    ଆଜି ଅନେକ ଦଶନ୍ଧି ପରେ ଏହି ସଂପୂର୍ଣ୍ଣ ଅଞ୍ଚଳରେ ବ୍ୟକ୍ତିର ବିକାଶ , ସମାଜର ବିକାଶ ପାଇଁ ମାର୍ଗ ସଶକ୍ତ ହୋଇଛି ।


    ଭାଇ ଓ ଭଉଣୀମାନେ , ମୁଁ ବୋଡୋ ଲ୍ୟାଣ୍ଡ ମୁଭମେଣ୍ଟର ଅଂଶୀଦାର ଥିବା ସବୁ ଲୋକଙ୍କୁ ରାଷ୍ଟ୍ରର ମୁଖ୍ୟଧାରାରେ ସାମିଲ ହୋଇଥିବାରୁ ବହୁତ ବହୁତ ସ୍ୱାଗତ କରୁଛି । ପାଞ୍ଚ ଦଶକ ପରେ ସଂପୂର୍ଣ୍ଣ ସୌହାର୍ଦ୍ଦ୍ୟର ସହ ବୋଡୋ ଲ୍ୟାଣ୍ଡ ମୁଭମେଣ୍ଟ ସହିତ ଜଡ଼ିତ ପ୍ରତ୍ୟେକ ସାଥୀଙ୍କ ଆଶା ଓ ଆକାଂକ୍ଷାକୁ ସମ୍ମାନ ମିଳିଛି । ସମସ୍ତ ପକ୍ଷ ଏକାଠି ହୋଇ ସ୍ଥାୟୀ ଶାନ୍ତି ପାଇଁ ସମୃଦ୍ଧି ଓ ବିକାଶ ପାଇଁ ହିଂସାର ଘଟଣାବଳୀ ସମାପ୍ତ କରିଛନ୍ତି । ମୁଁ ଦେଶକୁ ସୂଚନା ଦେବାକୁ ଚାହୁଁଛି କାରଣ ମୋର ପ୍ରିୟ ଭାଇ ଓ ଭଉଣୀମାନେ ସମଗ୍ର ଭାରତ ଏହି ଅବସରକୁ ଦେଖୁଛି । ସମସ୍ତ ଟିଭି ଚ୍ୟାନେଲ ଆଜି ନିଜ କ୍ୟାମେରା ମୁହଁ ଆପଣଙ୍କ ଆଡ଼କୁ କରିଛନ୍ତି । କାରଣ ଆପଣମାନେ ଏକ ନୂଆ ଇତିହାସ ରଚିଛନ୍ତି । ଭାରତରେ ଏକ ନୂଆ ବିଶ୍ୱାସ ସୃଷ୍ଟି ହୋଇଛି । ଶାନ୍ତିର ରାସ୍ତାକୁ ଆପଣମାନେ ଶକ୍ତି ପ୍ରଦାନ କରିଛନ୍ତି ।


    ଭାଇ ଓ ଭଉଣୀମାନେ , ମୁଁ ଆପଣ ସମସ୍ତଙ୍କୁ ଅଭିନନ୍ଦନ ଦେବାକୁ ଚାହୁଁଛି ଯେ , ଏବେ ଏହି ଆନ୍ଦୋଳନ ସହିତ ଜଡ଼ିତ ପ୍ରତ୍ୟେକ ଦାବି ସମାପ୍ତ ହୋଇଗଲା । ଏବେ ସେସବୁରେ ପୂର୍ଣ୍ଣଚ୍ଛେଦ ପଡ଼ିଛି । 1993ରେ ଯେଉଁ ରାଜିନାମା ହୋଇଥିଲା , 2003ରେ ଯେଉଁ ରାଜିନାମା ହୋଇଥିଲା , ତା ପରେ ଶାନ୍ତି ସଂପୂର୍ଣ୍ଣ ରୂପେ ସ୍ଥାପିତ ହୋଇ ପାରିନଥିଲା । ଏବେ କେନ୍ଦ୍ର ସରକାର , ଆସାମ ସରକାର ଓ ବୋଡ଼ୋ ଆନ୍ଦୋଳନ ସହିତ ଜଡିଚ ସଂଗଠନଗୁଡ଼ିକ ଯେଉଁ ଐତିହାସିକ ଚୁକ୍ତିନାମାରେ ସହମତ ହୋଇଛନ୍ତି , ଯେଉଁଥିରେ ସାଇନ କରିଛନ୍ତି , ତା ପରେ ଆଉ କୌଣସି ଦାବି ନାହିଁ ଓ ଏବେ ବିକାଶ ହିଁ ପ୍ରଥମ ଓ ଶେଷ ପ୍ରାଥମିକତା ।


    ବନ୍ଧୁଗଣ , ମୋ ଉପରେ ଭରସା କରିବାରେ ଆପଣମାନଙ୍କ ଦୁଃଖକଷ୍ଟ , ଆଶାଆକାଂକ୍ଷା ଆପଣଙ୍କ ପିଲାମାନଙ୍କ ଉଜ୍ୱଳ ଭବିଷ୍ୟତ ମୋ ଦ୍ୱାରା ଯାହା ହୋଇପାରିବ ତାହା କରିବାରେ ମୁଁ କେବେ ବି ପଛଘୁଞ୍ଚା ଦେବି ନାହିଁ । କାରଣ ମୁଁ ଜାଣିଛି ବନ୍ଧୁକ ଛାଡ଼ି , ବୋମା ଓ ପିସ୍ତଲର ରାସ୍ତା ତ୍ୟାଗ କରି ଯେତେବେଳେ ଆପଣ ଫେରି ଆସିଛନ୍ତି , କିପରି ପରିସ୍ଥିତିରେ ଆପଣମାନେ ଆସିଥିବେ ମୁଁ ଜାଣିଛି । ଅନୁମାନ କରି ପାରୁଛି ଓ ସେଥିପାଇଁ ଏହି ଶାନ୍ତି ରାସ୍ତାରେ ଗୋଟିଏ କଣ୍ଟା ବି ଯଦି ଆପଣଙ୍କ ଦେହରେ ନଫୁଟେ ତା ’ ର ଚିନ୍ତା ମୁଁ କରିବି । କାରଣ ଏହି ଶାନ୍ତିର ରାସ୍ତା ପ୍ରେମ , ଆଦରର ରାସ୍ତା , ଏହା ଅହିଂସାର ରାସ୍ତା । ଆପଣ ଦେଖିବେ ସଂପୂର୍ଣ୍ଣ ଆସାମ ଆପଣଙ୍କ ହୃଦୟ ଜିତି ନେବ । ସାରା ଭାରତ ଆପଣଙ୍କ ହୃଦୟକୁ ଜିତି ନେବ । କାରଣ ଆପଣମାନେ ଠିକ୍ ରାସ୍ତା ବାଛିଛନ୍ତି ।


    ବନ୍ଧୁଗଣ , ଏହି ଚୁକ୍ତିନାମାର ଲାଭ ବୋଡୋ ଜନଜାତିର ବନ୍ଧୁମାନଙ୍କ ସହିତ ଅନ୍ୟ ସମାଜର ଲୋକମାନେ ମଧ୍ୟ ପାଇପାରିବେ । କାହିଁକି ନା ଏହି ରାଜିନାମା ଅନୁଯାୟୀ ବୋଡୋ କ୍ଷେତ୍ରୀୟ ପରିଷଦ ଅଧିକାର ପରିସୀମା ବଢ଼ାଇ ଦିଆଯାଇଛି , ଅଧିକ ସଶକ୍ତ କରାଯାଇଛି । ଏହି ରାଜିନାମାରେ ସମସ୍ତେ ବିଜେତା ହୋଇଛନ୍ତି ଓ ସବୁଠାରୁ ବଡ଼ କଥା ବେଲା ଶାନ୍ତିର ବିଜୟ ହୋଇଛି , ମାନବତାର ବିଜୟ ହୋଇଛି । ଏବେ ଆପଣ ଠିଆ ହୋଇ ତାଳି ବଜାଇ ମୋତେ ସମ୍ମାନ ଜଣାଇଲେ , ମୁଁ ଚାହୁଁଛି ଆପଣମାନେ ପୁଣି ଥରେ ଠିଆ ହୋଇ ତାଳି ବଜାନ୍ତୁ , ମୋ ପାଇଁ ନୁହେଁ , ଶାନ୍ତି ପାଇଁ , ଶାନ୍ତି ପାଇଁ ମୁଁ ଆପଣମାନଙ୍କ ପ୍ରତି କୃତଜ୍ଞ ।


    ଚୁକ୍ତିନାମା ଅନୁଯାୟୀ BTAD ରେ ଆସୁଥିବା କ୍ଷେତ୍ରର ସୀମା ନିର୍ଦ୍ଧାରଣ କରିବା ପାଇଁ କମିଶନ ମଧ୍ୟ ଗଠନ ହେବ । ଏହି କ୍ଷେତ୍ରକୁ 1500 କୋଟି ଟଙ୍କାର ସ୍ଵତନ୍ତ୍ର ବିକାଶ ଅନୁଦାନ ମିଳିବ , ଯାହାର ଅଧିକ ଲାଭ କୋକ୍ରାଝର , ଚିରାଙ୍ଗ , ବକ୍ସା ଓ ଉଦାଲଗୁଡ଼ି ଭଳି ଜିଲ୍ଲାକୁ ମିଳିବ । ଏହାର ଅର୍ଥ ବୋଡୋ ଜନଜାତିଙ୍କ ପ୍ରତ୍ୟେକ ଅଧିକାରର , ବୋଡୋ ସଂସ୍କୃତିର ବିକାଶ ସୁନିଶ୍ଚିତ ହେବ , ସଂରକ୍ଷଣ ସୁନିଶ୍ଚିତ ହେବ । ଏହି ରାଜିନାମା ପରେ ଏହି କ୍ଷେତ୍ରରେ ରାଜନୈତିକ , ଆର୍ଥିକ , ଶୈକ୍ଷିକ ସମସ୍ତ ପ୍ରକାରର ପ୍ରଗତି ହେବ ।


    ମୋ ଭାଇ ଓ ଭଉଣୀମାନେ , ଆସାମ ଚୁକ୍ତିନାମାର ଧାରା 6କୁ ଶୀଘ୍ର ଲାଗୁ କରିବା ପାଇଁ ଏବେ ସରକାର ପ୍ରୟାସ କରୁଛନ୍ତି । ମୁଁ ଆସାମର ଲୋକଙ୍କୁ ଆଶ୍ୱସ୍ତ କରୁଛି ଯେ ଏହି ମାମଲା ସହିତ ଜଡ଼ିତ କମିଟିର ରିପୋର୍ଟ ଆସିବା ପରେ କେନ୍ଦ୍ର ସରକାର ଆହୁରି ତ୍ୱରିତ ବେଗରେ କାର୍ଯ୍ୟାନୁଷ୍ଠାନ ନେବେ । ଆମେ ଲଟକାଇ ରଖିବା ବା ଭ୍ରମିତ କରିବା ଲୋକ ନୁହେଁ । ଦାୟିତ୍ୱସମ୍ପନ୍ନ ହେବା ଆମ ସ୍ୱଭାବ । ଏଥିପାଇଁ ଅନେକ ବର୍ଷ ଧରି ଆସାମର ଯେଉଁ କଥା ବିଳମ୍ବିତ ହେଉଥିଲା , ଅଟକି ରହିଥିଲା , ଭ୍ରମିତ କରା ଯାଉଥିଲା ତାହା ଆମେ ସଂପୂର୍ଣ୍ଣ କରି ଦେଖାଇବୁ ।


    ସାଥିଗଣ , ଆଜି ଯେତେବେଳେ ବୋଡୋ କ୍ଷେତ୍ରରେ ନୂଆ ଆଶା , ନୂଆ ସ୍ୱପ୍ନ ଓ ନୂଆ ଆତ୍ମବିଶ୍ୱାସର ସଞ୍ଚାର ହୋଇଛି , ଆପଣମାନଙ୍କ ଦାୟିତ୍ୱ ଆହୁରି ବଢ଼ିଯାଇଛି । ମୋର ପୂର୍ଣ୍ଣ ବିଶ୍ୱାସ ରହିଛି ବୋଡୋ କ୍ଷେତ୍ରୀୟ ପରିଷଦ ଏବେ ଏଠାକାର ସମସ୍ତ ସମାଜକୁ ସାଥିରେ ନେଇ , କୌଣସି ଭେଦଭାବ ନରଖି , ସମସ୍ତଙ୍କୁ ସାଥିରେ ନେଇ ବିକାଶର ଏକ ନୂଆ ମଡେଲ ବିକଶିତ କରିବ । ମୁଁ ଏହା ଜାଣି ଖୁସି ଯେ , ଆସାମ ସରକାର ବୋଡୋ ଭାଷା ଓ ସଂସ୍କୃତିକୁ ନେଇ କିଛି ବଡ଼ ନିଷ୍ପତ୍ତି ନେଇଛନ୍ତି ଓ ବଡ଼ ଯୋଜନା ବନାଇଛନ୍ତି । ମୁଁ ରାଜ୍ୟ ସରକାରଙ୍କୁ ହୃଦୟରୁ ବହୁତ ବହୁତ ଅଭିନନ୍ଦନ ଜଣାଉଛି । ବୋଡୋ କ୍ଷେତ୍ରୀୟ ପରିଷଦ , ଆସାମ ସରକାର ଓ କେନ୍ଦ୍ର ସରକାର ମିଳିତ ଭାବେ ସବକା ସାଥ , ସବକା ବିକାଶ ଓ ସମସ୍ତଙ୍କ ବିଶ୍ୱାସକୁ ନୂଆ ଦିଶା ପ୍ରଦାନ କରିବ । ଭାଇଭଉଣୀମାନେ ଏହାଦ୍ୱାରା ଆସାମ ମଧ୍ୟ ସଶକ୍ତ ହେବ ଓ ଏକ ଭାରତ ଶ୍ରେଷ୍ଠ ଭାରତର ଭାବନା ଆହୁରି ମଜବୁତ ହେବ ।


    ବନ୍ଧୁଗଣ , ଏକବିଂଶ ଶତାବ୍ଦୀର ଭାରତ ଏବେ ଦୃଢ଼ ସଂକଳ୍ପ କରିସାରିଛି ଯେ ଏବେ ଆମେ ଅତୀତ ସମସ୍ୟାରେ ଛନ୍ଦି ହୋଇ ରହିବା ନାହିଁ । ଆଜି ଦେଶ ଜଟିଳ ସମସ୍ୟାର ସମାଧାନ ଚାହୁଁଛି । ଦେଶ ଆଗରେ ଅନେକ ଆହ୍ୱାନ ରହିଛି ଯାହାକୁ କେତେବେଳେ ରାଜନୈତିକ ଉଦ୍ଦେଶ୍ୟରେ ତ କେତେବେଳେ ସାମାଜିକ ଉଦ୍ଦେଶ୍ୟରେ ଏଡ଼ାଇ ଦିଆଯାଇ ଆସୁଛି । ଏହି ଆହ୍ୱାନଗୁଡ଼ିକ ଦେଶର ଭିନ୍ନ ଭିନ୍ନ କ୍ଷେତ୍ରରେ ହିଂସା , ଅସ୍ଥିରତା , ଅବିଶ୍ୱାସ ବଢ଼ାଉଛନ୍ତି ।


    ଦଶନ୍ଧି ଦଶନ୍ଧି ଧରି ଦେଶରେ ଏମିତି ଚାଲି ଆସୁଥିଲା । ଉତ୍ତରପୂର୍ବାଞ୍ଚଳ ବିଷୟରେ ତ କେହି ହାତ ଲଗାଇବାକୁ ମଧ୍ୟ ପ୍ରସ୍ତୁତ ନଥିଲେ । ଆନ୍ଦୋଳନ ହେଉଛି , ହେବାକୁ ଦିଅ , ବନ୍ଦ ହେଉଛି , ହେବାକୁ ଦିଅ , ହିଂସା ହେଉଛି , କୌଣସି ପ୍ରକାରେ ନିୟନ୍ତ୍ରଣ କର , କେବଳ ଏହି ଦୃଷ୍ଟିଭଙ୍ଗୀ ଉତ୍ତରପୂର୍ବାଞ୍ଚଳ ପ୍ରତି ଥିଲା । ମୁଁ ଭାବୁଛି ଏହି ଦୃଷ୍ଟିଭଙ୍ଗୀ ଯୋଗୁଁ ଉତ୍ତର ପୂର୍ବର ଆମର କିଛି ଭାଇଭଉଣୀଙ୍କୁ ଏତେ ଦୂରେଇ ଦେଇଥିଲା ଯେ ସେମାନେ ସମ୍ବିଧାନ ଓ ଲୋକତନ୍ତ୍ର ଉପରୁ ବିଶ୍ୱାସ ହରାଇବାରେ ଲାଗିଥିଲେ । ବିଗତ ଦଶନ୍ଧିରେ ଉତ୍ତରପୂର୍ବାଞ୍ଚଳରେ ହଜାର ହଜାର ନିର୍ଦ୍ଦୋଷଙ୍କ ମୃତ୍ୟୁ ହୋଇଛି , ହଜାର ହଜାର ସୁରକ୍ଷାକର୍ମୀ ଶହୀଦ ହୋଇଛନ୍ତି , ଲକ୍ଷ ଲକ୍ଷ ଘର ହରାଇଥିଲେ , ଲକ୍ଷ ଲକ୍ଷ ଜାଣି ପାରିଲେ ନାହିଁ ବିକାଶର ମାନେ କଣ । ଏହି ସତ୍ୟତାକୁ ପୂର୍ବ ସରକାର ମଧ୍ୟ ଜାଣିଥିଲେ , ବୁଝାଉଥିଲେ , ସ୍ୱୀକାର ମଧ୍ୟ କରୁଥିଲେ ହେଲେ ଏହି ସ୍ଥିତି କେମିତି ବଦଳିବ ସେ ସମ୍ପର୍କରେ ବେଶି ପରିଶ୍ରମ କେବେ ବି ହୋଇନଥିଲା । ଏତେ ବଡ଼ ଝାମେଲାରେ କିଏ ପଶିବ , ଯେମିତି ଚାଲୁଛି ଚାଲୁ ଏହା ଭାବି ସେମାନେ ରହି ଯାଉଥିଲେ ।


    ଭାଇ ଓ ଭଉଣୀମାନେ ଯେତେବେଳେ ରାଷ୍ଟ୍ରହିତ ସବୁଠାରୁ ଉପରେ ସେତେବେଳେ ପରିସ୍ଥିତିକୁ ଏପରି ଛାଡ଼ି ଦିଆଯାଇ ପାରିନଥାନ୍ତା । ଉତ୍ତରପୂର୍ବାଞ୍ଚଳର ସଂପୂର୍ଣ୍ଣ ବିଷୟ ସମ୍ବେଦନଶୀଳ ଥିଲା ଏଥିପାଇଁ ଆମେ ନୂଆ ଦୃଷ୍ଟିଭଙ୍ଗୀ ସହ କାମ କରିବା ଆରମ୍ଭ କରିଥିଲୁ । ଆମେ ଉତ୍ତରପୂର୍ବାଞ୍ଚଳର ଅଲଗା ଅଲଗା କ୍ଷେତ୍ରର ଭାବନାତ୍ମକ ଦିଗରୁ ବୁଝିଥିଲୁ , ସେମାନଙ୍କ ଆଶାକୁ ବୁଝିଥିଲୁ । ଏଠାରେ ରହୁଥିବା ଲୋକଙ୍କୁ ଆପଣାପଣ ସହ ନିଜର ଭାବି ଆଲୋଚନା କଲୁ । ଆମେ ବିଶ୍ୱାସ ଉପୁଜାଇଲୁ । ସେମାନଙ୍କୁ ପର ଭାବିଲୁ ନାହିଁ , ଆପଣଙ୍କୁ ପର ଭାବିଲୁ ନାହିଁ କି ଆପଣଙ୍କ ନେତାଙ୍କୁ ପର ଭାବିଲୁ ନାହିଁ , ନିଜର ଭାବିଲୁ । ଆଜି ଏହାର ଫଳ ହେଲା ଯେଉଁ ଉତ୍ତରପୂର୍ବାଞ୍ଚଳରେ ପ୍ରତି ବର୍ଷ ହାରାହାରି ଏକ ହଜାରରୁ ଅଧିକ ଲୋକ ଉଗ୍ରବାଦ ଯୋଗୁଁ ପ୍ରାଣ ହରାଉଥିଲେ , ଏବେ ଏଠାରେ ଚାରି ଆଡେ ପ୍ରାୟ ଶାନ୍ତି ଓ ଉଗ୍ରବାଦ ସମାପ୍ତ ହେବାକୁ ଯାଉଛି ।


    ଯେଉଁ ଉତ୍ତରପୂର୍ବାଞ୍ଚଳରେ ପ୍ରାୟ ସବୁ କ୍ଷେତ୍ରରେ ସେନାବାହିନୀ ସ୍ଵତନ୍ତ୍ର କ୍ଷମତା ଆଇନ ଜାରି ହୋଇଥିଲା , ଏବେ ଆମେ ଆସିବା ପରେ ତ୍ରିପୁରା , ମିଜୋରମ , ମେଘାଳୟ ଓ ଅରୁଣାଚଳ ପ୍ରଦେଶର ଅଧିକାଂଶ ଅଞ୍ଚଳ AFSPA ମୁକ୍ତ ହୋଇଛି । ଯେଉଁ ଉତ୍ତରପୂର୍ବାଞ୍ଚଳରେ ଉଦ୍ୟୋଗୀମାନେ ନିବେଶ ପାଇଁ ରାଜି ହେଉନଥିଲେ , ନିବେଶ ପାଇଁ ରାଜି ହେଉନଥିଲେ ଏବେ ଏଠାରେ ନିବେଶ ଆରମ୍ଭ ହୋଇଛି , ନୂଆ ଉଦ୍ୟୋଗ ଆରମ୍ଭ ହୋଇଛି ।


    ଯେଉଁ ଉତ୍ତରପୂର୍ବାଞ୍ଚଳରେ ନିଜ ନିଜ ହୋମଲ୍ୟାଣ୍ଡକୁ ନେଇ ସଂଘର୍ଷ ହେଉଥିଲା , ଏବେ ଏଠାରେ ଏକ ଭାରତ-ଶ୍ରେଷ୍ଠ ଭାରତର ଭାବନା ମଜବୁତ ହୋଇଛି । ଯେଉଁ ଉତ୍ତରପୂର୍ବାଞ୍ଚଳରେ ହିଂସା ଯେଗୁଁ ହଜାର ହଜାର ଲୋକ ନିଜ ଦେଶରେ ହିଁ ଶରଣାର୍ଥୀ ପାଲଟିଥିଲେ , ଏବେ ଏଠାରେ ସେହି ଲୋକମାନଙ୍କୁ ସଂପୂର୍ଣ୍ଣ ସମ୍ମାନ ଓ ମର୍ଯ୍ୟାଦା ସହ ବସବାସ କରିବାକୁ ନୂଆ ସୁବିଧା ପ୍ରଦାନ କରାଯାଉଛି । ଯେଉଁ ଉତ୍ତରପୂର୍ବାଞ୍ଚଳ ଦେଶର ବାକି ଅଞ୍ଚଳର ଲୋକ ଆସିବାକୁ ଡରୁଥିଲେ , ଏବେ ଏହାକୁ ନିଜର ପରବର୍ତ୍ତୀ ପର୍ଯ୍ୟଟନ ଲକ୍ଷସ୍ଥଳି ଭାବେ ଚୟନ କରୁଛନ୍ତି ।


    ବନ୍ଧୁଗଣ , ଏହି ପରିବର୍ତ୍ତନ କେମିତି ଆସିଲା ? କଣ ଗୋଟିଏ ଦିନରେ ଆସିଲା ? ଆଜ୍ଞା ନା । ଏହା ପାଞ୍ଚ ବର୍ଷର କଠିନ ପରିଶ୍ରମର ଫଳ । ପ୍ରଥମେ ଉତ୍ତରପୂର୍ବାଞ୍ଚଳ ରାଜ୍ୟଗୁଡ଼ିକୁ ଗ୍ରହିତା ଭାବେ ଦେଖାଯାଉଥିଲା , ଆଜି ସେମାନଙ୍କୁ ବିକାଶର ଗ୍ରୋଥ୍ ଇଂଜିନ ଭାବେ ଦେଖାଯାଉଛି । ପୂର୍ବରୁ ଉତ୍ତରପୂର୍ବାଞ୍ଚଳ ରାଜ୍ୟଗୁଡ଼ିକୁ ଦିଲ୍ଲୀଠାରୁ ବହୁତ ଦୂର ବୋଲି ଭାବୁଥିଲେ । ଆଜି ଦିଲ୍ଲୀ ଆପଣଙ୍କ ଦ୍ୱାରଦେଶକୁ ଆସି ଆପଣଙ୍କ ସୁଖଦୁଃଖରେ ଭାଗୀଦାର ହେଉଛି । ଆଉ ମୋତେ ଦେଖନ୍ତୁ.. ବୋଡୋ ସାଥୀମାନଙ୍କ ସହ , ଆସାମର ଲୋକଙ୍କ ସହ କଥାବାର୍ତ୍ତା ହେବାର ଥିଲା ହେଲେ ମୁଁ ଦିଲ୍ଲୀରେ ବସି ସନ୍ଦେଶ ପଠାଇଲି ନାହିଁ ବରଂ ଆପଣମାନଙ୍କ ନିକଟକୁ ଆସି ଆଖିରେ ଆଖି ମିଳାଇ , ଆପଣଙ୍କ ଆଶୀର୍ବାଦ ନେଇ ଆପଣଙ୍କ ସହିତ ମିଶୁଛି । ନିଜ ସରକାରର ମନ୍ତ୍ରୀମାନଙ୍କ ପାଇଁ ବିଧିବଦ୍ଧ ରୋଷ୍ଟର ପ୍ରସ୍ତୁତ କରି ଏହା ସୁନିଶ୍ଚିତ କରିଛି ଯେ , ପ୍ରତି 10-15 ଦିନରେ କେନ୍ଦ୍ର ସରକାରଙ୍କ କେହି ନା କେହି ମନ୍ତ୍ରୀ ନିଶ୍ଚିତ ଉତ୍ତରପୂର୍ବାଞ୍ଚଳ ଆସିବେ । ରାତିରେ ରହିବେ , ଲୋକଙ୍କ ସହ ମିଶିବେ , ସମସ୍ୟାଗୁଡ଼ିକର ସମାଧାନ କରିବେ । ଆମ ସାଥୀମାନେ ପ୍ରୟାସ କରିଥିଲେ କି ସେମାନେ ଅଧିକ ସମୟ ଏଠାରେ ବିତାଇବେ , ଅଧିକ ଲୋକଙ୍କ ସହ ମିଶିବେ , ସେମାନଙ୍କ ସମସ୍ୟା ବୁଝିବେ , ସମାଧାନ କରିବେ । ମୁଁ ଓ ମୋ ସରକାର ନିରନ୍ତର ଆପଣମାନଙ୍କ ନିକଟକୁ ଆସି , ଆପଣଙ୍କ ସମସ୍ୟାକୁ ବୁଝୁଛୁ , ସିଧାସଳଖ ଆପଣଙ୍କଠାରୁ ମତାମତ ନେଇ କେନ୍ଦ୍ର ସରକାରଙ୍କ ଜରୁରି ନୀତି ପ୍ରସ୍ତୁତ କରୁଛୁ ।


    ବନ୍ଧୁଗଣ , ତ୍ରୟୋଦଶ ଅର୍ଥ କମିଶନ ବେଳେ ଉତ୍ତରପୂର୍ବାଞ୍ଚଳର 8ଟି ରାଜ୍ୟକୁ ମିଶାଇ 90 ହଜାର କୋଟି ଟଙ୍କାରୁ କମ୍ ମିଳୁଥିଲା । ଚତୁର୍ଦ୍ଦଶ ଅର୍ଥ କମିଶନରେ ଆମେ ଆସିବା ପରେ ଏହାକୁ ବଢ଼ାଇ ପ୍ରାୟ ତିନି ଲକ୍ଷ କୋଟି ଟଙ୍କା ଦେବାକୁ ନିଷ୍ପତ୍ତି ହୋଇଥିଲା । ତୁଳନା କରନ୍ତୁ କେଉଁଠି 90 ହଜାର ଓ କେଉଁଠି 3 ଲକ୍ଷ କୋଟି ଟଙ୍କା ।


    ବିଗତ ତିନି ଚାରି ବର୍ଷ ହେଲା ଉତ୍ତରପୂର୍ବାଞ୍ଚଳରେ 3 ହଜାର କିଲୋମିଟରରୁ ଅଧିକ ସଡ଼କ ନିର୍ମାଣ ହୋଇଛି । ନୂଆ ଜାତୀୟ ରାଜପଥ ସ୍ୱୀକୃତ ହୋଇଛି । ଉତ୍ତରପୂର୍ବାଞ୍ଚଳରେ ପୂରା ରେଳ ନେଟୱର୍କକୁ ବ୍ରଡଗଜରେ ବଦଳାଯାଇଛି । ପୂର୍ବୋତ୍ତରରେ ନୂଆ ଏୟାରପୋର୍ଟ ନିର୍ମାଣ ଓ ପୁରୁଣା ଏୟାରପୋର୍ଟର ଆଧୁନିକୀକରଣ କାମ ଜୋରସୋରରେ ଚାଲିଛି ।


    ଉତ୍ତରପୂର୍ବାଞ୍ଚଳରେ ଏତେ ନଦୀ ଅଛି , ବ୍ୟାପକ ଜଳ ସମ୍ବଳ ଅଛି , ହେଲେ 2014 ଯାଏଁ ଏଠାରେ କେବଳ ଗୋଟିଏ ୱାଟର ୱେ ଥିଲା.. ଗୋଟିଏ । ଜଳ ଭରି ରହୁଥିବା 365 ଦିନ ପ୍ରବାହିତ ହେଉଥିବା ନଦୀଗୁଡ଼ିକୁ କେହି ଦେଖୁନଥିଲେ । ଏବେ ଏଠାରେ 12ରୁ ଅଧିକ ୱାଟର ୱେ କାମ ଚାଲିଛି । ପୂର୍ବୋତ୍ତରର ଯୁବକଯୁବତୀ ପାଇଁ ଶିକ୍ଷା, ଦକ୍ଷତା ବିକାଶ ଓ କ୍ରିଡା ସଂସ୍ଥାନକୁ ମଜବୁତ କରିବାକୁ ମଧ୍ୟ ଧ୍ୟାନ ଦିଆଯାଉଛି । ଏହାବ୍ୟତୀତ ଉତ୍ତରପୂର୍ବାଞ୍ଚଳରେ ଛାତ୍ରଛାତ୍ରୀ ଙ୍କ ପାଇଁ ଦିଲ୍ଲୀ ଓ ବେଙ୍ଗାଲୁରୁରେ ନୂଆ ହଷ୍ଟେଲ ନିର୍ମାଣ କାମ ମଧ୍ୟ ହୋଇଛି ।


    ବନ୍ଧୁଗଣ , ରେଳ ଷ୍ଟେସନ ହେଉ , ନୂଆ ରେଳବାଇ ରୁଟ ହେଉ , ନୂଆ ଏୟାରପୋର୍ଟ ହେଉ , ନୂଆ ୱାଟର ୱେ ହେଉ ଅବା ଇଣ୍ଟରନେଟ ସଂଯୋଗ ହେଉ ଆଜି ଏତେ କାମ ଉତ୍ତରପୂର୍ବାଞ୍ଚଳରେ ହେଉଛି । ଏହାପୂର୍ବରୁ କେବେ ହୋଇନଥିଲା । ଆମେ ଦଶନ୍ଧି ପୁରୁଣା ପ୍ରକଳ୍ପକୁ ସଂପୂର୍ଣ୍ଣ କରିବା ସହିତ ନୂଆ ପ୍ରକଳ୍ପକୁ ମଧ୍ୟ ଜଲଦି ସାରିବାକୁ ପ୍ରୟାସ ହେଉଛି । ଶୀଘ୍ର ସରିବାକୁ ଯାଉଥିବା ଏହି ପ୍ରୋଜେକ୍ଟଗୁଡିକ ଉତ୍ତରପୂର୍ବାଞ୍ଚଳରେ କନେକ୍ଟିଭିଟି ସୁଧାରିବ , ଟୁରିଜିମ୍ ସେକ୍ଟରକୁ ମଜବୁତ କରିବ ଓ ରୋଜଗାରର ଲକ୍ଷ ଲକ୍ଷ ସୁଯୋଗ ସୃଷ୍ଟି କରିବ । ଗତ ମାସରେ ଉତ୍ତରପୂର୍ବାଞ୍ଚଳର ଆଠଟି ରାଜ୍ୟରେ ଚାଲୁଥିବା ଗ୍ରୀଡ୍ ପ୍ରକଳ୍ପ ପାଇଁ ପ୍ରାୟ 9 ହଜାର କୋଟି ଟଙ୍କା ମଞ୍ଜୁର ହୋଇଛି ।


    ବନ୍ଧୁଗଣ , ଭିତ୍ତିଭୂମି କେବଳ ସିମେଣ୍ଟ ଓ କଂକ୍ରିଟର ଜଙ୍ଗଲ ନୁହେଁ । ଏହାର ମାନବୀୟ ଦିଗ ରହିଛି ଓ ଏଥିରେ ଲୋକେ ଅନୁଭବ କରନ୍ତି ଯେ , ସେମାନଙ୍କ ଚିନ୍ତା କେହି କରୁଛି । ଯେତେବେଳେ ବୋଗିବିଲ ପୋଲ ଭଳି ଦଶନ୍ଧି ଦଶନ୍ଧି ଧରି ଅଟକି ରହିଥିବା ପ୍ରକଳ୍ପ ସଂପୂର୍ଣ୍ଣ ହେବାରୁ ଲକ୍ଷ ଲକ୍ଷ ଲୋକଙ୍କୁ କନେକ୍ଟିଭିଟି ମିଳିପାରିଛି , ସେତେବେଳେ ସେମାନଙ୍କ ଭରସା ସରକାରଙ୍କ ଉପରେ ବଢ଼ିଛି । ବିଶ୍ୱାସ ବଢ଼େ , ଏହି କାରଣରୁ ଚାରିଆଡ଼େ ହେଉଥିବା ବିକାଶମୂଳକ କାମ ବିଭିନ୍ନତାକୁ ଏକତାରେ ପରିଣତ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଇଥାଏ , ଯେତେବେଳେ ଏକତା ଥାଏ ପ୍ରଗତି ସମସ୍ତଙ୍କ ପାଖରେ ସମାନ ଭାବରେ ପହଁଚିଥାଏ , ଲୋକେ ଏକାଠି କାମ କରିବାକୁ ପ୍ରସ୍ତୁତ ହୋଇଯାଆନ୍ତି । ଯେଉଁଠି ଲୋକେ ଏକାଠି କାମ କରିବାକୁ ପ୍ରସ୍ତୁତ ହୁଅନ୍ତି ସେଠାରେ ବଡ଼ ବଡ଼ ସମସ୍ୟା ସମାଧାନ ହୋଇଯାଏ ।


    ବନ୍ଧୁଗଣ , ଏହିପରି ଏକ ପ୍ରସଙ୍ଗ ହେଲା ବ୍ରୁ-ରିୟାଙ୍ଗ ଜନଜାତଙ୍କ ପୁନର୍ବାସର । କିଛି ଦିନ ପୂର୍ବରୁ ତ୍ରିପୁରା ଓ ମିଜୋରମ ମଧ୍ୟରେ ଅଟକି ରହିବାକୁ ବାଧ୍ୟ ବ୍ରୁ-ରିୟାଙ୍ଗ ଜନଜାତିଙ୍କ ପୁନର୍ବାସ ପାଇଁ ଐତିହାସିକ ବୁଝାମଣା ହୋଇଛି । ପ୍ରାୟ ଅଢ଼େଇ ଦଶନ୍ଧି ପରେ ହୋଇଥିବା ଏହି ରାଜିନାମା ଦ୍ୱାରା ହଜାର ହଜାର ପରିବାରକୁ ସ୍ଥାୟୀ ଘର , ସ୍ଥାୟୀ ଠିକଣା ମିଳିପାରିଛି । ବ୍ରୁରିୟାଙ୍ଗ ଜନଜାତି ସମାଜର ଏହି ସାଥୀମାନଙ୍କୁ ଠିକଣା ଭାବେ ପୁନର୍ବାସ କରିବା ପାଇଁ ସରକାରଙ୍କ ଦ୍ୱାରା ଏକ ବିଶେଷ ପ୍ୟାକେଜ ଦିଆଯିବ ।


    ବନ୍ଧୁଗଣ , ଆଜି ଦେଶରେ ଆମ ସରକାରର ନିଷ୍ଠାପୂର୍ଣ୍ଣ ଉଦ୍ୟମ ଦ୍ୱାରା ହିଁ ଏହି ଭାବନା ବିକଶିତ ହୋଇଛି ଯେ , ସମସ୍ତଙ୍କୁ ଏକାଠି ନେଇ ଚାଲିଲେ ହିଁ ଦେଶର ହିତ ହୋଇପାରିବ । କିଛି ଦିନ ପୂର୍ବରୁ ଗୁଆହାଟୀରେ 8ଟି ଅଲଗା ଅଲଗା ଗୋଷ୍ଠୀର ପ୍ରାୟ ସାଢ଼େ ଛଅ ଶହ କ୍ୟାଡର ହିଂସାର ମାର୍ଗ ଛାଡି ଶାନ୍ତିର ରାସ୍ତା ବାଛିଚନ୍ତି । ଏହି କ୍ୟାଡରମାନେ ଆଧୁନିକ ଅସ୍ତ୍ରଶସ୍ତ୍ର , ବିପୁଳ ମାତ୍ରାରେ ବିସ୍ଫୋରକ ଓ ଗୁଳିଗୋଳା ସହିତ ଆତ୍ମସମର୍ପଣ କରିଛନ୍ତି । ଅହିଂସା ପ୍ରତି ସମର୍ପିତ ହେଲେ । ଏବେ ସେମାନଙ୍କୁ କେନ୍ଦ୍ର ଓ ରାଜ୍ୟ ସରକାରଙ୍କ ଯୋଜନା ଅନୁଯାୟୀ ଥଇଥାନ କରାଯାଉଛି ।


    ବନ୍ଧୁଗଣ , ଗତବର୍ଷ ନ୍ୟାସନାଲ ଲିବରେସନ ଫ୍ରଣ୍ଟ ଅଫ ତ୍ରିପୁରା ଓ ସରକାରଙ୍କ ମଧ୍ୟରେ ଏକ ରାଜିନାମା ହୋଇଛି ଆଉ ମୁଁ ଭାବୁଛି ଏହି ରାଜିନାମା ଏକ ମହତ୍ୱପୂର୍ଣ୍ଣ ପଦକ୍ଷେପ ଥିଲା । NLFT ଉପରେ 1997ରୁ ପ୍ରତିବନ୍ଧକ ଜାରି ହୋଇଥିଲା । ଅନେକ ବର୍ଷ ହେଲା ସଙ୍ଗଠନଟି ହିଂସାର ମାର୍ଗ ଆପଣାଇ ଥିଲା । ଆମ ସରକାର 2015ରେ NLFT ସହ କଥାବାର୍ତ୍ତା କରିବା ଆରମ୍ଭ କରିଥିଲା । ସେମାନଙ୍କ ବିଶ୍ୱାସକୁ ନେବାକୁ ପ୍ରୟାସ କରିଥିଲା । ମଝିରେ କିଛି ଲୋକଙ୍କୁ ରଖି ସାହାଯ୍ୟ ନିଆଗଲା । ଏହାର କିଛି ଦିନ ପରେ ହିଁ ଯେଉଁମାନେ ବୋମା ବନ୍ଧୁକ , ପିସ୍ତଲରେ ବିଶ୍ୱାସ ରଖୁଥିଲେ.. ତ୍ୟାଗ କରିଥିଲେ ଓ ହିଂସା ବନ୍ଦ କରି ଦେଇଥିଲେ । ନିରନ୍ତର ଉଦ୍ୟମ ପରେ ଗତ ବର୍ଷ 10 ଅଗଷ୍ଟରେ ହୋଇଥିବା ରାଜିନାମା ପରେ ଏହି ସଂଗଠନ ଅସ୍ତ୍ରଶସ୍ତ୍ର ତ୍ୟାଗ କରିବା ଓ ଭାରତର ସମ୍ବିଧାନକୁ ପାଳନ କରିବାକୁ ରାଜି ହେଲେ , ମୁଖ୍ୟଧାରାକୁ ଆସିଥିଲେ । ଏହି ରାଜିନାମା ପରେ NLFT ର ଅନେକ କ୍ୟାଡର ଆତ୍ମସମର୍ପଣ କରିଥିଲେ ।


    ଭାଇ ଓ ଭଉଣୀମାନେ ଭୋଟ ପାଇଁ , ରାଜନୈତିକ ହିତ ପାଇଁ ପ୍ରସଙ୍ଗକୁ , ସମସ୍ୟାକୁ ସମାଧାନ ନକରିବା ଓ ସେଗୁଡ଼ିକୁ ଟାଳି ଦେବାର ଏକ ବଡ଼ କ୍ଷତି ଆସାମ ଓ ଉତ୍ତରପୂର୍ବାଞ୍ଚଳର ହୋଇଛି , ଦେଶର ହୋଇଛି ।


    ବନ୍ଧୁଗଣ , ବାଧା ସୃଷ୍ଟି କରିବା , ପ୍ରତିରୋଧ କରି ସମସ୍ୟା ସୃଷ୍ଟି କରିବାର ରାଜନୀତି ମାଧ୍ୟମରେ ଦେଶ ବିରୋଧରେ କାମ କରିବା ପାଇଁ ମାନସିକତା ସୃଷ୍ଟି କରାଯାଏ । ଯେଉଁ ବିଚାର , ପ୍ରବୃତ୍ତି , ଯେଉଁ ରାଜନୀତି ଏଭଳି ମାନସିକତାକୁ ପ୍ରୋତ୍ସାହିତ କରେ , ଏଭଳି ଲୋକ ଭାରତକୁ ଜାଣନ୍ତି ନାହିଁ କି ଆସାମକୁ ବୁଝନ୍ତି ନାହିଁ । ଆସାମ ସହ ଭାରତର ସମ୍ପର୍କ ହୃଦୟର , ଆତ୍ମାର । ଆସାମ ଶ୍ରୀମନ୍ତ ଶଙ୍କରଦେବ ଜୀଙ୍କ ସଂସ୍କାରରେ ବଞ୍ଚିଥାଏ । ଶ୍ରୀମନ୍ତ ଶଙ୍କରଦେବ ଜୀ କହନ୍ତି-


    କୋଟିକୋଟି ଜନ୍ମାନ୍ତରେ ଜାହାର- କୋଟିକୋଟି ଜନ୍ମାନ୍ତରେ ଜାହାର –


    ଆସେ ମହା ପୂଣ୍ୟ ରାଶି , ସି ସି କଦାଚିତ ମନୁଷ୍ୟ ହୋବୟ , ଭାରତ ବରିଷେ ଆସି ।


    ଅର୍ଥାତ ଯେଉଁ ବ୍ୟକ୍ତି ଅନେକ ଜନ୍ମ ଧରି ନିରନ୍ତର ପୂଣ୍ୟ ଅର୍ଜନ କରିଛି , ସେହି ବ୍ୟକ୍ତି ଏହି ଭାରତ ଦେଶରେ ଜନ୍ମ ନେଇଥାଏ । ଏହି ଭାବନା ଆସାମର କୋଣକୋଣରେ , ଆସାମର ପ୍ରତିଲୋକଙ୍କ ଠାରେ ରହିଛି । ଏହି ଭାବନା ଦ୍ୱାରା ଭାରତର ସ୍ୱାଧୀନତା ସଂଗ୍ରାମରୁ ଆରମ୍ଭ କରି ଭାରତର ନବନିର୍ମାଣରେ ଆସାମ ନିଜ ସ୍ୱେଦ , ରକ୍ତ ବିନ୍ଦୁ ବୁହାଇଛି । ଏହି ଭୂମି ସ୍ୱାଧୀନତା ପାଇଁ ତପସ୍ୟା କରୁଥିବା ଲୋକଙ୍କ ଭୂମି । ମୁଁ ଆଜି ଆସାମର ପ୍ରତି ସାଥୀଙ୍କୁ ଏହା ଆଶ୍ୱସ୍ତ କରିବାକୁ ଆସିଛି କି ଆସାମ ବିରୋଧୀ , ଦେଶ ବିରୋଧୀ ସମସ୍ତ ମାନସିକତା , ଏହାର ସମର୍ଥକଙ୍କୁ ଦେଶ ବରଦାସ୍ତ କରିବ ନାହିଁ କି କ୍ଷମା କରିବ ନାହିଁ ।


    ବନ୍ଧୁଗଣ ଏସବୁ ଶକ୍ତିଗୁଡ଼ିକ ନିଜର ସମସ୍ତ ବଳପ୍ରୟୋଗ କରି ଆସାମ ଓ ଉତ୍ତରପୂର୍ବାଞ୍ଚଳରେ ଅପପ୍ରଚାର କରୁଛନ୍ତି ଯେ , ନାଗରିକତା ସଂଶୋଧନ ଆଇନ ଦ୍ୱାରା ଏଠାକୁ ଅନ୍ୟ ସ୍ଥାନରୁ ଲୋକ ଆସିବେ , ବାହାରୁ ଲୋକ ଆସି ଏଠାରେ ରହିଯିବେ । ମୁଁ ଆସାମର ଲୋକମାନଙ୍କୁ ଆଶ୍ୱସ୍ତ କରୁଛି ଯେ , ଏଭଳି କିଛି ବି ହେବ ନାହିଁ ।


    ଭାଇ ଓ ଭଉଣୀମାନେ , ମୁଁ ଆସାମରେ ଅନେକ ଦିନ ଧରି ଏଠାକାର ଲୋକଙ୍କ ମଧ୍ୟରେ ସାଧାରଣ ଭାଜପା କର୍ମକର୍ତ୍ତା ଭାବେ କାମ କରିଥିଲି । ଛୋଟ ଛୋଟ ଅଞ୍ଚଳକୁ ଗସ୍ତ କରୁଥିଲି ଓ ନିଜ ପ୍ରବାସ ସମୟରେ ଯେତେବେଳେ ନିଜ ସାଥୀମାନଙ୍କ ସହ ବସୁଥିଲି କିମ୍ବା ଚାଲି ଚାଲି ଯାଉଥିଲି ସେତେବେଳେ ଭାରତରତ୍ନ ଭୂପେନ ହଜାରିକାଙ୍କ ଲୋକପ୍ରିୟ ଗୀତର ପଂକ୍ତିଗୁଡ଼ିକୁ ଶୁଣାଉଥିଲି । ଆଉ ଭୂପେନ ହଜାରିକାଙ୍କ ପ୍ରତି ମୋର ବିଶେଷ ଆକର୍ଷଣ ଥିଲା । ତାର କାରଣ ଥିଲା ମୋର ଜନ୍ମ ଗୁଜରାଟରେ ହୋଇଛି । ଆଉ ଭାରତରତ୍ନ ଭୂପେନ ହଜାରିକା ଗୁଜରାଟର ଜ୍ୱାଇଁ । ଏଥିପାଇଁ ଆମେ ଗର୍ବ କରୁ । ଆଉ ତାଙ୍କ ପୁଅ , ସେମାନଙ୍କ ପିଲାମାନେ ଆଜି ବି ଗୁଜରାଟୀ କୁହନ୍ତି ଓ ସେଥିପାଇଁ ଗର୍ବ ହୁଏ । ଯେତେବେଳେ ମୁଁ ଶୁଣେ...


    ଗୋଟଇ ଜୀବୋନ ବିସାରିଲେଓ , ଅଲେଖ ଦିବଖ ରାତି ,


    ଅହମ ଦେହର ଦରେ ନେପାଉଁ , ଇମାନ ରହାଲ ମାଟି ।


    ଆସାମ ଭଳି ପ୍ରଦେଶ , ଆସାମ ଭଳି ଭୂମି , ଏଠାକାର ଲୋକଙ୍କ ଭଳି ଆପଣାପଣ ମିଳିବା ସତରେ ବଡ଼ ଭାଗ୍ୟର କଥା । ମୁଁ ଜାଣିଛି ଯେ , ଏଠାରେ ଭିନ୍ନ ଭିନ୍ନ ସମାଜର ଲୋକ , ସଂସ୍କୃତି , ଭାଷା , ଖାଦ୍ୟପେୟ କେତେ ସମୃଦ୍ଧ । ଆପଣଙ୍କ ଆକାଂକ୍ଷା , ଆପଣଙ୍କ ସୁଖଦୁଃଖ ସବୁ ବିଷୟରେ ମୁଁ ଜାଣିଛି । ଯେଉଁ ପ୍ରକାରେ ଆପଣମାନେ ନିଜର ସବୁ ଭ୍ରମ ଛାଡ଼ି , ସବୁ ଦାବି ଛାଡ଼ି , ବୋଡୋ ସମାଜ ସହ ଜଡିତ ସାଥୀ ଏକାଠି ଆସିଛନ୍ତି , ମୋର ଆଶା ରହିଛି ଅନ୍ୟ ଲୋକେ ବି ଶୀଘ୍ର ସମସ୍ତ ଭ୍ରମରୁ ବାହାରି ଆସିବେ ।


    ବନ୍ଧୁଗଣ , ଗତ ପାଞ୍ଚ ବର୍ଷରେ ଭାରତର ଇତିହାସ ଓ ବର୍ତ୍ତମାନରେ ଆସାମର ଯୋଗଦାନକୁ ସମଗ୍ର ଦେଶରେ ପହଞ୍ଚାଇବାର କାମ ହୋଇଛି । ପ୍ରଥମ ଥର ରାଷ୍ଟ୍ରୀୟ ମିଡିଆରେ ଆସାମ ସହିତ ସମଗ୍ର ଉତ୍ତରପୂର୍ବାଞ୍ଚଳର କଳାସଂସ୍କୃତି , ଏଠାକାର ଯୁବପ୍ରତିଭା , ଏଠାକାର କ୍ରିଡା ସଂସ୍କୃତି କୁ ସାରା ଦେଶ ଓ ବିଶ୍ୱରେ ପ୍ରୋତ୍ସାହିତ କରିଛି । ଆପଣଙ୍କ ସ୍ନେହ , ଆପଣଙ୍କ ଆଶୀର୍ବାଦ ମୋତେ ନିରନ୍ତର ଆପଣମାନଙ୍କ ହିତରେ କାମ କରିବାକୁ ପ୍ରେରିତ କରିବ ।ଏହି ଆଶୀର୍ବାଦ କେବେ ବି ବୃଥା ଯିବ ନାହିଁ କାରଣ ଆପଣମାନଙ୍କ ଆଶୀର୍ବାଦର ବହୁତ ଶକ୍ତି ରହିଛି । ଆପଣ ନିଜ ସାମର୍ଥ୍ୟ ଉପରେ ବିଶ୍ୱାସ ରଖନ୍ତୁ , ନିଜର ଏହି ସାଥୀ ଉପରେ ବିଶ୍ୱାସ ରଖନ୍ତୁ ଓ ମା ’ କାମାକ୍ଷାଙ୍କ କରୁଣା ଉପରେ ବିଶ୍ୱାସ ରଖନ୍ତୁ । ମା ’ କାମାକ୍ଷାଙ୍କ ଆସ୍ଥା ଓ ଆଶୀର୍ବାଦ ଆମକୁ ବିକାଶର ନୂତନ ଉଚ୍ଚତାକୁ ନେଇଯିବ ।


    ବନ୍ଧୁଗଣ , ଗୀତାରେ ଭଗବାନ କୃଷ୍ଣ , ପାଣ୍ଡବମାନଙ୍କୁ କହିଥିଲେ , ବହୁତ ମହତ୍ୱପୂର୍ଣ୍ଣ କଥା ଓ ଆଉ ତାହା ଯୁଦ୍ଧ ଭୂମିରେ କହିଥିଲେ , ହାତରେ ଶସ୍ତ୍ର ଥିଲା , ଶସ୍ତ୍ର ଓ ଅସ୍ତ୍ର ପ୍ରୟୋଗ ହେଉଥିଲା । ସେହି ଯୁଦ୍ଧ ଭୂମିରେ ଭଗବାନ ଶ୍ରୀକୃଷ୍ଣ କହିଥିଲେ ,


    ନିର୍ବୈର ସର୍ବଭୂତେଷୁ ୟହ ଓ ମାମେତି ପାଣ୍ଡବ । ।


    ଏହାର ଅର୍ଥ କୌଣସି ପ୍ରାଣୀ ସହ ଶତ୍ରୁତା ରଖୁନଥିବା ବ୍ୟକ୍ତି ହିଁ ମୋର ।


    ଭାବନ୍ତୁ , ମହାଭାରତର ଏହି ଐତିହାସିକ ଯୁଦ୍ଧରେ ଶ୍ରୀ ଭଗବାନ କୃଷ୍ଣଙ୍କ ଏହି ସନ୍ଦେଶ ଥିଲା- କାହା ସହିତ ଶତ୍ରୁତା କର ନାହିଁ ।


    ଦେଶରେ ଶତ୍ରୁତା ମନୋଭାବ ଥିବା ବ୍ୟକ୍ତିଙ୍କୁ ମୁଁ ଏହା ହିଁ କହିବି କି ଶତ୍ରୁତା ଛାଡନ୍ତୁ ।


    ଆପଣ ବିକାଶର ମୁଖ୍ୟଧାରାକୁ ଆସନ୍ତୁ , ସମସ୍ତଙ୍କ ସାଥିରେ ସମସ୍ତଙ୍କ ବିକାଶ କରନ୍ତୁ । ହିଂସା ଦ୍ୱାରା କେବେ କିଛି ମିଳି ପାରିନାହିଁ ନା ଆଗକୁ କିଛି ମିଳିବାର ସମ୍ଭାବନା ଅଛି ।


    ବନ୍ଧୁଗଣ , ପୁଣିଥରେ ବୋଡୋ ସାଥୀମାନଙ୍କୁ , ଆସାମ ଓ ଉତ୍ତରପୂର୍ବାଞ୍ଚଳକୁ ଆଜି ବହୁତ ବହୁତ ଶୁଭେଚ୍ଛା ଜଣାଉଛି । ଆଉ ଶୁଭକାମନା ସହିକ ଆଉ ଥରେ ଏହି ବିଶାଳ ଜନସମୁଦ୍ର , ଏହି ଦୃଶ୍ୟ ଜୀବନରେ ମୁଁ ଜାଣିନାହିଁ ଦେଖିବାକୁ ମିଳିବ କି ମିଳିବ ନାହିଁ , ଏହା ସମ୍ଭବ ନୁହେଁ ବୋଲି ଲାଗୁଛି । ବୋଧହୁଏ ଭାରତର କୌଣସି ରାଜନେତାଙ୍କୁ ଏଭଳି ଆଶୀର୍ବାଦ ପାଇବାର ସୌଭାଗ୍ୟ ପୂର୍ବରୁ ମିଳିନଥିବ କି ଭବିଷ୍ୟତରେ ମିଳିବ ତାହା ମୁଁ କହି ପାରିବି ନାହିଁ । ମୁଁ ନିଜକୁ ବହୁତ ଭାଗ୍ୟବାନ ବୋଲି ବିଚାର କରୁଛି । ଆପଣମାନେ ଏତେ ଭଲ ପାଇବା ଏତେ ଆଶୀର୍ବାଦ ଢାଳି ଦେଇଛନ୍ତି ।


    ଏହି ଆଶୀର୍ବାଦ ହିଁ ମୋର ପ୍ରେରଣା । ଏହା ମୋତେ ଦେଶ ପାଇଁ ଆପଣଙ୍କ ପାଇଁ ଦିନରାତି କିଛି ନା କିଛି କରିବାର ଶକ୍ତି ପ୍ରଦାନ କରୁଛି । ମୁଁ ଆପଣମାନଙ୍କୁ ଯେତେ କୃତଜ୍ଞତା ଦେବି , ଯେତେ ଅଭିନନ୍ଦନ ଜଣାଇବି ତାହା କମ୍ ହେବ । ଆଉ ପୁଣି ଥରେ ଅହିଂସାର ରାସ୍ତା ବାଛି , ଅସ୍ତ୍ରଶସ୍ତ୍ର ଛାଡ଼ିଥିବା ଯେଉଁ ଯୁବକମାନେ ଆଗେଇ ଆସିଛନ୍ତି ଆପଣମାନେ ବିଶ୍ୱାସ କରନ୍ତୁ ଆପଣଙ୍କ ନୂଆ ଜୀବନର ଆରମ୍ଭ ହୋଇ ସାରିଛି । ସମଗ୍ର ଦେଶର ଆଶୀର୍ବାଦ ଆପଣଙ୍କ ଉପରେ ରହିଛି । 130 କୋଟି ଦେଶବାସୀଙ୍କ ଆଶୀର୍ବାଦ ଆପଣଙ୍କ ଉପରେ ରହିଛି । ଆଉ ମୁଁ ଉତ୍ତରପୂର୍ବାଞ୍ଚଳରେ , ନକ୍ସଲ ଅଞ୍ଚଳରେ , ଜମ୍ମୁ କଶ୍ମୀରରେ ଏବେ ବି ଯେଉଁମାନଙ୍କର ବନ୍ଧୁକ ଉପରେ ବିଶ୍ୱାସ ରହିଛି , ସେମାନଙ୍କୁ କହୁଛି ବୋଡୋ ଯୁବପିଢ଼ିଙ୍କ ଠାରୁ କିଛି ଶିଖନ୍ତୁ । ବୋଡୋ ଯୁବପିଢ଼ିଙ୍କ ଠାରୁ ପ୍ରେରଣା ନେଇ ଫେରି ଆସନ୍ତୁ , ମୁଖ୍ୟଧାରାକୁ ଫେରି ଆସନ୍ତୁ , ଜୀବନ ଜୀଇଁ ଜୀବନକୁ ଉପଭୋଗ କରନ୍ତୁ ଏପରି ଅନୁରୋଧ କରି ମୁଁ ପୁଣି ଥରେ ଏହି ଭୂମିକୁ ପ୍ରଣାମ କରି , ଏହି ଭୂମିର ମହାପୁରୁଷଙ୍କୁ ପ୍ରଣାମ କରି ଆପଣମାନଙ୍କ ବନ୍ଦନା କରି ମୋ ଭାଷଣ ସମାପ୍ତ କରୁଛି । ଆପଣମାନଙ୍କୁ ବହୁତ ବହୁତ ଧନ୍ୟବାଦ ।


    ଭାରତ ମାତା କି ଜୟ...


    ଜୋରରେ କୁହନ୍ତୁ , 130 କୋଟି ଦେଶବାସୀଙ୍କ ହୃଦୟକୁ ଛୁଇଁଲା ଭଳି ସ୍ୱରରେ କୁହନ୍ତୁ...


    ଭାରତ ମାତା କି ଜୟ...


    ଭାରତ ମାତା କି ଜୟ...


    ଭାରତ ମାତା କି ଜୟ...


    ଭାରତ ମାତା କି ଜୟ...


    ମହାତ୍ମା ଗାନ୍ଧୀ ଅମର ରହେ , ଅମର ରହେ


    ମହାତ୍ମା ଗାନ୍ଧୀ ଅମର ରହେ , ଅମର ରହେ


    ମହାତ୍ମା ଗାନ୍ଧୀ ଅମର ରହେ , ଅମର ରହେ


    ଆପଣମାନଙ୍କୁ ବହୁତ ବହୁତ ଧନ୍ୟବାଦ ।


    ***************


    

    
    (Release ID: 1602551) Visitor Counter : 24