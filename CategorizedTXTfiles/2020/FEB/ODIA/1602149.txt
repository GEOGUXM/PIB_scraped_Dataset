      କ୍ୟାବିନେଟ

      ଭାରତୀୟ ସୂଚନା ପ୍ରଯୁକ୍ତି ସଂସ୍ଥାନ ଆଇନ ସଂଶୋଧନ ବିଲ, 2020କୁ କ୍ୟାବିନେଟ ମଞ୍ଜୁରି
      Posted On: 05 FEB 2020 8:17PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ ନିମ୍ନୋକ୍ତ ପ୍ରସ୍ତାବଗୁଡ଼ିକୁ ମଞ୍ଜୁରି ଦେଇଛନ୍ତି ।


    1. ଭାରତୀୟ ସୂଚନା ପ୍ରଯୁକ୍ତି ସଂସ୍ଥାନ ଆଇନ ସଂଶୋଧନ ବିଲ , 2020 ଉପସ୍ଥାପନ କରିବା ।


    2. 20ଟି ଆଇଆଇଆଇଟି (ପିପିପି)ରେ ଜଣେ ଲେଖାଏଁ ଏବଂ ଆଇଆଇଆଇଡିଏମ କୁର୍ଣ୍ଣୁଲ (ଆଇଆଇଆଇଟି-ସିଏଫଟିଆଇ)ରେ ଗୋଟିଏ ପଦବୀ ସହିତ 21ଟି ନିର୍ଦ୍ଦେଶକ ପଦବୀ ସୃଷ୍ଟିକୁ ପିଛିଲା ଭାବେ ମଞ୍ଜୁରି ।


    3. 20ଟି ଆଇଆଇଆଇଟି (ପିପିପି)ରେ ଜଣେ ଲେଖାଏଁ ଏବଂ ଆଇଆଇଆଇଡିଏମ କୁର୍ଣ୍ଣୁଲ (ଆଇଆଇଆଇଟି-ସିଏଫଟିଆଇ) ଗୋଟିଏ ପଦବୀ ସହିତ 21ଟି କୁଳସଚିବ ପଦବୀ ସୃଷ୍ଟିକୁ ପିଛିଲା ଭାବେ ମଞ୍ଜୁରି ।


    ପ୍ରଭାବ :


    ଏହି ବିଲ ଆସିବା ଫଳରେ ଅବଶିଷ୍ଟ 5ଟି ଆଇଆଇଆଇଟି-ପିପିପି ସହିତ ରାଷ୍ଟ୍ରାୟତ୍ତ ଓ ଘରୋଇ ଭାଗିଦାରୀ (ପିପିପି) ରେ ପ୍ରତିଷ୍ଠା ହୋଇଥିବା 15ଟି ବର୍ତ୍ତମାନର ଭାରତୀୟ ସୂଚନା ପ୍ରଯୁକ୍ତି ସଂସ୍ଥାନଗୁଡ଼ିକୁ ଡିଗ୍ରୀ ପ୍ରଦାନ କରିବାର କ୍ଷମତା ପ୍ରଦାନ କରାଯିବା ସମ୍ଭବ ହୋଇପାରିବ । ଏହାସହିତ ଏଗୁଡ଼ିକୁ ରାଷ୍ଟ୍ରୀୟ ମହତ୍ୱ ସମ୍ପନ୍ନ ସଂସ୍ଥାନ ଭାବେ ଘୋଷଣା କରାଯାଇପାରିବ । ଏହାଦ୍ୱାରା ଏହି ସଂସ୍ଥାନଗୁଡ଼ିକ ଅନ୍ୟ କୌଣସି ବିଶ୍ୱବିଦ୍ୟାଳୟ କିମ୍ବା ରାଷ୍ଟ୍ରୀୟ ମହତ୍ୱ ସମ୍ପନ୍ନ ଶିକ୍ଷାନୁଷ୍ଠାନ ଭଳି ପ୍ରଯୁକ୍ତି ସ୍ନାତକ (ବି.ଟେକ) , ପ୍ରଯୁକ୍ତି ସ୍ନାତ୍ତୋକୋତର (ଏମ.ଟେକ) ଏବଂ ପି.ଏଚଡି ଡିଗ୍ରୀ ପ୍ରଦାନ କରିବା ଲାଗି ସମର୍ଥ ହୋଇପାରିବେ । ଫଳରେ ଏହି ଶିକ୍ଷାନୁଷ୍ଠାନଗୁଡ଼ିକୁ ସୂଚନା ପ୍ରଯୁକ୍ତି କ୍ଷେତ୍ରରେ ଏକ ସଶକ୍ତ ଗବେଷଣା ସୁବିଧା ବିକଶିତ କରିବା ଲାଗି ଆବଶ୍ୟକ ସଂଖ୍ୟକ ଛାତ୍ରଛାତ୍ରୀଙ୍କୁ ଆକୃଷ୍ଟ କରିବାରେ ସକ୍ଷମ ହୋଇପାରିବେ ।


    ବିବରଣୀ :


    2014 ଓ 2017 ବର୍ଷର ମୂଳ ଆଇନରେ ସଂଶୋଧନ କରିବା ଲାଗି ଭାରତୀୟ ସୂଚନା ପ୍ରଯୁକ୍ତି ସଂସ୍ଥାନ ଆଇନ ସଂଶୋଧନ ବିଲ , 2020 ଉପସ୍ଥାପନ କରାଯିବ ।


    ସୁରତ , ଭୋପାଳ , ଭାଗଲପୁର , ଅଗରତାଲା ଓ ରାୟଚୁରରେ ସରକାରୀ ଓ ଘରୋଇ ଭାଗିଦାରୀ (ପିପିପି) ଆଧାରରେ 5ଟି ଭାରତୀୟ ସୂଚନା ପ୍ରଯୁକ୍ତି ସଂସ୍ଥାନକୁ ସାମ୍ବିଧାନିକ ମାନ୍ୟତା ପ୍ରଦାନ କରାଯିବ । ଏଗୁଡ଼ିକୁ ଭାରତୀୟ ସୂଚନା ପ୍ରଯୁକ୍ତି ସଂସ୍ଥାନ (ପିପିପି) ଆଇନ 2017 ଅନ୍ତର୍ଗତ ବର୍ତ୍ତମାନର 15ଟି ଆଇଆଇଆଇଟି ସହିତ ରାଷ୍ଟ୍ରୀୟ ମହତ୍ୱ ସମ୍ପନ୍ନ ଶିକ୍ଷାନୁଷ୍ଠାନ ଭାବେ ଘୋଷଣା କରାଯିବ ।


    ସୁରତ , ଭୋପାଳ , ଭାଗଲପୁର , ଅଗରତାଲା ଓ ରାୟପୁର ଆଇଆଇଆଇଟିର ଔପଚାରିକରଣ ଏହି ମଞ୍ଜୁରିର ମୁଖ୍ୟ ଉଦ୍ଦେଶ୍ୟ । ବର୍ତ୍ତମାନ ଏହି ଆଇଆଇଆଇଟିଗୁଡ଼ିକ ସଂସ୍ଥା ପଞ୍ଜିକରଣ ଆଇନ , 1860 ଅଧୀନରେ କାର୍ଯ୍ୟ କରୁଛନ୍ତି । ଏଗୁଡ଼ିକ ଏବେ ଅନ୍ୟ 15ଟି ଆଇଆଇଆଇଟି (ପିପିପି) ଭଳି ଆଇଆଇଆଇଟି(ପିପିପି) ଆଇନ , 2017 ଅନ୍ତର୍ଗତ କାର୍ଯ୍ୟ କରିପାରିବେ । ଏହାବ୍ୟତୀତ , ଆଇଆଇଆଇଟିଡିଏମ କୁର୍ଣ୍ଣୁଲ ଆଇଆଇଆଇଟି ଆଇନ , 2014 ଅଧୀନରେ ପ୍ରତିଷ୍ଠା କରାଯାଇଥିଲା । ଏହା ବର୍ତ୍ତମାନ ଆଇଆଇଆଇଟି ଆହ୍ଲାବାଦ , ଆଇଆଇଆଇଟିଏମ ଗ୍ୱାଲିୟର , ଆଇଆଇଆଇଟିଡିଏମ ଜବଲପୁର , ଆଇଆଇଆଇଟିଡିଏମ କାଂଚିପୁରମ ସହିତ କାର୍ଯ୍ୟ କରୁଛି । ଏହି ସବୁ ଆଇଆଇଆଇଟିରେ ନିର୍ଦ୍ଦେଶକ ଓ ରେଜିଷ୍ଟ୍ରାର ପଦବୀ ପୂର୍ବରୁ ରହିଛି । ତେଣୁ ବର୍ତ୍ତମାନର ପ୍ରସ୍ତାବ ଫଳରେ କୌଣସି ଅତିରିକ୍ତ ବ୍ୟୟ କରାନଯାଇ ଏହି ପଦବୀଗୁଡ଼ିକୁ କେବଳ ଔପଚାରିକ ରୂପ ପ୍ରଦାନ କରାଯାଇପାରିବ ।


    **********

    
    
    (Release ID: 1602149) Visitor Counter : 15