      କୃଷି ଓ କୃଷକ କଲ୍ୟାଣ ମନ୍ତ୍ରଣାଳୟ

      ପିଏମ-କିଷାନ ହିତାଧିକାରୀଙ୍କୁ କିଷାନ କ୍ରେଡିଟ କାର୍ଡ ବଣ୍ଟନ ଅଭିଯାନ ଆରମ୍ଭ
      • 10 ଫେବୃଆରୀ ଠାରୁ ଆରମ୍ଭ ହୋଇଥିବା ଅଭିଯାନ 15ଦିନ ପର୍ଯ୍ୟନ୍ତ ଚାଲିବ

      Posted On: 11 FEB 2020 7:52PM by PIB Bhubaneshwar

    ସମସ୍ତ ପିଏମ-କିଷାନ ହିତାଧିକାରୀ ଚାଷୀଙ୍କୁ ରିହାତି ଦରରେ ସଂସ୍ଥାଗତ ଋଣ ଯୋଗାଇ ଦେବା ଉଦ୍ଦେଶ୍ୟରେ ଭାରତ ସରକାରଙ୍କ ପକ୍ଷରୁ କିଷାନ କ୍ରେଡିଟ କାର୍ଡ (କେସିସି) ପରିପୂର୍ଣ୍ଣତା ଅଭିଯାନ ଆରମ୍ଭ କରାଯାଇଛି । ଫଳରେ ଏ ସମସ୍ତ ଚାଷୀଙ୍କୁ ଧାର୍ଯ୍ୟ ସମୟରେ ପୁନଃପରିଶୋଧ କରିବା ଉପରେ ସର୍ବାଧିକ 4 ପ୍ରତିଶତ ସୁଧ ହାରରେ କୃଷି , ପଶୁ ଓ ମତ୍ସ୍ୟପାଳନ ଲାଗି ସ୍ୱଳ୍ପକାଳୀନ ଋଣ ମିଳିପାରିବ ।


    ଏହି ଅଭିଯାନ 10 ଫେବୃଆରୀ , 2020ରୁ ଆରମ୍ଭ ହୋଇଥିବା ବେଳେ 15 ଦିନ ପର୍ଯ୍ୟନ୍ତ ଚାଲୁ ରହିବ । ଏ ସଂକ୍ରାନ୍ତରେ ବିସ୍ତୃତ ନିର୍ଦ୍ଦେଶନାମା ସମସ୍ତ ରାଜ୍ୟ ଓ କେନ୍ଦ୍ରଶାସିତ ପ୍ରଦେଶ , ସବୁ ବ୍ୟାଙ୍କର ପରିଚାଳନା ନିର୍ଦ୍ଦେଶକ ଓ ନାବାର୍ଡ ଅଧ୍ୟକ୍ଷଙ୍କୁ ଜାରି କରାଯାଇଛି । କେସିସି ଅଧୀନରେ ପିଏମ-କିଷାନ ହିତାଧିକାରୀମାନଙ୍କୁ ସାମିଲ କରିବା ନିମନ୍ତେ ଅବଲମ୍ବନ ହେବାକୁ ଥିବା ପ୍ରକ୍ରିୟା ସମ୍ପର୍କରେ ବିସ୍ତୃତ ବିବରଣୀ ଏଥିରେ ଦିଆଯାଇଛି ।


    କେସିସି ନଥିବା ପିଏମ-କିଷାନ ହିତାଧିକାରୀମାନଙ୍କର ଏକ ତାଲିକା ପ୍ରସ୍ତୁତ କରିବା ଲାଗି ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ସରକାରଙ୍କ ସମେତ ବ୍ୟାଙ୍କର ଏମଡିମାନଙ୍କୁ ନିର୍ଦ୍ଦେଶ ଦିଆଯାଇଛି । କେବଳ ସେତିକି ନୁହେଁ ରାଜ୍ୟ ଓ କେନ୍ଦ୍ରଶାସିତ ପ୍ରଦେଶ ସରକାରଙ୍କ କୃଷି , ପଶୁପାଳନ , ପଞ୍ଚାୟତ ଏବଂ ଗ୍ରାମୀଣ ବିକାଶ ବିଭାଗ ସଚିବଙ୍କ ଜରିଆରେ ଏପରି ହିତାଧିକାରୀଙ୍କ ସହିତ ଯୋଗାଯୋଗ କରିବା ଲାଗି ମଧ୍ୟ କୁହାଯାଇଛି । ଏନଆରଏଲଏମ ଯୋଜନା ଅନ୍ତର୍ଗତ ‘ ବ୍ୟାଙ୍କ ସଖୀ ’ ମାନଙ୍କ ଜରିଆରେ ପିଏମ-କିଷାନ ହିତାଧିକାରୀମାନଙ୍କୁ ସଚେତନ କରିବେ । ଫଳରେ ହିତାଧିକାରୀମାନେ କିଷାନ କ୍ରେଡିଟ କାର୍ଡ ପାଇଁ ନିକଟସ୍ଥ ବ୍ୟାଙ୍କ ଶାଖାକୁ ଯିବା ଲାଗି ପ୍ରସ୍ତୁତ ହେବେ ।


    କେସିସି ଜରିଆରେ ସୁଧ ରିହାତି ସୁବିଧା ଏଣିକି ମତ୍ସ୍ୟ ଓ ପଶୁପାଳନ କରୁଥିବା ଚାଷୀଙ୍କୁ ମଧ୍ୟ ମିଳିବ । ଏହାକୁ ଦୃଷ୍ଟିରେ ରଖି ଏପରି କୃଷକଙ୍କୁ ଚିହ୍ନଟ କରିବା ଏବଂ ସେମାନଙ୍କୁ ଅତିରିକ୍ତ ଋଣ ସୀମା ଓ ନୂଆ କ୍ରେଡିଟ କାର୍ଡ ଜାରି କରିବା ଲାଗି ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ସରକାରଙ୍କୁ ଅନୁରୋଧ କରାଯାଇଛି ।


    ଆବେଦନ ପ୍ରକ୍ରିୟାକୁ ସରଳ କରିବା ଲାଗି ନିମ୍ନଲିଖିତ ପଦକ୍ଷେପ ଗ୍ରହଣ କରାଯାଇଛି-


    ୧. ଗୋଟିଏ ପୃଷ୍ଠା ବିଶିଷ୍ଟ ଏକ ସରଳ ଫର୍ମ ପ୍ରସ୍ତୁତ କରାଯାଇଛି । ପିଏମ କିଷାନ ଯୋଜନା ଅନ୍ତର୍ଗତ ବ୍ୟାଙ୍କ ନିକଟରେ ରହିଥିବା ହିତାଧିକାରୀଙ୍କ ତଥ୍ୟ ଏଥିରେ ଉପଯୋଗ କରାଯିବ । ହିତାଧିକାରୀ କେବଳ ଜମି ରେକର୍ଡ ଏବଂ ଫସଲ ବୁଣିବାର ବିବରଣୀ ଫର୍ମରେ ପୂରଣ କରିବେ ।


    ୨. ଗୋଟିଏ ପୃଷ୍ଠାର ଫର୍ମ ସାରା ଦେଶର ସମସ୍ତ ପ୍ରମୁଖ ସମ୍ବାଦପତ୍ରରେ ବିଜ୍ଞାପନ ଜରିଆରେ ପ୍ରକାଶିତ ହେବ । ଏହାକୁ ହିତାଧିକାରୀ କାଟି ନେଇ ପୂରଣ କରିପାରିବେ ।


    ୩. ଏହି ଫର୍ମ ସମସ୍ତ ଅନୁସୂଚିତ ବାଣିଜ୍ୟିକ ବ୍ୟାଙ୍କ (ଏସସିବି) ସହିତ ଭାରତ ସରକାରଙ୍କ କୃଷି ବିଭାଗ , ସମବାୟ ଓ କୃଷକ କଲ୍ୟାଣ ବିଭାଗର ୱେବସାଇଟ ( www.agricoop.gov.in ) ଏବଂ ପିଏମ-କିଷାନ ପୋର୍ଟାଲ ( www.pmkisan.gov.in )ରୁ ମଧ୍ୟ ଡାଉନଲୋଡ କରାଯାଇପାରିବ ।


    ୪. ଫର୍ମ ପୂରଣ କରିବା ଏବଂ ନିର୍ଦ୍ଧାରିତ ବ୍ୟାଙ୍କ ଶାଖାକୁ ପଠାଇବାର ଦାୟିତ୍ୱ ଜନ ସେବା କେନ୍ଦ୍ରଗୁଡ଼ିକୁ ଦିଆଯାଇଛି ।


    ସବୁ ବ୍ୟାଙ୍କଗୁଡ଼ିକୁ ମଧ୍ୟ ନିର୍ଦ୍ଦେଶ ଦିଆଯାଇଛି ଯେ ସେମାନେ ଏପରି ଆବେଦନ ଗ୍ରହଣ ଲାଗି ପୃଥକ କାଉଂଟର ଖୋଲିବେ । ଆବେଦନ କରିବା ତାରିଖ ଠାରୁ 14 ଦିନ ମଧ୍ୟରେ ନୂଆ କିଷାନ କ୍ରେଡିଟ କାର୍ଡ ଜାରି କରିବେ କିମ୍ବା ବର୍ତ୍ତମାନର କେସିସି ସମୟସୀମା ବୃଦ୍ଧି ଅଥବା ରଦ୍ଦ କରିବା କାର୍ଯ୍ୟ ଶେଷ କରିବେ ।


    ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ଦୈନନ୍ଦିନ ଭିତ୍ତିରେ ଏହି ଅଭିଯାନର କାର୍ଯ୍ୟକାରିତା ନିରୀକ୍ଷଣ କରିବେ । ଜିଲ୍ଲାସ୍ତରରେ ଶୀର୍ଷ ଜିଲ୍ଲା ପ୍ରବନ୍ଧକ ଓ ଡିଡିଏମ , ନାବାର୍ଡଙ୍କ ପୂର୍ଣ୍ଣ ସହଯୋଗରେ ଜିଲ୍ଲାପାଳ ଏହି ଅଭିଯାନର କାର୍ଯ୍ୟକାରିତା ସୁନିଶ୍ଚିତ କରିବେ ।


    କେସିସି ବ୍ୟତୀତ , ପିଏମ କିଷାନ ହିତାଧିକାରୀ ଓ ଯୋଗ୍ୟ କୃଷକମାନଙ୍କ ଠାରୁ ଅନୁମତି ନିଆଯାଇ ସେମାନଙ୍କୁ ସାମାଜିକ ସୁରକ୍ଷା ପ୍ରଦାନ କରିବା ଲାଗି ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା (ପିଏମଏସବିୱାଇ) ଓ ପ୍ରଧାନମନ୍ତ୍ରୀ ଜୀବନ ଜ୍ୟୋତି ଯୋଜନା (ପିଏମଜେଜେବିୱାଇ) ଲାଗି ନାମାଙ୍କନ କରାଯିବ । ଏହି ଯୋଜନାରେ ଦୁର୍ଘଟଣା ଓ ଜୀବନ ବୀମା ପାଇଁ ଯଥାକ୍ରମେ 12ଟଙ୍କା ଓ 330 ଟଙ୍କାର ପ୍ରିମିୟମ ସହିତ 2 ଲକ୍ଷ ଟଙ୍କାର ବୀମା ସୁରକ୍ଷା ମିଳିବ ।


    **********


    

    
    (Release ID: 1602868) Visitor Counter : 7