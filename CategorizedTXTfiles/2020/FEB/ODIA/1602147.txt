      ମାନବ ସମ୍ବଳ ବିକାଶ ମନ୍ତ୍ରଣାଳୟ

      କୋରାପୁଟ କେନ୍ଦ୍ରୀୟ ବିଶ୍ୱବିଦ୍ୟାଳୟ ପକ୍ଷରୁ ଏକ ଭାରତ ଶ୍ରେଷ୍ଠ ଭାରତ କାର୍ଯ୍ୟକ୍ରମ ଆୟୋଜିତ
      • ମହାରାଷ୍ଟ୍ର ୱାର୍ଦ୍ଧାର ମହାତ୍ମା ଗାନ୍ଧୀ ଅନ୍ତଃରାଷ୍ଟ୍ରୀୟ ହିନ୍ଦୀ ବିଶ୍ୱବିଦ୍ୟାଳୟର 56 ସଦସ୍ୟଙ୍କ କେନ୍ଦ୍ରୀୟ ବିଶ୍ୱବିଦ୍ୟାଳୟ ଗସ୍ତ

      Posted On: 04 FEB 2020 8:13PM by PIB Bhubaneshwar

    ଫେବୃଆରୀ 4ରୁ 8 ତାରିଖ ପର୍ଯ୍ୟନ୍ତ କୋରାପୁଟ ସୁନାବେଡ଼ାସ୍ଥିତ କ୍ୟାମ୍ପସରେ ଓଡ଼ିଶା କେନ୍ଦ୍ରୀୟ ବିଶ୍ୱବିଦ୍ୟାଳୟ ତରଫରୁ ଏକ ଭାରତ ଶ୍ରେଷ୍ଠ ଭାରତ ଦିବସ କାର୍ଯ୍ୟକ୍ରମ ଆୟୋଜିତ ହେଉଛି । ଦେଶର ବିଭିନ୍ନ ରାଜ୍ୟର ବିବିଧ ସଂସ୍କୃତିର ଲୋକମାନଙ୍କୁ ଏକତ୍ରିତ କରିବା ଏବଂ ପାରସ୍ପରିକ ଭାବବିନିମୟକୁ ପ୍ରୋତ୍ସାହନ ଦେବା ଏହି କାର୍ଯ୍ୟକ୍ରମର ଉଦ୍ଦେଶ୍ୟ । ଏହି ଦିବସ ପାଳନ ଲାଗି ମହାରାଷ୍ଟ୍ର ୱାର୍ଦ୍ଧାସ୍ଥିତ ମହାତ୍ମା ଗାନ୍ଧୀ ଅନ୍ତଃରାଷ୍ଟ୍ରୀୟ ହିନ୍ଦୀ ବିଶ୍ୱବିଦ୍ୟାଳୟର 56ଜଣ ସଦସ୍ୟ ଏକ ଛାତ୍ର ବିନିମୟ କାର୍ଯ୍ୟକ୍ରମ ଅନ୍ତର୍ଗତ କେନ୍ଦ୍ରୀୟ ବିଶ୍ୱବିଦ୍ୟାଳୟ କ୍ୟାମ୍ପସରେ ପହଁଚିଥିଲେ । ମଙ୍ଗଳବାର ଏହି 5 ଦିନିଆ କାର୍ଯ୍ୟକ୍ରମର ଉଦଘାଟନୀ ସମାରୋହ ଅନୁଷ୍ଠିତ ହୋଇଥିଲା । ଏଥିରେ କେନ୍ଦ୍ରୀୟ ବିଶ୍ୱବିଦ୍ୟାଳୟ , ଓଡ଼ିଶାର କୁଳପତି ପ୍ରଫେସର ଆଇ ରାମବ୍ରହ୍ମମ ମୁଖ୍ୟ ଅତିଥି ଭାବେ ଯୋଗ ଦେଇ କାର୍ଯ୍ୟକ୍ରମକୁ ଉଦଘାଟନ କରିଥିଲେ । ସେ ୱାର୍ଦ୍ଧା ଏମଜିଏଏଚଭିରୁ ଆସିଥିବା ଛାତ୍ରଛାତ୍ରୀ , ଅଧ୍ୟାପକମାନଙ୍କୁ ସ୍ୱାଗତ ଜଣାଇଥିଲେ । ଏହି କାର୍ଯ୍ୟକ୍ରମରେ କୋରାପୁଟ ବିଧାୟକ ରଘୁରାମ ପଡ଼ାଲ , କେନ୍ଦ୍ରୀୟ ବିଶ୍ୱବିଦ୍ୟାଳୟର ରେଜିଷ୍ଟ୍ରାର ପ୍ରଫେସର ଅସିସ୍ତ କୁମାର ଦାସ , ୱାର୍ଦ୍ଧା ଏମଜିଏଏଚଭିର ଏକ ଭାରତ ଶ୍ରେଷ୍ଠ ଭାରତ ନୋଡାଲ ଅଧିକାରୀ ସୁଶୀଲ କୁମାର ତ୍ରିପାଠୀ , କେନ୍ଦ୍ରୀୟ ବିଶ୍ୱବିଦ୍ୟାଳୟର ଅତିଥି ପ୍ରାଧ୍ୟାପକ ପ୍ରଫେସର ହେମରାଜ ମୀନା , ଏକ ଭାରତ ଶ୍ରେଷ୍ଠ ଭାରତ ନୋଡାଲ ଅଧିକାରୀ ଡ. ସୌରଭ ଗୁପ୍ତା ପ୍ରମୁଖ ଅତିଥି ଭାବେ କାର୍ଯ୍ୟକ୍ରମରେ ମଂଚାସୀନ ଥିଲେ ।


    କାର୍ଯ୍ୟକ୍ରମରେ କୁଳପତି ଭାରତର ଅଭିନବ ସଂସ୍କୃତି ଉପରେ ଆଲୋକପାତ କରିଥିଲେ । ବିବିଧତା ମଧ୍ୟରେ ଏକତା ଭାରତର ବୈଶିଷ୍ଟ୍ୟ । ଭାରତ ସରକାରଙ୍କ ମାନବ ସମ୍ବଳ ମନ୍ତ୍ରଣାଳୟ ପକ୍ଷରୁ ଆୟୋଜିତ ଏକ ଭାରତ ଶ୍ରେଷ୍ଠ ଭାରତ କାର୍ଯ୍ୟକ୍ରମ ଫଳରେ ଓଡ଼ିଶା ଓ ମହାରାଷ୍ଟ୍ର ଭଳି ଦୁଇଟି ରାଜ୍ୟ ମଧ୍ୟରେ ସଂସ୍କୃତି , ବିଚାର ଓ ପରମ୍ପରା ବିନିମୟ ଲାଗି ସୁଯୋଗ ସୃଷ୍ଟି ହେବ ବୋଲି ସେ କହିଥିଲେ ।


    କାର୍ଯ୍ୟକ୍ରମରେ ବିଧାୟକ ଶ୍ରୀ ପଡ଼ାଲ କହିଥିଲେ ଯେ କେନ୍ଦ୍ରୀୟ ବିଶ୍ୱବିଦ୍ୟାଳୟ କୋରାପୁଟରେ ପ୍ରତିଷ୍ଠା ହେବା ଫଳରେ ଏହା ସ୍ଥାନୀୟ ଅଂଚଳରେ ଶିକ୍ଷାର ବିକାଶ ହୋଇପାରିବ ।


    ପ୍ରଫେସର ମୀନା ଓଡ଼ିଶାର ସମୃଦ୍ଧ ସଂସ୍କୃତି ଏବଂ ମହାପୁରୁଷମାନଙ୍କ ବିଷୟରେ ଉଲ୍ଲେଖ କରିଥିଲେ । ପ୍ରଫେସର ତ୍ରିପାଠୀ ଏକ ଭାରତ ଶ୍ରେଷ୍ଠ ଭାରତ କାର୍ଯ୍ୟକ୍ରମର ଉଦ୍ଦେଶ୍ୟ ଉପରେ ଆଲୋକପାତ କରି କହିଥିଲେ ଯେ ଆମେ କେବଳ ଗୋଟିଏ ରାଜ୍ୟର ସଂସ୍କୃତି ଓ ପରମ୍ପରା ବିଷୟରେ ଜାଣିବା ଯଥେଷ୍ଟ ନୁହେଁ ଏହାକୁ ନିଜ ଜୀବନରେ ଅବଲମ୍ବନ କରିବାର ଆବଶ୍ୟକତା ରହିଛି । ଆମ ଦେଶ ଏକ ଏବଂ ଆମର ସଂସ୍କୃତି ମଧ୍ୟ ଏକ ବୋଲି ସେ କହିଥିଲେ ।


    କେନ୍ଦ୍ରୀୟ ବିଶ୍ୱବିଦ୍ୟାଳୟର ରେଜିଷ୍ଟ୍ରାର ଶ୍ରୀ ଦାସ ଓଡ଼ିଶା ଏବଂ ମହାରାଷ୍ଟ୍ରର ସମୃଦ୍ଧ ସଂସ୍କୃତି ଓ ପରମ୍ପରା ବିଷୟରେ ଆଲୋକପାତ କରିଥିଲେ । ଡ. ଗୁପ୍ତା ସ୍ୱାଗତ ଭାଷଣ ଦେବା ସହିତ କାର୍ଯ୍ୟକ୍ରମର ବିବରଣୀ ପାଠ କରିଥିଲେ । ପ୍ରାରମ୍ଭରେ କେନ୍ଦ୍ରୀୟ ବିଶ୍ୱବିଦ୍ୟାଳୟ ଛାତ୍ରଛାତ୍ରୀଙ୍କ ଦ୍ୱାରା ଓଡ଼ିଶାର ବିଭିନ୍ନ ପର୍ବପର୍ବାଣୀକୁ ନେଇ ପରିବେଷିତ କାର୍ଯ୍ୟକ୍ରମକୁ ୱାର୍ଦ୍ଧା ଏମଜିଏଏଚଭିର ସଦସ୍ୟମାନେ ଦେଖିଥିଲେ । ଏଥିରେ ପ୍ରଭୁ ଜଗନ୍ନାଥଙ୍କ ରଥଯାତ୍ରା , ବନସ୍ତେ ଡାକିଲା ଗଜ ସଂଗୀତ ସହିତ ଓଡ଼ିଶା ପ୍ରସିଦ୍ଧ ରଜପର୍ବ , ଦଣ୍ଡ ନାଚ , ତଅପୋଇ , ସାବିତ୍ରୀ ବ୍ରତ ଆଦି ଉପରେ କାର୍ଯ୍ୟକ୍ରମ ପରିବେଷଣ କରାଯାଇଥିଲା । ନୋଡାଲ ଅଧିକାରୀ ଶ୍ରୀ ତ୍ରିପାଠୀ କହିଥିଲେ ଯେ ଭାରତ ସରକାରଙ୍କ ଏକ ଭାରତ ଶ୍ରେଷ୍ଠ ଭାରତ କାର୍ଯ୍ୟକ୍ରମ ସାଂସ୍କୃତିକ ବିବିଧତା ମଧ୍ୟରେ ଦେଶର ଏକତା ଓ ଅଖଣ୍ଡତା ବଜାୟ ରଖିବା ଦିଗରେ ସହାୟକ ହେବ । ସେ ତାଙ୍କ ବିଶ୍ୱବିଦ୍ୟାଳୟ ପ୍ରତିନିଧି ଦଳ ସହିତ ଓଡ଼ିଶା ଆସିଥିବାରୁ ଗର୍ବିତ ବୋଲି କହିଥିଲେ ।


    ଶେଷରେ ଡ. ଶ୍ରୀନିବାସ ବି. କୋଟନାକ ଧନ୍ୟବାଦ ଜ୍ଞାପନ କରିଥିଲେ ।


    ଏହି 5 ଦିନିଆ କାର୍ଯ୍ୟକ୍ରମରେ କେନ୍ଦ୍ରୀୟ ବିଶ୍ୱବିଦ୍ୟାଳୟ ପକ୍ଷରୁ ବିଭିନ୍ନ ପ୍ରକାରର କାର୍ଯ୍ୟକ୍ରମ ଆୟୋଜନ କରାଯିବା ଲାଗି ଲକ୍ଷ୍ୟ ରଖାଯାଇଛି । ଏଥିମଧ୍ୟରେ ଓଡ଼ିଶା ଭାଷା ଓ ସାହିତ୍ୟକୁ ନେଇ କର୍ମଶାଳା , କ୍ୟାମ୍ପସ ପରିଦର୍ଶନ , କୋରାପୁଟର ଜୈବବିବିଧତା ଉପରେ ଅଧିବେଶନ , ଓଡ଼ିଶାର ଗଣମାଧ୍ୟମ ଉପରେ ଆଲୋଚନା , ଚଳଚ୍ଚିତ୍ର ଓ ସ୍ଲାଇଡ ଶୋ କାର୍ଯ୍ୟକ୍ରମ , ଓଡ଼ିଶା ସମ୍ପର୍କରେ ବିଶିଷ୍ଟ ପ୍ରାଧ୍ୟାପକମାନଙ୍କୁ ନେଇ ଆଲୋଚନା ଚକ୍ର , ଖାଦ୍ୟ ପ୍ରଦର୍ଶନୀ ଓ ସାଂସ୍କୃତିକ କାର୍ଯ୍ୟକ୍ରମ ଆଦି ଆୟୋଜନ କରାଯିବ ।


    ସୂଚନାଯୋଗ୍ୟ ଯେ ଏଥିପୂର୍ବରୁ କୋରାପୁଟ କେନ୍ଦ୍ରୀୟ ବିଶ୍ୱବିଦ୍ୟାଳୟର ଏକ ଛାତ୍ର ତଥା ଅଧ୍ୟାପକ ପ୍ରତିନିଧି ଦଳ ୱାର୍ଦ୍ଧାସ୍ଥିତ ମହାତ୍ମା ଗାନ୍ଧୀ ଅନ୍ତଃରାଷ୍ଟ୍ରୀୟ ହିନ୍ଦୀ ବିଶ୍ୱବିଦ୍ୟାଳୟର ଗସ୍ତରେ ଯାଇଥିଲେ । 20ରୁ 25 ଜାନୁଆରୀ ପର୍ଯ୍ୟନ୍ତ ଚାଲିଥିବା ଏହି ଗସ୍ତରେ 48 ଜଣ ଛାତ୍ରଛାତ୍ରୀ , 2 ଜଣ ଅଧ୍ୟାପକ ଓ 3 ଜଣ କଳାକାର ଯୋଗ ଦେଇଥିଲେ ।


    **********


    

    
    (Release ID: 1602147) Visitor Counter : 22