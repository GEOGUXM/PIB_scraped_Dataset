      ವಾರ್ತಾ ಮತ್ತು ಪ್ರಸಾರ ಸಚಿವಾಲಯ

      70ನೇ ಬರ್ಲಿನ್ ಅಂತಾರಾಷ್ಟ್ರೀಯ ಚಲನಚಿತ್ರೋತ್ಸವದಲ್ಲಿ ಭಾರತದ ಪೆವಿಲಿಯನ್ ಉದ್ಘಾಟಿಸಲಿರುವ ಡಾ. ಎಸ್. ಜೈಶಂಕರ್ ಭಾರತದಲ್ಲಿ ಸಿನಿಮಾ ಚಿತ್ರೀಕರಣಕ್ಕೆ ಉತ್ತೇಜನ ನೀಡಲು 2020ರ ಬರ್ಲಿನೇಲ್ ನಲ್ಲಿ ಭಾರತದ ನಿಯೋಗ ಭಾಗಿ
      Posted On: 18 FEB 2020 12:43PM by PIB Bengaluru


    70ನೇ ಬರ್ಲಿನ್ ಅಂತಾರಾಷ್ಟ್ರೀಯ ಚಲನಚಿತ್ರೋತ್ಸವದಲ್ಲಿ ಭಾರತದ ಪೆವಿಲಿಯನ್ ಉದ್ಘಾಟಿಸಲಿರುವ ಡಾ. ಎಸ್. ಜೈಶಂಕರ್


    ಭಾರತದಲ್ಲಿ ಸಿನಿಮಾ ಚಿತ್ರೀಕರಣಕ್ಕೆ ಉತ್ತೇಜನ ನೀಡಲು 2020ರ ಬರ್ಲಿನೇಲ್ ನಲ್ಲಿ ಭಾರತದ ನಿಯೋಗ ಭಾಗಿ


    ಭಾರತ ಸರ್ಕಾರದ ಕೇಂದ್ರ ವಾರ್ತಾ ಮತ್ತು ಪ್ರಸಾರ ಸಚಿವಾಲಯ, ಭಾರತೀಯ ಕೈಗಾರಿಕಾ ಮಹಾ ಒಕ್ಕೂಟ(ಸಿಐಐ) ಸಹಭಾಗಿತ್ವದಲ್ಲಿ ‘70ನೇ ಬರ್ಲಿನ್ ಅಂತಾರಾಷ್ಟ್ರೀಯ ಚಲನ ಚಿತ್ರೋತ್ಸವ’ದಲ್ಲಿ ಭಾಗವಹಿಸುತ್ತಿದೆ. ಈ ಚಲನಚಿತ್ರೋತ್ಸವ ಜರ್ಮನಿಯ ಬರ್ಲಿನ್ ನಲ್ಲಿ 2020 ಫೆಬ್ರವರಿ 20 ರಿಂದ ಮಾರ್ಚ್ 1ರ ವರೆಗೆ ನಡೆಯಲಿದೆ. ಈ ಚಲನಚಿತ್ರೋತ್ಸವದಲ್ಲಿ ಭಾರತದ ಪೆವಿಲಿಯನ್ ಇರಲಿದ್ದು, ಅದು ಹೊಸ ವಾಣಿಜ್ಯ ಅವಕಾಶಗಳಿಗೆ ಪೂರಕ ನೆರವು ನೀಡಲಿದೆ ಮತ್ತು ವಿದೇಶಿ ಮಾರುಕಟ್ಟೆಗಳಲ್ಲಿ ಭಾರತೀಯ ಚಲನಚಿತ್ರಗಳನ್ನು ಜನಪ್ರಿಯಗೊಳಿಸುವ ವೇದಿಕೆಯನ್ನು ಒದಗಿಸಲಿದೆ.


    ಈ ವರ್ಷದ ಬರ್ಲಿನ್ ಚಲನಚಿತ್ರೋತ್ಸವಕ್ಕೆ ಮೂರು ಭಾರತೀಯ ಚಲನಚಿತ್ರಗಳು ಮತ್ತು ಒಂದು ಕಿರು ಸಾಕ್ಷ್ಯಚಿತ್ರ ಆಯ್ಕೆಯಾಗಿದೆ. ಅವುಗಳೆಂದರೆ ಪುಷ್ಪೇಂದ್ರ ಸಿಂಗ್ ಅವರ ‘ಲೈಲಾ ಔರ್ ಸಾತ್ ಗೀತ್’ ಪ್ರತೀಕ್ ವಟ್ ಅವರ ‘ಏಬ್ ಅಲೈ ಊ’, ಅಕ್ಷಯ್ ಇಂಡೀಕರ್ ಅವರ ‘ಸ್ಥಳಪುರನ್’ ಮತ್ತು ಏಕ್ತಾ ಮಿತ್ತಲ್ ಅವರ ಸಾಕ್ಷ್ಯಚಿತ್ರ ‘ಗುಮ್ ನಾಮ್ ದಿನ್’.


    ವಿದೇಶಾಂಗ ವ್ಯವಹಾರಗಳ ಸಚಿವರಾದ ಡಾ. ಎಸ್. ಜೈಶಂಕರ್ ಅವರು, ಬರ್ಲಿನೇಲ್ ನಲ್ಲಿ ಭಾರತೀಯ ಪೆವಿಲಿಯನ್ ಅನ್ನು ಉದ್ಘಾಟಿಸುವರು.


    ಭಾರತ ಎಲ್ಲ ಭಾಷೆಗಳಲ್ಲಿ, ಸಾಂಸ್ಕೃತಿಕವಾಗಿ ಮತ್ತು ಪ್ರಾದೇಶಿಕ ವೈವಿಧ್ಯತೆಯನ್ನು ಎಲ್ಲ ಚಲನಚಿತ್ರಗಳ ಮೂಲಕ ಉತ್ತೇಜಿಸುತ್ತಿದೆ ಮತ್ತು ಬರ್ಲಿನೇಲ್ 2020ರಲ್ಲಿ ಭಾಗವಹಿಸುವ ಮೂಲಕ ಚಲನಚಿತ್ರ ವಿತರಣೆ, ನಿರ್ಮಾಣ, ಭಾರತದಲ್ಲಿ ಚಿತ್ರೀಕರಣ ಮತ್ತು ಕತೆ ಬೆಳೆಸುವ ತಂತ್ರಜ್ಞಾನಕ್ಕೆ ಬಹು ವಿಧದ ಅಂತಾರಾಷ್ಟ್ರೀಯ ಸಹಭಾಗಿತ್ವಗಳನ್ನು ಹೊಂದುವ ಉದ್ದೇಶ ಹೊಂದಿದೆ.


    ಭಾರತದ ನಿಯೋಗ ಹಲವು ಸಂವಾದಗಳೊಂದಿಗೆ ಚಲನಚಿತ್ರ ಉತ್ತೇಜನಾ ಕಚೇರಿ(ಎಫ್ ಎಫ್ ಒ) ಮೂಲಕ ಭಾರತದಲ್ಲಿ ಚಿತ್ರೀಕರಣಕ್ಕೆ ಪೂರಕ ವಾತಾವರಣ ನಿರ್ಮಾಣಕ್ಕೆ ಉತ್ತೇಜಿಸುವುದು, ಆ ಮೂಲಕ ಭಾರತದಲ್ಲಿ ‘ಚಲನಚಿತ್ರ ಪ್ರವಾಸೋದ್ಯಮ’ ವೇದಿಕೆಯನ್ನು ಒದಗಿಸುವುದು ಮತ್ತು ಏಕಗವಾಕ್ಷಿ ಯೋಜನೆ ಮೂಲಕ ಚಲನಚಿತ್ರ ನಿರ್ಮಾಣಕ್ಕೆ ಅಗತ್ಯ ಅನುಮತಿಗಳನ್ನು ದೊರಕಿಸಿಕೊಡಲಾಗುವುದು. ನಿಯೋಗ, ಭಾರತವನ್ನು ಚಿತ್ರೀಕರಣದ ನಂತರದ ನಿರ್ಮಾಣ ತಾಣವನ್ನಾಗಿ ಬಿಂಬಿಸುವುದು ಮತ್ತು ಅಂತಾರಾಷ್ಟ್ರೀಯ ಚಲನಚಿತ್ರ ನಿರ್ಮಾಣ ಸಂಸ್ಥೆಗಳ ಜೊತೆ ಸಿನಿಮಾಗಳಿಗಾಗಿ ಸಹಭಾಗಿತ್ವವನ್ನು ಉತ್ತೇಜಿಸಲಿದೆ.


    ಭಾರತ ಸರ್ಕಾರ ಶ್ರವಣ-ದೃಶ್ಯ ಸೇವಾ ವಲಯವನ್ನು ಸೇವಾ ವಲಯದ ಒಂದು ಚಾಂಪಿಯನ್ ಎಂದು ಪರಿಗಣಿಸಿದ್ದು, ಭಾರತವನ್ನು ಮಾಧ್ಯಮ ಮತ್ತು ಮನರಂಜನೆಗೆ ಮೂಲ ತಾಣವನ್ನಾಗಿ ಮಾಡಲು ಉತ್ತೇಜಿಸುವ ಗುರಿಯನ್ನು ಹೊಂದಿದೆ.


    ಬರ್ಲಿನೇಲ್ ನಲ್ಲಿ ಭಾಗವಹಿಸಲಿರುವ ಸರ್ಕಾರದ ನಿಯೋಗ, 2020ರಲ್ಲಿ ಗೋವಾದಲ್ಲಿ ನಡೆಯಲಿರುವ 51ನೇ ಭಾರತೀಯ ಅಂತಾರಾಷ್ಟ್ರೀಯ ಚಲನಚಿತ್ರೋತ್ಸವ(ಐಎಫ್ಎಫ್ಐ)ನಲ್ಲಿ ಅಂತಾರಾಷ್ಟ್ರೀಯ ಸಹಭಾಗಿತ್ವವನ್ನು ಉತ್ತೇಜಿಸಲಿದೆ. ಐಎಫ್ಎಫ್ಐ ಜಗತ್ತಿನ ಎಲ್ಲ ಸಿನಿಮಾಗಳಿಗೆ ಚಲನಚಿತ್ರ ನಿರ್ಮಾಣ ಕಲೆಯ ಶ್ರೇಷ್ಠತೆಯನ್ನು ಬಿಂಬಿಸುವ ಒಂದು ಸಾಮಾನ್ಯ ವೇದಿಕೆಯಾಗಿದೆ.


    ಇಸ್ರೇಲ್, ದಕ್ಷಿಣ ಆಫ್ರಿಕಾ, ನ್ಯೂಜಿಲೆಂಡ್, ಸ್ಪೇನ್, ಬ್ರೆಜಿಲ್, ಪೋರ್ಚುಗಲ್, ಫ್ರಾನ್ಸ್, ಇಟಲಿ, ಸ್ವಿಟ್ಜರ್ ಲ್ಯಾಂಡ್, ಜರ್ಮನಿ, ಕೆನಡ, ಅಮೆರಿಕ, ರುವಾಂಡ ಸೇರಿದಂತೆ ಹಲವು ರಾಷ್ಟ್ರಗಳ ಅಧಿಕಾರಿಗಳ ಜೊತೆ ನಿಯೋಗ ಸಭೆಗಳನ್ನು ನಡೆಸುವುದು ನಿಗದಿಯಾಗಿದೆ. ಅಲ್ಲದೆ ನಿಯೋಗ ಲೊಕಾರ್ನೊ ಚಲನಚಿತ್ರೋತ್ಸವ, ಸುಂಡಾನ್ಸ್ ಚಲನಚಿತ್ರೋತ್ಸವ, ವಿನೈಸ್ ಅಂತಾರಾಷ್ಟ್ರೀಯ ಚಲನಚಿತ್ರೋತ್ಸವ, ಕ್ಯಾನ್ ಚಲನಚಿತ್ರೋತ್ಸವ, ರೈನ್ ಡ್ಯಾನ್ಸ್ ಚಲನಚಿತ್ರೋತ್ಸವ, ಎಡಿನ್ ಬರ್ಗ್ ಅಂತಾರಾಷ್ಟ್ರೀಯ ಚಲನಚಿತ್ರೋತ್ಸವ, ಅನೈಸ್ ಅಂತಾರಾಷ್ಟ್ರೀಯ ಚಲನಚಿತ್ರೋತ್ಸವ ಸೇರಿದಂತೆ ಹಲವು ಚಿತ್ರೋತ್ಸವಗಳ ಅಧಿಕಾರಿಗಳನ್ನು ಭೇಟಿ ಮಾಡಲಿದೆ.


    ಚಲನಚಿತ್ರ ನಿರ್ಮಾಣ ಪ್ರಕ್ರಿಯೆಯ ಹಲವು ವಿಭಾಗಗಳಲ್ಲಿ ಭಾರತ ಇತರೆ ರಾಷ್ಟ್ರಗಳಿಗೆ ಹೋಲಿಸಿದರೆ ಅತ್ಯಂತ ಅನುಕೂಲಕರ ಸ್ಥಿತಿಯಲ್ಲಿದೆ. ಭಾರತ ತನ್ನ ದೇಶಾದ್ಯಂತ ಬಲಿಷ್ಠ ಸ್ಥಳೀಯ ಚಲನಚಿತ್ರ ಉದ್ಯಮವನ್ನು ಹೊಂದಿದೆ ಮತ್ತು ಇದು ವಿಶ್ವ ದರ್ಜೆಯ ತಂತ್ರಜ್ಞರ ತವರೂರಾಗಿದೆ ಹಾಗೂ ಯಾವುದೇ ಬಗೆಯ ಚಲನಚಿತ್ರಗಳ ಚಿತ್ರೀಕರಣಕ್ಕೆ ವಿಭಿನ್ನ ಸ್ಥಳದ ಆಯ್ಕೆ ಹಾಗೂ ಉಪಕರಣಗಳನ್ನು ಹೊಂದಿದೆ.


    ದೇಶದಲ್ಲಿ ಸುಮಾರು 1800ಕ್ಕೂ ಅಧಿಕ ಚಲನಚಿತ್ರಗಳನ್ನು ನಿರ್ಮಾಣ ಮಾಡಲಾಗುತ್ತಿದ್ದು, 900ಕ್ಕೂ ಅಧಿಕ ಟೆಲಿವಿಷನ್ ಚಾನಲ್ ಗಳಿವೆ, 500 ಮಿಲಿಯನ್ ಅಂತರ್ಜಾಲ ಬಳಕೆದಾರರಿದ್ದಾರೆ, 500 ಮಿಲಿಯನ್ ಸ್ಮಾರ್ಟ್ ಫೋನ್ ಬಳಕೆದಾರರಿದ್ದಾರೆ, ಭಾರತದ ಕ್ರಿಯಾಶೀಲ ಮಾಧ್ಯಮ ಮತ್ತು ಮನರಂಜನೆ(ಎಂ & ಇ) ಉದ್ಯಮ ಜಾಗತಿಕ ಕಂಪನಿಗಳಿಗೆ ಅತ್ಯಂತ ಆಕರ್ಷಕ ಪ್ರಗತಿಯ ಅವಕಾಶಗಳನ್ನು ಒದಗಿಸುತ್ತಿದೆ.

    
    
    (Release ID: 1603802) Visitor Counter : 8
    
    
      Read this release in: Punjabi , Hindi , Marathi , Gujarati , English , Urdu , Bengali , Malayalam