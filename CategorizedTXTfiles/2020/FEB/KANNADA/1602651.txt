      ಪ್ರಧಾನ ಮಂತ್ರಿಯವರ ಕಛೇರಿ

      ಶ್ರೀಲಂಕಾದ ಪ್ರಧಾನಮಂತ್ರಿಗಳು ಭಾರತ ಪ್ರವಾಸ ಕೈಗೊಂಡ ವೇಳೆ ಪ್ರಧಾನಮಂತ್ರಿ ಅವರ ಮಾಧ್ಯಮ ಹೇಳಿಕೆ
      Posted On: 08 FEB 2020 9:07PM by PIB Bengaluru


    ಶ್ರೀಲಂಕಾದ ಪ್ರಧಾನಮಂತ್ರಿಗಳು ಭಾರತ ಪ್ರವಾಸ ಕೈಗೊಂಡ ವೇಳೆ ಪ್ರಧಾನಮಂತ್ರಿ ಅವರ ಮಾಧ್ಯಮ ಹೇಳಿಕೆ


    
    
    ಗೌರವಾನ್ವಿತ,
    ಪ್ರಧಾನಮಂತ್ರಿ ಮಹಿಂದಾ ರಾಜಪಕ್ಸ
    
    ಆದರಣೀಯ ಪ್ರತಿನಿಧಿಗಳೇ
    
    ಆಯುಬೋವನ್ ..!
    ವಣಕ್ಕಂ..!
    ನಮಸ್ಕಾರ..!
    
    ಮೊದಲಿಗೆ, ನಾನು ನನ್ನ ಮಿತ್ರ ಮಹಿಂದಾ ರಾಜಪಕ್ಸ ಪ್ರಧಾನಮಂತ್ರಿಯಾಗಿರುವುದಕ್ಕೆ ನಾನು ಹೃದಯಪೂರ್ವಕವಾಗಿ ಅಭಿನಂದಿಸುತ್ತೇನೆ, ಅವರು ಅಧಿಕಾರವಹಿಸಿಕೊಂಡ ಕೂಡಲೇ ನನ್ನ ಆಮಂತ್ರಣವನ್ನು ಮನ್ನಿಸಿ ತಮ್ಮ ಮೊದಲ ವಿದೇಶಿ ಪ್ರವಾಸಕ್ಕೆ ಭಾರತವನ್ನು ಆಯ್ಕೆ ಮಾಡಿಕೊಂಡಿದ್ದಾರೆ. ಅದಕ್ಕಾಗಿ ನಾವು ಅವರಿಗೆ ವಂದನೆಗಳನ್ನು ತಿಳಿಸಿತ್ತೇನೆ. ಕಳೆದ ಕೆಲ ದಿನಗಳ ಹಿಂದೆ, ಶ್ರೀಲಂಕಾ ತನ್ನ ಸ್ವಾಂತ್ರತ್ರ್ಯೋತ್ಸವದ 70ನೇ ವಾರ್ಷಿಕೋತ್ಸವವನ್ನು ಆಚರಿಸಿಕೊಂಡಿತು. ಅದಕ್ಕಾಗಿ ನಾನು ಪ್ರಧಾನಮಂತ್ರಿ ರಾಜಪಕ್ಸ ಮತ್ತು ಶ್ರೀಲಂಕಾದ ಎಲ್ಲ ಜನರನ್ನು ಅಭಿನಂದಿಸುತ್ತೇನೆ.
    
    ಗೆಳೆಯರೇ
    ಭಾರತ ಮತ್ತು ಶ್ರೀಲಂಕಾ ಬಹಳ ಹಿಂದಿನಿಂದಲೂ ನೆರೆ ಹೊರೆಯ ರಾಷ್ಟ್ರಗಳಾಗಿವೆ ಮತ್ತು ನಿಕಟ ಸ್ನೇಹಿತರಾಗಿವೆ. ನಮ್ಮ ಐತಿಹಾಸಿಕ ಸಂಬಂಧಗಳ ಬಾಂಧವ್ಯ ಸಂಸ್ಕೃತಿ, ಧರ್ಮ, ಆಧ್ಯಾತ್ಮಿಕತೆ, ಕಲೆ ಮತ್ತು ಭಾಷೆ ಸೇರಿದಂತೆ ಹಲವು ಬಣ್ಣದ ನೂಲುಗಳಿಂದ ನೇಯಲ್ಪಟ್ಟಿದೆ. ಅದು ಭದ್ರತೆ ಅಥವಾ ಆರ್ಥಿಕತೆ ಅಥವಾ ಸಾಮಾಜಿಕ ಪ್ರಗತಿ ಆಗಿರಬಹುದು, ನಮ್ಮ ಹಿಂದಿನ ಮತ್ತು ಭವಿಷ್ಯ ಪ್ರತಿಯೊಂದು ಭಾಗದೊಡನೆ ಸಂಪರ್ಕ ಹೊಂದಿದೆ. ಶ್ರೀಲಂಕಾದಲ್ಲಿ ಸ್ಥಿರತೆ, ಭದ್ರತೆ ಮತ್ತು ಏಳಿಗೆ ಕೇವಲ ಭಾರತದ ಆಸಕ್ತಿ ಮಾತ್ರವಲ್ಲ, ಇಡೀ ಹಿಂದೂ ಮಹಾಸಾಗರದ ಆಸಕ್ತಿಯಾಗಿದೆ. ಆದ್ದರಿಂದಾಗಿಯೇ ನಾವು ಇಂಡೋ-ಫೆಸಿಪಿಕ್ ಪ್ರಾಂತ್ಯದಲ್ಲೂ ಸಹ ಶಾಂತಿ ಮತ್ತು ಏಳಿಗೆಗೆ ನಿಕಟ ಸಹಕಾರ ಅತ್ಯಂತ ಮೌಲ್ಯಯುತವಾಗಿ ಆಗಬೇಕಿದೆ. ನಮ್ಮ ಸರ್ಕಾರದ “ನೆರೆಹೊರೆ ಮೊದಲು’ ನೀತಿ ಮತ್ತು “ಸಾಗರ” ಒಪ್ಪಂದದಿಂದಾಗಿ ನಾವು ಶ್ರೀಲಂಕಾದೊಂದಿಗೆ ವಿಶೇಷ ಆದ್ಯತಾ ಸಂಬಂಧಗಳನ್ನು ಹೊಂದಿದ್ದೇವೆ. ಪ್ರಾದೇಶಿಕ ಭದ್ರತೆ ಮತ್ತು ಅಭಿವೃದ್ಧಿಗಾಗಿ ಭಾರತದ ಜೊತೆ ಕೆಲಸ ಮಾಡಲು ಶ್ರೀಲಂಕಾ ಸರ್ಕಾರ ನಿರ್ಣಯ ಕೈಗೊಂಡಿರುವುದನ್ನು ನಾವು ಸ್ವಾಗತಿಸುತ್ತೇವೆ.
    
    ಗೆಳೆಯರೇ,
    ಪ್ರಧಾನಮಂತ್ರಿ ರಾಜಪಕ್ಸ ಮತ್ತು ನಾನು ಇಂದು ನಮ್ಮ ದ್ವಿಪಕ್ಷೀಯ ಸಂಬಂಧಗಳ ಎಲ್ಲ ಆಯಾಮಗಳ ಬಗ್ಗೆ ಹಾಗೂ ಪರಸ್ಪರ ಆಸಕ್ತಿಯ ಹಲವು ಅಂತಾರಾಷ್ಟ್ರೀಯ ವಿಷಯಗಳ ಕುರಿತು ವಿಸ್ತೃತ ಮಾತುಕತೆ ನಡೆಸಿದ್ದೇವೆ. ನಮ್ಮ ಪ್ರಾಂತ್ಯದಲ್ಲಿ ಭಯೋತ್ಪಾದನೆ ಅತ್ಯಂತ ಪ್ರಮುಖ ಅಪಾಯವಾಗಿದೆ. ಎರಡೂ ರಾಷ್ಟ್ರಗಳು ಈ ಸಮಸ್ಯೆ ವಿರುದ್ಧ ಖಚಿತವಾಗಿ ಹೋರಾಟ ನಡೆಸಬೇಕಿದೆ. ಕಳೆದ ಏಪ್ರಿಲ್ ನಲ್ಲಿ ಶ್ರೀಲಂಕಾದಲ್ಲಿ “ಈಸ್ಟರ್ ದಿನ”ದಂದು ಭಯಾನಕ ಭಯೋತ್ಪಾದಕರ ದಾಳಿ ನಡೆದಿದ್ದು ಅತ್ಯಂತ ನೋವಿನ ಸಂಗತಿಯಾಗಿದೆ. ಈ ದಾಳಿಗಳು ಶ್ರೀಲಂಕಾಕ್ಕೆ ಮಾತ್ರ ದೊಡ್ಡ ಹಿನ್ನಡೆಯಲ್ಲ, ಇಡೀ ಮನುಕುಲಕ್ಕೆ ಹಿನ್ನಡೆಯಾಗಿದೆ. ಇಂದಿನ ನಮ್ಮ ಮಾತುಕತೆಯಲ್ಲಿ ಭಯೋತ್ಪಾದನೆ ವಿರುದ್ಧ ಹೋರಾಟಕ್ಕೆ ನಮ್ಮ ಸಹಕಾರವನ್ನು ಇನ್ನಷ್ಟು ಬಲಗೊಳಿಸುವ ಬಗ್ಗೆ ಚರ್ಚೆ ನಡೆಸಿದ್ದೇವೆ. ಶ್ರೀಲಂಕಾದ ಪೊಲೀಸ್ ಅಧಿಕಾರಿಗಳು ಭಾರತದ ಪ್ರಮುಖ ತರಬೇತಿ ಕೇಂದ್ರಗಳಲ್ಲಿ ಭಯೋತ್ಪಾದನಾ ನಿಗ್ರಹ ಕೋರ್ಸ್ ಗಳಲ್ಲಿ ಭಾಗವಹಿಸಲಾರಂಭಿಸಿರುವುದು ನನಗೆ ಸಂತಸ ತಂದಿದೆ. ಎರಡೂ ರಾಷ್ಟ್ರಗಳ ಸಂಸ್ಥೆಗಳ ನಡುವೆ ಸಹಕಾರ ಮತ್ತು ಸಂಪರ್ಕಗಳ ಬಲವರ್ಧನೆಗೆ ನಾವು ಬದ್ಧತೆ ತೋರಲು ನಿರ್ಧರಿಸಿದ್ದೇವೆ.
    
    ಗೆಳೆಯರೇ,
    ಇಂದಿನ ಮಾತುಕತೆ ವೇಳೆ ಶ್ರೀಲಂಕಾದಲ್ಲಿ ಕೈಗೊಂಡಿರುವ ಜಂಟಿ ಆರ್ಥಿಕ ಯೋಜನೆಗಳ ಕುರಿತು ಸಮಾಲೋಚಿಸಲಾಯಿತು ಮತ್ತು ಆರ್ಥಿಕ, ವ್ಯಾವಹಾರಿಕ ಮತ್ತು ಹೂಡಿಕೆ ಸಂಬಂಧಗಳನ್ನು ಇನ್ನಷ್ಟು ಬಲವರ್ಧನೆಗೊಳಿಸಲು ಚರ್ಚಿಸಲಾಯಿತು. ಜನರ – ಜನರ ನಡುವಿನ ಸಂಪರ್ಕ ಹೆಚ್ಚಳ, ಪ್ರವಾಸೋದ್ಯಮ ಉತ್ತೇಜನ ಮತ್ತು ಸಂಪರ್ಕ ಸುಧಾರಣೆ ಬಗ್ಗೆಯೂ ನಾವು ಚರ್ಚೆ ನಡೆಸಿದವು.
    ಈ ನಿಟ್ಟಿನಲ್ಲಿ ಇತ್ತೀಚೆಗೆ ಚೆನ್ನೈ ಮತ್ತು ಜಾಫ್ನಾ ನಡುವೆ ನೇರ ವಿಮಾನಯಾನ ಆರಂಭವಾಗಿರುವುದು ನಮ್ಮ ಪ್ರಯತ್ನಗಳ ಭಾಗವಾಗಿದೆ. ಈ ನೇರ ವಿಮಾನ ಶ್ರೀಲಂಕಾದ ಉತ್ತರ ಭಾಗದಲ್ಲಿರುವ ತಮಿಳು ಜನಸಂಖ್ಯೆಯ ಸಂಪರ್ಕ ಆಯ್ಕೆಗಳನ್ನು ಹೆಚ್ಚಿಸಲಿದೆ ಮತ್ತು ಆ ಭಾಗದ ಆರ್ಥಿಕ ಮತ್ತು ಸಾಮಾಜಿಕ ಅಭಿವೃದ್ಧಿಗೆ ಅನುಕೂಲವಾಗಲಿದೆ. ಈ ವಿಮಾನ ಸೇವೆಗೆ ಅತ್ಯುತ್ತಮ ಪ್ರತಿಕ್ರಿಯೆ ಕಂಡುಬಂದಿರುವುದು ನಮ್ಮಿಬ್ಬರಿಗೂ ಸಂತೋಷದ ವಿಷಯವಾಗಿದೆ. ನಮ್ಮ ಸಂಬಂಧಗಳನ್ನು ಇನ್ನಷ್ಟು ಸುಧಾರಿಸಲು ಹಾಗೂ ಉನ್ನತ ಮಟ್ಟಕ್ಕೆ ಕೊಂಡೊಯ್ಯುವ ಪ್ರಯತ್ನಗಳ ಬಗ್ಗೆ ನಾವು ಚರ್ಚೆ ನಡೆಸಿದೆವು.
    ಗೆಳೆಯರೇ,
    ಶ್ರೀಲಂಕಾದ ಅಭಿವೃದ್ಧಿ ಪ್ರಯತ್ನಗಳಲ್ಲಿ ಭಾರತ ಒಂದು ವಿಶ್ವಾಸಾರ್ಹ ಪಾಲುದಾರ ರಾಷ್ಟ್ರವಾಗಿದೆ. ಕಳೆದ ವರ್ಷ ಪ್ರಕಟಿಸಲಾದ ಹೊಸ ಸಾಲದ ನೀತಿ ನಮ್ಮ ಅಭಿವೃದ್ಧಿ ಸಹಕಾರದ ಬಲವರ್ಧನೆಗೆ ಮತ್ತಷ್ಟು ಸಹಕಾರಿಯಾಗಿದೆ. ಶ್ರೀಲಂಕಾದ ಪೂರ್ವ ಮತ್ತು ಪಶ್ಚಿಮ ಪ್ರಾಂತ್ಯದಲ್ಲಿ ಆಂತರಿಕವಾಗಿ ನಿರಾಶ್ರಿತರಾದವರಿಗೆ 48,000ಕ್ಕೂ ಅಧಿಕ ಮನೆಗಳನ್ನು ನಿರ್ಮಿಸಿಕೊಡುವ ಭಾರತದ ವಸತಿ ಯೋಜನೆ ಪೂರ್ಣಗೊಂಡಿದೆ ಎಂದು ತಿಳಿಸಲು ನನಗೆ ಸಂತೋಷವಾಗುತ್ತಿವೆ. ಅಲ್ಲದೆ ಶ್ರೀಲಂಕಾದಲ್ಲಿ ಭಾರತೀಯ ಮೂಲದ ತಮಿಳು ಜನರಿಗಾಗಿ ಸಾವಿರಾರು ಮನೆಗಳನ್ನು ನಿರ್ಮಿಸಿ ಕೊಡುವ ಕೆಲಸವೂ ಪ್ರಗತಿಯಲ್ಲಿದೆ. ಪ್ರಧಾನಮಂತ್ರಿ ರಾಜಪಕ್ಸ ಮತ್ತು ನಾನು ಮೀನುಗಾರರ ಮಾನವೀಯತೆ ವಿಷಯಗಳ ಬಗ್ಗೆಯೂ ಚರ್ಚೆ ಮಾಡಿದ್ದೇವೆ. ಈ ಧ್ಯೇಯ ಎರಡೂ ದೇಶಗಳ ಜನರ ಜೀವನೋಪಾಯದ ಮೇಲೆ ನೇರ ಪರಿಣಾಮ ಬೀರಲಿದೆ, ಆದ್ದರಿಂದ ನಾವು ಈ ವಿಷಯದಲ್ಲಿ ಮಾನವೀಯ ನೆಲೆಯಲ್ಲಿ ಮತ್ತು ಸಕಾರಾತ್ಮಕ ರೀತಿಯಲ್ಲಿ ಮುಂದುವರಿಯಲು ನಿರ್ಧರಿಸಿದ್ದೇವೆ.
    
    ಗೆಳೆಯರೇ,
    ಶ್ರೀಲಂಕಾದಲ್ಲಿ ನಾವು ರಾಜಿಸಂದಾನ (ರಿಕನ್ಸಿಲಿಯೇಷನ್ ) ಕುರಿತಂತೆ ಮುಕ್ತ ರೀತಿಯಲ್ಲಿ ಮಾತನಾಡಿದ್ದೇವೆ, ಶ್ರೀಲಂಕಾ ಸರ್ಕಾರ ತಮಿಳು ಜನರ ಸಮಾನತೆ, ನ್ಯಾಯ, ಶಾಂತಿ ಮತ್ತು ಗೌರವಕ್ಕೆ ತಕ್ಕಂತೆ ನಡೆದುಕೊಳ್ಳುತ್ತದೆ ಎಂಬ ಭರವಸೆ ನನಗಿದೆ. ಅದಕ್ಕಾಗಿ ರಾಜಿ ಸಂದಾನ ಪ್ರಕ್ರಿಯೆಯನ್ನು ಮುಂದುವರಿಸುವುದು ಅತ್ಯಗತ್ಯ ಮತ್ತು ಶ್ರೀಲಂಕಾ ಸಂವಿಧಾನದ 13ನೇ ತಿದ್ದುಪಡಿಯನ್ನು ಜಾರಿಗೊಳಿಸುವುದು ಕೂಡ ಅಗತ್ಯವಾಗಿದೆ.
    
    ಗೆಳೆಯರೇ,
    
    ನಾನು ಮತ್ತೊಮ್ಮೆ ಪ್ರಧಾನಮಂತ್ರಿ ರಾಜಪಕ್ಸ ಅವರನ್ನು ಭಾರತಕ್ಕೆ ಆತ್ಮೀಯವಾಗಿ ಸ್ವಾಗತಿಸುತ್ತೇನೆ, ಅವರ ಈ ಭೇಟಿ, ಭಾರತ ಮತ್ತು ಶ್ರೀಲಂಕಾ ನಡುವಿನ ಸ್ನೇಹ ಸಂಬಂಧ ಬಲವರ್ಧನೆಗೊಳಿಸುವುದಲ್ಲದೆ, ಬಹು ಆಯಾಮದ ಸಹಕಾರ ಬಲವರ್ಧನೆಗೂ ನೆರವಾಗಲಿದೆ ಎಂಬ ವಿಶ್ವಾಸ ನನಗಿದೆ. ಇದೇ ವೇಳೆ ಪ್ರಾದೇಶಿಕ ಶಾಂತಿ ಮತ್ತು ಸ್ಥಿರತೆಗೆ ಎರಡೂ ದೇಶಗಳ ನಡುವೆ ಸಹಕಾರವೂ ಇನ್ನಷ್ಟು ಸುಧಾರಿಸಲಿದೆ.
    
    ಬೊಹೊಮ ಸ್ತುತಿ
    
    ನಂದ್ರಿ
    
    ಧನ್ಯವಾದಗಳು

    
    
    (Release ID: 1602651) Visitor Counter : 15
    
    
      Read this release in: English , Urdu , Marathi , Hindi , Bengali , Punjabi , Tamil