      उप राष्ट्रपति सचिवालय

      उपराष्ट्रपति ने पुलिस बलों से कहा कि वे सुरक्षा खतरों के प्रति सतर्क और मुस्तैद रहें
      
      उपराष्ट्रपति ने कहा कि भारत की दुश्मन ताकतें देश में अशांति पैदा करने की कोशिश कर रही हैं
      
      भारतीय पुलिस की छवि को और बेहतर बनाने की जरूरत है: उपराष्ट्रपति
      
      उपराष्ट्रपति ने सिकंदराबाद में 20वीं अखिल भारतीय पुलिस बैंड प्रतियोगिता में भाग लिया
      Posted On: 23 FEB 2020 7:34PM by PIB Delhi


      भारत के उपराष्ट्रपति श्री एम. वेंकैया नायडू ने आज पुलिस बलों से कहा कि वे सुरक्षा खतरों के प्रति सतर्क और मुस्तैद रहें। सिकंदराबाद में 20 वीं अखिल भारतीय पुलिस बैंड प्रतियोगिता के समापन समारोह को संबोधित करते हुए उपराष्ट्रपति ने आज कहा कि भारत की दुश्मन ताकतें हमारे देश में अशांति पैदा करने की कोशिश कर रही हैं। उन्होंने चेताते हुए कहा कि “ हमारा पड़ोसी देश आतंकवाद को बढ़ावा दे रहा है और कुछ लोग इस हिंसा को प्रोत्साहित कर रहे हैं ” । उन्होंने लोगों से और पुलिस से कहा कि इस तरह की शैतानी योजनाओं को नाकाम करें।


      भारतीय पुलिस की छवि को और बेहतर बनाने की आवश्यकता व्यक्त करते हुए श्री नायडू ने आग्रह किया कि पुलिस के कार्यों को और अधिक जन-केंद्रित बनाने के उपाय किए जाएं।


      उन्होंने इस बात पर ज़ोर दिया कि “ ऐसा कोई भी व्यक्ति जो पुलिस की मदद लेना चाहता है , उसे पुलिस स्टेशन जाने में बिलकुल भी हिचकिचाना नहीं चाहिए ” । साथ ही कहा कि “ संकट के समय में पुलिस स्टेशन ही लोगों के लिए संपर्क का पहला बिंदु होता है और पुलिसकर्मियों को ऐसी परिस्थिति में लोगों के दोस्त के रूप में दिखना चाहिए ” । उन्होंने कहा कि ऐसा सुनिश्चित करना बहुत आवश्यक है ताकि व्यवस्था में जनता का विश्वास हमेशा बना रहे।


      यह कहते हुए कि स्मार्ट पुलिसिंग आज के वक्त की जरूरत है , श्री नायडू ने आह्वान किया कि प्रौद्योगिकी से जुड़े अपराधों से निपटने के लिए प्रौद्योगिकी और नए दृष्टिकोण अपनाकर पुलिस बलों को आधुनिक बनाया जाना चाहिए। उन्होंने कहा कि सभी पुलिस कर्मियों को फोरेंसिक , साइबर अपराधों और ऑनलाइन धोखाधड़ी जैसे क्षेत्रों में प्रशिक्षित किया जाना चाहिए।


      इस संबंध में उन्होंने हथियारों , फोरेंसिक उपकरणों , सूचना प्रौद्योगिकी , संचार , प्रशिक्षण आदि के लिए पुलिस बलों का समर्थन करने के उद्देश्य से भारत सरकार की “ पुलिस बलों के आधुनिकीकरण (एमपीएफ) ” की योजना का स्वागत किया।


      इस अवसर पर उपराष्ट्रपति ने देश में कानून व्यवस्था बनाए रखने के लिए और देश को आंतरिक खतरों से भी बचाने के लिए सभी पुलिस बलों की सेवाओं की सराहना की।


      उन्होंने पुलिस बलों से खेल और योग का अभ्यास करके शारीरिक रूप से स्वस्थ रहने के लिए भी कहा। पुलिस बलों के लिए योग के कई लाभ बताते हुए उपराष्ट्रपति महोदय ने कहा कि योग तनाव से मुक्त करता है , राहत प्रदान करता है और आपको जीवन में किसी भी घटना का सामना करने के लिए मानसिक रूप से तैयार करता है।


      लोगों के जीवन में संगीत की भूमिका के बारे में बात करते हुए उपराष्ट्रपति ने कहा कि ये हमारे दिल और आत्मा को छू लेने में सक्षम है। उन्होंने कहा कि संगीत सार्वभौमिक होता है और इसका कोई धर्म या कोई क्षेत्र नहीं होता। उन्होंने कहा कि "संगीत लोगों को एकजुट करता है , उनके बीच संबंध बनाता है और शांति को बढ़ावा देता है।


      श्री नायडू ने इस वार्षिक कार्यक्रम के आयोजन के लिए भारत पुलिस खेल नियंत्रण बोर्ड की सराहना की और कहा कि इस तरह के आयोजन प्रतिभागियों के बीच सामंजस्य और सद्भावना को बढ़ावा देंगे और पुलिस बिरादरी में भाईचारा और एकजुटता पैदा करेंगे।


      राज्य पुलिस , यूटी पुलिस बलोंऔर केंद्रीय अर्धसैनिक बलों के 1400 कर्मियों से युक्त 22 पुलिस बैंड टीमों ने ब्रास , पाइप बैंड और बिगुल कॉल जैसी प्रतियोगिताओं में हिस्सा लिया। उपराष्ट्रपति ने इन प्रतियोगिताओं के विजेताओं को सम्मानित किया और इस अवसर पर रेलवे सुरक्षा बल की एक कॉफी टेबल बुक का विमोचन भी किया।


      इस आयोजन में रेलवे सुरक्षा बल के महानिदेशक श्री अरुण कुमार और दक्षिण मध्य रेलवे के महाप्रबंधक श्री गजानन माल्या जैसे गणमान्य लोगों ने हिस्सा लिया।


      ***


      एस. शुक्ला /एएम/जीएसबी- 5920


    

    
    (Release ID: 1604200) Visitor Counter : 43
    
    
      Read this release in: English , Urdu