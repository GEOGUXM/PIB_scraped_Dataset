      निर्वाचन आयोग

      निर्वाचन आयोग के कार्यकारी समूहों ने अपनी मसौदा सिफारिशें ईसीआई के समक्ष प्रस्‍तुत कीं
      Posted On: 18 FEB 2020 8:12PM by PIB Delhi


    भारत निर्वाचन आयोग (ईसीआई) के अधिकारियों के नौ कार्यकारी समूहों और 20 से भी अधिक मुख्‍य निर्वाचन अधिकारियों ने लोकसभा चुनाव के साथ-साथ हाल ही में हुए अन्‍य चुनावों से हुए अनुभवों पर विचार-विमर्श करने के लिए नई दिल्‍ली में आयोजित दो दिवसीय सम्‍मेलन में शिरकत की।


    कार्यकारी समूहों के सदस्‍यों एवं सीईओ को भेजे संदेश में मुख्‍य निर्वाचन आयुक्‍त श्री सुनील अरोड़ा ने नौ कार्यकारी समूहों द्वारा पेश की गई ठोस और प्रभावशाली सिफारिशों के लिए इन समूहों के अधिकारियों की सराहना की। उन्‍होंने कहा कि निर्वाचन आयोग कार्यकारी समूहों की सिफारिशों पर गौर करेगा और व्‍यापक विचार-विमर्श एवं स्‍वीकार्यता के बाद इन सिफारिशों को सार्वजनिक तौर पर उपलब्‍ध कराया जाएग ा , ताकि विभिन्‍न हितधारकों की राय प्राप्‍त हो सकें। मुख्‍य निर्वाचन आयुक्‍त श्री अरोड़ा समापन समारोह में व्‍यक्तिगत तौर पर उपस्थित नहीं थे।


    अधिकारियों को संबोधित करते हुए निर्वाचन आयुक्‍त श्री अशोक लवासा ने अधिकारियों को ऐसी सिफारिशें प्रस्‍तुत करने की सलाह दी जिन्‍हें लागू करना संभव हो सके। उन्‍होंने कहा कि आयोग को अपनी रिपोर्ट पेश करते समय कार्यकारी समूहों को संबंधित प्रक्रिया या नियम अथवा कानून में संशोधन की आवश्‍यकताएं सुझाने के लिए अल्‍पकालिक , मध्‍यमकालिक और दीर्घकालिक उपायों का उल्‍लेख करना चाहिए।


    चुनाव आयुक्‍त श्री सुशील चन्‍द्र ने कहा कि इस कवायद का मुख्‍य उद्देश्‍य मतदाताओं के लिए पंजीकरण एवं मतदान करने संबंधी अनुभवों को सुखद बनाना है। उन्‍होंने कहा कि वैसे तो इन समूहों ने मौजूदा कमियों की पहचान करने और चुनावी प्रक्रियाओं में आगे की राह बताने के लिए अथक प्रयास किए हैं , लेकिन सीईओ को संबंधित प्रक्रियाओं को सुव्‍यवस्थित बनाने के लिए भविष्‍य में प्रौद्योगिकी की मदद लेनी चाहिए। श्री चन्‍द्र ने दिल्‍ली में हाल ही में हुए चुनाव का उदाहरण दिया , जिस दौरान बूथ एप , क्‍यूआर कोड पर्चियों से सभी उपयोगकर्ताओं (यूजर) को मतदान संबंधी अच्‍छा अनुभव हुआ।


    निर्वाचन आयोग ने मतदाता सूची से जुड़े मुद्दों , मतदान केन्‍द्रों के प्रबंधन , एमसीसी , वोटिंग प्रक्रिया एवं विभिन्‍न तरह की सामग्री के तैयार स्‍टॉक , क्षमता निर्माण , आईटी एप्‍लीकेशंस , व्‍यय प्रबंधन , स्‍वीप , मीडिया से पारस्‍परिक संवाद के साथ-साथ चुनावी सुधार सहित चुनावी प्रक्रिया के विभिन्‍न पहलुओं को कवर करने वाले निर्वाचन आयोग के अधिकारियों तथा सीईओ के नौ कार्यकारी समूहों का गठन किया था।


    निर्वाचन आयोग ने इन सिफारिशों और संबंधित कदमों को प्रस्‍तुत करने के लिए विगत महीनों में गहन विचार-विमर्श एवं अथक प्रयास करने के लिए सभी सीईओ एवं आयोग के सभी अधिकारियों का धन्‍यवाद किया और उन्‍हें बधाई दी।


    ***


    एस.शुक्‍ला/एएम/आरआरएस/वाईबी – 5828

    
    
    (Release ID: 1603749) Visitor Counter : 24
    
    
      Read this release in: English , Urdu