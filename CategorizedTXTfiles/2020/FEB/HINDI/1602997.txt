      शिक्षा मंत्रालय

      केन्‍द्रीय मानव संसाधन विकास मंत्री श्री रमेश पोखरियाल ‘निशंक’ ने नई दिल्‍ली में यूनेस्‍को की महानिदेशक सुश्री ऑद्रे अजोले से मुलाकात की
      Posted On: 04 FEB 2020 6:31PM by PIB Delhi


    केन्‍द्रीय मानव संसाधन विकास मंत्री श्री रमेश पोखरियाल ‘ निशंक ’ ने आज नई दिल्‍ली में यूनेस्‍को की महानिदेशक सुश्री ऑद्रे अजोले से मुलाकात की। श्री निशंक भारतीय राष्‍ट्रीय यूनेस्‍को सहयोग आयोग का नेतृत्‍व कर रहे थे। उन्‍होंने भारत और यूनेस्‍को दोनों के लिए महत्‍वपूर्ण मुद्दों पर चर्चा की। सुश्री अजोले भारत की तीन दिनों की सरकारी यात्रा पर हैं। इससे पूर्व, नवम्‍बर, 2019 में श्री पोखरियाल ने यूनेस्‍को महानिदेशक से मुलाकात की थी, जब वे पेरिस में यूनेस्को के 40वें सम्मेलन में भारतीय प्रतिनिधिमंडल का नेतृत्व कर रहे थे। इस अवसर पर मानव संसाधन विकास मंत्रालय में सचिव श्री अमित खरे, सूचना एवं प्रसारण मंत्रालय में सचिव श्री रवि मित्तल, यूनेस्को के प्रतिनिधि और मंत्रालय के वरिष्ठ अधिकारी भी उपस्थित थे।


    श्री रमेश पोखरियाल ‘निशंक’ ने यूनेस्‍को की महानिदेशक का स्‍वागत किया और बताया कि यूनेस्‍को के संस्‍थापक सदस्‍य के रूप में भारत विभिन्‍न राष्‍ट्रीय एवं अंतर्राष्‍ट्रीय कार्यक्रमों के माध्‍यम से इसके लक्ष्‍य को पाने के लिए समर्पित है। उन्‍होंने कहा कि भारत में युवाओं की जनसंख्‍या 70 करोड़ से अधिक है, इसलिए यूनेस्‍को तथा भारत दोनों के लिए प्रा‍थमिक, उच्‍चतर एवं तृतीयक सभी स्‍तरों पर शिक्षा का मुद्दा काफी महत्‍वपूर्ण है।


    श्री निशंक तथा यूनेस्‍को की महानिदेशक ने उन उपायों के बारे में चर्चा की, जिनसे सूचना प्रौद्योगिकी जैसे प्रौद्योगिकीय विकास से शिक्षा जगत को लाभ मिले। उन्‍होंने बालिकाओं के लिए शिक्षा तथा एसटीईएम में उनकी बढ़ती भागीदारी, व्‍यावसायिक शिक्षा, शिक्षक प्रशिक्षण, समाज के कमजोर एवं वं‍चित वर्गों तथा दिव्‍यांगजनों के लिए शिक्षा के बारे में भी बातचीत की।


    मुलाकात के दौरान श्री पोखरियाल ने बताया कि भारत सरकार ने हाल में भारतीय राष्‍ट्रीय यूनेस्‍को सहयोग आयोग का गठन किया है। उन्‍होंने कहा कि पिछले सप्‍ताह आयोग की अत्‍यंत लाभदायक बैठक हुई थी, जिसमें सभी क्षेत्र में किये जा रहे कार्यों के बारे में चर्चा की गई। बैठक में आईएनसीसीयू के तहत 5 उप-आयोगों के बीच सहयोग एवं समन्‍वय को बढ़ावा देने के बारे में विशेष रूप से विचार-विमर्श किया गया।


    श्री पोखरियाल ने बताया कि शिक्षा के मोर्चे पर, भारत सरकार 2030 के सतत विकास लक्ष्‍य की प्राप्ति के लिए पूरी तरह समर्पित है। भारत सभी के लिए गुणवत्‍तापूर्ण शिक्षा प्रदान करने के लिए यूनेस्‍को के लक्ष्‍य तक पहुंचने के लिए काम कर रहा है। उन्‍होंने कहा कि गुणवत्‍तापूर्ण शिक्षा तक समानता आधारित पहुंच में सुधार लाने के लिए अनेक उपाय किये गये हैं। उन्‍होंने कहा कि हितधारकों के साथ अब तक के सबसे वृहद परामर्श के बाद तैयार की गई नई शिक्षा नीति को लागू किया जाएगा।


    श्री पोखरियाल एवं सुश्री ऑद्रे ने पांच वर्ष की अतिरिक्‍त अवधि के लिए महात्‍मा गांधी शांति एवं सतत विकास शिक्षा संस्‍थान (एमजीआईईपी) की उपस्थिति बढ़ाने को लेकर एक समझौते पर हस्‍ताक्षर किये। एमजीआईईपी नई दिल्‍ली स्थित यूनेस्‍को श्रेणी-1 अनुसंधान संस्‍थान है, जिसका पूर्णत: रख-रखाव मानव संसाधन विकास मंत्रालय द्वारा किया जाता है। यह सतत विकास लक्ष्‍य पर जोर देता है।


    सुश्री ऑद्रे अजोले ने महात्‍मा गांधी के प्रति अपना सम्‍मान अर्पित करके राजघाट से अपने दौरे की शुरुआत की, जो यूनेस्‍को के आदर्शों एवं मूल्‍यों के साक्षात प्रतीक थे। अक्‍टूबर, 2008 में यूनेस्‍को के कार्यकारी बोर्ड ने महात्‍मा गांधी की जयंती की 150वीं वर्षगांठ की स्‍मृति में ‘महात्‍मा गांधी की विरासत की याद’ नामक शीर्षक का एक प्रस्‍ताव पारित किया था।


    *****


    एस.शुक्ला/एसकेएस/जीआरएस – 5708

    
    
    (Release ID: 1602997) Visitor Counter : 17
    
    
      Read this release in: English