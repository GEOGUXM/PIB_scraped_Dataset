      अल्‍पसंख्‍यक कार्य मंत्रालय

      हुनर हाट स्वदेशी विरासत के सशक्तीकरण और कारीगरों के आर्थिक सशक्तीकरण के लिए एक बड़ा मिशन साबित हुआ - मुख्तार अब्बास नकवी
      
      केंद्रीय अल्पसंख्यक कार्य मंत्रालय द्वारा इंडिया गेट लॉन में आयोजित 20वां हुनर हाट ऐतिहासिक और सफल रहा - मुख्तार अब्बास नकवी
      
      "हुनर हाट ने स्वदेशी कला/शिल्प की शानदार विरासत को बढ़ावा देने और प्रोत्साहित करने की सरकार की प्रतिबद्धता को दोहराया"
      
      पिछले 11 दिनों में 15 लाख से अधिक घरेलू और अंतर्राष्ट्रीय आगंतुक हुनर हाट में आए

      Posted On: 23 FEB 2020 3:26PM by PIB Delhi

    केंद्रीय अल्पसंख्यक कार्य मंत्री श्री मुख्तार अब्बास नकवी ने आज कहा कि 13 से 23 फरवरी, 2020 तक इंडिया गेट लॉन, राजपथ, नई दिल्ली में आयोजित 20वां “हुनर हाट” ऐतिहासिक और सफल रहा। उन्होंने बताया कि उपराष्ट्रपति श्री एम. वेंकैया नायडू, प्रधान मंत्री श्री नरेन्द्र मोदी और लोकसभा अध्यक्ष श्री ओम बिरला ने हुनर हाट का दौरा किया और कारीगरों एवं शिल्पकारों को प्रोत्साहित किया।


    श्री नकवी ने आज 20वें हुनर हाट के समापन पर मीडिया को संबोधित करते हुए कहा कि हुनर हाट में देश भर के 250 से अधिक कारीगरों, शिल्पकारों और व्यंजन विशेषज्ञों ने भाग लिया। उन्होंने बताया कि इन कारीगरों में पहली बार 50 प्रतिशत से अधिक महिला कारीगर शामिल थीं। श्री नकवी ने कहा कि हुनर हाट स्वदेशी विरासत के सशक्तीकरण और कारीगरों के आर्थिक सशक्तीकरण के लिए एक बड़ा मिशन साबित हुआ। उनके स्वदेशी उत्पादों की करोड़ों रुपये की बिक्री हुई और उनके उत्पादों के लिए भारत और विदेशों से बड़े पैमाने पर ऑर्डर भी मिले।


    श्री नकवी ने कहा कि अल्पसंख्यक कार्य मंत्रालय इन कारीगरों और उनके उत्पादों का "जीईएम" (सरकारी ई-बाज़ार) पर पंजीकरण करवाएगा। उन्होंने कहा कि मंत्रालय कई निर्यात संवर्धन परिषदों के साथ बातचीत कर रहा है ताकि इन कारीगरों को भारत और अंतर्राष्ट्रीय बाजारों से नियमित रूप से बड़े पैमाने पर ऑर्डर मिलता रहे।


    श्री नकवी ने बताया कि 23 फरवरी, 2020 को "मन की बात" कार्यक्रम के दौरान प्रधानमंत्री श्री नरेन्द्र मोदी ने हुनर हाट और इसमें शामिल कारीगरों, शिल्पकारों और उनके उत्तम स्वदेशी हस्तनिर्मित उत्पादों की सराहना की। उन्होंने कहा कि मन की बात में हुनर हाट की चर्चा करते हुए प्रधानमंत्री मोदी ने स्वदेशी कला/ शिल्प की शानदार विरासत को बढ़ावा देने और प्रोत्साहित करने की सरकार की प्रतिबद्धता को दोहराया है।


    श्री नकवी ने कहा कि प्रधानमंत्री ने हुनर हाट का औचक दौरा किया और उनकी यात्रा ने भारतीय कारीगरों और शिल्पकारों की प्रतिभा को जबरदस्त बढ़ावा और विश्वव्यापी पहचान दिलाई। उन्होंने बताया कि श्री मोदी ने कुल्हड़ की चाय और बिहार के स्वादिष्ट लिट्टी-चोखा का भी आनंद लिया। हुनर हाट में लगभग एक घंटे की अपनी मौजूदगी के दौरान प्रधानमंत्री कई स्टालों पर गए। उन्होंने कारीगरों के साथ बातचीत करते हुए उनके स्वदेशी उत्पादों के बारे में भी जानकारी ली।


    श्री नकवी ने कहा कि प्रधानमंत्री के दौरे ने हुनर हाट को जबरदस्त प्रचार दिया क्योंकि उनकी यात्रा के बाद आगंतुकों की संख्या दिन-प्रतिदिन बढ़ती गई। इन 11 दिनों में 15 लाख से अधिक घरेलू और अंतर्राष्ट्रीय दर्शकों ने राजपथ के इंडिया गेट लॉन में हुनर हाट का दौरा किया। आगंतुकों ने कारीगरों, शिल्पकारों को प्रोत्साहित किया और हुनर हाट के बावर्चीखाना खंड में विभिन्न राज्यों की पारंपरिक व्यंजनों का आनंद लिया।


    इसके अलावा प्रसिद्ध कलाकारों, गायकों और कवियों ने अपने प्रदर्शन से आगंतुकों को मंत्रमुग्ध किया। इन कलाकारों में अनु कपूर, सुरेंद्र शर्मा, मंजर भोपाली, प्रवीण शुक्ला, निकहत अमरोही, शंभू शिखर, दिलबाग सिंह, भूपिंदर सिंह "भूपि", सिंपल सिस्टर्स, मुकेश पंचोली और अन्य हस्तियां शामिल थीं।


    हुनर हाट का उद्घाटन 13 फरवरी, 2020 को केंद्रीय रेल, वाणिज्य और उद्योग मंत्री श्री पीयूष गोयल, केंद्रीय शहरी विकास मंत्री (स्वतंत्र प्रभार) श्री हरदीप सिंह पुरी और आईसीसीआर के अध्यक्ष डॉ. विनय सहस्रबुद्धे ने किया।


    श्री नकवी ने बताया कि "कौशल को काम" विषय पर आयोजित हुनर हाट में केंद्रीय मंत्री श्री रविशंकर प्रसाद, श्रीमती स्मृति इरानी, ​​श्री महेंद्र नाथ पांडेय, डॉ. जितेंद्र सिंह, कई सांसद, वरिष्ठ अधिकारी, विभिन्न देशों के राजनयिक और कई अन्य गणमान्य व्यक्ति मौजूद थे। इन गणमान्य व्यक्तियों ने कारीगरों एवं शिल्पकारों और उनके स्वदेशी हस्तनिर्मित उत्पादों की सराहना की।


    श्री नकवी ने कहा कि अगला हुनर हाट रांची में 29 फरवरी से 8 मार्च तक और चंडीगढ़ में 13 से 22 मार्च, 2020 तक आयोजित किया जाएगा। आने वाले दिनों में हुनर हाट का आयोजन गुरुग्राम, बेंगलुरु, चेन्नई, कोलकाता, देहरादून, पटना, भोपाल, नागपुर, रायपुर, पुदुचेरी, अमृतसर, जम्मू, शिमला, गोवा, कोच्चि, गुवाहाटी, भुवनेश्वर, अजमेर और अन्य स्थानों पर किया जाएगा।


    अब तक हुनर हाट का आयोजन दिल्ली, मुंबई, प्रयागराज, लखनऊ, जयपुर, अहमदाबाद, हैदराबाद, पुडुचेरी और इंदौर जैसे देश के विभिन्न जगहों पर किया जा चुका है।


    ***


    एस. शुक्‍ला/एएम/एके /सीएस-5912

    
    
    (Release ID: 1604206) Visitor Counter : 46
    
    
      Read this release in: English