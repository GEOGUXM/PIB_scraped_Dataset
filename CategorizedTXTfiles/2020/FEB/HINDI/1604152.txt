      सूचना और प्रसारण मंत्रालय

      भारत फिल्‍मों के निर्माण में अंतर्राष्‍ट्रीय संगठनों के साथ सहयोग बढ़ायेगा
      Posted On: 24 FEB 2020 10:36AM by PIB Delhi


    सूचना एवं प्रसारण मंत्रालय की संयुक्‍त सचिव (फिल्‍म) श्रीमती टी.सी.ए. कल्‍याणी, फिल्म समारोह निदेशालय के अपर महानिदेशक श्री चैतन्‍य प्रसाद सहित भारतीय प्रतिनिधिमंडल के सदस्‍यों ने यूरोपियन फिल्‍म मार्केट (ईएफएम) के प्रतिनिधियों से मुलाकात की। प्रतिनिधिमंडल तथा ईएफएम के प्रतिनिधियों ने 51वें आईएफएफआई के महत्‍व पर विस्‍तृत विचार-विमर्श किया। भारत में फिल्‍मों की शूटिंग के लिए एकल खिड़की प्रणाली- फिल्‍म सुविधा कार्यालय तथा ऑनलाइन आवेदन के लिए इसके वेब पोर्टल www.ffo.gov.in की स्‍थापना सहित ‘फिल्‍म निर्माण में आसानी’ सुनिश्चित करने के उद्देश्‍य से भारत सरकार की हाल की नीतिगत पहलें इस विचार-विमर्श के मुद्दों में शामिल रही।


    बाद में, दिन में भारतीय प्रतिनिधिमंडल ने यूरोपियन फिल्‍म मार्केट के डायरेक्‍टर श्री मत्‍थीजिस वॉउटर नोल से मुलाकात की। श्री नोल ने कहा कि ईएफएम के हितधारक 51वें आईएफएफआई में भागीदारी के बारे में सक्रियता से विचार करेंगे। उन्‍होंने यह भी बताया कि इस भागीदारी से भारतीय हितधारकों तथा बर्लिनेले के आयोजकों के बीच भविष्‍य में और भी अधिक सकारात्‍मक बातचीत के लिए मार्ग प्रशस्‍त होगा। उन्‍होंने आशा व्‍यक्‍त करते हुए कहा कि बर्लिनेले के आगामी आयोजनों में भारत सरकार तथा अन्‍य हितधारकों की और अधिक सक्रिय भागीदारी सुनिश्चित होगी।


    प्रतिनिधिमंडल ने फेस्टिवल इंटरनेशनल डू फिल्‍म डी’एनिमेशन डी’ एन्‍नेसी (सीआईटीआईए), एमआईएफए की प्रमुख मिस वेरोनिक एन्‍क्रेनाज़; एडिनबर्ग इंटरनेशनल फिल्‍म फेस्टिवल की वरिष्‍ठ प्रोजेक्‍ट मैनेजर मिस एम्‍मा बोआ; रेनडांस फिल्‍म फेस्टिवल के संस्‍थापक श्री इलियट ग्रोव; क्रियेटिव यूरोप मीडिया की डीजी कनेक्‍ट मिस इरीना सफेलेतिया, प्रोड्यूसर श्री मार्को मुलर आदि सहित प्रमुख फेस्टिवल और फिल्‍म कमिशनों के प्रमुखों से भी मुलाकात की।


    भारत एवं जर्मनी के बीच सह-निर्माण के बारे में विचार-विमर्श को आगे बढ़ाते हुए, सुनील दोषी के एलायंस मीडिया और जर्मनी की प्‍लूटो फिल्‍म के बीच साझेदारी में बनी सफल फिल्‍म ‘द ब्रा’ के वितरण एवं निर्माण के बारे में चर्चा की गई। आईएफएफआई 2018 में विट हेल्‍मर द्वारा निर्देशित अंतर्राष्‍ट्रीय तौर पर प्रसंशित फिल्‍म भी दिखाई गई।


    सूचना एवं प्रसारण मंत्रालय भारतीय उद्योग परिसंघ (सीआईआई) के सहयोग से जर्मनी के बर्लिन में 20 फरवरी, 2020 से आयोजित बर्लिन अंतर्राष्‍ट्रीय फिल्‍म समारोह 2020 में भाग ले रहा है। विदेशी बाजार में भारतीय सिनेमा को लोकप्रिय बनाने तथा व्‍यापार के नये अवसरों में आसानी के लिए एक मंच के रूप में काम करने के लिए इस समारोह के दौरान एक इंडिया पवेलियन स्‍थापित किया गया है।


    ***.


    एस.शुक्‍ला/एएम/एसकेएस/एसएस-5909

    
    
    (Release ID: 1604152) Visitor Counter : 110
    
    
      Read this release in: English , Urdu , Marathi , Tamil