      शिक्षा मंत्रालय

      दिल्ली विश्वविद्यालय के तदर्थ शिक्षकों की समस्याओं का निवारण शीघ्र- अमित खरे
      Posted On: 29 FEB 2020 8:39PM by PIB Delhi


    मानव संसाधन विकास सचिव श्री अमित खरे ने कहा कि उन्होंने दिल्ली विश्वविद्यालय के तदर्थ शिक्षकों की समस्याओं के बारे में दिल्ली विश्वविद्यालय के वाइस चांसलर के साथ विस्तृत चर्चा की। उन्होंने वाइस चांसलर से रिक्त संकाय पदों को भरने और शिक्षकों की पदोन्नति के लिए कदम उठाने को कहा है।


    श्री अमित खरे दिल्ली के शिवाजी कॉलेज के न्यू विंग के उद्घाटन के मौके पर बोल रहे थे। अपने संबोधन के दौरान उन्होंने कहा कि शिक्षक शिक्षा प्रणाली की रीढ़ हैं। उन्होंने कहा कि शिक्षक जब गुणवत्तापूर्ण शिक्षा के लिए काम करते हैं तो हमें भी शिक्षक समुदाय की चुनौतियों को हल करने पर ध्यान केन्द्रित करना चाहिए।


    उद्घाटन समारोह के दौरान श्री खरे ने छत्रपति शिवाजी महाराज को श्रद्धांजलि अर्पित की और कहा कि शिवाजी की माता मातश्री जीजाबाई के नाम पर नए विंग का नाम रखना प्रासंगिक और सार्थक दोनों है।


    इस नए विंग का निर्माण प्रिंसिपल डॉ शशि निझावां के नेतृत्व में किया गया है। इस अत्याधुनिक भवन में प्रयोगशालाओं , संगोष्ठी हॉल , सभागारों , कक्षाओं और छात्रों एवं संकायों के लिए कई अन्य सुविधाएं शामिल हैं।


    मानव संसाधन विकास सचिव श्री अमित खरे ने इसके लिए डॉ. निझावां और संकाय को बधाई दी। उन्होंने कहा कि इससे कॉलेज के बुनियादी ढांचे में मात्रात्मक और गुणात्मक रुप से विकास हुआ है। उन्होंने यह भी कहा कि माता जीजाबाई के नाम पर अकादमिक विंग का नामकरण भी महिला सशक्तीकरण को दर्शाता है।


    इसके साथ ही शिवाजी कॉलेज अब दिल्ली विश्वविद्यालय की दूसरी संस्था है जिसके पास वित्त लैब है जिससे छात्र को विभिन्न प्रक्रियाओं के बारे में ज्ञान हासिल करने में मदद मिलेगी।


    ***


    एएम/एके/डीसी-6034

    
    
    (Release ID: 1604776) Visitor Counter : 52