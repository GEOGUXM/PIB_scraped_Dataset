      स्‍वास्‍थ्‍य एवं परिवार कल्‍याण मंत्रालय

      डॉ हर्षवर्धन ने वुहान निकासी दल का हिस्‍सा रहे 10 डॉक्टरों और नर्सिंग अधिकारियों को प्रशंसा पत्र सौंपते हुए कहा : माननीय प्रधानमंत्री ने ड्यूटी से परे जाकर किए गए इनके प्रयासों की सराहना की है
      Posted On: 17 FEB 2020 5:28PM by PIB Delhi


    "विविधता में शक्ति ' सामूहिक प्रयास में अभिव्यक्त होती है। हमारे माननीय प्रधानमंत्री ने कुछ इसी तरह 10 डॉक्टरों और अर्द्धचिकित्‍सा दल के कर्मचारियों की बहादुरी और सराहनीय कार्यों की प्रशंसा की है। ” केंद्रीय स्वास्थ्य और परिवार कल्याण मंत्री डॉ. हर्षवर्धन ने डॉ. राममनोहर लोहिया अस्‍पताल और सफदरजंग अस्पताल के डॉक्टरों और नर्सिंग अधिकारियों की टीम को माननीय प्रधानमंत्री की ओर से दिया गया प्रशंसा पत्र सौंपे जाने के समारोह के अवसर पर आज यह बात कही। डॉक्‍टरों और नर्सिंग अधिकारियों की यह टीम उस दल का हिस्‍सा थी जिसे चीन के वुहान शहर से 645 भारतीय नागरिकों और साथ ही मालदीव के 7 नागरिकों को निकालने के लिए भेजा गया था।


    माननीय प्रधानमंत्री ने बचाव दल द्वारा प्रदर्शित "धैर्य , दृढ़ संकल्प और करुणा" की सराहना करते हुए प्रशंसा पत्र में कहा है "यह साबित करता है कि चरित्र की असली परीक्षा प्रतिकूल परिस्थितियों में ही होती है"। प्रशंसा-पत्र में आगे कहा गया है कि "इस तरह की परिस्थितियों में संकट में भारतीय नागरिकों को निकाले जाने की कार्रवाई ने केवल बचाए गए लोगों को राहत दी है , बल्कि दुनिया भर में बसे भारतीय प्रवासियों को एक बार फिर से आश्वस्त किया है कि संकट के समय में पूरा देश मजबूती से एकजुट होकर खड़ा है। आपका अथक प्रयास प्रत्येक नागरिक को समर्पण और प्रतिबद्धता के साथ राष्ट्र की सेवा करने के लिए प्रेरित करता है। ”


    डॉ. हर्षवर्धन ने 1 और 2 फरवरी , 2020 को चीन के वुहान शहर भेजी गई टीम के प्रत्येक सदस्य को बधाई दी। उन्होंने यह भी कहा कि एक चिकित्सा पेशेवरों के लिए उनके ये प्रयास केवल एक ड्यूटी निभाना भर नहीं था बल्कि संकट में फंसे अपने देशवासियों की मदद करना भी था। हमारी टीम ने इस ज़िम्मेदारी को बखूबी निभाया है। ‘’


    उन्‍होंने मेडिकल टीम के निम्‍नलिखित सदस्‍यों को प्रशस्‍ति पत्र दिया :-

     1. डॉ. आनंद विशाल , एसोसिएट प्रोफेसर मेडिसिन, डॉक्‍टर राममनोहर लोहिया अस्‍पताल।
     2. डॉ. पुलिन गुप्‍ता , प्रोफेसर इंटरनल मेडिसिन, डॉक्‍टर राममनोहर लोहिया अस्‍पताल।
     3. डॉ. योगेश चंद्र पोरवाल , प्रोफेसर और कन्‍सलटेंट, इंटरनल मेडिसिन, सफदरजंग अस्‍पताल।
     4. डॉ. रूपाली मलिक, एसोसिएट प्रोफेसर, इंटरनल मेडिसिन, सफदरजंग अस्‍पताल।
     5. डॉ. सुजाता आर्य, लोक स्‍वास्‍थ्‍य विशेषज्ञ, एयरपोर्ट हेल्‍थ ऑर्गेनाइजेशन, नई दिल्‍ली।
     6. डॉ. संजीत पानेसर, असिसटेंट प्रोफेसर, कम्‍युनिटी मेडिसिन, डॉक्‍टर राममनोहर अस्‍पताल।
     7. श्री मनु जोसेफ, नर्सिंग अधिकारी, सफदरजंग अस्‍पताल।
     8. श्री रजनीश कुमार, नर्सिंग अधिकारी, सफदरजंग अस्‍पताल।
     9. श्री एजो जोस, नर्सिंग अधिकारी, डॉक्‍टर राममनोहर लोहिया अस्‍पताल।
    10. श्री सारथ प्रेम , नर्सिंग अधिकारी, डॉक्‍टर राममनोहर लोहिया अस्‍पताल।

    डॉ. हर्षवर्धन ने वुहान से लाए गये लोगों के साथ बातचीत की। इन लोगों को आईटीबीपी शिविर में रखा गया है और उनमें से अनेक लोगों को घर जाने के लिए छुट्टी दी जा रही है। इन सभी में सीओवीआईडी 19 नगेटिव पाया गया है और चरणबद्ध तरीके से अपने घर जाएंगे। डॉ. हर्षवर्धन ने कहा कि वास्‍तव में हम सभी के लिए यह गर्व और संतोष का क्षण है कि वुहान से वापस आए हमारे नागरिक स्‍वस्‍थ पाये गये हैं।


    डॉ. हर्षवर्धन ने बताया कि अभी तक 2 , 996 उड़ानों के 3 , 21 , 375 यात्री तथा 125 जहाजों के 6 , 387 यात्रियों की स्‍क्रीनिंग की गई है। देश की 15 प्रयोगशालाओं में 2571 नमूनों की जांच की गई है और केरल में केवल तीन नमूने पॉजिटिव पाये गये हैं। उन्‍होंने बताया कि पॉजिटिव मामलों में दो रोगियों की छुट्टी कर दी गई है और तीसरे की स्थिति स्थिर है। केन्‍द्रीय स्‍तर पर बनाये गये कॉल सेन्‍टर में 4 , 400 कॉलें प्राप्‍त हुईं। इनमें से 390 अन्‍तर्राष्‍ट्रीय कॉल प्राप्‍त हुई। 360 से अधिक ई-मेल प्राप्‍त हुई हैं और सीओवीआईडी 19 के बारे में उत्‍तर दिये गये हैं।


    स्‍वास्‍थ्‍य और परिवार कल्‍याण सचिव सुश्री प्रीति सूदन, विशेष सचिव (स्‍वास्‍थ्‍य) श्री संजीव कुमार, संयुक्‍त सचिव श्री लव अग्रवाल तथा स्‍वास्‍थ्‍य एवं परिवार कल्‍याण मंत्रालय के अन्‍य अधिकारी अभिनन्‍दन समारोह के दौरान उपस्थित थे। केन्‍द्रीय स्‍वास्‍थ्‍य मंत्री के आईटीबीपी शिविर का दौरा करने के समय विशेष सचिव (स्‍वास्‍थ्‍य) श्री संजीव कुमार और आईटीबीपी के चिकित्‍सा निदेशक डॉ. टी.एन. मिश्रा उपस्थित थे।


    एस.शुक्ला/एएम/एमएस/एजी/एसके/जीएस/-5801
    

    
    (Release ID: 1603480) Visitor Counter : 100
    
    
      Read this release in: English , Bengali
    
    
    

10.