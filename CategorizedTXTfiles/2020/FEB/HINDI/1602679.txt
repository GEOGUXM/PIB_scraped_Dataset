      स्‍वास्‍थ्‍य एवं परिवार कल्‍याण मंत्रालय

      स्वास्थ्य और परिवार कल्याण मंत्री डॉ. हर्ष वर्धन द्वारा राज्‍यसभा में 7 फरवरी, 2020 को चीन तथा कुछ अन्‍य देशों में नोवेल कोरोनावायरस के प्रकोप के फैलने तथा भारत सरकार द्वारा उठाए गये कदमों पर स्‍वयं दिया गया वक्‍तव्‍य
      Posted On: 07 FEB 2020 6:01PM by PIB Delhi

     1. मैं चीन तथा कुछ अन्य देशों में नोवेल कोरोनावायरस के प्रकोप के फैलने तथा भारत सरकार द्वारा उठाए गए कदमों के संबंध में माननीय सदस्यों को अवगत कराना चाहूँगा।
     2. कोरोनावायरस वायरसों के वो बड़े समूह हैं जिससे मुनष्‍यों तथा जानवरों में बीमारी फैलती है। पशु कोरोनावायरस कभी-कभार विकसित होकर लोगों को संक्रमित करते हैं तथा उसके बाद वे लोगों में फैलने लगते हैं जैसा कि 2003 में सिवियर एक्युट रेसिपिरेटरी सिड्रोम (सार्स) तथा 2014 में मीडिल ईस्ट रेसिपिरेटरी सिड्रोम (मर्स) में देखा जा चुका है।
     3. नोवेल कोरोनावायरस के इस प्रकोप के संबंध में चीन से 31 दिसम्बर, 2019 को सूचना प्राप्‍त हुई थी। प्रारम्भ में इस प्रकोप की जानकारी चीन के हुबेई प्रान्त के वुहान शहर में समुद्री खाद्य पदार्थ बाजार में दिसम्बर, 2019 के शुरू में पाई गई थी तथा बहुत ही कम समय में यह चीन के सभी प्रान्तों में फैल गया।
     4. दिनांक 06 फरवरी की स्थिति के अनुसार चीन में पुष्टि किए गए मामलों की कुल संख्‍या 31,161 है तथा 636 मौतों की सूचना है। चीन के अलावा 27 देशों (हांगकांग, मकाओ तथा ताइवान) में कुल 275 पुष्टि किए गए मामलों की सूचना है। चीन से सूचित मामलों और मृत्‍यु संख्या में वृद्धि हो रही है।
     5. विश्व स्वास्थ्य संगठन ने 30 जनवरी, 2020 को इस महामारी को “पब्लिक हेल्थ इमरजेंसी ऑफ इंटरनेशनल कंसर्न” (पीएचईआईसी) घोषित किया।
     6. इस महामारी के कई महामारी विज्ञान संबंधी मानक जैसे कि रोगोद्धर्वन अवधि, संचरण माध्यम, उपनैदानिक संक्रमण, वायरस खत्म होने की अवधि आदि अज्ञात हैं। किसी भी व्यक्ति के संक्रमित होने के बाद बीमारी विकसित होने में लगभग 2 सप्ताह का समय लगता है। नोवेल करोनावायरस के मुख्य लक्षण में बुखार, खांसी और सांस लेने में कठिनाई है। रेडियोलॉजिकल साक्ष्य निमोनिया जैसे होंगे। 10 से 20 प्रतिशत मामलों में रोग इतना गंभीर हो सकता है कि वेनटिलेटरी सहायता की आवश्यकता पड़ सकती है। ऐसे मामलों में मृत्यु –दर लगभग 2 प्रतिशत है। मनुष्य से मनुष्य में संप्रेषण के मामले नोवेल कोरोनावायरस में देखे गए हैं तथा ये संक्रमित व्यक्ति के सन्निकट रहने वाले लोगों में ड्रापलेट्स/एयरोसोल के माध्यम से फैलता है। संक्रमित रोगियों के फेकल नमूमों में इस वायरस के पाए जाने की रिपोर्टों के सार्वजनिक स्वास्थ्य पर पड़ने वाले प्रभावों संबंधी अध्ययन किए जा रहे हैं। नोवेल कोरोनावायरस को और अधिक फैलने से रोकने के लिए इस रोग के सभी संदिग्ध एवं संभावित मामलों को बैरियर नर्सिंग एवं सम्पूर्ण सावधानियों के साथ अलग से उपचार किया जाना चाहिए।
     7. हमारे देश में, केरल से अब तक तीन पॉजिटिव मामलों की रिपोर्ट आई है। इन सभी मामलों का वुहान, चीन से यात्रा का इतिहास है। इन्हें अलग रखा गया है और इन्हें नैदानिक रूप से स्थिर बताया गया है।
     8. इस महामारी की बढ़ती हुई घटना को देखते हुए न केवल स्वास्थ्य क्षेत्र द्वारा बल्कि सभी सरकारी क्षेत्रों द्वारा ठोस प्रयास किए जाने की आवश्यकता है। इस रोग को फैलने से रोकने और सीमित करने के लिए भारत सरकार ने अनेक कार्य प्रारंभ किए हैं। मैं स्थिति की रोजाना समीक्षा कर रहा हूँ। स्थिति पर निगरानी रखने केलिए मेरी अध्यक्षता में एक मंत्री समूह का गठन किया गया है, जिसमें विदेश मंत्री, नागर विमानन मंत्री एवं गृह राज्य मंत्री, नौवहन राज्य मंत्री और स्वास्थ्य तथा परिवार कल्याण राज्य मंत्री शामिल हैं। मंत्रिमंडल सचिव ने स्वास्थ्य, रक्षा, विदेश, नागर विमानन, गृह, वस्त्र, फार्मा, वाणिज्य आदि सभी संबंधित मंत्रालयों और राज्यों के मुख्य सचिवों सहित अन्य अधिकारियों के साथ दैनिक समीक्षा की है। मेरा मंत्रालय ताजा स्थितियों की निरंतर समीक्षा कर रहा है। राज्यों के साथ हर दूसरे दिन वीडियो कॉन्फ्रेंस का आयोजन किया जा रहा है।
     9. भारत सरकार ने भारत में नोवेल कोरोनावायरस संक्रमण के फैलने के खतरे के नियंत्रण के लिए कई अन्‍य उपाय किए हैं। यात्रा संबंधी प्रथम परामर्श दिनांक 17 जनवरी, 2020 को जारी किया गया था और आगे की स्थिति के अनुसार परामर्श में संशोधन किया जा रहा है। वर्तमान में :-

    क. चीन से आने वाले किसी भी विदेशी नागरिक का वर्तमान वीज़ा (जिसमें पूर्व में जारी ई-वीज़ा शामिल हैं) को अमान्य किया गया है।


    ख. भारत के परामर्श के अनुसार लोगों को चीन की यात्रा से बचने की सलाह दी गई है। अब चीन की यात्रा पर जाने वाले यात्रियों का क्‍वारंटाइन वापस आने पर किया जाएगा।


    ग. विवशतावश भारत आने वाले लोगों से पेईचिंग में भारतीय दूतावास या शंघाई या क्‍वागंजू में वाणिज्‍य दूतावास से संपर्क करने को कहा गया है।

     1. दिनांक 18 जनवरी, 2020 से यात्रियों की जांच प्रारंभ की गई थी। प्रारंभ में दिल्ली, मुंबई, चेन्नई, कोलकाता, बैंग्लूरू, हैदराबाद और कोच्चि हवाई अड्डे को कवर किया गया और बाद में कुल 21 हवाई अड्डों पर इसका विस्तार किया गया। हांगकांग और चीन के अलावा सिंगापुर व थाईलैंड से सभी उड़ानों के लिए यूनिवर्सल थर्मल स्‍क्रीनिंग को अनिवार्य किया गया है और इन उड़ानों की जांच को सुलभ बनाने के लिए निर्धारित एरो-ब्रिज में पार्क किया जाएगा। हवाई अड्डों और पत्‍तनों में मुख्य स्थानों पर संकेत बोर्ड प्रदर्शित किए गए हैं, विमानों में घोषणाएं की जा रही हैं और सभी यात्रियों द्वारा स्‍व-घोषणा पत्र भरे जा रहे हैं। आज तक कुल 1,39,539 यात्रियों वाली कुल 1275 उड़ानों की जांच की गई है। 150 यात्रियों में लक्षण पाए गए हैं। उन्‍हें अलग रखने के लिए कहा गया है। विशेषज्ञ डॉक्टरों के दल को सभी हवाई अड्डों पर प्रभावी जांच और संबद्ध अस्पतालों में अलग से रखने की व्यवस्था सुनिश्चित करने के लिए भेजा गया।
     2. चीन से आने वाले यात्रियों और कार्मिक दल की पहचान करने और उनमें लक्षण पाए जाने के मामले में उन्हें पृथक करने के लिए देश के 12 प्रमुख बंदरगाहों तथा सभी छोटे पत्तनों पर भी यात्रियों की जाँच शुरू की गई है।
     3. नेपाल में पुष्टि किए गए मामलों को देखते हुए सरकार ने उत्तर प्रदेश, उत्तराखण्ड, पश्चिम बंगाल, सिक्किम और बिहार तथा सीमा सशस्र बल तथा लैंड पोर्ट प्राधिकरण के समन्वय में नेपाल से लगे सभी चेक पोस्टों पर जाँच शुरु की है। नेपाल से लगे सीमावर्ती गाँवों में पंचायती राज मंत्रालय के सहयोग से ग्राम सभाओं का आयोजन किया गया है ताकि लोगों में इस रोग के प्रति जागरुकता बढ़ाई जा सके और सावधानी बरती जा सके।
     4. चीन के ह्यूबे प्रांत में निरंतर बंद को ध्यान में रखते हुए भारत सरकार ने वुहान तथा ह्यूवे प्रांत के नजदीकी शहरों में कार्यरत भारतीय छात्रों तथा अन्‍य पेशेवरों को निकालने का निर्णय लिया है। नागर विमानन मंत्रालय, एअर इंडिया, स्‍वास्‍थ्‍य और परिवार कल्‍याण मंत्रालय के साथ समन्वित ऑपरेशन में दिनांक 31 जनवरी और 1 फरवरी, 2020 को दिल्ली और वुहान के बीच एअर इंडिया की दो विशेष उड़ानों का परिचालन किया गया जिनसे कुल 654 यात्रियों को वापस लाया गया जिनमें 647 भारतीय नागरिक (खाली कराने वाले आपरेशन हेतु वुहान से भारतीय दूतावास के दो कार्मिकों सहित) तथा 7 मालदीव के नागरिक शामिल हैं। मैं एयर इंडिया, इसके कार्मिकदल और अपने चिकित्सकों तथा परा-चिकित्सा स्टॉफ को धन्यवाद देना चाहूँगा, जिन्होंने इस चुनौतीपूर्ण ऑपरेशन को अंजाम दिया और उनके इस सराहनीय कार्य को इस सदन के सौजन्य से रिकॉर्ड पर लेना चाहूँगा।
     5. खाली कराने के पश्‍चात वर्तमान में मानेसर में भारतीय सेना तथा छावला कैंप में भारतीय तिब्‍बत सीमा पुलिस (आईटीबीपी) द्वारा विशेष रूप से निर्मित केंद्रों में लोगों की क्यूरेन्टाइन प्रक्रिया चल रही है। खाली कराए गए लोगों में से लक्षण युक्त 10 लोगों को अलग स्‍थान पर भेजा गया है। उनमें से सभी जांच में रोग मुक्‍त पाए गए और उनकी स्थिति स्थिर है। अन्‍य सभी विस्‍थापित व्‍यक्तियों की प्रतिदिनचिकित्सीय जांच की जा रही है और वे स्‍वस्‍थ हैं।
     6. भारतीय दूतावास और वाणिज्‍य दूतावास सभी चीन के अन्‍य भागों में भारतीय समुदाय के साथ नियमित रूप से संपर्क बनाए हुए हैं और उनके स्वास्थ्य की निरंतर जानकारी रखी जा रही है।
     7. देश भर में चीन से आने वाले सभी मामलों तथा ऐसे व्‍यक्तियों से संपर्क रखने वाले लोगों और जिन्‍हें ज्‍वर, खांसी अथवा सांस लेने में कठिनाई है उनकी नियमित निगरानी शुरू की जा चुकी है। एकीकृत रोग निगरानी नेटवर्क के माध्‍यम से ऐसे सभी व्‍यक्तियों का पता लगाया जाता है और इस समय 29 राज्‍यों/संघ राज्‍य क्षेत्रों में 6599 यात्रियों पर नजर रखी जा रही है। राज्य निगरानी अधिकारियों, जिला निगरानी अधिकारियों और स्वास्थ्य पेशेवरों कीरेपिड रिस्पोंस टीमों द्वारा राज्य स्वास्थ्य सचिवों के नेतृत्वों में दैनिक आधार पर ऐसे लोगों की निगरानी की जा रही है। देश भर में किसी प्रकार के प्रकोप प्रबंधन के लिए तृतीयक स्वास्थ्य केंद्रों में पर्याप्‍त संख्‍या में अलग एकाकी बिस्‍तर उपलब्‍ध करवाए गए हैं।लक्षणग्रस्‍त 305 यात्रियों को एकाकी केंद्रों में रेफर किया गया है और उन पर निगरानी रखी जा रही है।
     8. मंत्रालय ने स्‍वास्‍थ्‍य सुविधा केंद्रों में राज्‍यों को निगरानी और संपर्क ट्रेसिंग, प्रवेश स्‍थलों पर निगरानी, प्रयोगशाला नमूना संग्रहण, पैकेजिंग और परिवहन, क्‍लीनिकल प्रबंधन प्रोटोकॉल तथा संक्रमण रोकथाम और नियंत्रण में सहायता प्रदान करने के लिए दिशानिर्देश जारी किए हैं। व्यक्तिगत सुरक्षा उपकरण (पीपीई) और एन95 मास्‍क जैसे महत्वपूर्ण मदों की उपलब्धता सुनिश्चित करने के लिए इनके निर्यात को विदेश व्यापार महानिदेशालय द्वारा प्रतिबंधित कर दिया गया है। व्यक्तिगत सुरक्षा उपकरणों और एन95 मास्क का सुरक्षित भंडार राज्यों के साथ-साथ केन्द्र सरकार द्वारा रखा जाता है।
     9. राष्‍ट्रीय विषाणु विज्ञान संस्‍थान, पुणे नोडल प्रयोगशाला है। आईसीएमआर की उत्पन्न/पुनः उत्पन्न होने वाले संक्रामक रोगों के प्रति तैयारी के भाग के रूप में एनआईवी, पुणे ने एनसीओवी के मॉलिक्यूलर निदान के लिए क्षमता स्थापित की है। नेक्स्ट जनरेशन सिक्वेंसिंग कार्य की भी व्यवस्था की गई है। नैदानिक नमूनों की जांच 11 और प्रयोगशालाओं में भी शुरू की जा चुकी है। इस समय 1305 नमूनों की जांच की जा चुकी है और उनमें से 1282 नमूने ठीक पाए गए और 3 नमूने रोग वाहक पाए गए तथा 20 नमूनों की जांच चल रही है।
    10. जोखिम संप्रेषण सामग्री तैयार की जा चुकी है और राज्‍यों के माध्‍यम से क्षेत्रीय भाषाओं में इसका प्रसार किया जा रहा है। समुदाय में विशेषज्ञों द्वारा रेडियो और टीवी के माद्यम से तकनीकी ब्रीफिंग के जरिए अपेक्षित जागरुकता सुनिश्चित की जा रही है। स्‍वास्‍थ्‍य मंत्रालय द्वारा रोज प्रेस ब्रीफिंग की जा रही है और सोशल मीडिया के माध्‍यम से सूचना साझा की जा रही है। 24X7नियंत्रण कक्ष कार्य कर रहा है (011-23978046)
    11. भारत सरकार विश्व स्वास्थ्य संगठन मुख्यालय, क्षेत्रीय कार्यालय और देश में स्थित कार्यालय के साथ नियमित सम्पर्क बनाए हुए है ताकि उत्पन्न परिदृश्य की नवीनतम जानकारी प्राप्त हो सके।
    12. भारत सरकार ने नोवेल कोरोनावायरस रोग से उत्पन्न चुनौती का सामना करने के लिए अन्य देशों को भी सहायता उपलब्ध कराई है। आईसीएमआर ने दक्षिण पूर्व एशियाई क्षेत्रीय सहयोग के सदस्य देशों के समक्ष नमूनों की जाँच का प्रस्ताव रखा है। मालदीव से प्राप्त नमूनों की जाँच शुरू की जा चुकी है। अफगानिस्तान से नमूनों की जाँच संबंधी अनुरोध को स्वीकार कर लिया गया है। हम इस संक्रामक रोग के उपचार और यात्रियों की जाँच के लिए भूटान को तकनीकी सहायता उपलब्ध कराने पर भी सहमत हो गए हैं।
    13. भारत सरकार स्थिति पर लगातार नजर रखे हुए है तथा नोवेल कोरोनावायरस के फैलाव से बचने के लिए सभी आवश्यक उपाय कर रही है।

    ***


    एस.शुक्ला/एजी/एसएस-5667

    
    
    (Release ID: 1602679) Visitor Counter : 22
    
    
      Read this release in: English , Marathi
    
    
    

13.