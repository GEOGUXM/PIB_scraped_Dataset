      सड़क परिवहन एवं राजमार्ग मंत्रालय

      श्री गडकरी ने गोथेनबर्ग, स्वीडन में उच्च दक्षता लॉजिस्टिक वाहनों का अवलोकन किया
      Posted On: 19 FEB 2020 2:10PM by PIB Delhi


      केंद्रीय सड़क परिवहन एवं राजमार्ग और एमएसएमई मंत्री श्री नितिन गडकरी ने आज स्वीडन के गोथेनबर्ग में स्वीडिश लॉजिस्टिक ऑटोमोटिव निर्माता ‘ वोल्वो ’ का दौरा किया। उन्होंने उच्च दक्षता वाले लॉजिस्टिक वाहनों (सड़क-ट्रेन) , एलएनजी ट्रकों , इलेक्ट्रिक ट्रकों आदि का अवलोकन किया। वोल्वो हैवी-ड्यूटी ट्रकों , निर्माण उपकरणों , बसों और हैवी-ड्यूटी डीजल इंजनों के साथ-साथ समुद्रीय और औद्योगिकीय इंजनों का एक सबसे बड़ा विनिर्माता है। श्री गडकरी के साथ भारत में स्वीडन के राजदूत श्री क्लास मोलिन भी थे।


      श्री गडकरी 19 और 20 फरवरी , 2020 के दौरान स्टॉकहोम में आयोजित किये जा रहे ‘ वैश्विक लक्ष्य 2030 को अर्जित करने के लिए सड़क सुरक्षा पर तीसरे उच्च स्तरीय वैश्विक सम्मेलन ’ में भारत का प्रतिनिधित्व करने के लिए इन दिनों स्वीडन में हैं। इस दो दिवसीय सम्मेलन का उद्देश्य सड़क सुरक्षा को वैश्विक एजेंडे पर लाना और सुरक्षित सड़कों के लिए विश्व समुदाय की प्रतिबद्धता का नवीनीकरण करना है। प्रतिभागी देशों के नेता वर्ष 2030 तक सड़क दुर्घटनाओं में कमी लाने के लिये ‘ यूएन डिकेड ऑफ एक्शन ’ के तहत निर्धारित संयुक्त राष्ट्र के लक्ष्य तक पहुँचने के लिए रोड-मैप तैयार करेंगे।


      स्टॉकहोम में अपने प्रवास के दौरान , श्री गडकरी स्वीडन के बुनियादी ढांचा मंत्री टॉम्स एनरॉथ , विदेश व्यापार मंत्री श्री अन्ना हॉलबर्ग , व्यापार, उद्योग एवं नवाचार मंत्री श्री इब्राहिम बेलान तथा ब्रिटेन के सड़क सुरक्षा मंत्री बैरोनेस वेरी के साथ द्विपक्षीय वार्ता करेंगे। श्री गडकरी विश्व बैंक के उपाध्यक्ष (दक्षिण एशिया) हार्ट शेफर के साथ भी बातचीत करेंगे। इसके अलावा श्री गडकरी की यात्रा में स्वीडन-भारत परिवहन सुरक्षा एवं नवाचार भागीदारी की बैठक भी शामिल है जिसमें अनेक सीईओ शामिल होंगे। इस अवसर पर स्वीडन और भारत के व्यवसायों में अनेक समझौता ज्ञापनों(एमओयू) का आदान-प्रदान होने की संभावना है।


      एस.शुक्‍ला/एएम/आईपीएस/पीबी- 5827

    
    
    (Release ID: 1603620) Visitor Counter : 121
    
    
      Read this release in: English , Urdu , Marathi