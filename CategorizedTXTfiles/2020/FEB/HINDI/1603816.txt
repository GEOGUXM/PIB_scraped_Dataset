      जल शक्ति मंत्रालय

      स्वच्छ प्रतिष्ठित स्थलों की वार्षिक समीक्षा बैठक का आयोजन
      Posted On: 18 FEB 2020 8:37PM by PIB Delhi


      बैद्यनाथ धाम देवघर, झारखंड में आज स्वच्छ प्रतिष्ठित स्थलों (एसआईपी) पर तीसरी सालाना समीक्षा बैठक आयोजित हुई। स्वच्छ प्रतिष्ठित स्थल प्रधानमंत्री श्री नरेंद्र मोदी का विचार है और इसका समन्वयन स्वच्छ भारत अभियान के अंतर्गत पेयजल और स्वच्छता विभाग (डीडीडब्ल्यूएस), जल शक्ति मंत्रालय द्वारा किया जा रहा है। तीन चरणों में देश भर के 30 स्वच्छ प्रतिष्ठित स्थलों का चयन किया गया है और यात्रियों के अनुभव और सुविधाओं में सुधार को ध्यान में रखते हुए स्वच्छता में व्यापक सुधार के लिए कार्ययोजनाओं को लागू किया जा रहा है।


      राष्ट्रीय समीक्षा बैठक का शुभारम्भ पेयजल और स्वच्छता मंत्री, झारखंड सरकार श्री मिथिलेश ठाकुर द्वारा किया गया और इसमें पेयजल और स्‍वच्‍छता विभाग में सचिव श्री परमेश्वरन अय्यर और राज्य व केंद्र सरकार के कई वरिष्ठ अधिकारियों, प्रतिष्ठित स्थलों / राज्यों, भागीदार पीएसयू और अन्य स्थानीय निकायों के अधिकारियों ने भी भाग लिया।


      इस अवसर पर श्री मिथिलेश ठाकुर ने कहा कि एसआईपी परियोजनाओं ने चयनित 30 प्रतिष्ठित स्थलों और विशेष रूप से बैद्यनाथ धाम मंदिर, देवघर में स्वच्छता के मानकों में सुधार में अहम भूमिका निभाई है। उन्होंने मंदिर में आने वाले चढ़ावे से मंदिर परिसर के भीतर ही तैयार होने वाले अपशिष्ट से कम्पोस्ट पैदा करने जैसे कार्यों से स्वच्छता में सुधार किया गया और शिव गंगा सरोवर का पुनरुद्धार किया गया। मंत्री ने पीएसयू भागीदार पावर ग्रिड कॉरपोरेशन ऑफ इंडिया लिमिटेड के सहयोग से बैद्यनाथ धाम मंदिर के लिए पांच वाटर एटीएम का शुभारम्भ किया और उन्हें समर्पित किया।


      डीडीडब्ल्यूएस सचिव श्री परमेश्वरन अय्यर ने एसआईपी के महत्व का वर्णन किया और उदाहरण दिया कि कैसे देवघर की एसआईपी गतिविधियों को मान्यता दी गई और उनके अच्छे कार्य के लिए दो बार सम्मानित भी किया जा चुका है। उन्होंने देश के अन्य स्थलों पर हो रहे कुछ अच्छे कार्यों का भी उदाहरण दिया।


      डीडीडब्ल्यूएस में संयुक्त सचिव श्री समीर कुमार ने एक प्रस्तुतीकरण के माध्यम से एसआईपी को लागू करने में भागीदार मंत्रालयों, जिला प्रशासन और सीएसआर भागीदारों की अहम भूमिका का भी वर्णन किया। उन्होंने कोषों, प्रस्तावों के एकीकरण, नई जानकारियों और अनुभवों को साझा करने महत्व पर भी जोर दिया। इससे पहले डीडीडब्ल्यूएस, झारखंड सरकार में सचिव श्रीमती आराधना पटनायक ने सभी प्रतिष्ठित स्थलों से आए भागीदारों का स्वागत किया और उन स्थलों की स्थिति में सुधार के उनके प्रयासों की सराहना की।


      30 प्रतिष्ठित स्थलों में से 25 के नोडल अधिकारियों और उनके पीएसयू भागीदारों ने
      इन स्थलों पर ठोस और तरल अपशिष्ट प्रबंधन (एसएलडब्ल्यूएम), परिसरों व उनके आसपास के इलाकों के सौंदर्यीकरण और निर्माण, स्वच्छता और सुरक्षित पेयजल सुविधाओं का निर्माण, रूफटॉप सोलर पैनल, बैटरी चालित स्वच्छता मशीनों, वाटर बॉडीज का पुनरुद्धार, प्लास्टिक के इस्तेमाल पर प्रतिबंध, सीवेज ट्रीटमेंट प्लांट (एसटीपी) और बहु मंजिला पार्किंग, प्रकाशन बोर्ड, जागरूकता अभियान और आईईसी के कार्यों की प्रगति की जानकारी दी।


      पहले चरण के प्रतिष्ठित स्थलः 1. अजमेर शरीफ दरगाह 2. सीएसटी मुंबई 3. स्वर्ण मंदिर, अमृतसर 4. कामाख्या मंदिर, असम 5. मणिकर्णिका घाट, वाराणसी 6. मीनाक्षी मंदिर 7. श्री माता वैष्णो देवी, कटरा, जम्मू-कश्मीर 8. श्री जगन्नाथ मंदिर, पुरी 9. ताजमहल, आगरा 10. तिरुपति मंदिर - तिरुमाला


      दूसरे चरण के प्रतिष्ठित स्थलः 1. गंगोत्री 2. यमुनोत्री 3. महाकालेश्वर मंदिर 4. चार मीनार, हैदराबाद 5. चर्च और कॉन्वेंट ऑफ सेंट फ्रांसिस ऑफ आसिसी, गोवा 6. आदि शंकराचार्य का निवास, कलादी, एर्नाकुलम 7. गोमतेश्वर, श्रवणबेलगोला 8. बैजनाथ धाम, देवघर 9, गया तीर्थ, बिहार 10. सोमनाथ मंदिर, गुजरात।


      तीसरे चरण के प्रतिष्ठित स्थलः 1. श्री धर्मा सस्थ मंदिर 2. माना गांव, उत्तराखंड 3. विदुर कुटी मंदिर, उत्तर प्रदेश 4. श्री सर्वेश्वर महादेव मंदिर 5. श्री नाग वासुकी मंदिर 6. कण्वाश्रम, उत्तर प्रदेश 7. एमा कैथल, मणिपुर 8. हजारदुरई महल, पश्चिम बंगाल 9. पैंगोंग त्सो 10. श्री राघवेंद्र स्वामी मठ मंत्रालयम


      ******


      एस . शुक्‍ला / एएम / एमपी / एजे - 5848

    
    
    (Release ID: 1603816) Visitor Counter : 25
    
    
      Read this release in: English , Urdu