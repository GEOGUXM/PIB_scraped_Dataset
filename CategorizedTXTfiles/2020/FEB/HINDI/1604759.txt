      रेल मंत्रालय

      भारतीय रेल ने आसनसोल स्टेशन पर रेल यात्रियों और आम लोगों के लिए अपना पहला "रेस्टोरेंट ऑन व्हील्स" लॉन्च किया
      
      श्री बाबुल सुप्रियो ने पूर्वी रेल के आसनसोल स्टेशन पर पहले "रेस्टोरेंट ऑन व्हील्स" और विभिन्न यात्री सुविधाओं का उद्घाटन किया
      
      दो पुराने कोचों को सिग्नेचर रेस्टोरेंट में बदला गया
      
      इससे अगले 5 वर्षों के दौरान गैर-किराया राजस्व में 50 लाख रुपये अर्जित होने की संभावना है

      Posted On: 29 FEB 2020 12:10PM by PIB Delhi

    भारतीय रेल ने आसनसोल रेलवे स्टेशन पर अपने यात्रियों और वहां के आम लोगों के उपयोग के लिए अपना पहला रेल भोजनालय "रेस्टोरेंट ऑन व्हील्स" शुरू किया। केन्द्रीय पर्यावरण , वन और जलवायु परिवर्तन राज्य मंत्री श्री बाबुल सुप्रियो ने 26 फरवरी , 2020 को आसनसोल स्टेशन पर आयोजित एक कार्यक्रम में अपने तरह के इस पहले रेस्टोरेंट का उद्घाटन किया। श्री बाबुल सुप्रियो ने दो नए वातानुकूलित विश्राम गृह, इलेक्ट्रॉनिक आरक्षण चार्ट डिस्प्ले सिस्टम (सांसद स्थानीय विकास कोष के माध्यम से) और आसनसोल स्टेशन पर बैटरी संचालित कार का भी उद्घाटन किया।


    आसनसोल स्टेशन पर इस रेस्टोरेंट को दो पुराने एमईएमई कोचों को नवीनीकृत करके विकसित किया गया है। इस अनूठे प्रयास से न केवल आसनसोल स्टेशन पर सुविधाओं में बढ़ोतरी होगी , बल्कि अगले पांच वर्षों में गैर-किराया राजस्व आय भी लगभग 50 लाख रुपये होगी।


    आसनसोल स्टेशन पर इलेक्ट्रॉनिक आरक्षण चार्ट डिस्प्ले सिस्टम (सांसद स्थानीय विकास कोष के माध्यम से) से विभिन्न ट्रेनों में आरक्षण की स्थिति के बारे में आसानी से जानकारी मिलेगी , जो रेल यात्रियों के लिए बहुत उपयोगी होगा। अत्याधुनिक फर्नीचर और अन्य उपकरणों से सुसज्जित दो नए वातानुकूलित विश्राम गृह से यात्रियों को आराम मिलेगा। दिव्यांगजन और बुजुर्ग यात्रियों को स्टेशन क्षेत्र में उनके आरामदायक आवागमन के लिए बैटरी संचालित कार बहुत मददगार साबित होगी।


    ***


    एएम/एके/डीसी-60 30

    
    
    (Release ID: 1604759) Visitor Counter : 152
    
    
      Read this release in: English