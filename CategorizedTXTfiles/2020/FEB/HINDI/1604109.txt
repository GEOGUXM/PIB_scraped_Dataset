      प्रधानमंत्री कार्यालय

      ‘मन की बात 2.0’ की 9वीं कड़ी में प्रधानमंत्री का संबोधन
      
      भारतीय युवाओं में विज्ञान एवं प्रौद्योगिकी के प्रति रुचि काफी बढ़ रही है: प्रधानमंत्री
      
      उन्होंने कहा, कुछ दिन पहले लद्दाख में रचा गया इतिहास

      Posted On: 23 FEB 2020 4:15PM by PIB Delhi

    ‘ मन की बात 2.0 ’ की 9वीं कड़ी को संबोधित करते हुए प्रधानमंत्री श्री नरेन्द्र मोदी ने कहा कि हमारे देश के युवाओं में विज्ञान एवं प्रौद्योगिकी के प्रति रूचि लगातार बढ़ती जा रही है। उन्होंने कहा, “ जब मैं चंद्रयान-2 के समय बेंगलुरु में था , तो मैंने देखा था कि वहाँ उपस्थित बच्चों का उत्साह देखते ही बनता था। नींद का नाम-ओ-निशान नहीं था। एक प्रकार से वे पूरी रात जागते रहे। विज्ञान, प्रौद्योगिकी और नवाचार को लेकर उनमें जो उत्सुकता थी, वो कभी हम भूल नहीं सकते हैं। ”


    मन की बात में आज इन विचारों को साझा करते हुए प्रधानमंत्री ने कहा कि बच्चों और युवाओं के इसी उत्साह को बढ़ाने के लिए तथा उनमें वैज्ञानिक अभिरुचि को बढ़ावा देने के लिए हाल ही में श्रीहरिकोटा से होने वाले रॉकेट लॉचिंग को देखने के लिए एक व्यवस्था शुरू की गई है। यह सुविधा सभी के लिए है और इसके लिए ऑनलाइन बुकिंग की जा सकती है उन्होंने सभी स्कूलों के प्रधानाचार्यों और शिक्षकों से आने वाले समय में इस सुविधा का अवश्य लाभ उठाने का आग्रह किया।


    इस संदर्भ में उन्होंने युवाओं को विज्ञान से जोड़ने के लिए इसरो के ‘ युविका ’ कार्यक्रम की सराहना की। ‘ युविका ’ का मतलब - “ युवा विज्ञानी कार्यक्रम ” है। यह कार्यक्रम 2019 में स्कूली छात्रों के लिए आरंभ किया गया था। यह कार्यक्रम हमारे विजन , “ जय जवान , जय किसान , जय विज्ञान , जय अनुसंधान ” के अनुरूप है। प्रधानमंत्री श्री मोदी ने युवा छात्रों से वेबसाइट www.yuvika.isro.gov.in पर जाकर इस कार्यक्रम से जुड़ने का भी आह्वान किया।


    प्रधानमंत्री ने जैव-ईंधन से विमान उड़ाने की तकनीक को संभव बनाने के लिए सीएसआईआर और इंडियन इंस्टीट्यूट ऑफ पेट्रोलियम , देहरादून के वैज्ञानिकों की सराहना की। उन्होंने कहा कि इन वैज्ञानिकों के प्रयासों से ‘ मेक इन इंडिया ’ मिशन को भी मजबूती मिली है। उन्होंने कहा लेह के कुशोक बाकुला रिम्पोछे एयरपोर्ट से जब 10 प्रतिशत इंडियन बायो-जेट ईंधन के मिश्रण के साथ भारतीय वायुसेना के एएन - 32 विमान ने उड़ान भरी, तो एक नया इतिहास बन गया और ऐसा पहली बार हुआ जब दोनों इंजनों में इस मिश्रण का इस्तेमाल किया गया। उन्होंने कहा कि इस बायो-जेट ईंधन को नॉन-एडिबल ट्री बोर्न ऑयल से तैयार किया गया है। इसे भारत के विभिन्न आदिवासी इलाकों से खरीदा जाता है। इन प्रयासों से न केवल कार्बन उत्सर्जन में कमी आएगी बल्कि कच्चे-तेल के आयात पर भी भारत की निर्भरता कम हो सकती है।


    एस. शुक्‍ला/एएम/आरके/डीसी- 59 05

    
    
    (Release ID: 1604109) Visitor Counter : 74
    
    
      Read this release in: Tamil , English , Bengali , Punjabi , Gujarati