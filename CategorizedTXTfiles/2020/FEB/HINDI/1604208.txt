      उप राष्ट्रपति सचिवालय

      लोकतंत्र में हिंसा को स्वीकार नहीं किया जा सकता : उपराष्ट्रपति
      
      उपराष्ट्रपति ने भारत के मूल्यों, नैतिकता और समृद्ध इतिहास पर आधारित शिक्षा प्रणाली की आवश्यकता पर बल दिया
      
      सीएए पड़ोसी देशों के उत्पीड़ित शरणार्थियों के बारे में है, इसका भारतीय नागरिकों से कोई लेना-देना नहीं है : उपराष्ट्रपति
      
      उपराष्ट्रपति ने भारतीय भाषाओं के संरक्षण और प्रोत्साहन का आह्वान किया, कोयंबटूर में पीएसजी संस्थानों के छात्रों और कर्मचारियों से बातचीत की
      
      Posted On: 21 FEB 2020 4:26PM by PIB Delhi


      उपराष्ट्रपति श्री एम. वेंकैया नायडू ने आज कहा कि एक लोकतंत्र में हिंसा को कभी स्वीकार नहीं किया जा सकता है। उन्होंने पाया कि जो लोग इस प्रकार की हिंसा को प्रोत्साहित कर रहे हैं वो ऐसा अपने राष्ट्र की कीमत पर कर रहे हैं।


      कोयंबटूर में आज पीएसजी संस्थानों के छात्रों और शिक्षकों को संबोधित करते हुए उपराष्ट्रपति ने कहा कि लोकतंत्र में विरोध बेहद जरूरी है लेकिन विघटन नहीं। विरोध प्रदर्शन शांतिपूर्ण और लोकतांत्रिक तरीके से ही किए जाने चाहिए यह कहते हुए उन्होंने व्यक्त किया कि "कोई भी देश की एकता और अखंडता के खिलाफ नहीं बोल सकता है।"


      उपराष्ट्रपति ने एक ऐसी शिक्षा प्रणाली का आह्वान किया जो भारत के मूल्यों , नैतिकता को बनाए रखे और छात्रों को हमारी समृद्ध सांस्कृतिक विरासत और इतिहास से अवगत कराए। उन्होंने कहा कि बच्चों को वीरपांड्या कट्टबोमन , वी. ओ. चिदंबरम पिल्लई , सुब्रमण्यम भारती , यू. मुथुरामालिंगम थेवर जैसे महान व्यक्तित्वों के जीवन के बारे में पढ़ाया जाना चाहिए।


      भारतीय भाषाओं के संरक्षण और संवर्धन की आवश्यकता पर ज़ोर देते हुए श्री नायडू ने आह्वान किया कि बच्चे को प्राथमिक शिक्षा उसकी मातृभाषा में ही देनी चाहिए। उन्होंने लोगों आग्रह किया कि वे घर में और अपने समुदायों में अपनी मातृभाषा का उपयोग करें।


      श्री नायडू ने लोगों से आग्रह किया कि वे सीएए कानून का पहले अध्ययन करें और उसे समझें। उन्होंने कहा कि इसका भारतीय नागरिकों के साथ कोई लेना-देना नहीं है और यह केवल उन शरणार्थियों से संबंधित है जिन्हें पड़ोसी देशों में धार्मिक आधार पर उत्पीड़ित किया गया है।


      जम्मू एवं कश्मीर राज्य के पुनर्गठन और वहां से अनुच्छेद 370 हटाने के संदर्भ में उन्होंने कहा कि अनुच्छेद 370 एक अस्थायी प्रावधान था और संसद में गहन चर्चा के बाद उसे निरस्त किया गया था।


      अनुच्छेद 370 को निरस्त करने के मुद्दे और अन्य मुद्दों पर कुछ देशों द्वारा की जा रही टिप्पणियों का उल्लेख करते हुए श्री नायडू ने कहा कि उन देशों को अपने स्वयं के मामलों पर ध्यान देना चाहिए और भारत के आंतरिक मामलों पर टिप्पणियां करना बंद कर देना चाहिए।


      उपराष्ट्रपति ने छात्रों को याद दिलाया कि भारत कभी विश्वगुरु के रूप में जाना जाता था और वह ज्ञान का वैश्विक केंद्र था और यहां उत्कृष्ट अध्ययन केंद्र थे। जैसे कि नालंदा, जहां दुनिया के सभी कोनों से छात्र पढ़ने आते थे। श्री नायडू ने युवाओं से नकारात्मकता को दूर करने और जीवन के प्रति रचनात्मक और सकारात्मक दृष्टिकोण अपनाने और भारत को एक बार फिर विश्वगुरु बनाने की दिशा में प्रयास करने का आग्रह किया।


      श्री नायडू ने कहा कि देश के युवाओं में प्रतिभा या कौशल की कोई कमी नहीं है और माइक्रोसॉफ्ट , गूगल जैसी कई प्रतिष्ठित बहुराष्ट्रीय कंपनियों का नेतृत्व भारतीय लोग कर रहे हैं।


      उन्होंने सरकारी और निजी दोनों क्षेत्रों से आग्रह किया कि सस्ती दरों पर गुणवत्तापूर्ण शिक्षा तक छात्रों की पहुंच को सुनिश्चित करें , खासकर दलित और हाशिये पर पड़े वर्गों के छात्रों की। उन्होंने कहा कि शिक्षा अकेली ही लोगों की जीवन शैली में बदलाव लाने और उन्हें सशक्त बनाने की शक्ति रखती है।


      श्री नायडू ने ज़ोर देते हुए कहा कि देश में 65 प्रतिशत आबादी की आयु 35 वर्ष से कम है और हमें इस विशाल जनसांख्यिकीय अवसर का लाभ उठाना चाहिए। उपराष्ट्रपति ने कहा कि रोजगार पैदा करने , उद्यमशीलता के अवसर उत्पन्न करने और भारत को मानव संसाधन में वैश्विक हब बनाने के लिए युवाओं को प्रशिक्षित किया जाना चाहिए।


      पीएसजी संस्थान के संस्थापक श्री पीएस गोविंदस्वामी नायडू को एक दूरदर्शी और दयालु इंसान बताते हुए उपराष्ट्रपति ने उनकी सराहना की कि उनके केवल तीन बेटे थे लेकिन फिर भी उन्होंने अपनी संपत्ति को चार भागों में बांटने करने का काम किया। उन्होंने ये चौथा भाग धर्मार्थ कार्यों के लिए रखा। उपराष्ट्रपति ने कहा कि देश को ऐसे ज्यादा से ज्यादा संगठनों की जरूरत है जो गरीबों और हाशिए पर पड़े वर्गों की मदद करते हैं।


      इस कार्यक्रम में पीएसजी संस्थानों के अध्यक्ष श्री कार्तिकेयन , मैनेजिंग ट्रस्टी श्री एल गोपालकृष्णन , संकाय सदस्य , पीएसजी के छात्र और छात्राएं उपस्थित थे।


      एस . शुक्‍ला / एएम / जीएसबी - 59 22


    

    
    (Release ID: 1604208) Visitor Counter : 19
    
    
      Read this release in: English , Urdu