      रक्षा मंत्रालय

      रक्षा मंत्री श्री राजनाथ सिंह ने डेफएक्‍सपो 2020 के पहले दिन यूएई, ब्रिटेन, मालदीव, किर्गिस्‍तान तथा ओमान के रक्षा मंत्रियों से बातचीत की
      Posted On: 05 FEB 2020 5:19PM by PIB Delhi


    रक्षा मंत्री श्री राजनाथ सिंह ने डेफएक्सएपो 2020 के पहले दिन यूएई , ब्रिटेन , मालदीव , किर्गिस्‍तान तथा ओमान के रक्षा मंत्रियों से बातचीत की। अपने किस्‍म का विशाल डेफएक्‍सपो उत्‍तर प्रदेश की राजधानी लखनऊ में पहली बार आयोजित किया जा रहा है।


    संयुक्‍त अरब अमीरात के रक्षा मामलों के राज्‍य मंत्री महामहिम मोहम्‍मद अल बोवर्दी के साथ द्विपक्षीय बैठक में रक्षा मंत्री राजनाथ सिंह ने दोनों देशों के बीच रक्षा सहयोग को और मजबूत बनाने पर चर्चा की। दोनों रक्षा मंत्रियों ने दोनों देशों के बीच जारी रक्षा सहयोग के विभिन्‍न पहलुओं पर संतोष व्‍यक्‍त किया। संयुक्‍त अरब अमीरात के मंत्री का स्‍वागत करते हुए श्री राजनाथ सिंह ने उत्‍तर प्रदेश के विभिन्‍न सांस्‍कृतिक और पर्यटन क्षमताओं के दोहन के लिए उन्‍हें आमंत्रित किया। दोनों देशों के शीर्ष नेतृत्‍व के बीच मित्रतापूर्ण व्‍यवहार से द्विपक्षीय सहयोग रणनीतिक साझेदारी में परिवर्तित हुआ है।


    ब्रिटेन के रक्षा खरीद मामलों के मंत्री श्री जेम्‍स हिप्‍पी के साथ शिष्‍टमंडल स्‍तर की द्विपक्षीय बातचीत में रक्षा मंत्री ने दोनों देशों के बीच बढ़ते संबंधों की चर्चा की। दोनों मंत्रियों के बीच रक्षा सहयोग से जुड़े विभिन्‍न पहुओं पर बातचीत हुई और भविष्‍य में दोनों देशों के बीच रक्षा सहयोग बढ़ाने के अवसरों पर भी फोकस किया गया। दोनों नेता कल आगे बातचीत करने पर सहमत हुए।


    तीसरी बैठक में रक्षा मंत्री ने मालदीव की रक्षा मंत्री महामहिम उज़ा मारिया अहमद दीदी के साथ द्विपक्षीय बातचीत की। मालदीव की मंत्री ने भारत द्वारा दी गई सहायता और चीन के वुहान क्षेत्र से कोरोनावायरस से प्रभावित मालदीव के विद्यार्थियों को निकालने के लिए अपने देश का आभार व्‍यक्‍त किया।


    मालदीव की रक्षा मंत्री ने मेरीटाइम क्षेत्र में रक्षा सहयोग बढ़ाने के अवसरों का जिक्र किया। रक्षा मंत्री ने इसे सकारात्‍मक माना। दोनों मंत्रियों ने कहा कि दोनों देशों के बीच रणनीतिक साझेदारी का एक महत्‍वपूर्ण हिस्‍सा रक्षा उद्योग के क्षेत्र में सहयोग है।


    किर्गिस्‍तान के रक्षा मंत्री कर्नल इरलिस तरदिकबेयेव ने रक्षा मंत्री श्री राजनाथ सिंह से मुलाकात की और दोनों देशों के बीच रक्षा सहयोग से जुड़े विषयों पर व्‍यापक चर्चा की। दोनों नेता इस बात पर सहमत हुए कि भारत तथा किर्गिस्‍तान के विशेष बलों का संयुक्‍त अभ्‍यास ‘ खंजर VIII ’ का आयोजन भारत में किया जाए। रक्षा सहयोग के बारे में दोनों देशों के बीच पहले संयुक्‍त कार्य समूह की बैठक अगले दो से तीन महीने में आयोजित होगी।


    ओमान सल्‍तनत के रक्षा मामलों के मंत्री महामहिम बदर सौद हरीब-अल-बुसेदी ने रक्षा मंत्री से मुलाकात की और इस बात पर बल दिया कि रक्षा सहयोग दोनों देशों के बीच द्विपक्षीय संबंधों का महत्‍वपूर्ण स्‍तंभ है। दोनों मंत्रियों ने संयुक्‍त समुद्री सुरक्षा अभ्‍यास बढ़ाकर रक्षा साझेदारी को और मजबूत बनाने के उपायों पर चर्चा की। रक्षा मंत्री ने कहा कि भारत का रक्षा उद्योग विशेषकर सार्वजनिक क्षेत्र के रक्षा उद्योग ओमान के साथ घनिष्‍ठता से कार्य करना चाहते हैं।


    सभी गणमान्‍य अतिथियों ने डेफएक्‍सपो 2020 में आमंत्रण के लिए आभार व्‍यक्‍त किया और एक्‍सपो की सफलता की कामना की। यह प्रदर्शनी रक्षा क्षेत्र में सहयोग तथा विभिन्‍न रक्षा प्रौद्योगिकियों के बारे में सहयोग का प्रभावी मंच साबित हुई है। रक्षा मंत्री ने आगंतुक प्रतिनिधियों को उत्‍तर प्रदेश के विभिन्‍न पर्यटक स्‍थलों की यात्रा करने का आमंत्रण दिया।


    ***


    एस. शुक्‍ला / एजी/वाईबी-5610

    
    
    (Release ID: 1602117) Visitor Counter : 143
    
    
      Read this release in: English