      स्‍वास्‍थ्‍य एवं परिवार कल्‍याण मंत्रालय

      कैबिनेट सचिव ने नोवेल कोरोनावायरस पर समीक्षा बैठक की
      
      नया यात्रा परामर्श जारीः यात्रियों को चीन न जाने की सलाह दी गई; वापसी पर यात्रियों को अलग-थलग रखा जा सकता है

      Posted On: 03 FEB 2020 4:27AM by PIB Delhi

    कैबिनेट सचिव ने नोवेल कोरोनावायरस से निपटने की तैयारी का जायजा लेने के लिए आज नई दिल्ली में स्वास्थ्य और परिवार कल्याण मंत्रालय, विदेश मंत्रालय, गृह मंत्रालय, नागरिक उड्डयन मंत्रालय, स्वास्थ्य अनुसंधान विभाग के सचिवों तथा आईटीबीपी, एएफएमएस और एनडीएमए के प्रतिनिधियों के साथ एक उच्च स्तरीय समीक्षा बैठक की। कैबिनेट सचिव ने अब तक छह समीक्षा बैठकें की हैं।


    एक नया यात्रा परामर्श जारी किया गया, जिसके तहत लोगों को चीन की यात्रा न करने की हिदायत दी गई है। परामर्श में बताया गया है कि लौटने पर यात्रियों को अलग-थलग रखा जा सकता है। 15 जनवरी, 2020 के बाद से अब तक जिसने भी चीन की यात्रा की है और जो भी चीन की यात्रा पर जाएगा, उन्हें वापसी में अलग-थलग रखा जाएगा।


    अब तक 445 उड़ानों के 58,658 यात्रियों की स्क्रीनिंग की गई है। रोग के लक्षण वाले कुल 142 यात्रियों को अस्पतालों में अलग-थलग रखा गया है। 130 नमूनों की जांच की गई है, जिनमें से 128 नमूनों में रोग के लक्षण नहीं पाए गए हैं। केरल में दो मरीजों में रोग के लक्षण पाए गए हैं और उन्हें कड़ी निगरानी में रखा गया है। बहरहाल, उनकी हालत स्थिर है।


    वूहान से 330 यात्रियों का दूसरा जत्था भारत पहुंच चुका है, जिसमें मालदीव के सात यात्री शामिल हैं। इनमें से सात मालदीवी नागरिकों सहित 300 यात्रियों को आईटीबीपी चावला कैम्प में तथा 30 यात्रियों को मानेसर में रखा गया है। इन सभी लोगों की स्वास्थ्य निगरानी की जा रही है।


    ***


    सुनील शुक्ला/एकेपी/एमएस-5578

    
    
    (Release ID: 1601749) Visitor Counter : 122
    
    
      Read this release in: English , Urdu , Bengali , Punjabi , Gujarati , Tamil , Telugu