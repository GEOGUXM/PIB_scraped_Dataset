      उप राष्ट्रपति सचिवालय

      उपराष्ट्रपति ने केंद्र और राज्य सरकारों से आग्रह किया कि रोजगार को स्थानीय भाषाओं के साथ जोड़ा जाए
      
      एक छात्र के जीवन को आकार देने में शिक्षक की भूमिका सर्वोपरि : उपराष्ट्रपति
      
      उपराष्ट्रपति ने हर तरह के सामाजिक भेदभाव को खत्म करने का आह्वान किया
      
      कम उम्र से ही बच्चों में महिलाओं के प्रति सम्मान की भावना विकसित करें : उपराष्ट्रपति
      
      धर्मनिरपेक्षता प्रत्येक भारतीय के ख़ून और नसों में है, और भारत में अल्पसंख्यक किसी भी अन्य देश की तुलना में ज्यादा सुरक्षित हैं : उपराष्ट्रपति
      
      उपराष्ट्रपति ने कहा, भारत माता की जय का मतलब है '130 करोड़ भारतीयों की जय
      
      उपराष्ट्रपति ने वारंगल में आंध्रा विद्याभि वर्धनी शैक्षिक संस्थानों के प्लेटिनम जयंती समारोह का उद्घाटन किया
      
      Posted On: 23 FEB 2020 3:11PM by PIB Delhi


      उपराष्ट्रपति श्री एम. वेंकैया नायडू ने आज केंद्र और राज्य सरकारों से आग्रह किया कि रोजगार को स्थानीय भाषाओं के साथ अनिवार्य रूप से उस स्तर तक जोड़ा जाए ताकि देश में मातृभाषाओं के उपयोग को बढ़ावा दिया जा सके।


      वारंगल में आज आंध्र विद्याभि वर्धनी (एवीवी) शैक्षिक संस्थानों के प्लेटिनम जयंती समारोह का उद्घाटन करते हुए उपराष्ट्रपति ने प्रशासन में भी भारतीय भाषाओं के उपयोग को बढ़ावा देने की आवश्यकता पर ज़ोर दिया। उन्होंने कहा कि इससे न केवल प्रशासन लोगों के करीब आएगा बल्कि हमारी समृद्ध भाषाई विरासत का संरक्षण करने में भी मदद मिलेगी।


      सरदार पटेल का उद्धरण देते हुए श्री नायडू ने कहा कि जब तक कोई बच्चा निर्देश की भाषा को सही तरीके से नहीं समझता , तब तक वह उस भाषा में पढ़ाए जा रहे विषय को भी नहीं समझ पाएगा।


      मूल्य आधारित शिक्षा की आवश्यकता पर बल देते हुए श्री नायडू ने कहा कि देश के प्राचीन सभ्यतागत मूल्यों , नैतिकता और आचार-विचार को प्रदान करके शिक्षा को छात्रों के समग्र विकास पर ध्यान केंद्रित करना चाहिए। उन्होंने कहा कि एक छात्र के जीवन को आकार देने में माता पिता के बाद सबसे बड़ी भूमिका एक शिक्षक की होती है।


      हर तरह के सामाजिक भेदभाव को समाप्त करने की आवश्यकता पर ज़ोर देते हुए उपराष्ट्रपति ने समाज में एक मानसिकता परिवर्तन का आह्वान किया। उन्होंने कहा कि बच्चों को कम उम्र से ही लड़कियों और महिलाओं का सम्मान करने की शिक्षा दी जानी चाहिए।


      भारतीय संस्कृति महिलाओं के प्रति बहुत सम्मान दिखाती है , इसे रेखांकित करते हुए उपराष्ट्रपति ने कहा कि यह इस तथ्य से स्पष्ट है कि देश की सभी नदियों का नाम महिलाओं के नाम पर रखा गया है।


      ' वसुधैव कुटुम्बकम ’ को भारतीय संस्कृति का सार बताते हुए उन्होंने कहा कि धर्मनिरपेक्षता हर भारतीय के ख़ून और उसकी नसों में है और अल्पसंख्यक दुनिया के किसी भी अन्य देश की तुलना में भारत में अधिक सुरक्षित हैं। उन्होंने कहा कि सभी धर्मों का सम्मान करना और ' सर्व धर्म समभाव ' रखना हमारी संस्कृति है और हमें इसका पालन करते रहना चाहिए।


      भारत की समृद्ध आध्यात्मिक विरासत की सराहना करते हुए श्री नायडू ने कहा कि भारत माता की जय का मतलब है '130 करोड़ भारतीयों की जय। '


      उन्होंने युवाओं को अपने अंदर चार सी विकसित करने की नसीहत दी , जो हैं - कैरेक्टर (चरित्र) , कैपेसिटी (क्षमता) , कंडक्ट (आचरण) और कैलिबर (बौद्धिक काबिलियत)। साथ ही उन्हें जीवन में सफलता प्राप्त करने के लिए मेहनती बनने और अनुशासित रहने के लिए कहा। श्री नायडू ने उन्हें निष्क्रिय जीवन शैली से दूर रहने और शारीरिक रूप से स्वस्थ रहने की भी सलाह दी।


      भारत के आंतरिक मामलों पर टिप्पणी करने की कुछ देशों की प्रवृत्ति पर आपत्ति जताते हुए उपराष्ट्रपति ने उनसे कहा कि वे भारत को उसके आंतरिक मामलों में सलाह देने से बाज़ आएं। उन्होंने कहा कि भारत दुनिया का सबसे बड़ा संसदीय लोकतंत्र है और वो अपने अंदरूनी मामलों की संभाल ख़ुद कर सकता है।


      विकास के लिए शांति का होना एक पूर्व शर्त होती है , इस पर ज़ोर देते हुए उपराष्ट्रपति ने कहा कि लोकतंत्र में सभी को असहमत होने और विरोध करने का अधिकार है लेकिन यह शांतिपूर्ण तरीके से होना चाहिए। उन्होंने युवाओं से कहा कि वे जीवन में सकारात्मक दृष्टिकोण विकसित करें और बाधाकारी रवैया न रखते हुए सृजनात्मक बनें।


      तेजी से घटते जल संसाधनों पर अपनी चिंता व्यक्त करते हुए उपराष्ट्रपति ने झीलों और पारंपरिक जल निकायों का संरक्षण करने की आवश्यकता पर बल दिया। उन्होंने कहा कि "पहले हर गांव में अलग-अलग उद्देश्यों के लिए अलग-अलग जल निकाय हुआ करते थे लेकिन हमने जल संरक्षण की इन पारंपरिक विधियों की उपेक्षा की।" श्री नायडू ने राज्य में सिंचाई के विकास के लिए तेलंगाना सरकार द्वारा किए जा रहे कार्यों की भी सराहना की।


      इस अवसर पर उपराष्ट्रपति ने संबंधित संस्थान की स्मारिका का विमोचन किया और एवीवी संस्थानों के परोपकारी संस्थापक श्री चंदा कांठैया के योगदान की सराहना की , विशेष रूप से निजाम शासन के दौरान तेलुगु के लिए उनके प्यार और तेलुगु मीडियम स्कूलों के लिए की गई उनकी पहल की।


      तेलंगाना के गृहमंत्री श्री मोहम्मद महमूद अली और तेलंगाना के पंचायती राज मंत्री श्री येर्राबेल्ली दयाकर राव भी इस अवसर पर उपस्थित गणमान्य लोगों में से थे।


      ***


      एस . शुक्‍ला / एएम / जीएसबी - 59 21

    
    
    (Release ID: 1604203) Visitor Counter : 53
    
    
      Read this release in: English