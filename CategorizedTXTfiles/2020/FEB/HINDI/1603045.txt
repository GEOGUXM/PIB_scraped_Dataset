      राष्ट्रपति सचिवालय

      राष्‍ट्रपति ने आईएनएस शिवाजी को ध्‍वज प्रदान किया
      Posted On: 13 FEB 2020 11:38AM by PIB Delhi


      राष्‍ट्रपति श्री रामनाथ कोविन्‍द ने आज 13 फरवरी , 2020 को महाराष्‍ट्र के लोनावाला में नौसैनिक पोत ‘ आईएनएस शिवाजी ’ को ध्‍वज प्रदान किया।


      इस अवसर पर राष्‍ट्रप‍ति ने कहा कि आईएनएस शिवाजी ने पिछले कई वर्षों से देश के लिए शानदार सेवा दी है और पेशेवर उत्‍कृष्‍टता का रिकॉर्ड बनाते हुए अपने दायित्‍वों का निर्वहन किया है। उन्‍होंने कहा , ‘ राष्ट्र , आईएनएस शिवाजी को उसकी समर्पित सेवाओं के लिए सलाम करता है। आईएनएस शिवाजी की उपलब्धियों पर हम सभी को गर्व है। हम भारतीय नौसेना में इसके उल्लेखनीय योगदान की सराहना करते हैं। ’


      श्री कोविन्‍द ने कहा कि देश के समुद्री हित आमतौर पर इसकी अर्थव्यवस्था और इसके लोगों की भलाई से भी जुड़े होते हैं। उन्होंने कहा ‘ हमारे व्यापार का लगभग 90 प्रतिशत हिस्सा समुद्री मार्गों द्वारा होता है। ऐसे में यह राष्ट्रीय सुरक्षा ही नहीं , बल्कि आर्थिक सुरक्षा के मामले में भी भारतीय नौसेना की भूमिका के महत्‍व को बढ़ाता है , जो समूचे राष्ट्र निर्माण की प्रक्रिया के व्‍यापक संदर्भ में भी देखा जा सकता है।


      राष्ट्रपति ने कहा कि एक प्रमुख शक्ति के रूप में , भारत अंतरराष्ट्रीय सुरक्षा , व्यापार और वाणिज्य के क्षेत्र में वैश्विक प्रतिमानों को आकार देने में महत्वपूर्ण भूमिका निभाता है। अंतर्राष्ट्रीय स्‍तर पर भारत के एक प्रमुख ताकत के रूप में तेजी से उभरने की प्रक्रिया में ‘ हमारे सशस्त्र बलों की क्षमताओं और शौर्य ने बड़ी भूमिका निभाई है। ’ श्री कोविन्‍द ने विश्वास व्यक्त किया कि आईएनएस शिवाजी व्यावसायिकता और सक्षमता के साथ अपनी भूमिका और जिम्मेदारियों का निर्वहन करते हुए आगे भी नई उपलब्धियां और उत्कृष्टता हासिल करना जारी रखेगा।


      *****


      एस.शुक्‍ला/एएम/एमएस/जीआरएस -5717


    

    
    (Release ID: 1603045) Visitor Counter : 202
    
    
      Read this release in: English , Urdu , Marathi , Bengali