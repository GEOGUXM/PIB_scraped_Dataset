      रेल मंत्रालय

      रेलवे बोर्ड के अध्यक्ष श्री विनोद कुमार यादव ने एचआरएमएस मोबाइल एप्प लांच किया
      
      अब भारतीय रेल के सभी कर्मचारी अपनी सेवा से जुड़ी सभी जानकारियां प्राप्त कर सकते है, यह भारतीय रेल की मानव संसाधन संबंधी कार्यों के कम्प्यूटीकरण में महत्वपूर्ण मील का पत्थर है
      Posted On: 20 FEB 2020 8:09PM by PIB Delhi


      रेलवे बोर्ड के अध्यक्ष श्री विनोद कुमार यादव ने आज नई दिल्ली में एचआरएमएस मोबाइल एप्प लांच किया, जिसे सेंटर फॉर रेलवे इंफॉर्मेशन सिस्टम (क्रिस) ने डिजाइन और विकसित किया है। अब भारतीय रेल के सभी कर्मचारी अपनी सेवा से संबंधित डाटा देख सकेंगे और यदि यह आवश्यक हो तो किसी परिवर्तन के लिए प्रशासन से सम्पर्क कर सकते हैं।


      मोबाइल एप्लीकेशन कर्मचारी को रेलवे में पदभार ग्रहण करने की तिथि से अपने ऐतिहासिक डाटा को देखने की अनुमति देता है। इसमें वेतन वृद्धि, पदोन्नति, पुरस्कार, स्थानांतरण, पदस्थापन, छुट्टी, प्रशिक्षण और रिकॉर्ड के अनुसार परिवार के गठन तथा सेवानिवृत्ति लाभ के लिए नामांकन से संबंधित विवरण शामिल हैं। अभी तक यह सूचना कर्मचारी को उपलब्ध नहीं थी। एप्लीकेशन प्रशासन में पारदर्शिता लाएगा और रेलवे कर्मचारियों तथा प्रशासन के बीच एकल संचार के रूप में काम करेगा।


      भारतीय रेल में अभी कर्मचारियों की सेवा रिकॉर्ड से संबंधित डाटा की इंट्री तथा वैधता का व्यापक कार्य किया जा रहा है। इस मॉड्यूल में सेवारत 93 प्रतिशत (11.19 लाख) कर्मचारियों का डाटा एकत्रित किया गया है।


      यह मोबाइल एप्प डाटा में वैधता के लिए आवश्यक परिवर्तन के संबंध में रेल कर्मचारियों को प्रशासन के साथ सम्पर्क का महत्वपूर्ण लिंक प्रदान करता है। कर्मचारी अपने प्रोफाइल तथा प्रोफाइल से संबंधित सूचना तथा अपनी सेवा रिकॉर्ड की स्कैन की गई कॉपी के अलावा एचआरएमएस एप्लीकेशन में की गई इंट्री के आधार पर संकलित सर्विस रिकॉर्ड भी देख सकेंगे। उनके वास्तविक सर्विस रिकॉर्ड की स्कैन कॉपी भी उपलब्ध है। यह भारतीय रेल में मानव संसाधन संबंधी कार्यों के कम्प्यूटीकरण में महत्वपूर्ण मील का पत्थर है।


      यह ऐप्प गूगल प्ले स्टोर में उपबल्ध है- एचआरएमएस इम्प्लॉइ मोबाइल एप्प फॉर इंडियन रेलवेज।


      कर्मचारियों को रिकॉर्ड की जानकारी प्राप्त करने के लिए आईपीएएस नंबर/पीएफ नंबर दर्ज करके पंजीकरण कराना होगा। कर्मचारियों के मोबाइल नंबर (रेलवे रिकॉर्ड में उपलब्ध) पर ओटीपी भेजा जाएगा। कर्मचारी पंजीकरण प्रक्रिया पूरी करने के लिए ओटीपी दर्ज करेंगे। यदि मोबाइल नंबर उपलब्ध नहीं है तो इस एप्पलीकेशन को प्राप्त करने के लिए रेलवे बोर्ड में स्थापना प्रभार से सम्पर्क किया जा सकता है।


      *****


      एस.शुक्ला/एएम/एजी/डीके -5873

    
    
    (Release ID: 1603945) Visitor Counter : 139
    
    
      Read this release in: English , Urdu , Bengali