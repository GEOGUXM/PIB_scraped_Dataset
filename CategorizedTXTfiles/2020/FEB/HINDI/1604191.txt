      रक्षा मंत्रालय

      रक्षा मंत्री श्री राजनाथ सिंह ने ‘गणतंत्र दिवस परेड 2020’ के लिए सर्वश्रेष्‍ठ मार्चिंग दस्‍तों की ट्रॉफियां प्रदान कीं
      
      तीनों सेनाओं में वायु सेना को सर्वश्रेष्‍ठ घोषित किया गया, सीएपीएफ श्रेणी में सीआईएसएफ को शीर्ष सम्‍मान
      
      इस वर्ष गणतंत्र दिवस परेड को उल्‍लेखनीय कामयाबी मिली : श्री राजनाथ सिंह
      Posted On: 24 FEB 2020 1:24PM by PIB Delhi


      रक्षा मंत्री श्री राजनाथ सिंह ने आज नई दिल्‍ली में गणतंत्र दिवस परेड 2020 के लिए सर्वश्रेष्‍ठ मार्चिंग दस्‍तों की टॉफियां प्रदान कीं। तीनों सेनाओं में भारतीय वायु सेना (आईएएफ) के दस्‍ते को सर्वश्रेष्‍ठ घोषित किया गया। एयर मार्शल एम.एस.जी. मेनन और फ्लाइट लेफ्टिनेंट श्रीकांत शर्मा ने ट्रॉफी ग्रहण की।


      केन्‍द्रीय सशस्‍त्र पुलिस बल (सीएपीएफ) और अन्‍य सहायक बलों की श्रेणी में केन्‍द्रीय औद्योगिक सुरक्षा बल (सीआईएसएफ) को सर्वश्रेष्‍ठ मार्चिंग दस्‍ता घोषित किया गया। सीआईएसएफ के महानिदेशक श्री राजेश रंजन और डिप्‍टी कमांडेंट श्री प्रभ सिमरन सिंह ने ट्रॉफी ग्रहण की।


      इस अवसर पर रक्षा मंत्री ने परेड के दौरान उल्‍लेखनीय प्रदर्शन के लिए आईएएफ और सीआईएसएफ के दस्‍तों को बधाई दी। उन्‍होंने कहा कि प्रतिभागियों की कड़ी मेहनत के साथ-साथ उन्‍हें प्राप्‍त उत्‍कृष्‍ट प्रशिक्षण से ही यह संभव हो पाया है , जो दूसरों के लिए प्रेरणा है। उन्‍होंने इस संबंध में प्राप्‍त जानकारियों एवं सुझावों का उल्‍लेख करते हुए कहा कि इस वर्ष गणतंत्र दिवस परेड ने उल्‍लेखनीय कामयाबी हासिल की। उन्‍होंने इसके आयोजन से जुड़ी सभी एजेंसियों को बधाई दी।


      चीफ ऑफ डिफेंस स्‍टाफ जनरल बिपिन रावत , नौसेना प्रमुख एडमिरल कर्मबीर सिंह, वायु सेना प्रमुख एयर चीफ मार्शल आर.के.एस. भदौरिया, सेना प्रमुख जनरल एम.एम. नरवाणे, रक्षा सचिव डॉ. अजय कुमार, सचिव (रक्षा वित्‍त) श्रीमती गार्गी कौल और रक्षा एवं गृह मंत्रालय के अन्‍य वरिष्‍ठ सैन्‍य एवं असैन्‍य अधिकारी भी इस अवसर पर उपस्थित थे।


      ***


      एस.शुक्ला/एएम/आरआरएस/वाईबी-5910


    

    
    (Release ID: 1604191) Visitor Counter : 93
    
    
      Read this release in: Tamil , English , Urdu , Bengali