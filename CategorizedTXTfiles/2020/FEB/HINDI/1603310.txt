      रक्षा मंत्रालय

      वायु सैनिकों की याद में साइकिल रैली का समापन
      Posted On: 14 FEB 2020 6:36PM by PIB Delhi


    भारतीय वायु सेना की पश्चिमी कमान के अंतर्गत आने वाली एक इकाई वायु मुख्यालय संचार बेड़े ( स्क्वाड्रन ) ने वायु सैनिकों के 4 नवंबर , 1977 को दिए गए महान बलिदान की याद में एक साइकिल रैली का आयोजन किया। इस दिन आईएएफ के प्रतिष्ठित संचार बेड़े के पांच वायु सैनिकों ने टीयू -124 जेट की आपात लैंडिंग के दौरान तत्कालीन प्रधानमंत्री मोरारजी देसाई के जीवन की रक्षा के लिए अपना जीवन बलिदान कर दिया था। विमान उस समय दिल्ली से जोरहाट जा रहा था। इस विमान के पायलट विंग कमांडर क्लारेंस डि लीमा , विंग कमांडर जोगिंदर सिंह , स्क्वाड्रन लीडर मैथ्यू सिरियाक , स्क्वाड्रन लीडर वीवीएस शंकर और फ्लाइट लेफ्टिनेंट ओपी अरोड़ा थे।


    इस रैली को ग्रुप कैप्टन सौरभ शिव , कमान अधिकारी , वायु मुख्यालय संचार बेड़ा और पूर्व सांसद श्री आरके ख्रिमे , सदस्य , नेशनल फाउंडेशन फॉर कम्युनल हार्मोनी ने 27 जनवरी , 2020 को हरी झंडी दिखाई थी। जोरहाट में ही विमान हादसा हुआ था , जिसमें पूर्व सांसद ख्रिमे बच गए थे।


    विंग कमांडर इरफान वाशिद खान जरियल की अगुआई वाले इस दल में स्क्वाड्रन लीडर ए साहू और इकाई के 11 अन्य सैनिक भी शामिल थे। यह साइकिल रैली पांच राज्यों से होकर गुजरी और इसने लगभग 2,500 किलोमीटर की दूरी तय की। दल के सदस्यों ने इस रूट में पड़ने वाले क्षेत्रों के युवाओं के साथ संवाद किया और वायुसेना के प्रति जागरूकता फैलाने की कोशिश की। इस रैली का उद्देश्य वायुसैनिकों को उनके बलिदान के लिए श्रद्धांजलि अर्पित करना है।


    समापन के मौके पर आज वायु सेना स्टेशन पालम से स्क्वाड्रन के कोमोडोर कमांडैंट एयर कमांडर एसपी सिंह वीएसएम ने साइकिल रैली का स्वागत किया। इस अवसर पर एयर कमांडर आलोक शर्मा , एयर ऑफिसर कमांडिंग , वायु सेना स्टेशन पालम और श्री आरके ख्रिमे व इकाई के कई पूर्व सैनिक भी मौजूद रहे।


    ***


    एस . शुक्‍ला / एएम / एमपी / एमबी - 5765


    

    
    (Release ID: 1603310) Visitor Counter : 53
    
    
      Read this release in: English