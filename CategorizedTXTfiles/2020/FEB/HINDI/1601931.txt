      स्‍वास्‍थ्‍य एवं परिवार कल्‍याण मंत्रालय

      स्‍वास्‍थ्‍य सचिव ने वीडियो कॉन्‍फ्रेंस के माध्‍यम से संबंधित मंत्रालयों और विभागों के साथ नोवेल कोरोनावायरस पर राज्‍यों की तैयारियों की समीक्षा की
      Posted On: 04 FEB 2020 3:47PM by PIB Delhi


    स्‍वास्‍थ्‍य और परिवार कल्‍याण सचिव सुश्री प्रीति सूदन ने आज वीडियो कॉन्‍फ्रेंस के माध्‍यम से कोरोनावायरस की रोकथाम और प्रबंधन की तैयारियों की समीक्षा राज्‍यों/केन्‍द्र शासित प्रदेशों के स्‍वास्‍थ्‍य सचिवों और शिपिंग , विदेश नागर विमानन पर्यटन तथा गृह मंत्रालय के वरिष्‍ठ अधिकारियों के साथ की।


    स्‍वास्‍थ्‍य और परिवार कल्‍याण सचिव ने बताया कि केन्‍द्रीय स्‍तर पर संबंधित मंत्रालयों के सहयोग से एहतियात के अनेक कदम उठाए गए हैं। उन्‍होंने बताया कि रोजाना स्थिति की निगरानी प्रधानमंत्री कार्यालय , केन्‍द्रीय स्‍वास्‍थ्‍य और परिवार कल्‍याण मंत्री तथा कैबिनेट सचिव द्वारा की जा रही है। ताजा स्थिति , तैयारी की स्थिति और उठाए गए कदमों की जानकारी से संबंधित निगरानी की जा रही है। उन्‍होंने पूरे विश्‍व में कोरोनावायरस के फैलने के मद्देनजर नए वीजा प्रतिबंधों/ परामर्शों को दोहराया। उन्‍होंने इस बारे में राज्‍यों से जागरूकता अभियान चलाने को कहा।


    उन्‍होंने कहा कि राज्‍यों/केन्‍द्र शासित प्रदेशों को अधिक सतर्क रहने की आवश्‍यकता है। उन्‍होंने राज्‍यों तथा केन्‍द्र शासित प्रदेशों के साथ स्‍वास्‍थ्‍य तथा अन्‍य एजेंसियों के ओरिएंटेशन , रोकथाम और प्रबंधन के प्रोटोकाल के पालन , स्‍क्रीनिंग किए जा रहे व्‍यक्तियों , नेपाल की सीमा से आने-जाने वाले लोगों में जागरूकता , स्‍वयं रिपोर्ट करने , आइसोलेशन वार्ड बनाने और सुरक्षा के उपायों की समीक्षा की। उन्‍होंने राज्‍यों से पर्याप्‍त निगरानी प्रबंधन के आवश्‍यक उपाय करने को कहा। हवाई अड्डों पर स्‍क्रीनिंग के लिए अतिरिक्‍त मानव शक्ति की बढ़ती मांग को पूरा करने के लिए कहा कि इस बारे में राज्‍यों को आवश्‍यक स्‍वास्‍थ्‍य कार्य बल तथा अन्‍य लॉजि‍स्टिक समर्थन एपीएचओ को देना चाहिए। नेपाल से सटने वाले राज्‍यों ने बताया है कि वे आवश्‍यक कदम उठा रहे हैं और स्‍क्रीनिंग तथा प्रबंधन पर सरकार द्वारा जारी दिशा-निर्देशों का पालन कर रहे हैं। जिन राज्‍यों में हवाई अड्डे और बंदरगाह नहीं हैं उनमें हरियाणा ने जानकारी दी है कि टोल प्‍लाजा , बस अड्डों तथा रेलवे स्‍टेशनों पर विशेष जागरूकता अभियान चलाया जा रहा है। केरल में कोरोनावायरस के तीन मामले सामने आए हैं। ये सभी चीन के वूहान से आए विद्यार्थियों के हैं। राज्‍य सरकार सभी प्रशास‍निक इकाइयों में निगरानी और सतर्कता कार्य कर रही है। स्थिति की समीक्षा और निगरानी में जिला कलेक्‍टरों को शामिल किया जा रहा है।


    सुश्री प्रीति सूदन ने बताया कि सात अंतर्राष्‍ट्रीय हवाई अड्डों (दिल्‍ली , कोलकाता , मुम्‍बई , कोच्चि , बेंगलुरू , हैदराबाद तथा चेन्‍नई) में चीन , सिंगापुर , थाईलैंड तथा हांगकांग से लाने वाले यात्रियों की स्‍क्रीनिंग के लिए समर्पित द्वारों पर निर्धारित एयरो ब्रिज का इस्‍तेमाल किया जाएगा ताकि प्रभावी रूप से रोकथाम सुनिश्चित किया जा सके। पर्यटन मंत्रालय ने बताया कि राज्‍यों में विभिन्‍न धार्मिक और पर्यटक स्‍थलों के यात्रियों की स्‍वयं रिपोर्टिंग के लिए होटल एसोसिएशन के साथ तालमेल किया जा रहा है।


    स्‍वास्‍थ्‍य और परिवार कल्‍याण सचिव ने बताया कि सभी 21 हवाई अड्डों , अंतर्राष्‍ट्रीय बंदरगाहों तथा सीमा क्रॉसिंग पर यात्रियों की स्‍क्रीनिंग की जा रही है। अभी तक 81 हवाई अड्डों पर 777 विमानों तथा 89500 यात्रियों की स्‍क्रीनिंग की गई है। 454 नमूनों की जांच की गई है जिसमें 451 नमूने नेगेटिव पाए गए हैं। तीन नमूने पॉजि‍टिव पाए गए हैं। 3935 यात्री 29 राज्‍यों/केन्‍द्र शासित प्रदेशों में सामुदायिक निगरानी में हैं।


    ***


    एस शुक्‍ला/एजी/वीके -5593

    
    
    (Release ID: 1601931) Visitor Counter : 255
    
    
      Read this release in: English , Marathi , Bengali , Tamil , Malayalam