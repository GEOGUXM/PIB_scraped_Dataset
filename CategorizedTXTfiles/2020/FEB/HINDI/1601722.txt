      महिला एवं बाल विकास मंत्रालय

      केन्द्रीय बजट 2020-21 में पोषण संबंधी कार्यक्रमों के लिए 35,600 करोड़ रुपये का प्रावधान
      
      कार्य बल मातृत्व आयु की पड़ताल करेगा
      
      महिला केन्द्रित कार्यक्रमों के लिए 28,600 करोड़ रुपये का आवंटन
      Posted On: 01 FEB 2020 5:04PM by PIB Delhi


      कल्याणकारी समाज के महत्व को रेखांकित करते हुए वित्त और कॉरपोरेट कार्य मंत्री श्रीमती निर्मला सीतारमण ने आज संसद में प्रस्तुत केन्द्रीय बजट 2020-21 में महिलाओं और बच्चों तथा सामाजिक कल्याण को ध्यान में रखते हुए कई प्रमुख प्रस्ताव पेश किए।


      श्रीमती सीतारमण ने बताया कि बेटी बचाओ बेटी पढ़ाओ कार्यक्रम के सकारात्मक नतीजे निकले हैं। शिक्षा के सभी स्तरों में बालिकाओं के कुल पंजीकरण का अनुपात लड़कों से अधिक हो गया है। उन्होंने बताया कि आरम्भिक स्तर पर बालिकाओं का पंजीकरण अनुपात 94.32 प्रतिशत है, जबकि लड़कों का पंजीकरण अनुपात 89.28 प्रतिशत है। इसी तरह माध्यमिक और उच्च माध्यमिक स्तरों पर भी कुल पंजीकरण अनुपात में यही रुझान देखने में आया है।


      स्वास्थ्य के लिए पोषण को महत्वपूर्ण घटक बताते हुए श्रीमती निर्मला सीतारमण ने वर्ष 2020-21 के लिए पोषण संबंधी कार्यक्रमों के संबंध में 35,600 करोड़ रुपये का प्रस्ताव किया है। उन्होंने 2017-18 में शुरू हुए पोषण अभियान का उल्लेख किया, जिसके तहत बच्चों (0-6 वर्ष) किशोरियों, गर्भवती महिलाओं और दुग्धपान कराने वाली माताओं के पोषण स्तर में सुधार किया जा रहा है। श्रीमती सीतारमण ने कहा कि छह लाख से अधिक आंगनवाड़ी कर्मियों को स्मार्टफोन प्रदान किए गए हैं, ताकि दस करोड़ से अधिक घरों की पोषण स्थिति को अपलोड किया जा सके। यह अभूतपूर्व विकास है।


      अपने बजट भाषण में वित्त मंत्री ने घोषणा की कि मातृ मृत्यु दर में कमी लाने और पोषण स्तर में सुधार लाने के लिए एक कार्य बल का गठन किया जाएगा। उन्होंने कहा कि भारत की प्रगति के साथ महिलाओं के लिए भी उच्च शिक्षा के अवसर पैदा हो रहे हैं, ताकि ये किसी भी क्षेत्र में अपना करियर बना सकें। उन्होंने इस उद्देश्य के लिए एक कार्य बल के गठन का प्रस्ताव किया, जो अपनी सिफारिशें छह महीने में देगा।


      महिलाओं के कल्याण के लिए केन्द्र सरकार की प्रतिबद्धता का हवाला देते हुए वित्त मंत्री ने महिला केन्द्रित कार्यक्रमों के लिए 28,600 करोड़ रुपये के प्रावधान का प्रस्ताव किया।


      ***


      आर.के.मीणा/आरएनएम/एकेपी/एमएस-5575


    

    
    (Release ID: 1601722) Visitor Counter : 78
    
    
      Read this release in: English