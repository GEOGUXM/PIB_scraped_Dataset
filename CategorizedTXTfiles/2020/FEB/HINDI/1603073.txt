      गृह मंत्रालय

      ‘आपदा जोखिम के वित्‍त पोषण, बीमा और जोखिम हस्‍तांतरण’ पर राष्‍ट्रीय कार्यशाला कल मुंबई में आयोजित की जाएगी
      
      कार्यशाला के दौरान आपदा जोखिम में कमी लाने में निवेश और सभी के लिए आपदा जोखिम कवरेज पर फोकस किया जाएगा

      Posted On: 12 FEB 2020 4:44PM by PIB Delhi

    ‘ आपदा जोखिम के वित्‍त पोषण , बीमा और जोखिम हस्‍तांतरण ’ पर एक दिवसीय राष्‍ट्रीय कार्यशाला कल (13 फरवरी) मुंबई में आयोजित की जाएगी। इस कार्यशाला का आयोजन राष्‍ट्रीय आपदा प्रबंधन संस्‍थान (एनआईडीएम) द्वारा भारतीय बीमा संस्‍थान के साथ साझेदारी में किया जा रहा है।


    प्राकृतिक आपदाओं के कारण वित्‍तीय जोखिम काफी बढ़ जाते हैं , जिससे विकासशील देश बुरी तरह प्रभावित होते हैं। इसे ध्‍यान में रखते हुए कार्यशाला के दौरान प्राकृतिक आपदाओं से बार-बार प्रभावित होने वाले क्षेत्रों में वित्‍त पोषण संबंधी सुदृढ़ता के विशेष महत्‍व पर फोकस किया जाएगा। कार्यशाला के दौरान आपदा जोखिम न्‍यूनीकरण पर प्रधानमंत्री के दस सूत्री एजेंडे के दूसरे सूत्र अर्थात ‘ सभी के लिए जोखिम कवरेज सुनिश्चित करने की दिशा में कार्य करना – गरीब परिवारों से शुरुआत कर क्रमश: एसएमई , बहुराष्‍ट्रीय कंपनियों एवं देशों को कवर करना ’ और आपदा जोखिम न्‍यूनीकरण के लिए सेंडाई फ्रेमवर्क 2015-2030 की तीसरी प्राथमिकता अर्थात ‘ सुदृढ़ता के लिए आपदा जोखिम न्‍यूनीकरण (डीआरआर) में निवेश करने ’ पर ध्‍यान केन्द्रित किया जाएगा। कार्यशाला के दौरान बीमा आकलन कार्य में विभिन्‍न हितधारकों के समक्ष मौजूद विभिन्‍न चुनौतियों एवं मुद्दों के साथ-साथ इस तरह की पहल में क्षमता संबंधी कमी को दूर करने पर भी विचार-विमर्श किया जाएगा।


    { प्रधानमंत्री श्री नरेन्‍द्र मोदी ने नवम्‍बर , 2016 में नई दिल्‍ली में आयोजित आपदा जोखिम न्‍यूनीकरण पर एशियाई मंत्रिस्‍तरीय सम्‍मेलन (एएमसीडीआरआर) 2016 के दौरान दिए गए अपने उद्धाटन भाषण में आपदा जोखिम में कमी पर दस सूत्री एजेंडे की घोषणा की थी। }


    प्रधानमंत्री के प्रधान सचिव डॉ. पी . के. मिश्रा इस अवसर पर मुख्‍य अतिथि होंगे , जिन्‍हें आपदा जोखिम न्‍यूनीकरण के लिए संयुक्‍त राष्‍ट्र के सासाकावा पुरस्‍कार से नवाजा जा चुका है। इसका आयोजन मई 2020 में प्रस्‍तावित आपदा जोखिम न्‍यूनीकरण के लिए राष्‍ट्रीय प्लेटफॉर्म (एनपीडीआरडी) से पहले किया जा रहा है।


    वित्‍त , गृह एवं एनडीएमए सहित संबंधित केन्‍द्रीय मंत्रालयों/विभागों के आपदा प्रबंधन से जुड़े सभी प्रमुख अधिकारियों और सभी राज्‍यों एवं केन्‍द्र शासित प्रदेशों के आपदा प्रबंधन के प्रधान सचिवों तथा स्‍थानिक आयुक्‍तों को इस विषय पर विचार-विमर्श करने के लिए आमंत्रित किया गया है। राष्‍ट्रीय जीवन बीमा कंपनियों , सामान्‍य बीमा कंपनियों के चेयरमैन , निजी बीमा कंपनियों के सीईओ , भारत के बीमा नियामक एवं विकास प्राधिकरण के सदस्‍य , प्रोफेशनल और शिक्षाविद भी इस कार्यशाला में भाग लेंगे। संयुक्‍त राष्‍ट्र विकास कार्यक्रम (यूएनडीपी) , विश्‍व बैंक , एडीबी और बहुराष्‍ट्रीय संगठनों के प्रतिनिधि भी इस कार्यशाला में योगदान करेंगे।


    ***


    एस.शुक्‍ला/एएम/आरआरएस/ वाईबी- 5726

    
    
    (Release ID: 1603073) Visitor Counter : 106
    
    
      Read this release in: English , Marathi