      खाद्य प्रसंस्करण उद्योग मंत्रालय

      श्रीमती हरसिमरत कौर बादल ने 'गल्फूड 2020' के दौरान यूएई की खाद्य सुरक्षा राज्यमंत्री से मुलाकात की
      Posted On: 17 FEB 2020 7:18PM by PIB Delhi


      केंद्रीय खाद्य प्रसंस्करण उद्योग मंत्री श्रीमती हरसिमरत कौर बादल ने आज दुबई में ' गल्फूड 2020' कार्यक्रम के दौरान संयुक्त अरब अमीरात (यूएई) की खाद्य सुरक्षा राज्यमंत्री मरियम बिन्त मोहम्मद सईद हरेब अल मुहैरी से मुलाकात की। दोनों मंत्रियों ने खाद्य सुरक्षा के क्षेत्र में दोनों देशों के बीच के मौजूदा द्विपक्षीय सहयोग पर संतोष व्यक्त किया। संयुक्त अरब अमीरात के सबसे बड़े खाद्य निर्यातकों में से एक भारत है। दोनों मंत्रियों ने आगे भी दोनों देशों के बीच इस क्षेत्र में सहयोग और मेल बढ़ाने के तरीकों और साधनों पर विचार-विमर्श किया।


      दोनों देशों के शीर्ष नेतृत्व द्वारा दी गई दृष्टि के अनुसार भारत में खाद्य गलियारों में संयुक्त अरब अमीरात के निवेश पर दोनों मंत्रियों ने चर्चा की। इन्होंने उल्लेख किया कि दोनों पक्ष खारे पानी की कृषि जैसे नए क्षेत्रों में सूचनाओं का आदान-प्रदान भी कर सकते हैं। श्रीमती हरसिमरत कौर बादल ने भारत में खाद्य प्रसंस्करण क्षेत्र में निवेश की व्यापक संभावनाओं पर प्रकाश डाला और कहा कि यूएई खाद्य प्रसंस्करण के विभिन्न क्षेत्रों जैसे कोल्ड चेन , फूड पार्क , कॉन्ट्रैक्ट फार्मिंग और लॉजिस्टिक्स में निवेश के अवसरों को लेकर सकारात्मक रहता है।


      इससे पूर्व, दिन में केंद्रीय खाद्य प्रसंस्करण मंत्री श्रीमती हरसिमरत कौर बादल ने भारत में खाद्य प्रसंस्करण के क्षेत्र में अवसरों पर एक व्यापार गोलमेज को संबोधित किया। इस गोलमेज सम्मेलन में 50 से अधिक प्रमुख कारोबारी समूहों , व्यापारियों और निवेशकों ने भाग लिया। केंद्रीय मंत्री ने ' ईज़ ऑफ डूइंग बिज़नेस ' यानी व्यापार करने में आसानी और खाद्य प्रसंस्करण में निवेशकों के अनुकूल नीतियों के बारे में भारत सरकार द्वारा उठाए गए कदमों पर भी प्रकाश डाला। श्रीमती हरसिमरत कौर बादल ने व्यापारिक समूहों को फूड पार्कों में निवेश करने के लिए आमंत्रित किया , जिसमें भारत सरकार 50 करोड़ रुपये तक का समर्थन देती है। उन्होंने टमाटर , प्याज और आलू के एकीकृत विकास के लिए भारत सरकार की ऑपरेशन ग्रीन्स योजना पर प्रकाश डाला। उन्होंने इस बात पर भी जोर दिया कि भारत ऑर्गेनिक फूड में एक प्रमुख भागीदार बन सकता है , खासकर पूर्वोत्तर के राज्य। उन्होंने 21-23 फरवरी , 2020 को दिल्ली में आयोजित होने वाली पहली ऑर्गेनिक फूड प्रदर्शनी में भाग लेने के लिए यूएई की कंपनियों को आमंत्रित किया।


      गोलमेज सम्मेलन में भाग लेने वालों ने व्यापार और निवेश को बढ़ावा देने को लेकर भारत सरकार द्वारा उठाए गए विभिन्न कदमों की सराहना की। इन चर्चाओं के नतीजतन कई मूल्यवान सुझाव प्राप्त हुए जैसे- निवेश के लिए एकल खिड़की मंजूरी , भारत से खाद्य निर्यात के लिए प्रमाण पत्रों का मानकीकरण , भारत के जैविक उत्पादों को मान्यता , नए बाजारों की पहचान और भारतीय उत्पादों की मार्केटिंग के लिए एसएमई को समर्थन। इस कार्यक्रम का आयोजन भारत के महावाणिज्य दूतावास द्वारा पीआईओसीसीआई , यूएई के साथ मिलकर किया गया था।


      श्रीमती हरसिमरत कौर बादल ने खाद्य उत्पादों के व्यापार और इस क्षेत्र में निवेश के लिए विभिन्न कंपनियों के साथ अलग-अलग बैठक की। केंद्रीय मंत्री ने 16 फरवरी 2020 को ' गल्फूड 2020' में एपीईडीए की सहायता से बनाए गए इंडिया पैवेलियन का उद्घाटन किया। लगभग 300 कंपनियों के साथ और संयुक्त अरब अमीरात को करीब 1.8 बिलियन डॉलर के भारतीय खाद्य निर्यात के साथ भारत ' गल्फूड 2020' में सबसे बड़ा भागीदार है।


      *********


      एस.शुक्ला/एएम/ जीएसबी-5830

    
    
    (Release ID: 1603619) Visitor Counter : 56
    
    
      Read this release in: English