      संस्‍कृति मंत्रालय

      केंद्रीय संस्कृति एवं पर्यटन राज्य मंत्री (स्वतंत्र प्रभार), श्री प्रहलाद सिंह पटेल ने केंद्रीय बजट 2020 में कला, संस्कृति और पर्यटन को प्रमुखता देने के लिए प्रधानमंत्री श्री नरेन्द्र मोदी एवं वित्त मंत्री श्रीमती निर्मला सीतारमण का आभार व्यक्त किया।
      Posted On: 01 FEB 2020 8:53PM by PIB Delhi


    श्री प्रहलाद सिंह पटेल ने प्रधानमंत्री श्री नरेन्द्र मोदी का आभार जताते हुए कहा कि संस्कृति और पर्यटन मंत्रालय को प्रधानमंत्री जी के द्वारा सदैव प्राथमिकता और मार्गदर्शन मिलता है यही वजह है कि केन्द्रीय बजट 2020-21 में पर्यटन क्षेत्र को 2500 करोड़ रुपये तथा संस्कृति मंत्रालय के लिए 3150 करोड रुपये आवंटित करने का प्रस्ताव किया गया है।श्री पटेल ने केंद्रीय बजट 2020 में कला, संस्कृति और पर्यटन को प्रमुखता देने के लिए वित्त मंत्री श्रीमती निर्मला सीतारमण का भी आभार व्यक्त किया।


    श्री पटेल ने खुशी जताते हुए कहा कि बजट में भारतीय धरोहर एवं संरक्षण संस्थान की स्थापना की घोषणा,8 नये संग्रहालयों का प्रस्ताव, 5 संग्रहालयों की पूरी तरह से मरम्मत की और 5 प्रमुख पुरातत्व स्थलों के बुनियादी ढांचे को विकसित किये जाने की भी घोषणा हुई है जो सभी भारतीयों के लिए खुशी की बात है।


    श्री पटेल ने कहा कि पुरातात्विक महत्व के पांच स्थलों के विकास के साथ संस्कृति तथा पर्यटन क्षेत्र के लिए पर्याप्त बजट से भारत अपनी शक्तिशाली सांस्कृतिक धरोहरों को वैश्विक स्तर पर बेहतर तरीके से प्रस्तुत कर पाएगा । केंद्रीय मंत्री ने विश्वास जताया कि बजट घोषणाओं के बाद प्रधानमंत्री जी द्वारा प्रेरित ' देखो अपना देश ' के तहत देशी पर्यटकों को अपने देश का भ्रमण करने की और अधिक प्रेरणा मिलेगी।


    सिन्धु सरस्वती म्यूज़ियम,लोथल (हरियाणा) मे बनाने की बजट घोषणा के लिए भी केंद्रीय मंत्री ने प्रधानमंत्री जी एवं वित्त मंत्री जी का आभार व्यक्त किया।


    केन्द्रीय वित्त एवं कॉरपोरेट कार्य मंत्री श्रीमती निर्मला सीतारमण ने आज संसद में वित्त वर्ष 2020-21 का केन्द्रीय बजट पेश किया। बजट में भारत को अंतर्राष्ट्रीय और घरेलू दोनों ही तरह के पर्यटकों के लिए एक आकर्षक गंतव्य बनाने के लिए उन्होंने पर्यटन क्षेत्र के लिए 2020-21 में 2500 करोड़ रुपये के आवंटन का प्रस्ताव किया है। इसके अलावा वित्त और कॉरपोरेट कार्य मंत्री ने संस्कृति मंत्रालय के लिए 3150 करोड़ रुपये के आवंटन का भी प्रस्ताव किया है।


    संग्रहालय विज्ञान और पुरातत्व विज्ञान की विधाओं में अच्छी तरह प्रशिक्षित संसाधनों के लिए वित्त मंत्री ने देश के पहले भारतीय धरोहर और संरक्षण संस्थान स्थापित करने का प्रस्ताव किया है। इस संस्थान का दर्जा मानद विश्वविद्यालय का होगा और यह संस्कृति मंत्रालय के अधीन परिचालित होगा। उन्होंने कहा कि संग्रहालय विज्ञान और पुरातत्व विज्ञान जैसी विधाओं में ज्ञान अर्जित करना निष्कर्षों की वैज्ञानिक प्रमाणिता जुटाने, विश्‍लेषण करने और उच्च स्तरीय संग्रहालयों के माध्यम से उनका प्रचार और प्रसार के लिए आवश्यक है।


    अच्‍छे रैंक के लिए बेहतर पर्यटन राजस्‍व के बारे में प्रकाश डालते हुए वित्‍तमंत्री ने कहा कि भारत का वर्ष 2014 में यात्रा और पर्यटन प्रतिस्‍पर्धी सूचकांक (विश्‍व आर्थिक मंच) में 65वां स्‍थान था जो 2019 में 34वें पायदान पर पहुंच गया है। इस कारण विदेशी मुद्रा आय जनवरी से नवम्‍बर 2019 अवधि के लिए 1.75 लाख करोड़ रुपये से बढ़कर 1.88 लाख करोड़ रुपये हो गई है। इस प्रकार 7.4 प्रतिशत बढ़ोत्‍तरी दर्ज हुई है।


    पर्यटन को प्रोत्‍साहित करने के एक प्रमुख प्रयास के रूप में वित्‍तमंत्री ने 8 नये संग्रहालयों की स्‍थापना का प्रस्‍ताव किया है। इनमें 5 प्रमुख पर्यटन स्‍थलों के आस-पास भवन बुनियादी ढांचे का विकास भी शामिल है। इसके अलावा भारत के विभिन्‍न भागों में स्थित 5 प्रमुख संग्रहालयों की कायाकल्‍प का भी उन्‍होंने प्रस्‍ताव किया है।


    केन्‍द्रीय वित्‍तमंत्री ने निम्‍नलिखित प्रस्‍ताव किये हैं :-


    निम्‍नलिखित 5 पुरातत्‍व स्‍थलों को स्‍थानिक संग्रहालय वाले प्रतिमान स्‍थलों के रूप में स्‍थापित/विकसित किया जायेगा :-


    राखीगढ़ी (हरियाणा)


    हस्तिनापुर (उत्‍तर प्रदेश)


    शिवसागर (असम)


    धौलाविरा (गुजरात)


    आदिचनल्‍लूर (‍तमिलनाडु)


    पोत परिवहन मंत्रालय द्वारा लोथल, अहमदाबाद में हड़प्‍पा युग पर प्रकाश डालने के लिए एक पोत संग्रहालय स्‍थापित किया जायेगा।


    कोलकाता


    भारतीय संग्रहालय: प्रधानमंत्री श्री नरेन्‍द्र मोदी द्वारा जनवरी, 2020 में कोलकता में की गई घोषणा के अनुसार भारतीय संग्रहालय का पुररुद्धार।


    ऐतिहासिक पुराने टकसाल भवन में मुद्रा-विषयक और व्‍यापार पर एक संग्रहालय स्‍थापित किया जायेगा।


    रांची (झारखंड) में जनजातीय संग्रहालय की स्‍थापना में मदद।


    पूरे देश में 4 और संग्रहालयों का नवीकरण और री-क्‍यूरेशन किया जाएगा।


    विकास और रोजगार सृजन के लिए इस प्रस्‍तावित योजना में राज्‍यों की भूमिका को मान्‍यता देते हुए श्रीमति सीतारमण ने कहा कि पर्यटन में वृद्धि का विकास और रोजगार से सीधा संबंध है। राज्‍यों को एक महत्‍वपूर्ण भूमिका निभानी होगी। मुझे उम्‍मीद है कि राज्‍य सरकारें कुछ चिन्‍हित स्‍थलों के लिए एक योजना तैयार करेंगी और 2020-21 के दौरान वित्‍तीय योजना भी तैयार करेंगी। जिसके तहत 2020-21 में राज्‍यों को विशिष्‍ट अनुदान उपलब्‍ध कराया जायेगा।


    *****


    नाभ / अकुजे / ओम

    
    
    (Release ID: 1601606) Visitor Counter : 295