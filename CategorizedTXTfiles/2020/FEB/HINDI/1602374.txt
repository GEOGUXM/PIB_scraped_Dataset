      शिक्षा मंत्रालय

      यूनेस्को की महानिदेशक सुश्री ऑड्री एजोले ने लड़कियों के शिक्षा को प्रोत्साहन देने के लिए भारत की सराहना की
      
      मानव संसाधन विकास मंत्री श्री रमेश पोखरियाल “निशंक” ने कहा शिक्षा क्षेत्र में भारत की पहलों से अन्य देशों को भी लाभ हो सकता है
      
      Posted On: 06 FEB 2020 7:43PM by PIB Delhi


    यूनेस्को की महानिदेशक सुश्री ऑड्री एजोले ने लड़कियों की शिक्षा को प्रोत्साहन देने के लिए भारत की सराहना की है। भारत की तीन दिवसीय सरकारी यात्रा पर आई सुश्री एजोले ने आज मीडिया से बातचीत की और कहा कि भारत ने महात्मा गांधी की विरासत के जरिए यूनेस्को के उद्देश्यों और उसके विज़न को प्रभावित किया है। उन्होंने भरोसा जताया कि भारत और यूनेस्को इन साझा मूल्यों और उद्देश्यों के आधार पर अपने रिश्ते और मजबूत बनाएंगे। मानव संसाधन विकास मंत्री श्री रमेश पोखरियाल ‘ निशंक ’ से अपनी मुलाकात के बारे में उन्होंने कहा कि हमारी चर्चा बहुत सकारात्मक रही और यह जानकार मुझे प्रसन्नता हुई कि भारत में समाज के हर वर्ग तक बेहतर शिक्षा पहुंचाने के शानदार प्रयास किए जा रहे हैं।


    उल्लेखनीय है कि सुश्री एजोले ने मंगलवार को श्री निशंक से भेंट की थी। इस मुलाकात के दौरान दोनों पक्षों ने शिक्षा क्षेत्र में भारत द्वारा उठाए गए कदमों पर चर्चा की थी। श्री पोखरियाल ने यूनेस्को की महानिदेशक को बताया कि भारत में लड़कियों का पंजीकरण औसत पहली बार लड़कों के पंजीकरण औसत से बढ़ गया है। सुश्री एजोले ने इस बात पर संतोष जाहिर किया कि भारत सतत् विकास लक्ष्यों को प्राप्त करने की दिशा में काम कर रहा है।


    श्री निशंक ने कहा कि 2030 तक भारत सतत् विकास लक्ष्य प्राप्त करने के लिए प्रतिबद्ध है। उन्होंने बताया कि भारत यूनेस्को के उद्देश्य के तहत सबके लिए बेहतर शिक्षा उपलब्ध कराने की दिशा में काम कर रहा है। श्री निशंक ने यह भी बताया कि नई शिक्षा नीति तैयार की जा रही है और इस समय सभी हितधारकों के साथ परामर्श प्रक्रिया चल रही है। उन्होंने बताया कि भारत विदेश में योग और आयुर्वेद के पाठ्यक्रमों को प्रोत्साहन देने की इच्छा रखता है और यूनेस्को इस दिशा में महत्वपूर्ण भूमिका निभा सकता है।


    बैठक के दौरान श्री पोखरियाल और सुश्री एजोले ने महात्मा गांधी शांति और सतत् विकास शिक्षा संस्थान (एमजीआईईपी) को अगले पांच वर्षों का विस्तार देने के लिए संचालन समझौते पर हस्ताक्षर किए। एमजीआईईपी नई दिल्ली आधारित यूनेस्को का वर्ग-1 अनुसंधान संस्थान है।


    यूनेस्को की महानिदेशक सुश्री एजोले 04 से 06 फरवरी, 2020 तक भारत की यात्रा पर है। कल उन्होंने जयपुर की यात्रा की थी। अपनी इस यात्रा के दौरान वे प्रधानमंत्री श्री नरेन्द्र मोदी से भी भेंट करेंगी।


    ****


    एस.शुक्‍ला/एकेपी/डीए – 5635

    
    
    (Release ID: 1602374) Visitor Counter : 96
    
    
      Read this release in: English