      PIB Headquarters

      സഭാതർക്ക വിഷയത്തിൽ മോദി ഗവൺമെന്റ് നിയമത്തിന്റെയും നീതിയുടെയും ഒപ്പം: കേന്ദ്ര മന്ത്രി വി. മുരളീധരൻ
      Posted On: 15 FEB 2020 5:29PM by PIB Thiruvananthpuram


    ബസേലിയോസ് ഗീവർഗീസ് ദ്വിതീയൻ ബാവയുടെ കാതോലിക്കാ സ്ഥാനാരോഹണ വാർഷികവും അനുസ്മരണ സമ്മേളനവും കേന്ദ്ര വിദേശകാര്യ, പാർലമെന്ററി കാര്യ സഹമന്ത്രി ശ്രീ വി. മുരളീധരൻ ഉദ്ഘാടനം ചെയ്യുന്നു.


    ഓർത്തഡോക്സ് സഭ തർക്ക വിഷയത്തിൽ മോദി ഗവൺമെന്റ് നിയമത്തിന്റെയും നീതിയുടെയും ഒപ്പമാണെന്ന് കേന്ദ്ര വിദേശകാര്യ, പാർലമെന്ററി കാര്യ സഹമന്ത്രി ശ്രീ വി. മുരളീധരൻ പറഞ്ഞു. ബസേലിയോസ് ഗീവർഗീസ് ദ്വിതീയൻ ബാവയുടെ കാതോലിക്കാ സ്ഥാനാരോഹണ വാർഷികവും അനുസ്മരണ സമ്മേളനവും ഉദ്ഘാടനം ചെയ്യുകയായിരുന്നു അദ്ദേഹം.

    
    ഇന്ത്യയിലെ ക്രൈസ്തവ സഭകളിൽ തനി ഭാരതീയ സഭ എന്ന് വിശേഷിപ്പിക്കാവുന്ന ഒരേയൊരു സഭയാണ് ഓർത്തഡോക്സ് സഭയെന്നും അദ്ദേഹം പറഞ്ഞു. ബസേലിയോസ് ഗീവർഗീസ് ദ്വിതീയൻ ബാവ വെറുമൊരു ആദ്ധ്യാത്മിക നേതാവ് മാത്രമല്ല, ചൈന യുദ്ധ കാലഘട്ടത്തിൽ രാജ്യരക്ഷാ നിധിയിലേക്ക് ഉദാരമായി സംഭാവന ചെയ്ത രാജ്യസ്നേഹി കൂടിയായിരുന്നു എന്നും അദ്ദേഹം പറഞ്ഞു. ആരാധന സമ്പ്രദായങ്ങളിൽ വിവിധ മതവിഭാഗങ്ങളിൽ വ്യത്യസ്തതയാകാമെങ്കിലും നാടിനോടുള്ള പ്രതിബദ്ധതയിലും കൂറിലും വിട്ടുവീഴ്ച സാധ്യമല്ലെന്നും കേന്ദ്ര മന്ത്രി കൂട്ടിച്ചേർത്തു.
    
    ബസേലിയോസ് മാർത്തോമ്മാ പൗലോസ് ദ്വിതീയൻ കാതോലിക്ക ബാവ അധ്യക്ഷത വഹിച്ചു. സ്വാമി ഗുരുരത്നം ജ്ഞാന തപസ്വി, മെത്രാപ്പോലീത്തമാരായ സഖറിയാ മാർ നിക്കോളവാസ്, യൂഹാനോൻ മാർ പോളിക്കർപ്പോസ്, ഡോ. യൂഹാനോൻ മാർ ദിയസ്ക്കോറോസ്, വൈദിക ട്രസ്റ്റി റവ.ഫാ. ഡോ. എം.ഒ.ജോൺ, അസോസിയേഷൻ സെക്രട്ടറി അഡ്വ. ബിജു ഉമ്മൻ, കോട്ടയം മെത്രാസന സെക്രട്ടറി ഫാ.പി.കെ. കുറിയാക്കോസ് പണ്ടാരക്കുന്നേൽ, ഫാ. ഇട്ടി തോമസ് കാട്ടാമ്പാക്കൽ, ഫാ. കുറിയാക്കോസ് എന്നിവർ പ്രസംഗിച്ചു.


    
    BSN(15.02.2020)


    

    
    (Release ID: 1603313) Visitor Counter : 8