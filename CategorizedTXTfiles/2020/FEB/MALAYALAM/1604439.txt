      PIB Headquarters

      മിഷന്‍ ഇന്ദ്രധനുഷ്: പ്രത്യേക ജനസമ്പര്‍ക്ക പരിപാടി മാനന്തവാടിയില്‍
      Posted On: 26 FEB 2020 5:36PM by PIB Thiruvananthpuram


    പ്രതിരോധ കുത്തിവെപ്പുകളെക്കുറിച്ച് ജനങ്ങള്‍ക്കിടയില്‍ അവബോധം വളര്‍ത്തുക എന്ന ലക്ഷ്യത്തോടെ വയനാട് ജില്ലയിൽ നടക്കുന്ന പ്രത്യേക ജനസമ്പര്‍ക്ക പരിപാടിക്ക് ഇന്ന് (ഫെബ്രുവരി27) തുടക്കമാകും. മാനന്തവാടി തോണിച്ചാല്‍ അഭിരാമി ഫാം റിസോര്‍ട്ട്ഹാളില്‍ രാവിലെ 10 മണിക്ക് ശ്രീ ഒ.ആര്‍.കേളു എം.എല്‍.എ പരിപാടി ഉദ്ഘാടനം ചെയ്യും. രാജ്യമെമ്പാടും നടക്കുന്ന 'തീവ്ര മിഷന്‍ ഇന്ദ്രധനുഷ് യജ്ഞ'ത്തിന്റെ ഭാഗമായാണ് വയനാട് ജില്ലയിലും ഈ പരിപാടി നടക്കുന്നത്. കേന്ദ്ര വാര്‍ത്താവിതരണ പ്രക്ഷേപണ മന്ത്രാലയത്തിന് കീഴിലുള്ള ഫീല്‍ഡ് ഔട്ട്‌റീച്ച് ബ്യൂറോ വയനാട്, ജില്ലാ ആരോഗ്യ വകുപ്പിന്റേയും വനിതാ- ശിശുവികസന വകുപ്പിന്റേയുംഇടവക ഗ്രാമ പഞ്ചായത്തിന്റേയുംദേശീയ ആരോഗ്യ ദൗത്യത്തിന്റേയും സാമൂഹ്യനീതി വകുപ്പിന്റേയും ലോകാരോഗ്യ സംഘടനയുടേയും സഹകരണത്തോടെയാണ് പരിപാടി സംഘടിപ്പിക്കുന്നത്.


    
    ഇന്ത്യയിലെ തിരഞ്ഞെടുത്ത ജില്ലകളില്‍ ആണ് ഫെബ്രുവരി-മാര്‍ച്ച് മാസങ്ങളില്‍ ഇന്ദ്രധനുഷ് യജ്ഞം നടക്കുന്നത്. പ്രതിരോധ കുത്തിവയ്‌പ്പുകൾ എങ്ങനെ കുട്ടികളുടെ ആരോഗ്യം മെച്ചപ്പെടുത്തുന്നു എന്ന് ജനങ്ങളെ ബോധ്യപ്പെടുത്തുകയാണ് ലക്ഷ്യം. ഒപ്പം പ്രതിരോധ കുത്തിവയ്പ് യജ്ഞങ്ങള്‍ക്കെതിരെ നടക്കുന്ന അടിസ്ഥാന രഹിതമായ ആരോപണങ്ങളുടെ നിജസ്ഥിതിവിവരിക്കുക എന്നതും ഇത് കൊണ്ട് ഉദ്ദേശിക്കുന്നു.
    വിവിധ ബോധവല്‍ക്കരണ ക്ലാസുകള്‍, എക്‌സിബിഷനുകൾ , കലാപരിപാടികള്‍, പ്രശ്‌നോത്തരി മത്സരങ്ങള്‍ എന്നിവ ഈ ക്യാമ്പിന്റെ ഭാഗമായി നടക്കും.


    
    മാര്‍ച്ച് 4ാം തീയതി കല്‍പറ്റയിലും സമാനമായ ക്യാമ്പ് സംഘടിപ്പിക്കുന്നതാണ്. കൂടാതെ ജില്ലയിലെ തിരഞ്ഞെടുത്ത സ്ഥലങ്ങളില്‍ പ്രത്യേക കലാപരിപാടികളും സംഘടിപ്പിക്കും. പ്രതിരോധ കുത്തിവെപ്പുകളെക്കുറിച്ച് ലളിതമായി വിശദീകരിക്കുന്ന കലാപരിപാടികള്‍ വാര്‍ത്താവിതരണ പ്രക്ഷേപണ മന്ത്രാലയത്തിന് കീഴിലെ സാംസ്‌കാരിക ട്രൂപ്പുകള്‍ ആണ് അവതരിപ്പിക്കുക. കലകളിലൂടെ സന്ദേശം കൂടുതല്‍ ജനകീയമായി അവതരിപ്പിക്കുക എന്നതാണ് ലക്ഷ്യം.


    ******

    
    
    (Release ID: 1604439) Visitor Counter : 6