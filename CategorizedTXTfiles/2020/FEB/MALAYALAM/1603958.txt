      PIB Headquarters

      ഗ്ലോബൽ ആയുർവേദ ഫെസ്റ്റിവൽ മെയ് 16 മുതൽ 20 വരെ അങ്കമാലിയിൽ
      ആസിയാൻ, ആഫ്രിക്കൻ രാജ്യങ്ങളിൽ നിന്നും വർദ്ധിച്ച പങ്കാളിത്തമുണ്ടാകും:
      കേന്ദ്ര സഹമന്ത്രി ശ്രീ വി. മുരളീധരൻ

      Posted On: 21 FEB 2020 5:17PM by PIB Thiruvananthpuram

    ഗ്ലോബൽ ആയുർവേദ ഫെസ്റ്റിവലിന്റെ (ജി എഎഫ്) നാലാം പതിപ്പ് 2020 മെയ് 16 മുതൽ 20 വരെ അങ്കമാലി അഡ്ലക്സ് ഇൻറർനാഷണൽ കൺവൻഷൻ ആൻഡ് എക്സിബിഷൻ സെന്ററിൽ നടക്കും.കേന്ദ്ര, സംസ്ഥാന ഗവൺമെന്റുകളുടെ പങ്കാളിത്തത്തോടെ സെൻറർ ഫോർ ഇന്നവേഷൻ ഇൻ സയൻസ് ആൻഡ് സോഷ്യൽ ആക്ഷനാണ് സ്രി ഐഎസ്എസ്എ) ഫെസ്റ്റിവൽ സംഘടിപ്പിക്കുന്നത്.


    ആയുഷ്, വാണിജ്യ വ്യവസായം, എംഎസ്എംഇ, ടൂറിസം, വിദേശകാര്യം തുടങ്ങി വിവിധ കേന്ദ്ര ഗവൺമെന്റ് വകുപ്പുകളുടെയും സംസ്ഥാന ഗവൺമെന്റിന്റെയും സംയുക്ത സംരംഭം എന്ന നിലയിലാണ് ഫെസ്റ്റിവൽ സംഘടിപ്പിച്ചിരിക്കുന്നതെന്ന് ഗ്ലോബൽ ആയുർവേദ ഫെസ്റ്റിവൽ ചെയർമാൻ കൂടിയായ കേന്ദ്ര വിദേശകാര്യ, പാർലമെന്ററികാര്യ സഹമന്ത്രി ശ്രീ വി.മുരളീധരൻ പറഞ്ഞു. കേരളമുൾപ്പെടെയുള്ള സംസ്ഥാനങ്ങളിലേക്ക് വിദേശ നിക്ഷേപം ആയുർവേദത്തിലൂടെ എത്തിക്കുന്നതിനുള്ള ശ്രമം കൂടിയാണ് ഫെസ്റ്റിവലെന്നും അദ്ദേഹം കൂട്ടിച്ചേർത്തു.


    കേരള വികസനത്തിൽ ഏറ്റവുമധികം സംഭാവന നൽകാൻ പറ്റുന്ന മേഖലയാണ് ആയുർവേദമെന്നും കേന്ദ്ര മന്ത്രി ചൂണ്ടിക്കാട്ടി.ആസിയാൻ, ആഫ്രിക്കൻ രാജ്യങ്ങളിൽ നിന്നും വർദ്ധിച്ച തോതിലുള്ള പങ്കാളിത്തം ഇത്തവണ ഫെസ്റ്റിവലിനുണ്ടാകുമെന്ന പ്രതീക്ഷയും അദ്ദേഹം പങ്കുവച്ചു.ആയുർവേദവുമായി ബന്ധപ്പെട്ട് കേരളത്തിൽ പ്രവർത്തിക്കുന്ന 650 ഓളം എംഎസ്എംഇ യൂണിറ്റുകളിൽ തൊഴിലവസരങ്ങൾ സൃഷ്ടിക്കുന്നതിനും ആയുർവേദ ഫെസ്റ്റിവൽ സഹായകമാകുമെന്നും ശ്രീ മുരളീധരൻ പറഞ്ഞു.


    രാജ്യാന്തര സെമിനാർ, 500 ലധികം സ്റ്റാളുകൾ അണിനിരക്കുന്ന ആഗോള ആയുർവേദ പ്രദർശനം, രാജ്യാന്തര സഹകരണ കോൺക്ലേവ് എന്നിവയാണ് ഗ്ലോബൽ ആയുർവേദ ഫെസ്റ്റിവലിന്റെ മൂന്ന് സുപ്രധാന ഘടകങ്ങൾ. വിദേശത്ത് നിന്നുള്ള പ്രാതിനിധ്യം വർദ്ധിപ്പിക്കുന്നതിന് ഫിക്കിയും കേന്ദ്ര വാണിജ്യ വ്യവസായ വകുപ്പിന്റെ കീഴിലുള്ള ഇൻവെസ്റ്റ് ഇന്ത്യ ഏജൻസിയും ഫെസ്റ്റിവലുമായി കൈകോർക്കുന്നുണ്ട്. വിവിധ രാജ്യങ്ങളിലെ അംബാസഡർമാരെയും കോൺസുലാർ ജനറൽമാരെയും പങ്കെടുപ്പിച്ച് കൊണ്ട്‌ മാർച്ചിൽ ന്യൂഡൽഹിയിൽ വച്ച് ഒരു കർട്ടൺ റെയ്സർ റൗണ്ട് ടേബിളും സംഘടിപ്പിക്കുന്നുണ്ട്. 500 വിദേശ പ്രതിനിധികളുൾപ്പെടെ 5000 പ്രതിനിധികൾ ഗ്ലോബൽ ആയുർവേദ ഫെസ്റ്റിവലിൽ പങ്കെടുക്കും.


    IE/BSN(21.02.2020)

    
    
    (Release ID: 1603958) Visitor Counter : 3