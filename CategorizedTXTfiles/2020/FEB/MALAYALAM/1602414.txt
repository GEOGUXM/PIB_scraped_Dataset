      PIB Headquarters

      സമുദ്രോത്പന്നമേളകള്‍ കൂടുതല്‍ വിദേശനിക്ഷേപം ലഭ്യമാക്കുമെന്ന് ഗവര്‍ണര്‍
      Posted On: 07 FEB 2020 4:54PM by PIB Thiruvananthpuram


    കൊച്ചി: ഇന്ത്യാ അന്താരാഷ്ട്ര സമുദ്രോത്പന്നമേള (ഐഐഎസ്എസ്) പോലുള്ള സംരംഭങ്ങള്‍ സമുദ്രോത്പന്നമേഖലയില്‍ കൂടുതല്‍ വിദേശനിക്ഷേപം ലഭ്യമാക്കാന്‍ ഉപകരിക്കുമെന്നു കേരളഗവര്‍ണര്‍ ആരിഫ് മുഹമ്മദ് ഖാന്‍. സുമുദ്രോത്പന്നക്കയറ്റുമതി വികസന അതോറിട്ടിയും (എംപിഇഡിഎ) സീഫുഡ് എക്സ്പോര്‍ട്ടേഴ്സ് അസോസിയേഷനും (എസ്ഇഎ) സംയുക്തമായി ലുലു ബോള്‍ഗാട്ടി ഇന്റര്‍നാഷണല്‍ കണ്‍വെന്‍ഷന്‍ സെന്ററില്‍ സംഘടിപ്പിക്കുന്ന ത്രിദിന 'ഇന്ത്യ ഇന്റര്‍നാഷണല്‍ സീഫുഡ് ഷോ 2020' (ഐഐഎസ്എസ് 2020) ഉദ്ഘാടനം ചെയ്യുകയായിരുന്നു അദ്ദേഹം.


    

    ഇന്ത്യ ലോകത്തെ മൂന്നാമത്തെ മത്സ്യോത്പാദകരാജ്യവും, രണ്ടാമത്തെ വലിയ അക്വാകള്‍ച്ചര്‍ ഉത്പാദകരാജ്യവും, സമുദ്രോത്പന്നങ്ങളുടെ നാലാമത്തെ വലിയ കയറ്റുമതി രാജ്യവുമാണ്. പുതിയവിപണികള്‍ കണ്ടെത്തിയും, മൂല്യവര്‍ധനയിലൂടെയും, അക്വാകള്‍ച്ചര്‍ വിപുലീകരണത്തിലൂടെയും, വൈവിധ്യവത്കരണത്തിലൂടെയുമാണ് ഇന്ത്യ സമുദ്രോത്പന്നക്കയറ്റുമതി കൂടുതല്‍ വികസിപ്പിക്കുന്നത് എന്നും ശ്രീ ആരിഫ് മുഹമ്മദ് ഖാന്‍ ചൂണ്ടിക്കാട്ടി.


    
    ഐഐഎസ്എസ് കേരളത്തില്‍ നടത്തുന്നത് തികച്ചും ഉചിതമാണ്. കാരണം ഇന്ത്യയുടെ സമുദ്രോത്പന്നമേഖലയുടെ 7.6 ശതമാനവും കേരളത്തിന്റെ സംഭാവനയാണ്. കേരളത്തിലെ ഒരുദശലക്ഷത്തോളം പേര്‍ക്ക് ഈ മേഖല പ്രത്യക്ഷമായോ പരോക്ഷമായോ തൊഴില്‍ നല്‍കുന്നതായും ഗവര്‍ണര്‍ പറഞ്ഞു.


    
    കൊച്ചിയിലെ സെന്‍ട്രല്‍ ഇന്‍സ്റ്റിറ്റ്യൂട്ട് ഓഫ് ഫിഷറീസ് ടെക്നോളജിയുടെ (സിഫ്റ്റ്)പ്രവര്‍ത്തനങ്ങളെപ്പറ്റി ഗവര്‍ണര്‍ എടുത്തുപറഞ്ഞു.. മേളയില്‍ അവതരിപ്പിക്കപ്പെടുന്ന പുതിയസാങ്കേതികവിദ്യകള്‍ ഇന്ത്യയിലെ യുവസംരംഭകര്‍ക്കു വേണ്ടവിധം ലഭ്യമാക്കപ്പെടുമെന്ന് ഗവര്‍ണര്‍ പ്രതീക്ഷ പ്രകടിപ്പിച്ചു. ഇന്ത്യ ഇപ്പോള്‍ നീലവിപ്ലവത്തിലൂടെ കടന്നുപോകുകയാണെന്നും ഇന്ത്യയുടെ കയറ്റുമതിയുടെ 10 ശതമാനം മത്സ്യവും മത്സ്യോത്പന്നങ്ങളുമാനിന്നും അദ്ദേഹം ചൂണ്ടിക്കാട്ടി.


    

    അക്വാകള്‍ച്ചര്‍ ഉത്പാദനം സംബന്ധിച്ച സര്‍ട്ടിഫിക്കേഷന്‍ സ്‌കീമും ഗവര്‍ണര്‍ ഉദ്ഘാടനം ചെയ്തു. കേരളസംസ്ഥാന വ്യവസായ വികസന കോര്‍പറേഷന്‍ ചെയര്‍മാന്‍ ക്രിസ്റ്റി ഫെര്‍ണാണ്ടസ് , എംപിഇഡിഎ ചെയര്‍മാന്‍ കെ.എസ്. ശ്രീനിവാസ് എന്നിവരും ചടങ്ങില്‍ സംസാരിച്ചു.


    
    പരിപാടിയുടെ ഭാഗമായി മേളയുടെ രണ്ടാം ദിവസമായ നാളെ (ഫെബ്രുവരി 08 ) കേന്ദ്ര വാണിജ്യ സഹമന്ത്രി സോംപ്രകാശും കേരള ഫിഷറീസ് മന്ത്രി ജെ മെഴ്‌സികുട്ടി അമ്മയും സമുദ്രോപന്ന കയറ്റുമതി മേഖലയില്‍ മികവ് തെളിയിച്ചവര്‍ക്കുള്ള പുരസ്‌കാരങ്ങള്‍ സംയുക്തമായി വിതരണം ചെയ്യും.ഏഷ്യയിലെ ഏറ്റവും വലിയ സമുദ്രോത്പന്ന ഭക്ഷ്യ മേളകളിലൊന്നായി വിശേഷിപ്പിക്കപ്പെടുന്ന ഐഐഎസ്എസ് 12 വര്‍ഷത്തെ ഇടവേളയ്ക്കു ശേഷമാണു കൊച്ചിയില്‍ നടക്കുന്നത്.
    350 സ്റ്റാളുകളിലായി ഇരുന്നൂറിലധികം പ്രദര്‍ശകര്‍ അണിനിരക്കുന്ന മേളയില്‍ 23 രാജ്യങ്ങളില്‍ നിന്നുള്ളവരുള്‍പ്പെടെ അയ്യായിരത്തോളം ഡെലിഗേറ്റുകള്‍ പങ്കെടുക്കുന്നുണ്ട് .മേളയുടെ അവസാന ദിവസമായ ഞായറാഴ്ച (ഫെബ്രുവരി 9 ) പൊതുജനങ്ങള്‍ക്കു പ്രവേശനം അനുവദിക്കും. 100 രൂപയാണ് പ്രവേശന ഫീസ്
    
    IE/SKY


    photo caption :

    
    സമുദ്രോത്പന്നക്കയറ്റുമതി വികസന അതോറിട്ടിയും (എംപിഇഡിഎ) സീഫുഡ് എക്സ്പോര്‍ട്ടേഴ്സ് അസോസിയേഷനും (എസ്ഇഎ) സംയുക്തമായി സംഘടിപ്പിക്കുന്ന ത്രിദിന ഇന്ത്യാ അന്താരാഷ്ട്ര സമുദ്രോത്പന്നമേളയുടെ (ഐഐഎസ്എസ്) ഉദ്ഘാടനം കേരളഗവര്‍ണര്‍ ആരിഫ് മുഹമ്മദ് ഖാന്‍ നിർവഹിക്കുന്നു

    
    
    (Release ID: 1602414) Visitor Counter : 5
    
    
      Read this release in: English