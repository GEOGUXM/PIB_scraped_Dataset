      PIB Headquarters

      കേരളത്തിലെ വ്യോമയാനമേഖലയുടെ വികസനത്തിന് കേന്ദ്രം പ്രതിജ്ഞാബദ്ധം: കേന്ദ്ര സഹമന്ത്രി വി. മുരളീധരന്‍
      Posted On: 17 FEB 2020 4:10PM by PIB Thiruvananthpuram


    വ്യോമയാന മേഖലയില്‍ കേരളത്തിന് ആവശ്യമായ എല്ലാ പുരോഗതിയും വികസനവും ഉറപ്പു വരുത്താന്‍ കേന്ദ്രം പ്രതിജ്ഞാബദ്ധമാണെന്നു കേന്ദ്ര വിദേശകാര്യ, പാര്‍ലമെന്ററി കാര്യ സഹമന്ത്രി ശ്രീ വി. മുരളീധരന്‍ പറഞ്ഞു. ഇതിന്റെ ഭാഗമായി, സാര്‍ക്ക്, ആസിയാന്‍ രാജ്യങ്ങളില്‍ നിന്നും നിയന്ത്രങ്ങളില്ലാതെ വിമാന സര്‍വീസ് നടത്താന്‍ പറ്റുന്ന ഇന്ത്യയിലെ 18 കേന്ദ്രങ്ങളില്‍ ഒന്നായി തിരുവനന്തപുരം വിമാനത്താവളത്തെ ഉള്‍പ്പെടുത്തിയതായും മന്ത്രി അറിയിച്ചു. കോഴിക്കോട് നിന്ന് ജിദ്ദയിലേക്ക് വിമാനസര്‍വീസ് പുനരാരംഭിക്കുന്ന എയര്‍ ഇന്ത്യയുടെ ജംബോ ബോയിങ്ങ് വിമാനത്തിന് കോഴിക്കോട് വിമാനത്താവളത്തില്‍ നല്‍കിയ സ്വീകരണത്തില്‍ പങ്കെടുക്കുകയായിരുന്നു കേന്ദ്രമന്ത്രി. തിരുവനന്തപുരം, കോഴിക്കോട് വിമാനത്താവളങ്ങളില്‍ നിന്നും വരും ദിവസങ്ങളില്‍ കൂടുതല്‍ സര്‍വീസ് ആരംഭിക്കാനുള്ള ശ്രമങ്ങള്‍ നടത്തുമെന്ന് കേന്ദ്ര വ്യോമയാന മന്ത്രി അറിയിച്ചതായും ശ്രീ വി മുരളീധരന്‍ പറഞ്ഞു.


    കേരളത്തെ സംബന്ധിച്ചോളം ഏറ്റവും പ്രധാനപെട്ടതാണ് കണക്റ്റിവിറ്റി. സംസ്ഥാനത്തിന്റെ വികസനത്തിന് പ്രത്യേകിച്ച് വിനോദ സഞ്ചാര മേഖലയില്‍ ഉണ്ടാകേണ്ട വളര്‍ച്ചക്ക് അനിവാര്യമായ ഘടകങ്ങളാണ് വ്യോമ, റെയില്‍, റോഡ്, ഉള്‍നാടന്‍ നദീജല ഗതാഗതം തുടങ്ങിയ മേഖലകളുടെ വളര്‍ച്ചയെന്നും മന്ത്രി ചൂണ്ടിക്കാട്ടി. കോഴിക്കോട് വിമാനത്താവളത്തിലെ റണ്‍വേ നവീകരണ പ്രവര്‍ത്തനങ്ങളുടെ ഭാഗമായി വലിയ വിമാനങ്ങള്‍ ഇറങ്ങാനുള്ള സാഹചര്യം ഇല്ലാതിരുന്നത് കഴിഞ്ഞ അഞ്ചു വര്‍ഷമായി വടക്കേ മലബാറിന്റെയും പ്രത്യേകിച്ച് കോഴിക്കോടിന്റെയും സമ്പദ്ഘടനയെ ദോഷകരമായി ബാധിച്ചു. എയര്‍ ഇന്ത്യയുടെ കോഴിക്കോട് ജിദ്ദ വിമാനം സര്‍വീസ് ആരംഭിക്കുന്നതോടെ ഇതിനൊരു ആശ്വാസ നടപടിയാണ് ഉണ്ടാകുന്നതെന്നും ശ്രീ മുരളീധരന്‍ ചൂണ്ടിക്കാട്ടി. 423 യാത്രക്കാര്‍ക്ക് ഈ വിമാനത്തില്‍ യാത്ര ചെയ്യാന്‍ സാധിക്കുമെന്നും മന്ത്രി അറിയിച്ചു.


    മലബാര്‍ മേഖലയില്‍ നിന്നും ലക്ഷക്കണക്കിന് ആളുകള്‍ സഞ്ചരിക്കുന്ന കോഴിക്കോട് വിമാനത്താവളം കേരളത്തിലെ വിമാനത്താവളങ്ങളില്‍ സുപ്രധാനമായ ഒന്നാണ്. വലിയ വിമാനങ്ങള്‍ ഇറങ്ങാനുള്ള സാഹചര്യം ഇല്ലാതിരുന്നിട്ട് പോലും പോലും അന്താരാഷ്ട്ര വിമാനയാത്രക്കാരുടെ എണ്ണത്തില്‍ 19 ശതമാനം വര്‍ദ്ധനവാണ് ഇവിടെയുണ്ടായതെന്നും അദ്ദേഹം ചൂണ്ടിക്കാട്ടി. കേരളത്തില്‍ നിന്നുള്ള പാര്‍ലമെന്റ് അംഗങ്ങളുടെ യോഗത്തില്‍ കേന്ദ്ര വ്യോമയാന മന്ത്രി ഹര്‍ദീപ് സിംഗ് പുരി നല്‍കിയ ഉറപ്പുകളില്‍ ഒന്നാണ് കോഴിക്കോട് നിന്ന് വലിയ വിമാനങ്ങളുടെ സര്‍വീസ് പുരാരംഭിക്കുന്നതോടെ പ്രാവര്‍ത്തികമാക്കുന്നതെന്നും മന്ത്രി പറഞ്ഞു. ഒറ്റക്കെട്ടായി കേരളത്തിലെ എംപിമാര്‍ നടത്തിയ ശ്രമത്തിന്റെ ഫലമാണ് ഇത്. കോഴിക്കോട് വിമാനത്താവളത്തിന് ഇടക്കാലത്തുണ്ടായ തളര്‍ച്ച പരിഹരിക്കാന്‍ കേരളത്തില്‍ നിന്നുള്ള എംപിമാര്‍ തുടര്‍ന്നും കൂട്ടായ യത്‌നം നടത്തുമെന്നും മന്ത്രി ഉറപ്പു നല്‍കി.


    ആദ്യ വിമാനത്തിലെ ക്യാപ്റ്റന്‍ എന്‍. എസ്. യാദവിനും യാത്രക്കാര്‍ക്കും ജീവനക്കാര്‍ക്കും കേന്ദ്ര സഹമന്ത്രി വി. മുരളീധരന്റെ നേതൃത്വത്തിലാണ് സ്വീകരണം നല്‍കിയത്. ജിദ്ദയില്‍ നിന്നു രാവിലെ 7.05ന് കരിപ്പൂരിലെത്തിയ വിമാനത്തിനു റണ്‍വെയില്‍ വിമാനത്താവള അതോറിറ്റി വാട്ടര്‍ സല്യൂട്ട് നല്‍കിയാണ് സ്വീകരിച്ചത്. നേതൃത്വത്തില്‍ സ്വീകരിച്ചു. എംപിമാരായ എം.കെ. രാഘവന്‍, പി. കെ. കുഞ്ഞാലികുട്ടി, അബ്ദുല്‍ വഹാബ് എന്നിവരും ചടങ്ങില്‍ പങ്കെടുത്തു.


    അഞ്ചു വര്‍ഷത്തെ കാത്തിരിപ്പിനു ശേഷമാണ് എയര്‍ ഇന്ത്യയുടെ ജംബോ ബോയിങ് വിമാനം കരിപ്പൂരിലെ കോഴിക്കോട് അന്താരാഷ്ട്ര വിമാനത്താവളത്തില്‍നിന്നു സര്‍വീസ് പുനരാരംഭിച്ചത്. 423 പേര്‍ക്ക് സഞ്ചരിക്കാവുന്ന വിമാനമാണ് ജിദ്ദ സര്‍വീസിനായി ഉപയോഗിക്കുന്നത്. 20 ടണ്‍വരെ കാര്‍ഗോ കയറ്റുമതിക്കും സൗകര്യമുണ്ട്. ജിദ്ദയില്‍ നിന്നു ഞായര്‍, വെളളി ദിവസങ്ങളില്‍ രാത്രി 11.15ന് പുറപ്പെടുന്നവിമാനം തിങ്കള്‍, ശനി ദിവസങ്ങളില്‍ രാവിലെ 7.05ന് കരിപ്പൂരിലെത്തും. ഇതേ ദിവസങ്ങളില്‍ വൈകീട്ട് 5.30ന് പുറപ്പെട്ട് രാത്രി 9.15ന് വിമാനം ജിദ്ദയിലെത്തും.


    IE/SKY(17.02.2020)

    
    
    (Release ID: 1603420) Visitor Counter : 3