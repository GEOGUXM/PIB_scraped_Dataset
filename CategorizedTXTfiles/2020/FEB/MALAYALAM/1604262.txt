      PIB Headquarters

      സാമ്പത്തിക സെന്‍സസിന് ദേശീയ ജനസംഖ്യാ രജിസ്റ്ററുമായി ബന്ധമില്ല : എന്‍എസ്ഒ ഡയറക്ടര്‍ ജനറല്‍ സുനിതാ ഭാസ്‌കര്‍
      Posted On: 24 FEB 2020 10:09PM by PIB Thiruvananthpuram


    

    രാജ്യത്ത് നടന്നു വരുന്ന സാമ്പത്തിക സെന്‍സസിന് ദേശീയ ജനസംഖ്യാ രജിസ്റ്ററു (എന്‍ പി ആര്‍) മായി ബന്ധമില്ലെന്ന് ദേശീയ സ്റ്റാറ്റിസ്റ്റിക്കല്‍ ഓഫീസ് -എന്‍എസ്ഒ (ഫീല്‍ഡ് ഓപ്പറേഷന്‍ വിഭാഗം) കേരള -ലക്ഷദ്വീപ് ഡെപ്യൂട്ടി ഡയറക്ടര്‍ ജനറല്‍ ശ്രീമതി. സുനിതാഭാസ്‌കര്‍ പറഞ്ഞു. സാമ്പത്തിക സെന്‍സസുമായി ബന്ധപ്പെട്ട്, സംസ്ഥാനങ്ങള്‍ക്കുവേണ്ടി കേന്ദ്ര ഗവണ്‍മെന്റ് പുറത്തിറക്കിയ വിജ്ഞാപനത്തില്‍ എന്‍പിആറിനെക്കുറിച്ച് പരാമര്‍ശമില്ലെന്നും അവര്‍ തിരുവനന്തപുരത്ത് വാര്‍ത്താ സമ്മേളനത്തില്‍ചൂണ്ടിക്കാട്ടി.
    കേരളത്തിന്റെ ഏഴാമത് സാമ്പത്തിക സെന്‍സസിന് 2019 ഡിസംബര്‍ 24-ന് തുടക്കം കുറിച്ചതായും സംസ്ഥാന ഗവണ്‍മെന്റില്‍ നിന്നും ഇതിനാവശ്യമായ സഹായ സഹകരണങ്ങള്‍ അഭ്യര്‍ത്ഥിച്ചതായും അവര്‍ പറഞ്ഞു.
    സംസ്ഥാനത്ത് സാമ്പത്തിക സെന്‍സസിന്റെ നടത്തിപ്പിന് വടക്കന്‍ ജില്ലകളില്‍ നിന്ന് കാര്യമായ എതിര്‍പ്പുകള്‍ നേരിടേണ്ടിവന്നു. സംസ്ഥാനത്തെ പല പ്രദേശങ്ങളിലും സമാനമായ സ്ഥിതിവിശേഷമുണ്ട്. ഇത് തരണം ചെയ്യുന്നതിനുള്ള സഹായം തേടിയതിന്റെ അടിസ്ഥാനത്തില്‍ സംസ്ഥാന ഗവണ്‍മെന്റ് എല്ലാ പഞ്ചായത്തുകള്‍ക്കും ആവശ്യമായ നിര്‍ദേശങ്ങള്‍ നല്‍കിയതായും ശ്രീമതി. സുനിതാ ഭാസ്‌കര്‍ അറിയിച്ചു.


    
    എന്‍എസ്ഒയുടെപരിശീലനം സിദ്ധിച്ച ഉദ്യോഗസ്ഥര്‍ ആധുനിക സാങ്കേതിക വിദ്യ ഉപയോഗിച്ച് വികസിപ്പിച്ചെടുത്ത ടാബ്‌ലറ്റ് ആപ്ലിക്കേഷനിലൂടെയാണ് വിവരങ്ങള്‍ ശേഖരിക്കുന്നത്. ശാസ്ത്രീയമായി രൂപകല്‍പ്പന ചെയ്ത സാമ്പിള്‍ ടെക്‌നിക്കിലൂടെ തെരഞ്ഞെടുക്കപ്പെട്ട ഗ്രാമ-നഗര പ്രദേശങ്ങള്‍ സന്ദര്‍ശിച്ച് പാര്‍പ്പിടങ്ങളുടെയും കുടുംബങ്ങളുടെയും, സംരംഭങ്ങളുടെയും സൂചിക തയ്യാറാക്കുന്നു. ഇതില്‍ നിന്നും തെരഞ്ഞെടുത്ത വീടുകളോ, സംരംഭങ്ങളോ സന്ദര്‍ശിച്ചാണ് ആവശ്യമായ വിവരങ്ങള്‍ ശേഖരിക്കുന്നത്. വ്യക്തിയെയൊ, കുടുംബത്തെയോ സ്ഥാപനത്തിന്റെ ഉടമയെയോ സംബന്ധിച്ച് ഇപ്രകാരം ശേഖരിക്കുന്ന വിവരങ്ങള്‍,പൂര്‍ണമായും രഹസ്യമായി സൂക്ഷിക്കുന്നതും ഗവണ്‍മെന്റിന്റെ ഇതര വകുപ്പുകള്‍ ഉള്‍പ്പെടെ ആര്‍ക്കും കൈമാറില്ലെന്നും അവര്‍ പറഞ്ഞു.


    
    സര്‍വ്വേയുടെ വിജയം പൊതുജനങ്ങളുടെ സഹകരണത്തെ ആശ്രയിച്ചാണിരിക്കുന്നത്. കേന്ദ്ര-സംസ്ഥാന ഗവണ്‍മെന്റുകളുടെ വികസനോന്മുഖ ആസൂത്രണ രൂപീകരണത്തിന് നാഷണല്‍ സ്റ്റാറ്റിസ്റ്റിക്കല്‍ ഓഫീസിന്റെ സര്‍വ്വേകള്‍ വഴിയുള്ള വിവരങ്ങള്‍ ഏറെ ഉപകരിക്കും.പലകാര്യങ്ങളും കൃത്യമായും ഭംഗിയായും നിര്‍വ്വഹിക്കുന്ന സംസ്ഥാനമാണ് കേരളം എന്നിരിക്കെ, ഈ സര്‍വ്വേയുമായി സഹകരിക്കാതിരുന്നാല്‍, അത് സംസ്ഥാനത്തിനും ഉദ്ദേശിച്ച നേട്ടം ലഭിക്കില്ല. എന്‍എസ്ഒയുടെ ഓഫീസര്‍മാര്‍ പൊതുജനങ്ങളെ സമീപിക്കുമ്പോള്‍ ആവശ്യമായ സഹകരണവും ശരിയായ വിവരങ്ങളും നല്‍കേണ്ടത് അനിവാര്യമാണ്. നല്‍കുന്ന വിവരങ്ങള്‍ അപൂര്‍ണമായാല്‍ അത് സര്‍വ്വേ ഫലത്തെതെറ്റായി ബാധിക്കും. ഇത്തരത്തിലുള്ള ഒരു ബോധവല്‍ക്കരണം പൊതുജനങ്ങളിലേക്കെത്തിക്കാന്‍, മാധ്യമങ്ങള്‍ തയ്യാറാകണമെന്നും അത് വലിയ ഉത്തരവാദിത്തമാണെന്നും ശ്രീമതി. സുനിതാ ഭാസ്‌കര്‍പറഞ്ഞു.


    
    വാര്‍ത്താസമ്മേളനത്തില്‍, കോഴിക്കോട് എന്‍എസ്ഒ (എഫ്ഒഡി) ഡയറക്ടര്‍ ശ്രീ. മുഹമ്മദ് യാസിറും പങ്കെടുത്തു.
    
    GK MRL

    
    
    (Release ID: 1604262) Visitor Counter : 2