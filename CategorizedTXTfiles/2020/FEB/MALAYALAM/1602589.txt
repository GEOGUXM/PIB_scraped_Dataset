      PIB Headquarters

      എംപിഇഡിഎ ആസ്ഥാനത്ത് പുതിയ മൈക്രോബയോളജി ലാബ് തുറന്നു
      Posted On: 10 FEB 2020 12:03PM by PIB Thiruvananthpuram

      കൊച്ചി: സമുദ്രോല്പന്ന കയറ്റുമതി പുതിയ തലങ്ങളിലേയ്ക്ക് ഉയര്‍ത്താനുള്ള കേന്ദ്ര സര്‍ക്കാരിന്‍റെ നീക്കങ്ങള്‍ക്ക് കരുത്തേകി, സമുദ്രോല്പന്ന കയറ്റുമതി വികസന അതോറിറ്റി (എംപിഇഡിഎ)-യുടെ അത്യാധുനിക മൈക്രോബയോളജി ലാബിനു കൊച്ചിയില്‍ തുടക്കമായി, എംപിഇഡിഎ ആസ്ഥാനത്ത് നടന്ന ചടങ്ങില്‍ കേന്ദ്ര ഭക്ഷ്യ സംസ്കരണ-വ്യവസായ വകുപ്പിന്‍റെ ചുമതലയുള്ള സഹമന്ത്രി ശ്രീ രാമേശ്വര്‍ തേലിയാണ് ലാബ് രാജ്യത്തിനു സമര്‍പ്പിച്ചത്. ഗുണനിലവാരത്തിന്‍റെ കാര്യത്തില്‍ ആഗോള സമുദ്രോല്പന്ന വിപണിയിലെ കടുത്ത മത്സരത്തെ അതിജീവിക്കാന്‍ ലാബ് തുണയാകുമെന്ന് അദ്ദേഹം പറഞ്ഞു.

    

    ഭക്ഷ്യസംസ്കരണ വ്യവസായത്തിലെ തേയില അടക്കമുള്ള മേഖലകളിലുള്ളവര്‍ ഇത്തരം ലാബുകള്‍ തുറന്ന് ഗുണനിലവാരം ഉറപ്പാക്കി കയറ്റുമതി പ്രോത്സാഹിപ്പിക്കണമെന്ന് അദ്ദേഹം നിര്‍ദ്ദേശിച്ചു. പാലക്കാട്, ആലപ്പുഴ എന്നിവിടങ്ങളില്‍ മെഗാ ഫുഡ്പാര്‍ക്കുകള്‍ സ്ഥാപിക്കാനുള്ള തീരുമാനത്തെ അദ്ദേഹം പ്രശംസിച്ചു.


    
    ഏത് സമുദ്രോല്പന്നത്തിലും ബാക്ടീരിയ അടക്കമുള്ള സൂക്ഷ്മജീവികളുണ്ടോ എന്ന് ഉല്പാദന ഘട്ടത്തിലും കയറ്റുമതിക്കു തൊട്ടുമുമ്പുമടക്കമുള്ള വിവിധ ഘട്ടങ്ങളിലും പരിശോധിക്കാന്‍ ഈ ലാബിനു കഴിയുമെന്ന് എംപിഇഡിഎ ചെയര്‍മാന്‍ ശ്രീ കെ.എസ് ശ്രീനിവാസ് പറഞ്ഞു. ഗുണനിലവാരമില്ലെന്ന കാരണത്തിേډല്‍ ഉല്പന്നങ്ങള്‍ നിരോധിക്കുന്നതില്‍നിന്ന് കയറ്റുമതി വ്യവസായികളെ രക്ഷിക്കാന്‍ ഇതിലൂടെ സാധ്യമാകുമെന്നും അദ്ദേഹം ചൂണ്ടിക്കാട്ടി.


    
    യൂറോപ്യന്‍ യൂണിയന്‍ രാജ്യങ്ങളും അമേരിക്കയുമടക്കം ഇന്ത്യയില്‍നിന്ന് സമുദ്രോല്പന്നങ്ങള്‍ ഇറക്കുമതി ചെയ്യുന്ന രാജ്യങ്ങള്‍ ഗുണനിലവാര മാനദണ്ഡങ്ങള്‍ കര്‍ശനമാക്കിയതു കണക്കിലെടുത്താണ് മൈക്രോബയോളജി ലാബ് സ്ഥാപിക്കാന്‍ എംപിഇഡിഎ തീരുമാനിച്ചത്. വിപണിയിലെ കടുത്ത മത്സരം അതിജീവിക്കുന്ന തരത്തില്‍ ഗുണനിലവാരം ഉറപ്പാക്കാന്‍ ഇത് കയറ്റുമതിക്കാര്‍ക്ക് പ്രചോദനമാകും.


    
    വെറും ഒരു വര്‍ഷം കൊണ്ടാണ് എംപിഇഡിഎ ലാബിന്‍റെ നിര്‍മാണ ജോലികള്‍ പൂര്‍ത്തിയാക്കിയതെന്ന് എംപിഇഡിഎ സെക്രട്ടറി ശ്രീ ബി. ശ്രീകുമാര്‍ പറഞ്ഞു. ഇപ്പോഴുള്ള സംവിധാനങ്ങള്‍ക്കു പുറമെയാണ് ലാബ് സജ്ജീകരിച്ചിട്ടുള്ളതെന്ന് അദ്ദേഹം ചൂണ്ടിക്കാട്ടി. കൊച്ചി, ആന്ധ്രയില്‍ ഭിമാവരം, നെല്ലൂര്‍, ഒഡിഷയില്‍ ഭുവനേശ്വര്‍ എന്നിവിടങ്ങളിലാണ് മറ്റു ലാബുകളുള്ളത്.


    
    കാലതാമസമില്ലാതെ സര്‍ട്ടിഫിക്കേഷനുകള്‍ ഉറപ്പാക്കി കയറ്റുമതിക്ക് ഊര്‍ജം പകരാന്‍ ലാബ് സഹായിക്കുമെന്ന് എക്സ്പോര്‍ട്ട് ഇന്‍സ്പെക്ഷന്‍ കൗണ്‍സില്‍ പ്രതിനിധി ശ്രീജി.ജയപാലന്‍പറഞ്ഞു.

    
    
    (Release ID: 1602589) Visitor Counter : 2
    
    
      Read this release in: English