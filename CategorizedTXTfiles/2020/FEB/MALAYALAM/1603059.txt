      PIB Headquarters

      നഗരത്തിലുള്ളവർക്കും നാടൻ കോഴി വളർത്താൻ പദ്ധതിയുമായി സിഎംഫ്ആർഐ
      Posted On: 13 FEB 2020 3:10PM by PIB Thiruvananthpuram

      

    കൊച്ചി: നാടൻ കോഴികളുടെ സംരക്ഷണവും വിപണനവും മെച്ചപ്പെടുത്താനുള്ള പദ്ധതികളുമായി കേന്ദ്ര സമുദ്രമത്സ്യ ഗവേഷണ സ്ഥാപനത്തിന് (സിഎംഫ്ആർഐ) കീഴിൽ പ്രവർത്തിക്കുന്ന എറണാകുളം കൃഷി വിജ്ഞാന കേന്ദ്രം (കെവികെ). കർഷകർ കൃഷിസ്ഥലങ്ങളിൽ തന്നെ ഉൽപാദിപ്പിച്ച ഒരു ദിവസം പ്രായമായ നാടൻകോഴി കുഞ്ഞുങ്ങളെ വാങ്ങി രണ്ട് മാസം കെവികെയിൽ പ്രത്യേകപരിചരണത്തോടെ വളർത്തിയ ശേഷം ആവശ്യക്കാർക്ക് വിതരണം ചെയ്യാനാണൊരുങ്ങുന്നത്. ശുദ്ധമായ നാടൻകോഴിയിനമാണെന്ന് ഉറപ്പുവരുത്തിയതിന് ശേഷം കെവികെയുടെ ശാസ്ത്രീയനിർദേശങ്ങൾ പൂർണമായി പാലിച്ച് കോഴിവളർത്തുന്ന കർഷകരിൽ നിന്നാണ് കോഴിക്കുഞ്ഞുങ്ങളെ വാങ്ങുക.കെവികെ, ഇതിനായി നാടൻ കോഴികർഷകരുടെ കൂട്ടായ്മ രൂപീകരിച്ചു. സിഎംഎഫ്ആർഐയിൽ നടന്ന നാടൻ കോഴികർഷകരുടെ സംഗമത്തിലാണ് കൂട്ടായ്മയും സ്വയംസഹായക സംഘങ്ങളും രൂപീകരിച്ചത്.
    
    നഗരപ്രദേശങ്ങളിൽ വീടുകളിൽ വളർത്താനും കർഷകർക്കും നാടൻ കോഴിക്കുഞ്ഞുങ്ങളെ ആവശ്യാനുസരണം ലഭിക്കാത്ത പശ്ചാത്തലത്തിലാണ് കെവികൈയുടെ പുതിയ പദ്ധതി വരുന്നത്. അടുത്ത മെയ് മുതൽ കുഞ്ഞുങ്ങളെ കർഷകരിൽ നിന്ന വാങ്ങുകയും ജൂലൈ മുതൽ ആവശ്യക്കാർക്ക് കെവികെ വിതരണം നടത്തുകയും ചെയ്യും. കോഴി തീറ്റ മിതമായ വിലയിൽ കർഷകർക്ക് ലഭ്യമാക്കുന്നതിനുള്ള പദ്ധതികളും ചർച്ച ചെയ്തു. കൂട്ടായ്മയുടെ നേതൃത്വത്തിൽ തീറ്റ ഉൽപാദനം നടത്തുന്നതിനുള്ള ആലോചനയുമുണ്ട്.
    
    നാടൻ കോഴികളുടെ മുട്ട ബ്രാൻഡ് ചെയ്ത് വിപണിയിലെത്തിക്കാനും പുതുതായി രൂപീകരിച്ച കോഴികർഷക കൂട്ടായ്മ തീരുമാനിച്ചു. നിലവിൽ ഇവയുടെ വിപണനം വ്യവസ്ഥാപിതമല്ല. മറ്റ് കോഴികളെ അപേക്ഷിച്ച് നാടൻകോഴികൾക്ക് മുട്ടഉൽപാദനം കുറവാണ്. എന്നാൽ ന്യായമായ വിലയിൽ ഇവ ആവശ്യക്കാരിലെത്തിക്കാൻ കർഷകർ ബുദ്ധിമുട്ടനഭവിക്കുന്നുണ്ട്. ഈ സാഹചര്യത്തിലാണ് നഗരപ്രദേശങ്ങളിലുള്ള ഉപഭോക്താക്കളെ ലക്ഷ്യമിട്ട് കെവികെയുടെ മേൽനോട്ടത്തിൽ നാടൻ കോഴിമുട്ട ബ്രാൻഡ് ചെയ്ത് വിപണനം നടത്താൻ കർഷകസംഘങ്ങൾ മുൻകയ്യെടുക്കുന്നത്. . നാടൻകോഴി കർഷകരുടെ കൂട്ടായ്മയിൽ പങ്കാളികളാകാൻ ആഗ്രഹിക്കുന്ന കർഷകർക്ക് കെവികെയെ സമീപിക്കാം. ഫോൺ 8281757450

    
    
    (Release ID: 1603059) Visitor Counter : 1
    
    
      Read this release in: English