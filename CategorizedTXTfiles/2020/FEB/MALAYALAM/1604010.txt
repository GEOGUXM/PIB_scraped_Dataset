      PIB Headquarters

      മതങ്ങൾക്കുള്ളിലെ ഭിന്ന ആശയക്കാർ തമ്മിലാണ് ഇപ്പോള്‍ ഏറ്റുമുട്ടുന്നത് : കേന്ദ്ര സഹമന്ത്രി വി.മുരളീധരൻ
      Posted On: 21 FEB 2020 9:01PM by PIB Thiruvananthpuram


    ആലുവ അദ്വൈതാശ്രമത്തിൽ നടന്ന 97 -ാമത് സർവ്വമത സമ്മേളനം കേന്ദ്രമന്ത്രി വി. മുരളീധരൻ ഉദ്ഘാടനം ചെയ്യുന്നു


    
    ലോകത്ത് മതങ്ങൾ തമ്മിലുള്ള സംഘർഷം താരതമ്മ്യേന കുറഞ്ഞപ്പോൾ മതങ്ങൾക്കുള്ളിലെ ഭിന്ന ആശയക്കാർ തമ്മിലാണ് ഇപ്പോള്‍ ഏറ്റുമുട്ടുന്നതെന്ന് കേന്ദ്ര വിദേശകാര്യ, പാർലമെന്ററികാര്യ സഹമന്ത്രി ശ്രീ വി.മുരളീധരൻ പറഞ്ഞു.ആലുവ അദ്വൈതാശ്രമത്തിൽ നടന്ന 97 -ാമത് സർവ്വമത സമ്മേളനം ഉദ്ഘാടനം ചെയ്യുകയായിരുന്നു അദ്ദേഹം.


    വ്യത്യസ്ത ചിന്താഗതികൾ വച്ചുപുലർത്താനുള്ള സ്വാതന്ത്ര്യം ഇന്ത്യയിലുള്ളത് പോലെ ലോകത്ത് എവിടെയുമില്ലെന്നും കേന്ദ്രമന്ത്രി പറഞ്ഞു. വ്യത്യസ്ത ചിന്താഗതികൾ വച്ച് പുലർത്താനുള്ള സ്വാതന്ത്ര്യം നമ്മുക്കുണ്ട്. എന്നാൽ തന്റെ വിശ്വാസം മാത്രം ശരിയെന്ന് ചിന്തിക്കുന്നതും പ്രവർത്തിക്കുന്നതും ശരിയല്ല. പ്രപഞ്ചത്തിലുള്ള എല്ലാത്തിനെയും സമഭാവനയോടെ കാണണമെന്നും അദ്ദേഹം കൂട്ടിച്ചേര്‍ത്തു.


    ശിവഗിരി മഠം പ്രസിഡന്റ് സ്വാമി വിശുദ്ധാനന്ദ അദ്ധ്യക്ഷത വഹിച്ചു. എസ്.എൻ.ഡി.പി യോഗം പ്രസിഡന്റ് ഡോ. എം.എൻ. സോമൻ മുഖ്യാതിഥിയായി. അൻവർ സാദത്ത് എം.എൽ.എ, നഗരസഭ ചെയർപേഴ്‌സൺ ലിസി എബ്രഹാം, ഡോ. ഗീവർഗീസ് മാർ കുറിലോസ്, സി.എച്ച്. റഹീം കണ്ണൂർ, സ്വാമി മുക്താനന്ദ യതി, മഞ്ജുഷ ഇമ്മാനുവൽ മിറിയം, പി. വേണുഗോപാൽ, അദ്വൈതാശ്രമം സെക്രട്ടറി സ്വാമി ശിവസ്വരൂപാനന്ദ, ശിവഗിരി മഠം ട്രഷറർ സ്വാമി ശാരദാനന്ദ എന്നിവർ പ്രസംഗിച്ചു.


    ***

    
    
    (Release ID: 1604010) Visitor Counter : 2