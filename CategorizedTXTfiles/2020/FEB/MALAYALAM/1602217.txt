      PIB Headquarters

      ത്രിദിന ഇന്ത്യ ഇന്റര്‍നാഷണല്‍ സീഫുഡ് ഷോ നാളെ മുതൽ കൊച്ചിയില്‍
      Posted On: 06 FEB 2020 4:19PM by PIB Thiruvananthpuram


    കേന്ദ്ര വാണിജ്യ വ്യവസായ മന്ത്രാലയത്തിന്റെ നോഡൽ ഏജൻസിയായ സമുദ്രോത്പന്ന കയറ്റുമതി വികസന അതോറിറ്റിയും(എംപെഡ) സീഫുഡ് എക്‌സ്‌പോര്‍ട്ടേഴ്‌സ് അസോസിയേഷന്‍ ഓഫ് ഇന്ത്യയും സംയുക്തമായി സംഘടിപ്പിക്കുന്ന 22-ാമത് ഇന്ത്യ ഇന്റര്‍നാഷണല്‍ സീഫുഡ് ഷോ (ഐഐഎസ്എസ്) കൊച്ചിയിലെ ലുലു ബോൾഗാട്ടി ഇന്റര്‍നാഷണല്‍ കണ്‍വന്‍ഷന്‍ സെന്ററില്‍ നാളെ മുതൽ ഫെബ്രുവരി 9 വരെ നടക്കും. നാളെ രാവിലെ 11 മണിക്ക് കേരള ഗവർണ്ണർ ആരിഫ് മുഹമ്മദ് ഖാൻ ഭക്ഷ്യ മേള ഉദ്ഘാടനം ചെയ്യും . പരിപാടിയുടെ ഭാഗമായി മേളയുടെ രണ്ടാം ദിവസമായ ശനിയാഴ്ച (ഫെബ്രുവരി 08 ) കേന്ദ്ര വാണിജ്യ സഹമന്ത്രി സോമപ്രകാശും കേരള ഫിഷറീസ് മന്ത്രി മെഴ്‌സികുട്ടി അമ്മയും സമുദ്രോപന്ന കയറ്റുമതി മേഖലയിൽ മികവ് തെളിയിച്ചവർക്കുള്ള പുരസ്‍കാരങ്ങൾ സംയുക്തമായി വിതരണം ചെയ്യും.
    
    'നീല വിപ്ലവം :ഉത്പാദനത്തിനുമപ്പുറം മൂല്യ വർധന ' എന്നതാണ് മേളയുടെ പ്രധാന പ്രമേയം. രാജ്യത്തിൻറെ സമുദ്രോത്പന്ന കയറ്റുമതി 2022 ഓടെ 10 ബില്യൺ യു എസ് ഡോളറിന്റേതാക്കി ഉയർത്തുക എന്ന നേട്ടം കൈവരിക്കാനാവശ്യമായ മാർഗ്ഗരേഖകളും നയങ്ങളും സംബനധിച് വ്യവസായ പ്രമുഖരും വിദഗ്ധരും മേളയിൽ ചർച്ച നടത്തുമെന്നും എംപെഡ ചെയർമാൻ കെ എസ് ശ്രീനിവാസ് ഇന്ന് കൊച്ചിയിൽ വാർത്ത സമ്മേളനത്തിൽ അറിയിച്ചു
    
    ഏഷ്യയിലെ ഏറ്റവും വലിയ സമുദ്രോത്പന്ന ഭക്ഷ്യ മേളകളിലൊന്നായി വിശേഷിപ്പിക്കപ്പെടുന്ന ഐഐഎസ്എസ് 12 വർഷത്തെ ഇടവേളയ്ക്കു ശേഷമാണു കൊച്ചിയിൽ നടക്കുന്നത്.


    
    350 സ്റ്റാളുകളിലായി ഇരുന്നൂറിലധികം പ്രദര്‍ശകര്‍ അണിനിരക്കുന്ന മേളയിൽ 23 രാജ്യങ്ങളില്‍ നിന്നുള്ളവരുള്‍പ്പെടെ അയ്യായിരത്തോളം ഡെലിഗേറ്റുകള്‍ പങ്കെടുക്കും.ഇന്ത്യക്കു പുറമെ ഫ്രാൻസ്, സിങ്കപ്പൂർ, യുകെ , യുഎസ്എ , ജപ്പാൻ, നെതർലൻഡ്‌സ്‌, ജർമ്മനി, ഫിജി എന്നീ രാജ്യങ്ങളിൽ നിന്നുള്ള അന്താരാഷ്ട്രതലത്തിൽ അംഗീകാരം നേടിയ വിദഗ്ധർ സാങ്കേതിക സെഷനുകൾ അഭിസംബോധന ചെയ്യും.മേളയുടെ അവസാന ദിവസമായ ഞായറാഴ്ച (ഫെബ്രുവരി 9 ) പൊതുജനങ്ങൾക്കു പ്രവേശനം അനുവദിക്കും. 100 രൂപയാണ് പ്രവേശന ഫീസ്
    
    
    സീഫുഡ് എക്‌സ്‌പോര്‍ട്ടേഴ്‌സ് അസോസിയേഷന്‍ ഓഫ് ഇന്ത്യയെ പ്രതിനിധീകരിച് പ്രസിഡണ്ട് ജഗദിഷ് വി .ഫോഫണ്ടി, കേരള റീജിയണൽ പ്രസിഡണ്ട് അലക്സ് കെ നൈനാൻ , സെക്രെട്ടറി ജനറൽ എലിയാസ് സേട്ട് എന്നിവരും എംപെഡയെ പ്രതിനിധീകരിച് വൈസ് ചെയർമാൻ രാജർഷി ബാനെർജി ,സെക്രെട്ടറി ബി ശ്രീകുമാർ, ഡയറക്ടർ മാർക്കറ്റിങ് ടി ടോലാശങ്കർ, എന്നിവരും വാർത്ത സമ്മേളനത്തിൽ പങ്കെടുത്തു.

    
    
    (Release ID: 1602217) Visitor Counter : 3