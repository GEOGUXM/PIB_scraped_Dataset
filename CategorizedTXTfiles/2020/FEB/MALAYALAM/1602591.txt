      PIB Headquarters

      2500 കോടി രൂപ മുടക്കി 25 മത്സ്യബന്ധന തുറമുഖങ്ങള്‍ നവീകരിക്കാന്‍ കേന്ദ്രസര്‍ക്കാരിന് എംപിഇഡിഎ ശുപാര്‍ശ
      Posted On: 10 FEB 2020 12:06PM by PIB Thiruvananthpuram

      . സമുദ്രോല്പന്ന മേഖലയിലെ നാഴികക്കല്ലായി
      എഐഎസ്എസ് 2020
      . ഇനി 2022ല്‍ കൊല്‍ക്കത്ത

    
    കൊച്ചി: രാജ്യത്തെമ്പാടുമായി തിരഞ്ഞെടുക്കപ്പെട്ട 25 മത്സ്യബന്ധന ഹാര്‍ബറുകളെ നവീകരിക്കാന്‍ കേന്ദ്രസര്‍ക്കാരിന് എംപിഇഡിഎ ശുപാര്‍ശ സമര്‍പ്പിച്ചിട്ടുണ്ടെന്ന് സമുദ്രോല്പന്ന കയറ്റുമതി വികസന അതോറിറ്റി (എംപിഇഡിഎ) ചെയര്‍മാന്‍ കെ.കെ. ശ്രീനിവാസ് പറഞ്ഞു.
    ഏഷ്യയിലെ ഏറ്റവും വലിയ സമുദ്രോത്പന്ന മേളകളിലൊന്നായ 'ഇന്ത്യ ഇന്‍റര്‍നാഷണല്‍ സീഫുഡ് ഷോ' (ഐഐഎസ്എസ് 2020)-ന്‍റെ സമാപനത്തോടനുബന്ധിച്ചാണ് അദ്ദേഹം ഇക്കാര്യം വ്യക്തമാക്കിയത്.


    

    2500 കോടി രൂപയുടെ ഈ പദ്ധതി കൊച്ചിയില്‍ തോപ്പുംപടിയിലെയും ആന്ധ്രാപ്രദേശില്‍ നിസാമപട്ടണത്തെയും തുറമുഖങ്ങള്‍ ആധുനികീകരിച്ചാണു തുടക്കം കുറിക്കാനുദ്ദേശിക്കുന്നതെന്നു അദ്ദേഹം പറഞ്ഞു.


    
    "ഏണ്‍സ്റ്റ് ആന്‍റ് യങ്ങിനെ കണ്‍സള്‍ട്ടന്‍റുമാരായി നിയോഗിച്ച് ഞങ്ങള്‍ ഡിപിആര്‍ (വിശദപദ്ധതിറിപ്പോര്‍ട്ട്) തയ്യാറാക്കിവരികയാണ്. അടുത്തമാസം ഈ റിപ്പോര്‍ട്ട് സമര്‍പ്പിക്കും",അദ്ദേഹം വെളിപ്പെടുത്തി. "അംഗീകാരം ലഭിച്ചുകഴിഞ്ഞാല്‍ പദ്ധതി നടപ്പാക്കാന്‍ എസ്പിവി (പ്രത്യേകോദ്ദേശ്യസംവിധാനം) രൂപവത്കരിക്കും."


    
    ചൈനയിലെ കൊറോണാവൈറസ് ബാധയുടെ കാര്യത്തില്‍, രോഗത്തിന്‍റെ പ്രഭവകേന്ദ്രമായ വൂഹാന്‍ ചെറിയൊരു പ്രവിശ്യയായതിനാല്‍, ആ രാജ്യത്തെ ചെമ്മീന്‍ ഉപഭോഗത്തെ അതു ബാധിച്ചിട്ടില്ലെന്നു ശ്രീനിവാസ് പറഞ്ഞു.


    
    'ഐഐഎസ്എസ് 2020' നെ വന്‍വിജയമെന്നു വിശേഷിപ്പിച്ച അദ്ദേഹം ഈ ദ്വൈവാര്‍ഷികസംഗമത്തിന്‍റെ 23-ാം എഡിഷന്‍ പശ്ചിമബംഗാളിന്‍റെ തലസ്ഥാനമായ കൊല്‍ക്കത്തയില്‍ നടത്തുമെന്ന് അറിയിച്ചു. "വാണിജ്യം, ആരോഗ്യം, ഫിഷറീസ് എന്നിങ്ങനെ ഏതാനും പ്രധാന വകുപ്പുകളുടെ കൂട്ടായ പരിശ്രമത്തിലൂടെ നമ്മുടെ സമുദ്രോത്പന്ന മേഖല മെച്ചപ്പെടുത്താന്‍ കഴിയുമെന്ന യാഥാര്‍ഥ്യം എഐഎസ്എസ് 2020ല്‍ ഉയര്‍ത്തിക്കാട്ടപ്പെട്ടതില്‍ ഞങ്ങള്‍ക്ക് അതിയായ സന്തോഷമുണ്ട്", ശ്രീനിവാസ് പറഞ്ഞു.


    
    ചൈനയിലേക്കുള്ള ഇന്ത്യയുടെ സമുദ്രോത്പന്നക്കയറ്റുമതി 2019 നവംബറില്‍ ഒരു ബില്യണ്‍ ഡോളറിലെത്തിയെങ്കിലും, തുടര്‍ന്ന് ഏതാനും കണ്‍സൈന്‍മെന്‍റുകളിലെ വൈറ്റ് സ്പോട്ട് സിന്‍ഡ്രോം വൈറസ് (ഡബ്ലിയുഎസ്എസ്വി) മൂലം അത് അല്‍പം കുറഞ്ഞിട്ടുണ്ടെന്ന് എംപിഇഡിഎ മേധാവി വ്യക്തമാക്കി. "പക്ഷേ, ചൈനയില്‍ തന്നെ ഡബ്ലിയുഎസ്എസ്വി ഉണ്ട്. അതുകൊണ്ട് അക്കാരണം പറഞ്ഞ് മറ്റൊരു രാജ്യത്തുനിന്നുള്ള ഇറക്കുമതി നിയന്ത്രിക്കാന്‍, ഡബ്ലിയുടിഒ മാര്‍ഗനിര്‍ദേശങ്ങള്‍ പ്രകാരം, അവര്‍ക്കു കഴിയില്ല", അദ്ദേഹം കൂട്ടിച്ചേര്‍ത്തു.


    
    ടെക്നിക്കല്‍ സെഷനുകളുടെ പരമ്പരകളും മഹാപ്രദര്‍ശനവും, വെല്ലുവിളികള്‍ക്കിടയിലും, രാജ്യത്തെ മത്സ്യക്കൃഷിമേഖലയ്ക്ക് നല്‍കിയ ഉത്തേജനം കണക്കിലെടുക്കുമ്പോള്‍ സമുദ്രോത്പന്നക്കയറ്റുമതിവികസനഅതോറിട്ടി (എംപിഇഡിഎ) സീഫുഡ് എക്സ്പോര്‍ട്ടേഴ്സ് അസോസിയേഷനുമായി ചേര്‍ന്ന് ഫെബ്രുവരി ഏഴുമുതല്‍ ഒമ്പതു വരെ സംഘടിപ്പിച്ച മേള നാഴികക്കല്ലായി മാറിയിരിക്കുകയാണെന്ന് ഈ മേഖലയുമായി ബന്ധപ്പെട്ടവര്‍ ചൂണ്ടിക്കാട്ടി.


    
    മൂന്നു ടെക്നിക്കല്‍ സെഷനുകളിലായി 'ഐഐഎസ്എസ് 2020'ല്‍ ആയിരത്തഞ്ഞൂറോളം പ്രതിനിധികള്‍ പങ്കെടുത്തു. ഇതില്‍ 50 പേര്‍ 12 വിദേശരാജ്യങ്ങളില്‍ നിന്നായിരുന്നു. സമാപനദിവസം പൊതുജനങ്ങള്‍ക്കു പ്രവേശനം അനുവദിച്ചു. 7000 ചതുരശ്രകിലോമീറ്റര്‍ വിസ്തൃതിയുള്ള പ്രദര്‍ശനവേദിയിലെ 350 സ്റ്റാളുകള്‍ അവരൊക്ക സന്ദര്‍ശിച്ചു. മൂല്യവര്‍ധനയ്ക്കായി ഓട്ടോമേറ്റഡും വിവരസാങ്കേതികവിദ്യാധിഷ്ഠിതവുമായ പ്രീ-പ്രോസസിംഗ്, പ്രോസസിംഗ്, സ്റ്റോറേജ് സാങ്കേതികവിദ്യകളുടെതായ ഉത്പന്നങ്ങളുടെ വിപുലമായ നിര പ്രദര്‍ശനത്തില്‍ അണിനിരന്നു. ലോജിസ്റ്റിക്സ്, സര്‍ട്ടിഫയിംഗ്/ ടെസ്റ്റിംഗ് മേഖലകളിലെ സേവനദാതാക്കള്‍ക്കും ഇത് അവസരങ്ങളുടെ വാതായനം തുറന്നുനല്‍കി.


    
    രോഗരഹിത ചെമ്മീന്‍ മുട്ടകള്‍ ഉറപ്പുവരുത്തുന്നതിനും രാജ്യാന്തര വിപണികളില്‍ അവയുടെ ഗുണനിലവാരത്തിന്‍റെ അധികാരികത തെളിയിക്കുന്നതിനും ഷഫാരി എന്ന അത്യാധുനിക ആന്‍റിബയോട്ടിക് ഫ്രീ സര്‍ട്ടിഫിക്കേഷന്‍ സോഫ്റ്റ്വെയര്‍ സമ്മേളനത്തില്‍ എംപിഇഡിഎ പുറത്തിറക്കിയിരുന്നു. ഹൈദരാബാദിലെ സിന്‍റിസണ്‍ ടെക്നോളജീസാണ് സോഫ്റ്റ്വെയര്‍ രൂപകല്‍പ്പന ചെയ്തത്.

    
    
    (Release ID: 1602591) Visitor Counter : 2
    
    
      Read this release in: English