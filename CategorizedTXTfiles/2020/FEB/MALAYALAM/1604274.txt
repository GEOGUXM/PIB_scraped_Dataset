      PIB Headquarters

      സംസ്ഥാനത്തു ചൂട് വര്‍ധിക്കുന്നു; പൊതുജനങ്ങള്‍ ജാഗ്രത പാലിക്കണമെന്ന് നിര്‍ദ്ദേശം
      Posted On: 25 FEB 2020 2:52PM by PIB Thiruvananthpuram


    സംസ്ഥാനത്തെ മിക്ക ജില്ലകളിലും ചൂട് ക്രമാതീതമായി വര്‍ധിക്കുന്നതിനെ തുടര്‍ന്ന് ജനങ്ങള്‍ ജാഗ്രത പാലിക്കണമെന്നു സംസ്ഥാന ദുരന്ത നിവാരണ അതോറിറ്റി അറിയിച്ചു. മധ്യ കേരളത്തിലെ ജില്ലകളായ കോട്ടയം , ആലപ്പുഴ എന്നിവിടങ്ങളിലും വടക്കന്‍ ജില്ലകളായ കണ്ണൂര്‍ കോഴിക്കോട് എന്നിവിടങ്ങളിലും താപനില 2 മുതല്‍ 3 ഡിഗ്രി വരെ ഉയരാന്‍ സാധ്യതയുണ്ട്. ഈ നാലു ജില്ലകളിലും അന്തരീക്ഷ ഊഷ്മാവില്‍ കഴിഞ്ഞ ഏതാനും ദിവസങ്ങളായി സാരമായ വര്‍ധനയാണ് ഉണ്ടായത് .നിലവിലെ സാഹചര്യം അനുസരിച് വേനല്‍ മഴ ലഭിക്കും വരെ, അതായത് മാര്‍ച്ച് വരെ ഈ നില തുടരാനാണ് സാധ്യതയെന്നു കാലാവസ്ഥ റിപ്പോര്‍ട്ടുകള്‍ സൂചിപ്പിക്കുന്നതായി സംസ്ഥാന ദുരന്ത നിവാരണ അതോറിറ്റിയിലെ ഹസാഡ് അനലിസ്റ്റ് ഫഹദ് മര്‍സൂഖ് അറിയിച്ചു.


    
    സംസ്ഥാനമൊട്ടാകെയും, പ്രത്യേകിച്ചും തീരദേശ മേഖലയിലുള്ള ജനങ്ങള്‍ സൂര്യാഘാതം പോലുള്ളവയെ പ്രതിരോധിക്കാന്‍ സംസ്ഥാന ദുരന്ത നിവാരണ അതോറിറ്റി പുറപ്പെടുവിച്ചിട്ടുള്ള മാര്‍ഗ്ഗനിര്‍ദ്ദേശങ്ങള്‍ പാലിക്കണമെന്ന് ശ്രീ ഫഹദ് അറിയിച്ചു.


    
    കാലാവസ്ഥാ വ്യതിയാനം മൂലം അന്തരീക്ഷ ഊഷ്മാവ് ക്രമാതീതമായി ഉയരുന്നതിനാല്‍ സംഭവിക്കാവുന്ന ആരോഗ്യ പ്രശ്നങ്ങളില്‍ നിന്നും രക്ഷ നേടാന്‍ ജാഗ്രത നിര്‍ദേശങ്ങള്‍ കൃത്യമായി പാലിക്കണമെന്ന് സംസ്ഥാന ആരോഗ്യ വകുപ്പും അറിയിച്ചിട്ടുണ്ട് . 65 വയസിന് മുകളില്‍ പ്രായമുള്ളവര്‍, കുട്ടികള്‍, ഹൃദ്രോഗം തുടങ്ങിയ രോഗമുള്ളവര്‍, കഠിന ജോലികള്‍ ചെയ്യുന്നവര്‍ എന്നിവര്‍ക്ക് പ്രത്യേക കരുതലും സംരക്ഷണവും ലഭ്യമാക്കണമെന്നും കുടിക്കുന്നത് ശുദ്ധജലമാണെന്ന് ഉറപ്പാക്കേണ്ടതാണെന്നും അറിയിപ്പില്‍ വ്യക്തമാക്കുന്നു. വെയിലത്ത് ജോലി ചെയ്യേണ്ടി വരുന്ന അവസരങ്ങളില്‍ ഉച്ചക്ക് 12 മണി മുതല്‍ 3 മണിവരെയുള്ള സമയം വിശ്രമ വേളയായി പരിഗണിച്ച് ജോലി സമയം അതിരാവിലേയും വൈകുന്നേരവുമായി ക്രമീകരിക്കേണ്ടതാനെന്നും നിര്‍ദ്ദേശമുണ്ട്.


    
    RRTN/SKY (25.02.2020)

    
    
    (Release ID: 1604274) Visitor Counter : 1