      വാര്‍ത്താവിതരണ പ്രക്ഷേപണ മന്ത്രാലയം

      എഴുപതാമത് ബെര്‍ലിന്‍ രാജ്യാന്തര ചലച്ചിത്രോത്സവത്തിലെ ഇന്ത്യന്‍ പവലിയന്‍ ഡോ: എസ്. ജയശങ്കര്‍ ഉദ്ഘാടനം ചെയ്യും
      ബെര്‍ലിനാലെ 2020ലെ ഇന്ത്യന്‍ പ്രതിനിധി സംഘം ഇന്ത്യയിലെ സുഗമമായ ചിത്രീകരണം പ്രോത്സാഹിപ്പിക്കും

      Posted On: 18 FEB 2020 12:43PM by PIB Thiruvananthpuram

    കേന്ദ്ര വാര്‍ത്താവിതരണ പ്രക്ഷേപണ മന്ത്രാലയം കോണ്‍ഫെഡറേഷന്‍ ഓഫ് ഇന്ത്യന്‍ ഇന്‍ഡസ്ട്രീസിന്റെ സഹകരണത്തോടെ 70-ാമത് ബെര്‍ലിന്‍ രാജ്യാന്തര ചലച്ചിത്രോത്സവത്തില്‍ പങ്കെടുക്കുന്നു. ജര്‍മ്മനിയിലെ ബെര്‍ലിനില്‍ ഫെബ്രുവരി 20 മുതല്‍ മാര്‍ച്ച് ഒന്ന് വരെയാണ് ചലച്ചിത്രോത്സവം സംഘടിപ്പിക്കുന്നത്. ചലച്ചിത്രോത്സവത്തിലെ ഇന്ത്യന്‍ പവലിയന്‍ വിദേശ വിപണിയില്‍ ഇന്ത്യന്‍ സിനിമയെ ജനപ്രിയമാക്കുന്നതിനും പുതിയ വ്യാപാര അവസരങ്ങള്‍ ഒരുക്കുന്നതിനുമുള്ള വേദിയാകും.


    
    പുഷ്‌പേന്ദ്ര സിംഗിന്റെ 'ലൈല ഔര്‍ സാത്ത് ഗീത് ' , പ്രതീക് വാട്ടിന്റെ 'എബ് ആലൈ ഓ!' അക്ഷയ് ഇന്ദിക്കറിന്റെ 'സ്ഥല്‍പുരാണ്‍' എന്നീ മൂന്ന് ഇന്ത്യന്‍ ഫീച്ചര്‍ ഫിലിമുകളും എക്താ മിത്തലിന്റെ ഹ്രസ്വചിത്രമായ ഗുംനാംദിനും ഇക്കൊല്ലത്തെ ബെര്‍ലിന്‍ ചലച്ചിത്രോത്സവത്തിലേക്ക് തിരഞ്ഞെടുക്കപ്പെട്ടിട്ടുണ്ട്.


    
    ബെര്‍ലിനാലേയിലെ ഇന്ത്യന്‍ പവലിയന്‍ കേന്ദ്ര വിദേശകാര്യമന്ത്രി ഡോ. എസ്. ജയശങ്കര്‍ ഉദ്ഘാടനം ചെയ്യും. ഇന്ത്യ തങ്ങളുടെ ചലച്ചിത്രങ്ങളെ വിവിധ ഭാഷ, സംസ്‌ക്കാര പ്രാദേശിക വൈവിദ്ധ്യങ്ങള്‍ക്കിടയില്‍ പ്രോത്സാഹിപ്പിക്കാനാണ് ആഗ്രഹിക്കുന്നത്. അതോടൊപ്പം ഇന്ത്യയിലെ വിതരണം, നിര്‍മ്മാണം, ചിത്രീകരണം, തിരക്കഥ വികസന സാങ്കേതികവിദ്യ എന്നിവയില്‍ ബഹുതല അന്താരാഷ്ട്ര സഹകരണം ബെര്‍ലിനാലെ 2020ലെ പങ്കാളിത്തത്തോടെ സ്ഥാപിക്കാനാണ് ശ്രമിക്കുന്നത്.


    
    ഫിലിം ഫെസിലിറ്റേഷന്‍ ഓഫീസുവഴി ഏകജാലകത്തിലൂടെ സിനിമാ നിര്‍മ്മാണത്തിന് അനുമതി നല്‍കുന്നതിലൂടെ ചലച്ചിത്ര ചിത്രീകരണം സുഗമാക്കിയതും ഇന്ത്യയില്‍ സിനിമാറ്റിക് ടൂറിസത്തിന് വേദി ലഭ്യമാക്കിയതും വിവിധ ആശയവിനിമയങ്ങളിലൂടെ പ്രോത്സാഹിപ്പിക്കാനാണ് ഇന്ത്യന്‍ പ്രതിനിധി സംഘം ശ്രമിക്കുന്നത്. ഇന്ത്യയെ ചിത്രീകരണാനന്തര ഹബ്ബായി പ്രദര്‍ശിപ്പിച്ചുകൊണ്ട് രാജ്യാന്തര ചലച്ചിത്ര നിര്‍മ്മാണ കമ്പനികളുമായി സഹകരണം പ്രോത്സാഹിപ്പിക്കും.


    
    ഇന്ത്യയെ മാധ്യമ, വിനോദ വ്യവസായത്തിന്റെ പ്രധാനപ്പെട്ട ലക്ഷ്യസ്ഥാനകേന്ദ്രമാക്കി മാറ്റുകയെന്ന ലക്ഷ്യത്തോടെയാണ് ഇന്ത്യാ ഗവണ്‍മെന്റ് ഓഡിയോ-വിഷ്വല്‍ മേഖലയെ പ്രമുഖ സേവന മേഖലയായി അംഗീകരിച്ചത്.


    
    ബെര്‍ലിനാലെയിലേക്കുള്ള ഇന്ത്യന്‍ പ്രതിനിധി സംഘം ഗോവയില്‍ നടക്കുന്ന 51-ാമത് ഇന്ത്യന്‍ രാജ്യാന്തര ചലച്ചിത്രോത്സവ (ഐ.എഫ്.എഫ്.ഐ)ത്തിലെ വിദേശ പങ്കാളിത്തിന് സൗകര്യമൊരുക്കും. ചലച്ചിത്ര നിര്‍മ്മാണ കലയുടെ മികവ് ഉയര്‍ത്തിക്കാട്ടുന്നതിന് ലോകത്തങ്ങോളമിങ്ങോളമുള്ള ചലച്ചിത്രങ്ങള്‍ക്ക് ഐ.എഫ്.എഫ്.ഐ പൊതുവേദി നല്‍കും.


    
    ഇസ്രായേല്‍, ദക്ഷിണാഫ്രിക്ക, ന്യൂസിലാന്‍ഡ്, സ്‌പെയിന്‍, ബ്രസീല്‍, പോര്‍ച്ചുഗല്‍, ഫ്രാന്‍സ്, ഇറ്റലി, സ്വിറ്റ്‌സര്‍ലന്‍ഡ്, ജര്‍മ്മനി, കാനഡ, അമേരിക്കന്‍, റുവാണ്ട എന്നീ രാജ്യങ്ങളിലെ ഉദ്യോഗസ്ഥരുമായി പ്രതിനിധിസംഘം കൂടിക്കാഴ്ച നടത്തും. ഇന്ത്യന്‍ പ്രതിനിധിസംഘം ലൊക്കാര്‍ണോ ചലച്ചിത്രോത്സവം, സണ്‍ഡാന്‍സ് ചലച്ചിത്രോത്സവം, വെനീസ് രാജ്യാന്തര ചലച്ചിത്രോത്സവം, കാന്‍സ് ചലച്ചിത്രോത്സവം, റേഡിയന്‍സ് ചലച്ചിത്രോത്സവം, എഡിന്‍ബര്‍ഗ് രാജ്യാന്തര ചലച്ചിത്രോത്സവം, അനേസി രാജ്യാന്തര അനിമേഷന്‍ ചലച്ചിത്രോത്സവം എന്നിവയുടെ അധികാരികളുമായും മറ്റുള്ളവര്‍ക്കൊപ്പം അവര്‍ കൂടിക്കാഴ്ച നടത്തും.


    
    ചലച്ചിത്രനിര്‍മ്മാണ പ്രക്രിയയിലെ നിരവധി ഘടകങ്ങളില്‍ മറ്റുള്ളവരെ അപേക്ഷിച്ച് ഇന്ത്യയ്ക്ക് മേല്‍ക്കൈയുണ്ട്. നമുക്ക് വളരെ ശക്തമായ ഒരു ആഭ്യന്തര ചലച്ചിത്ര വ്യവസായം രാജ്യത്തിന്റെ അങ്ങോളമിങ്ങോളമുണ്ട്. അതോടൊപ്പം ലോകനിലവാരത്തിലുള്ള സാങ്കേതികവിദഗ്ധരുടെയും ഉപകരണങ്ങളുടെയും ഏത് തരത്തിലുള്ള ചലച്ചിത്രത്തിനും വേണ്ട വൈവിദ്ധ്യമാര്‍ന്ന ലോക്കേഷന്‍ തെരഞ്ഞെടുക്കുന്നതിനുള്ള അവസരവുമുണ്ട്.


    
    1,800ലേറെ ഫീച്ചര്‍ ഫിലിമുകള്‍ നിര്‍മ്മിക്കപ്പെടുന്ന രാജ്യത്ത്, 900ലേറെ ടെലിവിഷന്‍ ചാനലുകളും, 500 മില്യണ്‍ ഇന്റര്‍നെറ്റ് ഉപയോക്താക്കളും, 500 മില്യണ്‍ സ്മാര്‍ട്ട് ഫോണ്‍ ഉപയോക്താക്കളുമുണ്ട്. ഇങ്ങനെയുള്ള ഇന്ത്യയുടെ ഊര്‍ജ്ജസ്വലമായ മാധ്യമ വിനോദ വ്യവസായം ആഗോള കോര്‍പ്പറേറ്റുകള്‍ക്ക് വളരെ ആകര്‍ഷകമായ വളര്‍ച്ചാ അവസരങ്ങള്‍ ലഭ്യമാക്കും.


    ***

    
    
    (Release ID: 1603786) Visitor Counter : 1
    
    
      Read this release in: Kannada , Punjabi , Hindi , Marathi , Gujarati , English , Urdu , Bengali