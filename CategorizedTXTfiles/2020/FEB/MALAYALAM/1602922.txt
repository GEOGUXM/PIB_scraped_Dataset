      PIB Headquarters

      ജനാധിപത്യം നിലനില്‍ക്കുന്നത് നിഷ്പക്ഷമാധ്യമ പ്രവര്‍ത്തനത്തിലൂടെ- കേന്ദ്ര സഹമന്ത്രി ശ്രീ. വി. മുരളീധരന്‍
      Posted On: 12 FEB 2020 3:08PM by PIB Thiruvananthpuram


    ജനാധിപത്യം നിലനില്‍ക്കുന്നത് നിര്‍ഭയമായും നിഷ്പക്ഷമായും പ്രവര്‍ത്തിക്കുന്ന മാധ്യമങ്ങളിലൂടെയാണെന്ന് കേന്ദ്ര വിദേശകാര്യ, പാര്‍ലമെന്ററികാര്യ സഹമന്ത്രി ശ്രീ. വി. മുരളീധരന്‍ പറഞ്ഞു. ജന്മഭൂമി ദിനപ്പത്രത്തിന്റെ പത്തനംതിട്ട എഡിഷന്‍ തിരുവല്ലയില്‍ ഉദ്ഘാടനം ചെയ്യുകയായിരുന്നു അദ്ദേഹം. വസ്തുനിഷ്ഠമായ വിവരങ്ങള്‍ നല്‍കുന്നതിനേക്കാള്‍, വേഗത്തില്‍ വിവരങ്ങള്‍ നല്‍കുന്നതിന് മാധ്യമങ്ങള്‍ പ്രാമുഖ്യം നല്‍കുന്നത് അഭികാമ്യമല്ലെന്ന് അദ്ദേഹം പറഞ്ഞു.


    
    വസ്തുതകള്‍ വിലയിരുത്താതെ, ജനങ്ങളില്‍ ഭീതി പരത്തുന്ന വിധം വാര്‍ത്തകള്‍ നല്‍കുന്നതില്‍ നിന്ന് മാധ്യമങ്ങള്‍ വിട്ടു നില്‍ക്കണമെന്ന് ശ്രീ. വി. മുരളീധരന്‍ ആവശ്യപ്പെട്ടു. വാര്‍ത്തകളില്‍ വീക്ഷണം കലര്‍ത്തുന്നത് ഇന്ന് വ്യാപകമായിക്കൊണ്ടിരിക്കുകയാണെന്നും മാധ്യമപ്രവര്‍ത്തകര്‍ സത്യത്തിന്റെ ഭാഗത്തുനിന്ന് പ്രവര്‍ത്തിക്കണമെന്നും ശ്രീ. വി. മുരളീധരന്‍ പറഞ്ഞു.


    
    ശ്രീ. അക്കീരമണ്‍ കാളിദാസ ഭട്ടതിരിപ്പാടിന് ആദ്യ കോപ്പി നല്‍കി ശ്രീ. വി. മുരളീധരന്‍ പത്തനംതിട്ട എഡിഷന്‍ പ്രകാശനം നടത്തി. മിസോറം മുന്‍ ഗവര്‍ണ്ണര്‍ ശ്രീ. കുമ്മനം രാജശേഖരന്‍ മുഖ്യ പ്രഭാഷണം നടത്തി. ജന്‍മഭൂമി മാനേജിംഗ് ഡയറക്ടര്‍ ശ്രീ. എം. രാധാകൃഷ്ണന്‍ അധ്യക്ഷത വഹിച്ചു. പദ്മശ്രീ ജേതാവ് ശ്രീ. എം.കെ കുഞ്ഞോലിനെ ചടങ്ങില്‍ ആദരിച്ചു.


    

    തിരുവല്ല നഗരസഭാ ചെയര്‍മാന്‍ ശ്രീ. ചെറിയാന്‍ പോളച്ചിറയ്ക്കല്‍, ബി.എം.എസ് സംസ്ഥാന പ്രസിഡന്റ് ശ്രീ. കെ.കെ വിജയകുമാര്‍, ബി.ജെ.പി സംസ്ഥാന വൈസ് പ്രസിഡന്റ് ജി.രാമന്‍ നായര്‍, മര്‍ച്ചന്റ് അസോസിയേഷന്‍ പ്രസിഡന്റ് ശ്രീ. എം.സലീം, കെ.ത്രി.എ അഡൈ്വസറി ബോര്‍ഡ് ചെയര്‍മാന്‍ ലാല്‍ജി വര്‍ഗീസ് തുടങ്ങിയവര്‍ ചടങ്ങില്‍ പങ്കെടുത്തു.


    അടിക്കുറിപ്പ്

    ജന്മഭൂമി ദിനപ്പത്രത്തിന്റെ പത്തനംതിട്ട എഡിഷന്‍ തിരുവല്ലയില്‍ കേന്ദ്ര വിദേശകാര്യ, പാര്‍ലമെന്ററികാര്യ സഹമന്ത്രി ശ്രീ. വി. മുരളീധരന്‍ ഉദ്ഘാടനം ചെയ്യുന്നു


    
    AM MRL
    

    
    (Release ID: 1602922) Visitor Counter : 4