      பாதுகாப்பு அமைச்சகம்

      பாங்காக்கில் ஆசியான் பாதுகாப்பு அமைச்சர்கள் கூட்டத்தினிடையே அமெரிக்க பாதுகாப்பு அமைச்சர் டாக்டர் மார்க் டி எஸ்பருடன் பாதுகாப்பு அமைச்சர் ராஜ்நாத் சிங் சந்திப்பு
      பிராந்திய பாதுகாப்பு மற்றும் ராணுவ ஒத்துழைப்பை விரிவுபடுத்துவது குறித்து இரு அமைச்சர்களும் ஆலோசனை

      Posted On: 17 NOV 2019 10:56AM by PIB Chennai

    பாங்காக்கில் இன்று (17.11.19) ஆசியான் பாதுகாப்பு அமைச்சர்கள் கூட்டத்தினிடையே, பாதுகாப்பு அமைச்சர் திரு.ராஜ்நாத் சிங், அமெரிக்க பாதுகாப்பு அமைச்சர் டாக்டர் மார்க் டி எஸ்பருடன் இருதரப்பு பேச்சுவார்த்தை நடத்தியுள்ளார். இந்தியா-அமெரிக்கா இடையேயான நட்புறவு வளர்ந்து வருவது குறித்து மகிழ்ச்சி தெரிவித்த பாதுகாப்பு அமைச்சர், ராணுவம் மற்றும் பாதுகாப்பு, பொருளாதாரம், எரிசக்தி, தீவிரவாத எதிர்ப்பு மற்றும் மக்களிடையேயான நேரடி உறவு உள்ளிட்ட பல்வேறு துறைகளில், இரு நாடுகள் இடையேயான இருதரப்பு ஒத்துழைப்பு அதிகரித்து வருவதாக கூறினார்.


    விதிமுறை சார்ந்த மற்றும் இறையாண்மை மற்றும் பிராந்திய ஒருமைப்பாட்டிற்கான மதிப்பு போன்றவற்றின் ஆதரவுடன், இந்தோ - பசிபிக் பிராந்திய விவகாரங்கள் மற்றும் இந்த பிராந்தியத்தை சுதந்திரமான, வெளிப்படையான, அமைதியான, வளம் மிக்க மற்றும் உள்ளார்ந்த பிராந்தியமாக மாற்றுவதற்கான இந்தியாவின் தொலைநோக்குத் திட்டங்களில், இந்தியா-அமெரிக்கா இடையே ஒருங்கிணைப்பு அதிகரித்து வருவதாக திரு.ராஜ்நாத் சிங் தெரிவித்தார். இந்தோ-பசிபிக் பிராந்தியத்திற்கான இந்தியாவின் தொலைநோக்குத் திட்டத்தில் ஆசியான் முக்கியமானதாகும். கூட்டுப் பயிற்சி, மனித நேய உதவி, பேரிடர் நிவாரணப் பணிகள் மற்றும் கடல்சார் எல்லை விழிப்புணர்வு உள்ளிட்ட கடல்சார் பாதுகாப்புத் துறையில் இரு நாடுகளும் ஒருங்கிணைந்து செயல்பட்டு வருகின்றன என்றும் அவர் குறிப்பிட்டார்.


    பிராந்திய பாதுகாப்பு மற்றும் இருதரப்பு ராணுவ ஒத்துழைப்பு தொடர்பான பல்வேறு அம்சங்கள் குறித்து இரு அமைச்சர்களும் விவாதித்தனர். இந்த சந்திப்பு நல்ல விதமாக அமைந்ததுடன், வாஷிங்டனில் அடுத்த மாதம் நடைபெறவுள்ள 2 + 2 பேச்சுவார்த்தையின் போது விரிவாக விவாதிக்க ஆவலுடன் எதிர்நோக்கியிருப்பதாகவும் பாதுகாப்பு அமைச்சர் தெரிவித்துள்ளார்.


    பின்னர், திரு.ராஜ்நாத் சிங் வெளியிட்ட டுவிட்டர் பதிவில், அமெரிக்க பாதுகாப்பு அமைச்சருடனான சந்திப்பு மிகச் சிறப்பாக அமைந்தது என்று குறிப்பிட்டுள்ளார். “இந்தியா-அமெரிக்கா இடையேயான ராணுவ ஒத்துழைப்பை விரிவுபடுத்துவதற்கான வழிமுறைகள் குறித்து நாங்கள் பேசினோம்” என்று அவர் தமது டுவிட்டர் பதிவில் குறிப்பிட்டுள்ளார்.


    ***

    
    
    (Release ID: 1592118) Visitor Counter : 23
    
    
      Read this release in: English , Urdu , Hindi