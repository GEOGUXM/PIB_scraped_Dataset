      PIB Headquarters

      இந்திய விமான நிலைய ஆணையம், மண்டல தலைமையகம், தென் மண்டலம் மற்றும் சென்னை விமான நிலைய கண்காணிப்பு விழிப்புணர்வு வாரம் 2019 அனுசரிப்பு
      Posted On: 05 NOV 2019 4:23PM by PIB Chennai


    இந்திய விமான நிலைய ஆணையத்தின் மத்திய கண்காணிப்பு ஆணையம் / பெரு நிறுவன கண்காணிப்புத்துறை உத்தரவின்படி கண்காணிப்பு விழிப்புணர்வு வாரம் – 2019, இந்திய விமான நிலைய ஆணையத்தின் தென் மண்டல தலைமை அலுவலகம் மற்றும் சென்னை விமான நிலையம் சார்பில், 28.10.2019 அன்று நடைபெற்ற துவக்க நிகழ்ச்சியுடன் 28.10.2019 முதல் 02.11.2019 வரை கடைப்பிடிக்கப்பட்டது.


    கண்காணிப்பு விழிப்புணர்வு வாரம் – 2019-ஐ முன்னாள் தலைமைத் தேர்தல் ஆணையர் டாக்டர்.என்.கோபாலசுவாமி முதன்மை விருந்தினராக பங்கேற்று, மண்டல செயல் இயக்குநர் (தென் மண்டலம்) திரு.ஆர்.மாதவன் மற்றும் விமான நிலைய இயக்குநர் திரு. எஸ். ஸ்ரீகுமார் ஆகியோர் முன்னிலையில் துவக்கி வைத்தார். திரளாக குழுமியிருந்த இந்திய விமான நிலைய ஆணைய அலுவலர்கள் மற்றும் ஊழியர்களிடையே பேசிய திரு.கோபாலசுவாமி, வாழ்வில் நேர்மை, வெளிப்படைத்தன்மை, பொறுப்புணர்வு ஆகியவற்றின் அவசியத்தை உணர்த்தியதுடன், பொது நிர்வாகத்தில் திறமையை மேம்படுத்துவதற்கும், நாட்டில் லஞ்ச ஊழலை குறைப்பதற்கும் தொழில்நுட்பத்தை பயன்படுத்த வேண்டும் என்று வலியுறுத்தினார்.


    “நேர்மை – ஒரு வாழ்க்கை முறை” என்ற மத்திய விழிப்புணர்வு ஆணையத்தின் கருப்பொருளை மையமாகக் கொண்டு இந்த வாரத்தில் பல்வேறு விழிப்புணர்வு நிகழ்ச்சிகள் நடத்தப்பட்டன. விழிப்புணர்வு குறித்த பயிலரங்கம் ஒன்றும் நடத்தப்பட்டது. இதில், ஓய்வுபெற்ற ஐஏஎஸ் அதிகாரி திரு.ராமபத்ரன் ராமானுஜம் மற்றும் ஓய்வுபெற்ற ஐபிஎஸ் அலுவலரும், கண்காணிப்பு மற்றும் லஞ்ச ஒழிப்புத்துறை முன்னாள் தலைமை இயக்குநருமான டாக்டர். சி.எல்.ராமகிருஷ்ணன் ஆகியோர் விழிப்புணர்வு உரையாற்றினர். மேலும், ஒப்பந்த தொழிலாளர்கள் மற்றும் இந்திய விமான நிலைய ஆணைய நிர்வாகிகள் பயன்பெறும் வகையில், ஒப்பந்த தொழிலாளர்களுக்கான விதிமுறைகள் குறித்து மண்டல தொழிலாளர் ஆணையர் (மத்திய) திரு. எஸ். அண்ணாதுரை, விழிப்புணர்வு உரையாற்றினார்.


    சென்னை விமான நிலையத்தில் சரக்குகளை கையாளும்போது ஏற்படும் கால தாமதத்தை குறைப்பதற்காக அதன் அமைப்புகள் மற்றும் செயல்முறைகளில் மேற்கொள்ள வேண்டிய மேம்பாடுகள் குறித்து இந்திய விமான நிலைய ஆணையத்தின் பொது மேலாளர் (சரக்கு பிரிவு) முன்னிலையில் கலந்துரையாடல் அமர்வு நடைபெற்றது.


    மாணவர்களிடையே விழிப்புணர்வை ஏற்படுத்தும் வகையில், 8 பள்ளிகள் மற்றும் 5 கல்லூரிகளில் கட்டுரை எழுதுதல், பேச்சுப்போட்டி, ஓவியம் தீட்டுதல் உள்ளிட்ட பல்வேறு போட்டிகள் நடத்தப்பட்டன.


    நாட்டின் எதிர்கால சந்ததியரான இளைஞர்களின் உள்ளங்களில் நன்னெறி பண்புகளையும், நேர்மை உணர்வுகளையும் பதிய வைக்கும் வகையில், மீனம்பாக்கம் கேந்திரிய வித்யாலயாவில், இந்திய விமான நிலைய ஆணையம், நேர்மை அமைப்பு ஒன்றை நடத்தி வருகிறது. இந்த அமைப்பில் இடம்பெற்றுள்ள மாணவர்களுக்காக பல்வேறு போட்டிகள் நடத்தப்பட்டன.


    மத்திய விழிப்புணர்வு ஆணையத்தின் நேர்மை உறுதியை ஆன்லைன் மூலம் மேற்கொள்ளும் வகையில், பயணிகளின் வசதிக்காக சென்னை விமான நிலையத்தில் சிறப்பு கவுண்டர் ஒன்று திறக்கப்பட்டது. இதற்கு பயணிகள் மற்றும் பங்குதாரர்களிடையே, பெரும் வரவேற்பு கிடைத்ததுடன் அவர்கள் இந்த வாரத்தில் மின்னணு வழியாக உறுதிமொழியை எடுத்துக்கொண்டனர்.


    1.11.2019 அன்று நடைபெற்ற நிறைவு நாள் நிகழ்ச்சியில், தமிழக அரசின் அறிவியல் நகர துணைத்தலைவர் உ.சகாயம் ஐ.ஏ.எஸ். முதன்மை விருந்தினராகப் பங்கேற்று உரையாற்றினார். பல்வேறு போட்டிகளில் வெற்றிபெற்றவர்களுக்கு முதன்மை விருந்தினர் பரிசுகளை வழங்கியதுடன் இந்நிகழ்ச்சி நிறைவு பெற்றதாக இந்திய விமான நிலைய ஆணையத்தின் தென் மண்டல தலைமையகம் வெளியிட்டுள்ள செய்திக்குறிப்பில் தெரிவிக்கப்பட்டுள்ளது.


    ***************

    
    
    (Release ID: 1590459) Visitor Counter : 78