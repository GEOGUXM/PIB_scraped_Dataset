      PIB Headquarters

      சென்னை தேசிய கடல்சார் தொழில்நுட்ப நிறுவனத்தின் வெள்ளிவிழாவில் குடியரசுத் துணைத் தலைவர் திரு. எம். வெங்கையா நாயுடு ஆற்றிய உரை
      Posted On: 03 NOV 2019 6:43PM by PIB Chennai


    தேசிய கடல்சார் தொழில்நுட்ப நிறுவனத்தின் வெள்ளிவிழா கொண்டாட்டத்தில் இன்று பங்கேற்றுள்ளது குறித்து நான் பெருமகிழ்ச்சி அடைகிறேன்.


    வெற்றிகரமான பயணத்தில், இந்த மைல்கல்லை அடைந்துள்ள தேசிய கடல்சார் தொழில்நுட்ப நிறுவனம் மற்றும் புவி அறிவியல் அமைச்சகத்துக்கு எனது இதயம் கனிந்த வாழ்த்துகளை தெரிவித்துக் கொள்கிறேன்.


    கடல்சார் துறையில், தேசிய கடல்சார் தொழில்நுட்ப நிறுவனம், நவீன ஆராய்ச்சியை மேற்கொண்டு வருவது குறித்து நான் மகிழ்ச்சி அடைகிறேன். தீவுகளில் வாழும் சமுதாயத்தினருக்கு கடல்நீரை நன்னீராக்கும் நிலையங்களை உருவாக்கும் தொழில்நுட்பங்கள் தவிர, சுனாமி எச்சரிக்கை பற்றிய தொழில்நுட்பம் சமுதாயத்துக்கு பெரிதும் பயனளிக்கும்.


    அதிகரித்து வரும் நாட்டின் கனிமத் தேவைகளை நிறைவு செய்யவும், இதன்மூலம் வெகுவிரைவில் நாட்டைத் தன்னிறைவு பெற்றதாக மாற்றும் வகையிலும், தொழில்நுட்பங்களுடன் கூடிய ஆழ்கடல் சுரங்கப் பணிகளிலும் தேசிய கடல்சார் நிறுவனம் ஈடுபட்டு வருவதாக எனக்கு தெரிவிக்கப்பட்டது.


    விண்வெளி தொழில்நுட்பத்தில் சிறந்து விளங்குவது போல, கடல் துறையிலும் நாட்டை முன்னணிக்கு கொண்டுவர, மத்திய அரசின் நீலப் பொருளாதாரக் கொள்கையின் அடிப்படையில், கடலில் வாழும் உயிரினங்கள் மற்றும் உயிர் சாரா வளங்களை தொடர்ந்து பெறும் வகையில் தொழில்நுட்பங்களை மேம்படுத்த வேண்டும்.


    சர்வதேச கடல் ஆராய்ச்சி அமைப்புகளுக்கு இணையாக தேசிய கடல்சார் தொழில்நுட்ப நிறுவனமும், நவீன ஆராய்ச்சிகளை நடத்தி வருவது பெருமைக்குரிய விஷயமாகும்.


    கடலின் முக்கியத்துவம் நமக்கு புதிதல்ல, நமது இதிகாசங்கள் ஆயிரக்கணக்கான ஆண்டுகளுக்கு முன்பே சமுத்திரம் பற்றி குறிப்பிட்டுள்ளன. பண்டைக் காலத்திலிருந்தே, கடல் போர், கடல் வணிகம் போன்ற கடல்சார் நடவடிக்கைகளில் இந்தியாவுக்கு தொடர்பு இருந்துள்ளது. லோத்தல் என்னும் மிகப்பழமையானத் துறைமுகம், முதலாம் நூற்றாண்டைச் சேர்ந்த சோழ துறைமுகமான பூம்புகார் ஆகியவை, கடல்சார் கட்டமைப்பு மேம்பாட்டுடன் நமக்குள்ள தொடர்பை உறுதிப்படுத்துகின்றன. காவிரியாற்றின் முகத்துவாரத்தில் அமைந்திருந்த இயற்கைத் துறைமுகமான பூம்புகார் வரை, வணிகக் கப்பல்களுக்கு மன்னரின் கப்பல்கள் பாதுகாப்பாக வந்ததாக ரோமன் வரலாற்று அறிக்கை தெரிவிக்கிறது.


    அண்மையில் இந்தியப் பிரதமர் திரு. நரேந்திர மோடி, சீனக் குடியரசின் அதிபர் திரு. ஸீ ஜின்பிங் ஆகியோருக்கு இடையிலான சந்திப்பு நடைபெற்ற மாமல்லபுரம், ஏழாம் நூற்றாண்டில் பல்லவர்களின் முக்கியமான துறைமுக நகரமாகத் திகழ்ந்தது. 9-ஆம் நூற்றாண்டின் கடைசிக் காலம் வரை அந்தத் துறைமுக நகரம் சீனாவின் பட்டுப்பாதை மற்றும் இந்தியாவின் நறுமணப் பாதையின் ஒருபகுதியாக இருந்துவந்தது.


    மாமல்லபுரம் வழியாக சீனாவிலிருந்து இறக்குமதி செய்யப்படும் பட்டுக்கான மூலப்பொருளையே காஞ்சிபுரம் பட்டுத்தொழில் நம்பியிருந்தது. அசோக மன்னர் காலத்திலிருந்து, ராஜேந்திர சோழன் உட்பட இந்தியாவை ஆண்ட அனைத்து மன்னர்களும் கடலில் தங்களது ஆற்றலையும், அதிகாரத்தையும் நிலைநாட்டியிருந்தனர். எனவே, நமக்கு படகுகள் இறங்குமிடங்கள் போன்ற கடல்சார் கட்டமைப்புகளை உருவாக்கும் ஞானம் பண்டைக் காலம் தொட்டே இருந்து வந்தது. அதன் மூலம் பெரிய கப்பல்களிலிருந்து நடுக்கடலில் சிறிய படகுகளுக்கு பொருட்களை மாற்றி, அவை முகத்துவாரம் வழியாகக் கொண்டு செல்லப்பட்டன.


    உலகத் தரம்வாய்ந்த தொழில்நுட்பங்களை உருவாக்கி, அவற்றின் மூலம் கடல் வளங்களை நீடித்த பயன்பாட்டுக்கு உட்படுத்துவதை தேசிய கடல்சார் நிறுவனம் நோக்கமாகக் கொண்டுள்ளது என்பதை நான் புரிந்து கொண்டிருக்கிறேன். இதன் மூலம் மதிப்புக்கூட்டு தொழில்நுட்ப சேவைகளை அளித்து, கடல்சார் நடவடிக்கைகளில் ஈடுபடும் அமைப்புகளுக்கு தீர்வு வழங்கவும், கடல்சார் வளங்கள் மற்றும் சுற்றுச்சூழலை பராமரிப்பதற்கு நாட்டின் நிறுவன ரீதியிலான திறன்களையும், கடல்சார் அறிவின் அடிப்படையில் உருவாக்கவும் முயற்சிகள் மேற்கொள்ளப்படுகின்றன.


    கடல் மற்றும் நிலையான கடற்கரை கட்டமைப்பு, கடல் பற்றிய புள்ளி விவரங்களை திரட்டுவது, கடல்சார் உயிரி மற்றும் புவி ரசாயனம், கடல்சார் மாசு, கடலியல், கடல்சார் சூழலியல், கடல்சார் மருந்துகள் மற்றும் கடல்மீன் வளர்ப்பு தொழில்நுட்பங்கள் ஆகியவற்றை உருவாக்குவதற்கான விரிவான பொறியியல் உள்பட பல்வேறு ஆராய்ச்சிகளை தேசிய கடல்சார் நிறுவனம் மேற்கொண்டிருப்பது குறித்து நான் மகிழ்ச்சி அடைகிறேன்.


    பருவநிலை மாற்றத்தின் எதிர்மறை தாக்கத்திலிருந்து கடலோரப் பகுதிகளைப் பாதுகாப்பதற்கு தொழில்நுட்பம் தேவைப்படுகிறது. மேலும் சமுதாய நலனுக்காக கடலோரக் கட்டமைப்புகளை மேம்படுத்துவதும் அவசியமாகும். நீண்டகாலமாக, பருவநிலை மாற்றம் தொடர்பான ஆராய்ச்சிகளுக்கு ஆர்ட்டிக் பிராந்தியத்தில் கண்காணிப்புக்காக துருவப் பிராந்திய கடல்சார் கண்காணிப்பு கட்டமைப்பை தேசிய கடல்சார் நிறுவனம் மேற்கொண்டிருப்பது குறித்து மகிழ்ச்சி அடைகிறேன்.


    இந்தியாவின் கடற்ரையின் நீளம் 7,500 கிலோமீட்டர் தூரத்திற்கும் மேற்பட்டதாகும். கணிசமான மக்களுக்கு வாழ்வாதாரமாகவும், உணவு வழங்கும் ஆற்றல் கொண்டதாகவும் கடல் விளங்குகிறது. உலக வர்த்தகம் செழிப்பதற்கு காரணமான கடல்சார் சூழலை பாதுகாப்பதன் மூலம் பொருளாதார மேம்பாட்டுக்கு வகை செய்ய முடியும்.


    தேசிய கடல்சார் நிறுவனம், நீலப் பொருளாதாரத்தின் ஆறு முக்கிய அம்சங்கள் குறித்த அனைத்து பணிகளையும் மேற்கொண்டு வருவது குறித்து நான் மகிழ்ச்சி அடைகிறேன். மீன்வளம் மற்றும் மீன்வளர்ப்பு, புதுப்பிக்கத்தக்க கடல்சார் எரிசக்தி, கடல் துறைமுகங்கள் மற்றும் கப்பல் துறை, கடல்சார் ஹைட்ரோ கார்பன்ஸ் மற்றும் கடலுக்கு அடியில் உள்ள கனிமங்கள், கடல்சார் உயிரி தொழில்நுட்பம், ஆராய்ச்சி மற்றும் மேம்பாடு, சுற்றுலா ஆகியவை அந்த ஆறு முக்கிய அம்சங்களாகும்.


    ஐநாவின் நீடித்த வளர்ச்சி இலக்குகளை அடைவதில் தண்ணீருக்கு அடியில் வாழ்க்கை என்ற 14 ஆவது குறிக்கோளை எட்ட நீலப் பொருளாதாரம் நிச்சயம் உதவும். பெருங்கடல்கள், கடல்கள், கடல்சார் வளங்களை நீடித்த வளர்ச்சிக்கு பயன்படுத்தவும், அவற்றைப் பாதுகாக்கவும் வேண்டும். கார்பன் பிரிப்பு, கடலோரப் பாதுகாப்பு, கலாச்சார மாண்புகள், பல்லுயிர் பெருக்கம் போன்ற சந்தைப்படுத்த முடியாத, புலனாகாத, பொருளாதார நன்மைகளை உள்ளடக்கியது நீலப்பொருளாதாரமாகும்.


    நீலப் பொருளாதாரத்தின் முக்கிய சவால்களுக்குத் தீர்வுகாணும் நல்ல நிலையில் தேசிய கடல்சார் தொழில்நுட்ப நிறுவனம் உள்ளது என்ற நம்பிக்கை எனக்கு உண்டு. தொடர்ந்து மீன்வளத்தைப் பராமரிக்கவும், கடலில் மாசுகளைத் தடுத்து, தூய்மையான சூழலை பராமரிக்கவும், கடல்சார் நிலைத்தன்மையின் பல்வேறு அம்சங்களை உணர்ந்து கடல்சார் தொழில்நுட்ப நிறுவனம் சிறப்பாக பணியாற்றி வருகிறது. கடல் வளங்களை பராமரிப்பதிலும் அது முக்கியப் பங்கு வகித்து வருகிறது. இவை அனைத்துக்கும் தேசிய கடல்சார் தொழில்நுட்ப நிறுவனம் பல்வேறு பிரிவிலிருந்து ஒத்துழைப்பையும், கூட்டு முயற்சியையும் நாடவேண்டும்.


    நவீனத் தொழில்நுட்ப சகாப்தத்தில் பெருங்கடல்கள், புதிய பொருளாதார நடவடிக்கை மையங்களாக மாறும் என்று நித்தி ஆயோக் கூறியுள்ளது. கப்பல் துறை கடலில் எண்ணெய் மற்றும் வாயு கண்டுபிடிப்பு, மீன்பிடித்தல், கடலுக்கு அடியில் கேபிள்கள் பதித்தல், சுற்றுலா, மீன்வளர்ப்பு கடல்சார் உயிரி தொழில்நுட்பம், பெருங்கடல் எரிசக்தி, கடலுக்கு அடியில் சுரங்கம் அமைத்தல் போன்று உருவெடுக்கும் தொழில்கள் ஆகிய துறைகளில் குறிப்பிடத்தக்க வர்த்தகம் கடல்கள் வழியே நடந்துவரும் நிலையில், இந்தத் தொழில்கள் மூலம் வேலைகளை உருவாக்கும் வாய்ப்புகள் நிறைந்துள்ளன. அத்துடன் இது உலகளவில் பொருளாதார வளர்ச்சியை ஊக்குவிக்கக் கூடியதாகும்.


    பெருங்கடல் எரிசக்தி, கடல்சார் உயிரியல், உயிரி தொழில்நுட்பம் ஆகிய பிரிவுகளில் ஆராய்ச்சி நடவடிக்கைகளையும், புதிய கண்டுபிடிப்புகளையும் மேற்கொள்ள வேண்டிய அவசியம் ஏற்பட்டுள்ளது. இதன்மூலம் இந்தப் பிரிவுகளில் நாட்டை முன்னணி நிலைக்கு உயர்த்த முடியும். இந்த மைல் கல்லை எட்டுவதற்கு தேசிய கடல்சார் தொழில்நுட்ப நிறுவனம் முக்கிய பங்கை வகிக்க முடியும்.


    2021 – 2030 பத்தாண்டுகளை ஐநா சபை, ‘நீடித்த வளர்ச்சிக்கான பெருங்கடல் அறிவியல் பத்தாண்டுகள்’ என அறிவித்திருப்பதை உங்களில் பலர் அறிவீர்கள். சுகாதாரமான, நெகிழ்திறன் மிக்க பெருங்கடலைப் பராமரிக்க இந்தியா உயிர்ப்பான நடவடிக்கையை மேற்கொண்டுள்ளது குறித்து நான் மகிழ்ச்சி அடைகிறேன்.


    பெருங்கடல்கள் முக்கியப் பங்கு வகிப்பதை கருத்தில் கொண்டு, நீடித்த சுற்றுச்சூழலுக்கு உகந்த கடல் வளங்களை பாதுகாப்பாக பயன்படுத்துவதற்குத் தேவையான அனைத்து அம்சங்களையும் உள்ளடக்கிய ஆழ்கடல் இயக்கத்தை மத்திய புவி அறிவியல் அமைச்சகம் தொடங்கியுள்ளது.


    அடுத்த சில ஆண்டுகளில், நீர்மூழ்கிகள் மூலம் கடலின் அடியில் சென்று ஆய்வு நடத்தும் மூன்று நிபுணர்களை அனுப்பும் வகையில், புவி அறிவியல் அமைச்சகம் மற்றும் தேசிய கடல்சார் தொழில்நுட்ப நிறுவனம் மேற்கொண்டுள்ள பெருமைமிகு திட்டமான சமுத்ரயான் பெற்றி பெற நான் வாழ்த்துகிறேன். இந்த திட்டத்தையடுத்து, விண்வெளியிலும், ஆழ்கடல் பகுதியிலும் ஆராய்ச்சி மேற்கொள்ளும் குறிப்பிட்ட சில நாடுகளின் பட்டியலில் இந்தியாவும் சேரும்.


    50 ஆண்டுகளை நோக்கி நீங்கள் மேற்கொள்ளும் பயணம் தொடரும் நிலையில், நீங்கள் ஏற்கனவே பல்வேறு நீண்டகால இலக்குகளை நோக்கிய முயற்சிகளை மேற்கொண்டிருப்பது குறித்து நான் எனது மகிழ்ச்சியை தெரிவித்துக் கொள்கிறேன்.


    என் உரையை முடிப்பதற்கு முன்பு, இந்த மைல் கல்லை அடைந்துள்ளதற்காக தேசிய கடல்சார் தொழில்நுட்ப நிறுவனத்தை நான் மீண்டும் ஒருமுறை வாழ்த்துகிறேன். ஆழ்கடல் வளங்களை கண்டுபிடிப்பதில் நவீன தொழில்நுட்பத்தை உருவாக்கும் பணியிலும், இந்தியப் பெருங்கடல் பாதுகாப்பிலும், வரும் ஆண்டுகளில் தேசிய கடல்சார் தொழில்நுட்ப நிறுவனம் முக்கியப் பங்கு வகிக்கும் என்பதில் எனக்கு நம்பிக்கையுள்ளது. இந்த நிறுவனத்தின் வருங்கால நடவடிக்கைகள் அனைத்தும் வெற்றி பெற நான் வாழ்த்துகிறேன்.


    நன்றி!


    ஜெய்ஹிந்த்!

    
    
    (Release ID: 1590184) Visitor Counter : 2521