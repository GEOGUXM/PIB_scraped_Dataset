      PIB Headquarters

      பத்திரிகை தகவல் அலுவலகத்தின் தென்மண்டல தலைமை இயக்குநராக திரு. ஏ. மாரியப்பன் பொறுப்பேற்றார்
      Posted On: 15 NOV 2019 4:25PM by PIB Chennai


    சென்னை பத்திரிகை தகவல் அலுவலகத்தின் கூடுதல் தலைமை இயக்குநராக பணியாற்றி வந்த திரு. ஏ. மாரியப்பன், தென்மண்டல தலைமை இயக்குநராக பதவிஉயர்வு பெற்று, இன்று பொறுப்பேற்றுக் கொண்டார்.


    1989ஆம் ஆண்டு இந்திய குடிமைப்பணி தேர்வில் வெற்றி பெற்ற அவர், 1990ஆம் ஆண்டு ஆகஸ்ட் மாதம் இந்திய தகவல் பணியில் சேர்ந்தார். புதுதில்லியில் உள்ள இந்திய மக்கள் தொடர்பு நிறுவனம் (ஐ.ஐ.எம்.சி)-யில் பயிற்சி முடித்த பின்னர், அகில இந்திய வானொலியின் கோவை செய்தியாளராக 1992ஆம் ஆண்டு பிப்ரவரி மாதம் பொறுப்பேற்றார்.


    பின்னர் 1995ஆம் ஆண்டு ஏப்ரல் மாதம் பதவி உயர்வு பெற்று, புதுதில்லியில் உள்ள இந்திய அரசின் பத்திரிகை தகவல் அலுவலகத்தில் தகவல் அதிகாரியாக பணியில் சேர்ந்தார்.


    1997ஆம் ஆண்டு செப்டம்பர் மாதம் சென்னை தொலைக்காட்சி நிலையத்தின் மண்டல செய்திப் பிரிவில் செய்தி ஆசிரியராக பொறுப்பேற்றார். மண்டல செய்திப் பிரிவில் இணை இயக்குநராகவும் பதவி உயர்வு பெற்று பணியாற்றினார்.


    2005ஆம் ஆண்டு சென்னை தொலைக்காட்சியின் மண்டல செய்திப் பிரிவின் இயக்குநராக பொறுப்பேற்று, 2014ஆம் ஆண்டு ஏப்ரல் மாதம் வரை பணிபுரிந்தார்.


    அதனையடுத்து, மத்திய அரசின் இணைச் செயலர் அந்தஸ்தில் பதவி உயர்வு பெற்று, திருவனந்தபுரத்தில் உள்ள மத்திய அரசின் பத்திரிகை தகவல் அலுவலகத்தில் கூடுதல் தலைமை இயக்குநராக பணியாற்றினார்.


    2016ஆம் ஆண்டு தெலங்கானா மாநிலம், ஹைதராபாதில் பத்திரிகை தகவல் அலுவலகத்தின் கூடுதல் தலைமை இயக்குநராக பதவி வகித்தார்.


    பின்னர் 2018ஆம் ஆண்டு ஜுலை மாதம், சென்னையில் உள்ள மத்திய அரசின் பத்திரிகை தகவல் அலுவலகத்தில் கூடுதல் இயக்குநராக பணியில் சேர்ந்து, தொடர்ந்து பணியாற்றி வந்த திரு. ஏ. மாரியப்பன், மத்திய அரசின் கூடுதல் செயலர் அந்தஸ்தில் தலைமை இயக்குநராக பதவிஉயர்வு பெற்று, தமிழ்நாடு, ஆந்திரா, தெலங்கானா, கர்நாடகா, கேரளா, புதுச்சேரி, அந்தமான் நிகோபார் தீவுகள், லட்சத்தீவுகள் ஆகியவற்றை உள்ளடக்கிய பத்திரிகை தகவல் அலுவலகத்தின் தென்மண்டலத் தலைவராக இன்று பதவியேற்றார்.


    **************

    
    
    (Release ID: 1591741) Visitor Counter : 69