      PIB Headquarters

      சென்னை விமான நிலையத்தில் சுங்கத்துறையினர் ரூ.2.28 கோடி மதிப்பிலான 6.8 கிலோ தங்கத்தை பறிமுதல் செய்தனர்
      Posted On: 26 NOV 2019 2:56PM by PIB Chennai


    சென்னை அண்ணா சர்வதேச விமான நிலையத்தில், (24.11.2019) அன்று இரண்டு தனித்தனி சோதனை நடவடிக்கைகளில் மொத்தம் ரூ.2.28 கோடி மதிப்பிலான 6.8 கிலோ தங்கம் பறிமுதல் செய்யப்பட்டது.


    முதலாவது நடவடிக்கையில் 29 பயணிகளிடமிருந்து சர்வதேச அளவில் ரூ.2.16 கோடி மதிப்புள்ள 6.4 கிலோ 24 கேரட் தங்கத்தை விமான நிலைய சுங்கத்துறையினர் பறிமுதல் செய்தனர்.


    ஸ்ரீலங்கன் விமான நிறுவனத்தின் விமானம் ஒன்றில் கொழும்பிலிருந்து வரும் முகமது நியாஸ் என்ற பயணி, பெரிய அளவில் தங்கத்தைக் கடத்தி வருவதாக சுங்கத்துறையினருக்குக் கிடைத்த தகவலின் பேரில், இந்தப் பயணியை இடைமறித்து விசாரணை நடத்தியதில் அவர், தங்கத்தை பேஸ்ட் வடிவத்தில் 29 பயணிகளிடம் கொடுத்து கடத்தி வருவதை ஒப்புக்கொண்டார். இந்த 29 பயணிகளிடம் நடத்திய சோதனையின் போது, நியாஸிடமிருந்து தங்கம் பெற்றுக் கொண்டதை அவர்களும் ஒப்புக்கொண்டனர். பேஸ்ட் வடிவத்தில் இருந்த சுமார் 7.5 கிலோ தங்கம் இந்தப் பயணிகளின் ஆசனவாயில் மறைத்து கொண்டுவரப்பட்டதை அறிந்து, இந்தத் தங்கம் அவர்களிடமிருந்து பிரித்தெடுக்கப்பட்டு பறிமுதல் செய்யப்பட்டது.


    முகமது நியாஸ் எஸ்.பி.பட்டினத்தைச் சேர்ந்தவர். இவர், துபாயிலிருந்து கொழும்பு வழியாக சென்னைக்கு வந்தவர்.


    மற்றொரு நடவடிக்கையில் நேற்று முன்தினம் இரவு குவைத்திலிருந்து சென்னை வந்த, கடப்பாவைச் சேர்ந்த அக்யூயாப் ஹூசைன் என்ற நபரின் கைப்பெட்டியைச் சோதனையிட்டபோது, இரண்டு கைக்கடிகாரங்களில் மறைத்துக் கொண்டுவரப்பட்ட தங்கத் தகடுகள், தங்க மோதிரங்கள், தங்கத்துண்டுகள் ஆகியவற்றை சுங்கத்துறையினர் பறிமுதல் செய்தனர். ரூ.11,88,000 மதிப்புள்ள இந்த 352 கிராம் தங்கம் 1962 சுங்கச் சட்டத்தின்படி, பறிமுதல் செய்யப்பட்டது.


    இச்சம்பவங்கள் குறித்து மேலும் புலன் விசாரணை நடைபெற்று வருவதாக சென்னை சர்வதேச விமான நிலைய சுங்கத்துறை ஆணையாளரின் செய்திக்குறிப்புத் தெரிவிக்கிறது.


    *****

    
    
    (Release ID: 1593546) Visitor Counter : 19
    
    
      Read this release in: English