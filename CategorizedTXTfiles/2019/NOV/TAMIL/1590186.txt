      PIB Headquarters

      தேசிய கடல்சார் தொழில்நுட்ப நிறுவனத்தின் வெள்ளிவிழாவில் மத்திய அமைச்சர் ஹர்ஷ்வர்தன் ஆற்றிய உரை
      Posted On: 03 NOV 2019 6:58PM by PIB Chennai


    சுனாமி போன்ற இயற்கை பேரிடர்களை முன்கூட்டியே கண்டுபிடிக்கும் எச்சரிக்கை தொழில்நுட்ப கட்டமைப்புகளை உருவாக்குவதில் இந்தியா உலகிலேயே முன்னணி நாடாக இருப்பதாக மத்திய சுகாதாரம் மற்றும் குடும்பநலம், அறிவியல் மற்றும் தொழில்நுட்பம் மற்றும் புவி அறிவியல் துறை அமைச்சர் டாக்டர் ஹர்ஷ்வர்தன் தெரிவித்தார்.


    இன்று சென்னையில் தேசிய கடல்சார் தொழில்நுட்ப நிறுவனத்தின் வெள்ளிவிழாவில் கலந்து கொண்டு பேசிய அவர், இதன்மூலம் அண்மையில் அரபிக்கடல் பகுதியை தாக்கிய மகா புயல் பற்றி 13 நாட்களுக்கு முன்னதாகவே முன்னறிவிப்பு செய்ய முடிந்தது என்றார். இதுபோன்ற முன்னறிவிப்புகளால் உரிய நேரத்தில் மக்களை ஆபத்தான பகுதிகளிலிருந்து பாதுகாப்பாக வெளியேற்ற முடிவதுடன், ஏராளமான உடமைகளும், சொத்துகளும் பாதுகாக்கப்படுகின்றன என்றும் அமைச்சர் குறிப்பிட்டார்.


    தேசிய கடல்சார் தொழில்நுட்ப நிறுவனத்தின் மூலம் மீனவர்கள் மற்றும் விவசாயிகளுக்கு பயனுள்ள தகவல்கள் அளிக்கப்பட்டு வருவதாகத் தெரிவித்த அவர், தற்போது சுமார் நான்கு கோடி விவசாயிகள் மற்றும் மீனவர்களுக்கு இயற்கைப் பேரிடர், வானிலை முன்னறிவிப்பு உள்ளிட்ட தகவல்கள் வழங்கப்பட்டு வருவதாகக் கூறினார்.


    தேசிய கடல்சார் தொழில்நுட்ப நிறுவனத்தின் விஞ்ஞானிகள் இந்தப் பணியில் சிறப்பாக செயல்பட்டு வருவதாகத் தெரிவித்த அவர், அறிவியல் மேம்பாட்டில் நாம் முன்னிலை வகித்து வருகிறோம் என்றும் குறிப்பிட்டார்.


    கடலில் ஆறு கிலோமீட்டர் தூரத்திற்கு துளையிட்டு, பல ஆண்டுகளுக்கு முன்னதாக நிலநடுக்கம் ஏற்பட்டதற்கான காரணத்தை அறிவதில்கூட, அறிவியலாளர்கள் சிறப்பாக செயல்பட்டு வருவதாக அமைச்சர் தெரிவித்தார்.


    கடல்சார் தொழில்நுட்ப நிறுவனத்தின் விஞ்ஞானிகள் மற்றும் தொழில்நுட்ப வல்லுநர்களின் ஆராய்ச்சிகளும், கண்டுபிடிப்புகளும் நாட்டு மக்களுக்குப் பெரிதும் பயன்படும் என்றும் அமைச்சர் திரு. ஹர்ஷ்வர்தன் கூறினார்.


    *****


    

    
    (Release ID: 1590186) Visitor Counter : 28