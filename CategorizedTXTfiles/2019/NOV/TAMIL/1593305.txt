      PIB Headquarters

      வெளிநாட்டு அஞ்சல் பார்சல்களில் இருந்த கஞ்சாப் பொருளை சுங்கத்துறையினர் பறிமுதல் செய்தனர், ஒருவர் கைது
      Posted On: 24 NOV 2019 5:32PM by PIB Chennai


    வெளிநாட்டு அஞ்சல் பார்சல்கள் மூலம் போதைப் பொருட்கள் கடத்தப்படுவதாக புலனாய்வுப் பிரிவினருக்குத் தகவல் கிடைத்தது. இதையடுத்து, அஞ்சல் துறையில் உள்ள புலனாய்வு அதிகாரிகள் கனடா, இங்கிலாந்து, அமெரிக்கா ஆகிய நாடுகளிலிருந்து வந்த அஞ்சல் பார்சல்களை அஞ்சலகப் புலனாய்வு அதிகாரிகள் இடைமறித்துப் பரிசோதனை செய்தனர். இந்தப் பரிசோதனையின் போது, ஒட்டி சீலிடப்பட்ட பிளாஸ்டிக் பைகளுக்குள் பச்சை நிற காய்ந்த இலைகளைத் திணித்து பல அடுக்குகளில் வைத்திருந்தது தெரியவந்தது. இந்த இலைகளின் மாதிரிகளை சோதனை செய்ய, போதைப் பொருட்கள் ஆய்வுக் கூடத்திற்கு அனுப்பிவைக்கப்பட்டது. அங்கு இந்தப் பொருட்கள் தடை செய்யப்பட்ட கஞ்சா வகையைச் சேர்ந்தவை என சான்றளிக்கப்பட்டது.


    கஞ்சாப் பொருட்கள் கண்டறியப்படுவதைத் தடுக்கும் வகையில், பல அடுக்குகள் கொண்ட பிளாஸ்டிக் கவர்களில் காப்பித்தூளும், கஞ்சாவும் மாற்றி மாற்றி வைக்கப்பட்டிருந்தன. மேலும் இந்த பார்சல்கள் இணையதளம் வழி புக்கிங் செய்யப்பட்டதும், க்ரிப்டோ முறையில் பணம் செலுத்தப்பட்டதும் தெரியவந்துள்ளது. தனிநபர் பயன்பாட்டுக்காக சிறிய அளவிலான பாக்கெட்டுகளில் இவை கடத்தி வரப்பட்டதாகத் தெரிகிறது.


    கனடா, அமெரிக்கா போன்ற மேற்கத்திய நாடுகள் சிலவற்றுக்கு விலக்கு அளிக்கப்பட்டதால், இந்த நாடுகளில் இருந்து கஞ்சா கடத்தப்படுவது அதிகரித்திருப்பதாகக் கருதப்படுகிறது. விசாரணை தொடர்ந்து நடைபெற்று வருகிறது.


    கடந்த 3 மாதங்களில் கனடா, அமெரிக்கா, இங்கிலாந்து ஆகிய நாடுகளிலிருந்து வெளிநாட்டு அஞ்சல் பார்சல்கள் மூலம் நான்கு கிலோகிராம் எடையுள்ள கஞ்சாப் பொருட்களை சுங்கத்துறை பறிமுதல் செய்துள்ளது. விசாரணையின் போது பலநேரங்களில் பார்சல்களை புக்கிங் செய்வோரின் பெயர் போலியானதாக இருப்பது கண்டுபிடிக்கப்பட்டுள்ளது. சில நேரங்களில் தங்களின் பெயர்கள் பார்சல்களில் தவறாக பயன்படுத்தப்பட்டிருப்பதாக புகாரும் தெரிவிக்கப்பட்டுள்ளது.


    இருப்பினும், சென்னையைச் சேர்ந்த கே.பரமகுரு (28) என்பவர் தனிப்பட்ட பயன்பாட்டுக்காக, கனடாவிலிருந்து தனது நண்பர்களின் முகவரிக்கு டார்க் வெப் என்ற இணையதளத்தின் மூலம் பிட்காயின் செலாவணிக்கு ரூ.45,000 செலுத்தி, 112 கிராம் கஞ்சாவுக்கு ஆர்டர் அளித்துள்ளார். போதைப்பொருள் மற்றும் மனோவியல் மருந்துகள் சட்டத்தின்கீழ், சிறு அளவில் (ஒரு கிலோ கிராம் வரை) போதைப் பொருட்களை வாங்குவதும் / நுகர்வதும் குற்றம் என்பதால், அவர் கைது செய்யப்பட்டார். இந்த குற்றத்திற்கு ஓராண்டு வரை சிறை தண்டனை விதிக்கப்படலாம் என சென்னை சர்வதேச விமான நிலையத்தைச் சேர்ந்த சுங்கத்துறை ஆணையர் செய்திக்குறிப்பு ஒன்றில் தெரிவித்துள்ளார்.


    *****


    

    
    (Release ID: 1593305) Visitor Counter : 37