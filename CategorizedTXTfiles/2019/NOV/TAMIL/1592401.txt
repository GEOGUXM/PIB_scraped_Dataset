      தகவல் மற்றும் ஒலிபரப்பு அமைச்சகம்

      ஐரோப்பாவில் வசிக்கும் அகதி சிறுவர்களின் முக்கியப் பிரச்சினைகளை ‘டெஸ்பைட் தி ஃபாக்’ சித்தரிக்கிறது: கோரன் பாஸ்கல்ஜெவிக்
      Posted On: 20 NOV 2019 12:57PM by PIB Chennai


    இத்தாலிய திரைப்படமான ‘டெஸ்பைட் தி ஃபாக்’ படம் திரையிடப்பட்டு, 50-வது இந்திய சர்வதேச திரைப்படவிழா கோவாவில் தொடங்கியது. இதையொட்டி, தனது குழுவினருடன் செய்தியாளர்களை சந்தித்த இயக்குனர் கோரன் பாஸ்கல்ஜெவிக், இந்தத் திரைப்படவிழாவின் 44-வது ஆண்டில் நடுவர் குழுவின் தலைவராக தாம் பணியாற்றியதை நினைவுகூர்ந்தார். ஐரோப்பாவில் வசிக்கும் அகதி சிறுவர்களின் முக்கியப் பிரச்சினைகளை ‘டெஸ்பைட் தி ஃபாக்’ சித்தரிப்பதாகக் கூறினார். “இது ஒரு நெருக்கமான கதை. இதே கருத்தை மையமாக வைத்து ஏற்கனவே பல திரைப்படங்கள் எடுக்கப்பட்டுள்ளன. ஆனால், இந்தக் கதை என்னவென்றால், ஐரோப்பாவில் உள்ள மக்கள் அகதிகளை ஏற்றுக் கொள்கிறார்களா..? இல்லையா..? என்பதாகும். பெரும்பாலான இடங்களில் மக்கள் ஏற்றுக் கொள்வதில்லை. அந்தப் பகுதியில் நிலவும் வெளிநாட்டவருக்கு எதிரான மனோபாவத்தை இது எடுத்துரைக்கிறது” என்று அவர் தெரிவித்தார்.


    அகதிகள் பிரச்சினை பற்றிய தமது சொந்தக் கருத்துகளை வெளியிடுவதற்கும் இயக்குனர் இந்த படத்தைப் பயன்படுத்தியுள்ளார். “கேட்பாரற்று விடப்பட்ட ஒரு பிஞ்சுக் குழந்தையை காண நேரிட்டால், நான் என்ன செய்வேன் என்பது பற்றியும் சிந்தித்தேன், அவனை நான் என்னுடன் அழைத்துச் செல்வேனா..? அல்லது விட்டுவிட்டுச் செல்வேனா..? அந்த அடிப்படையில்தான் நான் இந்த கதையை உருவாக்கினேன்”, என்று அவர் குறிப்பிட்டார்.


    மாநாட்டில் பேசிய தயாரிப்பாளர் மேரியெல்லா லீ சாச்சி, கோரனின் படைப்பாற்றலைக் கண்டு தாம் வியந்து போய்விட்டதாகக் கூறினார். ‘திரைக்கதையைப் படிக்கும் வாய்ப்பு கிடைத்து, அதனை மிகவும் நேசித்தேன்’ என்று அவர் குறிப்பிட்டார். “இந்தத் திரைப்படம் முக்கியப் பிரிவில் திரையிடக் கூடிய படமல்ல என்றாலும் கூட, இது ஒரு அரசியல் பிரதிபலிப்பு ஆகும். இந்தப் படம் ஐரோப்பாவில் குறிப்பாக இத்தாலியில் நிலவும் பெரும் பிரச்சினையை சித்தரிக்கிறது. இந்த நிலைமை நாளுக்கு நாள் மோசமடைந்து வருகிறது. இந்தப்படம் ஒரு குறும்படம் போன்று அல்லாமல், ஒரு கவிதை அணுகுமுறையில் சித்தரிக்கப்பட்டுள்ளது” என்று சாச்சி தெரிவித்தார். இந்தப் படத்தில் குழந்தை நட்சத்திரமாக நடித்துள்ள அலி மௌசா பேசுகையில், “கோரங் எனக்கு உதவி செய்திருப்பதால், நான் மகிழ்ச்சி அடைந்துள்ளேன். ஒரு திரைப்படத்தை எவ்வாறு பிரபலப்படுத்த வேண்டும் என்பதை பெரிய நடிகர்களிடமிருந்து கற்றுக் கொண்டேன் என்றார்”.


    அகதிகள் பிரச்சினைக்குத் தீர்வுகாண்பது பற்றிக் கேட்டபோது, ‘போரை உருவாக்க வேண்டாம்’ என்பது தான் ஒரே தீர்வு என்றார். “தங்களது வீடுகள், நண்பர்கள் மற்றும் கலாச்சாரத்தை விட்டு விலக யாரும் விரும்பமாட்டார்கள்” என்றும் அவர் குறிப்பிட்டார்.


    வீதிகளில் கேட்பாரற்று விடப்பட்ட அகதிகளின் அவலங்களை இந்தத் திரைப்படம் சித்தரிக்கிறது. உணவகம் ஒன்றில் மேலாளராகப் பணியாற்றும் பவ்லோ, எட்டு வயதுக் குழந்தை ஒன்றை வீதியில் கண்டவுடன் அந்தக் குழந்தையை தமது வீட்டிற்கு அழைத்துச் செல்வதாக படத்தில் வருகிறது. அந்தக் குழந்தை தமது வீட்டில் இருப்பதற்கு சமுதாயத்தில் எவ்வளவு எதிர்ப்பு கிளம்புகிறது என்பதை இயக்குனர் அருமையாக சித்தரித்துள்ளார்.


    பாஞ்சிம் நகரில் இன்று நடைபெற்ற தொடக்கவிழாவில், நடிகர்கள் பவ்லோ ட்ரீஸ்டினோ, அலெஸ்சாண்ட்ரா கோடொக்னோ உள்ளிட்டோர் கலந்து கொண்டனர்.


    எண்ணற்ற திரைப்படங்களில் பணியாற்றியுள்ள செர்பிய இயக்குனர் கோரன், இந்தியாவில் தாம் தயாரித்த தேவ் பூமி படம் பற்றியும் குறிப்பிட்டார்.


    அமேசான் பிரைம் மூலம் விநியோகிக்கப்பட்ட இந்தத் திரைப்படத்தை உலகெங்கிலும் உள்ள 10 மில்லியனுக்கு மேற்பட்டோர் பார்த்துள்ளனர். “இந்தப் படம் இந்தியாவிற்கு நான் எழுதிய காதல் கடிதம். உத்தராகண்டில் இந்தப் படம் எடுக்கப்பட்டது. உணர்ச்சிமயமான, மிகவும் எளிமையான ஒரு கதை எனக்கு கிடைத்தது” என்று இந்தியாவின் மீது தாம் காதல் கொண்ட விதத்தை அவர் விவரித்தார்.


    *****

    
    
    (Release ID: 1592401) Visitor Counter : 83
    
    
      Read this release in: Hindi , Gujarati , English , Urdu , Urdu , Marathi , Bengali