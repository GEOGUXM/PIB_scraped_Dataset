      PIB Headquarters

      காந்தியை மனதிற்கொள்ளவும்: இந்தியாவின் கிராமப்புற வளர்ச்சிக்கு மாணவர்கள் உதவ வேண்டும் என மத்திய அமைச்சர் ஸ்மிருதி இரானி வலியுறுத்தல்
      Posted On: 12 NOV 2019 6:42PM by PIB Chennai


    வி.ஐ.டி. நிகர்நிலை பல்கலைக்கழக சென்னை வளாகத்தின் 2019 ஆம் ஆண்டுக்கான பட்டமளிப்பு விழா, சென்னையில் இன்று நடைபெற்றது. இதில் மத்திய மகளிர் & குழந்தைகள் மேம்பாடு மற்றும் ஜவுளித்துறை அமைச்சர் திருமதி ஸ்மிருதி இரானி, சிறப்பு விருந்தினராகக் கலந்து கொண்டு மாணவ-மாணவியருக்கு பட்டங்களை வழங்கினார்.


    விழாவில் பேசிய திருமதி ஸ்மிருதி இரானி, இந்தியாவில் பெண்கள் அதிகளவில் உயர் கல்வியை தொடர்வதோடு, அதில் சிறப்பான இடத்தையும் பெற்றுவருவதன் மூலம், இந்தியா, வளர்ச்சிக்கான சரியான பாதையை நோக்கிச் சென்று கொண்டிருக்கிறது என்றார். அதேவேளையில், பெண்களுக்கு அதிகாரம் அளிக்கவும், அவர்கள் சிறப்பான கல்வியைப் பெற உதவுவதற்கும், இன்னும் பெருமளவில் பணியாற்ற வேண்டியிருப்பதாக அவர் குறிப்பிட்டார்.


    பிரதமர் நரேந்திர மோடி தலைமையிலான முதலாவது தேசிய ஜனநாயக கூட்டணி அரசில் மனித வள மேம்பாட்டுத்துறை அமைச்சராகப் பொறுப்பு வகித்த ஸ்மிருதி இரானி, கடந்த 10 ஆண்டுகளில் ஆராய்ச்சித் துறையில் இந்தியா முன்னணியில் இருப்பதோடு, சில துறைகளில் ஆண்களைவிட, பெண்கள் அதிகளவில் உயர்கல்வி பெறுவதாகக் கூறினார். இன்றைய பட்டமளிப்பு விழாவில் முனைவர் பட்டம் பெற்றவர்களில் 32 பேர் பெண்கள், 28 பேர் ஆண்கள் என்று குறிப்பிட்ட அமைச்சர், ஆண்களைவிட பெண்கள் எந்த அளவிற்கு முன்னணியில் உள்ளனர் என்பதை சுட்டிக்காட்டவே இதனைத் தெரிவிப்பதாகக் கூறினார். சில துறைகளில் ஆண்களைவிட பெண்கள் முன்னிலை பெற்றுள்ள போதிலும், இன்று பட்டம் பெற்ற 1328 பேரில், 373 பேர் மட்டுமே பெண்கள் என்பதையும் அவர் எடுத்துரைத்தார். எனவே பெண்களுக்கு அதிகாரம் அளிக்கவும், அவர்கள் சமத்துவ நிலையை அடையவும் இன்னும் உழைக்க வேண்டியிருப்பதாகவும் அவர் தெரிவித்தார். 2006 ஆம் ஆண்டு 331 பெண்கள் ஆராய்ச்சி கட்டுரை சமர்ப்பித்த நிலையில், 2016 ஆம் ஆண்டு இந்த எண்ணிக்கை 3301 ஆக அதிகரித்துள்ளதையும் அமைச்சர் சுட்டிக்காட்டினார்.


    சொந்த நிறுவனங்களை தொடங்க விரும்புவோரும், சுயதொழில் தொடங்க விரும்புவோரும், தங்களது முற்காலத்தை மனதிற்கொள்ள வேண்டும் என்றும் ஸ்மிருதி இரானி கேட்டுக்கொண்டார். சுகாதாரம், விவசாயம் உள்ளிட்ட துறைகள் இரண்டு ஆண்டுகளில் பெருமளவிற்கு வளர்ச்சி அடைய வாய்ப்புள்ள நிலையில், கல்வித்துறை இந்தியாவில் மிகப்பெரும் அளவிற்கு வளர்ச்சியடைய வாய்ப்புள்ளதாகவும் அவர் தெரிவித்தார். எனவே, காந்தியடிகளை மனதிற்கொண்டு, கிராமப்புறங்கள் முக்கிய பங்கு வகிக்கக் கூடிய இந்தியாவின் உள்ளடக்கிய எதிர்காலத்தையும் கருத்தில் கொண்டு பாடுபட வேண்டும் எனவும் திருமதி ஸ்மிருதி இரானி கேட்டுக்கொண்டார்.


    இந்தியன் வங்கியின் நிர்வாக இயக்குனர் மற்றும் தலைமைச் செயல் அதிகாரி திருமதி பத்மஜா சுந்துரு, வி.ஐ.டி. பல்கலைக்கழக வேந்தர் திரு. ஜி விஸ்வநாதன் உள்ளிட்டோர் விழாவில் கலந்து கொண்டனர்.


    *****

    
    
    (Release ID: 1591385) Visitor Counter : 56