      பிரதமர் அலுவலகம்

      மாநிலங்களவையின் 250வது அமர்வு குறித்து பிரதமர் உரை
      Posted On: 18 NOV 2019 6:25PM by PIB Chennai


    மாண்புமிகு தலைவர் அவர்களே, உறுப்பினர்களே, உங்களின் வழியாக இந்த 250வது அமர்வுக்கான நாடாளுமன்றவாதிகள் அனைவரையும் நான் பாராட்டுகிறேன். அதுமட்டுமின்றி, 250 அமர்வுகளின் இதுவரையிலான பயணத்திற்குப் பங்களிப்பு செய்த ஒவ்வொருவரையும் நான் பாராட்டுகிறேன். அவர்களை மதிப்புடன் நான் நினைவுகூர்கிறேன்.


    தலைவர் அவர்களே,


    இந்த அவையின் 250வது அமர்வை மற்றுமொரு அமர்வாகக் கொள்ளமுடியாது. இது சிந்தனைகளின் பயணமாகும். நீங்கள் ஏற்கெனவே கூறியிருப்பதுபோல், சில நேரங்களில் குறிப்பிட்ட ஒரு வடிவத்தில் தாக்கல் செய்யப்படும் ஒரு மசோதா இறுதி நிலையை அடையும்போது வேறொரு வடிவத்தைப் பெற்றிருக்கும். காலங்கள் மாறியிருக்கின்றன. சூழல்கள் மாறியிருக்கின்றன. இந்த அவையும் மாற்றங்களுக்கு ஏற்ப தகவமைத்துக் கொண்டுள்ளது. தன்னைத்தானே வடிவமைத்துக் கொள்ள முயற்சி செய்துள்ளது. இந்தத் திசையில் பணியாற்றிய இந்த அவையின் உறுப்பினர்களை நான் பாராட்டுகிறேன். 20 ஆண்டுகளுக்கு முன் ஒருவருக்கு இருந்த நிலையை இப்போது எப்படி மாற்றிக் கொள்ள முடியும் என்று சிலர் நினைக்கக்கூடும். ஆனால், இத்தகைய மாற்றம் சிந்தனைகளின் பிரதிபலிப்பு. இந்திய வளர்ச்சிப் பயணத்தின் பிரதிபலிப்பு. உலகச்சூழலின் புதிய அம்சங்களுக்குத் தலைமையேற்கும் தகுதிபெற இந்திய வழியின் பிரதிபலிப்பாகும். இத்தகையப் பணி இந்த அவையிலிருந்து நிகழ்ந்துள்ளது. இதனால் இந்த அவை பெருமிதம் கொள்ளலாம்.


    இந்த அவையில் பங்கேற்கும் வாய்ப்பினைப் பெற்று இந்த முக்கியமான நிகழ்வைக் காண்பது எனக்குக் கிடைத்துள்ள பெருமையாகும். அரசியலமைப்புச் சட்டத்தை வடிவமைத்தவர்கள் ஒரு அவையா அல்லது இரண்டு அவையா என்பது பற்றி விவாதித்துள்ளனர். அவர்கள் எடுத்த முடிவு மிகவும் பொருத்தமானது என்று நாம் தெளிவாகக் கூறமுடியும். எவ்வளவு மகத்தான பங்களிப்பை அவர்கள் செய்திருக்கிறார்கள்! மக்களவை களநிலைமையோடு தொடர்புடையது என்றால், இந்த மேலவை தொலைநோக்குப் பார்வை கொண்டது. இந்த வகையில், மக்களவை இந்தியாவின் வளர்ச்சிப் பயணத்திற்குத் தேவையான கள நிலவரங்களைப் பிரதிபலிக்கும்போது இந்த மேலவை தொலைநோக்குப் பார்வையோடு இரண்டையும் இணைப்பதில் பங்களிப்பு செய்கிறது. இரு அவைகளின் இருவிதமான அனுபவங்களில் நாம் அழகான இணைப்பைக் காண்கிறோம்.


    மாண்புமிகு தலைவர் அவர்களே,


    இந்த அவைக்கு முக்கியமான இரண்டு அம்சங்கள் உள்ளன. ஒன்று, நிரந்தரமானது. மற்றொன்று பன்முகத்தன்மைக் கொண்டது. மக்களவை கலைக்கப்படக்கூடும். ஆனால் மாநிலங்களவை ஒருபோதும் கலைக்கப்படமாட்டாது. ஆகவே நிரந்தரமானது.


    தேர்தல் நடைமுறையைக் கடந்து வருவது அனைவருக்கும் எளிதானதல்ல. ஆனால், நாட்டின் நலனில் அவர்களின் பயன்பாட்டைக் குறைத்து மதிப்பிட முடியாது. அவர்களின் அனுபவமும், திறமையும் மதிப்பு மிக்கவை. எனவே, இந்த அவை திறமையும், அனுபவமும் கொண்ட ஆற்றல் மிக்க ஆளுமைகளைக் கொண்டிருப்பது. இதற்கு மாபெரும் உதாரணம் பாபா சாஹேப் அம்பேத்கர் என்று நான் நம்புகிறேன். ஏனெனில், ஏதோ ஒரு காரணத்தால் அவரால் மக்களவைக்குச் செல்ல முடியவில்லை. ஆனால், பாபா சாஹேப் அம்பேத்கர் இந்த அவையில் இடம்பெற்றதன் காரணமாக நாடு ஏராளமான பலன்களைப் பெற்றுள்ளது. மேலும், பாபா சாஹேப் அம்பேத்கர் போன்ற மாமனிதர்களிடமிருந்து நாடு பலனடைவதற்கு இந்த அவை காரணமாக இருந்தது என்பது நமக்குப் பெருமையாகும்.


    மாண்புமிகு தலைவர் அவர்களே,


    தாங்கள் கூறியிருப்பது போல், கடந்த 250 அமர்வுகளில் பல முக்கியமான, வரலாற்றுச் சிறப்பு மிக்க மசோதாக்கள் நிறைவேற்றப்பட்டு நாட்டின் சட்டங்களாகியுள்ளன. இவையே மக்கள் வாழ்க்கைக்கு அடிப்படையாக அமைந்துள்ளன. கடந்த ஐந்தாண்டுகளாக இதுபோன்ற முக்கிய நிகழ்வுகளைக் காண்பதற்கான வாய்ப்பை நானும் பெற்றது பெருமைக்குரியதாகும்.


    கடந்த ஐந்தாண்டுகளில் நாம் பார்த்தோமானால், முத்தலாக் குறித்த மசோதா இந்த அவையில் நிறைவேறுமா, நிறைவேறாதா என்று மக்கள் சந்தேகப்பட்டனர். ஆனால், மகளிருக்கு அதிகாரமளிக்கும் மிக முக்கியமான அந்தப்பணி மிகுந்த பக்குவத்தோடு இந்த அவையில் நிறைவேறியது. இடஒதுக்கீட்டை எதிர்த்து ஒவ்வொரு தருணத்திலும் நமது நாட்டில் முரண்பாட்டு விதைகள் விதைக்கப்பட்டுள்ளன. இதன் மூலம் பதற்றங்கள் ஏற்பட்டுள்ளன. ஆனால், பொதுப்பிரிவினரில் ஏழைகளுக்குப் பத்து சதவீத இடஒதுக்கீடு வழங்க இந்த அவை முடிவு செய்தது பெருமைக்குரிய விஷயமாகும். நாட்டில் எந்தப் பதற்றமும் இல்லை, போராட்டம் இல்லை, மாறாக, ஒருமித்த கருத்து உருவானது. அதுவும் இந்த அவையால் சாத்தியப்பட்டது.


    இந்த வகையில் ஜிஎஸ்டி பற்றி நாம் பேசினால், நிர்வாகத்தில் இருப்பவர்கள் நீண்டகாலமாக இதுகுறித்து கடுமையாகப் பாடுபட்டுள்ளனர். மாற்றங்கள் தேவையா இல்லையா என்பது பற்றி விவாதங்கள் நடந்துள்ளன. இதனால் ஏற்படும் சாதக, பாதகங்கள் விவாதிக்கப்பட்டுள்ளன. இறுதியாக ‘ஒரு நாடு ஒரு வரி” என்பதில் இந்த அவை ஒருமித்த கருத்தை எட்டியது. இதன் காரணமாக புதிய முறையை உலகின் முன்னால் நம்மால் கொண்டு வர முடிந்துள்ளது.


    இப்பொழுது நாட்டின் ஒற்றுமையையும் ஒருமைப்பாட்டையும் பற்றி பேசலாம். ஓராண்டிற்குள் இது செய்து முடிக்கப்படும் என 1964ல் இந்த அவையில் உறுதி அளிக்கப்பட்டது. ஆனால் அது நடைபெறவில்லை. பிரிவுகள் 370, 35 ஏ ஆகியவற்றை ரத்து செய்ததன் மூலம் இந்த அவை நாட்டுக்கு வழிகாட்டியுள்ளது. இதற்கான திருத்த மசோதா இந்த அவையில் முதலில் நிறைவேறியது. பின்னர் மக்களவையில் நிறைவேறியது. எனவே, நாட்டின் ஒற்றுமைக்கும் ஒருமைப்பாட்டிற்கும் இந்த அவை மிகவும் முக்கியத்துவம் வாய்ந்ததாக மாறியுள்ளது. மற்றொரு முக்கியமான அம்சம் அரசியல் சட்டத்திற்குள் 370வது பிரிவை அறிமுகம் செய்த திரு என் கோபாலசாமி இந்த அவையின் முதலாவது தலைவராக இருந்ததாகும். எனவே, இந்த அவையில் வைக்கப்பட்ட அந்தப் பிரிவு அதே அவையால் ரத்து செய்யப்பட்டுள்ளது என்பது மிகவும் முக்கியமானது.


    மாண்புமிகு தலைவர் அவர்களே,


    2003 ஆம் ஆண்டு இந்த அவை 200வது அமர்வை நிறைவு செய்தது. இதற்கான நிகழ்வு ஏற்பாடு செய்யப்பட்டபோது அப்போதைய தேசிய ஜனநாயகக் கூட்டணி அரசின் பிரதமராக அடல் பிஹாரி வாஜ்பாயி இருந்தார். அவரது பேச்சு மிகவும் ஆவலைத் தூண்டக்கூடியது. அவர் பேசியபோது இரண்டாவது அவை நமது நாடாளுமன்ற ஜனநாயகத்தின் சக்தியை அதிகரிப்பதாகும். இந்த ‘இரண்டாவது அவை’யை ‘இரண்டாம் நிலை அவை’யாக மாற்றும் தவறை செய்துவிடக் கூடாது என்று அடல்ஜி எச்சரித்தார்.


    அவரது உரையைப் படிக்கும்போது இந்நாளில் புதிய வழியை இதற்கு ஏற்படுத்தினால் என்ன என்று எனக்குத் தோன்றியது. மாநிலங்களவை இரண்டாவது அவை என்று நான் கூறுவேன். அதோடு இது இரண்டாம் நிலை அவையாக ஒருபோதும் ஆகக்கூடாது. மாறாக, இந்தியாவின் வளர்ச்சிக்கு இது ‘ஆதரவான அவை’யாக இருக்க வேண்டும் என்று நான் கருதுகிறேன்.


    இந்த அவையின் கவுரவத்தைப் பராமரிப்பதற்குத் தேவையான பங்களிப்பை அனைத்து உறுப்பினர்களும் தொடர்ந்து செய்வார்கள் என்று நான் உறுதியாக நம்புகிறேன். இந்தத் தருணத்தில் உங்களின் ஆதங்கங்களுக்கும் உணர்வுகளுக்கும் மதிப்பளிக்கப்பட்டுள்ளது. உங்களின் விருப்பங்களுக்கு ஏற்ப இந்த அவையை நடத்திச் செல்வதில் நாங்களும் பங்களிப்பவர்களாக இருப்போம்.


    இந்த உறுதியுடன் முக்கியமான இந்தத் தருணத்தில் மீண்டும் ஒருமுறை அனைவருக்கும் எனது வாழ்த்துக்களைத் தெரிவித்துக் கொள்கிறேன்.


    மிக்க நன்றி!


    *****

    
    
    (Release ID: 1598552) Visitor Counter : 41
    
    
      Read this release in: Assamese , English , Urdu , Hindi , Marathi , Bengali , Gujarati