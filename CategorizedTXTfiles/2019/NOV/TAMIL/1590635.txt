      PIB Headquarters

      குருநானக் தேவின் போதனைகளைப் பின்பற்றுமாறு மக்களுக்கு குடியரசுத் துணைத் தலைவர் வேண்டுகோள்.
      Posted On: 06 NOV 2019 5:04PM by PIB Chennai


    அரசியல் தலைவர்கள் உள்ளிட்ட நாட்டு மக்கள் அனைவரும் குருநானக் தேவின் போதனைகளை பின்பற்றுமாறு குடியரசுத் துணைத் தலைவர் திரு. வெங்கையா நாயுடு கேட்டுக் கொண்டுள்ளார். 500 ஆண்டுகளுக்கு முன்பு வெளியான, “எக்காலத்திற்கும் ஏற்ற தொலைநோக்கு” சிந்தனை கொண்ட குருநானக் தேவின் போதனைகள் தற்காலத்திற்கும் பொருந்துவதாக உள்ளன என்றும் அவர் கூறியுள்ளார்.


    குருநானக் தேவின் 550-வது பிறந்தநாளையொட்டி, சண்டிகரில் நடைபெற்ற பஞ்சாப் சட்டப்பேரவையின் சிறப்புக் கூட்டத்தில் பேசிய குடியரசுத் துணைத் தலைவர், “குறுகிய சிந்தனை மற்றும் பிடிவாதங்களால், பிளவு மனப்பான்மை அதிகரித்து வரும் உலகில், தனிநபர்கள், சமுதாயம் மற்றும் நாடுகளை சூழக்கூடிய அபாயமுள்ள இருளை அகற்ற, அனைத்து வலிமையும் நமக்குத் தேவை” என்றார்.


    குருநானக் தேவும், பிற குருமார்களும் நம்நாட்டில் ஆன்மீக கலங்கரை விளக்கமாக மாற்றியிருப்பதுடன், நாம் செல்ல வேண்டிய பாதையை காட்டியவர்கள் என்றும் குறிப்பிட்ட திரு. நாயுடு, “அந்தப் பாதையைப் பின்பற்றி, நடக்க வேண்டியப் பொறுப்பு நமக்கு இருப்பதுடன், நமது செயல்பாடுகளால் இதனை மேலும் மெருகேற்ற வேண்டும்” என்றும் தெரிவித்தார்.


    குருநானக் தேவ் போதித்த கொள்கைகளின்படி, நாம் எப்படி மக்களுக்கு பணியாற்ற வேண்டும் என்பதற்கு சட்டமன்ற உறுப்பினர்கள் முன் உதாரணமாகத் திகழ வேண்டும் என்று வலியுறுத்திய குடியரசுத் துணைத் தலைவர், “நமது செயல்பாடுகள் மூலம் வருங்கால வரலாற்றை இப்போது வடிவமைப்போம்” என்றும் கூறினார்.


    16 ஆம் நூற்றாண்டிலேயே நம்பிக்கை பேச்சுவார்த்தைகளைத் தொடங்கிய குருநானக், அவர் வாழ்ந்த காலத்தில் இருந்த பெரும்பாலான மதத்தினருடன் பேச்சுவார்த்தை நடத்தியிருப்பதாகவும் குறிப்பிட்ட குடியரசுத் துணைத் தலைவர், அவரைப்போன்று, அமைதி, நிலைத்தன்மை மற்றும் ஒத்துழைப்பை மேம்படுத்தக் கூடிய கருத்துக்களைப் பரிமாறுவதற்கான அர்த்தமுள்ள பேச்சுவார்த்தைகளை நடத்தும் திறமை வாய்ந்த ஆன்மீகத் தலைவர்கள் உலகிற்கு இப்போது தேவைப்படுவதாகவும் தெரிவித்தார்.


    கர்தார்பூர் பாதை விரைவில் திறக்கப்பட இருப்பதை சுட்டிக்காட்டிய திரு.வெங்கையா நாயுடு, இந்தப் பாதை அமைதி, நல்லிணக்கம் மற்றும் மனிதகுல நலனுக்கான வழிபாட்டு தலத்திற்கு செல்லும் பாதையாகவும், ஒட்டுமொத்த உலகமும் ஒரே குடும்பம் என்ற கருத்தை வலியுறுத்துவதாகவும் அமையும் என்று நம்பிக்கை தெரிவித்தார்.


    இந்த சிறப்புக் கூட்டத்தில் பஞ்சாப் ஆளுநர் திரு வி பி சிங் பத்னோர், ஹரியானா ஆளுநர் சத்தியதேவ் நாராயண் ஆர்யா, முன்னாள் பிரதமர் டாக்டர் மன்மோகன் சிங், பஞ்சாப் சட்டப்பேரவைத் தலைவர் திரு ராணா கே.பி.சிங், பஞ்சாப் முதலமைச்சர் கேப்டன் அமரீந்தர் சிங், ஹரியானா முதலமைச்சர் திரு மனோகர்லால் மற்றும் பஞ்சாப் – ஹரியானாவைச் சேர்ந்த நாடாளுமன்ற உறுப்பினர்களும் கலந்து கொண்டனர்.


    ****


    
    

    
    (Release ID: 1590635) Visitor Counter : 48