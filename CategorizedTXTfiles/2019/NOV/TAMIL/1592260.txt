      PIB Headquarters

      பன்னோக்குப் பணியாளர் (தொழில்நுட்பம் அல்லாத) தேர்வு 2019 (2 ஆம் தாள்-விரிவான வகை)
      Posted On: 19 NOV 2019 6:54PM by PIB Chennai


    பன்னோக்குப் பணியாளர் (தொழில்நுட்பம் அல்லாத) பதவிக்களுக்கான 2 ஆம் தாள் தேர்வை (விரிவான வகை), மத்திய அரசு பணியாளர் தேர்வாணையம் 24.11.2019 அன்று ஒரே அமர்வாக (காலை 11 முதல் 11.30 மணி வரை) நடத்தவுள்ளது. தென் மண்டலத்தில் முதல்நிலைத் தேர்வு எழுதியவர்களில் 7,922 விண்ணப்பதாரர்கள் இரண்டாம் தாள் தேர்வு எழுத தகுதிபெற்றுள்ளனர்.


    2. இந்தத் தேர்வு, தமிழ்நாட்டில் சென்னை, திருச்சிராப்பள்ளி மற்றும் திருநெல்வேலியிலும், தெலங்கானாவில், ஹைதராபாத் மற்றும் வாரங்கலிலும், ஆந்திராவில் கர்னூல், விஜயவாடா மற்றும் விசாகப்பட்டினம் ஆகிய எட்டு மையங்கள் / நகரங்களில் உள்ள 24 இடங்களில் நடைபெறவுள்ளது.


    3. இயல்பான விண்ணப்பதாரர்களுக்கு காலை 11 முதல் 11.30 மணிவரை இந்த தேர்வு நடத்தப்படும். பார்வைத் திறன் குறைபாடு / பெருமூளை பக்கவாதம் / லோகோமோட்டார் குறைபாடுகளால் பாதிக்கப்பட்டவர்களுக்கு காலை 11 முதல் 11.40 மணிவரை தேர்வு நடைபெறும்.


    4. இத்தேர்வுக்கான மின்னணு அனுமதிச் சான்றிதழ்களை தேர்வாணையத்தின் மண்டல அலுவலகம் தனது இணையதளத்தில் (sscsr.gov.in) 20.11.2019 முதல் பதிவிறக்கம் செய்து கொள்ள ஏற்பாடு செய்துள்ளது. இதுபற்றிய தகவல்கள் விண்ணப்பதாரர்களுக்கு அவர்களது விண்ணப்பத்தில் குறிப்பிட்டிருந்த செல்போன் எண்ணுக்கு எஸ்எம்எஸ் வாயிலாகவும், மின்னஞ்சல் முகவரிக்கும் அனுப்பிவைக்கப்பட்டுள்ளது.


    5. விண்ணப்பதாரர்கள் ஸ்மார்ட் / டிஜிட்டல் கைக் கடிகாரங்கள், புத்தகங்கள், துண்டுச் சீட்டுகள், பத்திரிகைகள் மற்றும் மின்னணு சாதனங்கள் போன்ற தடைசெய்யப்பட்ட பொருட்களை எடுத்துவர கண்டிப்பாக அனுமதிக்கப்பட மாட்டார்கள். இதுபோன்ற பொருட்களை வைத்திருப்பது கண்டறியப்பட்டால் அந்த விண்ணப்பதாரரின் விண்ணப்பம் ரத்து செய்யப்பட்டு 3 முதல் 5 ஆண்டுகள் வரை தேர்வு எழுத தடைவிதிப்பது உள்ளிட்ட குற்றவியல் நடவடிக்கைகள் மேற்கொள்ளப்படும்.


    எனவே, விண்ணப்பதாரர்கள் யாரும் தடைசெய்யப்பட்ட பொருட்களையோ, பைகளையோ, தேர்வுக்கூடத்திற்கு எடுத்துவர வேண்டாம் என அறிவுறுத்தப்படுகின்றனர்.


    6. மின்னணு அனுமதிச் சான்றிதழ்கள் மற்றும் பிறந்த தேதிக்கான அசல் அனுமதி ஆவணங்கள் இல்லாத விண்ணப்பதாரர்கள், தேர்வு எழுத அனுமதிக்கப்படமாட்டாது. எனவே, அனைத்து விண்ணப்பதாரர்களும் தங்களது மின்னணு அனுமதிச் சான்றிதழை தவறாமல் பதிவிறக்கம் செய்து கொண்டு வர வேண்டும். கூடுதல் விவரங்களுக்கு மத்திய அரசு பணியாளர் தேர்வாணையத்தின் தென்மண்டல அலுவலகத்தை (Landline: 044-28251139 & செல்போன்: 94451 95946) தொடர்பு கொண்டு அறிந்து கொள்ளலாம் என தேர்வாணையத்தின் தென்மண்டல இயக்குநர் கே நாகராஜா வெளியிட்டுள்ள செய்திக் குறிப்பில் தெரிவிக்கப்பட்டுள்ளது.


    **************

    
    
    (Release ID: 1592260) Visitor Counter : 46