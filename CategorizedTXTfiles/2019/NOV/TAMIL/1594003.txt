      பிரதமர் அலுவலகம்

      இமாச்சல பிரதேசத்தின் தரம்சாலாவில் நடைபெற்ற உலக முதலீட்டாளர்கள் மாநாடு 2019-ல் பிரதமர் ஆற்றிய உரை
      Posted On: 07 NOV 2019 3:32PM by PIB Chennai


    இமாச்சல பிரதேச ஆளுநர் திரு . பண்டாரு தத்தாத்ரேயா அவர்களே , முதலமைச்சர் திரு . ஜெய்ராம் தாக்கூர் அவர்களே , சிக்கிம் முதலமைச்சர் திரு . பிரேம் சிங் தமாங் அவர்களே , எனது அமைச்சரவை சகாக்கள் திரு பிரகலாத் பட்டேல் , திரு . அனுராக் தாக்கூர் , நித்தி ஆயோக் துணைத் தலைவர் டாக்டர் ராஜீவ் குமார் , இந்தியாவுக்கான ஐக்கிய அரபு எமிரேட்டின் தூதர் டாக்டர் அகமது அல்பானா மற்றும் முன்னணி தொழிலதிபர்களே , இதர விருந்தினர்களே , இங்கு குழுமியுள்ள எனதருமை நண்பர்களே !


    தரம்சாலாவில் உலக முதலீட்டாளர் மாநாட்டிற்கு ஏற்பாடு செய்யப்பட்டுள்ளது !!! இது கற்பனையல்ல , ஆனால் நிஜம் ! இதற்கு முன் நடந்திராதது இது ! வியப்பாக உள்ளது ! உங்களுக்கு எனது பாராட்டுக்கள் . ‘ நாங்களும் ஆயத்தமாகி விட்டோம் ’! என்பதை ஒட்டுமொத்த நாட்டிற்கும் , ஒட்டுமொத்த உலகிற்கும் இமாச்சலப் பிரதேசம் உணர்த்துவதன் அடையாளமே இது !


    ஆமாம் , நாங்களும் வந்துவிட்டோம் !!! என்று தற்போது இமாச்சல பிரதேசம் கூறுகிறது . எனவே , இமாச்சல பிரதேச அரசு , ஜெய்ராம் தாக்கூர் மற்றும் அவருடன் இணைந்து இந்த மாநாட்டு ஏற்பாடுகளை கவனித்து வரும் அனைவருக்கும் , மா ஜ்வாலாவின் ஆசிகளுடன் எனது பாராட்டுகளையும் உரிதாக்குகிறேன் .


    நண்பர்களே ,


    சக்தியின் உறைவிடமாகக் கருதப்படும் இந்த இடத்தின் ஒவ்வொரு மூளைமுடுக்கிலும் இன்று நாம் அனைவரும் குழுமியுள்ளோம் . கடவுள்கள் , அம்மன்கள் , ரிஷிகள் மற்றும் முனிவர்கள் இந்த இடத்தை புனித பூமியாக மாற்றியிருப்பதுடன் , இயற்கை வளங்கள் மிகுந்த பகுதியாகவும் உள்ளது . இந்த சூழலில் முதலீட்டாளர்கள் அனைவரையும் வரவேற்பதில் நான் மிகுந்த மகிழ்ச்சி அடைகிறேன் .


    சகோதர சகோதரிகளே ,


    இதற்குமுன்பு , இதுபோன்ற முதலீட்டாளர்கள் மாநாடுகள் நாட்டின் ஒருசில மாநிலங்களில்தான் நடைபெற்றன . இதுபோன்ற மாநாடுகளுக்கு முன்பாக , அதற்கான நிபந்தனைகளை தொழில்முனைவோர் உற்றுநோக்கி வந்தனர் . ஆனால் தற்போது நிலைமை மாறியிருப்பதற்கு ஒரு உதாரணமாகத்தான் இந்த மாநாடு இமாச்சல பிரதேசத்தில் ஏற்பாடு செய்யப்பட்டுள்ளது . தற்போது தொழிற்சாலைகள் மற்றும் முதலீடுகளை ஈர்ப்பதில் மாநிலங்களுக்கு இடையே புதிய போட்டி தொடங்கியுள்ளது .


    நண்பர்களே ,


    கடந்த பத்து - இருபது ஆண்டுகளுக்கு முன்பு , நம் நாட்டிலுள்ள மாநிலங்களில் , எந்த மாநிலம் அதிக அறப்பணிகளை மேற்கொள்கிறது . யார் அதிக ஊக்கத்தொகை அல்லது வரிச்சலுகைகள் மற்றும் தடையற்ற மின்சாரம் , குறைந்த விலையில் நிலம் கொடுக்கிறார்கள் என்பதில்தான் போட்டி நிலவியது . ஆனால் இதுபோன்ற போட்டி , எதிர்பார்த்த விளைவுகளை கொடுக்கவில்லை என்பது அனுபவத்தின் மூலம் தெரியவந்துள்ளது . முதலீட்டாளர்கள் பலர் மாநிலங்களிடமிருந்து சலுகைகள் மற்றும் ஊக்கத்தொகை கேட்டு காத்திருக்கும் அவலத்தைச் சந்திக்க நேர்ந்தது . எனவே , மாநிலங்களில் முதலீடு செய்வதை அவர்கள் தாமதித்து வந்தனர் . பத்து முதல் பதினைந்து சதவீதம் வரை தள்ளுபடி கிடைக்க வாய்ப்புள்ள நிலையில் , ஐந்து சதவீத தள்ளுபடிக்காக ஏன் காத்துக் கிடக்க வேண்டும் ? என்ற சிந்தனைதான் அவர்களிடம் நிலவியது .


    ஆனால் , நண்பர்களே ,


    கடந்த சில ஆண்டுகளில் இந்த நிலைமை தலைகீழாக மாறிவிட்டதை அறிந்து நான் மகிழ்ச்சி அடைந்துள்ளேன் . சலுகை வழங்குவதில் நிலவும் போட்டி மாநிலத்திற்கு அல்லது தொழில்துறையினருக்கு மிகவும் நன்மைப் பயக்கக் கூடியது என்பதை மாநில அரசுகள் தற்போது உணர்ந்துள்ளன .


    நண்பர்களே , முதலீட்டாளர்களுக்கு உகந்த சூழல் நிலவச் செய்ய வேண்டியது மிகவும் அவசியம் . அதிகாரிகள் ராஜ்ஜியத்திலிருந்து விடுபடுவதுடன் , ஒவ்வொரு கட்டத்திலும் அரசாங்கத்திடமிருந்து உரிமம் பெறும் நிலையை தவிர்ப்பதும் அவசியமாகிறது . இதனால் , தற்போது மாநில அரசுகள் , இதுபோன்ற சூழலை உருவாக்க போட்டியிடுகின்றன . பல்வேறு நடைமுறைகளை எளிமைப்படுத்தி இருப்பதுடன் , சட்டங்களையும் மாற்றியமைத்திருப்பதோடு , தேவையற்ற விதிமுறைகளையும் ஒழித்துக்கட்டியுள்ளன . அனைத்திற்கும் மேலாக மாநிலங்களிடையே இதற்கான போட்டி அதிகரித்து , நம் நாட்டிலுள்ள மிகவும் தகுதிமிக்கத் தொழிற்சாலைகள் , உலக அரங்கில் முன்னணி இடத்தில் உள்ளன . அவர்கள் மற்ற தொழிற்சாலைகளுடன் போட்டியிடும் திறனும் அதிகரித்துள்ளது . இது மாநிலங்களுக்கும் , அந்த மாநில மக்களுக்கும் , நாட்டு மக்களுக்கும் மிகுந்த பயனளிப்பதோடு , இந்தியா வளர்ச்சிப் பாதையில் வேகமாக முன்னேறிச் செல்லவும் உதவும் .


    நண்பர்களே ,


    தொழிற்சாலைகள் , வெளிப்படையானவையாகவும் , தூய்மையான நடைமுறைகளைக் கொண்டவையாகவும் இருக்க வேண்டும் . தவிர்க்க முடியாத சில விதிமுறைகள் , கட்டுப்பாடுகள் மற்றும் அளவுக்கு அதிகமான அரசாங்கத் தலையீடு காரணமாக தொழில் துறையின் வளர்ச்சி பாதிக்கப்படுகிறது . இதனை மனதிற்கொண்டு இமாச்சல பிரதேச அரசு பல்வேறு முக்கிய முடிவுகளை மேற்கொண்டிருப்பதுடன் , புதிய சலுகைகளை அளித்து சரியான பாதையில் பணியாற்றுவதை அறிந்து நான் மிக்க மகிழ்ச்சி அடைகிறேன் . ஒற்றைச்சாளர ஒப்புதல் , நில ஒதுக்கீட்டில் வெளிப்படைத்தன்மை அல்லது துறை சார்ந்த தொழில் கொள்கை போன்றவை ‘ உகந்த சூழ்நிலையை ’ உருவாக்கி , இந்த இடத்தை தொழில் தொடங்குவதற்கு உகந்த இடமாக மாற்றியுள்ளன .


    நண்பர்களே ,


    இங்கு பெரும் தொழில் அதிபர்களும் வந்திருக்கிறீர்கள் . நீங்களும் மற்ற தொழில் அதிபர்களும் , உங்களது நிறுவனத்தின் பல்வேறு பிரிவுகளும் சிறப்பாக செயல்பட்டு , நல்ல விளைவுகளை ஏற்படுத்தினால் , ஒட்டுமொத்த நிறுவனத்தின் விளைவும் தானாகவே மேம்படும் . எனவே , மாநிலங்களில் சில முன்னேற்றங்கள் ஏற்பட்டால் , அது நாட்டின் முடிவிலும் நேரடி தாக்கத்தை ஏற்படுத்தும் . இமாச்சல பிரதேசம் போன்ற பல மாநிலங்களில் கொண்டுவரப்பட்டுள்ள மாற்றங்கள் காரணமாக இந்தியா தற்போது இதுவரை இல்லாத வகையில் தொழில் தொடங்குவதற்கு மிகவும் உகந்த இடமாக மாறியுள்ளது .


    நண்பர்களே ,


    தற்போது இந்தியாவின் வளர்ச்சி இயந்திரம் நான்கு சக்கரங்களுடன் புதிய சிந்தனைகள் மற்றும் அணுகுமுறைகளைக் கொண்டு இயங்குகிறது . ஒரு சக்கரம் எதிர்பார்ப்புகளுடன் கூடிய சமுதாயமாகும் . இரண்டாவது சக்கரம் புதிய இந்தியாவை உருவாக்க பல்வேறு ஊக்குவிப்புகளை அளித்து வரும் அரசாங்கமாகும் . மூன்றாவது சக்கரம் தொழில்துறை , நான்காவது சக்கரம் பகிர்ந்து கொள்ளக் கூடிய அறிவுத்திறனாகும் . இந்த நான்கு சக்கரங்களுடன் தற்போது நாம் விரைவான வளர்ச்சியை நோக்கி சென்று கொண்டிருக்கிறோம் .


    இந்தியாவின் நலனுக்கு உகந்த மற்றும் சமுதாயத்தின் எதிர்பார்ப்புகளுக்கு ஏற்பவே ஒவ்வொரு முடிவையும் அரசு தற்போது மேற்கொண்டு வருகிறது . அரசு தற்போது ஏழைகளின் வீடு , சுகாதாரம் , திறன் மேம்பாடு மட்டுமின்றி , முதலீடு மற்றும் சுய வேலைவாய்ப்புகளை உருவாக்குவதிலும் கவனம் செலுத்தி வருகிறது .


    நண்பர்களே ,


    எங்களது நோக்கம் அனைத்தும் நேர்மையானவையாகவும் , உணர்வுபூர்வமானவையாகவும் உள்ளன . எங்களது முடிவுகள் மற்றும் நோக்கங்களில் ஒரு வலிமை உள்ளது . இந்தியாவில் சரக்கு மற்றும் சேவை வரியான ஜிஎஸ்டி அமல்படுத்தப்படும் என்று யாரும் நினைத்துக் கூட பார்த்திருக்கமாட்டார்கள் . ஆனால் , நாங்கள் அதனை செயல்படுத்திக் காட்டியிருக்கிறோம் . நாட்டிலுள்ள தொழிற்சாலைகள் திவால் நிலைக்குச் சென்றால் , அதிலிருந்து மீள்வதற்கான வழிமுறை ஏதுமின்றி இருந்தனர் .


    தற்போது கொண்டுவரப்பட்டுள்ள திவால் மற்றும் நொடித்துப் போதல் சட்டம் , யதார்த்தமான ஒன்று என்பதோடு , முடங்கிப் போயுள்ள அந்தத் தொழிற்சாலையின் பல லட்சம் ரூபாயை மறுபுழக்கத்திற்கு கொண்டுவர உதவுவதாக அமைந்துள்ளது . வங்கி சீர்திருத்தமும் பல ஆண்டுகளாக முடங்கிக் கிடந்தது . எங்களது அரசுதான் அதனை முழுமையாக நிறைவேற்றும் நோக்கத்தில் விரைவாக சென்று கொண்டிருக்கிறோம் . இந்த முடிவுகள் மூலம் நான்கரை லட்சத்திற்கும் மேற்பட்ட குடும்பங்கள் , சொந்த வீடு என்ற பல்லாண்டு கால கனவு நிறைவேறும் நிலையில் உள்ளன . அதேநோக்கத்துடன் பணியாற்றி , இந்த நாட்டை ஐந்து டிரில்லியன் டாலர் பொருளாதாரம் கொண்டதாக மாற்றுவதற்கு நடவடிக்கை மேற்கொண்டுள்ளோம் .


    அரசு செயல்பாடுகளில் உள்ள முட்டுக்கட்டைகளை அகற்றுவதில் அரசு முனைப்புடன் உள்ளதாகக் குறிப்பிட்ட அவர் , துறைகளுக்கு இடையேயான ஒருங்கிணைப்பை மேம்படுத்தி , குறிப்பிட்ட கால வரம்பிற்குள் முடிவுகளை மேற்கொண்டு வருவதாகவும் கூறினார் .


    வரி நடைமுறைகளை வெளிப்படையானவையாகவும் , போட்டித்தன்மை உடையவையாகவும் மாற்ற முயற்சி மேற்கொள்ளப்பட்டு வருகிறது . அந்த அடிப்படையில்தான் பெரு நிறுவனங்களுக்கான வரி விகிதத்தில் வரலாற்றுச் சிறப்பு வாய்ந்த பெரிய முடிவு மேற்கொள்ளப்பட்டுள்ளது . தற்போது உலகிலேயே மிகக் குறைவான பெரு நிறுவனங்கள் வரி உள்ள நாடாக இந்தியா மாறியுள்ளது . இந்த ஆண்டு அக்டோபர் ஒன்றாம் தேதிக்குப் பிறகு புதிதாக தொடங்கப்பட்ட உள்நாட்டு தொழில் நிறுவனங்களுக்கான வரி 15 சதவீதமாகக் குறைக்கப்பட்டுள்ளது .


    நண்பர்களே ,


    மின்னணு வரி மதிப்பீட்டு முறை கடந்த மாதமே நடைமுறைக்கு வந்துள்ளது . வரி செலுத்துவோர் அதிகாரிகளுடன் நேருக்கு நேர் சந்திக்க வேண்டிய தருணங்களும் பெருமளவு குறைக்கப்பட்டுள்ளன . இதன்மூலம் வெளிப்படைத் தன்மையை ஏற்படுத்தி , வரிவிதிப்பு தொடர்பான நடவடிக்கைகள் விரைவாக மேற்கொள்ளப்படுகிறது .


    நண்பர்களே ,


    2014- ல் இந்தியாவின் சுற்றுலாத் துறை மூலம் , அந்நியச் செலாவணி வருவாயாக 1,20,000 கோடி ரூபாய் கிடைத்தது . கடந்த ஆண்டு இந்த வருவாய் 2,00,000 கோடி ரூபாயாக உயர்ந்துள்ளது .


    நிறைவாக , இந்த மாநாட்டில் கலந்து கொண்ட உங்கள் அனைவருக்கும் மீண்டும் ஒருமுறை எனது நன்றியை உரித்தாக்குவதோடு , இங்கு நான் விருந்தினராக வரவில்லை , இமாச்சல பிரதேசத்தை சேர்ந்தவனாகவே வந்துள்ளேன் . நீங்கள் அனைவரும் எனது விருந்தினர்கள் என்பதோடு , இமாச்சல பிரதேசத்தில் உங்களது அதிஷ்டத்தை சோதித்துப் பார்க்க முன்வந்தால் , இமாச்சல பிரதேசம் உங்களை வாழ்த்துவதோடு , நீங்களும் பன்மடங்கு வளர்ச்சியடையலாம் . இமாச்சல பிரதேசம் வளர்ச்சி அடையும் போது , இந்தியாவும் வளர்ச்சி அடையும் . நீங்களும் , அனைவரும் வளர்ச்சியடையலாம் . அதே நம்பிக்கையுடன் உங்கள் அனைவருக்கும் எனது நல்வாழ்த்துகள் . இந்த சிறப்பான நிகழ்ச்சிக்கு ஏற்பாடு செய்ததற்காக மாநில அரசுக்கு எனது பாராட்டுகளையும் , நன்றிகளையும் உரித்தாக்குகிறேன் .


    நன்றி


    உங்கள் அனைவருக்கும் மிக்க நன்றி .


    ***


    மேலும் விவரங்களுக்கு www.pib.nic.in என்ற இணையதளத்தைக் காணவும் .

    
    
    (Release ID: 1594003) Visitor Counter : 57
    
    
      Read this release in: Assamese , English , Urdu , Marathi , Hindi , Bengali , Punjabi