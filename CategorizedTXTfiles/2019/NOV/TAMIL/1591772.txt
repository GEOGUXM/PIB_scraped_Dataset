      PIB Headquarters

      பணியாளர் தேர்வாணையத்தின் ஹிந்தி தேர்வுகள்
      Posted On: 15 NOV 2019 6:09PM by PIB Chennai


    மத்திய அரசின் பணியாளர் தேர்வாணையம் இந்த ஆண்டுக்கான இளநிலை ஹிந்தி மொழிபெயர்ப்பாளர், முதுநிலை ஹிந்தி மொழிபெயர்ப்பாளர், ஹிந்தி பேராசிரியர்களைத் தேர்வு செய்ய கணினி அடிப்படையில் தேர்வுகளை (முதல்தாள்) நடத்தவுள்ளது.


    தென்மண்டலத்தில் 5,135 பேர் தேர்வுக்கு அனுமதிக்கப்படுவார்கள். தமிழ்நாட்டில் சென்னை, ஆந்திராவில் விஜயவாடா, தெலங்கானாவில் ஹைதராபாத் ஆகிய 3 நகரங்களில் எட்டு மையங்களில் வரும் 26-ஆம் தேதி காலை 10 மணி முதல் நண்பகல் 12 மணி வரை நடைபெறும்.


    தேர்வு நடைபெறுவதற்கு நான்கு நாட்கள் முன்பிருந்து மின்னணு நுழைவுச் சான்றிதழ்களை இணையதளத்திலிருந்து பதிவிறக்கம் செய்து கொள்ளலாம். விண்ணப்பங்களில் குறிப்பிடப்படும் மின்அஞ்சல் முகவரிக்கோ அல்லது தொலைபேசிக்கு குறுந்தகவலாகவோ அதன் விவரங்கள் அனுப்பப்படும்.


    கைக்கடிகாரங்கள், புத்தகங்கள், துண்டுச்சீட்டுகள், சஞ்சிகைகள், மின்னணு உபகரணங்கள் (மொபைல்ஃபோன், ப்ளூடூத், ஹெட்ஃபோன், பேனா, பட்டன் கேமராக்கள், ஸ்கேனர், கால்குலேட்டர் போன்றவை) ஆகியவற்றை எடுத்துச் செல்ல தேர்வு அரங்கில் அனுமதி கிடையாது. இந்தக் கருவிகளை யாராவது தேர்வறையில் வைத்திருந்தால் அவர்களது விண்ணப்பம் ரத்து செய்யப்படுவதுடன், 3 முதல் 7 ஆண்டுகளுக்கு தேர்வெழுதத் தடைவிதிக்கப்படும். எனவே விண்ணப்பதாரர்கள், தடை செய்யப்பட்ட இந்தப் பொருட்களைக் கொண்டுவர வேண்டாம் என்று அறிவுறுத்தப்படுகிறார்கள்.


    மின்னணு நுழைவுச் சான்றிதழ் மற்றும் அசல் அடையாள ஆவணத்தை தேர்வெழுதுவோர் கொண்டுவர வேண்டும். பிறந்த தேதி, நுழைவுச் சான்றிதழ், புகைப்படத்துடன் கூடிய அடையாள அட்டை ஆகியவை சரியாகப் பொருந்தாவிட்டால் அத்தகைய விண்ணப்பதாரர்கள் தேர்வுக்கு அனுமதிக்கப்படமாட்டார்கள்.


    இதுகுறித்த மேலும் விவரங்களுக்கு, தென்மண்டல அலுவலக உதவி எண்களை (தொலைபேசி: 044-28251139, மொபைல்: 9445195946) தொடர்பு கொள்ளலாம் என்று பணியாளர் தேர்வாணையத்தின் இணைச் செயலர் மற்றும் தென்மண்டல இயக்குநர் திரு. கே. நாகராஜா வெளியிட்டுள்ள செய்திக் குறிப்பில் தெரிவித்துள்ளார்.

    .


    ***************

    
    
    (Release ID: 1591772) Visitor Counter : 45
    
    
      Read this release in: English