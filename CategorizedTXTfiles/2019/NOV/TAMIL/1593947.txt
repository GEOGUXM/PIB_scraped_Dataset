      PIB Headquarters

      சென்னை விமான நிலையத்தில் சுங்கத் துறையினர் ரூ.87.5 லட்சம் மதிப்புள்ள 2.5 கிலோ தங்கத்தை பறிமுதல் செய்தனர்
      Posted On: 28 NOV 2019 12:05PM by PIB Chennai


    சென்னை விமான நிலையத்திற்கு கோலாலம்பூரிலிருந்து வந்த பட்டிக் விமான நிறுவனத்தின் ஐடி-6018 என்ற விமானத்தில் செவ்வாய்க்கிழமை வந்த அப்துல் ரகுமான் (வயது 40) என்பவரை சுங்கத்துறை அதிகாரிகள் சோதனையிட்டனர் . அவர் வைத்திருந்த சூட்கேசில் 3 தங்கக் கட்டிகள் மறைத்து வைக்கப்பட்டிருந்ததை கண்டுபிடித்தனர். 245 கிராம் எடையுள்ள ரூ.8.27 லட்சம் மதிப்பிலான அந்த தங்கக்கட்டிகளை சுங்கத் துறையினர் பறிமுதல் செய்தனர்.


    மேலும் 5 சம்பவங்களில் கொழும்பிலிருந்து ஏர்இந்தியா விமான நிறுவனத்தின் ஏஐ-274 என்ற விமானத்தில் வந்திறங்கிய ராமநாதபுரத்தைச் சேர்ந்த சம்சுல் குதா (வயது 40), ஷார்ஜாவிலிருந்து ஏர் அரேபியா விமான நிறுவனத்தின் ஜி9-471 என்ற விமானத்தில் வந்திறங்கிய முகமது ரகுமதுல்லா (வயது 28), துபாயிலிருந்து இண்டிகோ விமான நிறுவனத்தின் 6இ-66 என்ற விமானத்தில் வந்திறங்கிய ராமநாதபுரத்தைச் சேர்ந்த முகமது நலீம் (வயது 40) மற்றும் திருவாரூரைச் சேர்ந்த அப்துல் ஹக் (வயது 30), ஏர்இந்தியா விமான நிறுவனத்தின் ஏஐ-906 என்ற விமானத்தில் துபாயிலிருந்து வந்திறங்கிய சென்னையை சேர்ந்த சதாம் உசேன் (வயது 29) ஆகியோரை சுங்கத் துறை அதிகாரிகள் சோதனையிட்டனர். அப்போது அவர்களது மலக்குடலில் 15 பழுப்பு நிற ரப்பர் பொட்டலங்களில் மறைத்து வைக்கப்பட்டிருந்த 1.75 கிலோ எடையுள்ள தங்கத்தை பறிமுதல் செய்தனர். மேலும் மற்றொருவரின் பையில் மறைத்து வைக்கப்பட்டிருந்த 23 கிராம் எடையுள்ள தங்க்ககட்டி ஒன்றும் பறிமுதல் செய்யப்பட்டது. இந்த சோதனையில் பறிமுதல் செய்யப்பட்ட தங்கத்தின் மொத்த மதிப்பு ரூ.59.75 லட்சமாகும்.


    இதே போன்று மற்றொரு சம்பவத்தில் எமிரேட்ஸ் விமான நிறுவனத்தின் இகே-546 விமானத்தில் துபாயிலிருந்து வந்திறங்கிய காசர்கோட்டை சேர்ந்த பசல் குன்ஹாலி (வயது 37) என்பவரை சோதனையிட்டதில் அவர் வைத்திருந்த பாஸ்தா தயாரிக்கும் எந்திரத்தில் மறைத்து வைக்கப்பட்டிருந்த 576 கிராம் எடையுள்ள ரூ.19.4 லட்சம் மதிப்புள்ள 2 தங்க கம்பிகளை சுங்கத் துறையினர் பறிமுதல் செய்தனர். இது தொடர்பாக 7 தங்க கடத்தல் வழக்குகள் பதிவு செய்யப்பட்டு தொடந்து புலன் விசாரணை நடைபெற்று வருகிறது.


    இவை அனைத்திலும் மொத்தம் 2.55 கிலோ எடையுள்ள ரூ.87.5 லட்சம் மதிப்பிலான தங்கம் பறிமுதல் செய்யப்பட்டிருப்பதாக சென்னை சர்வதேச விமான நிலைய சுங்கத்துறை ஆணையர் வெளியிட்டுள்ள செய்திக் குறிப்பில் தெரிவிக்கப்பட்டுள்ளது.


    *********


    
    

    
    (Release ID: 1593947) Visitor Counter : 39