      PIB Headquarters

      கடலோரக் காவல்படையின் கிழக்குப் பிரிவு கமாண்டர் கூடுதல் தலைமை இயக்குநர் வி எஸ் பதானியா சென்னை வருகை
      Posted On: 26 NOV 2019 6:53PM by PIB Chennai


    இந்திய கடலோரக் காவல்படையின் கிழக்குப் பிரிவு கமாண்டராக (கிழக்குக் கடல் பிரிவு) கூடுதல் தலைமை இயக்குநர் திரு வி எஸ் பதானியா 01.11.2019 அன்று பதவியேற்றார். யார்க் டவுனில் உள்ள அமெரிக்க கடலோர காவல் பயிற்சியகத்தில் பயிற்சி பெற்றவரான இவர், தேடுதல் மற்றும் மீட்பு மற்றும் துறைமுக செயல்பாடுகள் பிரிவில் பயிற்சி பெற்றுள்ளார்.


    ஹெலிகாப்டர் விமானியாக தகுதிபெற்ற கொடி அலுவலரான இவர், பாதுகாப்பு மற்றும் ராணுவக் கல்வியில் சென்னை பல்கலைக் கழகத்தின் முதுநிலை பட்டப்படிப்பையும் முடித்துள்ளார். மேலும், நீலகிரி மாவட்டம் வெலிங்டனில் உள்ள ராணுவப் பயிற்சிக் கல்லூரி மற்றும் புதுதில்லியில் உள்ள தேசிய ராணுவக் கல்லூரியிலும் இவர் படித்துள்ளார்.


    கூடுதல் தலைமை இயக்குநர் திரு வி எஸ் பதானியா, ஆழ்கடல் ரோந்துக் கப்பலான ‘ராணி ஜிந்தன்’ மற்றும் கடலோர ரோந்து படகுகளான விக்ரஹா மற்றும் சாரங்க் உள்ளிட்டவற்றில் பல்வேறு முக்கியப் பொறுப்புகளை வகித்துள்ளார். கொடி அலுவலராக பதவி உயர்வு பெற்ற பின், கடலோரக் காவல்படையின் வடமேற்கு மற்றும் மேற்கு பிராந்திய கமாண்டராக நியமிக்கப்பட்ட இவர், கடலோர காவல் படை தலைமையகத்தில், துணைத் தலைமை இயக்குநர் (கொள்கை மற்றும் திட்டமிடல்) பொறுப்பையும் வகித்துள்ளார்.


    தமது மதிப்புமிக்க சேவைக்காக, குடியரசுத் தலைவரின் வீர-தீர சேவை பதக்கமான தத்ரக்ஷாக் (Tatrakshak) பதக்கத்தையும் பெற்றுள்ளார். அவர், 2019 நவம்பர் 26 முதல் 28 வரை சென்னைக்கு தமது முதலாவது பயணமாக வந்துள்ளதாக பத்திரிகை தகவல் அலுவலக பாதுகாப்பு பிரிவு வெளியிட்டுள்ள செய்திக் குறிப்பில் தெரிவிக்கப்பட்டுள்ளது.


    ******************

    
    
    (Release ID: 1593611) Visitor Counter : 25
    
    
      Read this release in: English