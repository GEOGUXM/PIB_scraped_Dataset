      PIB Headquarters

      காமராஜர் துறைமுகத்தை மத்திய அமைச்சர் பார்வையிட்டார்
      Posted On: 15 NOV 2019 6:25PM by PIB Chennai


    மத்திய கப்பல்துறை (தனிப்பொறுப்பு), ரசாயனம் மற்றும் உரத்துறை இணையமைச்சர் திரு. மன்சுக் மண்டாவியா, காமராஜர் துறைமுகத்தை இன்று பார்வையிட்டார்.


    துறைமுகத்தில் புதிதாக க் கட்டப்பட்ட பார்க்கிங் தளம், புதிய வாயில் வளாகம், விருந்தினர் மாளிகை ஆகியவற்றை திரு. மண்டாவியா திறந்து வைத்தார். இந்தத் திட்டங்கள் ரூ. 61.39 கோடி செலவில் கட்டப்பட்டுள்ளன. பார்க்கிங் தளம், வாயில் வளாகம் ஆகியவை துறைமுகத்தில் போக்குவரத்தை நெறிப்படுத்தும்.


    காமராஜர் துறைமுகத்தில் திரு. மண்டாவியா, பல்வேறு சரக்கு கையாளும் முனையங்களைப் பார்வையிட்டார். காமராஜர் துறைமுகத்தில் நடைபெற்று வரும் கட்டுமானப் பணிகள் மற்றும் மேம்பாட்டு நடவடிக்கைகள் குறித்து அமைச்சரிடம் விளக்கப்பட்டது.


    மத்திய கப்பல்துறை இணையமைச்சர், துறைமுகத்தின் செயல்பாடு குறித்து அதிகாரிகளுடன் விரிவான ஆய்வு மேற்கொண்டார். காமராஜர் துறைமுகத்தின் தலைவர் மற்றும் மேலாண்மை இயக்குநர் திரு. சுனில் பாலிவால், துறைமுகத்தின் இயக்கங்கள் குறித்து விளக்கினார். காமராஜர் துறைமுகம் மேற்கொண்டு வரும் தொடர்பு திட்டங்களையும் அவர் அமைச்சரிடம் விளக்கினார். மேம்பாட்டு நடவடிக்கைகள் அனைத்தையும் திட்டமிட்ட காலத்திற்குள் முடிக்க வேண்டும் என்று திரு. மண்டாவியா அறிவுறுத்தினார்.


    பின்னர், திரு. மண்டாவியா, துறைமுக முனையத்தின் பல்வேறு பணியாளர்களுடனும், அதனுடன் தொடர்புடையவர்களுடனும் கலந்துரையாடினார். காமராஜர் துறைமுகத்தின் சரக்கு முனையங்கள் பொதுத்துறை மற்றும் தனியார் கூட்டு முயற்சியில் மேற்கொள்ளப்பட்டு வருகின்றன. காமராஜர் துறைமுகம் வழங்கி வரும் ஒத்துழைப்பு குறித்து தொடர்புடையவர்கள் திருப்தி தெரிவித்தனர். துறைமுகம் மற்றும் முனையங்களை இயக்குபவர்கள் இடையே ஆரோக்கியமான வெளிப்படையான கலந்துரையாடல் தேவை என்றும், காமராஜர் துறைமுகத்தின் மேம்பாட்டு நடவடிக்கைகள் மூலம் வர்த்தகமும், தொழில்துறையும் அதிகபட்ச பயனை அடைய முடியும் என்றும் அவர் கூறினார்.


    மத்திய கப்பல்துறையின் கீழ் செயல்படும் 12 முக்கிய துறைமுகங்களில் காமராஜர் துறைமுகம், மிகவும் புதிய துறைமுகமாகும். இது வர்த்தகமயமாக்கப்பட்ட ஒரே துறைமுகம் ஆகும். இந்தத் துறைமுகத்தில் 2018-19ஆம் நிதியாண்டில் 34.50 மில்லியன் டன் சரக்கு கையாளப்பட்டது. அண்மையில் அமைக்கப்பட்ட திரவ எரிவாயு முனையம், தமிழ்நாட்டில் உள்ள தொழில்களுக்கு முக்கிய எரிபொருள் விநியோகிக்கும் முனையமாக மாறவுள்ளது. இத்தகைய விஷயங்களை சுட்டிக்காட்டிய திரு. மண்டாவியா, இந்தத் துறைமுகம் அதன் முழுஆற்றலையும் வெளிப்படுத்தும் வகையில் மேலும் வளர்ச்சியடைந்து ஒரு மாதிரி துறைமுகமாக மாற வேண்டும் என்று கேட்டுக் கொண்டார்.


    *******

    
    
    (Release ID: 1591784) Visitor Counter : 31