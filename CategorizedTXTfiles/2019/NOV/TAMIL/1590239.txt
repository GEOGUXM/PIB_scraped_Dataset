      PIB Headquarters

      வெளியுறவுத் துறை இணையமைச்சர் திரு. வி. முரளிதரன், சென்னை நிகழ்ச்சியில் ஆற்றிய உரை
      Posted On: 03 NOV 2019 1:11PM by PIB Chennai


    தமிழகம் மற்றும் கேரள மாநிலங்களைச் சேர்ந்த ஏராளமானோர் வளைகுடா நாடுகள், அமெரிக்கா உள்ளிட்ட பல நாடுகளில் வாழ்ந்து வருவதால், அவர்களுக்கு ஏதேனும் பிரச்சினை ஏற்பட்டால், அதற்குத் தீர்வுகாண தாம் தயாராக இருப்பதாக வெளியுறவுத் துறை இணையமைச்சர் திரு. வி. முரளிதரன் தெரிவித்தார்.


    இன்று சென்னையில், புதிய இந்தியா அமைப்பு ஏற்பாடு செய்திருந்த சந்திப்பு நிகழ்ச்சியில் கலந்து கொண்டு பேசிய அவர், குறிப்பாக தமிழகத்தைச் சேர்ந்த வெளிநாடு வாழ் மக்கள் பிரச்சினைகள் பற்றி தமிழக முதலமைச்சருடன் பேச்சுக்கள் நடத்த தயாராக இருப்பதாகத் தெரிவித்தார். பிரச்சினைகளைத் தீர்க்க என்ன செய்ய முடியுமோ அதை மத்திய அரசு நிச்சயமாகச் செய்யும் என்றும் அமைச்சர் கூறினார்.


    கடந்த சில ஆண்டுகளாக பாஸ்போர்ட் பெறுவது மிகவும் எளிமையாக்கப்பட்டுள்ளதாகத் தெரிவித்த அவர், மொபைல் செயலி மூலம் கூட தற்போது பாஸ்போர்ட் பெறுவதற்கு விண்ணப்பம் செய்யலாம் என்றார். ஒரு மாநிலத்தைச் சேர்ந்தவர்கள் பணி நிமித்தமாக பிற மாநிலத்தில் இருந்தால் கூட, அங்கிருந்தபடியே பாஸ்போர்ட்டுக்கு விண்ணப்பம் செய்யலாம் என்றும், உரிய காவல்துறை ஆய்வுக்குப் பின்னர், அவர்களுக்கும் பாஸ்போர்ட் வழங்கப்படும் என்றும் தெரிவித்தார்.


    மத்தியில் பிரதமர் திரு. நரேந்திர மோடி தலைமையிலான அரசு ஒத்துழைப்புடன் கூடிய கூட்டாட்சியை நடத்தி வருவதாகத் தெரிவித்த அவர், ஒரு மாநிலம் மத்திய அரசில் அங்கம் வகித்தோ, அல்லது இல்லாமலோ இருந்தாலும், பலன்கள் அனைத்தும் நாட்டின் ஒவ்வொரு குடிமகனுக்கும் சென்று சேரும் என்றார்.


    உலகளாவிய அளவில் காணப்படும் பொருளாதார தேக்க நிலையை சமாளிக்கத் தேவையான அனைத்து நடவடிக்கைகளையும் மத்திய அரசு எடுத்து வருவதாக அமைச்சர் திரு முரளிதரன் கூறினார்.


    உலக நாடுகள் அனைத்தும் இந்தியாவின் மீது பெரும் நம்பிக்கை வைத்துள்ளதாக அவர் குறிப்பிட்டார். சீனாவோடு சில விஷயங்களில் கருத்து வேறுபாடுகள் இருந்தாலும், அண்மையில் சீன அதிபருடன் பிரதமர் திரு நரேந்திர மோடி கலந்து கொண்டு பேசியதை சுட்டிக்காட்டிய அமைச்சர், இதுபோன்ற நடவடிக்கைகள் தொடரும் என்றார்.


    அரசியல் சாசனத்தின் 370-வது பிரிவு நீக்கப்பட்டு, முதல் முறையாக நாட்டின் அனைத்துப் பகுதியும் அரசியல் சாசனத்தின்கீழ் கொண்டுவரப்பட்டுள்ளதாகக் குறிப்பிட்ட அமைச்சர், பகுஜன் சமாஜ், ஆம் ஆத்மி கட்சிகள் கூட இந்த நடவடிக்கையை பெரிதும் வரவேற்றன என்று கூறினார். ஜம்மு-காஷ்மீர் மாநிலத்தில் அரசியல் சாசனத்தின் 370-வது பிரிவினால் சமூகநீதி, இடஒதுக்கீடு மறுக்கப்பட்டு வந்த நிலையில், அதனை நீக்கி, சமூக நீதியை மத்திய அரசு நிலைநாட்டியுள்ளது என்றார் அவர்.


    தமிழகத்தில் ஆயிரத்திற்கும் மேலான தமிழ்வழிக் கல்வி போதிக்கும் அரசுப் பள்ளிகள் மூடப்பட்டிருப்பதாக தமக்கு தெரியவருவதாகக் குறிப்பிட்ட அமைச்சர், தமிழ் மொழி கல்வியை ஊக்குவிக்காமல், ஏன் ஆங்கில மொழி கல்வியை ஊக்குவிக்க வேண்டும் என்று வினவினார். சாதாரண ஏழை-எளிய மக்களின் குழந்தைகள் படிக்கும் அரசுப் பள்ளிகளில் மறுக்கப்படும் இந்தி மொழி, வசதிப்படைத்தவர்களின் குழந்தைகள் படிக்கும் சிபிஎஸ்ஈ பள்ளிகளில் கற்பிக்கப்படும் முரண்பாடான நிலையை அவர் சுட்டிக்காட்டினார்.


    இந்த நிகழ்ச்சியில் முன்னாள் நாடாளுமன்ற உறுப்பினர் திரு. இல கணேசன் உட்பட பலர் கலந்து கொண்டனர்.


    *****

    
    
    (Release ID: 1590239) Visitor Counter : 41