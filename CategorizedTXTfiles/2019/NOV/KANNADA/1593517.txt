      ಮಾನವ ಸಂಪನ್ಮೂಲ ಅಭಿವೃದ್ಧಿ ಸಚಿವಾಲಯ

      ಕರ್ತವ್ಯದ ಬಗ್ಗೆ ಬೆಳಕು ಚೆಲ್ಲುವ ಮೌಲ್ಯಾಧಾರಿತ ಶಿಕ್ಷಣ
      Posted On: 26 NOV 2019 11:04AM by PIB Bengaluru


    ಕರ್ತವ್ಯದ ಬಗ್ಗೆ ಬೆಳಕು ಚೆಲ್ಲುವ ಮೌಲ್ಯಾಧಾರಿತ ಶಿಕ್ಷಣ


    ವಿಶ್ವದ ಅತಿ ದೊಡ್ಡ ಪ್ರಜಾಪ್ರಭುತ್ವದ ಬೃಹತ್ ಶಿಕ್ಷಣ ವ್ಯವಸ್ಥೆಗಳಲ್ಲಿ ಒಂದನ್ನು ಹೊಂದಿರುವ ಹೆಗ್ಗಳಿಕೆಯ ನಾವು ನಮ್ಮ ಶ್ರೇಷ್ಠ ಜವಾಬ್ದಾರಿಯನ್ನು ಅರಿತಿದ್ದೇವೆ. ನವ ಭಾರತಕ್ಕೆ ಉತ್ತಮ ಶಿಕ್ಷಣದಿಂದ ಮಾತ್ರವೇ ಭದ್ರ ಬುನಾದಿ ಹಾಕಬಹುದು ಎಂಬುದನ್ನು ನಾವು ಅರಿತಿದ್ದೇವೆ. ನಾವು ಸುಮಾರು 33 ಕೋಟಿ ವಿದ್ಯಾರ್ಥಿಗಳ ಭವಿಷ್ಯವನ್ನು ರೂಪಿಸಬೇಕಾದರೆ, ಮಾನವೀಯತೆಯ ಆಧಾರ ಸ್ತಂಭಗಳಾಗಿರುವ ಶಾಶ್ವತ ಮೌಲ್ಯಗಳಿಗೆ ನಾವು ಅವರನ್ನು ಪರಿಚಯಿಸಿದಾಗ ಮಾತ್ರ ಅವರ ಬಂಗಾರದಂಥ ಭವಿಷ್ಯವನ್ನು ರೂಪಿಸಬಹುದು ಎಂಬ ಅಂಶವನ್ನು ನಾವು ಚೆನ್ನಾಗಿಯೇ ಅರಿತಿದ್ದೇವೆ. ಯಾವುದೇ ವ್ಯಕ್ತಿ ಗೌರವಯುತವಾದ ಬಾಳ್ವೆ ನಡೆಸಲು ಬಯಸಿದರೆ, ಆತನ ಯಾವುದೇ ಕ್ರಮ ಮತ್ತೊಬ್ಬರ ಗೌರವಾನ್ವಿತ ಬದುಕಿಗೆ ಅಡ್ಡಿಪಡಿಸುವುದಿಲ್ಲ ಎಂಬುದನ್ನು ಆತ ಮೊದಲು ಖಾತ್ರಿಪಡಿಸಿಕೊಳ್ಳಬೇಕು ಎಂದು ನಾನು ಭಾವಿಸುತ್ತೇನೆ. ಯಾವುದೇ ವ್ಯಕ್ತಿ ಅಭಿವ್ಯಕ್ತಿ ಸ್ವಾತಂತ್ರ್ಯ ಬಯಸಿದರೆ, ಆತ ಬೇರೆ ವ್ಯಕ್ತಿ ಆಕೆ ಅಥವಾ ಆತ ತನ್ನ ಭಾವನೆಗಳನ್ನು ಮುಂದೆ ಇಟ್ಟಾಗ ತಾಳ್ಮೆ , ಸಂಯಮ ಮತ್ತು ಸಹಿಷ್ಣುತೆಯನ್ನು ತೋರಿಸಬೇಕೆಂದನ್ನು ಅವನು ಖಚಿತಪಡಿಸಿಕೊಳ್ಳಬೇಕು. ವಿಶ್ವದ ಬಹುತೇಕ ಪ್ರಜಾಸತ್ತಾತ್ಮಕ ರಾಷ್ಟ್ರಗಳು ಮೂಲಭೂತ ಹಕ್ಕುಗಳ ಬಗ್ಗೆ ಮಾತನಾಡುತ್ತವೆ, ಆದರೆ ಅವು ಮೂಲಭೂತ ಕರ್ತವ್ಯದ ಬಗ್ಗೆ ಮೌನ ವಹಿಸುತ್ತಾರೆ ಎಂಬುದೇ ಅಚ್ಚರಿಯ ಸಂಗತಿ. ನಮ್ಮ ಸಂವಿಧಾನದಲ್ಲಿ ಕರ್ತವ್ಯಗಳನ್ನು ಅಳವಡಿಸಲು ಸೋವಿಯತ್ ಒಕ್ಕೂಟದ ಸ್ಫೂರ್ತಿಯಾಗಿದೆ. ನಾವು ನಮ್ಮ ವಿದ್ಯಾರ್ಥಿಗಳಿಗೆ ಕರ್ತವ್ಯಗಳ ಮಹತ್ವವನ್ನು ವಿವರಿಸುವ ದಿನ ಬಂದಾಗ, ನಮ್ಮ ಸಮಸ್ಯೆಗಳೆಲ್ಲವೂ ತಂತಾನೆ ಪರಿಹಾರವಾಗುತ್ತವೆ. ನಾವು ಭಾರತ ಕೇಂದ್ರಿತ ಸಂಸ್ಕಾರದ ಶಿಕ್ಷಣದ ಬಗ್ಗೆ ಮಾತನಾಡುವಾಗ, ನಮ್ಮ ಸಾಂವಿಧಾನಾತ್ಮಕ ಕರ್ತವ್ಯಗಳು ಪರೋಕ್ಷವಾಗಿ ಅಥವಾ ಪ್ರತ್ಯಕ್ಷವಾಗಿ ಅದರಲ್ಲಿ ಸೇರಿರುತ್ತದೆ. 33 ವರ್ಷಗಳ ತರುವಾಯ ದೇಶದಲ್ಲಿ ಹೊಸ ಶಿಕ್ಷಣ ನೀತಿಯನ್ನು ಪರಿಚಯಿಸಲಾಗುತ್ತಿದೆ. ಈ ಹೊಸ ಶಿಕ್ಷಣ ನೀತಿ, ನಾವಿನ್ಯತೆ, ಮೌಲ್ಯಾಧಾರಿತ, ಸಂಸ್ಕಾರಾಧಾರಿತ, ಜಿಜ್ಞಾಸೆಗಳ ಸಂಶೋಧನೆಗಳನ್ನು ಉತ್ತೇಜಿಸುವ ಇರಾದೆಯನ್ನು ಹೊಂದಿದ್ದು, ದೇಶದ ಸಾಮಾಜಿಕ ಆರ್ಥಿಕ ಬದುಕಿನಲ್ಲಿ ಹೊಸ ಆರಂಭವನ್ನು ತರಲಿದೆ. ಹೊಸ ಶಿಕ್ಷಣ ನೀತಿ ಜಾಗತಿಕ ವೇದಿಕೆಗಳಲ್ಲಿ ದೇಶವನ್ನು ಮಹಾನ್ ಶಕ್ತಿಯಾಗಿ ರೂಪಿಸಲು ಬದ್ಧವಾಗಿದೆ.


    ವೈವಿಧ್ಯತೆಯಿಂದ ತುಂಬಿರುವ ಭಾರತವು ಕೇವಲ ಒಂದು ದೇಶವಷ್ಟೇ ಅಲ್ಲ , ಒಟ್ಟಾರೆಯಾಗಿ ಉಪಖಂಡವಾಗಿದ್ದು, ರಾಷ್ಟ್ರದ ವಿವಿಧ ಮೂಲೆಗಳಲ್ಲಿ ವಿಭಿನ್ನ ಪದ್ಧತಿಗಳು ಮತ್ತು ಸಂಪ್ರದಾಯಗಳನ್ನು ಹೊಂದಿದೆ ಎಂಬುದನ್ನು ನಮ್ಮ ಮಕ್ಕಳಿಗೆ ಮನವರಿಕೆ ಮಾಡಿಕೊಡುವುದು ಇಂದಿನ ಅವಶ್ಯಕತೆಯಾಗಿದೆ. ಭಾರತದಲ್ಲಿ ಕಾಣುವಂತಹ ವರ್ಣರಂಜಿತ ವೈವಿಧ್ಯತೆ ವಿಶ್ವದ ಬೇರೆಲ್ಲೂ ಕಾಣಲು ಸಿಗುವುದಿಲ್ಲ. ಭಾರತೀಯ ಸಂಸ್ಕೃತಿ ಮಾನವನ ನಾಗರೀಕತೆಯ ಆಧ್ಯಾತ್ಮಿಕ ಭಂಡಾರಕ್ಕೆ ಅನುಪಮ ಕೊಡುಗೆಯನ್ನು ಸದಾ ನೀಡುತ್ತಿದೆ ಮತ್ತು ನಾವು ಅದರ ಸಂರಕ್ಷಣೆಗೆ ಸಮರ್ಪಣೆ ಮಾಡಿಕೊಳ್ಳುವ ಅಗತ್ಯವಿದೆ. ಈ ಸಂಸ್ಕೃತಿಯು ಆಧ್ಯಾತ್ಮಿಕತೆಯ ನಿರಂತರ ಹರಿವಾಗಿದ್ದು, ಋಷಿ ಮುನಿಗಳು, ಸಂತರು ಮತ್ತು ಸೂಫಿಗಳು ತಮ್ಮ ಜೀವನದ ಪವಿತ್ರ ದರ್ಶನಗಳ ಮೂಲಕ ಇದಕ್ಕೆ ನಿರಂತರವಾಗಿ ನೀರೆರೆದಿದ್ದಾರೆ. ಈ ಹೆಸರುಗಳ ಮೂಲಕವೇ ಭಾರತದ ಪ್ರಮುಖ ಸಂಸ್ಕೃತಿ ತನ್ನ ಬುನಾದಿ ಹೊಂದಿದೆ. ಇಲ್ಲಿ ಪ್ರತಿ ನೂರು ಕಿಲೋ ಮೀಟರ್ ಗೆ ನಮ್ಮ ಉಪ ಭಾಷೆ, ಆಹಾರ ಪದ್ಧತಿ ಮತ್ತು ಸಂಪ್ರದಾಯ ಬದಲಾಗುತ್ತದೆ, 200 ಕಿಲೋ ಮೀಟರ್ ಸಾಗಿದರೆ ನಮ್ಮ ಭಾಷೆ ಬದಲಾಗುತ್ತದೆ, 1000 ಕಿಲೋ ಮೀಟರ್ ಕ್ರಮಿಸಿದರೆ ಬದುಕಿನ ಸಂಪೂರ್ಣ ವರ್ಣಗಳೇ ಬದಲಾದ ಅನುಭವವಾಗುತ್ತದೆ. ಈ ಎಲ್ಲದರ ಹೊರತಾಗಿಯೂ ಯುಗಗಳಿಂದ ನಾವು ಏಕತೆಯ ದಾರದಲ್ಲಿ ಪೋಣಿಸಿದಂತೆ ಒಗ್ಗಟ್ಟಿನಿಂದಿದ್ದೇವೆ. ನಮ್ಮ ಸಂಸ್ಕೃತಿ ಏಕತೆ, ಸೌಹಾರ್ದತೆ, ಸಹಕಾರ, ಭ್ರಾತೃತ್ವ, ಸತ್ಯ, ತ್ಯಾಗ, ಅಹಿಂಸೆ, ಮಾನವೀಯತೆ, ಸಮಾನತೆ ಇತ್ಯಾದಿ ಅಳವಡಿಸಿಕೊಂಡು ವಸುದೈವ ಕುಟುಂಬಕಂ ಎಂಬ ಸ್ಫೂರ್ತಿಯೊಂದಿಗೆ ಮುಂದೆ ಸಾಗುವಂತೆ ಪ್ರೇರೇಪಿಸುತ್ತದೆ. ಇಂದು ಮನುಷ್ಯ ದೇಹ ಮತ್ತು ಮನಸ್ಸಿನ ಹಲವಾರು ಸಮಸ್ಯೆಗಳಿಂದ ಬಳಲುತ್ತಿದ್ದಾನೆ. ಇಂಥ ಸನ್ನಿವೇಶದಲ್ಲಿ ಇಂಥ ಕಲ್ಪನೆಗಳು ಸಂಸ್ಕಾರಗಳೇ ಪರಿಹಾರ ಮಾರ್ಗವಾಗಿವೆ. ನಾವು ನಮ್ಮ ಚಿಂತನೆಗಳ ಮೂಲಕವೇ ವಿಶ್ವಗುರುವಾಗಬಹುದು, ಇದರಿಂದಲೇ ನಾವು ಮತ್ತೊಮ್ಮೆ ವಿಶ್ವವನ್ನೇ ಗೆಲ್ಲಬಹುದು. ತ್ವರಿತವಾಗಿ ಬದಲಾಗುತ್ತಿರುವ ಡಿಜಿಟಲ್ ಯುಗದಲ್ಲಿ, ನಾವು ನಮ್ಮ ಮೌಲ್ಯಗಳನ್ನು ಶಿಕ್ಷಣದ ಮೂಲಕ ಹೇಗೆ ಹೆಚ್ಚಿಸಿಕೊಳ್ಳಬಹುದು ಎಂಬುದು ದೊಡ್ಡ ಸವಾಲಾಗಿದೆ. ಹೊಸ ಶಿಕ್ಷಣ ನೀತಿಯೊಂದಿಗೆ ನಾವು ಈ ಬೇರುಗಳೊಂದಿಗೆ ನಮ್ಮ ವಿದ್ಯಾರ್ಥಿಗಳನ್ನು ಬೆಸೆಯಲು ಪ್ರಯತ್ನಿಸಿದ್ದೇವೆ.

    
    ಬಾಲ್ಯದಲ್ಲಿ ಕರ್ತವ್ಯಗಳ ಬಗೆಗಿನ ಅರಿವು ಶಾಲೆಯಿಂದಲೇ ಬರುತ್ತದೆ ಎಂದು ನಾನು ಭಾವಿಸುತ್ತೇನೆ. ಹಿಮಾಲಯ ಪ್ರಾಂತ್ಯದ ಸಂಪರ್ಕರಹಿತ ಪ್ರದೇಶದ ಶಾಲೆಯಲ್ಲಿ ಔಪಚಾರಿಕ ಪ್ರಾಥಮಿಕ ಶಿಕ್ಷಣ ಬೋಧಿಸುವುದಕ್ಕೂ ಮುನ್ನ ನಮಗೆ ಉತ್ತಮ ಪ್ರಜೆಗಳಾಗಿ ಎಂದು ಬೋಧಿಸುತ್ತಿದ್ದುದು ನನಗೆ ಇನ್ನೂ ಚೆನ್ನಾಗಿ ನೆನಪಿದೆ. ಪ್ರಾರ್ಥನೆಯ ವೇಳೆ, ನಮಗೆ ರಾಷ್ಟ್ರಧ್ವಜಕ್ಕೆ ಹೇಗೆ ಗೌರವ ನೀಡಬೇಕು, ರಾಷ್ಟ್ರಗೀತೆಗೆ ಹೇಗೆ ಗೌರವ ಸಲ್ಲಿಸಬೇಕು, ಸುತ್ತಲಿನ ಪರಿಸರವನ್ನು ಹೇಗೆ ಸ್ವಚ್ಛವಾಗಿಟ್ಟುಕೊಳ್ಳಬೇಕು, ಸೌಹಾರ್ದತೆಯಿಂದ ಎಲ್ಲರೊಂದಿಗೆ ಹೇಗೆ ಬಾಳಬೇಕು ಎಂಬ ವಿಷಯದ ಬಗ್ಗೆ, ವೈಚಾರಿಕ ಅರಿವನ್ನು ಎಲ್ಲ ವಿದ್ಯಾರ್ಥಿಗಳಲ್ಲಿ ಮೂಡಿಸಲು ನಮ್ಮ ಶಿಕ್ಷಕರು ಶ್ರಮಿಸುತ್ತಿದ್ದರು. ಆಗ ಸಂವಿಧಾನದಲ್ಲಿ ಯಾವುದೇ ಕರ್ತವ್ಯಗಳ ಉಲ್ಲೇಖ ಇರಲಿಲ್ಲ, ಆದರೂ ನಾವು ಉತ್ತಮ ಪ್ರಜೆಗಳಾಗಲು ಅಥವಾ ಉತ್ತಮ ಮಾನವನಾಗಲು ಏನೆಲ್ಲಾ ಮಾಡಬೇಕು ಎಂಬುದನ್ನು ಖಂಡಿತವಾಗಿ ತಿಳಿಸಲಾಗುತ್ತಿತ್ತು. ಮೌಲ್ಯಾಧಾರಿತ ಶಿಕ್ಷಣದ ಕೊರತೆಯೇ ಇಂದಿನ ಸಮಾಜದ ಎಲ್ಲ ಸಮಸ್ಯೆಗಳಿಗೆ ಕಾರಣ ಎಂದು ನಾನು ಭಾವಿಸುತ್ತೇನೆ. ನಾವು ಸಾಮಾನ್ಯ ಮಾನವರಾಗುವ ಬದಲು ಡಿಜಿಟಲ್ ಪ್ರಜೆಗಳಾಗುತ್ತಿರುವ ಕಾಲದಲ್ಲಿ ಮತ್ತು ತ್ವರಿತವಾಗಿ ಬದಲಾಗುತ್ತಿರುವ ಜಾಗತಿಕ ಪರಿಸರದ ಕಾಲದಲ್ಲಿ ಇದು ನಮಗೆ ದೊಡ್ಡ ಸವಾಲಾಗಿ ಪರಿಣಮಿಸಿದೆ.

    ಬೃಹತ್ ಸವಾಲಿನ ಜಾಗತಿಕ ಪರಿಸರದಲ್ಲಿ, ಭಾರತ ಅನನ್ಯವಾದ ಜನಸಂಖ್ಯೆಯ ಲಾಭವನ್ನು ಪಡೆದಿದೆ ಎಂಬುದು ನಮ್ಮ ಹೆಮ್ಮೆಯಾಗಿದೆ. ದೊಡ್ಡ ಸಂಖ್ಯೆಯ ಯುವ ಜನರವನ್ನು ಹೊಂದಿರುವ ರಾಷ್ಟ್ರ ನಮ್ಮದಾಗಿದೆ. ಜಾಗತಿಕ ಸ್ಪರ್ಧೆಯ ಯುಗದಲ್ಲಿ ಇದು ನಮಗೆ ಮೇಲುಗೈ ಸಾಧಿಸಲು ನೆರವಾಗುತ್ತದೆ, ನಮ್ಮ ಯುವಜನರನ್ನು ರಚನಾತ್ಮಕವಾಗಿ ಮತ್ತು ಧನಾತ್ಮಕವಾಗಿ ಹೇಗೆ ಪ್ರೇರೇಪಿಸುವುದು ಎಂಬುದು ನಮ್ಮ ಮುಂದಿರುವ ದೊಡ್ಡ ಸವಾಲಾಗಿದೆ.


    ಇಂದು, ನಾವು ನಮ್ಮ ವಿದ್ಯಾರ್ಥಿಗಳಿಗೆ ಸಂವಿಧಾನಾತ್ಮಕವಾದ ಕರ್ತವ್ಯಗಳ ಬಗ್ಗೆ ಅರಿವು ಮೂಡಿಸಿದರೆ ಸಾಲದು, ಎಲ್ಲರೂ ಗಂಭೀರವಾಗಿ ಮತ್ತು ಶ್ರದ್ಧೆಯಿಂದ ಆ ಕರ್ತವ್ಯಗಳನ್ನು ನಿಭಾಯಿಸುವಂಥ ವಾತಾವರಣ ಸೃಷ್ಟಿಸುವ ಅಗತ್ಯವಿದೆ. 2055ರವರೆಗೆ, ಭಾರತಕ್ಕೆ ದೊಡ್ಡ ಸಂಖ್ಯೆಯಲ್ಲಿ ಕಾರ್ಯ ನಿರ್ವಹಣೆ ಮಾಡುವ ಜನರ ಪ್ರಯೋಜನ ಪಡೆಯುವ ಅವಕಾಶವಿದೆ. ಇಂಥ ಸನ್ನಿವೇಶದಲ್ಲಿ, ಗುಣಮಟ್ಟ, ನಾವೀನ್ಯತೆ , ಕೌಶಲ್ಯ-ಆಧಾರಿತ ಗುಣಮಟ್ಟದ ಶಿಕ್ಷಣದೊಂದಿಗೆ ಒದಗಿಸುವ ಮೂಲಕ ನಮ್ಮ ಯುವ ಪೀಳಿಗೆಗೆ ಕರ್ತವ್ಯಗಳ ಮಹತ್ವವನ್ನು ವಿವರಿಸುವಲ್ಲಿ ನಾವು ಯಶಸ್ವಿಯಾಗುವುದು ಅವಶ್ಯಕವಾಗಿದೆ, ಇದರಿಂದಾಗಿ ಜಾಗತಿಕ ಸ್ಪರ್ಧೆಗೆ ನುರಿತ ಮಾನವ ಸಂಪನ್ಮೂಲಗಳನ್ನು ರೂಪಿಸಬಹುದಾಗಿದೆ. ಮೌಲ್ಯಾಧಾರಿತ ಶಿಕ್ಷಣದ ಮೂಲಕ ನಮ್ಮ ಯುವಜನರು ಪ್ರತಿಯೊಂದು ಕ್ಷೇತ್ರದಲ್ಲೂ ಔನ್ನತ್ಯ ಸಾಧಿಸಬಹುದಾಗಿದೆ. ಈ ಔನ್ಯತ್ಯವು ದೇಶದ ಸಾಮಾಜಿಕ ಮತ್ತು ಆರ್ಥಿಕ ಜೀವನದಲ್ಲಿ ಪ್ರಗತಿಯ ಹೊಸ ಯುಗದ ರಾಯಭಾರಿಯಾಗುತ್ತದೆ. ಯುವ ಪೀಳಿಗೆಯನ್ನು ಧನಾತ್ಮಕವಾಗಿ ಮತ್ತು ರಚನಾತ್ಮಕವಾಗಿ ಉತ್ತೇಜಿಸುವುದು ಯಾವುದೇ ದೇಶಕ್ಕೆ ದೊಡ್ಡ ಸವಾಲೇ ಸರಿ ಎಂದು ನಾನು ಭಾವಿಸುತ್ತೇನೆ.


    ಇಂಥ ಸನ್ನಿವೇಶದಲ್ಲಿ, ನಮ್ಮ ವಿದ್ಯಾರ್ಥಿಗಳು ಪ್ರಮುಖರಾಗುತ್ತಾರೆ ಮತ್ತು ಇಲ್ಲಿ ನಮ್ಮ ಶಿಕ್ಷಕರಿಗೆ ಸಹ ದೊಡ್ಡ ಪಾತ್ರವಿದೆ. ನೂತನ ಶಿಕ್ಷಣ ನೀತಿ , ಮೌಲ್ಯಾಧಾರಿತ ಶಿಕ್ಷಣದ ಮೂಲಕ, ಶಿಕ್ಷಣ ಸಂಸ್ಥೆಗಳಲ್ಲಿ ಕರ್ತವ್ಯಗಳ ಮಹತ್ವಕ್ಕಾಗಿ ನಿರ್ದಿಷ್ಟ ಪರಿಸರ ವ್ಯವಸ್ಥೆಯನ್ನು ಅಭಿವೃದ್ಧಿಪಡಿಸಲು ಪ್ರಯತ್ನಿಸಿದೆ. ನಿರಂತರವಾಗಿ ಬದಲಾಗುತ್ತಿರುವ ಜಾಗತಿಕ ವಾತಾವರಣದಲ್ಲಿ ಭಾರತವನ್ನು ಗಮನದಲ್ಲಿಟ್ಟುಕೊಂಡು ಸಾಗುವುದು ಬಹಳ ಸವಾಲಿನ ಕೆಲಸವಾಗಿದೆ. ನಾವು ಈ ಸವಾಲುಗಳನ್ನು ಮಾನವೀಯ ಮೌಲ್ಯಗಳನ್ನು ನಮ್ಮ ವಿದ್ಯಾರ್ಥಿಗಳಲ್ಲಿ ಅಳವಡಿಸುವ ಮೂಲಕ ಮಾತ್ರ ಪರಿಹರಿಸಬಹುದಾಗಿದೆ.


    ಭಾರತೀಯ ಸಮಾಜದ ಸಾಮಾಜಿಕ ನೆಲೆಯನ್ನು ಭದ್ರಪಡಿಸಲು, ನಮ್ಮೆಲ್ಲರೊಳಗೆ ಶಾಂತಿಯುತವಾದ ಸಹಕಾರದ ಸ್ಫೂರ್ತಿಯನ್ನು ರೂಪಿಸುವುದು ಅತ್ಯಗತ್ಯವಾಗಿದೆ. ಸಹಯೋಗ ಮತ್ತು ಪರಸ್ಪರ ಸಹಕಾರದ ಉತ್ಸಾಹವು ಶಾಂತಿ ನೆಲೆಸುವಂತೆ ಮಾಡುತ್ತದೆ ಮತ್ತು ಈ ಶಾಂತಿ ಪ್ರಗತಿಗೆ ಸೋಪಾನವಾಗುತ್ತದೆ. ಸಾಮುದಾಯಿಕ ಬದುಕಿನಲ್ಲಿ ನಾವು ನಮ್ಮ ಹೊಣೆಗಾರಿಕೆಗಳ ಬಗ್ಗೆಯಷ್ಟೇ ಅಲ್ಲ ನಮ್ಮ ಕರ್ತವ್ಯಗಳ ಬಗ್ಗೆಯೂ ತಿಳಿದುಕೊಂಡಿರಬೇಕು, ಅವುಗಳನ್ನು ಶಾಂತಿಯುತವಾಗಿ ಪೂರೈಸುವ ಇಚ್ಛಾಶಕ್ತಿಯನ್ನೂ ನಾವು ಮೈಗೂಡಿಸಿಕೊಳ್ಳಬೇಕು. ನಾವು ಸೇರಿರುವ ಜಾತಿ, ಧರ್ಮ, ಪ್ರಾಂತ್ಯ, ಭಾಷೆ, ಸಂಪ್ರದಾಯ ಇದಾವುದೂ ಇಲ್ಲಿ ವಿಷಯವೇ ಅಲ್ಲ, ನಾವು ಸಂದರ್ಭಾನುಸಾರವಾಗಿ ಸೃಷ್ಟಿಯಾಗುವ ಸಮಸ್ಯೆಗಳ ಸಂದರ್ಭದಲ್ಲಿ ಪರಸ್ಪರ ನೆರವಾಗಬೇಕು. ಪರಸ್ಪರ ಬೆಂಬಲ ಮತ್ತು ಅರ್ಥ ಮಾಡಿಕೊಳ್ಳುವಿಕೆಯ ಮೂಲಕ ದೇಶದ ಪ್ರಗತಿಯನ್ನು ಖಾತ್ರಿಪಡಿಸಬಹುದಾಗಿದೆ. ಹಲವು ರಾಷ್ಟ್ರಗಳು ಪೌರತ್ವವನ್ನು ತಮ್ಮ ಶೈಕ್ಷಣಿಕ ಕಾರ್ಯಕ್ರಮದ ಪಠ್ಯದ ಭಾಗವಾಗಿ ಮಾಡಿವೆ. ಮಕ್ಕಳಿಗೆ ಅವರ ಹಕ್ಕು ಮತ್ತು ಜವಾಬ್ದಾರಿಗಳ ಬಗ್ಗೆ ವಿವರಿಸುವುದರಿಂದ ನಾವು ಅವರಿಗೆ ನೆರವಾಗುವುದಷ್ಟೇ ಅಲ್ಲ, ನಮ್ಮ ದೇಶ ಕಟ್ಟುವ ಕಾರ್ಯದಲ್ಲಿ ಬುನಾದಿಯನ್ನು ಭದ್ರಪಡಿಸುತ್ತೇವೆ ಎಂಬುದರಲ್ಲಿ ಅನುಮಾನವೇ ಇಲ್ಲ.

    
    
    (Release ID: 1593517) Visitor Counter : 7