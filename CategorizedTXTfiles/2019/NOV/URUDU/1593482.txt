      ہنر مندی کے فروغ اور صنعت کاری کی وزارت

      محروم طبقات کے درمیان صنعت کاری کا فروغ
      Posted On: 25 NOV 2019 4:46PM by PIB Delhi


    نئی دہلی، 25 ؍ نومبر :ملک بھر میں صنعت کاری کی تعلیم اور تربیت کے توسط سے صنعت کاری کے فروغ کے لئے سازگار ماحول بنانے کے مقصد سے 2016ء میں حکومت کے ذریعے پردھان منتری یووا اُدیامیتا وکاس ابھیان (پی ایم وائی یو وی اے)کا آغاز کیا گیا تھا۔اس کا نفاذ پانچ سال کی مدت کے لئے اعلیٰ تعلیم کے اداروں (یونیورسٹیوں، کالجوں اور پریمیئر اداروں)، اسکولوں، صنعتی تربیتی مراکز(آئی ٹی آئی)اور فروغ صنعت کاری مراکز (ای ڈی سی) کے ذریعے کیا جانا ہے۔ پی ایم وائی یو وی اے پروجیکٹ کے جائزے کے دوران اس اسکیم کے تحت ہوئی پیش رفت کو قابل اطمینان اور توقعات کے مطابق نہیں پایاگیا۔لہٰذا اس پروجیکٹ کی تشکیل نو اور وزارت کے اسکل ایکو سسٹم سے متعلق اداروں یعنی پردھان منتری کوشل کیندر(پی ایم کے کے)، انڈسٹریل ٹریننگ انسٹی ٹیوٹ(آئی ٹی آئی)، پالی ٹیکنکس،جن شکشن سنستھان(جے ایس ایس)اور ریکوگنیزن آف پرائرلرننگ(آر پی ایل)ٹریننگ سینٹرز کے ذریعے نفاذ کا فیصلہ کیا گیا۔نظر ثانی شدہ حکمت عملی کے ساتھ تجرباتی پی ایم وائی یو وی اے پروجیکٹ کا نفاذ جاری ہے۔


    اس کےعلاوہ ہندوستان کے نوجوانوں میں صنعت کاری کے کلچر کو فروغ دینے اور انہیں اپنی کمپنیاں قائم کرنے اور دوسروں کے لئے روزگار کے مواقع پیدا کرنے کے لئے تحریک دینے کے مقصد سے فروغ ہنرمندی و صنعت کاری کی وزارت نے 2016ء میں قومی صنعت کاری ایوارڈز اسکیم (این ای کے ایس)کا آغاز کیا۔ اسکیم کے تحت پہلی نسل کے ابھرتے ہوئے صنعت کاروں کو ایوارڈز دیئے جاتے ہیں، تاکہ ان کی کوششوں اور حصولیابیوں کا اعتراف کیاجائے اور انہیں عزت بخشی جائے۔یہ ایوارڈ ان افراد ؍تنظیموں کو بھی دیئے جاتے ہیں، جو صنعت کاری کے فروغ کے میدان میں سازگار ماحول بنانے والوں کے طورپر کام کرتے ہیں۔ان ایوارڈز کا مقصد یہ بھی ہے کہ اس سے دوسروں کو تحریک ملے، تاکہ اس چیز کو اور بہتر طریقے سے کر سکیں۔ اسکیم کے تحت درج فہرست ذات ؍درج فہرست قبائل، خواتین صنعت کاروں ، معذور افراد کے ذریعے چلائی جارہی صنعتوں اور دشوار گزار علاقوں میں چلائی جارہی صنعتوں کے لئے انٹرپرائزز ٹریک کے تحت ذیلی زمروں میں12 ایوارڈز کے لئے خصوصی التزامات کئے گئے ہیں۔


    یہ اطلاع فروغ ہنرمندی و صنعت کاری کے وزیر مملکت جناب آر کے سنگھ نے آج لوک سبھا میں ایک تحریری جواب میں دی۔


    ********


    م ن۔م م۔ن ع


    U: 53 54

    
    
    (Release ID: 1593482) Visitor Counter : 7
    
    
      Read this release in: English