      نائب صدر جمہوریہ ہند کا سکریٹریٹ

      ایک پُرامن اور بامقصد زندگی بسر کرنے کیلئے روحانیت کی تفہیم ازحد ضروری ہے: نائب صدر جمہوریہ ہند
      
      جناب سری سری روی شنکر نے اُپ راشٹرپتی بھون میں وزراء، اراکین پارلیمنٹ اور حکومت ہند کے سینئر افسران سے گفت وشنید کی
      
      یوگ اور مراقبہ ذہنی صحت کے لئے لازمی ہیں : اپنی زندگی کااصل مقصد تلاش کرنے میں مددگار ہیں: سری سری

      Posted On: 27 NOV 2019 4:04PM by PIB Delhi

    نئیدہلی۔ 27 ؍نومبر۔نائب صدر جمہوریہ ہند جناب ایم وینکیانائیڈو نے کہا ہے کہ روحانیت کی تفہیم ایک بامقصد اور پُرامن زندگی بسر کرنے کیلئے ازحد اہم ہے۔ انہو ں نے زور دیکر کہا ہے کہ بھارت کے عظیم ثقافتی ورثے، اقدار اور بھارت کے فلسفے میں مضمر نظریات کے تحفظ ، فروغ اور ترویج و اشاعت کی ضرورت ہے۔


    روحانی گورو سری سری روی شنکر جی کے ساتھ اپنی رہائش گاہ پر منعقدہ ایک باہم اثر پذیر ملاقات میں نائب صدر جمہوریہ ہند نے کہا کہ بھارت کے پاس بزرگوں کے احترام ، معمر افراد ،رشیوں اور گوروؤں سے رہنمائی حاصل کرنے کی عظیم روایت رہی ہے اور متعدد مسائل کاحل ان کی رہنمائی میں ہی نکالا جاتا رہا ہے۔


    سری سری روی شنکر کے متعلق گفتگو کرتے ہوئے نائب صدر جمہوریہ ہند نے کہا کہ وہ پوری دنیا کے عوام کی رہنمائی کرتے رہے ہیں اور انہیں اپنی روحانی تقاریر خصوصاً ایسے وقت میں جبکہ تشدد ، تناؤ ، اقدار کی پامالی عام ہے، ایسے ماحول میں رہنمائی فراہم کرتے رہے ہیں۔ یہ سماجی تناؤ امن، خوشحالی اور ملک اور پوری دنیا کی ترقی کو متاثر کرتا رہا ہے۔


    سری سری نے حاضرین سے گفتگو کرتے ہوئے یوگ اور مراقبے کی اہمیت اجاگر کی اور تجویز پیش کی کہ ان دونوں کو ذہنی صحت کیلئے اپنایا جانا چاہئے۔ انہوں نے روزانہ کے مراقبے، معقول نیند لینے اور تنفس کے عمل پر توجہ مرکوز کرنے کی اہمیت پر زور دیا اور کہا کہ ایک پُرسکون ذہن کیلئے یہ تمام اُمور ضروری ہیں۔ انہوں نے کہا کہ اس سے عوام کو مادی چیزوں سے کہیں آگے بڑھ کر غور وفکر کرنے کا شعور حاصل ہوگا اور وہ اپنی زندگی کی اصل حقیقت اور اصل مقصد سے روشناس ہوسکیں گے۔


    غصے پر قابو حاصل کرنے سے متعلق ایک سوال کا جواب دیتے ہوئے سری سری نے وضاحت کی کہ غصہ اگر وقتی ہو تو برا نہیں ہے اور ہمیں اپنے غصے کو بہت عرصے تک اپنے اندر دبا کر نہیں رکھنا چاہئے۔ انہوں نے بھارتی اقدار مثلاً اپنے نظریات اور خیالات دوسروں کے ساتھ ساجھا کرنے اور پُرامن دنیا کے قیام کیلئے دوسروں کا خیال رکھنے جیسے اُمور پر زور دیا۔


    راجیہ سبھا کے ڈپٹی چیئرمین جناب ہری ونش، داخلی اُمور کے وزیر مملکت جناب جی کشن ریڈی ، پارلیمانی اُمور کے وزیر مملکت جناب وی مرلی دھرن، پرسار بھارتی کے صدر نشین ڈاکٹر اے سوریہ پرکاش، ڈی آر ڈی او کے چیئرمین ڈاکٹر جی ستیش ریڈی اور مختلف پارٹیوں مثلاً ٹی آر ایس، بی جے ڈی، وائی ایس آر سی پی ، ٹی ڈی پی، ڈی ایم کے، اے آئی ڈی ایم کے اور کانگریس کے متعدد اراکین پارلیمنٹ بھی اس موقع پر موجود تھے۔ تقریباً پچاس اراکین پارلیمنٹ ، حکومت ہند کے سینئر افسران ، دلّی کے میئر اور چیئرمین این ڈی ایم سی جیسی شخصیات نے بھی اس اجلاس میں شرکت کی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-5413

    
    
    (Release ID: 1593942) Visitor Counter : 4
    
    
      Read this release in: English , Hindi