      عملے، عوامی شکایات اور پنشن کی وزارت

      ڈاکٹر جتیندر سنگھ نے جموں میں جل شکتی اور ڈیزاسٹر مینجمنٹ پر مرکوز ‘‘ایک بھارت سریشٹھ بھارت’’ پر کانفرنس کا افتتاح کیا
      
      وزیر موصوف نے کہا کہ مرکزی حکومت جموں وکشمیر میں قطار میں کھڑے آخری شخص تک پہنچنے کے لیے پرعزم ہے
      نئے تشکیل شدہ مرکزی خطے میں تمام شہریوں کے لیے سازگار مرکزی قوانین کا اطلاق ہوگا
      وزیر مملکت نے کہا کہ دفعہ 370 ہمیشہ کے لیے ختم ہوگیا ہے
      جموں وکشمیر کے ‘‘آوازِ عوام پورٹل’’ کا سی پی جی آر اے ایم ایس کے ساتھ انضمام
      Posted On: 30 NOV 2019 3:55PM by PIB Delhi


    نئی دہلی، 30 ؍ نومبر مرکزی وزیر مملکت (پی پی)، ڈاکٹر جتیندر سنگھ نے کہا کہ ملک کے دیگر حصوں میں نافذ تمام مرکزی قوانین کا اب نئی تشکیل شدہ مرکز کے زیر انتظام خطہ جموں وکشمیر (جے اینڈ کے) اور لداخ میں اطلاق ہوگا۔ انھوں نے کہا کہ ایسے تقریباً 845 قوانین موجود ہیں جو شہریوں کے لیے سازگار ہیں اور ان سے جموں وکشمیر اور لداخ کے عام لوگوں کو فائدہ ہوگا، جو پہلے اس سے محروم تھے۔ وزیر موصوف نے کہاکہ ہر فرد کو یہ ذہن نشیں کرلینا چاہیے کہ دفعہ 370 ہمیشہ کے لیے ختم ہوگیا ہے اور ٹکڑوں میں نہیں بلکہ مجموعی طور پر۔ اور یہ جناب وزیر اعظم نریندر مودی اور وزیر داخلہ جناب امت شاہ کی عہد بستگی ہے۔ انھوں نے مرکز کے زیر انتظام خطے کے لوگوں سے اپیل کی کہ وہ مفاد پرست عناصر کی طرف توجہ نہ دیں اور عام لوگوں کو فلاح وبہبود کی فراہمی کے لیے حکومت کا تعاون کریں۔ وہ آج جموں میں 30 نومبر سے یکم دسمبر تک ہونے والی ‘‘جل شکتی’’ اور ‘‘ڈیزاسٹر مینجمنٹ’’ پر مرکوز ‘‘ایک بھارت سریشٹھ بھارت’’ پر دو روزہ کانفرنس کے افتتاح کے موقع پر خطاب کر رہے تھے۔ اس کانفرنس کاانعقاد تمل ناڈو اور مرکز کے زیر انتظام خطے جموں وکشمیر کی حکومتوں کے اشتراک سے انتظامی اصلاحات اور عوامی شکایات کے محکمہ(ڈی اے آر پی جی) کے ذریعے کیا جارہا ہے۔


    کانفرنس کے دوران، ڈاکٹر جتیندر سنگھ نے مرکز کے زیر انتظام خطے جموں وکشمیر اور لداخ میں حکمرانی میں کامیاب اختراعات پر مبنی ای میگزین ‘‘کم از کم حکومت زیادہ سے زیادہ حکمرانی’’ کا خصوصی شمارہ بھی جاری کیا۔ان اختراعات میں گاؤں کی طرف واپسی: ایک عوامی پروگرام؛ پنچایتی انتخابات؛ جموں وکشمیر پنچایتی راج ایکٹ 1989میں پنچایتی انتخابات میں ترمیم کے لیے آئی ای سی مہم؛ پروجیکٹ کے آر ای ڈی اے کارگل، لداخ؛ پروجیکٹ ٹی سانگدا لیہہ، فضلا کی بندوبست کے پروگرام؛ سبھی کے لیے بجلی؛ ریاست جموں وکشمیر کے ہر گھر میں مکمل بجلی ؛ پروجیکٹ جل شکتی: ریاسی؛ حلقہ ترقیاتی فنڈ مینجمنٹ اطلاعاتی نظام، بڈگام؛ پروجیکٹ سوبھاگیہ پلس، گاندر بل؛ باندی پورہ میں بچیوں کے لیے تعلیم کو قابل بنانا؛ کٹھوعہ میں تالابوں کی تجدید کاری اور بارہمولہ کے سرحدی علاقوں میں کمیونٹی کے تعاون سے اسکولوں اور بنیادی ڈھانچے میں بہتری لانے کے لیے اندراج کی سرگرمیاں شامل ہیں۔


    انھوں نے حکومت ہند کے سی پی جی آر اے ایم ایس عوامی شکایات پورٹل اور جموں وکشمیر کے آوازِ عوام پورٹل کے انضام کا بھی اجرا ء کیا۔


    ڈاکٹر جتیندر سنگھ نے کہا کہ یہ دوسری بڑی کانفرنس ہے جو ڈی اےآر پی جی کے زیر اہتمام مختصر وقت میں منعقد کی جارہی ہے۔ بہتر حکمرانی کے طریقہ کار کے خاکے سے متعلق پہلی کانفرنس 15-16 نومبر کو منعقد کی گئی تھی۔ انھوں نے خوشی کا اظہار کرتے ہوئے کہا کہ پہلی کانفرنس میں 19 ریاستوں اور چار مرکز کے زیر انتظام خطوں کے تقریباً 450 مندوبین نے شرکت کی تھی اور دوسری کانفرنس میں تقریباً 350 مندوبین نے کی شرکت کی ۔ انھوں نے کہا کہ شمال مشرقی خطے کا ترقیاتی ماڈل ان مرکزی خطوں میں بھی نافذ کیا جائے گا۔ انھوں نے مستقبل میں ہونے والے پنچایتی عدالت اور بمبو ورکشاپ کا بھی ذکر کیا۔ ‘‘ایک بھارت سریشٹھ بھارت’’ کانفرنس کے موضوع کے حوالے سے بات کرتے ہوئے وزیر موصوف نے کہا کہ وزیر اعظم جناب نریندر مودی کے اہم اقدامات میں سے یہ ایک ہے اور دونوں مرکزی خطوں کے لیے اس کے اچھے نتائج برآمد ہوں گے۔ یہ کانفرنس ان مرکزی خطوں میں خاص طور پر دریاؤں کے انتظامات میں تمل ناڈو کے بہتر اقدامات سے سیکھنے کا ایک موقع فراہم کرے گی۔


    آفات سے نمٹنے کے بارے میں بات کرتے ہوئے وزیر موصوف نے کہا کہ پہلے آفات سے نمٹنے کا رد عمل غیر فعال ہوتا تھا لیکن وزیر اعظم جناب نریندر مودی کی قیادت میں اب یہ فعال ہوگیا ہے۔ انھوں نے مزید کہا کہ اب احتیاطی تدابیر اور کم از کم نقصان پر توجہ مرکوز ہے۔ انھوں نے مزید کہا کہ اب ہمارے پاس ہندوستان میں ایک ایسی فول پروف ٹیکنالوجی دستیاب ہے جس سے بحران کو کم کیا جاسکے اور اب ہم جلد آفات کی پیش گوئی کرسکتے ہیں اور انتظامیہ کو بر وقت آگاہ کرسکتے ہیں۔ ڈاکٹر جتیندر سنگھ نے کہا کہ وزیر اعظم کی توجہ زیادہ سے زیادہ ٹیکنالوجی کے استعمال اور بر وقت نگرانی پر مرکوز ہے۔ وزیر موصوف نے کہا جل شکتی ابھیان حکومت کا ایک اہم پروگرام ہے اور اس کے لیے ایک علاحدہ وزارت تشکیل دی گئی ہے۔ انھوں نے جموں وکشمیر میں شاہ پور، کانڈی اور دریائے اُجھ پروجیکٹ سے متعلق امور کے بارے میں بھی بات کی۔ انھوں نے کہا کہ اب زیر التوار منصوبوں پر تیز رفتاری سے کام کیا جائے گا۔ انھوں نے مزید کہا کہ ناردن موسٹ مرکزی خطے اور ساردن موسٹ ریاست کے درمیان اس انوکھے رشتے سے کشمیر سے کنیا کماری تک بہتر حکمرانی کا پیغام پہنچے گا۔


    وزیر موصوف نے کہا کہ جموں وکشمیر اور لداخ کی حکومت قطار میں کھڑے آخری شخص تک پہنچنے کے لیے پر عزم ہے۔ انھوں نے مزید کہا کہ یہ مرکزی خطے بہت ہی غور وفکر کے ساتھ تشکیل دی گئی ہیں۔ تعلیم کے حق ، کم از کم اجرت کے حق، جہیز مخالف ایکٹ، بدعنوانی، نگرانی اور والدین کی بہبود سے متعلق قوانین سمیت تمام مرکزی قوانین اب ان خطوں میں بھی نافذ کیے جائیں گے۔ انھوں نے مزید کہا کہ حکومت نے یہ اہم ذمے داری لی ہے اور اسے نبھائے گی۔


    کانفرنس کے دوران،تمل ناڈو حکومت میں وزیر برائے محصول اور ڈیزاسٹر مینجمنٹ جناب آر بی ادے کمار نے جموں میں جل شکتی اور ڈیزاسٹر مینجمنٹ پر مرکوز منعقدہ علاقائی کانفرنس ‘‘ایک بھارت سریشٹھ بھارت’’ میں شرکت کرنے پر خوشی کا اظہار کیا۔ انھوں نے کہا کہ اس اشتراک سے گھریلو مصارف، زراعت اور دیگر میں آبی وسائل کے زیادہ سے زیادہ استعمال کے شعبوں میں تکنیکی مہارت اور بہترین طریقہ کار کے تبادلے کو فروغ ملے گا۔ انھوں نے مزید کہا کہ آفات سے نمٹنے کے سلسلے میں پیشرفت اور تجربات کا تبادلہ کرنے سے ہماری جامع تیاری، تیز رفتار رد عمل،فوری بحالی اور بازیابی سے اس کے منفی اثرات کی شدت کو کم کرنے میں مدد ملے گی۔ انھوں نے مزید کہا کہ ہر تباہی مختلف نوعیت کی ہوتی ہے اورہمیں خود کو بہتر انداز میں تیار رہنے کا سبق دیتی ہے۔ انھوں نے کہا کہ پانی کو مؤثر طریقے سے استعمال کرنے کے تجربات شرکاء کے لیے یقینی طور پر کارآمد ثابت ہوں گے۔


    جموں وکشمیر کے لیفٹیننٹ گورنر جناب جی سی مرمو نے کہا کہ مختلف ریاستوں کے بہترین تجربات کو شیئر کرنے کا یہ قابل فخر سعادت اور عظیم موقع ہے۔ انھوں نے آبی وسائل کی اہمیت اور قدرتی وسائل کے تحفظ پر زور دیا۔ انھوں نے کہا کہ زرعی سائنسدانوں کو مانسون اور دیگر ماحولیاتی صورتحال کی بنیاد پر فصل کے نظام کا مطالعہ کرنا چاہیے۔ انھوں نے کہا کہ پانی کو بچانے اور پانی کی کمی کے بحران کو دور کرنے کے لیے کچھ تخلیقی کام کرنا چاہیے۔ انھوں نے زور دیکر کہا کہ بات پانی کی دستیابی کی ہی نہیں بلکہ اس کے معیار کی بھی ہے۔ جناب مرمو نے کہا کہ سوچھ بھارت مشن نے ثابت کردیا ہے کہ صفائی ستھرائی کیسے لوگوں کی زندگی کو بہتر بنا سکتی ہے۔ قدرتی اور انسانوں کے باعث آفات کی صورت میں عام شہری ہی پہلے زد میں آتے ہیں، اس لیے انہیں بااختیار بنانے کی ضرورت ہے۔ انھوں نے شہریوں کے درمیان قبل از وقت آگاہی اور ایس ایم ایس خدمات کے توسط سے بیداری پیدا کرنے پر زور دیا۔


    جموں وکشمیر کے چیف سکریٹری جناب بی وی آر سبرامنیم نے اس کانفرنس کے انعقاد کے لیے ڈی اے آر پی جی کی ستائش کی۔ انھوں نے کہا کہ جموں وکشمیر کے لیے کانفرنس کا موضوع مناسب ہے۔ انھوں نے کہ ملک کا کوئی بھی حصہ جموں وکشمیر جیسی قدرتی آفات کی زد میں نہیں آیا ہے۔ انھوں نے کہا زور دیتے ہوئے کہا کہ ہر گھر تک پانی پہنچایا جائے گا اور جون 2021 تک پوری ریاست میں پائپ سے پانی کی فراہمی کی جائے گی۔ انھوں نے کہا کہ تمل ناڈو پانی کے سب سے بہترین استعمال کرنے والوں میں سے ایک ریاست ہے اور یہ ریاست آبی وسائل کا بہتر انتظام کرتی ہے۔ انھوں نے دیویکا پروجیکٹ کے بارے میں ذکر کرتے ہوئے کہا کہ اس میں جموں وکشمیر کا سیاحتی مقام بننے کی صلاحیت ہے۔


    اس سے قبل ڈی اے آر پی جی کے ایڈیشنل سکریٹری جناب وی شری نواس نے اپنے استقالیہ خطے میں کہا کہ ڈی اے آر پی جی نے ستمبر میں ڈی اے آر پی جی وفد کے دورۂ جموں وکشمیر سمیت مختلف اقدامات کئے ہیں۔ جس کے بعد جموں وکشمیر حکومت کے ساتھ تعاون کو رفتار ملی ہے۔ انھوں نے مزید کہ 15-16 نومبر کو ڈی اے آر پی جی کی کانفرنس میں منظور کی گئی‘ بہتر حکمرانی کا عہد: جموں تجویز’ اور اس کے دو نکات آج نافذ کئے جارہے ہیں۔ انھوں نے کہا کہ ‘ایک بھارت سریشٹھ بھارت’ نے تمل ناڈو اور مرکز کے زیر انتظام خطے جموں وکشمیر اور لداخ کو ایک ساتھ لایا ہے انھوں نے بتایا کہ ‘سہیوگ سنکلپ’ کو اختتامی نشست میں منظور ی دی جائے گی۔ جناب شری نواس نے کہا کہ اس کانفرنس کا مقصدقومی اتحاد ہے۔


    کانفرنس میں ریاستی حکومت کے تقریباً 350 مندوبین، ضلع کلکٹر، ضلع ایس پی اور سول سوسائٹی/ محکمہ انجینئرنگ / محکمہ خوراک اور شہری سپلائی کے نمائندوں کے ساتھ ساتھ دیگر لوگوں نے شرکت کی۔


    ۔ ۔ ۔ ۔ ۔ ۔ ۔ ۔ ۔


    U. No. 5473

    
    
    (Release ID: 1594387) Visitor Counter : 10
    
    
      Read this release in: English , Hindi