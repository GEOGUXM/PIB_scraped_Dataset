      PIB Headquarters

      സമൂഹത്തില്‍ ഗുണപരമായ മാറ്റം കൊണ്ടുവരാന്‍ കമ്യൂണിറ്റി റേഡിയോയ്ക്ക് കഴിയും- വാര്‍ത്താ വിതരണ പ്രക്ഷേപണ മന്ത്രാലയം സാമ്പത്തിക ഉപദേഷ്ടാവ് ശ്രീ. പി.കെ അബ്ദുല്‍ കരീം
      Posted On: 03 NOV 2019 9:18PM by PIB Thiruvananthpuram


    സമൂഹത്തില്‍ ഗുണപരമായ മാറ്റം കൊണ്ടുവരാന്‍ കമ്യൂണിറ്റി റേഡിയോയ്ക്ക് കഴിയുമെന്ന് കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയം സാമ്പത്തിക ഉപദേഷ്ടാവ് ശ്രീ പി. കെ. അബ്ദുല്‍ കരീം ഐ.ഇ.എസ് പറഞ്ഞു. തിരുവല്ലയില്‍ മാര്‍ അത്താനിയോസ് കോളേജ് ഫോര്‍ അഡ്വാന്‍സ്ഡ് സ്റ്റഡീസിന്റെ (മാക്ഫാസ്റ്റ്) റേഡിയോ മാക്ഫാസ്റ്റ് 90.4 എഫ്.എമ്മിന്റെ പത്താം വാര്‍ഷികാഘോഷ പരിപാടിയില്‍ മുഖ്യപ്രഭാഷണം നടത്തുകയായിരുന്നു അദ്ദേഹം.


    
    കമ്യൂണിറ്റി റേഡിയോയിലൂടെ വരുന്ന വാര്‍ത്തകള്‍ വിശ്വസനീയവും ആധികാരികവുമാണെങ്കില്‍ കൂടുതല്‍ ശ്രദ്ധയോടെയും വ്യക്തതയോടെയും വിഷയങ്ങളെ സമീപിക്കേണ്ടതുണ്ടെന്ന് ശ്രീ അബ്ദുല്‍ കരീം പറഞ്ഞു. ഫേസ്ബുക്ക്, വാട്‌സ്ആപ്പ് എന്നിവ നിറഞ്ഞു നില്‍ക്കുന്ന ഈ കാലഘട്ടത്തിലും നൂതനമായ ആഖ്യാന ശൈലിയിലൂടെയും നവീന പരിപാടികളിലൂടെയും റേഡിയോ പരിപാടികളിലേക്ക് കൂടുതല്‍ പേരെ ആകര്‍ഷിക്കാന്‍ കഴിയുമെന്ന് അദ്ദേഹം പറഞ്ഞു.


    
    ആരോഗ്യ, വിദ്യാഭ്യാസ മേഖലയിലും ലഹരിവിരുദ്ധ ബോധവത്കരണ പ്രവര്‍ത്തനങ്ങളിലും അര്‍ത്ഥവത്തായ ഇടപെടലുകള്‍ നടത്താന്‍ കമ്യൂണിറ്റി റേഡിയോ വഴി സാധിക്കുമെന്ന് ശ്രീ. പി.കെ അബ്ദുല്‍ കരീം പറഞ്ഞു. മറ്റു സംസ്ഥാനങ്ങളെ അപേക്ഷിച്ച് കേരളത്തിലെ കമ്യൂണിറ്റി റേഡിയോകളുടെ പ്രവര്‍ത്തനവും, പരിപാടികളുടെ ഉള്ളടക്കവും മികച്ചതാണെന്നും അദ്ദേഹം വ്യക്തമാക്കി.


    
    നവ മാധ്യമങ്ങള്‍ വഴി പ്രചരിക്കുന്ന തെറ്റായ സന്ദേശങ്ങള്‍ സമൂഹത്തില്‍ ഗുരുതരമായ പ്രത്യാഘാതങ്ങളുണ്ടാക്കുന്നുണ്ടെന്നും, സമൂഹമാധ്യമങ്ങളിലെ തെറ്റായ വാര്‍ത്തകള്‍ ചൂണ്ടിക്കാട്ടാനുള്ള ഒരു പരിപാടി റേഡിയോ മാക്ഫാസ്റ്റില്‍ ആരംഭിക്കുന്നത് നന്നായിരിക്കുമെന്നും ശ്രീ. പി.കെ അബ്ദുല്‍ കരീം അഭിപ്രായപ്പെട്ടു.


    
    റേഡിയോ മാക്ഫാസ്റ്റ് സ്ഥാപക ചെയര്‍മാന്‍ ഫാ. ഡോ. എബ്രഹാം മുളമൂട്ടിലിനെ ശ്രീ. പി.കെ അബ്ദുല്‍ കരീം ചടങ്ങില്‍ ആദരിച്ചു.
    
    തിരുവല്ല സെന്റ് ജോണ്‍സ് മെത്രോപോലിത്തന്‍ കത്തീഡ്രല്‍ ഓഡിറ്റോറിയത്തില്‍ നടന്ന ചടങ്ങ് മലങ്കര കത്തോലിക്കാ സഭ തലവന്‍ മോറാന്‍ മോര്‍ ബസേലിയോസ് കര്‍ദ്ദിനാള്‍ ക്ലിമീസ് കതോലിക്ക ബാവ ഉദ്ഘാടനം ചെയ്തു. തിരുവല്ല ആര്‍ച്ച് ബിഷപ്പ് ഡോ. തോമസ് മാര്‍ കൂറിലോസ് അധ്യക്ഷനായിരുന്നു.
    മാക്ഫാസ്റ്റ് റേഡിയോ സംഘടിപ്പിക്കുന്ന മ്യൂസിക്കല്‍ റിയാലിറ്റി ഷോ വാനമ്പാടി സീസണ്‍ 3 ശ്രീ. ആന്റോ ആന്റണി എം.പി ഉദ്ഘാടനം ചെയ്തു.


    
    ഇല്ലത്ത് വി ജോര്‍ജ് മാത്യുവിന്റെ അനുസ്മരണക്കായുള്ള നിസ്വാര്‍ത്ഥ അവാര്‍ഡിന് ശ്രീ. മാത്യു ടി തോമസ് എം.എല്‍.എ തുടക്കം കുറിച്ചു. പത്താം വാര്‍ഷികത്തോടനുബന്ധിച്ച് പുറത്തിറക്കുന്ന സുവനീര്‍ റേഡിയോ മാക്ഫാസ്റ്റ് സ്ഥാപക ചെയര്‍മാന്‍ ഫാ. ഡോ. ഏബ്രഹാം മുളമൂട്ടില്‍ പ്രകാശനം ചെയ്തു.
    തിരുവല്ല നഗരസഭ ചെയര്‍മാന്‍ ശ്രീ. ചെറിയാന്‍ പോളച്ചിറക്കല്‍, ചലച്ചിത്ര സംവിധായകന്‍ ശ്രീ. ബ്ലസി, മര്‍ച്ചന്റ് അസോസിയേഷന്‍ പ്രസിഡന്റ് ശ്രീ. എം. സലിം, ഇമാം കെ.ജെ സലിം സഖാഫി, മാക്ഫാസ്ററ് കോളേജ് പ്രിന്‍സിപ്പല്‍ ഫാ. ഡോ. ചെറിയാന്‍ ജെ കോട്ടയില്‍, റേഡിയോ മാക്ഫാസ്റ്റ് ഡയറക്ടര്‍ ഫാ. ഡോ. തോമസ്‌കുട്ടി പതിനെട്ടില്‍, സ്റ്റേഷന്‍ ഡയറക്ടര്‍ ശ്രീ. രമേഷ് മാത്യു തുടങ്ങിയവര്‍ ചടങ്ങില്‍ സംബന്ധിച്ചു.
    നടന്‍ അജു വര്‍ഗീസ് അടക്കം സമൂഹത്തിന്റെ വിവിധ മേഖലകളില്‍ വ്യക്തിമുദ്ര പതിപ്പിച്ച, തിരുവല്ലയില്‍ നിന്നുള്ള വിവിധ വ്യക്തിത്വങ്ങളെ ചടങ്ങില്‍ ആദരിച്ചു.
    
    
    അടിക്കുറിപ്പ്:തിരുവല്ലയില്‍ മാര്‍ അത്താനിയോസ് കോളേജ് ഫോര്‍ അഡ്വാന്‍സ്ഡ് സ്റ്റഡീസിന്റെ (മാക്ഫാസ്റ്റ്) റേഡിയോ മാക്ഫാസ്റ്റ് 90.4 എഫ്.എമ്മിന്റെ പത്താം വാര്‍ഷികാഘോഷ പരിപാടിയില്‍ കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയം സാമ്പത്തിക ഉപദേഷ്ടാവ് ശ്രീ. പി.കെ അബ്ദുല്‍ കരീം ഐ.ഇ.എസ് മുഖ്യപ്രഭാഷണം നടത്തുന്നു


    

    
    (Release ID: 1590202) Visitor Counter : 7