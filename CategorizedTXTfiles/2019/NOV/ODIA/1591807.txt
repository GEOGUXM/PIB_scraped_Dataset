      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପରବର୍ତ୍ତୀ ଶିଖର ସମ୍ମିଳନୀ ସୁଦ୍ଧା 500 ବିଲିୟନ ଆନ୍ତଃବ୍ରିକ୍ସ ବ୍ୟବସାୟ ଲକ୍ଷ୍ୟ ହାସଲ ଲାଗି ରୂପରେଖ ନିର୍ଦ୍ଧାରଣ କରିଛି ବ୍ରିକ୍ସ ବ୍ୟବସାୟ ପରିଷଦ : ପ୍ରଧାନମନ୍ତ୍ରୀ
      • ବିପର୍ଯ୍ୟୟ ଅନୁକୂଳ ଭିତ୍ତିଭୂମି ନିର୍ମାଣ ସହ ଯୋଡ଼ିହେବା ଲାଗି ବ୍ରିକ୍ସ ରାଷ୍ଟ୍ର ଓ ଏନଡିବିକୁ ପ୍ରଧାନମନ୍ତ୍ରୀଙ୍କ ଆହ୍ୱାନ
      • ବ୍ରିକ୍ସ ବ୍ୟବସାୟ ପରିଷଦ ଏବଂ ନିଉ ଡେଭଲପମେଣ୍ଟ ବ୍ୟାଙ୍କ ନେତାଙ୍କ ବୈଠକରେ ଯୋଗ ଦେଲେ ପ୍ରଧାନମନ୍ତ୍ରୀ
      Posted On: 14 NOV 2019 8:17PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବ୍ରିକ୍ସ ବ୍ୟବସାୟ ପରିଷଦ ଏବଂ ନିଉ ଡେଭଲପମେଣ୍ଟ ବ୍ୟାଙ୍କ ନେତୃବୃନ୍ଦଙ୍କ ଆଲୋଚନାରେ ଅନ୍ୟ ବ୍ରିକ୍ସ ରାଷ୍ଟ୍ର ମୁଖ୍ୟମାନଙ୍କ ସହିତ ଅଂଶଗ୍ରହଣ କରିଛନ୍ତି ।


    ଏହି ଅବସରରେ ପ୍ରଧାନମନ୍ତ୍ରୀ କହିଥିଲେ ଯେ ପରବର୍ତ୍ତୀ ଶିଖର ସମ୍ମିଳନୀ ସୁଦ୍ଧା ବ୍ରିକ୍ସ ସଦସ୍ୟ ରାଷ୍ଟ୍ରଗୁଡ଼ିକ ମଧ୍ୟରେ ଆନ୍ତଃବ୍ରିକ୍ସ ବ୍ୟବସାୟ ପରିମାଣକୁ 500 ବିଲିୟନ ଡଲାରରେ ପହଁଚାଇବାର ଲକ୍ଷ୍ୟ ହାସଲ ଲାଗି ବ୍ରିକ୍ସ ବ୍ୟବସାୟ ପରିଷଦ ରୂପରେଖ ପ୍ରସ୍ତୁତ କରିଛି । ସେ କହିଥିଲେ ଯେ ସଦସ୍ୟ ରାଷ୍ଟ୍ରଗୁଡ଼ିକ ମଧ୍ୟରେ ଆର୍ଥିକ ସମାନତା ଚିହ୍ନଟ କରିବା ଏହି ପ୍ରୟାସରେ ଗୁରୁତ୍ୱପୂର୍ଣ୍ଣ । ସେ କହିଥିଲେ ଯେ ନିଉ ଡେଭଲପମେଣ୍ଟ ବ୍ୟାଙ୍କ ଏବଂ ବ୍ରିକ୍ସ ବ୍ୟବସାୟ ପରିଷଦ ମଧ୍ୟରେ ଭାଗିଦାରୀ ଉଭୟ ସଂଗଠନ ଲାଗି ଲାଭଦାୟକ ହେବ ।


    ପ୍ରାକୃତିକ ବିପର୍ଯ୍ୟୟ ମୁକାବିଲା ଲାଗି ଅନୁକୂଳ ଭିତ୍ତିଭୂମି ନିର୍ମାଣ ନିମନ୍ତେ ବୈଶ୍ୱିକ ପ୍ରୟାସରେ ସାମିଲ ହେବା ଲାଗି ଶ୍ରୀ ମୋଦୀ ବ୍ରିକ୍ସ ରାଷ୍ଟ୍ର ଏବଂ ନିଉ ଡେଭଲପମେଣ୍ଟ ବ୍ୟାଙ୍କକୁ ଆହ୍ୱାନ କରିଥିଲେ । ଏଥିସହିତ ସେ ଭାରତରେ ନିଉ ଡେଭଲପମେଣ୍ଟ ବ୍ୟାଙ୍କର ଆଂଚଳିକ ଶାଖା ଖୋଲିବାର କାମ ଶୀଘ୍ର ସମ୍ପୂର୍ଣ୍ଣ କରିବା ଲାଗି ମଧ୍ୟ ଅନୁରୋଧ କରିଥିଲେ । ଫଳରେ ପ୍ରାଥମିକତା କ୍ଷେତ୍ରର ପ୍ରକଳ୍ପଗୁଡ଼ିକୁ ପ୍ରୋତ୍ସାହନ ମିଳିପାରିବ ।


    ପ୍ରଧାନମନ୍ତ୍ରୀ କହିଥିଲେ , “ ମୁଁ ଏହା କହି ନିଜ ବକ୍ତବ୍ୟ ଶେଷ କରିବାକୁ ଚାହିଁବି ଯେ ଆର୍ଥିକ ସହଯୋଗକୁ ମଜବୁତ କରିବା ଲାଗି ଆମର ସ୍ୱପ୍ନ ବ୍ରିକ୍ସ ବ୍ୟବସାୟ ପରିଷଦ ଏବଂ ନିଉ ଡେଭଲପମେଣ୍ଟ ବ୍ୟାଙ୍କର ସମ୍ପୂର୍ଣ୍ଣ ସହଯୋଗ ଦ୍ୱାରା ହିଁ ସାକାର ହୋଇପାରିବ । ”


    **********


    

    
    (Release ID: 1591807) Visitor Counter : 13