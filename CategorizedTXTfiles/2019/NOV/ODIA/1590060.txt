      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜର୍ମାନୀ ଚାନ୍ସେଲରଙ୍କ ଭାରତ ଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି
      • ଆଧୁନିକ ପ୍ରଯୁକ୍ତି, ଆର୍ଟିଫିସିଆଲ ଇଂଟେଲିଜେନ୍ସ, ଦକ୍ଷତା, ଶିକ୍ଷା, ସାଇବର ନିରାପତ୍ତା କ୍ଷେତ୍ରରେ ସହଯୋଗ ବୃଦ୍ଧି ଉପରେ ଗୁରୁତ୍ୱାରୋପ

      Posted On: 01 NOV 2019 8:11PM by PIB Bhubaneshwar

    ଚାନ୍ସେଲର ଡ. ମର୍କେଲ ,


    ଜର୍ମାନ ପ୍ରତିନିଧି ଦଳର ସମ୍ମାନିତ ସଦସ୍ୟଗଣ ,


    ମନ୍ତ୍ରିମଣ୍ଡଳରେ ମୋର ସହଯୋଗୀଗଣ ,


    ବନ୍ଧୁଗଣ ,


    ନମସ୍କାର


    ଗୁଟେନ ଟାଗ୍


    ଚାନ୍ସେଲର ଡ. ମର୍କେଲ ଏବଂ ତାଙ୍କ ସହ ଆସିଥିବା ପ୍ରତିନିଧି ଦଳକୁ ଭାରତରେ ହାର୍ଦ୍ଦିକ ସ୍ୱାଗତ କରି ମୁଁ ଅତି ଆନନ୍ଦିତ । ଚାନ୍ସେଲର ମର୍କେଲଙ୍କୁ କେବଳ ଜର୍ମାନୀ ଏବଂ ୟୁରୋପରେ ନୁହେଁ , ବରଂ ବିଶ୍ୱରେ ଦୀର୍ଘ ସମୟ ଧରି ସେବା କରିଥିବା ପ୍ରମୁଖ ନେତାମାନଙ୍କ ମଧ୍ୟରେ ଗଣାଯାଇଥାଏ । ସେ ଭାରତ ଓ ମୋର ବନ୍ଧୁ ହୋଇଥିବାରୁ ମୁଁ ଗର୍ବିତ । ବିଗତ ଦେଢ଼ ଦଶନ୍ଧିରୁ ଊର୍ଦ୍ଧ୍ଵ ସମୟ ଧରି ଚାନ୍ସେଲର ଭାବେ ସେ ଭାରତ-ଜର୍ମାନୀ ସମ୍ପର୍କକୁ ସୁଦୃଢ଼ କରିବାରେ ଗୁରୁତ୍ୱପୂର୍ଣ୍ଣ ଯୋଗଦାନ ଦେଇଛନ୍ତି । ସେଥିପାଇଁ ମୁଁ ତାଙ୍କ ପ୍ରତି କୃତଜ୍ଞତା ବ୍ୟକ୍ତ କରୁଛି । ଆଜି ଆମ ମଧ୍ୟରେ ଆନ୍ତଃସରକାରୀ ପରାମର୍ଶର ପଞ୍ଚମ ବୈଠକ ଅନୁଷ୍ଠିତ ହୋଇଥିଲା । ପ୍ରତି ଦୁଇ ବର୍ଷ ବ୍ୟବଧାନରେ ହେଉଥିବା ଏପରି ତିନୋଟି ବୈଠକରେ ମୋତେ ଚାନ୍ସେଲରଙ୍କ ସହିତ ଅଂଶଗ୍ରହଣ କରିବାର ସୌଭାଗ୍ୟ ମିଳିଛି । ଏହି ଅଭିନବ ବ୍ୟବସ୍ଥା ଦ୍ୱାରା ପ୍ରତ୍ୟେକ କ୍ଷେତ୍ରରେ ଆମର ସହଯୋଗ ଆହୁରି ଗଭୀର ହୋଇଛି । ଆଜି ଯେଉଁ ବୁଝାମଣା ସ୍ୱାକ୍ଷରିତ ହୋଇଛି ସେସବୁ ଏହାର ପ୍ରତୀକ । ମୁଁ ଅତ୍ୟନ୍ତ ଆନନ୍ଦିତ ଯେ ଭାରତ ଏବଂ ଜର୍ମାନୀ ମଧ୍ୟରେ ପ୍ରତ୍ୟେକ କ୍ଷେତ୍ରରେ ବିଶେଷ କରି ନୂତନ ଏବଂ ଅତ୍ୟାଧୁନିକ ପ୍ରଯୁକ୍ତି କ୍ଷେତ୍ରରେ ଦୂରଗାମୀ ଏବଂ ରଣନୈତିକ ସହଯୋଗ ଆଗକୁ ବଢ଼ୁଅଛି ।


    ବନ୍ଧୁଗଣ ,


    2022ରେ ଭାରତର ସ୍ୱାଧୀନତାକୁ 75ବର୍ଷ ପୂରଣ ହେବ । ସେହି ସମୟ ସୁଦ୍ଧା ନୂତନ ଭାରତ ନିର୍ମାଣ ଲାଗି ଆମେ ଲକ୍ଷ୍ୟ ରଖିଛୁ । ଏହି ବହୁମୁଖୀ ପ୍ରୟାସରେ ଭାରତର ପ୍ରାଥମିକତା ଏବଂ ଆବଶ୍ୟକତା ଲାଗି ଜର୍ମାନୀ ଭଳି ପ୍ରଯୁକ୍ତି ଏବଂ ଆର୍ଥିକ ଶକ୍ତି କେନ୍ଦ୍ରର କ୍ଷମତା ବେଶ ଉପଯୋଗୀ ହେବ । ସେଥିପାଇଁ ଆମେ ନୂତନ ଏବଂ ଅତ୍ୟାଧୁନିକ ପ୍ରଯୁକ୍ତି , ଆର୍ଟିଫିସିଆଲ ଇଂଟେଲିଜେନ୍ସ , ଦକ୍ଷତା , ଶିକ୍ଷା , ସାଇବର ନିରାପତ୍ତା ଭଳି କ୍ଷେତ୍ରରେ ସହଯୋଗ ବୃଦ୍ଧି ଉପରେ ବିଶେଷ ଗୁରୁତ୍ୱାରୋପ କରିଛୁ । ଇ-ପରିବହନ , ଇନ୍ଧନ ସେଲ ପ୍ରଯୁକ୍ତି , ସ୍ମାର୍ଟ ସିଟି , ଅନ୍ତର୍ଦେଶୀୟ ଜଳ ମାର୍ଗ , ଉପକୂଳ ପରିଚାଳନା , ନଦୀ ସଫେଇ ଏବଂ ପରିବେଶ ସଂରକ୍ଷଣ କ୍ଷେତ୍ରରେ ନୂତନ ସମ୍ଭାବନା ବିକଶିତ କରିବା ଲାଗି ଆମେ ନିଷ୍ପତ୍ତି ନେଇଛୁ । ଏହି କ୍ଷେତ୍ରରେ ଆମର ସହଯୋଗ ଜଳବାୟୁ ପରିବର୍ତ୍ତନ ବିରୋଧରେ ମିଳିତ ପ୍ରୟାସରେ ମଧ୍ୟ ସହାୟକ ହେବ । ବ୍ୟବସାୟ ଓ ନିବେଶରେ ଆମର ବୃଦ୍ଧି ପାଉଥିବା ଭାଗିଦାରୀକୁ ଆହୁରି ଗତି ପ୍ରଦାନ କରିବା ଲାଗି ଆମେ ଘରୋଇ କ୍ଷେତ୍ରକୁ ପ୍ରୋତ୍ସାହିତ କରୁଛୁ । ଚାନ୍ସେଲର ମର୍କେଲ ଏବଂ ମୁଁ ଦୁଇ ଦେଶର କେତେଜଣ ପ୍ରମୁଖ ବ୍ୟବସାୟୀ ଏବଂ ଶିଳ୍ପ ନେତୃବର୍ଗଙ୍କୁ ଭେଟିବୁ । ଆମେ ଜର୍ମାନୀକୁ ଆହ୍ୱାନ କରୁଛୁ ଯେ ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ଉତ୍ତର ପ୍ରଦେଶ ଓ ତାମିଲନାଡ଼ୁର ପ୍ରତିରକ୍ଷା କରିଡରରେ ରହିଥିବା ସୁଯୋଗର ଲାଭ ନିଅନ୍ତୁ ।


    ବନ୍ଧୁଗଣ ,


    ଗଣତନ୍ତ୍ର , ଆଇନର ଶାସନ ଭଳି ସହଭାଗୀ ମୂଲ୍ୟବୋଧ ଉପରେ ଭାରତ ଏବଂ ଜର୍ମାନୀର ବିଶ୍ୱାସ ଏବଂ ବନ୍ଧୁତ୍ୱପୂର୍ଣ୍ଣ ସମ୍ପର୍କ ଆଧାରିତ । ସେଥିପାଇଁ ବିଶ୍ୱର ଗମ୍ଭୀର ଆହ୍ୱାନ ବିଷୟରେ ଆମର ଦୃଷ୍ଟିକୋଣରେ ସମାନତା ରହିଛି । ଏସବୁ ବିଷୟ ଉପରେ ଆମ ଭିତରେ ବିସ୍ତୃତ ଆଲୋଚନା ସନ୍ଧ୍ୟାରେ ଜାରି ରହିବ । ଆତଙ୍କବାଦ ଏବଂ ଉଗ୍ରବାଦ ଭଳି ବିପଦର ମୁକାବିଲା କରିବା ଲାଗି ଆମେ ଦ୍ୱିପାକ୍ଷିକ ଏବଂ ବହୁପକ୍ଷୀୟ ସହଯୋଗକୁ ଆହୁରି ଘନିଷ୍ଠ କରିବୁ । ରପ୍ତାନି ନିୟନ୍ତ୍ରଣ ପ୍ରଣାଳୀ ଏବଂ ବିଭିନ୍ନ ଅନ୍ତର୍ଜାତୀୟ ମଂଚରେ ଭାରତର ସଦସ୍ୟତାକୁ ଜର୍ମାନୀ ଦୃଢ଼ ସମର୍ଥନ ଜଣାଇଥିବାରୁ ଆମେ କୃତଜ୍ଞ । ଉଭୟ ଦେଶ ସୁରକ୍ଷା ପରିଷଦ , ମିଳିତ ଜାତିସଂଘ ଏବଂ ଅନ୍ତର୍ଜାତୀୟ ବ୍ୟବସ୍ଥାରେ ଅନ୍ୟ ଆବଶ୍ୟକ ସଂସ୍କାର ଯଥାଶୀଘ୍ର ଆଣିବାରେ ସହଯୋଗ ଏବଂ ପ୍ରୟାସ ଜାରି ରଖିବେ ।


    ମହାମହିମ ,


    ଭାରତ-ଜର୍ମାନୀ ସମ୍ପର୍କର ଭବିଷ୍ୟତ ଉଜ୍ଜ୍ୱଳ । ଏଥିପାଇଁ ପୁଣିଥରେ ଆପଣଙ୍କ କୁଶଳୀ ନେତୃତ୍ୱ ଏବଂ ଆମ ସମସ୍ତ ସହଯୋଗୀଙ୍କ ବହୁମୂଲ୍ୟ ସହାଯୋଗ ପାଇଁ ଧନ୍ୟବାଦ ଜଣାଉଛି ।


    ଡାଙ୍କେ ଶୋଏନ


    ବହୁତ ବହୁତ ଧନ୍ୟବାଦ!


    **********

    
    
    (Release ID: 1590060) Visitor Counter : 17