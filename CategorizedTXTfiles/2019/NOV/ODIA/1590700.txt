      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଗତି ମାଧ୍ୟମରେ ପ୍ରଧାନମନ୍ତ୍ରୀଙ୍କ ସମୀକ୍ଷା
      • ଆକାଂକ୍ଷୀ ଜିଲ୍ଲାରେ ଯୁବ ଅଧିକାରୀଙ୍କୁ ନିୟୋଜିତ କରିବା ଓ ଏସବୁ ଜିଲ୍ଲାକୁ ଜାତୀୟ ହାର ଠାରୁ ଉପରକୁ ଆଣିବା ଲାଗି ପ୍ରଧାନମନ୍ତ୍ରୀ ନିର୍ଦ୍ଦେଶ
      • କୃଷି ଉତ୍ପାଦ ପାଇଁ ପରିବହନ ସୁବିଧା ଯୋଗାଇ ନିମନ୍ତେ ଇ-ମଡେଲ ବିକଶିତ କରିବା ଲାଗି ପରିବହନ ଓ କୃଷି ମନ୍ତ୍ରଣାଳୟ ମିଳିତ ଭାବେ କାର୍ଯ୍ୟ କରିବା ଆବଶ୍ୟକ : ପ୍ରଧାନମନ୍ତ୍ରୀ
      • ଫସଲ ବର୍ଜ୍ୟ ଦହନ ନିୟନ୍ତ୍ରଣ ଲାଗି ପଞ୍ଜାବ, ହରିୟାଣା ଓ ଉତ୍ତର ପ୍ରଦେଶର କୃଷକମାନଙ୍କୁ ଯଥାଶୀଘ୍ର ସରଞ୍ଜାମ ଯୋଗାଇ ଦେବ କୃଷି ମନ୍ତ୍ରଣାଳୟ
      Posted On: 06 NOV 2019 9:05PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସକ୍ରିୟ ପ୍ରଶାସନ ଓ ସମୟୋପଯୋଗୀ କାର୍ଯ୍ୟାନ୍ୱୟନ ଲାଗି ଆଇସିଟି ଆଧାରିତ ବହୁମୁଖୀ ମଂଚ-ପ୍ରଗତି ମାଧ୍ୟମରେ ଆଜି 31ତମ ସମୀକ୍ଷା ବୈଠକରେ ଅଧ୍ୟକ୍ଷତା କରିଛନ୍ତି ।


    ପୂର୍ବବର୍ତ୍ତୀ ପ୍ରଗତି ବୈଠକଗୁଡ଼ିକରେ 17ଟି କ୍ଷେତ୍ର ତଥା 22ଟି ବିଷୟରେ ମୋଟ 12.15 ଲକ୍ଷ କୋଟି ଟଙ୍କାର ନିବେଶ ସହ 265ଟି ପ୍ରକଳ୍ପ , 47ଟି ଯୋଜନା/କାର୍ଯ୍ୟକ୍ରମ ଓ ଅଭିଯୋଗର ସମୀକ୍ଷା କରାଯାଇଥିଲା ।


    ଆଜିର ପ୍ରଗତି ବୈଠକରେ 16ଟି ରାଜ୍ୟ ଏବଂ ଜମ୍ମୁ ଓ କଶ୍ମୀର କେନ୍ଦ୍ର ଶାସିତ ପ୍ରଦେଶ ସହ ସମ୍ବନ୍ଧିତ 61 ହଜାର କୋଟି ଟଙ୍କାର 9ଟି ପ୍ରକଳ୍ପ ସମୀକ୍ଷା କରାଯାଇଥିଲା । ବିଦେଶରେ ରହୁଥିବା ଭାରତୀୟ ନାଗରିକମାନଙ୍କ ଅଭିଯୋଗ ସହିତ ଜାତୀୟ କୃଷି ବଜାର ଓ ଆକାଂକ୍ଷୀ ଜିଲ୍ଲା କାର୍ଯ୍ୟକ୍ରମ ବିଷୟରେ ମଧ୍ୟ ଆଲୋଚନା କରାଯାଇଥିଲା ।


    ଆକାଂକ୍ଷା ପୂରଣ


    ଆକାଂକ୍ଷୀ ଜିଲ୍ଲା କାର୍ଯ୍ୟକ୍ରମର ଅଗ୍ରଗତି ସମୀକ୍ଷା ସମୟରେ ପ୍ରଧାନମନ୍ତ୍ରୀଙ୍କୁ 49ଟି ପ୍ରଦର୍ଶନ ସୂଚକାଂକ ଉପରେ ଆଧାରିତ ଡ୍ୟାଶବୋର୍ଡ ସମ୍ପର୍କରେ ସୂଚନା ଦିଆଯାଇଥିଲା । ଏପରିକି ପୁଷ୍ଟିସାଧନ ଭଳି ଧୀର ଗତିରେ ଗତି କରୁଥିବା ସୂଚକାଙ୍କରେ ମଧ୍ୟ ଯଥେଷ୍ଟ ପ୍ରଗତି ହୋଇଛି । ଏହା ମଧ୍ୟ ଉଲ୍ଲେଖ କରାଯାଇଥିଲା ଯେ ଉତ୍ତର ପ୍ରଦେଶର କେତେକ ଜିଲ୍ଲା ଉଲ୍ଲେଖନୀୟ ଅଭିବୃଦ୍ଧି ହାସଲ କରିଛନ୍ତି ।


    ଏହାକୁ ଦେଶ ସେବା କାର୍ଯ୍ୟ ଭାବେ ଅଭିହିତ କରି ପ୍ରଧାନମନ୍ତ୍ରୀ ଜନଜାତି ପିଲାମାନଙ୍କ ଶିକ୍ଷା ଓ ସ୍ୱାସ୍ଥ୍ୟସେବାର ଗୁରୁତ୍ୱ ଉପରେ ଜୋର ଦେଇଥିଲେ । ପଛୁଆ ଜିଲ୍ଲାଗୁଡ଼ିକୁ ଧାର୍ଯ୍ୟ ସମୟ ମଧ୍ୟରେ ଜାତୀୟ ହାରାହାରି ଠାରୁ ଊଦ୍ଧ୍ୱର୍କୁ ଆଣିବା ଲାଗି ପ୍ରଧାନମନ୍ତ୍ରୀ ଜୋର ଦେଇଥିଲେ । ସେ ମଧ୍ୟ ଆକାଂକ୍ଷୀ ଜିଲ୍ଲାଗୁଡ଼ିକରେ ଯୁବ ଅଧିକାରୀମାନଙ୍କୁ ନିଯୁକ୍ତି ଦେବା ଉପରେ ଗୁରୁତ୍ୱାରୋପ କରିଥିଲେ ।


    କୃଷି ଓ ଆନୁସଂଗୀକ କାର୍ଯ୍ୟକଳାପ


    ଭଲ ବଜାର ଦର ଆବିଷ୍କାର କରିବାରେ ସଫଳ ହୋଇଥିବା ଜାତୀୟ କୃଷି ବଜାର ମଂଚ ଦିଗରେ ହୋଇଥିବା ଅଗ୍ରଗତି ସମ୍ପର୍କରେ ପ୍ରଧାନମନ୍ତ୍ରୀଙ୍କୁ ସୂଚନା ଦିଆଯାଇଥିଲା । ବର୍ତ୍ତମାନ ଇ-ପେମେଂଟ ଜରିଆରେ ସିଧାସଳଖ ଚାଷୀଙ୍କ ଆକାଉଂଟକୁ ଅର୍ଥ ପଇଠ କରାଯାଇପାରୁଛି । ଜମ୍ମୁ ଓ କଶ୍ମୀରରେ ଦୁଇଟି ସମନ୍ୱିତ ଇ-ମଣ୍ଡିର ବିକାଶ ଦିଗରେ ହୋଇଥିବା ଅଗ୍ରଗତି ମଧ୍ୟ ସମୀକ୍ଷା କରାଯାଇଥିଲା ।


    ଚାହିଦାର ଇ-ମଡେଲ ଏକତ୍ରୀକରଣ ଆଧାରରେ ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ଏବଂ କୃଷି ଓ କୃଷକ କଲ୍ୟାଣ ମନ୍ତ୍ରଣାଳୟ ଗୋଟିଏ ରାଜ୍ୟରୁ ଅନ୍ୟ ରାଜ୍ୟକୁ କୃଷି ଉତ୍ପାଦ ପରିବହନରେ ସହାୟତା ଲାଗି ଏକ ନୂଆ ଷ୍ଟାର୍ଟଅପ ମଡେଲ ବିକଶିତ କରିବା ପାଇଁ ପ୍ରଧାନମନ୍ତ୍ରୀ ନିର୍ଦ୍ଦେଶ ଦେଇଥିଲେ । ସହଜ ପରିଚାଳନା ପାଇଁ ସମସ୍ତ ରାଜ୍ୟ ଏକାଠି ହୋଇ ଗୋଟିଏ ସାଧାରଣ ସମନ୍ୱିତ ପ୍ଲାଟଫର୍ମର ଉପଯୋଗ କରିବା ଆବଶ୍ୟକ ବୋଲି ସେ କହିଥିଲେ ।


    ଫସଲ ବର୍ଜ୍ୟ ଦହନ ଉପରେ ଅଂକୁଶ ଲଗାଇବା ନିମନ୍ତେ ଉତର ପ୍ରଦେଶ , ପଞ୍ଜାବ ଓ ହରିୟାଣାର ଚାଷୀଙ୍କୁ ତୁରନ୍ତ ଆବଶ୍ୟକ ସରଞ୍ଜାମ ଯୋଗାଇ ଦେବା ନିମନ୍ତେ ପ୍ରଧାନମନ୍ତ୍ରୀ କୃଷି ମନ୍ତ୍ରଣାଳୟକୁ ନିର୍ଦ୍ଦେଶ ଦେଇଥିଲେ ।


    ଯୋଗାଯୋଗ ଭି ତ୍ତି ଭୂମି ବିକାଶ


    ପ୍ରଧାନମନ୍ତ୍ରୀ କାଟ୍ରା-ବାନିହାଲ ରେଳ ପଥ ସମେତ ଭିତ୍ତିଭୂମି ଯୋଗାଯୋଗ ପ୍ରକଳ୍ପର ଅଗ୍ରଗତି ସମୀକ୍ଷା କରିଥିଲେ । ଆସନ୍ତା ବର୍ଷ ସୁଦ୍ଧା ଏହି ପ୍ରକଳ୍ପକୁ ଦ୍ରୁତ ଗତିରେ ସମ୍ପୂର୍ଣ୍ଣ କରିବା ଲାଗି ସେ ସ୍ପଷ୍ଟ ନିର୍ଦ୍ଦେଶ ଦେଇଥିଲେ । ଆଇଜଲ-ତୁଇପଙ୍ଗ ରାଜପଥ ପ୍ରକଳ୍ପର ସମ୍ପ୍ରସାରଣ ଓ ଉନ୍ନତିକରଣ ଭଳି ଉତ୍ତର-ପୂର୍ବାଂଚଳର ବିଭିନ୍ନ ପ୍ରକଳ୍ପ ବିଷୟରେ ମଧ୍ୟ ଆଲୋଚନା କରାଯାଇଥିଲା । ଦିଲ୍ଲୀ ଓ ମେରଠ ମଧ୍ୟରେ ଦ୍ରୁତ ଏବଂ ନିରାପଦ ସଡ଼କ ଯୋଗାଯୋଗ ସକାଶେ ସଂଶୋଧିତ ସମୟସୀମା ମେ 2020 ସୁଦ୍ଧା ଦିଲ୍ଲୀ-ମେରଠ ଏକ୍ସପ୍ରେସ ୱେ ନିର୍ମାଣ କାର୍ଯ୍ୟ ସାରିବାକୁ ପ୍ରଧାନମନ୍ତ୍ରୀ କହିଥିଲେ ।


    ସମ୍ପୃକ୍ତ ରାଜ୍ୟ ସରକାରଙ୍କ ଦ୍ୱାରା ଦୀର୍ଘଦିନରୁ ବିଳମ୍ବିତ ହୋଇ ରହିଥିବା ପ୍ରକଳ୍ପ କାର୍ଯ୍ୟ ତ୍ୱରାନ୍ୱିତ ହେବା ଜରୁରି ବୋଲି ପ୍ରଧାନମନ୍ତ୍ରୀ ମତ ବ୍ୟକ୍ତ କରିଥିଲେ । ଏପରି ପ୍ରକଳ୍ପର ଅଗ୍ରଗତି ସମ୍ପର୍କରେ ନିୟମିତ ରିପୋର୍ଟ ତାଙ୍କ କାର୍ଯ୍ୟାଳୟକୁ ପ୍ରେରଣ କରାଯିବା ଆବଶ୍ୟକ ବୋଲି ସେ ନିର୍ଦ୍ଦେଶ ଦେଇଥିଲେ ।


    ଶକ୍ତି ଆବଶ୍ୟକତା ପୂରଣ


    ଅକ୍ଷୟ ଶକ୍ତି ଯୋଗାଣ ସମ୍ପର୍କରେ ସମୀକ୍ଷା କରି ଆଠଟି ଅକ୍ଷୟଶକ୍ତି ବହୁଳ ରାଜ୍ୟ ଯଥା ତାମିଲନାଡ଼ୁ , ରାଜସ୍ଥାନ , ଆନ୍ଧ୍ର ପ୍ରଦେଶ , କର୍ଣ୍ଣାଟକ , ହିମାଚଳ ପ୍ରଦେଶ , ଗୁଜରାଟ , ମହାରାଷ୍ଟ୍ର ଓ ମଧ୍ୟପ୍ରଦେଶ ମଧ୍ୟରେ ଏକ ଆନ୍ତଃରାଜ୍ୟ ସଂଚାରଣ ବ୍ୟବସ୍ଥାର ସୃଷ୍ଟି ଉପରେ ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ । ସୌର ଏବଂ ପବନ ଚାଳିତ କମ୍ପାନୀଗୁଡ଼ିକ ନୂତନ ପ୍ରକଳ୍ପ ଆରମ୍ଭ କରିବା କ୍ଷେତ୍ରରେ ଭୋଗୁଥିବା ସମସ୍ୟା ବିଶେଷ କରି ଜମି ଅଧିଗ୍ରହଣ ପ୍ରକ୍ରିୟାରେ ଅସୁବିଧା ସମ୍ପର୍କରେ ପ୍ରଧାନମନ୍ତ୍ରୀ ପଚାରି ବୁଝିଥିଲେ ।


    ଭେମାଗିରି ବାହାରେ ସଂଚାରଣ ବ୍ୟବସ୍ଥାକୁ ସୁଦୃଢ଼ କରିବା ସଂକ୍ରାନ୍ତ ପ୍ରକଳ୍ପକୁ ଯଥାସମୟରେ ସମ୍ପୂର୍ଣ୍ଣ କରିବା ନିମନ୍ତେ କର୍ଣ୍ଣାଟକ ଓ ଆନ୍ଧ୍ର ପ୍ରଦେଶ ସରକାରଙ୍କୁ ପ୍ରଧାନମନ୍ତ୍ରୀ ଅଭିନନ୍ଦନ ଜଣାଇଥିଲେ ।


    **********


    

    
    (Release ID: 1590700) Visitor Counter : 20