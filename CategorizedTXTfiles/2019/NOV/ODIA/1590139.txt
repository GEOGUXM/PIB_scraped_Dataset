      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଥାଇଲାଣ୍ଡ ଗସ୍ତ ପୂର୍ବରୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ବିବୃତି
      Posted On: 02 NOV 2019 8:38PM by PIB Bhubaneshwar


    ଥାଇଲାଣ୍ଡ ଗସ୍ତ ପୂର୍ବରୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ବକ୍ତବ୍ୟ ନିମ୍ନରେ ଉଲ୍ଲେଖ କରାଗଲା ।


    “ ମୁଁ ନଭେମ୍ବର 3 ତାରିଖରେ ଷୋଡ଼ଶ ଆସିଆନ-ଭାରତ ଶିଖର ସମ୍ମିଳନୀ ଏବଂ ନଭେମ୍ବର 4 ତାରିଖରେ ଚତୁର୍ଦ୍ଦଶ ପୂର୍ବ ଏସିଆ ଶିଖର ସମ୍ମିଳନୀ ଏବଂ ରାଷ୍ଟ୍ରଗୁଡ଼ିକ ମଧ୍ୟରେ ବାର୍ତ୍ତାଳାପ ନିମନ୍ତେ ତୃତୀୟ କ୍ଷେତ୍ରୀୟ ବ୍ୟାପକ ଆର୍ଥିକ ସହଭାଗୀତା (ଆରସିଇପି) ଶିଖର ସମ୍ମିଳନୀରେ ଅଂଶଗ୍ରହଣ କରିବା ଲାଗି ବ୍ୟାଂକକ ଗସ୍ତ କରିବି ।


    ଗସ୍ତ ଅବସରରେ , ମୁଁ ବ୍ୟାଂକକରେ ଉପସ୍ଥିତ ଅନ୍ୟ ବିଶ୍ୱ ନେତାମାନଙ୍କ ସହିତ ବିଭିନ୍ନ ଶିଖର ବୈଠକ ବ୍ୟତୀତ ଦ୍ୱିପାକ୍ଷିକ ଆଲୋଚନା ମଧ୍ୟ କରିବି ।


    ଆସିଆନ ସମ୍ବନ୍ଧୀୟ ଶିଖର ସମ୍ମିଳନୀ ଆମର କୂଟନୈତିକ କାର୍ଯ୍ୟକ୍ରମର ଅଭିନ୍ନ ଅଙ୍ଗ ଏବଂ ଏହା ଆମର ଆକ୍ଟ ଇଷ୍ଟ ନୀତିର ଏକ ଗୁରୁତ୍ୱପୂର୍ଣ୍ଣ ଉପାଦାନ ।


    ଆସିଆନ ସହିତ ଆମର ଭାଗିଦାରୀ ସମ୍ପର୍କ , କ୍ଷମତା ନିର୍ମାଣ , ବାଣିଜ୍ୟ ଓ ସଂସ୍କୃତିର ପ୍ରମୁଖ ସ୍ତମ୍ଭ ମାଧ୍ୟମରେ ସୁଦୃଢ଼ ହୋଇଛି । ଆମେ ଜାନୁଆରୀ 2018ରେ ନୂଆଦିଲ୍ଲୀରେ ଏକ ସ୍ୱତନ୍ତ୍ର ସ୍ମାରକ ଶିଖର ସମ୍ମିଳନୀ ସମୟରେ ଆସିଆନ ସହିତ ଆମ ଆଲୋଚନା ଭାଗିଦାରୀର 25ତମ ବର୍ଷ ପୂର୍ତ୍ତି ପାଳନ କରିଥିଲୁ , ଏହି ଅବସରରେ ଆମ ଗଣତନ୍ତ୍ର ଦିବସ ସମାରୋହରେ ସମସ୍ତ 10ଟି ଆସିଆନ ଦେଶର ନେତାମାନଙ୍କୁ ମୁଖ୍ୟ ଅତିଥି ଭାବେ ସମ୍ମାନିତ କରାଯାଇଥିଲା ।


    ମୁଁ ଆସିଆନ ଭାଗୀଦାରଙ୍କ ସହିତ ଆମ ସହଯୋଗ ଗତିବିଧି ବ୍ୟତୀତ ଆସିଆନ ଏବଂ ଆସିଆନ ନେତୃତ୍ୱ ଆଧାରିତ ବ୍ୟବସ୍ଥାକୁ ସୁଦୃଢ଼ କରିବା , ସମ୍ପର୍କ (ସମୁଦ୍ର , ଭୂମି , ବାୟୁ , ଡିଜିଟାଲ ଓ ଜନ ସମ୍ପର୍କ) ବୃଦ୍ଧି ଏବଂ ଆର୍ଥିକ ଭାଗିଦାରୀକୁ ଆହୁରି ସୁଦୃଢ଼ କରିବା ଏବଂ ସାମୁଦ୍ରିକ ସହଯୋଗକୁ ସମ୍ପ୍ରସାରିତ କରିବା ସହ ଜଡ଼ିତ ଯୋଜନାର ମଧ୍ୟ ସମୀକ୍ଷା କରିବି ।


    ଆଜି ପୂର୍ବ ଏସିଆ ଶିଖର ସମ୍ମିଳନୀ (ଇଏଏସ) କ୍ଷେତ୍ରୀୟ ସହଯୋଗ ଢାଂଚାର ଏକ ପ୍ରମୁଖ ଉପାଦାନ । ଏହା ନେତାମାନଙ୍କ ନେତୃତ୍ୱ ବିଶିଷ୍ଟ ଅଗ୍ରଣୀ ମୌଳିକ ଢାଂଚା ଆକାରରେ ଆସିଆନ ଉପରେ କେନ୍ଦ୍ରିତ ଏବଂ ଏଥିରେ କ୍ଷେତ୍ରର ପ୍ରମୁଖ ଦେଶର ସଦସ୍ୟ ଅଥବା ଏହା ସହିତ ଜଡ଼ିତ ଗୁରୁତ୍ୱପୂର୍ଣ୍ଣ ସ୍ୱାର୍ଥ ସାମିଲ ରହିଛି । ଆମେ ଇଏଏସର ଏଜେଣ୍ଡାରେ ଗୁରୁତ୍ୱପୂର୍ଣ୍ଣ କ୍ଷେତ୍ରୀୟ ଓ ବୈଶ୍ୱିକ ପ୍ରସଙ୍ଗ ଏବଂ ଆମର ବର୍ତ୍ତମାନର କାର୍ଯ୍ୟକ୍ରମ ଓ ପ୍ରକଳ୍ପର ସ୍ଥିତି ସମୀକ୍ଷା କରିବୁ । ମୁଁ ଆମ ଭାରତ-ପ୍ରଶାନ୍ତ ମହାସାଗରୀୟ ରଣନୀତି ଉପରେ ମଧ୍ୟ ଧ୍ୟାନ ଦେବି । ଏ ବିଷୟରେ ମୁଁ ଇଏଏସ ଅବସରରେ ଆସିଆନ ଭାଗୀଦାର ଏବଂ ଅନ୍ୟମାନଙ୍କ ସହିତ ଆମର ସୁଦୃଢ଼ ସମନ୍ୱୟକୁ ଦେଖି ମୁଁ ଅତ୍ୟନ୍ତ ଆନନ୍ଦ ଅନୁଭବ କରୁଛି ।


    ଆରସିଇପି ଶିଖର ସମ୍ମିଳନୀ ଅବସରରେ ଆମେ ଆରସିଇପି ବାର୍ତ୍ତାରେ ଅଗ୍ରଗତିର ସମୀକ୍ଷା କରିବୁ । ଆମେ ଏହି ଶିଖର ସମ୍ମିଳନୀ ଅବସରରେ ବସ୍ତୁ , ସେବା ଏବଂ ନିବେଶରେ ଭାରତର ଚିନ୍ତା ଏବଂ ବ୍ୟବସାୟିକ ହିତ ସହିତ ସମସ୍ତ ପ୍ରସଙ୍ଗରେ ବିଚାର-ବିମର୍ଶ କରିବୁ ।


    ଆସିଆନର ଅଧ୍ୟକ୍ଷ ଭାବେ ଥାଇଲାଣ୍ଡ ପ୍ରଧାନମନ୍ତ୍ରୀଙ୍କ ଦ୍ୱାରା ସ୍ଥାୟିତ୍ୱ ଉପରେ 4 ନଭେମ୍ବରରେ ଆୟୋଜିତ ସ୍ୱତନ୍ତ୍ର ନେତୃତ୍ୱ ଭୋଜି କାର୍ଯ୍ୟକ୍ରମରେ ମୁଁ ଅଂଶଗ୍ରହଣ କରିବି ।


    ମୁଁ ନଭେମ୍ବର 2 ତାରିଖରେ ଥାଇଲାଣ୍ଡରେ ଭାରତୀୟ ସମୁଦାୟ ଦ୍ୱାରା ଆୟୋଜିତ ଏକ ସ୍ୱାଗତ ସମାରୋହରେ ଅଂଶଗ୍ରହଣ କରିବି । ଥାଇଲାଣ୍ଡରେ ଭାରତୀୟ ବଂଶୋଦ୍ଭବ ଏବଂ ପ୍ରବାସୀ ଭାରତୀୟମାନେ ଥାଇଲାଣ୍ଡ ସହିତ ଭାରତର ଘନିଷ୍ଠ ସମ୍ପର୍କରେ ଗୁରୁତ୍ୱପୂର୍ଣ୍ଣ ଯୋଗଦାନ ଦେଇଛନ୍ତି । ”


    **********


    

    
    (Release ID: 1590139) Visitor Counter : 25