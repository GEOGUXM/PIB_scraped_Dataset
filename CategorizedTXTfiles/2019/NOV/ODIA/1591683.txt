      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବ୍ରିକ୍ସ ବାଣିଜ୍ୟ ମଞ୍ଚରେ ପ୍ରଧାନମନ୍ତ୍ରୀଙ୍କ ଟିପ୍ପଣୀ
      Posted On: 14 NOV 2019 8:55PM by PIB Bhubaneshwar


    ମହାମାନ୍ୟ,


    ବ୍ରିକ୍ସ ବାଣିଜ୍ୟ ମଞ୍ଚର ସମ୍ମାନନୀୟ ପ୍ରତିନିଧିଗଣ,


    ନମସ୍କାର,


    ଶୁଭ ସନ୍ଧ୍ୟା ।


    ବ୍ରିକ୍ସ ବାଣିଜ୍ୟ ମଞ୍ଚରେ ଅଂଶଗ୍ରହଣ କରିଥିବାରୁ ମୁଁ ଆନନ୍ଦିତ । ଏକାଦଶ ବ୍ରିକ୍ସ ଶିଖର ସମ୍ମିଳନୀ କାର୍ଯ୍ୟକ୍ରମର ଆରମ୍ଭ ଏହି ମଞ୍ଚ ମାଧ୍ୟମରେ ହୋଇଛି । ବାଣିଜ୍ୟକୁ ପ୍ରାଥମିକତା ଦେଇଥିବାରୁ ମୁଁ ବ୍ରାଜିଲ ରାଷ୍ଟ୍ରପତି, ଏହି ମଞ୍ଚର ଆୟୋଜକ ଏବଂ ସମସ୍ତ ଅଂଶଗ୍ରହଣକାରୀଙ୍କୁ ଧନ୍ୟବାଦ ଜଣାଉଛି ।


    ବନ୍ଧୁଗଣ,


    ବିଶ୍ଵର ଆର୍ଥିକ ଅଭିବୃଦ୍ଧିରେ ବ୍ରିକ୍ସ ରାଷ୍ଟ୍ରଗୁଡ଼ିକର 50 ପ୍ରତିଶତ ଯୋଗଦାନ ରହିଛି । ବିଶ୍ଵରେ ମାନ୍ଦାବସ୍ଥା ଥିବା ସତ୍ଵେ ବ୍ରିକ୍ସ ରାଷ୍ଟ୍ରଗୁଡିକ ଆର୍ଥିକ ବିକାଶରେ ସହଯୋଗ କରିଛନ୍ତି, କୋଟି କୋଟି ଲୋକଙ୍କୁ ଦାରିଦ୍ର୍ୟରୁ ମୁକ୍ତ କରିଛନ୍ତି ଏବଂ ପ୍ରଯୁକ୍ତି ତଥା ନବସୃଜନ କ୍ଷେତ୍ରରେ ନୂତନ ସଫଳତାମାନ ପ୍ରାପ୍ତ କରିଛନ୍ତି । ଏବେ ବ୍ରିକ୍ସ ପ୍ରତିଷ୍ଠାର 10 ବର୍ଷ ପରେ, ଭବିଷ୍ୟତରେ ଆମର ପ୍ରୟାସର ଦିଗ ଉପରେ ବିଚାର କରିବା ଲାଗି ଏହା ପ୍ରକୃଷ୍ଟ ମଞ୍ଚ ।


    ବନ୍ଧୁଗଣ,


    ଆନ୍ତଃ-ବ୍ରିକ୍ସ ବ୍ୟବସାୟକୁ ସହଜ କରିବା ଦ୍ଵାରା ପାରସ୍ପରିକ ବ୍ୟବସାୟ ଓ ନିବେଶ ବୃଦ୍ଧି ପାଇବ । ଆମ 5ଟି ରାଷ୍ଟ୍ର ମଧ୍ୟରେ ଟିକସ ଓ ସୀମା ଶୁଳ୍କ ପ୍ରକ୍ରିୟା ଦିନକୁ ଦିନ ସରଳ ହୋଇ ଚାଲିଛି । ବୌଦ୍ଧିକ ସମ୍ପତ୍ତି ଅଧିକାର ଏବଂ ବ୍ୟାଙ୍କଗୁଡିକ ମଧ୍ୟରେ ସହଯୋଗ ଦ୍ଵାରା ବ୍ୟବସାୟିକ ପରିବେଶ ସହଜ ହେଉଛି । ବ୍ରିକ୍ସ ବ୍ୟବସାୟ ମଞ୍ଚକୁ ମୋର ଅନୁରୋଧ ଯେ, ଏହା ଏପରି ସୁଯୋଗର ସଂପୂର୍ଣ୍ଣ ଲାଭ ଉଠାଇବା ଲାଗି ଜରୁରୀ ବ୍ୟବସାୟିକ ପଦକ୍ଷେପର ଅଧ୍ୟୟନ କରୁ ।


    ଆନ୍ତଃ-ବ୍ରିକ୍ସ ବ୍ୟବସାୟ ଏବଂ ନିବେଶର ଲକ୍ଷ୍ୟ ଆହୁରି ମହାତ୍ୱାକାଂକ୍ଷୀ ହେବା ଉଚିତ । ଆମ ଭିତରେ ବ୍ୟବସାୟର ଖର୍ଚ୍ଚକୁ ଆହୁରି କମାଇବା ଲାଗି ଆପଣମାନଙ୍କ ପରାମର୍ଶ ଉପଯୋଗୀ ସାବ୍ୟସ୍ତ ହେବ ।


    ମୁଁ ଏହି ଅନୁରୋଧ ମଧ୍ୟ କରିବାକୁ ଚାହିଁବି ଯେ, ଆଗାମୀ 10 ବର୍ଷ ପାଇଁ ଆମ ଭିତରେ ବ୍ୟବସାୟର ପ୍ରାଥମିକ କ୍ଷେତ୍ର ଚିହ୍ନଟ କରାଯାଉ ଏବଂ ଏହାର ଆଧାରରେ ଆନ୍ତଃ-ବ୍ରିକ୍ସ ସହଯୋଗର ବ୍ଲୁ ପ୍ରିଣ୍ଟ ତିଆରି ହେଉ ।


    ବନ୍ଧୁଗଣ,


    ଆମର ବଜାର ଆକାର, ବିବିଧତା ଏବଂ ଆମର ଅନୁପୂରକତା ପରସ୍ପର ପାଇଁ ଅତ୍ୟନ୍ତ ଲାଭଦାୟକ । ଉଦାହରଣ ସ୍ୱରୂପ ଯଦି ଗୋଟିଏ ବ୍ରିକ୍ସ ଦେଶ ପାଖରେ ପ୍ରଯୁକ୍ତି ରହିଛି ତ ଅନ୍ୟ ଦେଶ ପାଖରେ ତା’ସହିତ ଜଡିତ କଞ୍ଚା ମାଲ କିମ୍ବା ବଜାର ଅଛି । ବୈଦ୍ୟୁତିକ ବାହନ, ଡିଜିଟାଲ ପ୍ରଯୁକ୍ତି, ସାର, କୃଷି ଉତ୍ପାଦ, ଖାଦ୍ୟ ପ୍ରକ୍ରିୟାକାରଣ ଆଦିରେ ଏପରି ସମ୍ଭାବନା ବିଶେଷ ଭାବେ ରହିଛି । ମୁଁ ମଞ୍ଚକୁ ଅନୁରୋଧ କରିବାକୁ ଚାହିଁବି ଯେ, ଏହା ସମସ୍ତ 5ଟି ଦେଶରେ ଏପରି ଅନୁପୂରକତାକୁ ସନ୍ଧାନ କରୁ । ପରବର୍ତ୍ତୀ ବ୍ରିକ୍ସ ଶିଖର ସମ୍ମିଳନୀ ବେଳକୁ ଏପରି ଅତି କମରେ 5ଟି କ୍ଷେତ୍ର ଚିହ୍ନଟ କରିବା ଲାଗି ପରାମର୍ଶ ଦେବି, ଯେଉଁଥିରେ ଅନୁପୂରକତା ଆଧାରରେ ଆମ ଭିତରେ ଯୌଥ ଉଦ୍ୟମ ପ୍ରତିଷ୍ଠା ହୋଇପାରିବ ।


    ବନ୍ଧୁଗଣ,


    ବ୍ରିକ୍ସ ଦେଶ ନିଜ ଲୋକମାନଙ୍କର ପ୍ରତିଭା, ପରିଶ୍ରମ ଓ ସୃଜନଶୀଳତା ପାଇଁ ସୁପ୍ରସିଦ୍ଧ । ଆସନ୍ତାକାଲି ଶିଖର ସମ୍ମିଳନୀ ଅବସରରେ ନବୋନ୍ମେଷ ବ୍ରିକ୍ସ ନେଟୱାର୍କ ଏବଂ ବ୍ରିକ୍ସ ଭବିଷ୍ୟତ ନେଟୱାର୍କ ସଂସ୍ଥାନ ଭଳି ଗୁରୁତ୍ଵପୂର୍ଣ୍ଣ ପ୍ରୟାସ ଉପରେ ବିଚାର ବିମର୍ଶ କରାଯିବ । ମାନବସମ୍ବଳ ଉପରେ କେନ୍ଦ୍ରିତ ଏହି ପ୍ରୟାସ ସହ ଯୋଡିହେବାଲାଗି ମୁଁ ଘରୋଇ କ୍ଷେତ୍ରକୁ ଅନୁରୋଧ କରୁଛି । ଯୁବ ଉଦ୍ୟମୀମାନଙ୍କୁ ଏହି ପ୍ରୟାସ ସହ ଯୋଡିବା ବ୍ୟବସାୟ ଏବଂ ନବୋନ୍ମେଷକୁ ଆହୁରି ଶକ୍ତି ଦେବ ।


    ବନ୍ଧୁଗଣ,


    ଆମ ଦେଶଗୁଡିକରେ ପର୍ଯ୍ୟଟନ, ବାଣିଜ୍ୟ ଏବଂ ରୋଜଗାରୀ ଲୋକଙ୍କ ଯାତାୟାତରେ ଆହୁରି ସୁଗମ ହେବାର ସମ୍ଭାବନା ରହିଛି । ଭାରତୀୟଙ୍କୁ ଭିସା ମୁକ୍ତ ପ୍ରବେଶର ନିଷ୍ପତ୍ତି ଲାଗି ମୁଁ ବ୍ରାଜିଲ ରାଷ୍ଟ୍ରପତିଙ୍କୁ ଧନ୍ୟବାଦ ଜଣାଉଛି । ଆମେ 5 ଦେଶ ପରସ୍ପର ସାମାଜିକ ସୁରକ୍ଷା ରାଜିନାମା ଉପରେ ମଧ୍ୟ ବିଚାର କରିବା ଦରକାର ।


    ବନ୍ଧୁଗଣ,


    ବ୍ୟବସାୟରେ ସୁଗମତା, ମାଲ ପରିବହନ ଏବଂ ବୈଶ୍ୱିକ ନବୋନ୍ମେଷ ସୂଚକାଙ୍କରେ ଭାରତର ନିରନ୍ତର ପ୍ରଗତି ସହିତ ଆପଣମାନେ ପରିଚିତ । ସମୟର ସ୍ୱଳ୍ପତା ହେତୁ ମୁଁ କହିବାକୁ ଚାହେଁ ଯେ, ଭାରତରେ ରାଜନୈତିକ ସ୍ଥିରତା, ପୂର୍ବାନୁମାନ ଯୋଗ୍ୟ ନୀତି ଏବଂ ବ୍ୟବସାୟ କ୍ଷେତ୍ରରେ ସୁଧାର ଯୋଗୁଁ ଭାରତ ବିଶ୍ଵର ସବୁଠାରୁ ମୁକ୍ତ ଏବଂ ନିବେଶ ଅନୁକୂଳ ଅର୍ଥବ୍ୟବସ୍ଥାରେ ପରିଣତ ହୋଇଛି । 2024 ସୁଦ୍ଧା ଭାରତ 5 ଟ୍ରିଲିୟନ ଡଲାର ଅର୍ଥବ୍ୟବସ୍ଥାରେ ପରିଣତ ହେବ । କେବଳ ଭିତ୍ତିଭୂମି କ୍ଷେତ୍ରରେ 1.5 ଟ୍ରିଲିୟନ ଡଲାର ନିବେଶର ଆବଶ୍ୟକତା ରହିଛି ।


    ଭାରତରେ ଅପାର ସମ୍ଭାବନା ରହିଛି । ଏହାର ଲାଭ ଉଠାଇବା ପାଇଁ ମୁଁ ବ୍ରିକ୍ସ ରାଷ୍ଟ୍ରସମୂହର ବ୍ୟବସାୟୀମାନଙ୍କୁ ଆହ୍ଵାନ କରୁଛି ଯେ, ସେମାନେ ଭାରତରେ ନିଜର ଉପସ୍ଥିତି ସୃଷ୍ଟି କରନ୍ତୁ ଏବଂ ନିବେଶ ବୃଦ୍ଧି କରନ୍ତୁ ।


    ବହୁତ ବହୁତ ଧନ୍ୟବାଦ ।


    **********


    

    
    (Release ID: 1591683) Visitor Counter : 21