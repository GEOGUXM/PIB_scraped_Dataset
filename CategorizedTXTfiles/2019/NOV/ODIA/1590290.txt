      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମିଆଁମାର ରାଷ୍ଟ୍ର ପରାମର୍ଶଦାତାଙ୍କ ସହ ପ୍ରଧାନମନ୍ତ୍ରୀଙ୍କ ବୈଠକ
      Posted On: 03 NOV 2019 5:12PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ନଭେମ୍ବର 3 , 2019ରେ ଆୟୋଜିତ ଆସିଆନ-ଭାରତ ଶିଖର ସମ୍ମିଳନୀ ଅବସରରେ ମିଆଁମାରର ରାଷ୍ଟ୍ରୀୟ ପରାମର୍ଶଦାତା ଅଙ୍ଗ ସାନ ସୁ କିଙ୍କୁ ଭେଟିଛନ୍ତି । ସେପ୍ଟେମ୍ବର 2017ରେ ମିଆଁମାରକୁ ତାଙ୍କ ଗସ୍ତ ଏବଂ ଜାନୁଆରୀ 2018ରେ ଆସିଆନ-ଭାରତ ସ୍ମାରକୀ ସମ୍ମିଳନୀ ସମୟରେ ରାଷ୍ଟ୍ର ପରାମର୍ଶଦାତାଙ୍କ ଗସ୍ତ ସମ୍ବନ୍ଧରେ ସ୍ମରଣ କରି ନେତାମାନେ ଦୁଇ ଦେଶର ଗୁରୁତ୍ୱପୂର୍ଣ୍ଣ ଭାଗିଦାରୀରେ ହୋଇଥିବା ବିକାଶ ନେଇ ସନ୍ତୋଷ ପ୍ରକାଶ କରିଥିଲେ ।


    ଭାରତର ଲୁକ ଇଷ୍ଟ ନୀତି ଏବଂ ପଡୋଶୀ ପ୍ରଥମ ନୀତିକୁ ଦୃଷ୍ଟି ଦେଇ ମିଆଁମାର ସହିତ ଭାଗିଦାରୀ ନେଇ ଭାରତ ପ୍ରଦାନ କରୁଥିବା ଗୁରୁତ୍ୱ ସମ୍ବନ୍ଧରେ ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ । ସଡକ , ବନ୍ଦର ଓ ଅନ୍ୟାନ୍ୟ ଭିତ୍ତିଭୂମି ନିର୍ମାଣ ସହିତ ମିଆଁମାର ମଧ୍ୟଦେଇ ଦକ୍ଷିଣ ଏସିଆ ସହିତ ସଂଯୋଗ ବ୍ୟବସ୍ଥାରେ ଉନ୍ନତି ଆଣିବା ପାଇଁ ଭାରତର ସଂକଳ୍ପବଦ୍ଧତା ଜାରି ରହିଛି ବୋଲି ସେ ଗୁରୁତ୍ୱାରୋପ କରିଥିଲେ । ମିଆଁମାରର ପୋଲିସ , ସାମରିକ ଓ ପ୍ରଶାସନିକ ଅଧିକାରୀମାନଙ୍କ ସହିତ ଏହାର ଛାତ୍ରଛାତ୍ରୀ ଓ ନାଗରିକଙ୍କ ସାମର୍ଥ୍ୟ ବୃଦ୍ଧିରେ ଭାରତ ଏହାର ଦୃଢ଼ ସମର୍ଥନ ପ୍ରଦାନ କରିବା ଜାରି ରଖିବ ।


    ଉଭୟ ନେତା ଏକମତ ହୋଇଥିଲେ ଯେ ଏହି ଭାଗିଦାରୀକୁ ସୁଦୃଢ଼ କରିବା ପାଇଁ ଜନସାଧାରଣଙ୍କ ମଧ୍ୟରେ ସମ୍ବନ୍ଧ ସହାୟକ ହେବ ଏବଂ ଏଥିପାଇଁ ସେମାନେ ଦୁଇ ଦେଶ ମଧ୍ୟରେ ଆକାଶ ପଥରେ ଯୋଗାଯୋଗ ବୃଦ୍ଧି ଓ ମିଆଁମାର ସହିତ ଭାରତର ବ୍ୟବସାୟିକ ସମ୍ପର୍କ ବୃଦ୍ଧିକୁ ସ୍ୱାଗତ କରିଥିଲେ । ଏଥିରେ ସାମିଲ ରହିଛି ନଭେମ୍ବର 2019 ଶେଷ ସୁଦ୍ଧା ୟାଙ୍ଗୁନଠାରେ ସିଏଲଏମଭି (କମ୍ବୋଡିଆ , ଲାଓସ , ମିଆଁମାର ଓ ଭିଏତନାମ) ଦେଶମାନଙ୍କ ସହ ବ୍ୟାବସାୟିକ କାର୍ଯ୍ୟକ୍ରମ ଆୟୋଜନ କରିବା ନେଇ ଭାରତ ସରକାରଙ୍କ ଯୋଜନା ।


    ରାଷ୍ଟ୍ର ପରାମର୍ଶଦାତା ଡ. ସୁ କି ଭାରତ ସହିତ ଭାଗିଦାରୀ ନେଇ ତାଙ୍କ ସରକାର ଗୁରୁତ୍ୱ ପ୍ରଦାନ କରୁଥିବାର ଦୃଢ଼ତାର ସହ କହିଥିଲେ । ମିଆଁମାରରେ ଗଣତନ୍ତ୍ରର ପ୍ରସାର ଏବଂ ବିକାଶ ପ୍ରକ୍ରିୟାକୁ ନିୟମିତ ଭାବେ ସହାୟତା ପ୍ରଦାନ କରୁଥିବାରୁ ସେ ଭାରତକୁ ପ୍ରଶଂସା କରିଥିଲେ ।


    ଦୁଇ ନେତା ଏହି ବିଷୟ ଉପରେ ସହମତି ପ୍ରକାଶ କରିଥିଲେ ଯେ ସ୍ଥିର ଓ ସୁରକ୍ଷିତ ସୀମା ଦୁଇ ଦେଶର ଭାଗିଦାରୀର ନିରନ୍ତର ବିକାଶ ପାଇଁ ମହତ୍ୱପୂର୍ଣ୍ଣ । ପ୍ରଧାନମନ୍ତ୍ରୀ ଗୁରୁତ୍ୱ ପ୍ରଦାନ କରି କହିଥିଲେ ଯେ ବିରୋଧି ପକ୍ଷମାନଙ୍କୁ ଭାରତ-ମିଆଁମାର ସୀମାପାର ଗତିବିଧିକୁ ଚଲାଇବାର ଅବସର ନମିଳିପାରିବା ସୁନିଶ୍ଚିତ କରିବା ପାଇଁ ମିଆଁମାର ତରଫରୁ ପ୍ରଦାନ କରାଯାଉଥିବା ସହଯୋଗକୁ ଭାରତ ଅନେକ ମହତ୍ୱ ପ୍ରଦାନ କରେ ।


    ମିଆଁମାରର ରାଖାନ ପ୍ରାନ୍ତରେ 250 ପ୍ରିଫାବ୍ରିକେଟେଡ ଗୃହ ନିର୍ମାଣ କରିବା ସମ୍ବନ୍ଧୀୟ ପ୍ରଥମ ଭାରତୀୟ ପ୍ରକଳ୍ପ ଶେଷ ହେବା ପରେ ସେଠାକାର ସ୍ଥିତି ସମ୍ବନ୍ଧରେ ପ୍ରଧାନମନ୍ତ୍ରୀ କହିଲେ କି ଭାରତ ସେହି ପ୍ରାନ୍ତରେ ଅଧିକ ସାମାଜିକ-ଆର୍ଥିକ ପ୍ରକଳ୍ପ ସଂଚାଳନ କରିବା ଦିଗରେ ତତ୍ପର ଅଛି । ଏହି ଗୃହ ଗୁଡ଼ିକୁ ଚଳିତ ବର୍ଷ ଜୁଲାଇରେ ମିଆଁମାର ସରକାରଙ୍କୁ ପ୍ରଦାନ କରାଯାଇଥିଲା । ପ୍ରଧାନମନ୍ତ୍ରୀ କହିଲେ ଯେ ବାଂଲାଦେଶରୁ ବିସ୍ଥାପିତମାନଙ୍କୁ ରଖାଇନସ୍ଥିତ ସେମାନଙ୍କ ଘରେ ତ୍ୱରିତ , ସୁରକ୍ଷିତ ଏବଂ ସ୍ଥାୟୀ ଭାବେ ରଖିବା , ବିସ୍ଥାପିତ ଏବଂ ତିନି ପଡୋଶୀ ଦେଶ-ଭାରତ , ବାଂଲାଦେଶ ଓ ମିଆଁମାରର ହିତ ପାଇଁ ଉଦ୍ଦିଷ୍ଟ ।


    ଦୁଇ ନେତା ଆଗାମୀ ବର୍ଷମାନଙ୍କରେ ଦୁଇ ଦେଶ ମଧ୍ୟରେ ଉଚ୍ଚସ୍ତରୀୟ ସମ୍ପର୍କ ପ୍ରତିଷ୍ଠା କରିବା , ସହଯୋଗର ସମସ୍ତ କ୍ଷେତ୍ରରେ ମଜଭୁତ ସମ୍ବନ୍ଧକୁ ଦୁଇ ଦେଶର ମୌଳିକ ହିତ ଭାବେ ମାନ୍ୟତା ଦେବା ପାଇଁ ସହମତି ପ୍ରକାଶ କରିଥିଲେ ।


    ************

    
    
    (Release ID: 1590290) Visitor Counter : 16