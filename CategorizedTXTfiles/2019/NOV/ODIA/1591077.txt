      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ‘ବିଶ୍ୱ ନିବେଶକ ସମ୍ମିଳନୀ- 2019’ରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 07 NOV 2019 7:08PM by PIB Bhubaneshwar


    ହିମାଚଳ ପ୍ରଦେଶ ରାଜ୍ୟପାଳ ଶ୍ରୀ ବନ୍ଦାରୁ ଦତ୍ତାତ୍ରେୟ ମହୋଦୟ , ମୁଖ୍ୟମନ୍ତ୍ରୀ ଜୟରାମ ଠାକୁର ମହୋଦୟ , ସିକ୍କିମ ମୁଖ୍ୟମନ୍ତ୍ରୀ ପ୍ରେମ ସିଂହ ତମାଙ୍ଗ ମହୋଦୟ , କେନ୍ଦ୍ର ମନ୍ତ୍ରିମଣ୍ଡଳରେ ମୋର ସହଯୋଗୀ ପ୍ରହ୍ଲାଦ ପଟେଲ ମହୋଦୟ , ଅନୁରାଗ ଠାକୁର ମହୋଦୟ , ନୀତି ଆୟୋଗ ଉପାଧ୍ୟକ୍ଷ ଡକ୍ଟର ରାଜୀବ କୁମାର ମହୋଦୟ , ଭାରତରେ ଅବସ୍ଥାପିତ ୟୁଏଇ (ସଂଯୁକ୍ତ ଆରବ ଅମିରତନ୍ତ୍ର) ରାଷ୍ଟ୍ରଦୂତ ଡକ୍ଟର ଅହମ୍ମଦ ଅଲ୍ୱାନା , ଉଦ୍ୟୋଗ ଜଗତର ବିଶିଷ୍ଟ ବ୍ୟକ୍ତିଗଣ , ଏଠାରେ ଉପସ୍ଥିତ ଅନ୍ୟ ମହାନୁଭବ ଏବଂ ଧର୍ମଶାଳାରେ ବିଶ୍ୱ ନିବେଶକ ସମ୍ମିଳନୀରେ ଉପସ୍ଥିତ ମୋର ପ୍ରିୟ ସାଥୀଗଣ!!!


    ଏହା କଳ୍ପନା ନୁହେଁ , ସତ୍ୟ , ଅଦ୍ଭୁତପୂର୍ବ , ଆପଣ ସମସ୍ତଙ୍କୁ ଶୁଭେଚ୍ଛା ଓ ଅଭିନନ୍ଦନ । ସମଗ୍ର ଦେଶ ଓ ବିଶ୍ୱ ପାଇଁ ଏହା ହେଉଛି ହିମାଚଳ ପ୍ରଦେଶର ଏକ ବାର୍ତ୍ତା , କି ଏବେ ଆମେ ଅଣ୍ଟା ସଳଖି ନେଇଛୁ ।


    ଆଜି ହିମାଚଳ କରୁଛି - ହଁ ଆମ୍ଭେମାନେ ପହଞ୍ଚିଗଲୁ !!! ଏଥିପାଇଁ ସର୍ବ ପ୍ରଥମେ ମୁଁ ହିମାଚଳ ପ୍ରଦେଶ ସରକାର ଜୟରାମ ମହୋଦୟ ଏବଂ ତାଙ୍କ ଦଳକୁ ମାଆ ଜ୍ଵାଳାଜୀଙ୍କ ସାନିଧ୍ୟରେ ଏହି ଆୟୋଜନ ପାଇଁ ବହୁତ ବହୁତ ଅଭିନନ୍ଦନ ଜଣାଉଛି ।


    ସାଥୀଗଣ , ଆଜି ଆମେ ସମସ୍ତେ ଏଭଳି ଏକ ସ୍ଥାନରେ ଏକତ୍ର ହୋଇଛେ , ଯେଉଁଠାରେ କୋଣ ଅନୁକୋଣର ଶକ୍ତି ବିରାଜମାନ କରୁଛି ।


    ଏଠାକୁ ଆସିଲେ ଏକ ନୂତନ ଶକ୍ତି ମିଳିଥାଏ । ଦେବୀମାନେ , ଦେବତାମାନେ , ଋଷିମାନେ , ତପସ୍ୱୀମାନେ , ଏହି ସ୍ଥାନକୁ ଦିବ୍ୟତା ମଧ୍ୟ ଦେଇଛନ୍ତି ଏବଂ ପ୍ରାକୃତିକ ସମ୍ପନ୍ନତାର ଆଶୀର୍ବାଦ ମଧ୍ୟ ଦେଇଛନ୍ତି । ଏହି ପରିବେଶରେ ଆପଣ ସମସ୍ତ ସମ୍ପଦ ସୃଷ୍ଟିକାରୀଙ୍କୁ ସ୍ୱାଗତ କରି ମୁଁ ଆଜି ଆନନ୍ଦିତ ।


    ଭାଇ ଓ ଭଉଣୀମାନେ , ପ୍ରଥମେ ଏ ପ୍ରକାରର ନିବେଶକ ସମ୍ମିଳନୀ ଦେଶର କେତୋଟି ରାଜ୍ୟରେ ହିଁ ହେଉଥିଲା । ଏଠାରେ ଏଭଳି ଅନେକ ସାଥୀ ଉପସ୍ଥିତ ଅଛନ୍ତି , ଯେଉଁମାନେ ପୂର୍ବର ସ୍ଥିତି ଦେଖିଛନ୍ତି । କିନ୍ତୁ ଏବେ ସ୍ଥିତି ବଦଳୁଛି ଆଉ ଏହାର ଏକ ସାକ୍ଷୀ ହେଉଛି ଏଠାରେ ହିମାଚଳରେ ହେଉଥିବା ସମ୍ମିଳନୀ । ଏବେ ରାଜ୍ୟଗୁଡ଼ିକରେ ବ୍ୟବସାୟକୁ ଏବଂ ନିବେଶକଙ୍କୁ ଆକର୍ଷିତ କରିବା ପାଇଁ ନୂତନ ପ୍ରତିଯୋଗିତା ଚାଲିଛି ।


    ସାଥୀଗଣ , କିଛି ଦଶକ ପୂର୍ବରୁ ଆମ ଦେଶରେ ଏଭଳି ବାତାବରଣ ଥିଲା କି କେଉଁ ରାଜ୍ୟ ଅଧିକ ଦାନ କରିବ , କିଏ ଅଧିକ ରିହାତି ପ୍ରଦାନ କରିବ , କିଏ ଟିକସ ଛାଡ଼ କରିବ , କିଏ ବିଜୁଳି ଛାଡ଼ କରିବ , କିଏ ଶସ୍ତାରେ ଜମି ବିକ୍ରି କରିବ , ଏହି ପ୍ରତିଦ୍ୱନ୍ଦିତା ଚାଲୁ ରହିଥିଲା । ଅନୁଭବ ଏହା କହୁଛି କି ଏହିଭଳି ପ୍ରତିଦ୍ୱନ୍ଦିତା ସେଭଳି ବିଶେଷ ଫଳପ୍ରଦ ହେଲା ନାହିଁ , ଯେଭଳି ଉପେକ୍ଷିତ ଥିଲେ ସେହିଭଳି ପରିସ୍ଥିତି ରହିଲା । ନିବେଶକ ମଧ୍ୟ ଏଭଳି ପ୍ରତୀକ୍ଷାରେ ଥିଲେ କି କେବେ କେଉଁ ରାଜ୍ୟ ଅଧିକରୁ ଅଧିକ ଛାଡ଼ କରିବ , ରିହାତି ପ୍ରଦାନ କରିବ । ଏହି କାରଣରୁ ନିବେଶକମାନେ କୌଣସି ରାଜ୍ୟରେ ନିବେଶର ନିଷ୍ପତ୍ତିକୁ ଏଡାଇ ଦେଉଥିଲେ । ସେମାନଙ୍କୁ ଲାଗୁଥିଲା କି ଭାଇ , 5 ପ୍ରତିଶତ ଛାଡ଼ କାହିଁକି ନେବା , ହୋଇପାରେ କି ଆଗକୁ 10 ପ୍ରତିଶତ ଅବା 15 ପ୍ରତିଶତର ଛାଡ଼ ମିଳିଯିବ ।


    କିନ୍ତୁ ସାଥୀଗଣ , ମୁଁ ଆତ୍ମସନ୍ତୋଷ ଲାଭ କରୁଛି କି ବିଗତ କିଛି ବର୍ଷରେ , ଏହି ସ୍ଥିତିରେ ମଧ୍ୟ ଆମୁଳଚୂଳ ପରିବର୍ତ୍ତନ ଆସିଛି । ଏବେ ରାଜ୍ୟ ସରକାର ବୁଝିବାରେ ଲାଗିଲେଣି କି ରିହାତି ଅବା ଛାଡ଼କୁ ନେଇ ଚାଲିଥିବା ପ୍ରତିଦ୍ୱନ୍ଦିତା ନା ରାଜ୍ୟର ଉନ୍ନତି କରିବ , ନା ଉଦ୍ୟୋଗର ।


    ସାଥୀଗଣ , ନିବେଶକଙ୍କ ପାଇଁ ଏହା ଆବଶ୍ୟକ କି ସେମାନଙ୍କୁ ଉପଯୁକ୍ତ ଇକୋ-ସିଷ୍ଟମ ମିଳୁ , ଇନ୍ସପେକ୍ଟର ରାଜରୁ ମୁକ୍ତି ମିଳୁ , ପ୍ରତ୍ୟେକ କ୍ଷେତ୍ରରେ ସରକାରଙ୍କ ଅନୁମତି (ପରମିଟ୍ ରାଜ୍)ର ଶିକାର ହେବାକୁ ନପଡ଼ୁ । ଏବେ ସରକାର ଇକୋ-ସିଷ୍ଟମ ତିଆରି କରିବାର ପ୍ରତିଯୋଗିତାରୁ ଆଗକୁ ଆସୁଛନ୍ତି , ବ୍ୟବସ୍ଥାକୁ ସରଳ କରୁଛନ୍ତି , ଆଇନରେ ପରିବର୍ତ୍ତନ କରୁଛନ୍ତି , ଆବଶ୍ୟକ ନଥିବା ନିୟମକୁ ଶେଷ କରି ଦେଉଛନ୍ତି । ରାଜ୍ୟଗୁଡ଼ିକ ମଧ୍ୟରେ ଏହି ପ୍ରତିଦ୍ୱନ୍ଦିତା ଯେତେ ବୃଦ୍ଧି ପାଇବ , ଆମର ଉଦ୍ୟୋଗ ମଧ୍ୟ ବିଶ୍ୱ ମଞ୍ଚରେ ପ୍ରତିଦ୍ୱନ୍ଦିତା କରିବା ପାଇଁ ସାମର୍ଥ୍ୟବାନ ହେବ ।


    ଅନ୍ୟ ଉଦ୍ୟୋଗ ସହିତ ପ୍ରତିଦ୍ୱନ୍ଦ୍ୱିତା କରିବା ପାଇଁ ସେମାନଙ୍କର କ୍ଷମତା ବୃଦ୍ଧି ପାଇବ । ଏହାର ଲାଭ ରାଜ୍ୟମାନଙ୍କୁ ମିଳିବ , ଦେଶବାସୀଙ୍କୁ ମିଳିବ ଆଉ ହିନ୍ଦୁସ୍ତାନ ଦ୍ରୁତ ଗତିରେ ଆଗକୁ ଅଗ୍ରସର ହେବ ।


    ସାଥୀଗଣ , ଉଦ୍ୟୋଗ ଜଗତ ମଧ୍ୟ ପାରଦର୍ଶୀ ଏବଂ ସ୍ୱଚ୍ଛ ଓ ନିର୍ମଳ ବ୍ୟବସ୍ଥାକୁ ପସନ୍ଦ କରିଥାନ୍ତି । ଅନାବଶ୍ୟକ ନିୟମ ଓ କାଇଦା କଟକଣା , ଅଯଥା ସରକାରୀ ହସ୍ତକ୍ଷେପ କେଉଁଠି ନା କେଉଁଠି ଉଦ୍ୟୋଗଜଗତର ସମୃଦ୍ଧିରେ ପ୍ରତିବନ୍ଧକ ସାଜିଥାଏ । ମୁଁ ଖୁସି ଯେ ଏହି ଚିନ୍ତାଧାରା ସହିତ ହିମାଚଳ ପ୍ରଦେଶ ସରକାର ମଧ୍ୟ କେତେକ ନୂତନ ପଦକ୍ଷେପ ଗ୍ରହଣ କରୁଛନ୍ତି , ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନେଉଛନ୍ତି , ସରକାର ମଧ୍ୟ ସଠିକ ଦିଗରେ କାର୍ଯ୍ୟ କରୁଛନ୍ତି । ଏଠାରେ ଏକକ ବାତାୟନ(ସିଙ୍ଗଲ ୱିଣ୍ଡୋ) କ୍ଲିୟରାନ୍ସ ବ୍ୟବସ୍ଥାର ନିର୍ମାଣ ହେଉ , ଭୂମି ଅଧିଗ୍ରହଣ ବ୍ୟବସ୍ଥାକୁ ସ୍ୱଚ୍ଛ କରାଯିବା କାର୍ଯ୍ୟ ହେଉ କିମ୍ବା ସ୍ୱତନ୍ତ୍ର ଉଦ୍ୟୋଗ ସେକ୍ଟର ନୀତି ହେଉ , ଏହି ପଦକ୍ଷେପଗୁଡ଼ିକ ଏଠାକାର ପର୍ଯ୍ୟାବରଣ ଅନୁକୂଳ ବାତାବରଣକୁ ବନ୍ଧୁତ୍ୱପୂର୍ଣ୍ଣ ବ୍ୟବସାୟିକ ପରିବେଶ ସୃଷ୍ଟି କରିଛନ୍ତି ।


    ସାଥୀଗଣ , ଏଠାରେ ଶିଳ୍ପଜଗତର ବଡ଼ ବଡ଼ ମହାନ ବ୍ୟକ୍ତି ଏକତ୍ରିତ ହୋଇଛନ୍ତି । ଆପଣ ସମସ୍ତେ ମଧ୍ୟ ଉଦ୍ୟୋଗ ଜଗତର ଅନ୍ୟାନ୍ୟ ସାଥୀ ଏହାକୁ ମଧ୍ୟ ଭଲ ଭାବେ ବୁଝିଛନ୍ତି କି ଯେତେବେଳେ କମ୍ପାନୀର ଭିନ୍ନ ଭିନ୍ନ ୟୁନିଟ ଭଲ ଫଳାଫଳ ବା ପରିଣାମ ଦେଇଥାଆନ୍ତି ତ କମ୍ପାନୀର ମଧ୍ୟ ଫଳାଫଳ ନିଜକୁ ନିଜେ ସୁଧୁରି ଯାଇଥାଏ । ତେଣୁ ରାଜ୍ୟରେ ଯେତେବେଳେ କିଛି ଭଲ ହୋଇଥାଏ , ତ ଏହାର ସିଧାସଳଖ ପ୍ରଭାବ ଦେଶର ଫଳାଫଳ ପ୍ରଦର୍ଶନ ଉପରେ ମଧ୍ୟ ପଡ଼ିଥାଏ । ହିମାଚଳ ଭଳି ଅନେକ ରାଜ୍ୟଗୁଡ଼ିକରେ ହେଉଥିବା ପରିବର୍ତ୍ତନ କାରଣରୁ ହିଁ ଆଜି ଭାରତର ପରିଚୟ , ପୂର୍ବାପେକ୍ଷା ଉନ୍ନତ ବ୍ୟବସାୟ ଅନୁକୂଳ ସ୍ଥାନ ଭାବେ ପରିଗଣିତ ହୋଇଛି ।


    ସାଥୀଗଣ , ଆଜି ଭାରତରେ ବିକାଶର ରଥ ନୂତନ ଚିନ୍ତାଧାରା , ନୂତନ ଅଭିବ୍ୟକ୍ତ ସହିତ 4ଟି ଚକ ଉପରେ ଗତି କରୁଛି । ଗୋଟିଏ ଚକ ହେଉଛି ସମାଜର , ଯାହାକି ହେଉଛି ଆକାଂକ୍ଷୀ । ଗୋଟିଏ ଚକ ହେଉଛନ୍ତି ସରକାର , ଯିଏ ନୂତନ ଭାରତ ପାଇଁ ହେଉଛନ୍ତି ପ୍ରୋତ୍ସାହନ ପ୍ରଦାନକାରୀ , ଗୋଟିଏ ଚକ ହେଉଛି ଉଦ୍ୟୋଗ , ଯିଏ କି ହେଉଛି ସାହସୀ ଏବଂ ଆଉ ଏକ ଚକ ହେଉଛି ଜ୍ଞାନର , ଯାହା ସମସ୍ତଙ୍କ ଭାଗିଦାରୀରେ । ଏହିଭଳି ଭାବେ ଏହି 4ଟି ଚକ ଦେଇ ଆମେ ଦ୍ରୁତ ଗତିର ସହ ଆଗକୁ ବଢ଼ୁଛୁ ।


    ଆଜି ସରକାର ଯାହା ମଧ୍ୟ ନିଷ୍ପତ୍ତି ନେଉଛନ୍ତି , ତାହା ଭାରତର ହିତ ଅନୁସାରେ , ଭାରତୀୟ ସମାଜର ଆକାଂକ୍ଷାଗୁଡ଼ିକ ଅନୁସାରେ ନେଉଛନ୍ତି । ଆଜି ସରକାର ଗରିବଙ୍କୁ ଘର , ସ୍ୱାସ୍ଥ୍ୟ , କୌଶଳ ବିକାଶ ଉପରେ ଗୁରୁତ୍ୱାରୋପ କରୁଛନ୍ତି , ଆଉ ପୁଣି ଏହା ସହିତ ନିବେଶ ଏବଂ ସ୍ୱ-ରୋଜଗାର ଉପରେ ମଧ୍ୟ ଗୁରୁତ୍ୱାରୋପ କରୁଛନ୍ତି ।


    ଆଜି ଯେତିକି ଗୁରୁତ୍ୱ ସେବା ଯୋଗାଣ ଉପରେ ଦିଆଯାଉଛି , ସେତିକି ହିଁ ଗୁରୁତ୍ୱ ବ୍ୟବସାୟର ପରିବେଶର ସୁଧାର ଉପରେ ମଧ୍ୟ ଦିଆଯାଉଛି । ଏହାର ମଧ୍ୟ ପରିଣାମ ଆପଣମାନଙ୍କ ସମ୍ମୁଖରେ ରହିଛି । 2014ରୁ 2019 ମଧ୍ୟରେ ଭାରତ ବ୍ୟବସାୟୀକ ସୁଗମତା ମାନ୍ୟତାରେ 79 ଟି ସ୍ଥାନ ଉପରକୁ ଉଠିଛି । ଏଥର ମଧ୍ୟ ଆମେ ଦୁନିଆର ଶ୍ରେଷ୍ଠ 10ଟି ମଧ୍ୟରୁ 6ଟି ସୂଚକାଙ୍କରେ ସୁଧାର ଆଣିବାରେ ସଫଳତା ପାଇଛୁ । ଏଥର ଦେବାଳିଆ କ୍ଷେତ୍ରରେ ଭାରତ ବହୁତ ବଡ଼ ଲମ୍ଫ ପ୍ରଦାନ କରିଛି । ଏହି ସ୍ତରରେ ଆମେ 50ରୁ ଅଧିକ ମାନ୍ୟତାରୁ ଅଧିକ ସୁଧାର କରିଛୁ ।


    ସାଥୀଗଣ , ଏହି ମାନ୍ୟତାରେ ସୁଧାର ହେବାର ଅର୍ଥ କେବଳ ପରିସଂଖ୍ୟାନରେ ଅଦଳବଦଳ ନୁହେଁ । ଏହି ମାନ୍ୟତାରେ ସୁଧାର ହେବାର ଅର୍ଥ ହେଉଛି ଯେ ଆମ ସରକାର ତୃଣମୂଳ ସ୍ତରକୁ ଯାଇ , ତୃଣମୂଳ ସ୍ତରରେ ରହିଥିବା ଆବଶ୍ୟକତା ଗୁଡ଼ିକୁ ଦୃଷ୍ଟିରେ ରଖି ବୁଝି ନିଷ୍ପତ୍ତି ନେଉଛନ୍ତି , ନୀତି ପ୍ରଣୟନ କରୁଛନ୍ତି । ଏଠାରେ ଯେଉଁ ଲୋକମାନେ ବସିଛନ୍ତି , ସେମାନଙ୍କୁ ଜଣାଅଛି କି ଆଗରୁ କିଭଳି ଗୋଟିଏ ଗୋଟିଏ ଅନୁମତି ପାଇଁ ମାସ ମାସ ଧରି ଅପେକ୍ଷା କରିବାକୁ ପଡ଼ୁଥିଲା , କେତେସବୁ ପ୍ରକ୍ରିୟାଗୁଡ଼ିକ ମଧ୍ୟଦେଇ ଗତି କରିବାକୁ ପଡ଼ୁଥିଲା ।


    ସାଥୀଗଣ , ଏହା କେବଳ ମାନ୍ୟତାରେ ସୁଧାର ହେବା ନୁହେଁ , ବରଂ ଭାରତରେ ବ୍ୟବସାୟ କରିବାର ଉପାୟରେ ହେଉଛି ଏକ ବିପ୍ଳବ ଆଉ ଏହି ବିପ୍ଳବରେ ବର୍ଷ ପରେ ବର୍ଷ ନୂତନ ପଦକ୍ଷେପ ଯୋଡୁଛୁ , ନୂତନ ସଂସ୍କାର ଆଣୁଛୁ । ବର୍ତ୍ତମାନର ବିଶ୍ଵରେ , ଯଦି ଆଜି ଭାରତ ଦୃଢ଼ତାର ସହିତ ଠିଆ ହୋଇଛି , ତ ଏଥିପାଇଁ , କାରଣ ଆମେ ଆମର ଅର୍ଥବ୍ୟବସ୍ଥାର ମୂଳଦୁଆକୁ ଦୁର୍ବଳ ହେବାକୁ ଦେଇନାହୁଁ ।


    ଆମେ ମାକ୍ରୋ-ଅର୍ଥନୀତିରେ ନିଜର ପ୍ରତିବଦ୍ଧତା ନିରନ୍ତର ବଜାୟ ରଖିଛୁ ଏବଂ ରାଜକୋଷୀୟ ଅନୁଶାସନ ବିଷୟକୁ କଡ଼ାକଡ଼ି ଭାବେ ପାଳନ କରିଛୁ । ଆଜି ଯେତେବେଳେ ବିଶ୍ୱ ଅର୍ଥନୀତିକ କାର୍ଯ୍ୟକଳାପ 3 ପ୍ରତିଶତ ପର୍ଯ୍ୟନ୍ତ ତଳକୁ ଆସି ଯାଇଛି , ଭାରତ 5 ପ୍ରତିଶତରୁ ଅଧିକ ବେଗରେ ଆଗକୁ ବଢ଼ୁଛି । ନିକଟରେ ଯେଉଁ ସବୁ ରିପୋର୍ଟ ପ୍ରକାଶ ପାଇଛି , ସେଗୁଡ଼ିକ ଏହି ଆଶା ଜାଗ୍ରତ କରୁଛି କି ଭାରତ ଆଗାମୀ ମାସଗୁଡ଼ିକରେ ଆହୁରି ଦ୍ରୁତ ଗତିରେ ଆଗକୁ ବଢ଼ିବ ।


    ସାଥୀଗଣ , ଆମର ଉଦ୍ଦେଶ୍ୟ ହେଉଛି ଉତ୍ତମ ଏବଂ ସମ୍ବେଦନଶୀଳ ମଧ୍ୟ । ଆମର ନିଷ୍ପତ୍ତିଗୁଡ଼ିକରେ ଦୃଢ଼ତା ରହିଛି ଏବଂ ମନୋବୃତ୍ତିରେ ମଧ୍ୟ । କେହି ମଧ୍ୟ କଳ୍ପନା କରି ପାରି ନଥିଲେ କି କେବେ ହେଲେ ମଧ୍ୟ ଭାରତରେ ଜିଏସଟି ଲାଗୁ କରାଯାଇ ପାରିବ । ଆମେ ଏହା କରି ଦେଖାଇଛୁ । ଦେବାଳିଆ ହେବା ସ୍ଥିତିରେ ବାହାରିଯିବା ପାଇଁ ଦେଶର କମ୍ପାନୀଗୁଡ଼ିକ ନିକଟରେ କୌଣସି ସ୍ପଷ୍ଟ ରାସ୍ତା ନଥିଲା ।


    ଆଜି ଦେବାଳିଆ ବ୍ୟାଙ୍କିଙ୍ଗ ସଂହିତା ଆଇବିସି ନା ହିଁ ହେଉଛି ଗୋଟିଏ ସତ୍ୟତା ବରଂ ଲକ୍ଷ ଲକ୍ଷ କୋଟି କୋଟି ଲୋକଙ୍କର ଫସି ରହିଥିବା ଧନରାଶି ଫେରସ୍ତ ମିଳିବାର ଏକ କାରଣ ଭାବେ ପ୍ରତୀୟମାନ ହୋଇଛି । ବ୍ୟାଙ୍କଗୁଡ଼ିକର ସଂସ୍କାର ମଧ୍ୟ ବର୍ଷ ବର୍ଷ ଧରି ଅଟକି ପଡ଼ି ରହିଥିଲା । ଏହି ଦିଗରେ ମଧ୍ୟ ଦ୍ରୁତ ଗତିରେ , ଦୃଢ଼ ସାହାସର ସହିତ ଆମ ସରକାର ହିଁ ଆଗକୁ ବଢ଼ିଲେ । ଦେଶର ମଧ୍ୟମ ବର୍ଗଙ୍କୁ ଧ୍ୟାନରେ ରଖି କାଲି ସନ୍ଧ୍ୟାରେ ଦେଶର ମଧ୍ୟମ ବର୍ଗର ପରିବାରଙ୍କ ହିତକୁ ଦୃଷ୍ଟିରେ ରଖି ଆମେ କ୍ୟାବିନେଟରେ ଏକ ବହୁତ ବଡ଼ ନିଷ୍ପତ୍ତି ନେଇଛୁ । ଏହି ନିଷ୍ପତ୍ତି ଦ୍ୱାରା ଦେଶର ସାଢ଼େ ଚାରି ଲକ୍ଷରୁ ଅଧିକ ପରିବାରଙ୍କୁ , ନିଜ ଘର ନିମନ୍ତେ ଥିବା ସ୍ୱପ୍ନକୁ , ବର୍ଷ ବର୍ଷ ଧରି ଅଧାରେ ପଡ଼ି ରହିଥିବା ସେମାନଙ୍କର ସ୍ୱପ୍ନ ପୂରଣ କରାଇବାରେ ସାହାଯ୍ୟ ମିଳିବ । ଆଉ ଏହି ଲକ୍ଷ୍ୟକୁ ନେଇ ଏବେ ଆମେ ଦେଶର ଅର୍ଥନୀତିକୁ 5 ଟ୍ରିଲିୟନ ଡଲାରର କରିବାକୁ ଲକ୍ଷ୍ୟ ରଖିଛୁ ।


    ଆମ ସରକାର ସରକାରୀ ପ୍ରକ୍ରିୟାଗୁଡ଼ିକରେ ଥିବା ଅସୁବିଧା ଓ ସମସ୍ୟାର ସମାଧାନ ଉପରେ ଗୁରୁତ୍ୱ ଦେଉଛନ୍ତି , ଆନ୍ତଃ ବିଭାଗୀୟ ସମନ୍ୱୟକୁ ସୁଦୃଢ଼ କରୁଛନ୍ତି , ନିର୍ଦ୍ଦିଷ୍ଟ ସମୟ ମଧ୍ୟରେ ନିଷ୍ପତ୍ତି ନେଉଛନ୍ତି ।


    ଆମର ପ୍ରୟାସ ରହିଛି ଟିକସ ବ୍ୟବସ୍ଥାକୁ ପ୍ରତିଯୋଗିତାମୂଳକ ଏବଂ ପାରଦର୍ଶୀ କରିବା । ଏହି ଧାରାରେ ହିଁ ଏହା ସହିତ କର୍ପୋରେଟ ଟିକସ ସହିତ ଜଡ଼ିତ ଐତିହାସିକ ନିଷ୍ପତ୍ତି ନିଆଯାଇଛି । ଆଜି ଭାରତ ହେଉଛି ଦୁନିଆର ସବୁଠାରୁ କମ୍ କର୍ପୋରେଟ ଟିକସ ବ୍ୟବସ୍ଥା ଥିବା ରାଷ୍ଟ୍ର ମଧ୍ୟରୁ ଅନ୍ୟତମ । ଏହି ବର୍ଷ 1 ଅକ୍ଟୋବର ପରେ ଯେଉଁମାନେ ମଧ୍ୟ ଘରୋଇ କମ୍ପାନୀ ଖୋଲିଛନ୍ତି , ସେମାନଙ୍କ ନିମନ୍ତେ କର୍ପୋରେଟ ଟିକସକୁ ହ୍ରାସ କରାଯାଇ କେବଳ 15 ପ୍ରତିଶତ କରି ଦିଆ ଯାଇଛି ।


    ସାଥୀଗଣ , ଗତ ମାସରେ ହିଁ ଇ-ଆକଳନ ଯୋଜନା ଲାଗୁ କରାଯାଇ ସାରିଛି । ଅର୍ଥାତ ଟିକସ ବ୍ୟବସ୍ଥାରେ ଏବେ ମାନବୀୟ ହସ୍ତକ୍ଷେପକୁ କମରୁ ଅତି କମ୍ କରାଯାଉଛି । ଏହା ଫଳରେ ବ୍ୟବସ୍ଥାରେ ଅଧିକ ପାରଦର୍ଶୀତା ଆସିବ ଏବଂ ଟିକସ ସହିତ ଜଡ଼ିତ ମାମଲାଗୁଡ଼ିକ ମଧ୍ୟ ଦ୍ରୁତ ଗତିରେ ସମାଧାନ ହୋଇ ପାରିବ ।


    ସାଥୀଗଣ , 5 ଟ୍ରିଲିୟନ ଡଲାରର ଲକ୍ଷ୍ୟ ଯେ କେବଳ ସରକାରଙ୍କର ରହିଛି ତା ନୁହେଁ । ଏହି ଲକ୍ଷ୍ୟ ଦେଶର ପ୍ରତ୍ୟେକ ରାଜ୍ୟର ସହଯୋଗ ଦ୍ୱାରା ହିଁ ହାସଲ ହୋଇ ପାରିବ । ଆମର ଏଠି ସମସ୍ତ ରାଜ୍ୟଗୁଡ଼ିକରେ ଅପାର ସମ୍ଭାବନା ଭରି ରହିଛି , ରାଜ୍ୟର ପ୍ରତ୍ୟେକ ଜିଲ୍ଲା ଗୁଡ଼ିକରେ ମଧ୍ୟ ଅପାର ସମ୍ଭାବନା ଭରି ରହିଛି , ବହୁତ କ୍ଷମତା ଭରି ରହିଛି । ଏହି ଶକ୍ତିର ଯେତେ ଅଧିକ ଲାଭ ସରକାର ଉଠାଇ ପାରିବେ , ଆମର ଉଦ୍ୟୋଗ ଜଗତ , ଆମର ଲଘୁ ଉଦ୍ୟୋଗ , ଆମର ସର୍ଭିସ ସେକ୍ଟର ସେତିକି ଲାଭ ଉଠାଇବ ଏବଂ ଆମେ ସେତିକି ହିଁ ଦ୍ରୁତ ଗତିରେ ଆଗକୁ ବଢ଼ି ପାରିବା ।


    ଭାଇ ଓ ଭଉଣୀମାନେ , ଯେତେବେଳେ କ୍ଷମତା ବା ଦକ୍ଷତାକୁ ଯୋଜନାର ସୁଯୋଗ ମିଳିଥାଏ , ତ ପ୍ରଦର୍ଶନ ବୃଦ୍ଧି ପାଇଥାଏ । ଏହି ପ୍ରଦର୍ଶନ ହିଁ ପ୍ରଗତି ଆଣିଥାଏ । ଅର୍ଥାତ ଜିଲ୍ଲାର , ରାଜ୍ୟର , ଦେଶର ପ୍ରଗତି ହେଉଛି ପରସ୍ପର ସଂଯୋଜିତ । ମୁଁ ଆପଣମାନଙ୍କୁ ଏହାର ଏକ ଉଦାହରଣ ଦେଉଛି । ଏହି ଉଦାହରଣରେ ଅନ୍ତରାଷ୍ଟ୍ରୀୟ ମାନ୍ୟତା ମଧ୍ୟ ରହିଛି , କ୍ଷମତା ମଧ୍ୟ ରହିଛି । ଆଉ ହିମାଚଳ ପାଇଁ ତ ଏହା ହେଉଛି ଖୁବ ଗୁରୁତ୍ୱପୂର୍ଣ୍ଣ । ହିମାଚଳ ପ୍ରଦେଶ ପାଇଁ ଆଜି ଆମେ ଯେଉଁ ପର୍ଯ୍ୟଟନ କ୍ଷେତ୍ରରେ ମାନ୍ୟତା କରିଛୁ ତାହାର ସିଧାସଳଖ ଲାଭ ଆଜି ହିମାଚଳକୁ ମିଳିବାର ସମ୍ଭାବନା ସୃଷ୍ଟି ହୋଇଛି ।


    ସାଥୀଗଣ , ବର୍ଷ 2013ରେ ଭାରତ , ବିଶ୍ୱ ଅର୍ଥନୈତିକ ଫୋରମର ଯାତ୍ରା ଏବଂ ପର୍ଯ୍ୟଟନ ପ୍ରତିଦ୍ୱନ୍ଦିତା ସୂଚକାଙ୍କରେ 65 ତମ ସ୍ଥାନରେ ଥିଲା । ଆଜି କିନ୍ତୁ ଆମେ 34ତମ ସ୍ଥାନରେ ଅଛୁ । ପୁଣି ଏହି ପରିବର୍ତ୍ତନ କିପରି ଆସିଲା ? ପାଞ୍ଚ ବର୍ଷ ପୂର୍ବେ ଭାରତକୁ ବାର୍ଷିକ ପ୍ରାୟ 70-75 ଲକ୍ଷ ବିଦେଶୀ ପର୍ଯ୍ୟଟକ ଆସୁଥିଲେ । ଗତ ବର୍ଷ ଏହି ବିଦେଶୀ ପର୍ଯ୍ୟଟକଙ୍କ ସଂଖ୍ୟା ଏକ କୋଟିକୁ ଅତିକ୍ରମ କରି ସାରିଛି । ତେବେ ଏହି ବୃଦ୍ଧି କିପରି ହେଲା ?


    ସାଥୀଗଣ , 2014ରେ ଭାରତର ଲୋକମାନଙ୍କୁ ପର୍ଯ୍ୟଟନ କ୍ଷେତ୍ରରୁ ବିଦେଶୀ ମୁଦ୍ରାରେ 1 ଲକ୍ଷ 20 ହଜାର କୋଟି ଟଙ୍କାର ରୋଜଗାର ହେଉଥିଲା । ମାତ୍ର ଗତ ବର୍ଷ ଏହି ବିଦେଶୀ ମୁଦ୍ରା ବୃଦ୍ଧି ପାଇ 2 ଲକ୍ଷ କୋଟି ଟଙ୍କା ପର୍ଯ୍ୟନ୍ତ ପହଞ୍ଚିଗଲା । ଏ ପରିବର୍ତ୍ତନ ଆସିଲା କିପରି ?


    ସାଥୀଗଣ , ଆମେ ପର୍ଯ୍ୟଟନ କ୍ଷେତ୍ରର କ୍ଷମତାକୁ ବୁଝିଲୁ , ଯାତ୍ରା ଏବଂ ପର୍ଯ୍ୟଟନ କ୍ଷେତ୍ରରେ ଯୋଜନାମାନ ଯୋଡ଼ିଲୁ , ଡଜନ ଡଜନ ନୂତନ ଦେଶଗୁଡ଼ିକୁ ଇ-ଭିସାର ସୁବିଧା ପ୍ରଦାନ କଲୁ ଆଉ ଏହାର ପରିଣାମ ହେଲା କି ପ୍ରଦର୍ଶନ ବଦଳିଗଲା , ମାନ୍ୟତା ବଦଳିଗଲା ।


    ସାଥୀଗଣ , ଆଜି ଭାରତରେ ପର୍ଯ୍ୟଟନକୁ ଏକ ପ୍ୟାକେଜ ହିସାବରେ ପ୍ରୋତ୍ସାହନ ପ୍ରଦାନ କରାଯାଉଛି । ପ୍ରକୃତି ହେଉ , ଦୁଃସାହସିକ କ୍ରୀଡା ହେଉ , ଆଧ୍ୟାତ୍ମିକ ହେଉ , ଚିକିତ୍ସା କ୍ଷେତ୍ରରେ ହେଉ , ଇକୋ ହେଉ , ପ୍ରତ୍ୟେକ ପ୍ରକାରର ପର୍ଯ୍ୟଟନ ଉପରେ ଗୁରୁତ୍ୱାରୋପ କରାଯାଉଛି । ଆଉ ହିମାଚଳ ଏସବୁ କ୍ଷେତ୍ରରେ ସମ୍ଭାବନାରେ ଭରପୂର ହୋଇ ରହିଛି । ଆଜି ଏଠାରେ ଏତେ ଉନ୍ନତ ମାନର ଆୟୋଜନ ହେଉଛି । ଏଥିପାଇଁ କନଫରେନ୍ସ ପର୍ଯ୍ୟଟନର ସମ୍ଭାବନା ସାକ୍ଷାତ ଭାବେ ଆମକୁ ଦେଖା ଯାଉଛି । ଆମେ ଏହି କ୍ଷମତାକୁ ବୁଝି ନେବା ତ ପ୍ରଗତି ଆଉ ବେଶୀ ଦୂରରେ ରହିଯିବ ନାହିଁ ।


    ସାଥୀଗଣ , ଏବେ ଏଠାରେ ଯେଉଁ କଫି ଟେବୁଲ ପୁସ୍ତକ ଉନ୍ମୋଚନ ହୋଇଛି କିମ୍ବା ଯେଉଁ ଚଳଚ୍ଚିତ୍ର ପ୍ରଦର୍ଶନ ହୋଇଛି , ସେଥିରେ ହିମାଚଳର କ୍ଷମତାର ବିସ୍ତୃତ କଥା ବର୍ଣ୍ଣନା କରାଯାଇଛି । ମୋର ମନେ ଅଛି ମୁଁ ଯେତେବେଳେ ସୋଲନ ଯାଉଥିଲି , ତ ବହୁତ ବୋର୍ଡ ଲାଗିଥିବାର ଦେଖିଥିଲି କି – ମସରୁମ୍ ସହରକୁ ଆପଣମାନଙ୍କୁ ସ୍ୱାଗତ । ଏହିଭଳି ଭାବେ ଲାହୌଲ-ସ୍ପିତିର ଆଳୁ , କୁଲ୍ଲୁର ଶାଲ୍ , କାଙ୍ଗଡ଼ାର ଚିତ୍ରକଳା ମଧ୍ୟ ତ ଖୁବ୍ ପ୍ରସିଦ୍ଧ । କିନ୍ତୁ ଅଧିକାଂଶ ସମୟରେ ଯେଉଁ ଲୋକମାନେ ବାହାରୁ ଆସନ୍ତି , ସେମାନଙ୍କୁ ଏସବୁ ବିଷୟରେ କମ୍ ହିଁ ଜଣାଥାଏ । ପ୍ରତ୍ୟେକ ଜିଲ୍ଲାକୁ ପରିଚୟ ପ୍ରଦାନ କରୁଥିବା ଏସବୁ ଜିନିଷଗୁଡ଼ିକୁ କିଭଳି ଭାବେ ପ୍ରୋତ୍ସାହନ ପ୍ରଦାନ କରାଯିବ , ଏହି ବିଷୟରେ ମଧ୍ୟ ନୂତନ ଭାବେ ଚିନ୍ତା କରିବାର ଆବଶ୍ୟକତା ରହିଛି । ଏଥିପାଇଁ ମୁଁ ମଧ୍ୟ କହିବି କି ହିମାଚଳର ସମ୍ଭାବନା ଏବେବି ସଂପୂର୍ଣ୍ଣ ଭାବେ ଉପଯୋଗ ହୋଇପାରିନାହିଁ ।


    ଥରେ ଚିନ୍ତା କରନ୍ତୁ , ହିମାଚଳରେ ଆଇଆଇଟି ରହିଛି , ଟ୍ରିପଲ ଆଇଟି ରହିଛି , ଏନଆଇଟି ରହିଛି , ସିପେଟ୍ ରହିଛି , ଆଇଆଇଏଫଟି ଉପରେ କାର୍ଯ୍ୟ ଚାଲୁ ରହିଛି । ଏଭଳି ପରିସ୍ଥିତିରେ ଏଠାରେ ଟେକ୍ନୋଲଜିର ସଂପ୍ରସାରଣର କ୍ଷମତା ରହିଛି । ଏଠକାର ସେଓ , ନାସପାତି , ତାଳ ଭଳି ଫଳରୁ ନେଇ ଟମାଟୋ , ଗୁଚ୍ଛି , ଛତୁ , ଶିମଲା ଲଙ୍କା ଭଳି ପରିବା ପର୍ଯ୍ୟନ୍ତର ଚାହିଦା ରହିଛି । ଏଥିପାଇଁ ଏଠାକାର ଖାଦ୍ୟ , ଖାଦ୍ୟ ପ୍ରକ୍ରିୟାକରଣ , କୃଷି ଏବଂ କୃଷିକ୍ଷେତ୍ରରେ ମଧ୍ୟ ଖୁବ ଅଧିକ କ୍ଷମତା ରହିଛି ।


    ସାଥୀଗଣ , ଏଠାରେ ସବୁବେଳେ ଜୈବିକ କୃଷି କରାଯାଇଥାଏ । ବୋଧହୁଏ ଦେଶର ଏପରି କୌଣସି ଫାର୍ମା କମ୍ପାନୀ ଥିବ ଯିଏ କି ହିମାଚଳରେ ଔଷଧ ତିଆରି କରୁ ନଥିବେ । ଏହି କ୍ଷେତ୍ରର ବିସ୍ତାର ପାଇଁ ମଧ୍ୟ ଏଠାରେ ସମ୍ଭାବନା ଭରପୂର ହୋଇ ରହିଛି ।


    ହଁ , ମୁଁ ମାନୁଛି କି ଏସବୁ ଅପାର ସମ୍ଭାବନା ମଧ୍ୟରେ , ଆଗରୁ ହିମାଚଳରେ ଏକ ବ୍ୟବଧାନ ଅନୁଭବ କରାଯାଉଥିଲା । ଏହି ବ୍ୟବଧାନ ଥିଲା ଗୁଣାତ୍ମକ ଭିତ୍ତିଭୂମି ଏବଂ ସରକାରୀ ପ୍ରକ୍ରିୟା ଗୁଡ଼ିକର ସରଳୀକରଣର । କେନ୍ଦ୍ର ସରକାର ରାଜ୍ୟ ସରକାରଙ୍କ ସହିତ ମିଶି ଏହି ବ୍ୟବଧାନକୁ ସମାପ୍ତ କରିବାର ଖୁବ ଚେଷ୍ଟା କରିଛନ୍ତି । ଯେତେବେଳେ ଏଠାରେ ଜୟରାମ ମହୋଦୟଙ୍କ ଦଳକୁ ସୁଯୋଗ ମିଳିଲା , ସେବେଠାରୁ ଏହି ପ୍ରକ୍ରିୟା ଆହୁରି ଅଧିକ ଦ୍ରୁତତର ହୋଇଛି ।


    ଆଜି ହିମାଚଳରେ ଭିତ୍ତିଭୂମି ଏବଂ ଯୋଗାଯୋଗ ସହିତ ଜଡ଼ିତ ଅନେକ ପ୍ରକଳ୍ପ ଆଗେଇ ଚାଲିଛି । ଜଳଶକ୍ତି ସମେତ ଅକ୍ଷୟ ଶକ୍ତି ଉତ୍ସ ହେଉ କିମ୍ବା ସଡ଼କ , ରେଳ ଅବା ଆକାଶ ପଥରେ ଯୋଗାଯୋଗ ବ୍ୟବସ୍ଥା ହେଉ ସମସ୍ତ କ୍ଷେତ୍ରରେ ଦ୍ରୁତ ଗତିରେ କାର୍ଯ୍ୟ କରାଯାଉଛି । ମୋତେ ଅବଗତ କରାଯାଇଛି କି ଉଡାଣ ଯୋଜନା ମାଧ୍ୟମରେ ହିମାଚଳ ପ୍ରଦେଶ ହେଲି-ଟ୍ୟାକ୍ସି ସେବା ଆରମ୍ଭ କରିଛନ୍ତି । ଶିମଲା , ଧର୍ମଶାଳା , କୁଲ୍ଲୁ , ଚଣ୍ଡିଗଡ଼ ଏ ସୁବିଧା ସହିତ ଯୋଡ଼ି ହୋଇ ଯାଇଛନ୍ତି ।


    ଏହା ବ୍ୟତୀତ ହଜାର ହଜାର କୋଟି ଟଙ୍କାର ନିବେଶ କରି ଜାତୀୟ ରାଜପଥର ମଧ୍ୟ ସଂପ୍ରସାରଣ କରାଯାଉଛି । ରୋହତାଙ୍ଗ ସୁଡଙ୍ଗ ସଂପୂର୍ଣ୍ଣ ହେବା ଦ୍ୱାରା ଏହାର ଲାଭ ଲାହୌଲ-ସ୍ପିତି ଏବଂ ଲଦ୍ଦାଖ ପର୍ଯ୍ୟନ୍ତ ମଧ୍ୟ ମିଳିବ । ପୁଣି ନଙ୍ଗଲ ନଦୀବନ୍ଧ-ତଲୱାଡ଼ା ରେଳଲାଇନ , ଚଣ୍ଡିଗଡ଼-ବଦ୍ଦୀ ରେଳଲାଇନ , ଉନ୍ନା-ହମୀରପୁର ରେଳପଥ ଏବଂ ଭାନୁପଲ୍ଲୀ-ବିଳାସପୁର-ବେରୀ ’ ରେଳପଥ ସମଗ୍ର ଅଞ୍ଚଳର ଯୋଗାଯୋଗକୁ ନୂଆ ରୂପ ଦେବ । ଆଗାମୀ କିଛି ବର୍ଷ ମଧ୍ୟରେ ଦେଶର ଭିତ୍ତିଭୂମି ଉପରେ 100 ଲକ୍ଷ କୋଟି ଟଙ୍କା ନିବେଶର ଲାଭ ହିମାଚଳକୁ ମଧ୍ୟ ମିଳିବାକୁ ଯାଉଛି ।


    ସାଥୀଗଣ , ହିମାଚଳକୁ ମୁଁ ଯେତିକି ବୁଝିଛି, ଆଜି ସଠିକ ଭାବେ ହିମାଚଳ , ଭାରତର ବିକାଶର କାହାଣୀକୁ ନୂତନ ଆଲୋକ ପ୍ରଦାନ କରିବାକୁ ପ୍ରସ୍ତୁତ ଅଛି ବୋଲି ମୋର ଦୃଢ ବିଶ୍ଵାସ । ହିମାଚଳ ବ୍ୟବସାୟ ପାଇଁ ଆବଶ୍ୟକ ସମସ୍ତ ସର୍ତ୍ତକୁ ପୂରଣ କରୁଛି । ବ୍ୟବସାୟ ପାଇଁ ଶାନ୍ତି ଆବଶ୍ୟକ , ଯାହା ସଦା ସର୍ବଦା ହିମାଚଳର ଶକ୍ତି ରହି ଆସିଛି । ବିବିଧତାକୁ ସ୍ୱୀକାର କରୁଥିବା ସମାଜର ଆବଶ୍ୟକତା ରହିଛି , ଯାହା ହିମାଚଳରେ ଆଗରୁ ରହି ଆସିଛି । ଏଠାରେ ଭୌଗୋଳିକ ଏବଂ ଭାଷାର ବିବିଧତା ମଧ୍ୟ ଖୁବ ଅଧିକ ରହିଛି । ବହୁବାର ଜଣଙ୍କୁ ଅନ୍ୟଜଣଙ୍କ ଭାଷା ବୁଝା ପଡ଼ି ନଥାଏ , କିନ୍ତୁ ପରସ୍ପର ମଧ୍ୟରେ ଖୁବ ଆତ୍ମୀୟତା ଥାଏ ।


    ଏହା ସହିତ ହିମାଚଳ ହେଉଛି ଦେଶର ସେହି ରାଜ୍ୟମାନଙ୍କ ମଧ୍ୟରୁ ଅନ୍ୟତମ , ଯେଉଁଠାରେ ଶିକ୍ଷିତଙ୍କ ସଂଖ୍ୟା ହେଉଛି ଅଧିକ । ହିମାଚଳର କୋଣ ଅନୁକୋଣରେ ଆପଣଙ୍କୁ ବ୍ୟବସାୟ , ବ୍ୟବସାୟରେ ଲାଗିଥିବା ଲୋକ ଦେଖିବାକୁ ମିଳିବେ । ସେମାନେ ସରକାରଙ୍କୁ ଅପେକ୍ଷା କରନ୍ତି ନାହଁ । ସେମାନଙ୍କ ପାଖରେ ଯାହା କିଛି ସମ୍ବଳ ରହିଥାଏ , ସେତିକିରୁ ସେମାନେ ଆରମ୍ଭ କରି ଦିଅନ୍ତି । ଏଠାକାର ଲୋକଙ୍କ ଭିତରେ ଏକ ସ୍ୱାଭାବିକ ଉଦ୍ୟମୀତା ଭାବନା ରହିଛି , ଯାହାର ଲାଭ ନିବେଶକମାନଙ୍କୁ ହୋଇଥାଏ ।


    କେବଳ ଏତିକି ହିଁ ନୁହେଁ , ହିମାଚଳ ପ୍ରଦେଶ , ହେଉଛି ଦେଶର ପ୍ରତିରକ୍ଷା କ୍ଷେତ୍ରର ଏକ ବହୁତ ବଡ଼ ଶକ୍ତି । ଏଠାରେ ଏଭଳି କୌଣସି ପରିବାର ନାହାଁନ୍ତି ଯିଏକି ସୈନ୍ୟ ବଳ ସହିତ ଯୋଡ଼ି ହୋଇ ନଥିବେ । ଆଉ ଅନ୍ୟ ଏକ କଥା ହେଉଛି ଆପଣ ହିମାଚଳର କୌଣସି ଏକ ଗାଁରେ ଯାଇ ବସି ପଡ଼ିବେ.. କାହିଁକି ନା ମୋର ଏଠାକାର ପ୍ରଚୁର ଅନୁଭୂତି ରହିଛି..ଗାଁବାଲାଙ୍କ ସହିତ କଥାବାର୍ତ୍ତା ହେବେ ତ ଆପଣଙ୍କୁ ଗୋଟିଏ ପ୍ରକାରରେ ଲଘୁ ଭାରତ ଦେଖିବାକୁ ମିଳିବ । ଆମର ଅବସରପ୍ରାପ୍ତ ସୈନିକିଙ୍କ ଭାବେ ହିମାଚଳ ପ୍ରଦେଶ ପାଖରେ ସେମାନଙ୍କର ଅନୁଭବ , ଏକ ବହୁତ ବଡ଼ ସ୍କିଲ-ସେଟ୍ ରହିଛି । ଅନେକ କ୍ଷେତ୍ର ପାଇଁ ବିଶେଷ କରି ପ୍ରତିରକ୍ଷା ଉଦ୍ୟୋଗ ପାଇଁ ଏହି ମାନବ ଶକ୍ତି ବହୁତ କାମରେ ଆସି ପାରିବେ ।


    ସାଥୀଗଣ , ହିମାଚଳର ସମୁଦାୟ ଏବଂ ଏଠାକାର କ୍ଷମତା , ଆପଣଙ୍କର ପୁଞ୍ଜି , ଆଉ ଏଠାକାର ଯୋଜନାରେ ସ୍ପଷ୍ଟତା , ବହୁତ ବଡ଼ ପରିବର୍ତ୍ତନର ମାଧ୍ୟମ ହେବ । ଆଉ ଆପଣମାନେ ଯେତେବେଳେ ଏଠାକାର ଯୁବକମାନଙ୍କୁ ଅଧିକରୁ ଅଧିକ ସୁଯୋଗ ଦେବେ , ତାଙ୍କର ପ୍ରତିଭାର ଉପଯୋଗ କରିବେ , ତ ଏହାର ଲାଭ ଅନେକ ଗୁଣ ବଢ଼ିଯିବ ।


    ଶେଷରେ ମୁଁ ଆପଣମାନଙ୍କୁ ସମସ୍ତଙ୍କୁ ଆଉ ଥରେ ପୁଣି ଏହି ସମ୍ମିଳନୀରେ ଅଂଶଗ୍ରହଣ କରିଥିବା ହେତୁ ବହୁତ ବହୁତ କୃତଜ୍ଞତା ଜ୍ଞାପନ କରୁଛି ଆଉ ମୁଁ ଆଜି ଏଠାରେ ଜଣେ ଅତିଥି ନୁହେଁ , ମୁଁ ମଧ୍ୟ ଗୋଟିଏ ପ୍ରକାରରେ ଆଜି ଏଠି ଜଣେ ହିମାଚଳୀ । ଆଉ ଏଥିପାଇଁ ଆପଣମାନେ ମୋ ପାଖକୁ ଆସିଛନ୍ତି , ଆପଣମାନେ ସମସ୍ତେ ହେଉଛନ୍ତି ମୋର ଅତିଥି ଆଉ ମୁଁ ଆପଣମାନଙ୍କୁ ବିଶ୍ୱାସ ଦେଉଛି କି ଆପଣ ହିମାଚଳର ମାଟିରେ ନିଜର ଭାଗ୍ୟ ପରୀକ୍ଷା କରନ୍ତୁ , ହିମାଚଳ ଆପଣମାନଙ୍କୁ ଆଶୀର୍ବାଦ ଦେଇ ଚାଲିବ ଆଉ ଆପଣ ପ୍ରସ୍ଫୁଟିତ ହେବେ , ସଫଳତା ପାଇ ଚାଲିବେ , ବହୁତ ଖୁବ ପ୍ରଗତୀ କରିବେ , ହିମାଚଳ ମଧ୍ୟ ଆଗକୁ ବଢ଼ିବ , ହିନ୍ଦୁସ୍ତାନ ମଧ୍ୟ ଆଗକୁ ବଢ଼ିବ ଆଉ ଆପଣ ମଧ୍ୟ ଆଗକୁ ବଢ଼ିବେ । ଏହି ଏକ ବିଶ୍ୱାସର ସହିତ ଆଉ ଥରେ ପୁଣି ଆପଣ ସମସ୍ତଙ୍କୁ , ଜୟରାମ ମହୋଦୟ ଏବଂ ତାଙ୍କ ଦଳକୁ ବହୁତ ବହୁତ ଶୁଭକାମନା ଜ୍ଞାପନ କରୁଛି ।


    ଧନ୍ୟବାଦ


    ବହୁତ ବହୁତ ଧନ୍ୟବାଦ!


    **************


    

    
    (Release ID: 1591077) Visitor Counter : 12