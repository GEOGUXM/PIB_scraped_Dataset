      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      16ତମ ଭାରତ-ଆସିଆନ ଶିଖର ସମ୍ମିଳନୀର ଉଦଘାଟନୀ ସମାରୋହରେ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 03 NOV 2019 5:15PM by PIB Bhubaneshwar


    ମହାମହିମ ପ୍ରଧାନମନ୍ତ୍ରୀ ପ୍ରୟୁତ ଚାନ-ଓ-ଚା ,


    ମହାମହିମ ଗଣ ,


    ମହାଭାଗ ,


    ଭାରତ-ଆସିଆନ ଶିଖର ସମ୍ମିଳନୀରେ ଆପଣମାନଙ୍କ ସହ ଆଉ ଥରେ ଭେଟ ହେବା ନେଇ ମୁଁ ଖୁସି ଅନୁଭବ କରୁଛି । ମୁଁ ଥାଇଲାଣ୍ଡକୁ ଉତ୍କୃଷ୍ଟ ବ୍ୟବସ୍ଥା ଏବଂ ଉଚ୍ଚକୋଟ୍ଟୀର ଆତିଥ୍ୟ ପାଇଁ ଧନ୍ୟବାଦ ପ୍ରଦାନ କରୁଛି । ମୁଁ ଭିଏତନାମକୁ ମଧ୍ୟ ଆଗାମୀ ବର୍ଷ ଆସିଆନ ତଥା ଇଷ୍ଟ ଏସିଆ ଶିଖର ସମ୍ମିଳନୀର ଅଧ୍ୟକ୍ଷତା ପାଇଁ ଶୁଭକାମନା ଜଣାଉଛି ।


    ମହାମହିମଗଣ ,


    ଭାରତ ଓ ଆସିଆନ ମଧ୍ୟରେ ଭାରତ-ପ୍ରଶାନ୍ତ ମହାସାଗର ଆଉଟଲୁକର ପାରସ୍ପରିକ ସମନ୍ୱୟକୁ ମୁଁ ସ୍ୱାଗତ କରୁଛି । ଭାରତର ଆକ୍ଟ ଇଷ୍ଟ ନୀତି ଆମର ଭାରତ-ପ୍ରଶାନ୍ତ ମହାସାଗର ପରିକଳ୍ପନାର ଏକ ମହତ୍ୱପୂର୍ଣ୍ଣ ଅଂଶବିଶେଷ । ଆସିଆନ ହେଉଛି ଆମ ଆକ୍ଟ ଇଷ୍ଟ ନୀତିର ମର୍ମ ଏବଂ ସବୁବେଳେ ଏହା ବଜାୟ ରହିବ । ସମନ୍ୱିତ , ସଙ୍ଗଠିତ ଏବଂ ଆର୍ଥିକ ଭାବେ ବିକାଶଶୀଳ ଆସିଆନ ଭାରତର ମୌଳିକ ହିତରେ ରହିଛି । ଅଧିକ ମଜଭୁତ ସଡକ , ସାମୁଦ୍ରିକ ଓ ବିମାନ ସଂଯୋଗ ମାଧ୍ୟମରେ ତଥା ଡିଜିଟାଲ-ଲିଙ୍କ ମାଧ୍ୟମରେ ଆମର ଭାଗିଦାରୀକୁ ଆହୁରି ଅଧିକ ବୃଦ୍ଧି କରିବା ପାଇଁ ଆମେ ପ୍ରତିବଦ୍ଧ । ଭୌତିକ ଓ ଡିଜିଟାଲ ସଂଯୋଗ ପାଇଁ 1 ବିଲିଅନ ଡଲାରର ଲାଇନ ଅଫ କ୍ରେଡିଟ ଉପଯୋଗୀ ହେବ । ଆମର ଉଦ୍ଦେଶ୍ୟ ହେଉଛି ଅଧ୍ୟୟନ , ଗବେଷଣା , ବ୍ୟବସାୟ ଓ ପର୍ଯ୍ୟଟନକୁ ନେଇ ଲୋକମାନଙ୍କ ଆଗମନକୁ ବହୁଳ ଭାବେ ବୃଦ୍ଧି କରିବା ।


    ଏହି ଲକ୍ଷ୍ୟକୁ ପ୍ରାପ୍ତ କରିବା ପାଇଁ ଭାରତ ଆସିଆନ ସହିତ ପାରସ୍ପରିକ ହିତ କ୍ଷେତ୍ରରେ ଭାଗିଦାରୀ ବୃଦ୍ଧି କରିବା ପାଇଁ ପ୍ରସ୍ତୁତ । ଗତ ବର୍ଷ ସ୍ମାରକୀ ଶିଖର ସମ୍ମିଳନୀ ତଥା ସିଙ୍ଗାପୁରରେ ଅନୌପଚାରିକ ସମ୍ମିଳନୀରେ ନିଆଯାଇଥିବା ନିଷ୍ପତ୍ତିକୁ ଲାଗୁ କରାଯିବା ଦ୍ୱାରା ଆମ ମଧ୍ୟରେ ଘନିଷ୍ଠତା ବୃଦ୍ଧି ପାଇଛି । କୃଷି , ବିଜ୍ଞାନ , ଗବେଷଣା , ଆଇସିଟି ଓ ଇଞ୍ଜିନିୟରିଂ ପରି କ୍ଷେତ୍ରରେ ସାମର୍ଥ୍ୟ ବୃଦ୍ଧି ଏବଂ ଭାଗିଦାରୀକୁ ଅଧିକ ବୃଦ୍ଧି କରିବା ପାଇଁ ଆମେ ପ୍ରସ୍ତୁତ । ଏଇ ନିକଟରେ ଆସିଆନ-ଭାରତ ଏଫଟିଏର ସମୀକ୍ଷାର ନିଷ୍ପତ୍ତିକୁ ମୁଁ ସ୍ୱାଗତ କରୁଛି । ଏହାଦ୍ୱାରା ଆମର ଆର୍ଥିକ ସମ୍ବନ୍ଧ କେବଳ ଅଧିକ ମଜଭୁତ ହେବ ନାହିଁ ବରଂ ଆମ ବ୍ୟବସାୟ ମଧ୍ୟ ଅଧିକ ସନ୍ତୁଳିତ ହେବ । ସାମୁଦ୍ରିକ ସୁରକ୍ଷା , ନୀଳ ଅର୍ଥବ୍ୟବସ୍ଥା ଓ ମାନବୀୟ ସହାୟତା କ୍ଷେତ୍ରରେ ମଧ୍ୟ ଆମର ଭାଗିଦାରୀକୁ ଆମେ ଅଧିକ ମଜଭୁତ କରିବାକୁ ଚାହୁଁଛୁ । ମହାମହିମଙ୍କ ବକ୍ତବ୍ୟକୁ ଶୁଣିବା ପରେ ମୁଁ କିଛି ପଦକ୍ଷେପ ଉପରେ ବିସ୍ତୃତ ଭାବେ ବିଚାର କରିବାକୁ ଚାହିଁବି । ମୁଁ ପୁଣିଥରେ ଥାଇଲାଣ୍ଡକୁ ଏବଂ ଆପଣମାନଙ୍କୁ ସମସ୍ତଙ୍କୁ ହୃଦୟରୁ କୃତଜ୍ଞତା ଜଣାଉଛି ।


    ***********

    
    
    (Release ID: 1590294) Visitor Counter : 7