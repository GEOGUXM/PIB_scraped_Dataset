      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାୟୁ ପ୍ରଦୂଷଣ ମୁକାବିଲା ପାଇଁ ନିଆଯାଇଥିବା ପଦକ୍ଷେପର ସମୀକ୍ଷା କଲେ ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବ
      • ପ୍ରଦୂଷଣ ସ୍ଥିତିରେ ସୁଧାର ପାଇଁ ଗ୍ରହଣ କରାଯାଇଥିବା ପଦକ୍ଷେପ ସମ୍ପର୍କରେ ମୁଖ୍ୟ ଶାସନ ସଚିବମାନେ ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟକୁ ଅବଗତ କରାଇଲେ

      Posted On: 04 NOV 2019 9:19PM by PIB Bhubaneshwar

    ବାୟୁ ପ୍ରଦୂଷଣର ମୁକାବିଲା ଲାଗି ପଞ୍ଜାବ , ହରିୟାଣା ଏବଂ ଦିଲ୍ଲୀ ସରକାରଙ୍କ ଦ୍ୱାରା ନିଆଯାଇଥିବା ପଦକ୍ଷେପ ସମ୍ପର୍କରେ ଆଜି ପୁଣିଥରେ ସମୀକ୍ଷା କରିଛନ୍ତି ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବ ଡ. ପି.କେ ମିଶ୍ର । ଗତ 24 ଘଣ୍ଟା ମଧ୍ୟରେ ଏସବୁ ରାଜ୍ୟରେ ଅଗ୍ନିକାଣ୍ଡ ଏବଂ ପସଲ ବର୍ଜ୍ୟ ଦହନ ମାମଲାର ନିୟନ୍ତ୍ରଣ ଲାଗି ନିଆଯାଇଥିବା ଅତିରିକ୍ତ ପଦକ୍ଷେପର ବିବରଣୀ ଜାଣିବାକୁ ଚାହିଁଥିଲେ ।


    ପଞ୍ଜାବ ମୁଖ୍ୟ ଶାସନ ସଚିବ କହିଥିଲେ ଯେ ହଟସ୍ପଟ ଚିହ୍ନଟ ହୋଇଥିବା ବିଭିନ୍ନ ଜିଲ୍ଲାର ଉପ ଆୟୁକ୍ତମାନଙ୍କ ସହିତ ମିଶି ସେ ବ୍ୟକ୍ତିଗତ ଭାବେ ପରିସ୍ଥିତିର ଅନୁଧ୍ୟାନ କରୁଛନ୍ତି । ସେ ଆହୁରି କହିଥିଲେ ଯେ ବାୟୁ ପ୍ରଦୂଷଣ (ପ୍ରଦୂଷଣର ନିୟନ୍ତ୍ରଣ ଏବଂ ନିରାକରଣ) ଆଇନ , 1981ର ଉଲ୍ଲଙ୍ଘନ ପାଇଁ ମାମଲା ମଧ୍ୟ ରୁଜୁ କରାଯାଇଛି । ଏହି ଆଇନର ଉଲ୍ଲଙ୍ଘନ କ୍ଷେତ୍ରରେ ରାଜ୍ୟ ସରକାର କଠୋର ପଦକ୍ଷେପ ସ୍ୱରୂପ ଜୋରିମାନା ମଧ୍ୟ ଆଦାୟ କରୁଛନ୍ତି ।


    ହରିୟାଣା ମୁଖ୍ୟ ଶାସନ ସଚିବ କହିଥିଲେ ଯେ ରାଜ୍ୟରେ ଯଥାଶୀଘ୍ର ଫସଲ ବର୍ଜ୍ୟ ଦହନ ମାମଲା ହ୍ରାସ କରିବା ଲାଗି ମୁଖ୍ୟମନ୍ତ୍ରୀ ସମ୍ପୃକ୍ତ କର୍ତ୍ତୃପକ୍ଷଙ୍କୁ ଆଦେଶ ଦେଇଛନ୍ତି । ବାୟୁ ପ୍ରଦୂଷଣ ମାମଲାର ନିୟନ୍ତ୍ରଣ ଲାଗି ବିଭିନ୍ନ ଦଳ କ୍ଷେତ୍ର ପ୍ରଦର୍ଶନ କରୁଛନ୍ତି ।


    ଦିଲ୍ଲୀ ମୁଖ୍ୟ ଶାସନ ସଚିବ କହିଥିଲେ ଯେ ଜଳ ସିଂଚନ କାର୍ଯ୍ୟକୁ ତ୍ୱରାନ୍ୱିତ କରାଯାଇଛି । ଅଧିକ ବାୟୁ ପ୍ରଦୂଷଣ ଥିବା ହଟସ୍ପଟ ଓ କରିଡରରେ ସ୍ଥିତି ସୁଧାରିବା ଉପରେ ଗୁରୁତ୍ୱାରୋପ କରାଯାଉଛି । ଖୋଲାରେ ଅଳିଆ ଗଦା କରିବା ଉପରେ ଅଂକୁଶ ଲଗାଯାଇଛି ଏବଂ ନିୟମ ଉଲ୍ଲଂଘନକାରୀଙ୍କ ଠାରୁ ସର୍ବାଧିକ ଜୋରିମାନା ଆଦାୟ କରାଯାଉଛି ।


    ଆଗାମୀ କିଛିଦିନ ପର୍ଯ୍ୟନ୍ତ ପାଣିପାଗ ଅନୁକୂଳ ରହିବ ବୋଲି ଭାରତୀୟ ପାଣିପାଗ ବିଭାଗ ପକ୍ଷରୁ ସୂଚନା ଦିଆଯାଇଥିଲା ।


    ଜରୁରି ଆଗୁଆ ପଦକ୍ଷେପ ନେବା ଉପରେ ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବ ଗୁରୁତ୍ୱାରୋପ କରିଥିଲେ ।


    ସମସ୍ତ କର୍ତ୍ତୃପକ୍ଷଙ୍କ ଦ୍ୱାରା ନିଆଯାଇଥିବା ପଦକ୍ଷେପକୁ ସେ ପ୍ରଶଂସା କରିଥିଲେ ଏବଂ କହିଥିଲେ ଯେ ଅସ୍ଥାୟୀ ପଦକ୍ଷେପ ଗ୍ରହଣ କରାଯିବା ପରେ ସମସ୍ୟାର ସମାଧାନ ପାଇଁ ଦୀର୍ଘସ୍ଥାୟୀ ପଦକ୍ଷେପ ଗ୍ରହଣ କରାଯିବ ।


    ପ୍ରଧାନମନ୍ତ୍ରୀଙ୍କ ପ୍ରମୁଖ ପରାମର୍ଶଦାତା ଶ୍ରୀ ପି.କେ ସିହ୍ନା , କ୍ୟାବିନେଟ ସଚିବ , ପରିବେଶ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ସଚିବ , କୃଷି ସଚିବ , କେନ୍ଦ୍ର ପ୍ରଦୂଷଣ ନିୟନ୍ତ୍ରଣ ବୋର୍ଡ ଅଧ୍ୟକ୍ଷ , ଭାରତୀୟ ପାଣିପାଗ ବିଭାଗର ମହାନିର୍ଦ୍ଦେଶକ ଏବଂ ପଞ୍ଜାବ , ହରିୟାଣା ଓ ଦିଲ୍ଲୀର ମୁଖ୍ୟ ଶାସନ ସଚିବଙ୍କ ସମେତ ଅନ୍ୟ ବରିଷ୍ଠ ଅଧିକାରୀମାନେ ଏହି ବୈଠକରେ ଯୋଗ ଦେଇଥିଲେ ।


    **********

    
    
    (Release ID: 1590381) Visitor Counter : 28