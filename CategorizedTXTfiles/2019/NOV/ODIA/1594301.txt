      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରିପବ୍ଲିକ ଟିଭି ଶିଖର ସମ୍ମିଳନୀ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 26 NOV 2019 7:06PM by PIB Bhubaneshwar


    ଶ୍ରୀମାନ ଅର୍ଣ୍ଣବ ଗୋସ୍ୱାମୀଜୀ , ଉପସ୍ଥିତ ସକଳ ମହାନୁଭବ , ରିପବ୍ଲିକ ଟିଭି , ଭାରତର ସାଧାରଣତନ୍ତ୍ରର ସମସ୍ତ ଟିମ୍ , ଏଠାରେ ଉପସ୍ଥିତ ସମସ୍ତ ଗଣ୍ୟମାନ୍ୟ ଅତିଥିଗଣ , ବନ୍ଧୁଗଣ ,


    ଗତଥର ଯେତେବେଳେ ମୁଁ ଆପଣମାନଙ୍କ ଗହଣକୁ ଆସିଥିଲି ତ ତାହା ରିପବ୍ଲିକ ଟେଲିଭିଜନର ଚର୍ଚ୍ଚା ହିଁ ହୋଇଥିଲା । କିନ୍ତୁ ଏବେ ଆପଣମାନେ ରିପବ୍ଲିକ୍ ଭାରତକୁ ମଧ୍ୟ ସ୍ଥାପିତ କରିଦେଇଛନ୍ତି । ଏବେ ଅର୍ଣ୍ଣବ କହୁଥିଲେ ଯେ କିଛି ଦିନ ମଧ୍ୟରେ ଆପଣମାନେ ଆଞ୍ଚଳିକ ଚାନେଲ ଆରମ୍ଭ କରିବାର ଯୋଜନା ଅଛି ଏବଂ ବୈଶ୍ୱିକ ଉପସ୍ଥିତିର ବି ପ୍ରସ୍ତୁତି ଆରମ୍ଭ କରିଦେଇଛନ୍ତି । ଏଥିପାଇଁ ମୁଁ ଆପଣମାନଙ୍କୁ ସମସ୍ତଙ୍କୁ ଶୁଭକାମନା ଜଣାଉଛି ।


    ସାଥୀଗଣ , ଆଜି ଆମର ସମ୍ବିଧାନକୁ 70 ବର୍ଷ ପୂର୍ଣ୍ଣ ହୋଇଛି । ଏହା ଏକ ପ୍ରକାର ବହୁତ ବଡ଼ ଐତିହାସିକ ଦିବସ । ମୁଁ ଆପଣମାନେ ସମସ୍ତେ ଏବଂ ରିପବ୍ଲିକ୍ ଟିଭିର ସମସ୍ତ ଦର୍ଶକଗଣଙ୍କୁ ଏଭଳି ଏକ ଆୟୋଜନ ପାଇଁ ତଥା ସମ୍ବିଧାନ ଦିବସ ଅବସରରେ ଅନେକ ଅନେକ ବଧେଇ ଜଣାଉଛି ।


    ସାଥୀଗଣ , ଆପଣମାନଙ୍କ ସମସ୍ତଙ୍କ ଠାରୁ କିଏ ଭଲା ଏକଥା ଉତ୍ତମ ଭାବେ ବୁଝିଛନ୍ତି ଯେ ‘ Nation wants to know ’ ଏଇଠାରୁ ଯେଉଁ ଯାତ୍ରା ଆରମ୍ଭ ହୋଇଥିଲା , ସେଠାରେ ରାଷ୍ଟ୍ର ପ୍ରଥମେ – ଏଇ ଯାତ୍ରା କିଭଳି ଆରମ୍ଭ ହୋଇଥିଲା ? ବିଗତ ପାଞ୍ଚ ବର୍ଷ ମଧ୍ୟରେ ସାରା ଦେଶ ଏଇ ପରିବର୍ତ୍ତନକୁ ଦେଖି ଆସିଛି । ପାଞ୍ଚ - ଛଅ ବର୍ଷ ପର୍ଯ୍ୟନ୍ତ ପ୍ରଥମେ ଜନତା ଏବଂ ଗଣମାଧ୍ୟମରେ କେବଳ ପ୍ରଶ୍ନ ହିଁ ପ୍ରଶ୍ନ - ପ୍ରଶ୍ନ ହିଁ ପ୍ରଶ୍ନ , ଏହି କଥା ଚାଲୁଥିଲା । ଏବଂ ଏପରି ଲାଗୁଥିଲା ଯେ ଯେମିତି ରେକର୍ଡ଼େଡ଼ ବୁଲେଟିନ ଚାଲିଛି ଏବଂ ମଝିରେ ମଝିରେ ସେହି କଥାସବୁ ବାରମ୍ବାର ଦୋହରା ଯାଉଛି । ସାଧାରଣ ଭାବେ ଆଲୋଚନା ରହୁଥିଲା - ହଜାର ହଜାର କୋଟି ଟଙ୍କାର ଘୋଟାଲା ତ ଦ୍ୱିତୀୟ ସପ୍ତାହ ଆସିଲା ବେଳକୁ ଲକ୍ଷ ଲକ୍ଷ କୋଟି ଟଙ୍କାର ଘୋଟାଲା । କେତେବେଳେ ଭ୍ରଷ୍ଟାଚାର ଆରୋପ ତ କେତେବେଳେ ମୁମ୍ବାଇ ତ ଆଉ କେତେବେଳେ ଦିଲ୍ଳୀ , କେତେବେଳେ ଜୟପୁର- ବମ ଧମାକା , କେତେବେଳେ ଦେଶର ଉତ୍ତର ପୂର୍ବାଞ୍ଚଳରେ ବ୍ଲକେଡ଼ କେତେବେଳ ଆକାଶଛୁଆଁ ଦରଦାମ ବୃଦ୍ଧି - ଅର୍ଥାତ୍ , ଗୋଟିଏ ବୁଲେଟିନ ଶେଷ ହେଉଥିଲା ତ ସେଇ ବୁଲେଟିନ ପୁଣି ଥରେ ଆସି ଯାଉଥିଲା ଓ ସେହିସବୁ ପୁରୁଣା ଖବରମାନଙ୍କ ସହ । ଏବେ ସେଭଳି ପରିସ୍ଥିତିକୁ ଏବଂ ପରିସ୍ଥିତିମାନଙ୍କରୁ ଦେଶ ବହୁତ ଆଗକୁ ବଢ଼ି ସାରିଛି । ଏବେ ସମସ୍ୟା ଓ ଚାଲେଞ୍ଜଗୁଡ଼ିକ ସହ ସେସବୁର ସମାଧାନ ପନ୍ଥା ଉପରେ ମଧ୍ୟ ଆଲୋଚନା ହେଉଛି । ଦଶନ୍ଧି ଦଶନ୍ଧି ଧରି ପୁରୁଣା ସମସ୍ୟାମାନଙ୍କ ସମାଧାନ ହୋଇ ହୋଇ ଆଜି ଦେଶ ସ୍ୱଚକ୍ଷୁରେ ନିଜ ଅବସ୍ଥାକୁ ଦେଖିପାରୁଛି । ପୁଣି ଏଭଳି ସମୟ ଥିଲା ଯେତେବେଳେ ଲୋକମାନେ କଥାବାର୍ତ୍ତା ହେଉଥିଲେ ଯେ ଆମ ଜୀବିତାବସ୍ଥାରେ ଆମେ ଏଭଳି କଥା କେତେ ଦେଖିପାରିବୁ - ଲୋକମାନେ ଏକଥା ବି କହୁଥିଲେ । ଏବଂ ଏହାର ଦୁଇଟି ପ୍ରମୁଖ କାରଣ ରହିଛି- ପ୍ରଥମତଃ , ଭାରତ 130 କୋଟି ଲୋକଙ୍କ ଆତ୍ମବିଶ୍ୱାସ , ଯେଉଁମାନେ କହନ୍ତି - ହଁ , ଏହା ହେଉଛି ଭାରତର ସମୟ , ଏବଂ ଦ୍ୱିତୀୟ କାରଣଟି ହେଲା- ଭାରତର 130 କୋଟି ଜନତାଙ୍କ ଚିନ୍ତାଧାରା- ଯିଏ କହନ୍ତି- ପ୍ରଥମେ ରାଷ୍ଟ୍ର । ଅର୍ଥାତ , ସର୍ବପ୍ରଥମେ ଦେଶ , ସବୁଠୁ ଉପରେ ଦେଶ , ସବୁଠାରୁ ଆଗରେ ଦେଶ ।


    ସାଥୀଗଣ , ଆପଣମାନଙ୍କ ସ୍ମରଣ ଥିବ ଯେ କିଛି ବର୍ଷ ପୂର୍ବେ ମୁଁ ଆପଣମାନଙ୍କୁ ଗୋଟିଏ ଛୋଟିଆ ନିବେଦନ କରିଥିଲି । ଏବଂ ମୁଁ କହିଥିଲି ଯେ ଯାହାଙ୍କ ଦ୍ୱାରା ସମ୍ଭବପର ହେଉଛି ସେମାନେ ନିଜ ନିଜ ଗ୍ୟାସ ସବସିଡ଼ି ଫେରସ୍ତ କରିଦିଅନ୍ତୁ । କେଡ଼େ ଛୋଟ ନିବେଦନଟିଏ , କିନ୍ତୁ ଏହି ନିବେଦନ ପରେ ଏକ କୋଟିରୁ ଅଧିକ ଲୋକ ସେମାନଙ୍କର ଗ୍ୟାସ ସବସିଡ଼ି ଛାଡ଼ି ଦେଇଥିଲେ । ଏଇଆକୁ ତ କହନ୍ତି ପ୍ରଥମେ ରାଷ୍ଟ୍ର । ଜୁଲାଇ 2017 ପରେ ଦେଶର 63 ଲକ୍ଷ ଲୋକ , ତାହା ଠାରୁ ଅଧିକ ସଂଖ୍ୟକ ବରିଷ୍ଠ ନାଗରିକ , ଯେଉଁମାନଙ୍କୁ ରେଳଯାତ୍ରା କରିବା ବେଳେ ସବସିଡ଼ି ମିଳୁଥିଲା । 63 ଲକ୍ଷ ଏଭଳି ବରିଷ୍ଠ ନାଗରିକ ଯେଉଁମାନଙ୍କୁ ରେଳଯାତ୍ରା କଲାବେଳେ ସବସିଡ଼ି ମିଳୁଥିଲା ସେମାନେ ସ୍ୱେଚ୍ଛାକୃତ ଭାବେ ସେମାନଙ୍କର ସବସିଡ଼ି ଛାଡ଼ିଦେଲେ । ଏହାକୁ ତ କହନ୍ତି ପ୍ରଥମେ ରାଷ୍ଟ୍ର । ଆପଣମାନଙ୍କର ମନେଥିବ , ନିଜ ନିଜ ଗାଁରେ ଶୌଚାଳୟ ନିର୍ମାଣ କରିବା ସକାଶେ 105 ବର୍ଷର ଜଣେ ଆଦିବାସୀ ଗୁରୁଜନ ମହିଳା ନିଜ ରୋଜଗାରର ଏକମାତ୍ର ସାଧାନ- ନିଜର ଛେଳିମାନଙ୍କୁ ବିକ୍ରି କରି ଦେଇଥିଲେ ଏବଂ ସେହି ଅର୍ଥରେ ସେ ଶୌଚାଳୟ ନିର୍ମାଣ କରିଥିଲେ ଓ ଶୌଚାଳୟ ନିର୍ମାଣର ଆନ୍ଦୋଳନ ଆରମ୍ଭ କରିଥିଲେ । ଏହାକୁ କହନ୍ତି ପ୍ରଥମେ ରାଷ୍ଟ୍ର । ପୁଣେର ଜଣେ ଅବସରପ୍ରାପ୍ତ ଶିକ୍ଷକ ଯିଏ ସ୍ୱଚ୍ଛତା ଅଭିଯାନ ପାଇଁ ନିଜ ପେନସନର ଏକ ସିଂହଭାଗ ଦାନ କରି ଦେଇଥିଲେ । କ ’ ଣ ଏହାକୁ ଆମେ ପ୍ରଥମେ ରାଷ୍ଟ୍ର ବୋଲି ବିବେଚନା କରିବା ନାହିଁ ? ଅନେକ ଲୋକ ନିଜ ଇଚ୍ଛାରେ ସ୍ୱତଃପ୍ରବୃତ୍ତ ଭାବେ ସମୁଦ୍ର ତଟକୁ ସଫା କରିବା କାର୍ଯ୍ୟରେ ନେତୃତ୍ୱ ନେଉଛନ୍ତି । କିଏ ଗରିବ ପିଲାମାନଙ୍କ ଭବିଷ୍ୟତ ନିର୍ମାଣ କରିବା ସକାଶେ ସେମାନଙ୍କୁ ପାଠ ପଢ଼ାଉଛନ୍ତି । ଆଉ କିଏ ଗରିବ ଲୋକମାନଙ୍କୁ ଡ଼ିଜିଟାଲ କାରବାର ସଂପର୍କର ଶିକ୍ଷା ଦେଉଛନ୍ତି । ଭାରତର ପ୍ରତ୍ୟେକ କୋଣରେ ଏଇଭଳି ଅସଂଖ୍ୟ କାର୍ଯ୍ୟ ଜାରି ରହିଛି । ଏହାକୁ କହନ୍ତି ପ୍ରଥମେ ରାଷ୍ଟ୍ର । ସାଥୀଗଣ , ପ୍ରଥମେ ରାଷ୍ଟ୍ର ନିର୍ମାଣ ପ୍ରତି ପ୍ରତ୍ୟେକ ଦେଶବାସୀ ସମର୍ପିତ ରହିଛନ୍ତି । ଅନେକ ଲୋକଙ୍କ ମନରେ ଦେଶ ପ୍ରତି ନିଜର ଦାୟିତ୍ୱର ଭାବ ଭରି ରହିଛି ଯାହା ଆଜି ଭାରତକୁ ନୂତନ ଶକ୍ତି ପ୍ରଦାନ କରିଛି ଏବଂ ସେଇଥିପାଇଁ ଚଳିତ ଥର ସମ୍ମିଳନୀର ଯେଉଁ ଶୀର୍ଷକ ଆପଣମାନେ ରଖିଛନ୍ତି- ‘ ଇଣ୍ଡିଆସ ମୁମେଣ୍ଟ , ନେସନ ଫାଷ୍ଟ ’ ତାହା ହେଉଛି ଭାରତ ଭାବାବେଗ ଏବଂ ଭାରତର ଆକାଂକ୍ଷା । ଅର୍ଥାତ , ସବୁକିଛିକୁ ମିଶାଇ ଆଜି ରାଷ୍ଟ୍ରର ମାନସିକତାକୁ ପ୍ରତିବିମ୍ବିତ କରୁଛି , ପ୍ରତିଫଳିତ କରୁଛି ।


    ସାଥୀଗଣ , ପ୍ରଥମେ ରାଷ୍ଟ୍ର , ଏପରି ଭାବନାରେ ପରିଚାଳିତ ହୋଇ ଆମେ ଯେଉଁ କାର୍ଯ୍ୟ କରିଛେ , ତାହା ଉପରେ ଦେଶର ଜନସାଧାରଣଙ୍କର କେତେ ମାତ୍ରାରେ ଅଧିକ ଭରସା ରହିଛି ତାହା ଆପଣମାନେ ଚଳିତ ବର୍ଷ ସଂପନ୍ନ ହୋଇଥିବା ଲୋକସଭା ନିର୍ବାଚନ ଫଳାଫଳରୁ ଦେଖି ସାରିଛନ୍ତି । ଦେଶର ଜନତା ଜାଣନ୍ତି ଏବଂ ଏକଥା ସ୍ୱୀକାର ମଧ୍ୟ କରନ୍ତି ଯେ ପ୍ରଥମେ ରାଷ୍ଟ୍ର ଚିନ୍ତାଧାରାକୁ ଆମେ ସଦାବେଳେ ପ୍ରାଣ ତତ୍ତ୍ୱ ମାନିକରି କାର୍ଯ୍ୟ କରିଆସୁଛୁ । ଚଳିତ ଥର ଆମକୁ ଯେଉଁ ଜନ ସମର୍ଥନ ମିଳିଛି ସେଥିରେ ଆମକୁ ଦେଶବାସୀ ଏଇ ଆଦେଶ ଦେଇଛନ୍ତି ଯେ ଆବଶ୍ୟକତା ସହ ହିଁ ଆକାଂକ୍ଷାଗୁଡ଼ିକୁ , ଅପେକ୍ଷାଗୁଡ଼ିକୁ ପୂରା କରିବା ସକାଶେ ନିରନ୍ତର କାର୍ଯ୍ୟ କରିବାକୁ ପଡ଼ିବ । ତେବେ ଏସବୁ ପ୍ରତ୍ୟାଶା କ ’ ଣ ? ଏସବୁର ମର୍ମ ଏଇଆ ଯେ – ଦେଶ ଦଶନ୍ଧି ଦଶନ୍ଧି ଧରି ଯେଉଁସବୁ ସମସ୍ୟାର କାଦୁଅ ଭିତରେ ଫସି ରହିଥିଲା ସେଥିରୁ ବାହାର କରିବାକୁ ପଡ଼ିବ ।


    ସାଥୀଗଣ , ଯେତେବେଳେ ପ୍ରଥମେ ରାଷ୍ଟ୍ରୀୟ ଚିନ୍ତାଧାରା କାର୍ଯ୍ୟ କରିଥାଏ ସେତେବେଳେ ଆମର ସଂକଳ୍ପ ବି ଆପଣାଛାଏଁ ବଡ଼ ହୋଇ ଯାଇଥାଏ ଏବଂ ତାହାକୁ ସିଦ୍ଧ କରିବା ସକାଶେ ପ୍ରୟାସ ବି ବ୍ୟାପକ ହୋଇଥାଏ । ମୁଁ କିଛି ଉଦାହରଣର ସହ ମୋର ବକ୍ତବ୍ୟ ଆପଣମାନଙ୍କ ସମ୍ମୁଖରେ ଉପସ୍ଥାପନ କରିବାକୁ ଚାହିଁବି ।


    ସାଥୀଗଣ , ସମ୍ବିଧାନର ଧାରା 370 ଏବଂ 35 A - ଏହି କାରଣରୁ ଭାରତ ଯେତେ କଷ୍ଟ ଭୋଗିଛି ତାହା ଆପଣମାନେ ସମସ୍ତେ ଜାଣନ୍ତି । ଏବେ ଏହି ସମସ୍ୟାର କିଭଳି ସମାଧାନ କରାଯାଇପାରିଲା ତାହା ବି ଆପଣମାନେ ଦେଖିଛନ୍ତି । ଧାରା 370କୁ ଆମର ସମ୍ବିଧାନରେ ପ୍ରଥମ ଦିନଠାରୁ ହିଁ ଅସ୍ଥାୟୀ ବୋଲି କୁହାଯାଇ ଆସିଛି । ଟେମ୍ପୋରାରୀ ବୋଲି କୁହାଯାଇଛି । କିଛି ଲୋକ ଏବଂ କିଛି ପରିବାର ନିଜର ରାଜନୈତିକ ସ୍ୱାର୍ଥ ସିଦ୍ଧି ସକାଶେ ଏହାକୁ ମନସ୍ତାତ୍ତ୍ୱିକ ଦୃଷ୍ଟିକୋଣରୁ ସ୍ଥାୟୀ ବୋଲି ମାନି ନେଇଥିଲେ । ଏଭଳି କରି ସେମାନେ ସମ୍ବିଧାନର ଭାବନାକୁ ଅପମାନିତ କରିଛନ୍ତି । ଏହାକୁ ଅଣଦେଖା କରିଛନ୍ତି । ଧାରା 370 ପାଇଁ ଯେଉଁ ଅନିଶ୍ଚିତତା ସୃଷ୍ଟି ହୋଇଥିଲା , ତାହା ସେଠାରେ ବିଚ୍ଛିନ୍ନତାବାଦୀ ଚିନ୍ତାଧାରା ପ୍ରସାରକୁ ପ୍ରୋତ୍ସାହନ ଯୋଗାଉଥିଲା । ଆମ ସରକାର ଧାରା 370 ଏବଂ ଧାରା 35 A - ଏହି ଦୁଇ ଧାରାକୁ ହଟାଇ ଦେଶର ସମ୍ବିଧାନର ସର୍ବମାନ୍ୟତାକୁ ପୁନଃ ସ୍ଥାପିତ କରିପାରିଛି । ଏବେ ଜମ୍ମୁ କଶ୍ମୀର ଏବଂ ଲଦାଖରେ ବିକାଶର ନୂତନ ମାର୍ଗ ଖୋଲିବା ଆରମ୍ଭ କରିଛି ।


    ସାଥୀଗଣ , ଦେଶ ସାମ୍ନାରେ ଆଉ ଏକ ପ୍ରସଙ୍ଗ ଥିଲା ଯାହା ଶହ ଶହ ବର୍ଷ ଧରି ଚଳି ଆସୁଥିଲା । ଦଶନ୍ଧି ଦଶନ୍ଧି ଧରି ଭିନ୍ନ ଭିନ୍ନ ଅଦାଲତରେ ଏହି ପ୍ରସଙ୍ଗରେ ଥିବା ମାମଲାଗୁଡ଼ିକ ଉପରେ ଶୁଣାଣି ଜାରି ରହିଥିଲା । ଏବଂ ସେହି ପ୍ରସଙ୍ଗଟି ଥିଲା ଅଯୋଧ୍ୟା । ପୂର୍ବରୁ ଯେଉଁ ଦଳ କ୍ଷମତାରେ ରହି ଆସିଥିଲେ ଏହି ସମ୍ବେଦନଶୀଳ ଓ ଭାବାତ୍ମକ ବିଷୟର ସମାଧାନ ସକାଶେ ସେମାନେ କୌଣସି ଇଚ୍ଛାଶକ୍ତି ପ୍ରଦର୍ଶନ କରିନଥିଲେ । ଏହି ପ୍ରସଙ୍ଗରୁ ସେମାନେ ନିଜର ଭୋଟ ଖୋଜୁଥିଲେ । ସେଇଥିପାଇଁ ଅଦାଲତରେ ଏହି ପ୍ରସଙ୍ଗକୁ ଅଟକେଇ ରଖିବା ଲାଗି ସେମାନେ ଜୋରସୋର ପ୍ରୟାସ ଜାରି ରଖିଥିଲେ । ପୂର୍ବରୁ ଏ ସମସ୍ୟାର ସମାଧାନ ନହେବାର ସେପରି କୌଣସି କାରଣ ନଥିଲା । କିନ୍ତୁ କିଛି ରାଜନୈତିକ ଦଳ ଏବଂ ସଂଗଠନମାନଙ୍କ ସ୍ୱାର୍ଥପୂର୍ଣ୍ଣ ରାଜନୀତି ଯୋଗୁ ହିଁ ଅଯୋଧ୍ୟା ବିବାଦ ଏତେ ଦିନ ପର୍ଯ୍ୟନ୍ତ ଅଟକି ରହିଥିଲା । ଯଦି ସେପରି ଲୋକଙ୍କ ଆୟତ୍ତ ଭିତରେ ଥାଆନ୍ତା , ତା ’ ହେଲେ ସେମାନେ ଏହି ପ୍ରସଙ୍ଗକୁ କଦାପି ସମାଧାନ କରିବାକୁ ଦେଇନଥାନ୍ତେ ।


    ସାଥୀଗଣ , ନିଜର ରାଜନୀତିକୁ ଉଜ୍ଜ୍ୱଳ କରି ରଖିବା ସକାଶେ , ଏଭଳି ଗୁରୁତ୍ୱପୂର୍ଣ୍ଣ ପ୍ରସଙ୍ଗକୁ ଟାଳି ଚାଲିବା ସକାଶେ , କିଛି ଲୋକ ସଦାସର୍ବଦା ଦେଶରେ ଭୟର ଏକ କୃତ୍ରିମ ଯୁକ୍ତି ବାଢିଥିଲେ । ଭାରତ ଯଦି ଏପରି କରିଚାଲିବ , ଦେଶରେ ଯଦି ଏଭଳି ଚିନ୍ତାଧାରାର ବାତାବରଣ ପ୍ରସାରଣ କରାଯିବ , ଏହାର ସଂପ୍ରସାରଣ ଘଟିବ , ଏହାର ପ୍ରତିକ୍ରିୟା ସୃଷ୍ଟି କରାଯିବ , ହସ୍ତକ୍ଷେପ ଭଳି ଯୁକ୍ତି ଦ୍ୱାରା ସେମାନେ ନିଜର ନିଷ୍ପତ୍ତିକୁ ଯଥାର୍ଥ ବୋଲି ପ୍ରମାଣିତ କରିଚାଲିବେ , ତେବେ ଦେଶର କିଛି ଲାଭ ହେବ କି ?


    ସାଥୀଗଣ , ଆଜି 26/11 ମୁମ୍ବାଇ ଆକ୍ରମଣର ବର୍ଷପୂର୍ତ୍ତି । ଆମେ ଭଲଭାବେ ଜାଣିଛେ ଏହି ଆକ୍ରମଣ ପରେ ଆତଙ୍କବାଦ/ଉପରେ କିଭଳି ନରମ ମନୋଭାବ ପୋଷଣ କରାଯାଇଥିଲା । ଏବେ ଦେଶ ଆତଙ୍କବାଦ ବିରୁଦ୍ଧରେ କିଭଳି କାର୍ଯ୍ୟାନୁଷ୍ଠାନ ଗ୍ରହଣ କରୁଛି , ଏହା କ ’ ଣ ଆପଣମାନଙ୍କୁ ବୁଝାଇବା ମୋ ପକ୍ଷେ କୌଣସି ଆବଶ୍ୟକତା ରହିଛି ? ଆତଙ୍କବାଦକୁ ବଞ୍ଚାଇ ରଖିବାର ସବୁ ପ୍ରୟାସ ଧ୍ୱସ୍ତ ହୋଇଛି ଏବଂ ସେଭଳି ତତ୍ତ୍ଵ ବିରୋଧରେ ଏବେ ଦୃଢ଼ କାର୍ଯ୍ୟାନୁଷ୍ଠାନ ଗ୍ରହଣ କରାଯାଇଛି ।


    ବନ୍ଧୁଗଣ , ତିନି ତଲାକ ପ୍ରସଙ୍ଗରେ ବି ଏତେ ଦଶନ୍ଧି ଧରି ସେଇଭଳି ମାମଲାକୁ ଟଣା ଚାଲିଥିଲା । ଏହି ପ୍ରସଙ୍ଗକୁ ମଧ୍ୟ ଯେତିକି ଟାଣିଭିଡ଼ି ଲମ୍ବାଯାଇପାରିବ , ସେତିକି ଟଣାଗଲା ଓ ସେହି ଭୟର କୃତ୍ରିମ ଯୁକ୍ତି ଦେଶବାସୀଙ୍କ ଆଗରେ ଉପସ୍ଥାପନ କରାଗଲା । ସେହିଭଳି ଗରିବମାନଙ୍କ ସକାଶେ ସଂରକ୍ଷଣ ବ୍ୟବସ୍ଥା ପ୍ରସଙ୍ଗରେ ସଦାବେଳେ ଏକ ଭ୍ରମ ସୃଷ୍ଟି କରାଗଲା । ଭୋଟ ବ୍ୟାଙ୍କ ରାଜନୀତି କରୁଥିବା ଏହି ଲୋକମାନେ କେତେବେଳେ କାହାକୁ ମିଛ ପ୍ରତିଶ୍ରୁତି ଦେଇ ଉସୁକାଉଥିଲେ ତ ଆଉ କାହାକୁ ଡ଼ରେଇ ଧମକେଇ ନିଜ ସ୍ୱାର୍ଥ ହାସଲ କରିଚାଲିଥିଲେ । ଏଭଳି ଘଟଣା କେତେ ଦିନ ଅବା ଚାଲିଥାନ୍ତା ? ତାହା ଧାରା 370 ପ୍ରସଙ୍ଗରେ ହୋଇଥାଉ , କିମ୍ବା ଅଯୋଧ୍ୟା ପ୍ରସଙ୍ଗରେ ହୋଇଥାଉ , ତିନି ତଲାକ ଘଟଣା ହୋଇଥାଉ ଅଥବା ଗରିବମାନଙ୍କ ସକାଶେ ସଂରକ୍ଷଣ ମାମଲା ହୋଇଥାଉ - ଦେଶ ଏଭଳି ସିଦ୍ଧାନ୍ତ ଗ୍ରହଣ କରିଛି , ପୁରୁଣା ଆହ୍ଵାନଗୁଡ଼ିକୁ ସାମ୍ନା କରିଛି ଓ ଏବେ ଆଗକୁ ଅଗ୍ରସର ହେଉଛି । ଏକଥା ନୁହେଁ ଯେ ଦେଶ ବିରୋଧୀ ଏଭଳି ତତ୍ତ୍ୱମାନେ ଲୋକଙ୍କୁ ବିଭ୍ରାନ୍ତ କରିବାକୁ , ବିଚ୍ଛିନ୍ନତାବାଦୀ ଶକ୍ତିଙ୍କୁ ବଢ଼ିବାକୁ ସେମାନଙ୍କୁ ଉସୁକାଇବାକୁ ପ୍ରୟାସ କରିନଥିଲେ । ସେମାନେ ସବୁ ପ୍ରକାର ପ୍ରୟାସ କରିଛନ୍ତି , କିନ୍ତୁ ଏ ଦେଶର ଜନତା ହିଁ ସେମାନଙ୍କୁ ବିଫଳ କରିଦେଇଛନ୍ତି ଏବଂ ଜନସାଧାରଣଙ୍କ ଏହି ଭାବନା ହିଁ ପ୍ରଥମେ ରାଷ୍ଟ୍ର ଚିନ୍ତାଧାରାକୁ ପ୍ରମାଣିତ କରୁଛି । ଆଜି ସମୟ ଚକ୍ର ଏକଥା ମଧ୍ୟ ଦେଖୁଛି ଯେ ଯେତେବେଳେ ରାଷ୍ଟ୍ର ପ୍ରଥମେ ବୋଲି ସଭିଏଁ ଚିନ୍ତା କରୁଛନ୍ତି ତ ଦେଶ ବଡ଼ ବଡ଼ ସିଦ୍ଧାନ୍ତ ଖୁବ୍‌ ସହଜରେ ନେଇ ପାରୁଛି ଏବଂ ସେଭଳି ସିଦ୍ଧାନ୍ତକୁ ସ୍ୱୀକାର କରିବାର କ୍ଷମତା ପ୍ରଦର୍ଶନ କରି ଆଗକୁ ବଢ଼ି ଚାଲିଛି ।


    ସାଥୀଗଣ , ଦ୍ରୁତ ପରିବର୍ତ୍ତନଶୀଳ ଭାରତରେ ଆମର ଏଭଳି ଭାବନା , ଆପଣମାନଙ୍କୁ , ଦେଶର ପ୍ରତ୍ୟେକ ରାଜନୈତିକ ଦଳଙ୍କ ପାଇଁ ମଧ୍ୟ ଏକ ବଡ଼ ସନ୍ଦେଶ ଦେଉଛି । ଏ ଦେଶର ଜନତା ଦୁଶଶ୍ଚିନ୍ତା ଭିତରେ ରହିବାକୁ ଚାହାନ୍ତିନାହିଁ । ନୈରାଶ୍ୟ ଭିତରେ ରହିବାକୁ ଚାହାନ୍ତିନାହିଁ । ସେମାନେ କେବଳ ଦେଶର ବିକାଶ ଦେଖିବାକୁ ହିଁ ଚାହାନ୍ତି । ତାହା ହିଁ କାମନା କରନ୍ତି ।


    ସାଥୀଗଣ , ନୂଆ ନୂଆ ସଫଳତାର ଦ୍ୱାର ସେତିକି ବେଳେ ଉନ୍ମୁକ୍ତ ହେବ ଯେତେବେଳେ ଜୀବନରେ ଆମେ ସମସ୍ତ ଆହ୍ଵାନକୁ ସ୍ୱୀକାର କରିବା । ଏବେ ଆପଣମାନେ ଅର୍ଣ୍ଣବ କଥାକୁ ଦେଖନ୍ତୁ , ତାଙ୍କର ଟିଭି ସୋ ଦେଖନ୍ତୁ , ଯିଏ ଏତେ ଲମ୍ବା ଚଉଡ଼ା ୱିଣ୍ଡୋ ବନେଇ , ଏତେ ସବୁ ଅତିଥିମାନଙ୍କୁ ଆମନ୍ତ୍ରଣ କରି ଅର୍ଣ୍ଣବ ନିଜର ଅଦାଲତ ଆରମ୍ଭ କରିଛନ୍ତି ଏବଂ ଏହାକୁ କମ୍‌ ରାସ୍ତା ଅତିକ୍ରମ କରିବା ଭଳି କାର୍ଯ୍ୟ ବୋଲି ଭାବନ୍ତୁ ନାହିଁ । ଅର୍ଣ୍ଣବଙ୍କ ଅତିଥିଗଣ ବି ତ ତାଙ୍କର ସୋ ’ କୁ ଆସିବାର ରିସ୍କ ନେଉଛନ୍ତି । ଥାଉ , ପରିହାସ ତା ’ ସ୍ଥାନରେ ଥାଉ । ଅର୍ଣ୍ଣବ ଆହ୍ଵାନକୁ ସ୍ୱୀକାର କରିଛନ୍ତି ଓ ସେଇଥିପାଇଁ ଆଜି ରିପବ୍ଲିକ୍‌ ଟିଭି ଭଳି ନେଟୱାର୍କ ସ୍ଥାପିତ କରିପାରିଛନ୍ତି ।


    ସାଥୀଗଣ , ଆମ ସରକାର କେବଳ ଆହ୍ଵାନକୁ ସ୍ୱୀକାର କରିନାହିଁ , ଅପରନ୍ତୁ ସେସବୁର ସମାଧାନକୁ ନେଇ ଗମ୍ଭୀରତା ମଧ୍ୟ ପ୍ରକଟ କରିଛି । ମୋର ମନେଅଛି , ଯେତେବେଳେ 2014ରେ ସରକାର ଗଠିତ ହେବା ପରେ ପରେ ପୂର୍ବବର୍ତ୍ତୀ ସରକାରଙ୍କ ସମୟରେ ହୋଇଥିବା ଏନପିଏସ ଓ ତାକୁ ଲୁଚାଇ ରଖିବା ଲାଗି ହୋଇଥିବା ଗଡ଼ବଡ଼ କଥା ପଦାକୁ ଆସିଲା , ତ ସେତେବେଳେ କିପ୍ରକାର ସ୍ଥିତି ରହିଥିଲା । ଆମେ ଏଭଳି ଦୁର୍ନୀତିକୁ ଦେଶବାସୀଙ୍କ ସାମ୍ନାକୁ ଆଣି ସେଥିରୁ ନିସ୍ତାର ପାଇବାର ମାର୍ଗ ପ୍ରସ୍ତୁତ କରିଥିଲୁ । ଏବେ insolvency and bankruptcy code (IBC) ଯୋଗୁ ପ୍ରାୟ ତିନି ଲକ୍ଷ କୋଟି ଟଙ୍କା ଫେରସ୍ତର ମାର୍ଗ ସୁନିଶ୍ଚିତ ହୋଇପାରିଛି । ଆପଣମାନଙ୍କର ଏନପିସି କଥା ମନେ ଅଛି ନା ? ଏନପିସିକୁ ନେଇ ଲୋକମାନେ କେତେ ହୋହଲ୍ଲା କରିଥିଲେ ? ଏହା ସେଇ ଗୋଟିଏ ପଦ୍ଧତିର ଅଂଶବିଶେଷ । ପ୍ରତ୍ୟେକ ଥର ସଂସଦର ଅଧିବେଶନ ପୂର୍ବରୁ ଲୋକମାନେ କିଛି ନା କିଛି ନୂଆ ମିଛ ସୃଷ୍ଟି କରିଥାନ୍ତି ଏବଂ ପୁଣି ତାକୁ ସମସ୍ତଙ୍କ ମୁଣ୍ଡ ଉପରେ ଥାପି ଦେବାରେ ଲାଗିପଡ଼ନ୍ତି । ଏପରି ଏକ ଅଧିବେଶନ ହେବ , କୌଣସି ଏକ ମନପସନ୍ଦ ସ୍ଥାନରେ କୌଣସି ଖବର ପ୍ରକାଶିତ ହେବ ବା ବ୍ରେକିଂ ନ୍ୟୁଜ ବନେଇ ଦିଆଯିବ ଓ ପୁଣି ଏହାର ସଂପୂର୍ଣ୍ଣ ଇକୋ ସିଷ୍ଟମ୍‌ , ତାକୁ ନେଇ ଉଡ଼ିଯିବ । ଆପଣମାନେ ତ ଗଣମାମଧ୍ୟମରେ ବ୍ୟାକଗ୍ରାଉଣ୍ଡର ପ୍ୟାକେଜ୍‌ ପ୍ରସ୍ତୁତ କରିଥାନ୍ତି , ସବୁ ସଂପର୍କୀତ ଖବରକୁ ଯୋଡ଼ିଥାନ୍ତି । ସ୍ମରଣ କରନ୍ତୁ ଏନପିଏସକୁ ନେଇ ଏହି ପଦ୍ଧତି ଚାଲିଥିଲା , ଇଭିଏମକୁ ନେଇ ଏହି ପଦ୍ଧତି ଚାଲିଲା , ରାଫେଲକୁ ନେଇ ଏହି ପଦ୍ଧତି ଚାଲିଲା । କିଛି ଦିନ ପୂର୍ବେ ଯେତେବେଳେ ସରକାର ଐତିହାସିକ ଭାବେ ବାଣିଜ୍ୟିକ ଟିକସ କମ କଲେ ତ ପୁଣି ଥରେ କିଛି କିଛି କାମ ଆରମ୍ଭ କରାଗଲା ଓ ଆଜିକାଲି ନିର୍ବାଚନ ବୋର୍ଡ଼ ତାଙ୍କର ଅତି ପ୍ରିୟ ହୋଇଯାଇଛି ।


    ସାଥୀଗଣ , ଦେଶରେ ଏକ ପାରଦର୍ଶୀ ବ୍ୟବସ୍ଥା ସକାଶେ ପାରଦର୍ଶୀ ଢ଼ଙ୍ଗରେ କିଛି ତ ହେଉଛି । ତା ’ ହେଲେ କିଛି ଲୋକଙ୍କ ପେଟ ଏହାକୁ ନେଇ କାହିଁକି ବଥାଉଛି ? ଆପଣମାନେ ମୋତେ କହନ୍ତୁ , ଆଧାର କାର୍ଡ଼କୁ ନେଇ ମୁଣ୍ଡ ଟେକିଥିବା ବିବାଦ କଥା ଆପଣମାନଙ୍କର ସ୍ମରଣ ଥିବ । ଏ ଲୋକମାନେ ସୁପ୍ରିମ କୋର୍ଟ ପର୍ଯ୍ୟନ୍ତ ଚାଲି ଯାଇଥିଲେ ଯେ ଆଧାରକୁ ଆଇନଗତ ମାନ୍ୟତା ଯେଭଳି ନମିଳି ପାରିବ । ସେଇ ଲୋକମାନେ ଆଧାରକୁ ବଦନାମ କରିବା ସକାଶେ ନିଜର ସମସ୍ତ ଶକ୍ତି ଖଟାଇ ଦେଇଥିଲେ ।


    ସାଥୀଗଣ , ଆଜି ଆଧାର ଦେଶ ସାମ୍ନାରେ ମାନବିକ ଅଧିକାର ସାବ୍ୟସ୍ତ କରିବାର ବହୁତ ବଡ଼ ମାଧ୍ୟମ ହୋଇପାରିଛି ଏବଂ କେବଳ ସେତିକି ନୁହେଁ , ଆଧାର ବାୟୋମେଟ୍ରିକ୍‌- ଚିହ୍ନଟର ଏ ଯେଉଁ ଡ଼ାଟା ଆମ ପାଖରେ ରହିଛି , ସାରା ଦୁନିଆ ଏଥିରେ ଆଶ୍ଚର୍ଯ୍ୟ ପ୍ରକଟ କରୁଛନ୍ତି । ବିଶ୍ୱର କୌଣସି ଗୋଟିଏ ରାଷ୍ଟ୍ରରେ ଏଭଳି ନେତା ନାହାନ୍ତି , ଯିଏ ମୋତେ ଆଧାର ଓ ଆଧାର ପ୍ରକ୍ରିୟା , ଏହାର ସୁଫଳ , ଏ ବିଷୟରେ ଆଲୋଚନା କରିନାହାନ୍ତି । ଏଭଳି ମହତ୍ତ୍ୱପୂର୍ଣ୍ଣ ଅମାନତ ଆମ ପାଖରେ ରହିଛି- ତାକୁ କଣ ବିବାଦରେ ଫସାଇଦେବା ।


    ସାଥୀଗଣ , ଆମର ଏଠାରେ ଆଧାର ବ୍ୟବସ୍ଥା କାରଣରୁ କି ସୁଫଳ ମିଳିଛି ତାହାର ଗୋଟିଏ ଛୋଟିଆ ଉଦାହରଣ ଆମଣମାନଙ୍କୁ ଦେବାକୁ ଚାହୁଁଛି । ଆମର ଏଠାରେ କାଗଜ କଲମରେ ଆଠ କୋଟିରୁ ଅଧିକ ଲୋକ , ଆପଣମାନେ ସେକଥା ଶୁଣିଲେ ଚିନ୍ତାରେ ପଡ଼ିଯିବେ । ଆଠ କୋଟିରୁ ଅଧିକ ଲୋକ ଏଭଳି ଥିଲେ , ଯେଉଁମାନେ କେବେ ଜନ୍ମ ହିଁ ହୋଇନଥିଲେ । ଜନ୍ମ ହୋଇନାହାନ୍ତି , ତଥାପି ବିବାହ କରିଛନ୍ତି , ବିଧବା ବି ହୋଇ ଯାଇଛନ୍ତି , ବିଧବା ଭତ୍ତା ପାଉଛନ୍ତି । ସେମାନେ ସେଇ ଲୋକ ଯାହାଙ୍କର ଅସ୍ତିତ୍ୱ କେବଳ କାଗଜ କଲମରେ ହିଁ ରହିଥିଲା । ଏହି କାଗଜ କଲମର ଲୋକ ଗ୍ୟାସ ସବସିଡ଼ି ନେଇ ଚାଲିଥିଲେ । ପେନସନ୍‌ ଭୋଗ କରୁଥିଲେ , ଦରମା ନେଇ ଚାଲିଥିଲେ , ସ୍କଲାରସିପ୍‌ ହଡ଼ପ କରି ଚାଲିଥିଲେ । ସରକାରଙ୍କ ରାଜକୋଷରୁ ସେମାନଙ୍କ ପକେଟକୁ ପଇସାର ସ୍ରୋତ ବହି ଚାଲିଥିଲା । ସରକାରୀ ଫାଇଦା ହଡ଼ପେଇ ଚାଲିଥିଲେ । ଏବେ ସେମାନେ କୁଆଡ଼େ ଗଲେ , ସେକଥା ଆପଣମାନଙ୍କୁ ମୁଁ କହିବାର କୌଣସି ଆବଶ୍ୟକତା ନାହିଁ । ଆଧାର ବ୍ୟବସ୍ଥା ଯୋଗୁ ସେମାନଙ୍କ ସ୍ୱରୂପ ସମସ୍ତଙ୍କ ସାମ୍ନାକୁ ଆସିପାରିଛି ଓ ଏଥିରେ ଆଧାରର ସହଯୋଗ ସର୍ବାଧିକ । ଏଥିଯୋଗୁ ପାଖାପାଖି ଦେଢ଼ ଲକ୍ଷ କୋଟି ଟଙ୍କା - ମୁଁ ପୁଣି ଥରେ ଦୋହରାଉଛି- ଦେଢ଼ ଲକ୍ଷ କୋଟି ଟଙ୍କା ଭୁଲ ଲୋକଙ୍କ ହାତକୁ ଯିବାରୁ ବଞ୍ଚି ଯାଇପାରିଛି । ବାଟମାରଣା ବନ୍ଦ୍‌ ହୋଇପାରିଛି , ଭ୍ରଷ୍ଟାଚାର ଖତମ୍‌ ହୋଇପାରିଛି । ଦେଢ଼ ଲକ୍ଷ କୋଟି ଟଙ୍କା କିଛି କମ୍‌ ଅର୍ଥ ନୁହେଁ । ଯଦି ବର୍ଷ ବର୍ଷ ଧରି ଏଭଳି ବିପୁଳ ପରିମାଣର ଟଙ୍କା ଭୁଲ୍‌ ଲୋକଙ୍କ ନିକଟରେ ପହଞ୍ଚୁଥିଲା , ଏବଂ ତାକୁ କେହି ରୋକିବା ଲୋକ ନଥିଲେ , ତାହା କଣ ଉଚିତ କାର୍ଯ୍ୟ ହେଉଥିଲା ? ବ୍ୟବସ୍ଥାରେ ଥିବା ଏଭଳି ବଡ଼ ଜଳାବାଟକୁ ରୋକିକା କାର୍ଯ୍ୟ ଆମେ ସଂପାଦନ କଲୁ , ଆଧାର ମାଧ୍ୟମରେ ହିଁ ତାହା ସମ୍ପନ୍ନ ହୋଇପାରିଲା । କାରଣ - ଆପଣମାନେ ସଭିଏଁ ଏକଥା ଜାଣନ୍ତି ଯେ ଏଇ କାରଣରୁ କେତେ ଲୋକଙ୍କୁ କ୍ଷତି ସହିବାକୁ ପଡ଼ିଥିବ । କେତେ ଲୋକଙ୍କ ପକେଟ ପୂର୍ବରୁ ଯେଉଁଭଳି ଭାବେ ଭରି ଚାଲିଥିଲା , ତାହା ବନ୍ଦ ହୋଇ ଯାଇଥିବ ? କେତେ ଲୋକଙ୍କ ମନରେ ଆମେ କଣ୍ଟା ଫୁଟାଇବା ଭଳି କାର୍ଯ୍ୟ କରିଛୁ ? କିନ୍ତୁ ଏ କାର୍ଯ୍ୟ ସେଇଥି ପାଇଁ କରାଯାଇଥିଲା , କାରଣ , ଦେଶ ଆମ ଲାଗି ପ୍ରଥମ ଚିନ୍ତା ।


    ସାଥୀଗଣ , ଯଦି ଏ ଲୋକମାନେ ସୁଯୋଗ ପାଇଥାନ୍ତେ , ତ ଦେଶରେ ବି ଜିଏସଟି ବ୍ୟବସ୍ଥା କେବେ ଲାଗୁ ହୋଇ ପାରିନଥାନ୍ତା । ଜିଏସଟିକୁ ବିଶେଷଜ୍ଞମାନେ ବହୁତ ବଡ଼ ରାଜନୈତିକ ରିସ୍କ ବୋଲି ଭାବୁଥିଲେ । ଯେଉଁ ବି ଦେଶରେ ଏହାକୁ ଲାଗୁ କରାଯାଇଛି ସେଠାରେ ସରକାରଙ୍କ ପତନ ଘଟିଛି । ଏଭଳି ଆହ୍ଵାନ ଆମର ପଦକ୍ଷେପକୁ ରୋକି ପାରିନଥିଲା , ବରଂ ଆମେ ରାଜନୈତିକ ଲାଭ କ୍ଷତି କଥା ଚିନ୍ତା ନକରି ଦେଶର ହିତ ସକାଶେ ଏହାକୁ ଲାଗୁ କରିଛୁ । ଆଜି ଜିଏସଟି କାରଣରୁ ଦେଶରେ ସ୍ୱଚ୍ଛ ବ୍ୟାବସାୟିକ ସଂସ୍କୃତି ମଜଭୁତ ଭାବେ ସୁପ୍ରତିଷ୍ଠିତ ହୋଇପାରିଛି ଏବଂ ଦରଦାମ ବୃଦ୍ଧି ଉପରେ ମଧ୍ୟ ନିୟନ୍ତ୍ରଣ ବ୍ୟବସ୍ଥା ଲାଗୁ କରାଯାଇପାରୁଛି । ଆଜି ଦେଶର ସାଧାରଣ ନାଗରିକଙ୍କ ସ୍ୱାର୍ଥ ସହିତ ଜଡ଼ିତ , ଏକଥା ସମ୍ଭବତଃ ଗଣମାଧ୍ୟମରେ ସୁଦ୍ଧା ଦେଖିବାକୁ ମିଳେନାହିଁ , ଜାଣେନା ସେମାନଙ୍କୁ କାହିଁକି କଷ୍ଟ ହେଉଛି ? ଆଜିକାଲି ସାଧାରଣ ନାଗରିକଙ୍କ ସହିତ ସଂଶ୍ଳିଷ୍ଟ 99 ପ୍ରତିଶତ , ମୁଁ ଏକଥା ବେଶ୍‌ ଦାୟିତ୍ୱସମ୍ପନ୍ନ ଭାବେ କହିବାକୁ ଚାହେଁ , 99 ପ୍ରତିଶତ ସାମଗ୍ରୀ ଉପରେ , ପୂର୍ବ ତୁଳନାରେ ହାରାହାରି ଅଧା ଟିକସ ଲାଗୁ ହୋଇଛି । ଜିଏସଟି ପୂର୍ବରୁ ଯାହା ଲାଗୁଥିଲା ତାହା ତୁଳନାରେ ଅଧା ଟିକସ ଲାଗୁ ହୋଇଛି । ଏଭଳି ଏକ ସମୟ ଥିଲା ଯେତେବେଳେ ରେଫ୍ରିଜେରେଟର , ଜୁସର , ଭେକ୍ୟୁମ୍‌ କ୍ଲିନର , ଗିଜର , ମୋବାଇଲ ଫୋନ , ୱାସିଂ ମେସିନ‌ , ଘଣ୍ଟା – ସେସବୁ ଉପରେ 31 ପ୍ରତିଶତରୁ ଅଧିକ ଟିକସ ଲାଗୁ ହେଉଥିଲା । ଅଜି ସେସବୁ ସାମଗ୍ରୀ ଉପରେ 10ରୁ 12 ପ୍ରତିଶତ ଟିକସ ଲାଗୁଛି । ଏପରିକି ପୂର୍ବରୁ ଗହମ , ଚାଉଳ , ଦହି , ଲସି - ଏଭଳି ସାମଗ୍ରୀ ଉପରେ ବି ଟିକସ ଦେବାକୁ ପଡ଼ୁଥିଲା । ଆଜି ଏ ସବୁ ଜିଏସଟି ବ୍ୟବସ୍ଥା ଲାଗୁ ହେବାପରେ ଟିକସମୁକ୍ତ ହୋଇଯାଇଛି ।


    ସାଥୀଗଣ , ମୁଁ ଆପଣମାନଙ୍କୁ ଗୋଟିଏ ଉଦାହରଣ ଦେବାକୁ ଚାହେଁ । ଦଶକ ଦଶକ ଧରି ଦିଲ୍ଳୀର ଲକ୍ଷ ଲକ୍ଷ ପରିବାରଙ୍କ ଜୀବନରେ ଢ଼େର୍‌ ଅନିଶ୍ଚିତତା ରହି ଆସିଥିଲା । ଅର୍ଥାତ୍‌ , ଏକ ପ୍ରକାର ଭାରତ ବିଭାଜନ ହେବା ପରଠାରୁ ନେଇ ଆଜି ପର୍ଯ୍ୟନ୍ତ । ସ୍ୱାଧୀନ ଭାରତର ବୟସ ସହିତ ସେମାନଙ୍କର ସମସ୍ୟା ମଧ୍ୟ ବଢ଼ି ବଢ଼ି ଚାଲିଥିଲା । ଲୋକମାନେ ନିଜର ଉପାର୍ଜନରୁ ଯେମିତି ସେମିତି ପଇସା ଜୁଟାଇ , ଏଠାରେ ଘର କିଣୁଥିଲେ , କିନ୍ତୁ ସେ ଘର ସଂପୂର୍ଣ୍ଣ ରୂପେ ସେମାନଙ୍କର ହୋଇପାରୁନଥିଲା । ଏଭଳି ସମସ୍ୟା ନିରନ୍ତର ଲାଗି ରହିଥିଲା । ଆମ ସରକାର ଏଥିରେ ପୂର୍ଣ୍ଣଚ୍ଛେଦ ପକାଇବା ସକାଶେ ନିଷ୍ପତ୍ତି ନେଲା ଏବଂ ଏବେ କେବଳ ଦିଲ୍ଲୀ କଥା ମୁଁ ସୂଚାଉଛି । 50 ଲକ୍ଷରୁ ଅଧିକ ଦିଲ୍ଲୀବାସୀଙ୍କୁ ନିଜର ଘର ଓ ଉତ୍ତମ ଜୀବନ ବଞ୍ଚିବାର ଭରସା ମିଳିପାରିଛି । ଏଇଭଳି ଭାବେ ଦଶନ୍ଧି ଦଶନ୍ଧି ଧରି ଆମ ଦେଶର ରିଅଲ୍‌ ଇଷ୍ଟେଟ ସେକ୍ଟର କୌଣସି ପର୍ଯ୍ୟପ୍ତ ନିୟନ୍ତ୍ରଣ ବିନା ଚାଲି ଆସୁଥିଲା । ଏହାର ପ୍ରତିକୂଳ ପ୍ରଭାବ ଦିଲ୍ଲୀ- ଏନସିଆରରେ ବସବାସ କରୁଥିବା ଲୋକମାନେ କେତେ ମାତ୍ରାରେ ଭୋଗ କରିଆସିଛନ୍ତି , ସେକଥା କେବଳ ସେଇମାନେ ହିଁ ଜାଣିଛନ୍ତି । କିନ୍ତୁ ଏ ସମସ୍ୟା ପୂରା ଦେଶରେ ସଭିଏଁ ଭୋଗ କରୁଥିଲେ । ବର୍ଷ ବର୍ଷର ପୁରୁଣା ସ୍ଥିତିକୁ ବଦଳାଇବା ସକାଶେ ଆମ ସରକାର ‘ ରେସା ’ ସମେତ ଅନେକ ଆଇନ ପ୍ରଣୟନ କରିଛନ୍ତି , ଏ ଦିଗରେ ନିର୍ଦ୍ଦିଷ୍ଟ ସିଦ୍ଧାନ୍ତ ଗ୍ରହଣ କରିଛନ୍ତି । ଏବେ ନିକଟରେ ଆମ ସରକାର ରିଅଲ୍‌ ଇଷ୍ଟେଟର ଅଧୁରା ଏବଂ ଅଟକି ରହିଥିବା ପ୍ରକଳ୍ପଗୁଡ଼ିକୁ ସଂପୂର୍ଣ୍ଣକରିବା ସକାଶେ ପାଖା ପାଖି 25 ହଜାର କୋଟି ଟଙ୍କା ଯୋଗାଡ଼ କରିବା କାର୍ଯ୍ୟ ଆରମ୍ଭ କରିଛନ୍ତି । ନିଶ୍ଚିନ୍ତ ଭାବେ ଏହାର ଲାଭ ଆମର ମଧ୍ୟମ ବର୍ଗର ଲୋକମାନଙ୍କୁ ହେବ ଓ ସେମାନଙ୍କ ମନରେ ଘରଟିଏ ପାଇବାର ଯେଉଁ ସ୍ୱପ୍ନ ରହିଛି ତାହାକୁ ବଳ ମିଳିବ ଓ ତାହା ସାକାର ହୋଇପାରିବ । ବିଲ୍ଡରମାନେ କେମିତି ତିଷ୍ଠି ରହିବେ , କେମିତି ମଜୁରୀ ଖଟୁଥିବା ଲୋକମାନଙ୍କୁ ସେମାନଙ୍କର ପାଉଣା ମିଳିବ , ସେ ଦିଗରେ ମଧ୍ୟ ସରକାର ଫଇସଲା ନେଇଛନ୍ତି । ଆଜି ଆମ ସରକାରଙ୍କ କାର୍ଯ୍ୟକୁ ଯଦି ପରଖାଯାଏ ସେଥିରୁ ଗୋଟିଏ କଥା ସ୍ପଷ୍ଟ ହେବ ଯେ ପ୍ରଥମେ ରାଷ୍ଟ୍ର – ଏଇ ମନ୍ତ୍ରକୁ ଆଧାର କରି ଆମେ ଆଗକୁ ଆଗେଇ ଚାଲିଛୁ । ସରକାର କେଉଁ ଦିଗରେ କାର୍ଯ୍ୟ କରୁଛନ୍ତି , ତାଙ୍କର ନୀତି କଣ ହେଉଛି , ନିୟମ କଣ ହେଉଛି ଓ ସାଧାରଣ ଜନତାଙ୍କ ଉପକାର ପାଇଁ କି କି ପ୍ରକାର ନୀତି ଗ୍ରହଣ କରାଯାଉଛି , ସେଥିରେ ପ୍ରଥମେ ରାଷ୍ଟ୍ର ମନ୍ତ୍ରକୁ ହିଁ ଆଧାର ଭାବେ ଆମେ ଗ୍ରହଣ କରିଆସିଛୁ ।


    ସାଥୀଗଣ , ଆଜି ଭାରତରେ ଯେଉଁ ବେଗରେ ଯେଉଁ ଆକାରରେ ବିକାଶ କାର୍ଯ୍ୟ ଜାରି ରହିଛି ତାହା ଅଭୂତପୂର୍ବ । 60 ମାସ ଭିତରେ ପାଖାପାଖି 60 କୋଟି ଭାରତୀୟଙ୍କ ପାଖରେ ଶୌଚାଳୟ ସୁବିଧା ପହଞ୍ଚାଇବା , ତିନି ବର୍ଷରୁ କମ୍‌ ସମୟ ଭିତରେ ଆଠ କୋଟି ଘରକୁ ମାଗଣାରେ ଗ୍ୟାସ ସଂଯୋଗ କରିବା , ଏକ ହଜାର ଦିନରୁ କମ୍‌ ସମୟ ଭିତରେ 18 ହଜାର ଗାଁକୁ ବିଜୁଳି ପହଞ୍ଚାଇବା , ପାଞ୍ଚ ବର୍ଷରେ ଦେଢ଼ କୋଟିରୁ ଅଧିକ ଲୋକଙ୍କୁ ନିଜର ବାସଗୃହ ଯୋଗାଇବା , 37 କୋଟିରୁ ଅଧିକ ଗରିବ ଲୋକଙ୍କୁ ବ୍ୟାଙ୍କିଙ୍ଗ ବ୍ୟବସ୍ଥା ସହ ଯୋଡ଼ିବା , ବିଶ୍ୱର ସର୍ବବୃହତ୍‌ ସ୍ୱାସ୍ଥ୍ୟ ବୀମା ଯୋଜନା ଆୟୁଷ୍ମାନ ଭାରତ ଆରମ୍ଭ କରିବା , 50 କୋଟି ଲୋକଙ୍କୁ ବର୍ଷକୁ ପାଞ୍ଚ ଲକ୍ଷ ଟଙ୍କା ପର୍ଯ୍ୟନ୍ତ ମାଗଣାରେ ଚିକିତ୍ସା ସୁବିଧା ଯୋଗାଇବାର ବ୍ୟବସ୍ଥା କରିବା , ପାଖାପାଖି 15 କୋଟି କୃଷକ ପରିବାରଙ୍କ ଖାତାକୁ ସିଧାସଳଖ ସହାୟତା ରାଶି ପହଞ୍ଚାଇବା- ଏସବୁ ପ୍ରକାର କାର୍ଯ୍ୟ ଯୋଜନା ଓ ସ୍କିମ୍‌ ସେତିକି ବେଳେ ଆମେ ସାକାର କରିପାରିବୁ ଯେତେବେଳେ ଆପଣ ଓ ଆପଣମାନଙ୍କ ପୂରା ଟିମ୍‌ ଦ୍ୱାରା ପ୍ରଥମେ ରାଷ୍ଟ୍ର ମନ୍ତ୍ରକୁ ଜୀବନ ମନ୍ତ୍ର ରୂପେ ଗ୍ରହଣ କରାଯିବ । ଯେତେବେଳେ ଆପଣ ସ୍ୱାର୍ଥ ଠାରୁ ନିଜକୁ ମୁକ୍ତ କରି ସବ୍‌କା ସାଥ , ସବକା ବିକାଶ ଏବଂ ସବକା ବିଶ୍ୱାସକୁ ନୀତି ଓ ରାଜନୀତିର ଆଧାର ଭାବେ ଗ୍ରହଣ କରିପାରିବେ ।


    ଭାଇ ଓ ଭଉଣୀମାନେ , ପ୍ରଥମେ ରାଷ୍ଟ୍ର , ଏଭଳି ଚିନ୍ତାଧାରା ପୂର୍ବୋତ୍ତର ରାଜ୍ୟମାନଙ୍କରେ ବିଚ୍ଛିନ୍ନତାବାଦୀ ତତ୍ତ୍ୱଙ୍କୁ ନିଃଶେଷ କରିବାରେ , ସେମାନଙ୍କୁ ଦେଶର ବିକାଶର ନୂଆ ଇଂଜିନ ସୃଷ୍ଟି କରିବା ଦିଗରେ ପ୍ରେରିତ କରିଛି । ଏହି ଭଳି ଚିନ୍ତାଧାରା ଆମେ ବିକାଶ ଦୌଡ଼ରେ ସବୁଠାରୁ ପଛରେ ରହି ଯାଇଥିବା 112ଟି ଆକାଂକ୍ଷା ଜିଲ୍ଲା ଉପରେ ନୂତନ ଆଭିମୁଖ୍ୟର ସହ କାର୍ଯ୍ୟ କରିବାକୁ ପ୍ରେରଣା ଯୋଗାଇଛି ।


    ସାଥୀଗଣ , ପ୍ରଥମେ ରାଷ୍ଟ୍ର , ଏହି ଚିନ୍ତାଧାରା ହିଁ ଦୀର୍ଘ ବର୍ଷ ଧରି ଚାଲି ଆସୁଥିବା ଟୀକାକରଣ ଅଭିଯାନକୁ ରିଡ଼ିଜାଇନ କରିବା ପାଇଁ ଆମକୁ ପ୍ରେରଣା ଯୋଗାଇଥିଲା । ଆମେ ଅନେକ ଜୀବନନାଶକାରୀ ରୋଗରୁ ରକ୍ଷାକରିବା ଭଳି ଟୀକାର ସଂଖ୍ୟା ତ ବଢ଼ାଇଛୁ , ମିଶନ ଇନ୍ଦ୍ରଧନୁଶ ମାଧ୍ୟମରେ ଦୂର ଦୂରାନ୍ତ କ୍ଷେତ୍ର ପର୍ଯ୍ୟନ୍ତ ଟୀକାକରଣ ଅଭିଯାନକୁ ମଧ୍ୟ ପହଞ୍ଚାଇ ପାରିଛୁ ।


    ସାଥୀଗଣ , ପ୍ରଥମେ ରାଷ୍ଟ୍ର ଚିନ୍ତାଧାରା ମାଧ୍ୟମରେ ଆମେ ପ୍ରସବକାଳୀନ ଛୁଟିର ଅବଧିକୁ 12 ସପ୍ତାହରୁ ବଢ଼ାଇ 26 ସପ୍ତାହ କରିବା ଦିଗରେ ମାର୍ଗ ପ୍ରଦର୍ଶନ କରିଛୁ । ତଦ୍ୱାରା ମା ’ ମାନେ ନିଜର ନବଜାତ ଶିଶୁଙ୍କୁ ପର୍ଯ୍ୟାପ୍ତ ସମୟ ପର୍ଯ୍ୟନ୍ତ ଯତ୍ନ ନେଇପାରିବେ ଓ ସେଥିପାଇଁ ସେମାନଙ୍କୁ ସମୟ ମିଳିବ । ଏହି ଚିନ୍ତାଧାର ହିଁ ଆମକୁ ଦେଶର ପ୍ରତି ବିଦ୍ୟାଳୟରେ ବାଳିକାମାନଙ୍କ ସକାଶେ ପୃଥକ୍‌ ଶୌଚାଳୟ ନିର୍ମାଣ କରିବା ସକାଶେ ମାର୍ଗ ପ୍ରଦର୍ଶନ କରିଥିଲା । ଏହା ଫଳରେ ବାଳିକାମାନଙ୍କୁ ଆଉ ଅଧାରେ ପାଠ ଛାଡ଼ିବାକୁ ପଡ଼ିବନାହିଁ ।


    ସାଥୀଗଣ , ପ୍ରଥମେ ରାଷ୍ଟ୍ର , ଏହି ଭାବନା ଦ୍ୱାରା ହିଁ ଗରିବ ଲୋକମାନଙ୍କୁ ବ୍ୟାଙ୍କିଙ୍ଗ୍‌ ସିଷ୍ଟମ୍‌ ସହ ଯୋଡ଼ିବା ସକାଶେ 37 କୋଟିରୁ ଅଧିକ ବ୍ୟାଙ୍କ ଜମାଖାତା ଖୋଲାଯାଇଛି । ଦେଶର ସାଧାରଣ ନାଗରିକଟିଏ ବି ଅତି ସହଜରେ ଡ଼ିଜିଟାଲ କାରବାର କରିପାରିବ । ଏହି ଚିନ୍ତାଧାରାର ସହ ଆମେ ସେମାନଙ୍କୁ ରୁପେ କାର୍ଡ଼ ପ୍ରଦାନ କରିଛୁ । ଭିମ୍‌ ଆପ୍‌ର ଶୁଭାରମ୍ଭ କରିଛୁ । ଆପଣମାନେ ଏକଥା ଜାଣି ଖୁସି ହେବେ ଯେ ଏପର୍ଯ୍ୟନ୍ତ ଦେଶରେ 55 କୋଟିରୁ ଅଧିକ ରୁପେ ଡ଼େବିଟ୍‌ କାର୍ଡ଼ ଜାରି କରାଯାଇଛି ଓ ସେହି କାର୍ଡ଼ର ବଜାର ସେୟାର ଏବେ 30 ପ୍ରତିଶତ ପର୍ଯ୍ୟନ୍ତ ପହଞ୍ଚିବାକୁ ଯାଉଛି । ରୁପେ କାର୍ଡ଼- ଏହା ଧୀରେ ଧୀରେ ଗ୍ଲୋବାଲ୍‌ ବ୍ରାଣ୍ଡରେ ପରିଣତ ହେବା ଦିଗରେ ଅଗ୍ରସର ହେଉଛି ।


    ଭାଇ ଓ ଭଉଣୀମାନେ , ପ୍ରଥମେ ରାଷ୍ଟ୍ର ଭଳି ଚିନ୍ତାଧାରା ଯୋଗୁଁ ହି ଜଳ ଜୀବନ ମିଶନର ଶୁଭାରମ୍ଭ କରାଯାଇଛି । ଆଗାମୀ ଦିନରେ ଏହି ମିଶନ ଉପରେ ପାଖାପାଖି ସାଢ଼େ ତିନି ଲକ୍ଷ କୋଟି ଟଙ୍କା ଖର୍ଚ୍ଚ କରାଯିବ । ତଦ୍ୱାରା ଦେଶର ଦୂର ଦୂରାନ୍ତ କ୍ଷେତ୍ରରେ ବସବାସ କରୁଥିବା ଲୋକମାନେ ସ୍ୱଚ୍ଛ ପାନୀୟ ଜଳ ପାଇପାରିବେ , ସେମାନଙ୍କର ଘର ପର୍ଯ୍ୟନ୍ତ ତାହା ପହଞ୍ଚିପାରିବ ।


    ସାଥୀଗଣ , ସାଧାରଣ ଲୋକଙ୍କ ଜୀବନକୁ ଅଧିକ ସହଜ ଓ ସରଳ କରିବା ସକାଶେ , ସେମାନଙ୍କର ଆୟ ବୃଦ୍ଧି କରିବା ନିମନ୍ତେ , ଦେଶର ଅର୍ଥ ବ୍ୟବସ୍ଥାକୁ 5 ଟ୍ରିଲୟନ ଡ଼ଲାର ଅର୍ଥନୀତିରେ ପରିଣତ କରିବା ଲକ୍ଷ୍ୟ ନେଇ ସରକାର କାର୍ଯ୍ୟ କରୁଛନ୍ତି । ମୋର ଦୃଢ଼ ବିଶ୍ୱାସ ଯେ ପ୍ରଥମେ ରାଷ୍ଟ୍ର , ଏଇ ଭାବନା ସହ କାମ କରି ଆମେ ପ୍ରତ୍ୟେକ କାର୍ଯ୍ୟକ୍ରମରୁ ଉଚିତ ପରିଣାମ ପ୍ରାପ୍ତ ହେବୁ ଏବଂ ଦେଶ ପ୍ରତ୍ୟେକ ଲକ୍ଷ୍ୟ ହାସଲ କରିପାରିବ ।


    ସାଥୀଗଣ , ମୋର ବିଶ୍ୱାସ ଯେ ଏହି ବୈଠକରେ ଏହି ଭାବନାର ସହ , ନୂତନ ଭାରତର ନୂତନ ସମ୍ଭାବନା , ନୂତନ ଅବସର ଉପରେ ବିସ୍ତୃତ ଆଲୋଚନା କରାଯିବା ଆବଶ୍ୟକ ଏବଂ ପୁଣି ଥରେ ସମ୍ବିଧାନ ଦିବସ ଅବସରରେ , ରିପବ୍ଲିକ୍‌ ପରିବାରକୁ ଭେଟିବାର ସୁଯୋଗ ମୋତେ ମିଳିଛି । ଆପଣମାନଙ୍କ ମାଧ୍ୟମରେ ଦେଶର ଓ ଦୁନିଆରେ ବ୍ୟାପ୍ତ ଆପଣମାନଙ୍କ ଦର୍ଶକମାନଙ୍କ ପର୍ଯ୍ୟନ୍ତ ନିଜର କଥା ପହଞ୍ଚାଇବାର ଅବସର ମିଳିଛି । ସେଥିପାଇଁ ମୁଁ ଆପଣମାନଙ୍କ ନିକଟରେ ଋଣୀ ଏବଂ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଶୁଭକାମନା ଜଣାଉଛି ।


    ମୋତେ ଏଠାରେ ଆଲୋଚନା କରିବାର ଅବସର ଆପଣମାନେ ମୋତେ ଦେଇଛନ୍ତି , ସେଥିପାଇଁ ବି ମୁଁ ଆପଣମାନଙ୍କ ନିକଟରେ ଢ଼େର ଋଣୀ ।


    ବହୁତ ବହୁତ ଧନ୍ୟବାଦ ।


    ****************

    
    
    (Release ID: 1594301) Visitor Counter : 12