      ପ୍ରତିରକ୍ଷା ମନ୍ତ୍ରଣାଳୟ

      ରାଫେଲ ଯୁଦ୍ଧ ବିମାନ କ୍ରୟ ମାମଲାରେ ସୁପ୍ରିମକୋର୍ଟଙ୍କ ରାୟ ପୁନଃସମୀକ୍ଷା ଆବେଦନ ଆଧାରହୀନ : ସର୍ବୋଚ୍ଚ ନ୍ୟାୟାଳୟ
      • ସରକାରଙ୍କ ନିଷ୍ପତ୍ତି ପ୍ରକ୍ରିୟା ଯଥାର୍ଥ
      • ସମସ୍ତ ଦିଗକୁ ବିଚାର କରିଛନ୍ତି କ୍ଷମତାପ୍ରାପ୍ତ କର୍ତ୍ତୃପକ୍ଷ
      Posted On: 14 NOV 2019 6:54PM by PIB Bhubaneshwar


    36ଟି ରାଫେଲ ଯୁଦ୍ଧ ବିମାନ କ୍ରୟର ତଦନ୍ତ କରିବାକୁ ଆଗତ ଏକ ମାମଲାରେ 14 ଡିସେମ୍ବର , 2018ରେ ମାନ୍ୟବର ସୁପ୍ରିମକୋର୍ଟ ଏକ ସ୍ପଷ୍ଟ ରାୟ ଦେଇଥିଲେ । ଏହି ରାୟ ବିରୋଧରେ ସୁପ୍ରିମକୋର୍ଟରେ ଆଗତ ଏକାଧିକ ପୁନଃସମୀକ୍ଷା ଆବେଦନକୁ ଆଧାରହୀନ ବୋଲି ଆଜି ରାୟ ଦେଇ ନିର୍ଦ୍ଦିଷ୍ଟ ଭାବେ ଖାରଜ କରିଦେଇଛନ୍ତି ସର୍ବୋଚ୍ଚ ନ୍ୟାୟାଳୟ । ଏଥିସହିତ ପ୍ରତିରକ୍ଷା କ୍ରୟ ପ୍ରକ୍ରିୟା ଉପରେ ସନ୍ଦେହ ଏବଂ ପ୍ରଶ୍ନବାଚୀ ସୃଷ୍ଟି କରାଯାଇ ଭାରତୀୟ ସେନାର ମନୋବଳକୁ ପ୍ରଭାବିତ କରିବା ଲାଗି ହେଉଥିବା ଉଦ୍ୟମର ଅନ୍ତ ଘଟିଛି ।


    14 ନଭେମ୍ବର 2019ରେ ଆସିଥିବା ରାୟରେ ସୁପ୍ରିମକୋର୍ଟ ନିର୍ଦ୍ଦିଷ୍ଟ ଭାବେ ଦର୍ଶାଇଛନ୍ତି ଯେ ପୁନଃଆବେଦନ ମାମଲାଗୁଡ଼ିକର କୌଣସି ଅଧାର ନଥିବାରୁ ସେଗୁଡ଼ିକୁ ଖାରଜ କରାଯାଉଛି ।


    ପୁନଃସମୀକ୍ଷା ଆବେଦନଗୁଡ଼ିକୁ ଖାରଜ କରି ଆବେଦନକାରୀଙ୍କ ସମ୍ପର୍କରେ ସର୍ବୋଚ୍ଚ ନ୍ୟାୟାଳୟ ତାଙ୍କ ରାୟରେ ଦର୍ଶାଇଛନ୍ତି ଯେ “ ଆବେଦନକାରୀମାନେ ପ୍ରତିରକ୍ଷା ଚୁକ୍ତିର ପ୍ରତ୍ୟେକ ଦିଗକୁ ବିବେଚନା କରିବା ଲାଗି ନିଜକୁ ପୁନର୍ବିଚାର କର୍ତ୍ତୃପକ୍ଷ ଭାବେ ଉପସ୍ଥାପନ କରୁଥିଲେ ଏବଂ ଅଦାଲତ ସେପରି କରନ୍ତୁ ବୋଲି ଚାହୁଁଥିଲେ । ” ଏପରି କ୍ଷେତ୍ରାଧିକାର ପ୍ରୟୋଗ କରାଯିବା ଉଚିତ ନୁହେଁ ବୋଲି ସୁପ୍ରିମକୋର୍ଟ ଜୋର ଦେଇ କହିଛନ୍ତି ।


    ନିଷ୍ପତ୍ତି ପ୍ରକ୍ରିୟାକୁ ଯଥାର୍ଥ ବୋଲି ଦର୍ଶାଇବା ସହ ସୁପ୍ରିମକୋର୍ଟ ତାଙ୍କ ରାୟରେ କହିଛନ୍ତି ଯେ “ ସମସ୍ତ ଦିଗ ପ୍ରତି କ୍ଷମତାପ୍ରାପ୍ତ କର୍ତ୍ତୃପକ୍ଷ ବିଚାର କରିଛନ୍ତି ଏବଂ ଭିନ୍ନ ଭିନ୍ନ ମତକୁ ମଧ୍ୟ ଗୁରୁତ୍ୱ ଦିଆଯାଇଛି । ନିଷ୍ପତ୍ତି ପ୍ରକ୍ରିୟାରେ ଭିନ୍ନ ଭିନ୍ନ ମତ ପ୍ରକାଶ ପାଇବା ସ୍ୱାଭାବିକ । ତେବେ ଚୁକ୍ତିରେ ଅନୁବନ୍ଧିତ ହେବା ପୂର୍ବରୁ ଯଦି ପ୍ରତ୍ୟେକ ଭିନ୍ନ ଭିନ୍ନ ମତକୁ ଗୁରୁତ୍ୱ ଦିଆଯିବ ତା ’ ହେଲେ ଏହା ନିଷ୍ପତ୍ତି ନେବାର ପ୍ରକ୍ରିୟାରେ ବିତର୍କର ଉଦ୍ଦେଶ୍ୟକୁ ବିଫଳ କରିବ । ” ସର୍ବୋଚ୍ଚ ନ୍ୟାୟାଳୟ ତାଙ୍କ ରାୟରେ ଆହୁରି ବିସ୍ତୃତ ଭାବେ ଦର୍ଶାଇଛନ୍ତି ଯେ “ ନିଃସନ୍ଦେହରେ ନିଷ୍ପତ୍ତି ନେବାର ପ୍ରକ୍ରିୟାରେ ଭିନ୍ନ ଭିନ୍ନ ମତ ପ୍ରକାଶ ପାଇଛି । ତେବେ ନିଆଯାଇଥିବା ନିଷ୍ପତ୍ତି ଏହାଠାରୁ ଭିନ୍ନ ହୋଇଛି । ପ୍ରତ୍ୟେକ ନିଷ୍ପତ୍ତି ନେବାର ପ୍ରକ୍ରିୟାରେ ବିତର୍କ ଏବଂ ବିଶେଷଜ୍ଞଙ୍କ ମତାମତ ନିଆଯାଇଥାଏ , କିନ୍ତୁ ଚୁଡ଼ାନ୍ତ ନିଷ୍ପତ୍ତି କ୍ଷମତାପ୍ରାପ୍ତ କର୍ତ୍ତୃପକ୍ଷ ନେଇଥାନ୍ତି ।


    ନିଷ୍ପତ୍ତି ନେବାର ପ୍ରକ୍ରିୟା , ମୂଲ୍ୟ ଏବଂ ଅଫସେଟ ଉପରେ 14.12.2018ରେ ଆମେ ଦେଇଥିବା ରାୟରେ ଆମେ ବିସ୍ତୃତ ଭାବେ ସମସ୍ତ ପକ୍ଷର ଯୁକ୍ତିକୁ ଅନୁଧ୍ୟାନ କରିଛୁ ।


    ଯୁଦ୍ଧ ବିମାନର ଆବଶ୍ୟକତା ଏବଂ କ୍ରୟ ପ୍ରକ୍ରିୟାରେ ବିଳମ୍ବକୁ ଅଦାଲତ ହୃଦବୋଧ କରିବା ସହିତ ରାୟରେ ପ୍ରକାଶ କରିଥିଲେ ଯେ “ ଆମେ ଯୁଦ୍ଧିବିମାନ କ୍ରୟ ଚୁକ୍ତି ପ୍ରସଙ୍ଗକୁ ଅଣଦେଖା କରିପାରିବୁ ନାହିଁ । ଏହା ଦୀର୍ଘ ସମୟ ଧରି ବିଭିନ୍ନ ସରକାରଙ୍କ ଅମଳରେ ପଡ଼ିରହିଥିଲା । ଏହି ଯୁଦ୍ଧ ବିମାନ କ୍ରୟ ଯେ ଜରୁରି , ଏହାକୁ ନେଇ କୌଣସି ବିବାଦ ନାହିଁ । ”


    ମୂଲ୍ୟ ପ୍ରସଙ୍ଗରେ ଅଦାଲତ ସରକାରଙ୍କ ସ୍ଥିତିକୁ ସଠିକ ବୋଲି ଦର୍ଶାଇବା ସହ ପୂର୍ବ ଚୁକ୍ତି ଅପେକ୍ଷା ଏହି ଚୁକ୍ତିରେ ଯୁଦ୍ଧ ବିମାନର ମୂଲ୍ୟ କମ ବୋଲି ଦର୍ଶାଇଥିଲେ । ସର୍ବୋଚ୍ଚ ନ୍ୟାୟାଳୟ ତାଙ୍କ ରାୟରେ କହିଥିଲେ ଯେ “ ଯୁଦ୍ଧ ବିମାନର ପ୍ରାରମ୍ଭିକ ମୂଲ୍ୟ ଅପେକ୍ଷାକୃତ କମ । ତେବେ ଏହି ଯୁଦ୍ଧବିମାନରେ କେଉଁ ଯୁଦ୍ଧାସ୍ତ୍ର ସଂଯୋଗ କରାଯିବ ଏବଂ ଏହାର ମୂଲ୍ୟ କେତେ ଅଧିକ ହେବ ସେ ବିଚାର କ୍ଷମତାପ୍ରାପ୍ତ କର୍ତ୍ତୃପକ୍ଷଙ୍କ ଉପରେ ଛାଡ଼ି ଦିଆଯିବା ଉଚିତ ।


    ମାମଲା ରୁଜୁ କରାଯିବା , ସିବିଆଇ ଦ୍ୱାରା ତଦନ୍ତ କରାଯିବା ଏବଂ ନ୍ୟାୟପାଳିକା ଦ୍ୱାରା ଆଗୁଆ ଚୁକ୍ତିର ସମୀକ୍ଷା କରାଯିବା ଲାଗି ପୁନଃସମୀକ୍ଷା ଆବେଦନରେ ହୋଇଥିବା ଅନୁରୋଧ ପ୍ରସଙ୍ଗରେ ଅଦାଲତ ରାୟ ଦେଇଥିଲେ ଯେ “ ଏହାକୁ ଏକ ନିରପେକ୍ଷ ଦଲିଲ ବୋଲି ଆମେ ବିବେଚନା କରୁନାହୁଁ , କାରଣ ଆବେଦନକାରୀଙ୍କ ଓକିଲଙ୍କ ସମେତ ସମସ୍ତ ଓକିଲ ଏହି ପ୍ରସଙ୍ଗରେ ବିସ୍ତୃତ ଭାବେ ଦଲିଲ ଉପସ୍ଥାପନ କରିସାରିଛନ୍ତି । ତେବେ ମାମଲା ରୁଜୁ କରି ପୁନଃ ତଦନ୍ତ ପାଇଁ ହୋଇଥିବା ଆବେଦନର କୌଣସି ଆଧାର ନଥିବାରୁ ଏପରି କୌଣସି ଆଦେଶ ଦେବା ଅଦାଲତଙ୍କ ପକ୍ଷେ ଅନୁପଯୁକ୍ତ ହେବ ।


    14 ଡିସେମ୍ବର , 2018ରେ ପ୍ରକାଶ ପାଇଥିବା ରାୟର ଅନୁଚ୍ଛେଦ 25ରେ ରହିଥିବା ତ୍ରୁଟି ସଂଶୋଧନ ପାଇଁ କେନ୍ଦ୍ର ସରକାରଙ୍କ ଦ୍ୱାରା କରାଯାଇଥିବା ଆବେଦନକୁ ଅଦାଲତ ଗ୍ରହଣ କରିଛନ୍ତି । ଏହା ହିଁ ଆବେଦନକାରୀମାନଙ୍କୁ ପୁନଃସମୀକ୍ଷା ଆବେଦନ ପାଇଁ ପ୍ରମୁଖ ଆଧାର ଦେଇଥିଲା । ତେବେ ଏହାକୁ ନିମ୍ନମତେ ସଂଶୋଧିତ କରାଯାଇଛି :


    “ ସରକାର ପୂର୍ବରୁ ମୂଲ୍ୟ ବିବରଣୀ ସିଏଜିଙ୍କୁ ପ୍ରଦାନ କରିସାରିଛନ୍ତି । ସିଏଜିଙ୍କ ରିପୋର୍ଟକୁ ପିଏସି ଦ୍ୱାରା ସ୍ୱଭାବିକ ପ୍ରକ୍ରିୟାରେ ନିରୀକ୍ଷଣ କରାଯାଇସାରିଛି । ରିପୋର୍ଟର ଏକ ସଂଶୋଧିତ ସଂସ୍କରଣ ସଂସଦରେ ଏବଂ ସର୍ବସାଧାରଣରେ ପ୍ରକାଶ ପାଇଛି । ”


    ସୂଚନାଯୋଗ୍ୟ ଯେ 14 ଡିସେମ୍ବର 2018ରେ ମାନ୍ୟବର ଅଦାଲତ ଦେଇଥିବା ରାୟରେ ଉଲ୍ଲେଖ କରିଥିଲେ ଯେ :


    “ ବାହ୍ୟ ଆକ୍ରମଣକୁ ପ୍ରତିହତ କରିବା ଏବଂ ଭାରତର ସାର୍ବଭୌମତ୍ୱ ଓ ଅଖଣ୍ଡତାର ସୁରକ୍ଷା ଲାଗି ଯଥେଷ୍ଟ ସାମରିକ କ୍ଷମତା ଏବଂ ଶକ୍ତିର ଆବଶ୍ୟକତା ରହିଛି । ନିଃସନ୍ଦେହରେ ଏହା ରାଷ୍ଟ୍ର ପାଇଁ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ତେଣୁ ପର୍ଯ୍ୟାପ୍ତ ଭୌତିକ ସମ୍ବଳ ଏବଂ ପ୍ରଯୁକ୍ତି ଦ୍ୱାରା ପ୍ରତିରକ୍ଷା ବାହିନୀର ସଶକ୍ତିକରଣ ନିହାତି ଜରୁରି ” ।


    **********

    
    
    (Release ID: 1591795) Visitor Counter : 17