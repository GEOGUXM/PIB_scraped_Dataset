      ନୀତି ଆୟୋଗ

      ଗାନ୍ଧୀଆନ ଚାଲେଞ୍ଜ ପ୍ରତିଯୋଗିତାର ଫଳାଫଳ ଘୋଷିତ
      • ବିଜୟୀ 30 ପ୍ରତିଯୋଗୀଙ୍କ ମଧ୍ୟରେ ଜଣେ ଓଡ଼ିଆ ଛାତ୍ର

      Posted On: 19 NOV 2019 8:18PM by PIB Bhubaneshwar

    ମହାତ୍ମା ଗାନ୍ଧୀଙ୍କ 150ତମ ଜନ୍ମଜୟନ୍ତୀ ଅବସରରେ ଅଟଳ ନବୋନ୍ମେଷ ମିଶନ , ନୀତି ଆୟୋଗ , ୟୁନିସେଫ ଏବଂ ମାଇ ଗଭର ମିଳିତ ଆନୁକୂଲ୍ୟରେ ଆୟୋଜିତ ଗାନ୍ଧୀଆନ ଚାଲେଞ୍ଜ ପ୍ରତିଯୋଗିତାର 30 ଜଣ ବିଜେତା ଛାତ୍ରଛାତ୍ରୀଙ୍କ ନାମ ଆଜି ଘୋଷଣା କରାଯାଇଛି ।


    ଏହି ବିଜେତାଙ୍କ ମଧ୍ୟରେ ଜଣେ ଓଡ଼ିଆ ଛାତ୍ର ସ୍ଥାନ ପାଇଛନ୍ତି । ପୁରୀ ଜିଲ୍ଲା ବିଶ୍ୱମ୍ବର ବିଦ୍ୟାପୀଠର ଛାତ୍ର ଜ୍ୟୋତିପ୍ରକାଶ ରଣା ବାୟୁ ବିଶୋଧକ ଯନ୍ତ୍ର (ଏୟାର ପ୍ୟୁରିଫାୟର) ଉଦ୍ଭାବନ କରି ବିଜ୍ଞାନ ଓ ପ୍ରଯୁକ୍ତି ଓ ନବୋନ୍ମେଷ ବର୍ଗରେ 16 ଜଣ କୃତୀ ପ୍ରତିଯୋଗୀଙ୍କ ମଧ୍ୟରେ ଷଷ୍ଠ ସ୍ଥାନ ହାସଲ କରିଛନ୍ତି ।


    ଗାନ୍ଧୀଜୀଙ୍କ ଆଦର୍ଶ ମାର୍ଗରେ ବିଶ୍ୱ ତାପନ , ହିଂସା ଓ ଅସହିଷ୍ଣୁତା ବୃଦ୍ଧି ଭଳି ବୈଶ୍ୱିକ ସମସ୍ୟାର ମୁକାବିଲା କରିବା ଲାଗି ଅଭିନବ ସମାଧାନ ସନ୍ଧାନ କରିବା ଉଦ୍ଦେଶ୍ୟରେ ଗାନ୍ଧୀଆନ ଚାଲେଞ୍ଜ ଆୟୋଜନ କରାଯାଇଥିଲା । ଦୁଇଟି ବର୍ଗ , ଯଥା- କଳା ଓ ନବୋନ୍ମେଷ ଏବଂ ବିଜ୍ଞାନ , ପ୍ରଯୁକ୍ତି ଓ ନବୋନ୍ମେଷ ବର୍ଗରେ ଷଷ୍ଠରୁ ଦ୍ୱାଦଶ ଶ୍ରେଣୀର ପିଲାମାନେ ଏହି ପ୍ରତିଯୋଗିତାରେ ଅଂଶଗ୍ରହଣ କରିଥିଲେ ।


    ତିନି ହଜାର ଅଟଳ ଟିଙ୍କରିଂ ଲାବ ଥିବା ସ୍କୁଲ ଓ ଗୋଷ୍ଠୀ ବିଦ୍ୟାଳୟର ପାଖାପାଖି 3800 ଛାତ୍ରଛାତ୍ରୀ ଏଥିରେ ଅଂଶଗ୍ରହଣ କରିଥିଲେ ।


    ନୀତି ଆୟୋଗର ଅଟଳ ନବୋନ୍ମେଷ ମିଶନର ନିର୍ଦ୍ଦେଶକ ଶ୍ରୀ ଆର. ରମଣନ କହିଛନ୍ତି ଯେ ପ୍ରତ୍ୟେକ ଛାତ୍ରଛାତ୍ରୀଙ୍କ ମଧ୍ୟରେ କଳା , ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ରହିଥିବା ସୃଜନଶୀଳତା ଏବଂ ଅଭିନବ ଚିନ୍ତାଧାରାକୁ ପ୍ରୋତ୍ସାହନ ଦେବା ଉଦ୍ଦେଶ୍ୟରେ ଗାନ୍ଧୀଆନ ଚାଲେଞ୍ଜ ଆୟୋଜନ କରାଯାଇଥିଲା । ନଭେମ୍ବର 20 ବିଶ୍ୱ ଶିଶୁ ଦିବସ ଏବଂ ଶିଶୁ ଅଧିକାର ସମ୍ମେଳନ (ସିଆରସି)ର 30ତମ ବାର୍ଷିକୀ ଅବସରରେ ଏପରି ଏକ ଚାଲେଞ୍ଜ ଆୟୋଜନ କରାଯିବା ବେଶ ସମୟୋପଯୋଗୀ ହୋଇପାରିଛି ।


    ଭାରତରେ ୟୁନିସେଫର ପ୍ରତିନିଧି ଡ. ଯସ୍ମିନ ଅଲି ହକ , ମାଇ ଗଭର ମୁଖ୍ୟ କାର୍ଯ୍ୟ ନିର୍ବାହୀ ଅଧିକାରୀ ଅଭିଷେକ ସିଂ ପ୍ରମୁଖ ବିଜେତାମାନଙ୍କ ଅଭିନନ୍ଦନ ଜଣାଇଛନ୍ତି । ବିଜେତାମାନଙ୍କ ଅଟଳ ନବୋନ୍ମେଷ ମିଶନର ନିର୍ଦ୍ଦେଶକ , ୟୁନିସେଫର ପ୍ରତିନିଧି ଏବଂ ମାଇ ଗଭର ସିଇଓଙ୍କ ଦ୍ୱାରା ପ୍ରମାଣପତ୍ର ସହ ସମ୍ମାନିତ କରାଯିବ ।


    **********

    
    
    (Release ID: 1592291) Visitor Counter : 16