      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସୁପ୍ରିମକୋର୍ଟଙ୍କ ରାୟ ଫଳରେ ନୂତନ ସୂର୍ଯ୍ୟ ଉଦୟ ହୋଇଛି : ପ୍ରଧାନମନ୍ତ୍ରୀ
      • ରାୟକୁ ଐତିହାସିକ ଭାବେ ବର୍ଣ୍ଣନା କଲେ ପ୍ରଧାନମନ୍ତ୍ରୀ
      • ନୂଆ ଅଧ୍ୟାୟ ସହ ନୂତନ ଭାରତ ନିର୍ମାଣ ପାଇଁ ଦେଶବାସୀଙ୍କୁ ଆହ୍ୱାନ
      
      Posted On: 09 NOV 2019 5:46PM by PIB Bhubaneshwar


    ଅଯୋଧ୍ୟା ମାମଲାରେ ସୁପ୍ରିମକୋର୍ଟଙ୍କ ରାୟକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଐତିହାସିକ ବୋଲି ବର୍ଣ୍ଣନା କରିବା ସହିତ ଆଜିର ଦିନକୁ ଭାରତ ଏବଂ ଭାରତୀୟ ନ୍ୟାୟପାଳିକା ଇତିହାସରେ ଏକ ସର୍ଣ୍ଣିମ ଦିବସ ଭାବେ ବର୍ଣ୍ଣନା କରିଛନ୍ତି । ପ୍ରଧାନମନ୍ତ୍ରୀ ସମସ୍ତ ନାଗରିକଙ୍କୁ ଏକାଠି ହୋଇ ଏକ ନୂତନ ଭାରତ ନିର୍ମାଣ ଏବଂ ପ୍ରତ୍ୟେକଙ୍କ କଲ୍ୟାଣ ପାଇଁ କାମ କରିବା ଲାଗି ଆହ୍ୱାନ ରକିଛନ୍ତି ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ କହିଥିଲେ , “ ଆଜି ନଭେମ୍ବର 9 ତାରିଖରେ କର୍ତାରପୁର କରିଡର ଆରମ୍ଭ ହୋଇଛି । ଏହି କରିଡର ପାଇଁ ଭାରତ ଏବଂ ପାକିସ୍ତାନ ପକ୍ଷରୁ ମିଳିତ ଭାବେ ପ୍ରୟାସ କରାଯାଇଛି । ଏବେ ଅଯୋଧ୍ୟା ଉପରେ ରାୟ ଆସିବା ପରେ ଆଜିର ଦିନ , ନଭେମ୍ବର 9 ତାରିଖ ଆମ ସମସ୍ତଙ୍କୁ ଏକାଠି ହୋଇ ରହିବା ଏବଂ ମିଳିତ ଭାବେ ପ୍ରଗତି ହାସଲ କରିବାର ଶିକ୍ଷା ଦେଉଛି । ”


    ପ୍ରଧାନମନ୍ତ୍ରୀ କହିଥିଲେ ଯେ ସର୍ବୋଚ୍ଚ ନ୍ୟାୟାଳୟ ସମସ୍ତଙ୍କୁ ଧୈର୍ଯ୍ୟର ସହ ଶୁଣିବା ଏବଂ ସର୍ବସମ୍ମତିକ୍ରମେ ରାୟ ଦେବା ଏହାର ଦୃଢ଼ ସଂକଳ୍ପକୁ ଦର୍ଶାଉଛି ।


    ପ୍ରଧାନମନ୍ତ୍ରୀ ଆହୁରି କହିଥିଲେ , “ ଆଜିର ରାୟ ଜରିଆରେ ମାନନୀୟ ସର୍ବୋଚ୍ଚ ନ୍ୟାୟାଳୟ ଦର୍ଶାଇଛନ୍ତି ଯେ ଅତି ଜଟିଳ ବିବାଦର ସମାଧାନ ମଧ୍ୟ ସାମ୍ବିଧାନିକ ବ୍ୟବସ୍ଥା ଓ ନ୍ୟାୟିକ ପ୍ରକ୍ରିୟାରେ ରହିଛି ।


    ଆମେ ସମସ୍ତେ ଏହି ରାୟରୁ ଶିକ୍ଷା ଲାଭ କରିବା ଉଚିତ ଯେ ବିଳମ୍ବ ହେଲେ ମଧ୍ୟ ଆମ ସମସ୍ତଙ୍କୁ ଧୈର୍ଯ୍ୟ ରଖିବାର ଆବଶ୍ୟକତା ରହିଛି । ଏହା ସମସ୍ତଙ୍କ ହିତରେ ।


    ପ୍ରତ୍ୟେକ ପରିସ୍ଥିତିରେ , ଆମର ବିଶ୍ୱାସ ଭାରତୀୟ ସମ୍ବିଧାନ , ଭାରତୀୟ ନ୍ୟାୟପାଳିକା ପ୍ରତି ଦୃଢ଼ ଭାବେ ରହିବା ଉଚିତ । ଏହା ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ”


    ପ୍ରଧାନମନ୍ତ୍ରୀ କହିଥିଲେ ଯେ ସର୍ବୋଚ୍ଚ ନ୍ୟାୟାଳୟ ରାମ ମନ୍ଦିର ନିର୍ମାଣ ଉପରେ ରାୟ ଦେଇଛନ୍ତି ଏବଂ ଏହି ରାୟ ଆମ ସମସ୍ତ ନାଗରିକଙ୍କ ଉପରେ ଲାଗୁ ହେଉଛି । ଆମେ ଅଧିକ ଗମ୍ଭୀରତାର ସହ ରାଷ୍ଟ୍ର ନିର୍ମାଣରେ ଆମର ଦାୟିତ୍ୱ ନିର୍ବାହ କରିବା ଉଚିତ । ପ୍ରଧାନମନ୍ତ୍ରୀ କହିଥିଲେ ଯେ ଶାନ୍ତି , ସୌହାର୍ଦ୍ଦ୍ୟ , ଭାଇଚାରା , ବନ୍ଧୁତା ଓ ଏକତାର ଭାବନା ଆମ ସମସ୍ତଙ୍କ ଭିତରେ ରହିବା ଦେଶର ବିକାଶ ପାଇଁ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ଆମର ଲକ୍ଷ୍ୟ ଏବଂ ଉଦ୍ଦେଶ୍ୟ ସାଧନ ପାଇଁ ସମସ୍ତ ନାଗରିକଙ୍କୁ ମିଳିତ ଭାବେ ଆଗେଇବା ନିମନ୍ତେ ପ୍ରଧାନମନ୍ତ୍ରୀ ଆହ୍ୱାନ କରିଥିଲେ ।


    **********


    

    
    (Release ID: 1591304) Visitor Counter : 16