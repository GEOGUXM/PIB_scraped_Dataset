      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସମ୍ବଲପୁର ବିଶ୍ୱବିଦ୍ୟାଳୟର 30ତମ ସମାବର୍ତ୍ତନ ସମାରୋହରେ ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବ ଡ. ପ୍ରମୋଦ କୁମାର ମିଶ୍ରଙ୍କ ଉଦବୋଧନ
      Posted On: 29 NOV 2019 5:44PM by PIB Bhubaneshwar


    ଓଡ଼ିଶାର ରାଜ୍ୟପାଳ ମହାମହିମ ପ୍ରଫେସର ଗଣେଶୀ ଲାଲ , କୁଳପତି ପ୍ରଫେସର ଦୀପକ ବେହେରା , ସିନେଟ , ସିଣ୍ଡିକେଟ ଓ ଏକାଡେମିକ କାଉନସିଲର ସଦସ୍ୟଗଣ , ଅଧ୍ୟାପକ , ଅଧ୍ୟାପିକା ଓ କର୍ମଚାରୀଗଣ , ମାନନୀୟ ଅତିଥି , ଅଭିଭାବକ ଓ ମୋର ପ୍ରିୟ ଛାତ୍ରଛାତ୍ରୀ ,


    ସର୍ବପ୍ରଥମେ , ମୋତେ ସମ୍ବଲପୁର ବିଶ୍ୱବିଦ୍ୟାଳୟର 30ତମ ସମାବର୍ତ୍ତନ ସମାରୋହକୁ ନିମନ୍ତ୍ରଣ କରିଥିବାରୁ ମୁଁ ପ୍ରଫେସର ବେହେରା ଓ ତାଙ୍କ ସହକର୍ମୀମାନଙ୍କୁ ଧନ୍ୟବାଦ ଜଣାଉଛି । ଏହି ସବୁଜିମା ଏବଂ ଶାନ୍ତ ପରିବେଶ ମଧ୍ୟରେ ଜ୍ୟୋତିବିହାରଠାରେ ଆଜି ଆପଣମାନଙ୍କ ଗହଣରେ ଉପସ୍ଥିତ ହୋଇ ମୁଁ ଅତି ଆନନ୍ଦିତ ।


    ଆମ ଦେଶର ଇତିହାସ ଓ ଐତିହ୍ୟରେ ଆପଣଙ୍କ ବିଶ୍ୱବିଦ୍ୟାଳୟ ବାସ୍ତବରେ ଏକ ସ୍ୱତନ୍ତ୍ର ସ୍ଥାନ ହାସଲ କରିଛି । ଏହି କ୍ଷେତ୍ରର ଆରାଧ୍ୟା ଦେବୀ ମା ’ ସମଲେଶ୍ୱରୀ ଏଠାରୁ ଅତି ନିକଟରେ ଅବସ୍ଥାନ କରିଛନ୍ତି । ଏହା ହେଉଛି ବୀର ସୁରେନ୍ଦ୍ର ସାଏଙ୍କ ମାଟି , ଯିଏ 1857 ସ୍ୱାଧୀନତା ସଂଗ୍ରାମର ଯଥେଷ୍ଟ ପୂର୍ବରୁ ଉପନିବେଶ ଶାସକଙ୍କ ବିରୋଧରେ ଛିଡ଼ା ହୋଇଥିଲେ । ଏଇ ନିକଟରେ ହୀରାକୁଦ ନଦୀବନ୍ଧ ରହିଛି , ଯାହା ଆଧୁନିକ ଭାରତୀୟ ସ୍ଥାପତ୍ୟର ପ୍ରତୀକ ।


    ଆପଣଙ୍କ ବିଶ୍ୱ ବିଦ୍ୟାଳୟ ବ୍ୟକ୍ତିଗତ ଭାବେ ମୋ ପାଇଁ ମଧ୍ୟ ବିଶେଷ ଗୁରୁତ୍ୱ ବହନ କରୁଛି , କାରଣ ଏହି ବିଶ୍ୱବିଦ୍ୟାଳୟ ଅଧୀନରେ 3ଟି ପରୀକ୍ଷା ଦେଇ ମୁଁ ସ୍ନାତକ ଉତ୍ତୀର୍ଣ୍ଣ ହୋଇଥିଲି । ଗୁରୁତ୍ୱପୂର୍ଣ୍ଣ କଥା ହେଉଛି , ବିଶ୍ୱବିଦ୍ୟାଳୟ ଆରମ୍ଭ ହେବା ପରେ ପ୍ରଥମ ପରୀକ୍ଷା ଫଳ ପ୍ରକାଶ ପାଇଥିବା ବ୍ୟାଚର ଛାତ୍ରଛାତ୍ରୀଙ୍କ ମଧ୍ୟରୁ ମୁଁ ଜଣେ । ସେ ଦିନର ଖୁବ ସୁଖଦ ସ୍ମୃତି ମୋ ମନରେ ଏବେ ବି ତାଜା ହୋଇ ରହିଛି ।


    ମୋର ପ୍ରିୟ ଛାତ୍ରଛାତ୍ରୀଗଣ , ଆଜି ଆପଣମାନଙ୍କ ମଧ୍ୟରୁ ଅନେକ ସ୍ନାତକ , ସ୍ନାତ୍ତୋକୋତ୍ତର ଓ ଡକ୍ଟରାଲ ଡିଗ୍ରୀ , ଉପାଧି ଓ ପଦକ ପାଇଛନ୍ତି । ମୁଁ ଆପଣ ସମସ୍ତଙ୍କୁ ଅଭିନନ୍ଦନ ଜଣାଉଛି । ଏହା ଆପଣଙ୍କ ଜୀବନରେ ଏକ ଗୁରୁତ୍ୱପୂର୍ଣ୍ଣ ଉପଲବ୍ଧି , ଯାହାକୁ ଆପଣମାନେ ଖୁସିର ସହ ଅନୁଭବ କରିବେ । ତେବେ ଏପରି ଏକ ମୁହୂର୍ତ୍ତରେ ଆପଣମାନଙ୍କୁ ଭବିଷ୍ୟତ କଥା ଚିନ୍ତା କରିବାକୁ ହେବ , ଏପରି ଆହୁରି ଅଧିକ ଉପଲବ୍ଧି ହାସଲ କରିବାକୁ ହେବ , ଏହି ମୂଳଦୂଆକୁ ଆହୁରି ସୁଦୃଢ଼ କରି ଆଗକୁ ବଢ଼ିବାକୁ ହେବ ।


    ପାଠପଢ଼ା ଶେଷ ହେବା ପରେ ଆପଣମାନଙ୍କ ମଧ୍ୟରୁ ଅନେକ ଏହି ବିଶ୍ୱବିଦ୍ୟାଳୟ ଛାଡ଼ି ଚାଲିଯିବେ । ଯିବା ସମୟରେ ଆପଣମାନେ ନିଜ ସହ ମାର୍କ ଓ ଡିଗ୍ରୀ ବ୍ୟତୀତ ଅନେକ କିଛି ସାଥୀରେ ନେଇ ଯିବେ । ଆପଣମାନେ ନିଜ ସହ ପାଠପଢ଼ାର ବର୍ଷଗୁଡ଼ିକର ସ୍ମୃତିକୁ ମଧ୍ୟ ନେଇଯିବେ । ମୁଁ ନିଶ୍ଚିତ ଯେ ଆପଣମାନେ ଉଭୟ ଶ୍ରେଣୀଗୃହ ଭିତରେ ଓ ବାହାରେ ଶିକ୍ଷା ଲାଭ କରିଥିବେ । ଆପଣମାନଙ୍କ ଶିକ୍ଷକ , ଅଣଶିକ୍ଷକ କର୍ମଚାରୀ , ଆପଣମାନଙ୍କ ସାଙ୍ଗସାଥୀ , ଏପରିକି ଅତିଥିମାନେ ଆପଣଙ୍କ ଉପରେ ଦୀର୍ଘସ୍ଥାୟୀ ପ୍ରଭାବ ପକାଇଥିବେ । ଏସବୁ ଆଲୋଚନା ଓ ସମ୍ପର୍କକୁ ଉପଭୋଗ କରନ୍ତୁ ।


    କିନ୍ତୁ ଏକଥା ମନେ ରଖିବା ଉଚିତ ଯେ ଆଜି ଯାହା କିଛି ଆପଣମାନେ ପାଇଛନ୍ତି ତାହା କେବଳ ନିଜର ପ୍ରୟାସ ଯୋଗୁ ନୁହେଁ ବରଂ ଆପଣମାନଙ୍କ ଅଭିଭାବକ , ଶିକ୍ଷକ ଓ ଚାରିପାଖରେ ଥିବା ଅଗଣିତ ଲୋକଙ୍କ ଯୋଗଦାନ କାରଣରୁ ଏହା ସମ୍ଭବ ହୋଇପାରିଛି । ଆପଣମାନଙ୍କ ସଫଳତାରେ ପ୍ରତ୍ୟେକ ନିଜ ନିଜ ଭୂମିକା ନିର୍ବାହ କରିଛନ୍ତି । ଆପଣମାନେ ନିଶ୍ଚିତ ଭାବେ ସେମାନଙ୍କ ଯୋଗଦାନକୁ ହୃଦୟଙ୍ଗମ କରିବା ଉଚିତ । ସବୁବେଳେ ମନେ ରଖିବା ଉଚିତ ଯେ କେହି କେବେହେଲେ କେବଳ ନିଜ ପ୍ରୟାସ ଦ୍ୱାରା ସଫଳ ହୋଇପାରିନଥାନ୍ତି ।


    ଆଜି ଆପଣମାନେ ଯେତେବେଳେ ଜୀବନର ନୂତନ ପର୍ଯ୍ୟାୟରେ ପାଦ ଥାପୁଛନ୍ତି ଆପଣମାନଙ୍କ ଆଗରେ ବ୍ୟାପକ ସମ୍ଭାବନା ଓ ସୁଯୋଗ ରହିଛି । ଦେଶରେ ଉତ୍ସାହ ଓ ଗତିଶୀଳତାର ଏକ ନୂତନ ଭାବନା ଦେଖିବାକୁ ମିଳୁଛି ।


    ଆମ ପ୍ରଧାନମନ୍ତ୍ରୀଙ୍କ ନୂତନ ଭାରତର ସଂକଳ୍ପ ଦିଗରେ ସଂଖ୍ୟାଧିକ ପଦକ୍ଷେପ ନିଆଯାଉଛି । ଆର୍ଥିକ ଦୃଷ୍ଟିକୋଣରୁ 2024 ସୁଦ୍ଧା ସେ ଦେଶକୁ 5 ଟ୍ରିଲୟନ ଅର୍ଥବ୍ୟବସ୍ଥାରେ ପରିଣତ କରିବା ଲାଗି ଲକ୍ଷ୍ୟ ରଖିଛନ୍ତି । ଏହା ଏକ ମହତ୍ୱାକାଂକ୍ଷୀ ଲକ୍ଷ୍ୟ ହୋଇଥିବାରୁ , ଆମେ ସମ୍ପୂର୍ଣ୍ଣ ପ୍ରତିବଦ୍ଧତାର ସହିତ ଏହି ଦିଗରେ ଅଗ୍ରସର ହେଉଛୁ ।


    ଆମର ଆର୍ଥିକ ମୂଳଦୁଆ ବେଶ ସୁଦୃଢ଼ । 2014ରୁ 2019 ମଧ୍ୟରେ ଆମର ହାରାହାରି ବାର୍ଷିକ ଜିଡିପି ଅଭିବୃଦ୍ଧି 7.5 ପ୍ରତିଶତ ରହିଛି , ଯାହାକି ସ୍ୱାଧୀନତା ପରେ ସର୍ବାଧିକ । ଏହା ମଧ୍ୟ G-20 ଦେଶ ମଧ୍ୟରେ ସର୍ବୋଚ୍ଚ । ସମଷ୍ଟିଗତ ଅର୍ଥନୈତିକ ସ୍ଥିରତା ଗତ 5 ବର୍ଷ ମଧ୍ୟରେ ବେଶ ସୁଦୃଢ଼ ରହିଛି , ଯାହାର ଆଧାରରେ ଅନେକ ସଂସ୍କାରମୂଳକ ପଦକ୍ଷେପ ଗ୍ରହଣ କରାଯାଇପାରିଛି । ଆମେ ମୁଦ୍ରାସ୍ଫିତିକୁ ନିମ୍ନରେ ରଖିପାରିଛୁ , ବିତ୍ତୀୟ ବ୍ୟୟ ଶୃଙ୍ଖଳିତ ରହିଛି ଏବଂ ଚଳନ୍ତି ଖାତା ନିଅଣ୍ଟ ନିୟନ୍ତ୍ରଣାଧୀନ ରହିଛି । ଯଦି ଆମେ 2009-14 ଅବଧିକୁ 2014-19ର ଅବଧି ସହିତ ତୁଳନା କରିବା ତେବେ ମୁଦ୍ରାସ୍ଫିତି 10.3 ପ୍ରତିଶତରୁ ହ୍ରାସ ପାଇ 4.5 ପ୍ରତିଶତରେ ପହଞ୍ଚିଛି , ବିତ୍ତୀୟ ନିଅଣ୍ଟ ଜିଡିପିର 5.3 ପ୍ରତିଶତରୁ ଖସି 3.4 ପ୍ରତିଶତରେ ପହଞ୍ଚିଛି ଏବଂ ଚଳନ୍ତି ଖାତା ନିଅଣ୍ଟ 3.3 ପ୍ରତିଶତରୁ ହ୍ରାସ ପାଇ ଜିଡିପିର 1.4 ପ୍ରତିଶତରେ ପହଞ୍ଚିଛି ।


    ବିଭିନ୍ନ ମୌଳିକ , ଯୁଗାନ୍ତକାରୀ ସଂସ୍କାର ଲାଗୁ କରାଯାଇଛି । ଦେଶର ଆର୍ଥିକ ବ୍ୟବସ୍ଥାକୁ ସ୍ୱଚ୍ଛ ଓ ସୁଦୃଢ଼ କରିବା ଲାଗି ଏକ ପଦକ୍ଷେପ ସ୍ୱରୂପ 2016ରେ ଦେବାଳିଆ ଏବଂ ଦେବାଳିଆପଣ ସଂହିତା ଲାଗୁ କରାଯାଇଥିଲା । 4 କିମ୍ବା 5 ବର୍ଷ ପୂର୍ବରୁ ଏକଥା କେହି ଭାବିପାରୁନଥିଲେ ଯେ ବ୍ୟବସ୍ଥା ସହିତ ଖେଳିଲେ ବୃହତ କର୍ପୋରେଟ ସଂସ୍ଥାଗୁଡ଼ିକୁ ମଧ୍ୟ ମୂଲ୍ୟ ଦେବାକୁ ପଡ଼ିବ , ଋଣ ସୁଝିନପାରିଲେ ସେମାନଙ୍କୁ ନିଜ ସମ୍ପତି ହରାଇବାକୁ ପଡ଼ିବ । 2017ରେ ବସ୍ତୁ ଓ ସେବା କର କାର୍ଯ୍ୟକାରୀ କରାଗଲା , ଏହା ଆର୍ଥିକ ଦୃଷ୍ଟିକୋଣରୁ ଭାରତକୁ ଗୋଟିଏ ବଜାରରେ ପରିଣତ କରିବା ଲାଗି ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ଥିଲା । ଏହା ଉଚ୍ଚ ଆର୍ଥିକ ଅଭିବୃଦ୍ଧିରେ ସହାୟକ ହେବା ସହିତ ପାରଦର୍ଶିତା ଓ ବ୍ୟାବସାୟିକ ସୁଗମତା ଆଣିପାରିଲା । ପ୍ରତ୍ୟକ୍ଷ ବିଦେଶୀ ପୁଞ୍ଜିନିବେଶକୁ ନିରନ୍ତର ଭାବେ ଉନ୍ମୁକ୍ତ ଓ ଉଦାରୀକରଣ କରାଯିବା ଦ୍ୱାରା ଦେଶକୁ ବିଦେଶୀ ପୁଞ୍ଜିର ଅଭୂତପୂର୍ବ ପ୍ରବାହ ହୋଇଛି । ସାମାଜିକ ବିକାଶ ଓ ନ୍ୟାୟ ପାଇଁ ଅନେକଗୁଡ଼ିଏ ପ୍ରଭାବୀ ପଦକ୍ଷେପ ନିଆଯାଇଛି । ଏଥି ମଧ୍ୟରେ ଆୟୁଷ୍ମାନ ଭାରତ ଭଳି ଯୁଗାନ୍ତକାରୀ କାର୍ଯ୍ୟକ୍ରମ ରହିଛି ଯାହା ଗରିବଙ୍କ ପାଇଁ ମାଗଣା ସ୍ୱାସ୍ଥ୍ୟସେବା ସୁନିଶ୍ଚିତ କରିବ । କୃଷକମାନଙ୍କୁ ଆୟ ସମର୍ଥନ ଯୋଗାଇ ଦେବା ଲାଗି ପିଏମ-କିଷାନ ଯୋଜନା ଓ ଆମ ଶିକ୍ଷା ବ୍ୟବସ୍ଥାରେ ଉନ୍ନତି ଆଣିବା ଲାଗି ଏକ ନୂଆ ଶିକ୍ଷା ନୀତି ହାତକୁ ନିଆଯାଇଛି ।


    ଗତ କିଛି ମାସ ଧରି ଭାରତର ଜିଡିପି ହ୍ରାସ ପାଇଛି । ଏହା ପଛରେ ଥିବା ବିଭିନ୍ନ କାରଣ , ବିଶେଷ କରି ଏକ ଚକ୍ରବ୍ୟୁହ ମଧ୍ୟରେ କାରଣଗୁଡ଼ିକ ସନ୍ନିବିଷ୍ଟ । ବୈଶ୍ୱିକ ଅଭିବୃଦ୍ଧିରେ ମାନ୍ଦାବସ୍ଥା ଦେଖାଦେଇଛି । ପାରଦର୍ଶିତା ଆଣିବା , ବାଟମାରଣା ରୋକିବା ଏବଂ ପ୍ରଶାସନିକ ବ୍ୟବସ୍ଥାରେ ଉନ୍ନତି ଆଣିବା ଲାଗି ତ୍ୱରିତ ପଦକ୍ଷେପ କାରଣରୁ କେତେକ କ୍ଷଣସ୍ଥାୟୀ ଗତିରୋଧ ସୃଷ୍ଟି ହୋଇଛି । ଆଇନର ଶାସନ ଓ ଅର୍ଥବ୍ୟବସ୍ଥାର ଔପଚାରିକତା ଲାଗି ବିଗତ ପାଞ୍ଚ ବର୍ଷ ମଧ୍ୟରେ ନିଆଯାଇଥିବା ସଂସ୍କାରମୂଳକ ପଦକ୍ଷେପ ଯୋଗୁ କେତେକ କ୍ଷଣସ୍ଥାୟୀ ନକାରାତ୍ମକ ପ୍ରଭାବ ପଡ଼ିବା ସ୍ୱାଭାବିକ ।


    ତଥାପି ସରକାର ସଜାଗ ଓ ସକ୍ରିୟ ଅଛନ୍ତି । ଆର୍ଥିକ କ୍ଷେତ୍ର ଏବଂ ବାସ୍ତବ ଅର୍ଥବ୍ୟବସ୍ଥାରେ ସୁଧାର ଆଣିବା ଲାଗି ସଂଖ୍ୟାଧିକ ପଦକ୍ଷେପ ଗ୍ରହଣ କରାଯାଇଛି । ଭୂମି , ଶ୍ରମ ଓ ପୁଞ୍ଜି ଭଳି ଉତ୍ପାଦନ କାରକର ଉତ୍ପାଦକତା ବୃଦ୍ଧି ଲାଗି ଐତିହାସିକ ପଦକ୍ଷେପ ନିଆଯାଇଛି । ସାମଗ୍ରିକ ଭାବେ ଦେଖିଲେ ଦୃଢ଼ ଭିତ୍ତିଭୂମି ପ୍ରଦାନ କରାଯାଇଛି , ଐତିହାସିକ ସ୍ୱଚ୍ଛତା ଅଭିଯାନ ଏବଂ ମହାତ୍ୱକାଂକ୍ଷୀ ସଂସ୍କାର ଏଜେଣ୍ଡାକୁ କାର୍ଯ୍ୟକାରୀ କରାଯାଇଛି । ଆଗାମୀ ମାସ ଓ ବର୍ଷଗୁଡ଼ିକରେ ଭାରତ ଅଧିକ ଦ୍ରୁତ ଗତିରେ ବିକାଶ ଲାଭ କରିବ । ବ୍ୟାପକ ଅର୍ଥନୈତିକ ସମ୍ଭାବନା ଆପଣମାନଙ୍କ ପାଇଁ ଉନ୍ମୁକ୍ତ ହୋଇଚାଲିଛି ।


    ସ୍ମାର୍ଟ ଫୋନ ବିପ୍ଳବ , ଆର୍ଟିଫିସିଆଲ ଇଣ୍ଟେଲିଜେନ୍ସ , ବିଗ ଡାଟା ଆନାଲିଟିକ୍ସ , ଅଗମେଂଟେଡ ରିଅଲିଟି , ଥ୍ରୀଡି ପ୍ରିଣ୍ଟିଙ୍ଗ , ରୋବୋଟିକ୍ସ ଏବଂ ବ୍ଲାକଚେନ ଟେକନୋଲୋଜି ମୌଳିକ ଭାବେ ଆମ ବିଶ୍ୱ ଏବଂ ଆମର ଜୀବନଧାରାକୁ ପ୍ରଭାବିତ କରୁଛି । ପ୍ରତିଦିନ ଅଭୂତପୂର୍ବ ଗତିରେ ଏହି ପରିବର୍ତ୍ତନ ହୋଇଚାଲିଛି । ଆମେ ପରସ୍ପର ସହ କଥା ହେବା କିମ୍ବା ସମ୍ପର୍କ ଯୋଡ଼ିବାଠାରୁ ଆରମ୍ଭ କରି , ଗୋଟିଏରୁ ଅନ୍ୟ ସ୍ଥାନକୁ ଯାତ୍ରା କରିବା , ଟଙ୍କା ପଠାଇବା ଏବଂ ଗ୍ରହଣ କରିବା କିମ୍ବା ଆମେ ଆମ ଖାଦ୍ୟ ପାଇବା ଆଦି ପର୍ଯ୍ୟନ୍ତ ସବୁକିଛିର ପଦ୍ଧତି ବଦଳିବାରେ ଲାଗିଛି । ସବୁଆଡ଼େ ପାର୍ଥକ୍ୟ ରହିଛି । ଏହା ଏକ ଭିନ୍ନ ବିଶ୍ୱ , ଆମେ ବିଶ୍ୱବିଦ୍ୟାଳୟରେ ପଢ଼ିବା ବେଳ ତ ’ ଦୂରର କଥା , ବିଗତ ଏକ ଦଶନ୍ଧି ପୂର୍ବର ପରିସ୍ଥିତି ସହ ମଧ୍ୟ ବର୍ତ୍ତମାନର ବିଶ୍ୱକୁ ତୁଳନା କରିହେବ ନାହିଁ ।


    ଏସବୁ ସମ୍ଭାବନା ଅନେକ ଆହ୍ୱାନ ମଧ୍ୟ ସୃଷ୍ଟି କରୁଛି । ଯେ ପର୍ଯ୍ୟନ୍ତ ଆମେ ପରିବର୍ତ୍ତନ ସହିତ ତାଳ ଦେଇ ଚାଲିବା ନାହିଁ , ନୂଆ କଥା ଶିଖିବା ନାହିଁ କିମ୍ବା ଅନ୍ୟମାନଙ୍କ ସହ ପ୍ରତିଦ୍ୱନ୍ଦ୍ୱିତା କରିପାରିବା ନାହିଁ , ଆମେ ପଛରେ ପଡ଼ିଯିବା । ଏହି ଆହ୍ୱାନକୁ ଆପଣମାନେ ସମସ୍ତେ ଗ୍ରହଣ କରିବା ଉଚିତ । ଆମ ପ୍ରାଚୀନ ଶାସ୍ତ୍ରରେ ଜ୍ଞାନର ମୂଲ୍ୟ ଏବଂ ନିରନ୍ତର ଜ୍ଞାନ ଆହରଣର ମହତ୍ୱ ବିଷୟରେ ବର୍ଣ୍ଣନା କରାଯାଇଛି । ଏହା ବର୍ତ୍ତମାନର ଦ୍ରୁତ ପରିବର୍ତ୍ତିତ , ପ୍ରଯୁକ୍ତି ପରିଚାଳିତ ବିଶ୍ୱରେ ଆହୁରି ଅଧିକ ପ୍ରାସଙ୍ଗିକ ହୋଇପଡ଼ିଛି ।


    ଜ୍ଞାନର ମହତ୍ୱ ବିଷୟରେ ବର୍ଣ୍ଣନା କରି ମହାମୁନି ଭର୍ତ୍ତୃହରି କହିଛନ୍ତି :


    “ ବିଦ୍ୟା ନାମ ନରସ୍ୟ ରୂପମଧିକଂ ପ୍ରଚ୍ଛନ୍ନଗୁପ୍ତଂ ଧନମ


    ବିଦ୍ୟା ଭୋଗକରୀ ଯଶଃ ସୁଖକରୀ ବିଦ୍ୟା ଗୁରୁଣାଂ ଗୁରୁଃ ।


    ବିଦ୍ୟା ବନ୍ଧୁଜନୋ ବିଦେଶଗମନେ ବିଦ୍ୟା ପରଂ ଦୈବତମ


    ବିଦ୍ୟା ରାଜସୁ ପୂଜ୍ୟତେ ନହି ଧନଂ ବିଦ୍ୟାବିହୀନଃ ପଶୁଃ । । ”


    ଭର୍ତ୍ତୃହରି ଏଥିରେ ବର୍ଣ୍ଣନା କରିଛନ୍ତି ଯେ କିପରି ଜ୍ଞାନ ବ୍ୟକ୍ତିତ୍ୱକୁ ସମ୍ପ୍ରସାରିତ କରିଥାଏ । ଏହା ସେହି ଗୁପ୍ତ ଧନ ଯାହାକୁ କେହି ନେଇପାରିବେ ନାହିଁ । ଏହା ଆନନ୍ଦ ଏବଂ ଗୌରବ ପ୍ରଦାନ କରିଥାଏ । ଏହା ସମସ୍ତ ଗୁରୁମାନଙ୍କ ଗୁରୁ ଏବଂ ଏହା ବିଦେଶ ମାଟିରେ ଆମର ବନ୍ଧୁ । ଜ୍ଞାନ ହେଉଛି ସର୍ବୋଚ୍ଚ ଈଶ୍ୱର , ଯାହାକୁ ରାଜା (ନେତୃସ୍ଥାନୀୟ) ମାନେ ଭୌତିକ ସମ୍ପତି ଅପେକ୍ଷା ଅଧିକ ପୂଜା କରିଥାନ୍ତି । ଅଜ୍ଞାନୀ ମନୁଷ୍ୟ ପଶୁ ସହ ସମାନ ।


    ଏହି ଜ୍ଞାନ କେବଳ ଏଇଠି ସରିଯାଉନାହିଁ , ଏହା ଆହୁରି ଗଭୀର ଗୁଣାବଳୀ ଓ ମୂଲ୍ୟବୋଧ ଦିଗରେ ଆଗେଇ ନେଇଥାଏ । ଏହାକୁ ହିତୋପଦେଶର ଏକ ଶ୍ଳୋକରେ ଚମତ୍କାର ଢଙ୍ଗରେ ବର୍ଣ୍ଣନା କରାଯାଇଛି :


    ବିଦ୍ୟା ଦଦାତି ବିନୟଂ ବିନୟାଦ୍ ଯାତି ପାତ୍ରତାମ ।


    ପାତ୍ରତ୍ୱାଦ ଧନମାପ୍ନୋତି ଧନାତଧର୍ମ ତତଃ ସୁଖମ । ।


    ଯାହାର ଅର୍ଥ ହେଉଛି ବିଦ୍ୟା ମଣିଷକୁ ବିନୟୀ କରାଇଥାଏ , ବିନମ୍ରତା ବା ଶାଳୀନତାରୁ ଯୋଗ୍ୟତା ବା ପାତ୍ରତା ଉତ୍ପନ୍ନ ହୁଏ , ଯୋଗ୍ୟତାରୁ ଧନ , ଧନରୁ ଧର୍ମ ଏବଂ ସେଥିରୁ ସୁଖ ଉତ୍ପନ୍ନ ହୋଇଥାଏ ।


    ସୁଭାଶିତାନୀରେ ବର୍ଣ୍ଣିତ ପ୍ରାଚୀନ ଶିକ୍ଷା ମନେ ରଖିବା ଗୁରୁତ୍ୱପୂର୍ଣ୍ଣ :


    ବିଦ୍ୟା ବିବାଦାୟ ଧନଂ ମଦାୟ ଶକ୍ତିଃ ପରେଷାଂ ପରିପୀଡ଼ନାୟ ।


    ଖଳସ୍ୟ ସାଧୋର୍ବିପରୀତମେତତ ଜ୍ଞାନାୟ ଦାନାୟ ଚ ରକ୍ଷଣାୟ । ।


    କୁଟିଳ ଲୋକମାନେ ଜ୍ଞାନର ବ୍ୟବହାର ତର୍କ ପାଇଁ କରିଥାନ୍ତି , ସମ୍ପତିର ଅହଂକାର ଦେଖାନ୍ତି , କ୍ଷମତା ବଳରେ ଅନ୍ୟମାନଙ୍କୁ କଷ୍ଟ ଦିଅନ୍ତି । କିନ୍ତୁ ସାଧୁମାନେ ଜ୍ଞାନର ସଦୁପଯୋଗ କରନ୍ତି , ସମ୍ପତି ଦାନ କରିଥାନ୍ତି ଏବଂ ଦୁର୍ବଳଙ୍କୁ ସୁରକ୍ଷା ଦେବା ଲାଗି କ୍ଷମତାର ପ୍ରୟୋଗ କରନ୍ତି ।


    କିଛିଦିନ ପୂର୍ବେ 26 ନଭେମ୍ବର , 2019ରେ ଦେଶ ସମ୍ବିଧାନ ଦିବସ ପାଳନ କରିଥିଲା । ଏହାପରେ ଆସନ୍ତା ଏପ୍ରିଲ 2020 ପର୍ଯ୍ୟନ୍ତ ବିଭିନ୍ନ କାର୍ଯ୍ୟକ୍ରମ ଚୂଡ଼ାନ୍ତ ହୋଇଛି । ଚଳିତ ବର୍ଷର ବିଷୟବସ୍ତୁ ରହିଛି ଆମ ସମ୍ବିଧାନରେ ଥିବା ମୌଳିକ କର୍ତ୍ତବ୍ୟ । ଆମେ ସବୁବେଳେ ଆମ ଅଧିକାର ବିଷୟରେ ଚିନ୍ତା କରିଥାଉ । ତେବେ ଆମ କର୍ତ୍ତବ୍ୟ ଏବଂ ଉତ୍ତରଦାୟିତ୍ୱ ସମ୍ପର୍କରେ ସଚେତନତା ସୃଷ୍ଟି କରିବାର ଆବଶ୍ୟକତା ରହିଛି ।


    ଗାନ୍ଧୀଜୀ କହିଥିଲେ ଯେ “ ଯଦି ଆମେ ସମସ୍ତେ ଆମର କର୍ତ୍ତବ୍ୟ ପାଳନ କରିବା , ତା ’ ହେଲେ ଆମକୁ ଆମ ଅଧିକାରରୁ କେହି ବଞ୍ଚିତ କରିପାରିବେ ନାହିଁ । ଯଦି ଆମେ କର୍ତ୍ତବ୍ୟ ପାଳନ କରିବା ନାହିଁ ତା ’ ହେଲେ ଆମକୁ ଅଧିକାର ପଛରେ ଗୋଡ଼ାଇବାକୁ ପଡ଼ିବ , କିନ୍ତୁ ତାହା ଆମଠାରୁ ଦୂରେଇ ଦୂରେଇ ଚାଲିଥିବ । ”


    ଏପରିକି 1947ରେ ଗାନ୍ଧୀଜୀ ‘ ମାନବାଧିକାର ’ ଉପରେ ଏକ ପ୍ରବନ୍ଧ ଲେଖିବା ଲାଗି ତତକାଳୀନ ମିଳିତ ଜାତିସଂଘର ମହାସଚିବ ଜୁଲିଆନ ହକ୍ସଲେଙ୍କ ଅନୁରୋଧକୁ ପ୍ରତ୍ୟାଖ୍ୟାନ କରି ଦେଇଥିଲେ । ସେ କହିଥିଲେ , “ ମୁଁ ମୋ ଅଶିକ୍ଷିତ କିନ୍ତୁ ବୁଦ୍ଧିମତୀ ମା ’ ଙ୍କ ଠାରୁ ଶିଖିଛି ଯେ ଭଲଭାବେ କର୍ତ୍ତବ୍ୟ ପାଳନ କରିବା ଦ୍ୱାରା ହିଁ ସମସ୍ତ ନ୍ୟାଯ୍ୟ ତଥା ପ୍ରାପ୍ୟ ଅଧିକାର ପ୍ରାପ୍ତ ହୋଇଥାଏ । ତେଣୁ ବଞ୍ଚିବାର ସମସ୍ତ ଅଧିକାର ଆମକୁ ସେତିକିବେଳେ ହିଁ ପ୍ରାପ୍ତ ହୁଏ ଯେତେବେଳେ ଆମେ ବିଶ୍ୱ ନାଗରିକତାର କର୍ତ୍ତବ୍ୟ ପାଳନ କରିଥାଉ । ”


    ଆମକୁ ଆମ କର୍ତ୍ତବ୍ୟ ବିଷୟରେ ସଚେତନ କରୁଥିବା ମହାତ୍ମା ଗାନ୍ଧୀଙ୍କର ଏହି ମୌଳିକ ଶିକ୍ଷା ତାଙ୍କର 150ତମ ଜନ୍ମବାର୍ଷିକୀ ଉପଲକ୍ଷେ ତାଙ୍କ ପ୍ରତି ଆମର ଶ୍ରେଷ୍ଠ ଶ୍ରଦ୍ଧାଞ୍ଜଳି ହେବ । ଆମ ସାଥୀ , ଆମ ସମାଜ , ସର୍ବୋପରି ସମଗ୍ର ବିଶ୍ୱ ଏବଂ ଭବିଷ୍ୟତର ପିଢ଼ି ପ୍ରତି ଥିବା କର୍ତ୍ତବ୍ୟ ଆମକୁ ପାଳନ କରିବାକୁ ହେବ । ପରିବେଶ ଓ ସମଗ୍ର ବିଶ୍ୱ ପ୍ରତି ଆମର କର୍ତ୍ତବ୍ୟ ପାଳନ କରିବାକୁ ହେବ । ଏପରି ଭାବନାର ମଞ୍ଜିରୁ ଯୁଗାନ୍ତକାରୀ ପରିବର୍ତ୍ତନର ମହାଦ୍ରୁମ ବିସ୍ତାର ଲାଭ କରିପାରିବ , ବିଶ୍ୱ ସବୁବେଳେ ବିଶ୍ୱଗୁରୁ ଭାରତ ଠାରୁ ଜ୍ଞାନ ଆହରଣ ପାଇଁ ଆଗ୍ରହୀ ହୋଇ ରହିଆସିଛି ।


    ଏହାକୁ ଆରମ୍ଭ କରିବା ଲାଗି ମୁଁ ଆପଣ ସମସ୍ତଙ୍କୁ , ଛାତ୍ରଛାତ୍ରୀଙ୍କୁ ଓ ଶିକ୍ଷକମାନଙ୍କୁ ନିବେଦନ କରିବାକୁ ଚାହିଁବି ଯେ ଏହି ‘ କର୍ତ୍ତବ୍ୟ ପାଳନ ’ ନୀତିକୁ ଆଗେଇ ନେବା ଲାଗି ସମ୍ବଲପୁର ବିଶ୍ୱବିଦ୍ୟାଳୟ ଦେଶ ସ୍ୱାଧୀନତାର 75 ବର୍ଷ ପୂର୍ତ୍ତି 2022 ଏବଂ 100 ବର୍ଷ ପୂର୍ତ୍ତି 2047 ବର୍ଷକୁ ଲକ୍ଷ୍ୟ ରଖି ଏକ ସଂକଳ୍ପ ନିର୍ଦ୍ଧାରଣ କରିବ କି ? ଏହି ଶିକ୍ଷାନୁଷ୍ଠାନର କର୍ତ୍ତବ୍ୟ କ ’ ଣ ହେବା ଉଚିତ ଏବଂ ଏହା କ ’ ଣ ଦେଇପାରିବ ତଥା କେଉଁ ପ୍ରକାରର ଯୋଗଦାନ କରିପାରିବ ତା ’ ର ଏକ ସଂକଳ୍ପ!


    ପ୍ରିୟ ଛାତ୍ରଛାତ୍ରୀଗଣ , ଶେଷରେ ମୁଁ ପୁଣିଥରେ ସଂକ୍ଷେପରେ ମୋ କଥା ଆପଣମାନଙ୍କ ଆଗରେ ଦୋହରାଇବି । ଆପଣମାନେ ଆଜି ନିଜ ଡିଗ୍ରୀ ଓ ପଦକ ହାସଲ କରୁଛନ୍ତି , ନିଜ ଉପଲବ୍ଧିକୁ ନେଇ ଆପଣ ଗର୍ବ କରନ୍ତୁ ସେଥିରେ ମନା ନାହିଁ , କିନ୍ତୁ ଏଥିପାଇଁ ଆପଣଙ୍କୁ ସହାୟତା କରିଥିବା ଅଗଣିତ ଲୋକଙ୍କ ପ୍ରତି ଆପଣ କୃତଜ୍ଞ ରହିବା ଉଚିତ ।


    ଆପଣମାନେ ଜ୍ଞାନ , ବିଚାର ଓ ସମ୍ପର୍କ ହାସଲ କରିଛନ୍ତି । ଏହା ହେଉଛି ସବୁଠୁ ଶ୍ରେଷ୍ଠ ଉପହାର । ତେବେ , ହିତୋପଦେଶର ସେହି ଶିକ୍ଷାକୁ ସବୁବେଳେ ମନେ ରଖନ୍ତୁ ଯେ ଜ୍ଞାନ ମଣିଷକୁ ବିନୟୀ କରିଥାଏ ଏବଂ ସେହି ବିନମ୍ର ଭାବ ସମୃଦ୍ଧି ଓ ସନ୍ତୋଷ ଦିଗରେ ଆଗେଇ ନିଏ । ଆହୁରି , ବିଦୂର ନୀତିରେ କୁହାଯାଇଛି ଯେ ଧର୍ମ ପାଳନ ବିନା ଜ୍ଞାନର କୌଣସି ମୂଲ୍ୟ ନାହିଁ ଏବଂ ଉଦ୍ଦେଶ୍ୟବିହୀନ ଧର୍ମ ମୂଲ୍ୟହୀନ ।


    ଅସଭ୍ୟଗୁପ୍ତଯୁକ୍ତଂ ହି ଜ୍ଞାନଂ ସୁକୁଶଲୈରପି ।


    ଉପଲଭ୍ୟଂ ଚାବିଦିତଂ ବିଦିତଂ ଚାନନୁଷ୍ଠିତମ । ।


    ଆପଣମାନେ ଜୀବନର ଏକ ନୂତନ ପର୍ଯ୍ୟାୟରେ ପାଦ ଥାପିବା ସମୟରେ ଆମେ ଏକ ନୂତନ ଭାରତ ନିର୍ମାଣ ଦିଗରେ ଅଗ୍ରସର ହେଉଛୁ । ଏପରି ଏକ ଭାରତ ଯେଉଁଠି ସମସ୍ତଙ୍କ ପାଇଁ ଶାନ୍ତି , ପ୍ରଗତି ଓ ସମୃଦ୍ଧି ଅପେକ୍ଷା କରି ରହିଛି । ଆପଣମାନଙ୍କ ସମ୍ମୁଖରେ ଅଭୂତପୂର୍ବ ସୁଯୋଗ ରହିଛି । ଏସବୁ ଭିତରେ , ଆପଣମାନେ ନିଜ କର୍ତ୍ତବ୍ୟ , ନିଜ ଧର୍ମକୁ କେବେହେଲେ ଭୁଲିବେ ନାହିଁ । ଏହା ହିଁ ଆମ ପରମ୍ପରା ଓ ଆଦର୍ଶର ଆଧାର । ଏହା ହିଁ ଆମର ଅସ୍ଥିତ୍ୱ , ଯାହା ଆଜି ପୂର୍ବାପେକ୍ଷା ଅଧିକ ପ୍ରାସଙ୍ଗିକ ହୋଇପଡ଼ିଛି ।


    ଏକଥା ମଧ୍ୟ ମନେ ରଖିବା ଉଚିତ ଯେ ଆପଣମାନେ ସର୍ବଦା ପରିବର୍ତ୍ତନଶୀଳ ଏବଂ ଦ୍ରୁତଗତିରେ ସଂକୁଚିତ ହେଉଥିବା ଏକ ବିଶ୍ୱରେ ପ୍ରବେଶ କରୁଛନ୍ତି । ଆଜି ଯାହା ଆପଣ ଶିଖୁଛନ୍ତି କାଲି ହୁଏତ ଅଲୋଡ଼ା ହୋଇଯାଇପାରେ । ଆଜି ଯାହା ଆପଣ କରୁଛନ୍ତି , କାଲି ହୁଏତ ବିଶ୍ୱର ଅନ୍ୟ କୌଣସି କୋଣରେ ଆଉ କେହି ତା ’ ଠାରୁ ଭଲ କରିପାରେ । ତେଣୁ ଆପଣମାନେ ଶିଖିବା , ଆଗକୁ ବଢ଼ିବା , ଜ୍ଞାନର ପରିସୀମାକୁ ଆଗେଇ ନେବା ଲାଗି ତତ୍ପର ରହିବା ଉଚିତ!


    ମୁଁ ପୁଣିଥରେ ଆପଣମାନଙ୍କୁ ସମସ୍ତଙ୍କୁ ଏକ ସୁଖଦ ଏବଂ ସମୃଦ୍ଧ ନବବର୍ଷ 2020 ପାଇଁ ଶୁଭକାମନା ଜଣାଉଛି ।


    ****************

    
    
    (Release ID: 1594280) Visitor Counter : 37