      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ‘ପଞ୍ଚମ ଭାରତ ଅନ୍ତର୍ଜାତୀୟ ବିଜ୍ଞାନ ମହୋତ୍ସବ’ରେ ପ୍ରଧାନମନ୍ତ୍ରୀଙ୍କ ଉଦବୋଧନ (ଭିଡିଓ କନଫରେନ୍ସିଂ ଜରିଆରେ)
      Posted On: 05 NOV 2019 4:18PM by PIB Bhubaneshwar


    ମନ୍ତ୍ରିମଣ୍ଡଳରେ ମୋର ସହଯୋଗୀ ଡକ୍ଟର ହର୍ଷବର୍ଦ୍ଧନ ମହାଶୟ , ସାରା ବିଶ୍ୱର ବୈଜ୍ଞାନିକ ସମୁଦାୟଙ୍କ ସହିତ ଜଡ଼ିତ ସାଥୀଗଣ , ବିଜ୍ଞାନ ଭାରତୀର ପ୍ରତିନିଧିଗଣ , ଦେଶର ଭିନ୍ନ ଭିନ୍ନ ଅଞ୍ଚଳରୁ ଆସିଥିବା ଛାତ୍ରଛାତ୍ରୀ , ଅଂଶଗ୍ରହଣକାରୀ , ଭଦ୍ରବ୍ୟକ୍ତି ଏବଂ ଭଦ୍ର ମହିଳାମାନେ!


    ଆଜି ମୁଁ ଆପଣମାନଙ୍କ ସହିତ ଟେକ୍ନୋଲୋଜି ମାଧ୍ୟମରେ ଭେଟୁଛି ଠିକ୍‌ ଅଛି , କିନ୍ତୁ ଆପଣମାନଙ୍କର ଉତ୍ସାହ , ଆପଣମାନଙ୍କର ଉଦ୍ଦୀପନା , ମୁଁ ଏଠାରେ ଥାଇ ଅନୁଭବ କରି ପାରୁଛି । (ଆଜ ଆମି ଆପନାଦେର ସାଥେ ଟେକ୍ନୋଲୋଜିର ମାଧ୍ୟମେ ମିଲିତୋ ହୋଚ୍ଛି ଠିକ୍ ଇ , କିନ୍ତୁ ଆପନାଦେର ଉତ୍ସାହୋ , ଅପନାଦେର ଉଦ୍ଦୀପନା , ଆମି ଏଖାନ୍ ଥେକେଇ ଓନୁଭୋବ୍ କୋରତେ ପାରଛି ।)


    ସାଥୀଗଣ ,


    ଭାରତ ଆନ୍ତର୍ଜାତୀୟ ବିଜ୍ଞାନ ମହୋତ୍ସବର 5ମ ସଂସ୍କରଣ ଏଭଳି ସ୍ଥାନରେ ହେଉଛି , ଯିଏକି ଜ୍ଞାନ ବିଜ୍ଞାନର ପ୍ରତ୍ୟେକ କ୍ଷେତ୍ରରେ ମାନବତାର ସେବା କରିବା ଭଳି ମହାନ ପ୍ରତିଭାଙ୍କୁ ଜନ୍ମ ଦେଇଛି । ଏହି ମହୋତ୍ସବ ଏଭଳି ସମୟରେ ହେଉଛି , ଯେତେବେଳେ ନଭେମ୍ବର 7 ତାରିଖରେ ସିଭି ରମଣ ଏବଂ ନଭେମ୍ବର 30 ତାରିଖରେ ଜଗଦିଶ ଚନ୍ଦ୍ର ବୋଷଙ୍କର ଜନ୍ମଜୟନ୍ତୀ ପାଳନ କରାଯିବ ।


    ବିଜ୍ଞାନର ଏହି ମହାନ ଓସ୍ତାଦ ବା ବିଶେଷଜ୍ଞଙ୍କର ପରମ୍ପରାକୁ ପାଳନ କରିବା ଏବଂ ଏକବିଂଶ ଶତାବ୍ଦୀରେ ସେମାନଙ୍କଠାରୁ ପ୍ରେରଣା ପାଇବା ପାଇଁ ଏହାଠାରୁ ବଳି ଉନ୍ନତ ଧରଣର ସଂଯୋଗ ହୋଇ ନପାରେ । ଆଉ ଏଥିପାଇଁ , ଏହି ମହୋତ୍ସବର ବିଷୟବସ୍ତୁ ରାଇଜେନ୍ ( RISEN ): “ Research, Innovation and Science Empowering the Nation” ଅର୍ଥାତ୍ ‘ ଗବେଷଣା , ନବସୃଜନ ଏବଂ ଦେଶକୁ ସଶକ୍ତ କରୁଥିବା ବିଜ୍ଞାନ ’ ସ୍ଥିର କରିବା ପାଇଁ ଆୟୋଜକମାନଙ୍କୁ ମୋ ତରଫରୁ ବହୁତ ବହୁତ ଶୁଭକାମନା । ଏହି ବିଷୟବସ୍ତୁ ହେଉଛି ଏକବିଂଶ ଶତାବ୍ଦୀର ଭାରତ ଅନୁସାରେ ସଠିକ୍ ଏବଂ ଏଥିରେ ମଧ୍ୟ ଆମ ଭବିଷ୍ୟତର ସାରମର୍ମ ରହିଛି ।


    ସାଥୀଗଣ ,


    ଦୁନିଆରେ ଏଭଳି କୌଣସି ଦେଶ ନାହିଁ ଯିଏ ବିଜ୍ଞାନ ଏବଂ ପ୍ରଯୁକ୍ତିବିଦ୍ୟା ବ୍ୟତିରେକ ପ୍ରଗତି କରି ପାରିଛନ୍ତି । ଏ ସଂକ୍ରାନ୍ତରେ ଭାରତର ମଧ୍ୟ ଏକ ସମୃଦ୍ଧ ଅତୀତ ରହି ଆସିଛି , ଆମେ ଦୁନିଆକୁ ବହୁତ ବଡ଼ ବଡ଼ ଓ ପ୍ରସିଦ୍ଧ ବୈଜ୍ଞାନିକ ଦେଇଛୁ । ଆମର ଅତୀତ ହେଉଛି ଗୌରବଶାଳୀ । ଆମର ବର୍ତ୍ତମାନ ବିଜ୍ଞାନ ଏବଂ ଟେକ୍ନୋଲୋଜିର ପ୍ରଭାବରେ ଭରି ହୋଇଛି । ଏସବୁ ଭିତରେ ଭବିଷ୍ୟତ ପ୍ରତି ଆମର ଦାୟିତ୍ୱବୋଧ ଅନେକ ଗୁଣରେ ବଢ଼ି ଯାଇଛି । ଏହି ଦାୟିତ୍ୱଗୁଡ଼ିକ ହେଉଛି ମାନବତା ଗୁଣ ଧାରଣ କରୁଥିବା ଦାୟିତ୍ୱ ମଧ୍ୟ ଏବଂ ଏଥିରେ ବିଜ୍ଞାନ ଏବଂ ଟେକ୍ନୋଲୋଜିକୁ ସାଙ୍ଗରେ ନେଇ ଚାଲିବାର ଆଶା ମଧ୍ୟ ରଖା ଯାଇଛି । ଏହି ଦାୟିତ୍ୱବୋଧକୁ ବୁଝି ସରକାର ଉଦ୍ଭାବନ ଏବଂ ନବସୃଜନ.. ଇନଭେନସନ ଏବଂ ଇନୋଭେସନ୍ , ଦୁଇଟି ଯାକ ପାଇଁ ଆନୁଷ୍ଠାନିକ ସମର୍ଥନ ଦେଉଛନ୍ତି ।


    ସାଥୀଗଣ , ଦେଶରେ ବିଜ୍ଞାନ ଏବଂ ଟେକ୍ନୋଲୋଜିର ଇକୋ-ସିଷ୍ଟମ୍ ଖୁବ୍ ସୁଦୃଢ଼ ହେବା ଆବଶ୍ୟକ । ଏଭଳି ଏକ ଇକୋ-ସିଷ୍ଟମ ଯାହା ପ୍ରଭାବଶାଳୀ ମଧ୍ୟ ହୋଇଥିବ ଏବଂ ପିଢି ପରେ ପିଢି ପ୍ରେରଣାଦାୟୀ ମଧ୍ୟ ହୋଇଥିବ । ଆମେ ଏହି ଦିଗରେ ଆଗକୁ ବଢ଼ି ଚାଲିଛୁ ।


    ଆମର ପ୍ରୟାସ ରହିଛି କି ଷଷ୍ଠ ଶ୍ରେଣୀରୁ ହିଁ ବିଦ୍ୟାର୍ଥୀ ଅଟଳ ଟିଙ୍କରିଂ ଲ୍ୟାବକୁ ଯାଆନ୍ତୁ ଆଉ ପୁଣି କଲେଜରୁ ପଢ଼ା ସରିବା କ୍ଷଣି ହିଁ ତାଙ୍କୁ ନବୋନ୍ମେଷ , ଷ୍ଟାର୍ଟ-ଅପର ଏକ ଇକୋ-ସିଷ୍ଟମ ପ୍ରସ୍ତୁତ ହୋଇ ରହିଥିବା ମିଳୁ । ଏହି ଚିନ୍ତାଧାରା ସହିତ ବହୁତ ହିଁ କମ୍ ସମୟ ମଧ୍ୟରେ ଦେଶରେ 5 ହଜାରରୁ ଅଧିକ ଅଟଳ ଟିଙ୍କରିଂ ଲ୍ୟାବ ପ୍ରସ୍ତୁତ କରାଯାଇଛି । ଏହା ବ୍ୟତୀତ 200ରୁ ଅଧିକ ଅଟଳ ନବୋନ୍ମେଷ କେନ୍ଦ୍ର ମଧ୍ୟ ନିର୍ମାଣ କରାଯାଇଛି । ଆମର ବିଦ୍ୟାର୍ଥୀ , ଦେଶର ଆହ୍ୱାନଗୁଡ଼ିକୁ ନିଜ ନିଜ ଉପାୟରେ ସମାଧାନ କରନ୍ତୁ , ଏଥିପାଇଁ ଲକ୍ଷ-ଲକ୍ଷ ଛାତ୍ରଛାତ୍ରୀଙ୍କୁ ଭିନ୍ନ ଭିନ୍ନ ହେକାଥନ ଗୁଡ଼ିକରେ ସାମିଲ ହେବାର ସୁଯୋଗ ଦିଆଯାଇଛି । ଏହା ବ୍ୟତୀତ ନୀତିଗୁଡ଼ିକ ମାଧ୍ୟମରେ , ଆର୍ଥିକ ସହାୟତା ଜରିଆରେ ହଜାର ହଜାର ଷ୍ଟାର୍ଟ-ଅପ୍ସକୁ ସମର୍ଥନ କରା ଯାଇଛି ।


    ସାଥୀଗଣ ,


    ଆମର ଏହିଭଳି ହିଁ ପ୍ରୟାସର ପରିଣାମ ହେଉଛି କି ବିଗତ 3 ବର୍ଷରେ ବିଶ୍ୱ ନବସୃଜନ ସୂଚକାଙ୍କରେ ଆମେ 81ତମରୁ ଆସି 52ତମ ରାଙ୍କରେ ପହଞ୍ଚିସାରିଛେ । ଆଜି ଭାରତ ଦୁନିଆର ତୃତୀୟ ସର୍ବବୃହତ ସଫଳ ଷ୍ଟାର୍ଟ-ଅପ୍ ଇକୋ ସିଷ୍ଟମ ଭାବେ ପରିଗଣିତ ହେଉଛି । କେବଳ ଏତିକି ହିଁ ନୁହେଁ ଉଚ୍ଚଶିକ୍ଷା ଏବଂ ଗବେଷଣା ପାଇଁ ମଧ୍ୟ ଅଦ୍ଭୁତପୂର୍ବ କାର୍ଯ୍ୟ କରାଯାଉଛି । ଆମେ ଉଚ୍ଚଶିକ୍ଷା ଜଡ଼ିତ ନୂତନ ସଂସ୍ଥାନ ପ୍ରତିଷ୍ଠା କରିବା ସହିତ ମଧ୍ୟ କାର୍ଯ୍ୟତ୍ମକ ସ୍ୱାୟତ୍ତତାକୁ ମଧ୍ୟ ପ୍ରୋତ୍ସାହନ ଦେଉଛୁ ।


    ସାଥୀଗଣ , ଆଜି ଆମେ ଇତିହାସର ଏକ ଗୁରୁତ୍ୱପୂର୍ଣ୍ଣ ମୋଡ଼ରେ ଆସି ଠିଆ ହୋଇଛେ । ଏ ବର୍ଷ ଆମ ସମ୍ବିଧାନକୁ 70 ବର୍ଷ ପୂରଣ ହେଉଛି । ଆମ ସମ୍ବିଧାନ ବୈଜ୍ଞାନିକ ସ୍ୱଭାବକୁ ବିକଶିତ କରିବା ଲକ୍ଷ୍ୟକୁ , ପ୍ରତ୍ୟେକ ଦେଶବାସୀଙ୍କ କର୍ତ୍ତବ୍ୟ ସହିତ ଯୋଡ଼ିଛି ।


    ଅର୍ଥାତ ଏହା ହେଉଛି ଆମର ମୌଳିକ କର୍ତ୍ତବ୍ୟର ଏକ ଅଂଶ । ଏହି କର୍ତ୍ତବ୍ୟକୁ ପାଳନ କରିବା , ନିରନ୍ତର ସ୍ମରଣ କରିବା , ଆମର ଆଗାମୀ ପିଢିଙ୍କୁ ଏ ସମ୍ପର୍କରେ ସଚେତନ କରାଇବାର ଦାୟିତ୍ୱ ହେଉଛି ଆମ ସମସ୍ତଙ୍କର ।


    ଯେଉଁ ସମାଜରେ ବୈଜ୍ଞାନିକ ସ୍ୱଭାବର ଶକ୍ତି ବୃଦ୍ଧି ହୋଇଥାଏ , ତାହାର ବିକାଶ ମଧ୍ୟ ସେତିକି ହିଁ ଦ୍ରୁତ ଗତିରେ ହୋଇଥାଏ । ବୈଜ୍ଞାନିକ ସ୍ୱଭାବ ଭ୍ରମ ଧାରଣାକୁ ଲୋପ କରିଥାଏ , ଅନ୍ଧବିଶ୍ୱାସକୁ କମ୍ କରିଥାଏ । ବୈଜ୍ଞାନିକ ସ୍ୱଭାବ ସମାଜରେ କ୍ରିୟାଶୀଳତାକୁ ବୃଦ୍ଧି କରିଥାଏ । ବୈଜ୍ଞାନିକ ସ୍ୱଭାବ ପ୍ରୟୋଗଶୀଳତାକୁ ପ୍ରୋତ୍ସାହିତ କରିଥାଏ ।


    ପ୍ରତ୍ୟେକ କାର୍ଯ୍ୟରେ କାରଣ ଖୋଜିଥାଏ , ତର୍କ ଏବଂ ତଥ୍ୟ ଆଧାରରେ ନିଜର ମତ ଦେବାର ବିଚାରଶକ୍ତି ସୃଷ୍ଟି କରିଥାଏ ଆଉ ସବୁଠାରୁ ବଡ଼ କଥା , ଏହା ଅଜ୍ଞତାର ଭୟକୁ ଆହ୍ୱାନ ଦେବାର ଶକ୍ତି ଦେଇଥାଏ । ଅନାଦି କାଳରୁ ଏହି ଅଜ୍ଞତାର ଭୟକୁ ଆହ୍ୱାନ ଦେବାର ଶକ୍ତି ହିଁ ଅନେକ ନୂତନ ତଥ୍ୟକୁ ସାମ୍ନାକୁ ଆଣିବାରେ ସହାୟତା କରିଛନ୍ତି ।


    ସାଥୀଗଣ , ମୁଁ ଖୁସି ଯେ ଦେଶରେ ଆଜି ବୈଜ୍ଞାନିକ ସ୍ୱଭାବର ଭିନ୍ନ ଏକ ସ୍ତରରେ ରହିଛି । ମୁଁ ନିକଟରେ ଘଟିଥିବା ଏକ ଉଦାହରଣ ଆପଣଙ୍କୁ କହୁଛି । ଆମର ବୈଜ୍ଞାନିକମାନେ ଚନ୍ଦ୍ରଯାନ-2 ଉପରେ ବହୁତ ପରିଶ୍ରମ କରିଥିଲେ ଆଉ ଏହା ଉପରେ ବହୁତ ଆଶା ମଧ୍ୟ ଜାଗ୍ରତ ହୋଇଥିଲା । ସବୁକିଛି ଯୋଜନା ଅନୁସାରେ ହୋଇ ପାରିଲା ନାହିଁ , ପୁଣି ମଧ୍ୟ ଏହି ମିଶନ ସଫଳ ଥିଲା ।


    ସାଥୀଗଣ ,


    ମିଶନରୁ ମଧ୍ୟ ଅଧିକ ଏହା ଭାରତର ବୈଜ୍ଞାନିକ ଇତିହାସରେ ଏକ ଗୁରୁତ୍ୱପୂର୍ଣ୍ଣ ମୋଡ଼ ହୋଇପାରେ । କିପରି ? ମୁଁ ଆପଣଙ୍କୁ କହୁଛି । ମୁଁ ସାମାଜିକ ଗଣମାଧ୍ୟମରେ ବହୁତ ଛାତ୍ରଛାତ୍ରୀଙ୍କ ମାତାପିତାଙ୍କ ବହୁତଗୁଡ଼ିଏ ଟ୍ୱିଟ୍ ଦେଖିଛି । ସେମାନେ କହୁଥିଲେ କି ଖୁବ୍ କମ୍ ବୟସର ତାଙ୍କର ପିଲାମାନଙ୍କୁ ମଧ୍ୟ ସେମାନେ ଚନ୍ଦ୍ରଯାନ-2 ସହିତ ଜଡ଼ିତ ଘଟଣାଗୁଡ଼ିକ ଉପରେ ଚର୍ଚ୍ଚା କରୁଥିବାର ଲକ୍ଷ୍ୟ କରିଥିଲେ । କେହି ଚନ୍ଦ୍ରର ଟୋପୋଗ୍ରାଫି ବିଷୟରେ ଆଲୋଚନା କରୁଥିଲେ , ତ କିଛି ଉପଗ୍ରହ ରଣନୀତି ସମ୍ପର୍କରେ ଚର୍ଚ୍ଚା କରୁଥିଲେ । କେହି ଚନ୍ଦ୍ରର ଦକ୍ଷିଣ ମେରୁରେ ପାଣି ରହିଥିବାର ସମ୍ଭାବନା ଉପରେ ପ୍ରଶ୍ନ ପଚାରୁଥିଲେ , ତ ଆଉ କେହି ଲୁନାର ଅର୍ବିଟ ବିଷୟରେ କଥାବାର୍ତ୍ତା ହେଉଥିଲେ । ମାତାପିତା ମଧ୍ୟ ଆଶ୍ଚର୍ଯ୍ୟ ହେଉଥିଲେ କି ଏତେ କମ୍ ବୟସରେ ଏ ପିଲାମାନଙ୍କ ମଧ୍ୟରେ ଏଭଳି ପ୍ରେରଣା ଆସିଛି କେଉଁଠୁ । ଦେଶର ଏ ସମସ୍ତ ମାତାପିତାଙ୍କୁ ଲାଗୁଛି କି , ସେମାନଙ୍କର ପିଲାମାନଙ୍କଠାରେ ଆସିଥିବା ଏହି ଜିଜ୍ଞାସା ମଧ୍ୟ ଚନ୍ଦ୍ରଯାନ-2ର ହିଁ ଏକ ସଫଳତା ।


    ଏଭଳି ଲାଗୁଛି କି ବିଜ୍ଞାନକୁ ନେଇ ଆମର ଯୁବ ଛାତ୍ରଙ୍କ ମଧ୍ୟରେ ରୁଚିର ଏକ ନୂତନ ସ୍ରୋତ ସୃଷ୍ଟି ହୋଇଛି ।


    ଏହି ଶକ୍ତିକୁ , ଏହି ଏନର୍ଜିକୁ ଏକବିଂଶ ଶତାବ୍ଦୀର ବୈଜ୍ଞାନିକ ପରିବେଶରେ ସଠିକ ଦିଗରେ ନେଇଯିବା , ସଠିକ ପ୍ଲାଟଫର୍ମ ଦେବା , ହେଉଛି ଆମ ସମସ୍ତଙ୍କର ଦାୟିତ୍ୱ ।


    ସାଥୀଗଣ ,


    ଏକ ସମୟ ଥିଲା , ଯେତେବେଳେ କୁହାଯାଉଥିଲା କି ଆବଶ୍ୟକତା ହିଁ ଆବିଷ୍କାରର ଜନନୀ । ଏହା କେତେକାଂଶରେ ସଠିକ ମଧ୍ୟ । କିନ୍ତୁ ସମୟ ସହିତ ମନୁଷ୍ୟ , ଆବଶ୍ୟକତା ପାଇଁ ଆବିଷ୍କାରରୁ କିଛି ପାଦ ଆଗକୁ ଯାଇ , ଜ୍ଞାନ ବିଜ୍ଞାନକୁ ଶକ୍ତି ରୂପେ ପ୍ରୟୋଗ କରି , ସଂସାଧନ ଭାବେ କିପରି ଉପଯୋଗ କରି ହେବ , ଏହି ଦିଗରେ ଖୁବ ସାହସପୂର୍ଣ୍ଣ କାର୍ଯ୍ୟ କରିଛନ୍ତି । ଧରି ନିଅନ୍ତୁ ଏବେ ଯେପରି ଆବିଷ୍କାର ଆବଶ୍ୟକତାଗୁଡ଼ିକୁ ବିସ୍ତାର କରିଦେଇଛି । ଯେପରି ଇଣ୍ଟରନେଟ ଆସିଯିବା ପରେ , ଏକ ନୂତନ ପ୍ରକାରର ଆବଶ୍ୟକତା ଜନ୍ମ ନେଇନେଲା । ଆଉ ଆଜି ଦେଖନ୍ତୁ । ଗବେଷଣା ଏବଂ ବିକାଶର ଏକ ବହୁତ ବଡ଼ ଅଂଶ ଇଣ୍ଟରନେଟ ଆସିଯିବା ପରେ ସୃଷ୍ଟି ହୋଇଥିବା ଆବଶ୍ୟକତାଗୁଡ଼ିକ ଉପରେ ଗୁରୁତ୍ୱ ଦେଉଛୁ । ଅନେକ କ୍ଷେତ୍ର ଯେଭଳି ସ୍ୱାସ୍ଥ୍ୟ ସୁରକ୍ଷା ହେଉ , ଆତିଥେୟତା କ୍ଷେତ୍ର ହେଉ କିମ୍ବା ମନୁଷ୍ୟର ସହାବସ୍ଥାନ ସୁଗମତା ସହିତ ଜଡ଼ିତ ସମସ୍ତ ଆବଶ୍ୟକତା ଗୁଡ଼ିକ , ଏବେ ଇଣ୍ଟରନେଟର ଆଧାର ହୋଇଯାଇଛି । ଆପଣ ନିଜ ମୋବାଇଲର କଳ୍ପନା ଇଣ୍ଟରନେଟ ବିନା କରି ଦେଖନ୍ତୁ , ତ ଆପଣ ଅନୁମାନ ଲଗାଇ ପାରିବେ କି ଏକ ଆବିଷ୍କାର କିଭଳି ଆମର ଆବଶ୍ୟକତାର ପରିସରକୁ ବୃଦ୍ଧି କରି ଦେଇଛି । ସେହିଭଳି ଭାବେ କୃତ୍ରିମ ବୁଦ୍ଧିମତା ମଧ୍ୟ ଆବଶ୍ୟକତାର ନୂତନ ଦ୍ୱାର ଖୋଲି ଦେଇଛି , ନୂତନ ଦିଗକୁ ସଂମ୍ପ୍ରସାରଣ କରିଦେଇଛି ।


    ସାଥୀଗଣ ,


    ଆମର ଏଠି କୁହାଯାଇଛି


    ତତ୍ ରୂପଂ ଯତ୍ ଗୁଣାଃ


    ସାଇନ୍ସ ଫର ସୋସାଇଟି ବା ସମାଜ ପାଇଁ ବିଜ୍ଞାନର ଅର୍ଥ କ ’ ଣ , ଏହା ଜାଣିବା ପାଇଁ ଆମକୁ କିଛି ପ୍ରଶ୍ନଗୁଡ଼ିକର ଉତ୍ତର ଦେବାକୁ ପଡ଼ିବ । ସମସ୍ତେ ଜାଣନ୍ତି କି ପ୍ଲାଷ୍ଟିକ ଦ୍ୱାରା ସୃଷ୍ଟି ହେଉଥିବା ପ୍ରଦୂଷଣ ସ୍ଥିତି କ ’ ଣ ।


    କ ’ ଣ ଆମର ବୈଜ୍ଞାନିକ ଏଭଳି ମାପକ ଏବଂ ମିତବ୍ୟୟୀ ବା କମ୍‌ ଖର୍ଚ୍ଚରେ ପ୍ରସ୍ତୁତ ହେଉଥିବା ଜିନିଷ ସୃଷ୍ଟି କରିବାର ଆହ୍ୱାନକୁ ଗ୍ରହଣ କରି ପାରିବେ ଯାହାକି ପ୍ଲାଷ୍ଟିକର ସ୍ଥାନ ନେଇ ପାରିବ ? କ ’ ଣ ଶକ୍ତିକୁ , ବିଦ୍ୟୁତଶକ୍ତିକୁ ସଂରକ୍ଷଣ କରି ରଖିପାରିବାର ଉନ୍ନତ ଧରଣର ଉପାୟ ଖୋଜି ପାରିବାର ଆହ୍ୱାନକୁ ଗ୍ରହଣ କରି ପାରିବା ? ଏଭଳି କୌଣସି ସମାଧାନ ଯାହା ଫଳରେ ସୌରଶକ୍ତିର ଉପଯୋଗରେ ବୃଦ୍ଧି ହୋଇପାରିବ ? ଇଲେକ୍ଟ୍ରିକ ମୋବିଲିଟିକୁ ସାଧାରଣ ଜନତାଙ୍କ ନିକଟରେ ପହଞ୍ଚାଇବା ପାଇଁ ବ୍ୟାଟେରୀ ଏବଂ ଅନ୍ୟାନ୍ୟ ଭିତ୍ତିଭୂମି ସହିତ ଜଡ଼ିତ ନବସୃଜନ ଆମେ କରି ପାରିବା କି ?


    ସାଥୀଗଣ ,


    ଆମକୁ ଏହା ଚିନ୍ତା କରିବାକୁ ହେବ କି ଆମେ ଆମ ଗବେଷଣାଗାରରେ ଏଭଳି କ ’ ଣ କରିବା ଯାହା ଫଳରେ କୋଟି କୋଟି ଭାରତୀୟଙ୍କ ଜୀବନ ସହଜ ହୋଇ ପାରିବ । ଆମେ ସ୍ଥାନୀୟ ସ୍ତରରେ ଜଳ ସମସ୍ୟାର କ ’ ଣ କୌଣସି ସମାଧାନ ବାହାର କରିପାରିବା ? ଆମେ କିପରି ଲୋକମାନଙ୍କ ପାଖରେ ପରିଷ୍କାର ପାନୀୟ ଜଳ ପହଞ୍ଚାଇ ପାରିବା ?


    ଆମେ କ ’ ଣ କୌଣସି ଏଭଳି ଆବିଷ୍କାର କରି ପାରିବା ଯାହାଦ୍ୱାରା ସ୍ୱାସ୍ଥ୍ୟ ସୁରକ୍ଷା ପାଇଁ ହେଉଥିବା ଖର୍ଚ୍ଚକୁ ଆମେ କମ୍ କରିପାରିବା ? କ ’ ଣ ଆମର କୌଣସି ଆବିଷ୍କାର କୃଷକଙ୍କୁ ଲାଭ ପ୍ରଦାନ କରିପାରିବ , ତାଙ୍କର ଆୟ ବୃଦ୍ଧି କରିପାରିବ , ସେମାନଙ୍କୁ ସେମାନଙ୍କର ଶ୍ରମରେ କିଛିଟା ସାହାଯ୍ୟ କରିପାରିବ ?


    ସାଥୀଗଣ ,


    ଆମକୁ ଚିନ୍ତା କରିବାକୁ ହେବ କି କିଭଳି ଭାବେ ବିଜ୍ଞାନର ଉପଯୋଗ ଲୋକମାନଙ୍କର ଜୀବନକୁ ସୁଗମ କରିବାରେ ସାହାଯ୍ୟ କରିପାରିବ । ଆଉ ଏଥିପାଇଁ ସାଇନ୍ସ ଫର ସୋସାଇଟି ବା ସମାଜ ପାଇଁ ବିଜ୍ଞାନର ବହୁତ ଗୁରୁତ୍ୱ ରହିଛି ।


    ଯେତେବେଳେ ସମସ୍ତ ବୈଜ୍ଞାନିକ , ସମସ୍ତ ଦେଶବାସୀ ଏହି ଚିନ୍ତାଧାରା ସହିତ ଆଗକୁ ବଢ଼ିବେ , ତାହାଦ୍ଵାରା ଦେଶ ଓ ମାନବ ସମାଜକୁ ମଧ୍ୟ ଲାଭ ହେବ ।


    ସାଥୀଗଣ ,


    ଆଉ ଏକ ଗୁରୁତ୍ୱପୂର୍ଣ୍ଣ କଥା ଆପଣମାନଙ୍କୁ ମନେ ରଖିବାକୁ ହେବ । ଆଜି ଆମେ ଫଟାଫଟ୍ ବା ତତ୍କାଳର ଯୁଗରେ ବସବାସ କରୁଛେ । ଆମେ ଦୁଇ ମିନିଟରେ ନୁଡଲ୍ସ ଆଉ 30 ମିନିଟରେ ପିଜ୍ଜା ପାଇବାକୁ ଚାହୁଁଛୁ । କିନ୍ତୁ ବୈଜ୍ଞାନିକ ଏବଂ ବିଜ୍ଞାନ ପ୍ରକ୍ରିୟାଗୁଡ଼ିକୁ ନେଇ ଆମେ ଫଟାଫଟ୍ ବାଲା ସଂସ୍କୃତିର ଚିନ୍ତାଧାରା ରଖି ପାରିବା ନାହିଁ ।


    ହୋଇପାରେ କି କୌଣସି ଅନୁସନ୍ଧାନର ପ୍ରଭାବ ତୁରନ୍ତ ହେଉ ନଥିବ କିନ୍ତୁ ଆଗାମୀ କେତେ ଶତାବ୍ଦୀ ଧରି ଏହାର ଲାଭ ମିଳିପାରିବ । ପରମାଣୁର ଅନୁସନ୍ଧାନ ଠାରୁ ନେଇ ବିଜ୍ଞାନର ବର୍ତ୍ତମାନର ସ୍ୱରୂପ ଏବଂ ପରିସରକୁ ନେଇ ଆମର ଅନୁଭବ ଏହା ହିଁ କହିଥାଏ । ତେଣୁ ମୋର ଆପଣମାନଙ୍କୁ ଅନୁରୋଧ କି ଦୀର୍ଘସୂତ୍ରୀ ଲାଭ , ଦୀର୍ଘସୂତ୍ରୀ ସମାଧାନ ବିଷୟରେ ମଧ୍ୟ ବୈଜ୍ଞାନିକ ସ୍ୱଭାବ ନେଇ ଚିନ୍ତା କରିବା ବହୁତ ହିଁ ଜରୁରୀ ଅଟେ । ଆଉ ଏ ସମସ୍ତ ପ୍ରୟାସ ମଧ୍ୟରେ ଆପଣଙ୍କୁ ଅନ୍ତରାଷ୍ଟ୍ରୀୟ ନିୟମ , ସେଗୁଡ଼ିକର ମାନଦଣ୍ଡ ଗୁଡ଼ିକର ମଧ୍ୟ ସଦା ସର୍ବଦା ଧ୍ୟାନ ରଖିବାକୁ ହେବ । ଆପଣଙ୍କୁ ଆପଣଙ୍କର ଆବିଷ୍କାର , ନିଜର ନବସୃଜନ ସହିତ ଜଡ଼ିତ ଅଧିକାର , ସେମାନଙ୍କର ପେଟେଣ୍ଟକୁ ନେଇ ନିଜେ ଜାଗ୍ରତ ରହିବାର କଳାକୁ ମଧ୍ୟ ବୃଦ୍ଧି କରିବାକୁ ହେବ ଏବଂ ସକ୍ରିୟ ରହିବାକୁ ପଡ଼ିବ । ଏହିଭଳି ଭାବେ , ଆପଣଙ୍କର ଗବେଷଣା ଅଧିକରୁ ଅଧିକ ଅନ୍ତରାଷ୍ଟ୍ରୀୟ ପତ୍ରପତ୍ରିକାରେ , ବଡ଼ ବଡ଼ ମଞ୍ଚରେ ସ୍ଥାନ ପାଉ , ଏଥିପାଇଁ ମଧ୍ୟ ଆପଣଙ୍କୁ ନିରନ୍ତର ସଜାଗ ରହିବା ଓ ପ୍ରୟାସ କରିବା ଆବଶ୍ୟକ । ଆପଣଙ୍କର ଅଧ୍ୟୟନ ଏବଂ ସଫଳତାର କଥା ଅନ୍ତରାଷ୍ଟ୍ରୀୟ ଜଗତକୁ ଜଣାପଡ଼ୁ .. ଏହା ମଧ୍ୟ ହେଉଛି ସେତିକି ଗୁରୁତ୍ୱପୂର୍ଣ୍ଣ ।


    ସାଥୀଗଣ , ଆମେ ସମସ୍ତେ ଭଲ ଭାବେ ଜାଣିଛେ କି ବିଜ୍ଞାନ , ଦୁଇଟି ଜିନିଷ ବିନା ସମ୍ଭବ ନୁହେଁ । ଏହି ଦୁଇଟି କଥା ହେଉଛି ସମସ୍ୟା ଏବଂ ସତତ ପ୍ରୟୋଗ । ଆଉ ଯଦି କୌଣସି ସମସ୍ୟା ରହିବ ନାହିଁ , ଯଦି ସବୁକିଛି ଉପଯୁକ୍ତ ଭାବେ ହୋଇ ଚାଲିବ ତ କୌଣସି ଉତ୍ସୁକତା ରହିବ ନାହିଁ । ଉତ୍ସୁକତା ବିନା କୌଣସି ନୂତନ ଉଦ୍ଭାବନାର ଆବଶ୍ୟକତା ହିଁ ଅନୁଭବ ହେବ ନାହିଁ ।


    ସେହିପରି , ଯଦି ପ୍ରଥମ ଥର ପାଇଁ କୌଣସି କାର୍ଯ୍ୟ କରାଯାଏ ତ ତାହା ସଂପୂର୍ଣ୍ଣ ଭାବେ ଉତ୍ତମ ହେବ । ତେବେ ଏହାର ସମ୍ଭାବନା ବହୁତ ହିଁ କମ୍ ହୋଇଥାଏ । ବହୁବାର ଆମକୁ ଆମର ମନ ମୁତାବକ ପରିଣାମ ମିଳି ନଥାଏ । ବାସ୍ତବରେ ଏହା ବିଫଳତା ନୁହେଁ , ସଫଳ ଯାତ୍ରାର ହେଉଛି ଏକ ଗୁରୁତ୍ୱପୂର୍ଣ୍ଣ ସୋପାନ । ଏଥିପାଇଁ ବିଜ୍ଞାନରେ ଅସଫଳତା ନଥାଏ , କେବଳ ମାତ୍ର ପରିଶ୍ରମ ରହିଥାଏ , ପରୀକ୍ଷଣ ଥାଏ , ଆଉ ଶେଷରେ ସଫଳତା ରହିଥାଏ । ଏହି କଥାଗୁଡ଼ିକୁ ଧ୍ୟାନରେ ରଖି ଆପଣ ଆଗକୁ ବଢ଼ିବେ ତ ବିଜ୍ଞାନ କ୍ଷେତ୍ରରେ ମଧ୍ୟ ଆପଣଙ୍କୁ ଅସୁବିଧାର ସମ୍ମୁଖୀନ ହେବାକୁ ପଡ଼ିବ ନାହିଁ ଆଉ ଜୀବନରେ କେବେ ହେଲେ ମଧ୍ୟ ପ୍ରତିବନ୍ଧକ ଆସିବ ନାହିଁ । ଭବିଷ୍ୟତ ପାଇଁ ଆପଣମାନଙ୍କୁ ବହୁତ ବହୁତ ଶୁଭକାମନା ଜଣାଇ , ଆଉ ଏହି ସମାରୋହ ସଫଳତାର ସହିତ ଆଗକୁ ଅଗ୍ରସର ହେଉ ଏହି କାମନା କରି , ମୁଁ ମୋର ବକ୍ତବ୍ୟ ଶେଷ କରୁଛି ।


    ବହୁତ-ବହୁତ ଧନ୍ୟବାଦ !!!


    *************

    
    
    (Release ID: 1590623) Visitor Counter : 10