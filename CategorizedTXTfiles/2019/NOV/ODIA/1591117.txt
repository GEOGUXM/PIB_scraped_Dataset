      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅଯୋଧ୍ୟା ରାୟ ଆସିବା ପରେ ଶାନ୍ତି ଓ ସଦ୍ଭାବ ବଜାୟ ରଖିବା ପାଇଁ ପ୍ରଧାନମନ୍ତ୍ରୀଙ୍କ ଆହ୍ୱାନ
      • ରାୟକୁ ହାର ବା ଜିତ ଭାବେ ଦେଖାଯିବା ଉଚିତ ନୁହେଁ

      Posted On: 09 NOV 2019 4:45PM by PIB Bhubaneshwar

    ଆଜି ଅଯୋଧ୍ୟା ରାୟ ପରେ ଶାନ୍ତି ଓ ସଦ୍ଭାବ ବଜାୟ ରଖିବା ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆହ୍ୱାନ ଦେଇଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ , “ ଅଯୋଧ୍ୟା ମାମଲାରେ ମାନ୍ୟବର ସର୍ବୋଚ୍ଚ ନ୍ୟାୟାଳୟ ତାଙ୍କ ରାୟ ଦେଇଛନ୍ତି । ଏହି ରାୟକୁ କେହି ହାର ବା ଜିତ ଭାବେ ଦେଖିବା ଉଚିତ ନୁହେଁ । ରାମ ଭକ୍ତି ହେଉ କିମ୍ବା ରହିମ ଭକ୍ତି , ରାଷ୍ଟ୍ର ଭକ୍ତିର ଭାବନା ବୃଦ୍ଧି କରିବା ଆମ ପାଇଁ ଅନିବାର୍ଯ୍ୟ । ଶାନ୍ତି ଓ ସଦ୍ଭାବ ବଜାୟ ରହୁ !


    ସର୍ବୋଚ୍ଚ ନ୍ୟାୟାଳୟଙ୍କ ରାୟ ଉଲ୍ଲେଖନୀୟ , କାରଣ ଯେକୌଣସି ବିବାଦକୁ ଆଇନଗତ ପ୍ରକ୍ରିୟା ମାଧ୍ୟମରେ ସୌହାର୍ଦ୍ଦ୍ୟପୂର୍ଣ୍ଣ ବାତାବରଣରେ ସମାଧାନ କରାଯିବା ଉପରେ ଏହା ଗୁରୁତ୍ୱାରୋପ କରୁଛି । ଏହା ଆମ ବିଚାର ବିଭାଗର ସ୍ୱାଧୀନତା , ସ୍ୱଚ୍ଛତା ଏବଂ ଦୂରଦର୍ଶିତାକୁ ଦୃଢ଼ୀଭୁତ କରୁଛି । ଏହା ସ୍ପଷ୍ଟ ଭାବେ ଦର୍ଶାଉଛି ଯେ ଆଇନ ଆଗରେ ସମସ୍ତେ ସମାନ ।


    ଦଶନ୍ଧି ଧରି ଚାଲି ଆସୁଥିବା ଏକ ବିବାଦକୁ ଆମ ବିଚାର ବ୍ୟବସ୍ଥା ସୌହାର୍ଦ୍ଦ୍ୟପୂର୍ଣ୍ଣ ଭାବେ ସମାଧାନ କରିଛି । ଭିନ୍ନ ଭିନ୍ନ ମତ ପ୍ରକାଶ କରିବା ପାଇଁ ପ୍ରତ୍ୟେକ ପକ୍ଷଙ୍କୁ ପ୍ରଚୁର ସମୟ ଓ ସୁଯୋଗ ପ୍ରଦାନ କରାଯାଇଥିଲା । ଏହି ରାୟ ଫଳରେ ନ୍ୟାୟିକ ପ୍ରକ୍ରିୟା ପ୍ରତି ଜନସାଧାରଣଙ୍କ ବିଶ୍ୱାସ ଆହୁରି ବୃଦ୍ଧି ପାଇବ ।


    ଆଜିର ରାୟ ପରେ 130 କୋଟି ଭାରତୀୟ ଶାନ୍ତି ଓ ସଦ୍ଭାବ ବଜାୟ ରଖିଥିଲେ, ଯାହା ଶାନ୍ତିପୂର୍ଣ୍ଣ ସହାବସ୍ଥାନ ଲାଗି ଭାରତର ଅନ୍ତର୍ନିହିତ ସଂକଳ୍ପବଦ୍ଧତାକୁ ସୂଚାଉଛି । ଏହି ଏକତାର ଭାବନା ଆମ ଦେଶର ବିକାଶ ପ୍ରକ୍ରିୟାକୁ ତ୍ୱରାନ୍ଵିତ କରୁ । ପ୍ରତ୍ୟେକ ଭାରତୀୟ ସଶକ୍ତ ହୁଅନ୍ତୁ । ”


    **********

    
    
    (Release ID: 1591117) Visitor Counter : 16