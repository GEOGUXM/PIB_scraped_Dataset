      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆରଡବ୍ଲୁଏ ପଦାଧିକାରୀ ଏବଂ ଦିଲ୍ଲୀର ଅନଧିକୃତ କଲୋନି ବାସୀନ୍ଦାଙ୍କୁ ଭେଟିଲେ ପ୍ରଧାନମନ୍ତ୍ରୀ
      • ପିଏମ-ଉଦୟ (ପ୍ରଧାନମନ୍ତ୍ରୀ-ଦିଲ୍ଲୀରେ ଅନଧିକୃତ କଲୋନି ଆବାସ ଅଧିକାର ଯୋଜନା) ଜରିଆରେ ଦିଲ୍ଲୀର 40 ଲକ୍ଷରୁ ଊର୍ଦ୍ଧ୍ଵ ବାସୀନ୍ଦାଙ୍କୁ ମିଳିବ ମାଲିକାନା ଅଧିକାର
      • ଐତିହାସିକ ନିଷ୍ପତ୍ତି ପାଇଁ ପ୍ରଧାନମନ୍ତ୍ରୀଙ୍କୁ ସମ୍ବର୍ଦ୍ଧିତ କଲେ ଅନଧିକୃତ କଲୋନି ବାସୀନ୍ଦା
      • 2022 ସୁଦ୍ଧା ସମସ୍ତଙ୍କୁ ଆବାସ ଯୋଗାଣ ପାଇଁ ସରକାରଙ୍କ ସଂକଳ୍ପକୁ ଦୋହରାଇଲେ ପ୍ରଧାନମନ୍ତ୍ରୀ
      Posted On: 08 NOV 2019 9:14PM by PIB Bhubaneshwar


    ଦିଲ୍ଲୀର ଅନଧିକୃତ କଲୋନିରେ ରହୁଥିବା 40 ଲକ୍ଷରୁ ଊର୍ଦ୍ଧ୍ଵ ବାସୀନ୍ଦାଙ୍କୁ ସେମାନଙ୍କ ଆବାସର ମାଲିକାନା ଏବଂ ବନ୍ଧକ/ହସ୍ତାନ୍ତର ଅଧିକାର ପ୍ରଦାନ ଲାଗି ନିକଟରେ କେନ୍ଦ୍ର କ୍ୟାବିନେଟ ଐତିହାସିକ ପଦକ୍ଷେପ ଗ୍ରହଣ କରିଛନ୍ତି । ଏଥିପାଇଁ ଅନଧିକୃତ କଲୋନିର ସଦସ୍ୟ ଏବଂ ଦିଲ୍ଲୀ ନିବାସୀ କଲ୍ୟାଣ ପରିଷଦ ପକ୍ଷରୁ ଆଜି ନୂଆଦିଲ୍ଲୀଠାରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କୁ ସମ୍ବର୍ଦ୍ଧିତ କରାଯାଇଛି ।


    ଏହି ଅବସରରେ କେନ୍ଦ୍ର ଆବାସ ଏବଂ ସହରାଂଚଳ ବ୍ୟାପାର ମନ୍ତ୍ରୀ ହରଦୀପ ସିଂ ପୁରୀ , ଦିଲ୍ଲୀ ସାଂସଦ ମନୋଜ ତିୱାରୀ , ହଂସ ରାଜ ହଂସ ଏବଂ ବିଜୟ ଗୋଏଲଙ୍କ ସମେତ ଅନ୍ୟ ମାନ୍ୟଗଣ୍ୟ ବ୍ୟକ୍ତି ଉପସ୍ଥିତ ଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ କହିଥିଲେ ଯେ ଏହି ନିଷ୍ପତ୍ତି ପଛରେ ଉଦ୍ଦେଶ୍ୟ ହେଉଛି “ ସବକା ସାଥ ସବକା ବିକାଶ ” । ପ୍ରଧାନମନ୍ତ୍ରୀ ପୁଣି କହିଥିଲେ ଯେ ଏହି ନିଷ୍ପତ୍ତି ରାଜନୀତି ଠାରୁ ଊଦ୍ଧ୍ୱର୍ରେ । ଧର୍ମ ଏବଂ ରାଜନୈତିକ ମାନ୍ୟତା ନିର୍ବିଶେଷରେ ଏହି ନିଷ୍ପତ୍ତି ପ୍ରତ୍ୟେକ ଲୋକ ପାଇଁ ନିଆଯାଇଛି । ସ୍ଥାନୀୟ ସାଂସଦ , ବିଧାୟକ ଏବଂ କଲୋନିର ଅନ୍ୟ ବାସୀନ୍ଦାଙ୍କ ସମେତ ବିଭିନ୍ନ ବର୍ଗର ଲୋକଙ୍କଠାରୁ ବ୍ୟାପକ ପରାମର୍ଶ ନିଆଯିବା ପରେ ପିଏମ-ଉଦୟ ଯୋଜନାର ଆରମ୍ଭ କରାଯାଇଥିବା ସେ କହିଥିଲେ ।


    ପ୍ରଧାନମନ୍ତ୍ରୀ ଏହାକୁ ଦିଲ୍ଲୀବାସୀନ୍ଦାଙ୍କ ବିଜୟ ବୋଲି ବର୍ଣ୍ଣନା କରିଥିଲେ ଯେଉଁମାନେ ସେମାନଙ୍କ ଜୀବନରେ ପରିବର୍ତ୍ତନ ଆଣିବା ଲାଗି ଅତୀତରେ ସବୁ ସରକାରଙ୍କୁ ସହାୟତା କରିବା ପାଇଁ ପ୍ରୟାସ କରିଥିଲେ । ସେ କହିଥିଲେ , କେନ୍ଦ୍ର ସରକାର ଏହି ବାସୀନ୍ଦାଙ୍କ ଜୀବନରେ ଥିବା ଅସ୍ଥିରତା ଏବଂ ଅନିଶ୍ଚିତତାକୁ ଦୂର କରିବା ଉଦ୍ଦେଶ୍ୟରେ ସେମାନଙ୍କୁ ମାଲିକାନା/ହସ୍ତାନ୍ତର ଅଧିକାର ପ୍ରଦାନ କରିବା ପାଇଁ ଆଇନ ଆଣିବା ନିମନ୍ତେ ନିଷ୍ପତ୍ତି ନେଇଥିଲେ । ପ୍ରଧାନମନ୍ତ୍ରୀ କହିଥିଲେ , ବର୍ତ୍ତମାନ ଏହି ନିଷ୍ପତ୍ତି ଦ୍ୱାରା ବହୁ ଦଶନ୍ଧି ଧରି ସେମାନଙ୍କ ଜୀବନରେ ଥିବା ଅନିଶ୍ଚିତତା ଦୂର ହୋଇଛି ଏବଂ ସେମାନେ ଉଚ୍ଛେଦ ଓ ସ୍ଥାନାନ୍ତର ଭୟ ବିନା ନିଜ ସ୍ୱପ୍ନ ପୂରଣ ପାଇଁ ଶାନ୍ତିରେ ପ୍ରୟାସ କରିପାରିବେ । ସେ କହିଥିଲେ , “ ଏହା ସମ୍ପୂର୍ଣ୍ଣ ଦିଲ୍ଲୀର ଭାଗ୍ୟ ବଦଳାଇଦେବ । ଦିଲ୍ଲୀର ଭାଗ୍ୟ ସହିତ ଦେଶର ଭାଗ୍ୟ ମଧ୍ୟ ବଦଳିବ । ”


    ଦେଶର ବହୁ ଦଶନ୍ଧି ପୁରୁଣା ଅଧୋଗତି ସମ୍ପର୍କରେ ବର୍ଣ୍ଣନା କରି ପ୍ରଧାନମନ୍ତ୍ରୀ କହିଥିଲେ ଯେ ସ୍ୱାଧୀନତା ପରେ ଦେଶରେ ନିଷ୍ପତ୍ତି ନେବାରୁ ଦୂରେଇ ରହିବା , ନିଷ୍ପତ୍ତିକୁ ବିଳମ୍ବିତ କରିବା ଏବଂ ପ୍ରସଙ୍ଗରୁ ଦୂରେଇ ଯିବାର ସଂସ୍କୃତି ବିକଶିତ ହୋଇଥିଲା । ଏହା ଆମର ଜୀବନରେ ଅସ୍ଥିରତା ଆଣିଥିଲା ।


    ଜମ୍ମୁ ଓ କଶ୍ମୀର ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଅନୁଚ୍ଛେଦ 370ର ଅସ୍ଥାୟୀ ବ୍ୟବସ୍ଥା ଦେଶରେ ଅସ୍ଥିରତା ଓ ଦ୍ୱନ୍ଦ୍ୱ ସୃଷ୍ଟି କରୁଥିଲା । ସେହିପରି ତିନି ତଲାକ ଭଳି ପ୍ରସଙ୍ଗ ଗୃହିଣୀଙ୍କ ଜୀବନକୁ ନର୍କରେ ପରିଣତ କରିଦେଇଥିଲା । ଏହି ଦୁଇଟି ବିସଂଗତି ସରକାର ଦୂର କରିଛନ୍ତି । ଅନୁରୂପ ଭାବେ କଲୋନିର 40 ଲକ୍ଷ ବାସୀନ୍ଦାଙ୍କ ମନରୁ ଉଚ୍ଛେଦର ଭୟ ଦୂର କରିବା କାମ ସରକାର କରିଛନ୍ତି ।


    ମଧ୍ୟବିତ୍ତ ନାଗରିକଙ୍କ ପାଇଁ ଅସମ୍ପୂର୍ଣ୍ଣ ଆବାସିକ ପ୍ରକଳ୍ପ ସମ୍ପୂର୍ଣ୍ଣ କରିବା ଲାଗି ନିକଟରେ ନିଆଯାଇଥିବା ନିଷ୍ପତ୍ତି ସମ୍ପର୍କରେ ମଧ୍ୟ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ଏହା ଦେଶରେ 4.5 ଲକ୍ଷ ଗୃହ କ୍ରେତାଙ୍କୁ ସହାୟତା କରିବ ଏବଂ ସେମାନଙ୍କ ଜୀବନରେ ଶାନ୍ତି ଆସିବ ।


    ସେ କହିଥିଲେ ପିଏମ-ଉଦୟ ଯୋଜନା ଦ୍ୱାରା ଦିଲ୍ଲୀର ଏହି ହିତାଧିକାରୀଙ୍କ ଜୀବନରେ ନୂତନ ସୂର୍ଯ୍ୟ ଉଦୟ ହେବ ।


    2022 ସୁଦ୍ଧା ସମସ୍ତଙ୍କୁ ବାସଗୃହ ଯୋଗାଇ ଦେବା ଲାଗି ତାଙ୍କ ସରକାରଙ୍କ ସଂକଳ୍ପକୁ ପ୍ରଧାନମନ୍ତ୍ରୀ ଦୋହରାଇଥିଲେ ।


    ପିଏମ-ଉଦୟ ଯୋଜନାର ପୃଷ୍ଠଭୂମି :


    ଅକ୍ଟୋବର 23 , 2019ରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ଦିଲ୍ଲୀର ଅନଧିକୃତ କଲୋନି ବାସୀନ୍ଦାଙ୍କୁ ମାଲିକାନା/ହସ୍ତାନ୍ତର ଅଧିକାର ଦେବା ପ୍ରସ୍ତାବକୁ ଅନୁମୋଦନ କରିଥିଲେ ।


    ଏହାକୁ ଲାଗୁ କରିବା ପାଇଁ 29 ଅକ୍ଟୋବର 2019ରେ ଏକ ନିୟାମକ ବିଜ୍ଞପ୍ତି ପ୍ରକାଶ ପାଇଥିଲା ।


    ବାସୀନ୍ଦାମାନଙ୍କୁ ସାଧାରଣ ପାୱାର ଅଫ ଆଟର୍ଣ୍ଣି (ଜିପିଏ) , ଇଚ୍ଛାପତ୍ର , ବିକ୍ରି ଚୁକ୍ତି , ପଇଠ ଏବଂ ଅଧିଗ୍ରହଣ କାଗଜାତ ଆଦି ଆଧାରରେ ସମ୍ପତ୍ତିର ମାଲିକାନା ପ୍ରଦାନ କରିବା ପାଇଁ ଏକ ବିଲ ସଂସଦର ଆଗାମୀ ଅଧିବେଶନରେ ଉପସ୍ଥାପନ କରିବା ପ୍ରସ୍ତାବକୁ ମଧ୍ୟ କେନ୍ଦ୍ର କ୍ୟାବିନେଟ ମଞ୍ଜୁର କରିଥିଲେ ।


    ବର୍ତ୍ତମାନର ଆଇନ ଅନୁଯାୟୀ , ସର୍କଲ ଦର ବଦଳରେ ସରକାରଙ୍କ ଦ୍ୱାରା ଧାର୍ଯ୍ୟ ସର୍ବନିମ୍ନ ଦରରେ ରେଜିଷ୍ଟ୍ରେସନ ଚାର୍ଜ ଓ ଷ୍ଟାମ୍ପ ଡ୍ୟୁଟି ଲାଗୁ କରିବା ପାଇଁ ଏହି ପ୍ରସ୍ତାବିତ ବିଲରେ ବ୍ୟବସ୍ଥା ରହିଛି । ଏସବୁ ଛାଡ଼ କେବଳ ଥରକ ପାଇଁ ଅନଧିକୃତ କଲୋନି ବାସୀନ୍ଦାଙ୍କୁ ସେମାନଙ୍କ ସ୍ୱତନ୍ତ୍ର ପରିସ୍ଥିତିକୁ ଦୃଷ୍ଟିରେ ରଖି ମିଳିଛି ।


    **********


    

    
    (Release ID: 1591090) Visitor Counter : 16