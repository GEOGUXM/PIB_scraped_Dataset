      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଜ୍ୟସଭାର 250ତମ ଅଧିବେଶନ ଅବସରରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 18 NOV 2019 8:43PM by PIB Bhubaneshwar


    ଆଦରଣୀୟ ସଭାପତି ମହୋଦୟ , ଏବଂ ସମ୍ମାନୀୟ ଗୃହ , ଆପଣମାନଙ୍କ ମାଧ୍ୟମରେ ଏହି 250ତମ ଅଧିବେଶନ ସକାଶେ ମୁଁ ଆଜି ଏଠାରେ ଦଣ୍ଡାୟମାନ ହୋଇଛି । ଏହି ଅବସରରେ ମୁଁ ସଦନର ସମସ୍ତ ସଦସ୍ୟଙ୍କୁ ଅନେକ ଅନେକ ଅଭିନନ୍ଦନ ଜ୍ଞାପନ କରୁଛି । କିନ୍ତୁ ଏହି 250ତମ ଅଧିବେଶନ କାଳରେ ଏହି ଯେଉଁ ଯାତ୍ରା ଆଜି ପର୍ଯ୍ୟନ୍ତ ଚାଲିଆସିଛି , ଏପର୍ଯ୍ୟନ୍ତ ଏଥିରେ ଯେଉଁ ଯେଉଁମାନେ ଯୋଗଦାନ କରିଛନ୍ତି , ସେମାନେ ସଭିଏଁ ଏହି ଅଭିନନ୍ଦନର ଅଧିକାରୀ ଅଟନ୍ତି । ମୁଁ ସେମାନଙ୍କୁ ସମସ୍ତଙ୍କୁ ମଧ୍ୟ ଆଦର ପୂର୍ବକ ସ୍ମରଣ କରୁଛି ।


    ସଭାପତି ମହୋଦୟ , ଆପଣ ଯେତେବେଳେ ଅତି ଶୃଙ୍ଖଳିତ ଭାବେ ଦୁଇଟି ଭିନ୍ନ ଭିନ୍ନ ଘଟଣାକୁ ଯୋଡ଼ି ଏବେ ଏଠାରେ ଉପସ୍ଥାପନ କରୁଥିଲେ , ମୋତେ ନିଶ୍ଚିତ ଭାବେ ଲାଗୁଛି ଯେ ଦେଶରେ ଯେଉଁସବୁ ଲୋକମାନେ ଲେଖାଲେଖିରେ ରୁଚି ରଖନ୍ତି , ସେମାନେ ନିଶ୍ଚିତ ରୂପେ ଏହା ଉପରେ ଚିନ୍ତା କରିବେ ଓ ଏହାକୁ ଗୁରୁତ୍ୱର ସହ ଗ୍ରହଣ କରିବେ । ଏହା ଉପରେ ଲେଖିବେ ଯେ 250ତମ ଅଧିବେଶନ ଏହା ନିଜସ୍ୱ ଢ଼ଙ୍ଗରେ କେବେହେଲେ ସମୟ ଅପଚୟ ପାଇଁ ହୋଇନାହିଁ । ଏହା ନିଶ୍ଚିତ ରୂପେ ଏକ ବିଚାର ଯାତ୍ରା ଭାବେ ଅଭିପ୍ରେତ ହୋଇଛି । ଆପଣ ଯାହା କହିଛନ୍ତି ଯେ ଏକଦା ଏପରି ଏକ ବିଲ୍‌ ଏହି ଗୃହରେ ଆସିଥିଲା ତାହା ତାହା ଯାଉ ଯାଉ ସଂପୂର୍ଣ୍ଣ ଏକ ନିଆରା ଢ଼ଙ୍ଗରେ ଉପସ୍ଥାପିତ ହୋଇଥିଲା । ସମୟ ବଦଳି ଯାଇଛି । ପରିସ୍ଥିତ ମଧ୍ୟ ବଦଳିଛି ଏବଂ ଏହି ସଦନ ମଧ୍ୟ ପରିସ୍ଥିତି ସହ ତାଳ ଦେଇ ନିଜକୁ ପରିବର୍ତ୍ତନ କରିବାର ପ୍ରୟାସ କରିଛି । ମୁଁ ବୁଝୁଛି ଏହା ନିଶ୍ଚିତ ଭାବେ ଏକ ବଡ଼ କଥା ଏବଂ ଏଥିପାଇଁ ଏହି ଗୃହର ସମସ୍ତ ସଦସ୍ୟ ଯେଉଁମାନେ କି ଏହି ଦିଗରେ କାର୍ଯ୍ୟ କରିଛନ୍ତି , ସେମାନେ ଅଭିନନ୍ଦନର ପାତ୍ର । ଅନ୍ୟଥା ସେମାନଙ୍କୁ ଲାଗିବ ଯେ ଭାଇ , 20 ବର୍ଷ ପୂର୍ବେ ମୁଁ ତ ଏହି ଯୁକ୍ତି ଉପସ୍ଥାପନ କରିଥିଲି । ଏହି ସେହି ଯୁକ୍ତିରୁ କେମିତି ଅବା ହଟି ପାରିବି ? କିନ୍ତୁ ଆପଣ ଯେଉଁଭଳି ଢ଼ଙ୍ଗରେ ଅତି ଯୁକ୍ତିନିଷ୍ଠ ଭାବେ ଏହି କଥାକୁ ଉପସ୍ଥାପନ କରିଛନ୍ତି , ତାହା ଆମମାନଙ୍କ ବିଚାର ଯାତ୍ରାକୁ ପ୍ରତିବିମ୍ବିତ କରୁଛି । ଭାରତର ବିକାଶ ଯାତ୍ରାକୁ ମଧ୍ୟ ସୂଚାଉଛି ଏବଂ ବିଶ୍ଵ ପରିବେଶରେ ଭାରତ କେଉଁଭଳି ଭାବେ ନୂଆ ନୂଆ ପ୍ରସଙ୍ଗରେ ନେତୃତ୍ୱ ଗ୍ରହଣ କରିବା ସକାଶେ କିଭଳି ଭାବେ ନିଜର ସାମର୍ଥ୍ୟ ପ୍ରକଟ କରୁଛି ତାହ ମଧ୍ୟ ପ୍ରତିବିମ୍ବିତ କରୁଛି । ଏହି କାର୍ଯ୍ୟ ଏହି ସଦନରେ ହିଁ ସଂପାଦିତ ହୋଇଛି , ସେଥିପାଇଁ ଏହି ଗୃହ ଗୌରବର ଅନୁଭବ କରେ ।


    ମୋ ପାଇଁ ଏହା ସୌଭାଗ୍ୟର ବିଷୟ ଯେ ଆଜି ଏହି ମହତ୍ତ୍ୱପୂର୍ଣ୍ଣ ଅବସରର ସାକ୍ଷୀ ହେବା ପାଇଁ ଏବଂ ଏଥିରେ ଅଂଶୀଦାର ହେବାର ସୌଭାଗ୍ୟ ମୋତେ ପ୍ରାପ୍ତ ହୋଇଛି । ଏକଥା ମୁଁ ସଫା ସଫା କହିପାରେ ଯେ କେତେବେଳେ ଏଠାରେ ସମ୍ବିଧାନ ନିର୍ମାତାମାନଙ୍କ ମଧ୍ୟରେ ଆଲୋଚନା ଚାଲିଥିଲା , ଗୃହ ଗୋଟିଏ ହେଉ ଅବା ଦୁଇଟି , କିନ୍ତୁ ଅନୁଭବ କହୁଛି ଯେ ସମ୍ବିଧାନ ନିର୍ମାତାମାନେ ଯେଉଁ ବ୍ୟବସ୍ଥା କରିଯାଇଛନ୍ତି , ତାହା କେତେଦୂର ଉପଯୁକ୍ତ ସାବ୍ୟସ୍ତ ହୋଇଛି ଏବଂ ସେମାନଙ୍କ ଅବଦାନ କେତେ ଗୁରୁତ୍ୱପୂର୍ଣ୍ଣ , ସେକଥା ଆଜି ଆମେ ସଭିଏଁ ଅନୁଭବ କରୁଛେ । ଯଦି ନିମ୍ନ ସଦନ ସମାଜର ତୃଣମୂଳ ସ୍ତର ସହିତ ଯୋଡ଼ି ହୋଇ ରହିଛି , ତେବେ ଉପର ସଦନ ଦୂରଦୂରାନ୍ତ ପର୍ଯ୍ୟନ୍ତ ଦେଖିପାରୁଛି । ଏହିଭଳି ଭାବେ ଭାରତର ବିକାଶ ଯାତ୍ରାରେ ନିମ୍ନ ସଦନ ସହ ଯୋଡ଼ିହୋଇ ରହିଥିବା ତତ୍କାଳ ଆବଶ୍ୟକତା ଯଦି ପ୍ରତିବିମ୍ବିତ ହୋଇଛି ତ ଏଠାରେ ବସିଥିବା ମହାନୁଭବମାନେ କାରଣ ସେମାନେ ଉପର ସଦନର ସଦସ୍ୟ , ସେମାନେ ମଧ୍ୟ ସୁଦୂରପ୍ରସାରୀ ଦୃଷ୍ଟିର ସହ ପ୍ରତ୍ୟେକ ପ୍ରସଙ୍ଗକୁ ଦେଖିପାରନ୍ତି । ତେଣୁ ଦୂରଦୃଷ୍ଟିର ଅନୁଭବ , ଏବଂ ତାତ୍କାଳିକ ଆବଶ୍ୟକତା ଏହି ଦୁହିଙ୍କ ସମ୍ମିଶ୍ରଣକୁ ଆମେ ସଭିଏଁ ଏତେ ଦିନ ଧରି ଦେଖିଆସୁଛେ ।


    ଏହି ସଦନ ତାର କାର୍ଯ୍ୟକାଳ ମଧ୍ୟରେ ଅନେକ ଐତିହାସିକ ମୁହୂର୍ତ୍ତକୁ ମଧ୍ୟ ଦେଖିଛି । ଇତିହାସ ମଧ୍ୟ ସୃଷ୍ଟି କରିଛି ଏବଂ ସୃଷ୍ଟି ହୋଇଥିବା ଇତିହାସକୁ ଦେଖିବା ସହ ଆବଶ୍ୟକତା ପଡ଼ିଲେ ସେହି ଇତିହାସର ଦିଗ ପରିବର୍ତ୍ତନରେ ମଧ୍ୟ ଢ଼େର୍‌ ସଫଳତା ହାସଲ କରିପାରିଛି । ଏହିଭଳି ଭାବେ ଏହି ଦେଶର ଗଣ୍ୟମାନ୍ୟ ଦିଗ୍ଗଜ ମହପୁରୁଷମାନେ ଏହି ସଦନର ନେତୃତ୍ୱ ଗ୍ରହଣ କରିଛନ୍ତି । ଏହି ସଦନ ଏଥିରେ ସହଭାଗୀତା କରିଛି ଏବଂ ଏହି କାରଣରୁ ଆମର ଦେଶରେ ସ୍ୱାଧୀନତା ପରେ ଏଭଳି ବିକାଶ ଯାତ୍ରା ସମ୍ଭବପର ହୋଇପାରିଛି । ଦେଶ ସ୍ୱାଧୀନ ହେବା ପରେ ଆମକୁ ଅନେକ କିଛି କାର୍ଯ୍ୟ ହାସଲ କରିବାର ଥିଲା । ଏବେ ତ 50 – 60 ବର୍ଷ ପରେ ଅନେକ କିଛି ଆକାର ଧାରଣ କରିପାରିଛି । କିନ୍ତୁ ପ୍ରାରମ୍ଭିକ ଅବଧିରେ ଆମକୁ ସମସ୍ତଙ୍କୁ ଏକ ଅଜଣା ଭୟର ବାତାବରଣ ଭିତରେ କାଳ ବିତାଇବାକୁ ପଡ଼ୁଥିଲା । ସେତେବେଳେ ଯେଉଁସବୁ ନେତାଗଣ ପରିପକ୍ୱତାର ସହ ନେତୃତ୍ୱ ଗ୍ରହଣ କରିଥିଲେ , ନେତୃତ୍ୱ ଦେଇଥିଲେ , ସେମାନେ ବାସ୍ତବିକ ନିଜ ନିଜ ଗୁଣରେ ଗରୀୟାନ ।


    ଆଦରଣୀୟ ସଭାପତି ମହୋଦୟ , ଏହା ଏହି ସଦନର ବିଶେଷତା ଏବଂ ଏହାର ଦୁଇଟି ବିଶେଷ କାରଣ ରହିଛି । ସେଥିରୁ ପ୍ରଥମଟି ହେଲା ଯେ ଏହାର ସ୍ଥାୟିତ୍ୱ ଯାହାକୁ ଇଂରାଜୀରେ ପରମାନେଣ୍ଟ ବୋଲି କିମ୍ବା ଇଟରନାଲ ଅର୍ଥାତ୍‌ , ଚିରନ୍ତନ ବୋଲି କହିପାରିବା । ଦ୍ୱିତୀୟଟି ହେଲା ବିବିଧତା । ଚିରସ୍ଥାୟିତା କିମ୍ବା ଚିରନ୍ତନ ବୋଲି ମୁଁ ଏଇଥିପାଇଁ କହୁଛି ଯେ ଲୋକସଭା ନିର୍ଦ୍ଦିଷ୍ଟ ସମୟ ଅବଧି ପରେ ଭଙ୍ଗ ହୋଇଥାଏ । କିନ୍ତୁ ରାଜ୍ୟସଭା ଜନ୍ମଲାଭ କରିବା ଦିନଠାରୁ କେବେ ଭଙ୍ଗ ହୋଇନାହିଁ ନା ଭବିଷ୍ୟତରେ କେବେ ଭଙ୍ଗ ହେବାର ଅଛି । ଅର୍ଥାତ୍‌ , ଏହା ଚିରନ୍ତନ । ଏଠାକୁ ଲୋକ ଆସିବେ ଏବଂ ଯିବେ , କିନ୍ତୁ ଏହି ବ୍ୟବସ୍ଥା ଚିରସ୍ଥାୟୀ ହୋଇ ଏମିତି ରହିଥିବ । ଏହା ହେଉଛି ଏହି ଗୃହର ବିଶେଷ ଗୁଣ । ଦ୍ୱିତୀୟ କାରଣଟି ହେଲା ଏହାର ବିବିଧତା । କାରଣ , ଏଠାରେ ରାଜ୍ୟମାନଙ୍କର ପ୍ରତିନିଧିତ୍ୱକୁ ପ୍ରାଥମିକତା ପ୍ରଦାନ କରାଯାଇଥାଏ । ଏକ ପ୍ରକାର କହିବାକୁ ଗଲେ ଭାରତର ସଂଘୀୟ ଢାଂଚାର ଆତ୍ମା ଏଠାରେ ପ୍ରତି ମୁହୂର୍ତ୍ତରେ ସମସ୍ତଙ୍କୁ ପ୍ରେରଣା ପ୍ରଦାନ କରିଥାଏ । ଭାରତର ବିବିଧତା , ଭାରତର ଅନେକତା ଭିତରେ ଥିବା ଏକତା ହିଁ ସମସ୍ତଙ୍କୁ ଏକତା ସୂତ୍ରରେ ବାନ୍ଧି ରଖିଛି । ସବୁଠାରୁ ବଡ଼ ଶକ୍ତି ଏହି ଗୃହରେ ହିଁ ଦୃଶ୍ୟ ହୋଇଥାଏ ଏବଂ ସମୟାନ୍ତରେ ତାହା ପ୍ରତିଫଳିତ ହୋଇଥାଏ । ଏମିତି ଭାବେ ଏଭଳି ବିବିଧତାମାନଙ୍କୁ ନେଇ ଆମେ ଯେତେବେଳେ ଆଗକୁ ବଢ଼ିଚାଲିଛୁ , ସେତେବେଳେ ଏହି ଗୃହରୁ ଆଉ ଏକ ପ୍ରକାର ଲାଭ ମଧ୍ୟ ମିଳିଥାଏ । ଏକଥା ସତ ଯେ ପ୍ରତ୍ୟେକଙ୍କ ପାଇଁ ନିର୍ବାଚନ ଆଖଡ଼ା ପାର କରିବା ସରଳ କଥା କଦାପି ହୋଇନଥାଏ । କିନ୍ତୁ ଦେଶର ହିତ ସକାଶେ ସେମାନଙ୍କର ଉପଯୋଗୀତା କଦାପି ଊଣା ନୁହେଁ । ସେମାନଙ୍କ ଅନୁଭବ , ସେମାନଙ୍କର ସାମର୍ଥ୍ୟ ବେଶ ମୂଲ୍ୟବାନ ବୋଲି ସାବ୍ୟସ୍ତ ହୋଇଥାଏ । ତେଣୁ ଏହା ଏପରି ଏକ ସ୍ଥାନ ଯେଉଁଠି ଏଭଳି ସାମର୍ଥ୍ୟବାନ ମହାନୁଭବ , ଭିନ୍ନ ଭିନ୍ନ କ୍ଷେତ୍ରରେ ବ୍ୟାପକ ଅନୁଭୂତି ଥିବା ଲୋକ , ଏହାର ଲାଭ ଯେଭଳି ଦେଶର ରାଜନୈତିକ ଜୀବନକୁ ପ୍ରାପ୍ତ ହୋଇପାରିବ , ଦେଶର ନୀତି ନିର୍ଦ୍ଧାରଣ ଭିତରେ ସମସ୍ତଙ୍କୁ ଯେଭଳି ଫାଇଦା ହାସଲ ହୋଇପାରିବ ତାହା ସୁନିଶ୍ଚିତ ହୋଇପାରିଛି । ଦେଶକୁ ଏହା ସଦାସର୍ବଦା ମିଳି ଚାଲିଛି । ସେମାନେ ବୈଜ୍ଞାନିକ ହୋଇଥାନ୍ତୁ , ଖେଳ ଜଗତର ଲୋକ ହୋଇଥାନ୍ତୁ , କଳା ଜଗତରୁ ଆସିଥାନ୍ତୁ , କିମ୍ବା କଲମ ଧରିବାରେ ଧନୀ ହୋଇଥାନ୍ତୁ , ଏହିଭଳି ଅନେକ ମହାନୁଭବମାନଙ୍କ ଲାଭ ଯେଉଁମାନଙ୍କ ସକାଶେ ନିର୍ବାଚନ ଆଖଡ଼ାରୁ ମୁକ୍ତି ପାଇ ଆସିବା ଖୁବ ମୁସ୍କିଲ କଥା ହୋଇଥାନ୍ତା । କିନ୍ତୁ ଏହି ବୌଦ୍ଧିକ ସଂପଦ କାରଣରୁ ହିଁ ଆମେ ଏହାର ଫାଇଦା ପ୍ରାପ୍ତ ହୋଇପାରୁଛି ।


    ଏବଂ ଏହି 250ତମ ଅଧିବେଶନରେ ଏବଂ ମୁଁ ସ୍ୱୀକାର କରୁଛି ଯେ ଏହାର ସବୁଠାରୁ ବଡ଼ ଉଦାହରଣଟି ହେଲେ ସ୍ୱୟଂ ବାବା ସାହେବ ଆମ୍ବେଦକର ମହୋଦୟ । କାରଣ କୌଣସି ନା କୌଣସି କାରଣରୁ ସେ ଲୋକସଭାରେ ତାଙ୍କୁ ପହଞ୍ଚିବାକୁ ଦିଆଯାଇ ନଥିଲା । କିନ୍ତୁ ସେତେବେଳେ ତ ଏହି ରାଜ୍ୟସଭା ଥିଲା ଯେଉଁଠାକୁ ବାବା ସାହେବ ଆମ୍ବେଦକର ନିର୍ବାଚିତ ହୋଇପାରିଥିଲେ ଏବଂ ତାଙ୍କରି କାରଣରୁ ତ ଦେଶକୁ ଏତେ ବହୁତ ଲାଭ ପ୍ରାପ୍ତ ହୋଇପାରିଥିଲା । ସେଇଥିପାଇଁ ଆମେ ସଭିଏଁ ଏକଥାକୁ ନେଇ ଗର୍ବ କରିଥାଉ ଯେ ଏହା ସେହି ସଦନ ଯେଉଁଠାକୁ ଦେଶକୁ ବାବା ସାହେବ ଆମ୍ବେଦକରଙ୍କ ଭଳି ଅନେକ ମହାପୁରୁଷ ଆସିପାରିଛନ୍ତି ଏବଂ ଆମେ ସେମାନଙ୍କ ଅନୁଭବରୁ ଢ଼େର୍‌ ସୁଫଳ ପାଇପାରିଛେ । ଏକଥା ମଧ୍ୟ ଦେଖାଯାଇଛି ଯେ ଏକ ଦୀର୍ଘ କାଳଖଣ୍ଡ ଏଭଳି ଥିଲା ଯେତେବେଳେ ବିପକ୍ଷ ବୋଲି ସେଭଳି ଖାସ୍‌ କିଛି ନଥିଲା । ବିରୋଧ ଭାବ ବି ଖୁବ୍‌ କମ୍‌ ଥିଲା । ଏଭଳି ଏକ ଦୀର୍ଘ କାଳଖଣ୍ଡ ସେତେବେଳେ ଥିଲା । ସେତେବେଳେ ଯେଉଁ ଶାସନ ବ୍ୟବସ୍ଥା ଥିଲା ଏବଂ ଶାସନଗାଦିରେ ଯେଉଁ ଲୋକମାନେ ବସିଥିଲେ ସେମାନଙ୍କର ଏହା ଏକ ବିରାଟ ସୌଭାଗ୍ୟ ଥିଲା ଯାହାକି ଆଜି ଦେଖିବାକୁ ମିଳେନାହିଁ । ଆଜି ସବୁଠାରେ ସଂଘର୍ଷ ଦେଖିବାକୁ ମିଳେ , ସର୍ବତ୍ର ବିରୋଧଭାବ ବ୍ୟକ୍ତ କରାଯାଉଛି । କିନ୍ତୁ ସେତେବେଳେ ଯେତେବେଳେକି ବିରୋଧୀ ପକ୍ଷ ନଥିବା ପରି ପରିସ୍ଥିତି ଥିଲା , ଏହି ଗୃହରେ ଏଭଳି ଅନେକ ଅନୁଭବୀ ଏବଂ ବିଦ୍ୱାନ ବ୍ୟକ୍ତି ବସୁଥିଲେ । ସେମାନେ ଶାସନ ବ୍ୟବସ୍ଥାରେ କେତେବେଳେ ସୁଦ୍ଧା ନିରଂକୁଶତା ଆସିବାକୁ ଦେଉନଥିଲେ । ଶାସନ ଗାଦିରେ ବସିଥିବା ଲୋକମାନଙ୍କୁ ସେମାନେ ଉଚିତ ମାର୍ଗ ପ୍ରଦର୍ଶନରେ ପରିଚାଳିତ , ପ୍ରେରିତ କରିବା ସକାଶେ ଏହି ସଦନରେ ବହୁ କଠିନ କାର୍ଯ୍ୟ କରିଥିଲେ । ଏହାକୁ ସେମାନଙ୍କର ବେଶ୍‌ ବଡ଼ ସେବା ବୋଲି କୁହାଯାଇପାରେ । ସେଥିପାଇଁ ଆମେ ସଭିଏଁ ଗର୍ବ ଅନୁଭବ କରିବା ଉଚିତ ଏବଂ ଏହା ଆମ ସମସ୍ତଙ୍କ ସକାଶେ ସ୍ମରଣୀୟ ହୋଇ ରହିବ ।


    ଆଦରଣୀୟ ସଭାପତି ମହୋଦୟ , ଆର ପ୍ରଥମ ଉପ ରାଷ୍ଟ୍ରପତି ଡକ୍ଟର ସର୍ବପଲ୍ଲୀ ରାଧାକୃଷ୍ଣନଜୀ ଏହି ଗୃହ ସଂପର୍କରେ ଯେଉଁ ମତ ପୋଷଣ କରିଥିଲେ , ମୁଁ ତାହା ଆପଣମାନଙ୍କ ସମ୍ମୁଖରେ ଉପସ୍ଥାପନ କରିବାକୁ ଚାହେଁ । ଏହି ଚୌକି ଉପରେ ବସି ଡକ୍ଟର ରାଧାକୃଷ୍ଣନ୍‌ଜୀ ଯାହା କହିଥିଲେ ଆଜି ସୁଦ୍ଧା ତାହାର ଯଥାର୍ଥ ହୋଇ ରହିଛି ଏବଂ ଆପଣମାନେ ଆଦରଣୀୟ ପ୍ରଣବ ମୁଖାର୍ଜୀଙ୍କ କଥା ଯଦି ଉଲ୍ଲେଖ କରିବେ ତେବେ ସେ ସ୍ୱୟଂ ନିଜର କ୍ଷୋଭ ପ୍ରକଟ କରିଛନ୍ତି । ସେସବୁ କଥା ତାଙ୍କର ଲେଖାରେ ରହିଛି । ସେତେବେଳେ ରାଧାକୃଷ୍ଣନ୍‌ ଜୀ କହିଥିଲେ - ଆମର ବିଚାର , ଆମର ବ୍ୟବହାର ଏବଂ ଆମର ଚିନ୍ତାଧାରା ହିଁ ଦୁଇ ସଦନବିଶିଷ୍ଟ ଆମର ସଂସଦୀୟ ପ୍ରଣାଳୀର ଔଚିତ୍ୟକୁ ସାବ୍ୟସ୍ତ କରିବ । ସମ୍ବିଧାନର ଅଂଶବିଶେଷ ପାଲଟିଥିବା ଏହି ଦ୍ୱିସଦନୀୟ ବ୍ୟବସ୍ଥାର ପରୀକ୍ଷା ଆମର କାମରେ ପ୍ରତିଫଳିତ ହେବ । ଆମେ ପ୍ରଥମ ଥର ପାଇଁ ନିଜ ସଂସଦୀୟ ପ୍ରଣାଳୀରେ ଦୁଇଟି ସଦନର ଅୟମାରମ୍ଭ କରିବାକୁ ଯାଉଛୁ । ସେଥିପାଇଁ ଆମର ପ୍ରୟାସ ରହିବା ଆବଶ୍ୟକଯେ ଆମମାନଙ୍କ ଚିନ୍ତାଧାରା , ସାମର୍ଥ୍ୟ ଏବଂ ବୋଧଶକ୍ତି ଦ୍ୱାରା ଦେଶର ଏହି ବ୍ୟବସ୍ଥାର ଔଚିତ୍ୟ ଯେପରି ସାବ୍ୟସ୍ତ ହୋଇପାରିବ ।


    250ତମ ଅଧିବେଶନ ପରେ , ଅନୁଭବର ଏଭଳି ସଂପୂର୍ଣ୍ଣତା ପରେ ବର୍ତ୍ତମାନ ପାଇଁ ତଥା ଆଗାମୀ ପିଢ଼ିମାନଙ୍କ ସକାଶେ ଆମର ଦାୟିତ୍ୱ ଆହୁରି ବଢ଼ିଯିବ ଯେ ଡ଼କ୍ଟର ରାଧାକୃଷ୍ଣନ୍‌ଜୀ ଆମମାନଙ୍କ ଠାରୁ ଯେଉଁ ପ୍ରତ୍ୟାଶା ରଖିଥିଲେ , ଆମେ ଆମ ଅଜାଣତରେ ତା ’ ଠାରୁ ନିମ୍ନରେ ରହି ଯାଇନାହେଁ ତ ? ଆମେମାନେ କ ’ ଣ ସେହି ଆଶା ଆକାଂକ୍ଷାକୁ ସାକାର କରି ପାରିବା ନାହିଁ ? କିମ୍ବା ପରିବର୍ତ୍ତନଶୀଳ ଏହି ଯୁଗରେ ଆମେ ସେହିସବୁ ଅପେକ୍ଷାରେ ଆହୁରି ଉତ୍ତମ ମୂଲ୍ୟବୋଧ ଯୋଡ଼ି ପାରିବାନାହିଁ ? ଏହା ଚିନ୍ତା କରିବାର ସମୟ । ମୋର ପୂର୍ଣ୍ଣ ବିଶ୍ୱାସ ଯେ ଏହି ଗୃହର ବର୍ତ୍ତମାନ ପିଢ଼ି ତଥା ଆଗାମୀ ପିଢ଼ି ମଧ୍ୟ ଡକ୍ଟର ରାଧାକୃଷ୍ଣନଙ୍କ ଆଶା ଆକାଂକ୍ଷାକୁ ପୂର୍ଣ୍ଣ କରିବାରେ ନିରନ୍ତର ପ୍ରୟାସ ଜାରି ରଖିବେ ତଥା ଆଗାମୀ ଦିନରେ ଦେଶ ପାଇଁ ସେମାନେ ସମର୍ପିତ ଭାବେ କାର୍ଯ୍ୟ କରିବେ... ।


    ଯଦି ଏବେ , ଯେମିତି କି ଆମର ଆଦରରଣୀୟ ସଭାପତି ମହୋଦୟ କହିଲେ , ଯଦି ଆମେ ବିଗତ 250ଟି ଅଧିବେଶନ କଥା ବିଚାର କରିବା ତ ଏହି ଗୃହରେ ଗୃହୀତ ଅନେକ ମହତ୍ତ୍ୱପୂର୍ଣ୍ଣ ଐତିହାସିକ ବିଲ୍‌ କଥା ଆମ ମନକୁ ଆସିବ । ଏହିସବୁ ବିଲ୍‌ ଦେଶରେ ଆଇନରେ ପରିଣତ ହୋଇଛି । ଦେଶର ଜୀବନକୁ ପରିଚାଳନା କରିବାର ଆଧାର ପାଲଟିଛି । ମୁଁ ମଧ୍ୟ ଯେତେବେଳେ ଗତ ପାଞ୍ଚ ବର୍ଷର ହିସାବକିତାବ ଦେଖୁଛି , ତ ମୋ ପାଇଁ ଏହା ବଡ଼ ସୌଭାଗ୍ୟର କଥା ଯେ ଏଭଳି ଅନେକ ମହତ୍ତ୍ୱପୂର୍ଣ୍ଣ ଘଟଣାର ସାକ୍ଷୀ ରହିବାର ଅବସର ମୋତେ ପ୍ରାପ୍ତ ହୋଇଛି । ପ୍ରତ୍ୟେକ ବିଦ୍ଵାନ ସଦସ୍ୟଙ୍କ ବିଚାର ଓ ବକ୍ତବ୍ୟ ଶୁଣିବାର ସୁଯୋଗ ମୋତେ ମିଳିଛି । କେତେକ କଥାକୁ ତ ନୂତନ ଦୃଷ୍ଟିଭଙ୍ଗୀରେ ଦେଖିବାର ଅବସର ଏହି ସଦନ କୁ ମିଳିଛି । ଏହି ଦୃଷ୍ଟିରୁ ବିଚାର କଲେ ମୁଁ ଏଥିରୁ ବେଶ୍‌ ଲାଭାନ୍ୱିତ ହୋଇଛି ଏବଂ ମୁଁ ଏଥିପାଇଁ ସମସ୍ତଙ୍କ ନିକଟରେ ଋଣୀ ମଧ୍ୟ । ଏହି କଥା ରୁ ଯଦି ଆମେ କିଛି ଶିକ୍ଷାଲାଭ କରିବାକୁ ଚାହିଁବା , ତେବେ ସେଥିରୁ ବେଶ୍‌ କିଛି କଥା ଶିଖିହେବ ଏବଂ ସେ ଅନୁଭବ ମୁଁ ପାଇଛି ଓ ଅନୁଭବ କରିଛି । ତେଣୁ ମୋ ପାଇଁ ଆପଣମାନଙ୍କ ଗହଣକୁ ବେଳେବେଳେ ଆସିବାର ସୁଯୋଗ ମୋତେ ମିଳିଛି , ଆପଣମାନଙ୍କୁ ଶୁଣିବାର ସୌଭାଗ୍ୟ ମିଳିଛି । ତାହା ମଧ୍ୟ ଗୋଟିଏ ଦୃଷ୍ଟିରୁ ସୌଭାଗ୍ୟ ବୋଲି କୁହାଯାଇପାରେ ।


    ଯଦି ଆପଣମାନେ ବିଗତ ପାଞ୍ଚ ବର୍ଷ ଆଡ଼କୁ ଦୃଷ୍ଟି ନିକ୍ଷେପ କରିବେ , ତେବେ ଏହି ଗୃହ ଯାହାକି ତିନି ତଲାକ ଉଛେଦ ଆଇନରେ ପରିଣତ ହେବ କି ନାହିଁ ତାହା ଉପରେ ବିସ୍ତୃତ ତର୍ଜମା କରିଥିଲା । ସମସ୍ତଙ୍କୁ ଲାଗୁଥିଲା ଏଇଠି ଅଟକିଯିବ , ଲଟକିଯିବ । କିନ୍ତୁ ଏହି ଗୃହର ପରିପକ୍ୱତା ହିଁ ମହିଳା ସଶକ୍ତୀକରଣ ଦିଗରେ ଏକ ବହୁତ ବଡ଼ କାର୍ଯ୍ୟ ସଂପାଦନ କରିଥିଲା । ଆମ ଦେଶରେ ସଂରକ୍ଷଣକୁ ବିରୋଧ କରିବାର ବୀଜ ପ୍ରତି କ୍ଷଣରେ ରୋପଣ କରାଯାଇଥିଲା । ସେଥିରୁ ବିଭିନ୍ନ ପ୍ରକାର ସମସ୍ୟା ଓ ଅଶାନ୍ତି ସୃଷ୍ଟି କରାଯିବାର ସବୁପ୍ରକାର ପ୍ରୟାସ କରାଯାଇଥିଲା । କିନ୍ତୁ ଏହା ଗର୍ବର କଥା ଯେ ଏହି ଗୃହର ସାଧାରଣ ବର୍ଗର ଗରିବ ପରିବାରଙ୍କୁ ଦଶ ପ୍ରତିଶତ ସଂରକ୍ଷଣ ସକାଶେ ଗୁରୁତ୍ୱପୂର୍ଣ୍ଣ ନିର୍ଣ୍ଣୟ ଗ୍ରହଣ କରିଥିଲା । କିନ୍ତୁ ଏଥିପାଇଁ ଦେଶରେ କେଉଁଠି ସୁଦ୍ଧା ଅଶାନ୍ତି ଦୃଶ୍ୟ ହୋଇନଥିଲା । ବିରୋଧ ମନୋଭାବ ସୃଷ୍ଟି ହୋଇନଥିଲା । ସହମତିର ଭାବ ପରିଲକ୍ଷିତ ହୋଇଥିଲା । ଏହା ମଧ୍ୟ ଏହି ଗୃହ ଯୋଗୁ ସମ୍ଭବପର ହୋଇପାରିଥିଲା ବୋଲି କୁହାଯାଇପାରେ ।


    ଏହି ଭଳି ଭାବେ ଆମେ ସଭିଏଁ ଜାଣିଛୁ ଯେ ବସ୍ତୁ ଓ ସେବା କର (ଜିଏସଟି) ଦୀର୍ଘ ସମୟ ଧରି ଅଟକି ରହିଥିଲା । ଯାହାର ବି ହେଉ , ଶାସନ ବ୍ୟବସ୍ଥାରେ ଯାହାର ଦାୟିତ୍ୱ ଥିଲା , ସଭିଏଁ ଏ ଦିଗରେ ସେମାନଙ୍କର ପ୍ରୟାସ କରିଥିଲେ । ଦୋଷତ୍ରୁଟି ଅଛି , ନଅଛି , ସୁଧାର ଆଣିବା ଦରକାର କି ନାହିଁ , ସେସବୁ ଆଲୋଚନା ଜାରି ରହିଛି । କିନ୍ତୁ ଏକ ରାଷ୍ଟ୍ର , ଏକ ଟିକସ ବ୍ୟବସ୍ଥା ଦିଗରେ ଏହି ଗୃହ ହିଁ ସର୍ବସମ୍ମତି କ୍ରମେ ଦେଶକୁ ମାର୍ଗ ଦର୍ଶନ କରିବାର ଦାୟିତ୍ୱ ନିର୍ବାହ କରିଥିଲା । ଏହି କାରଣରୁ ଏକ ନୂତନ ବିଶ୍ୱାସର ସହ ସମଗ୍ର ବିଶ୍ୱରେ ଆମେ ଆଜି ନିଜ ବକ୍ତବ୍ୟ ରଖିପାରୁଛୁ ।


    ଦେଶର ଏକତା ଓ ଅଖଣ୍ଡତା ଏହି ସଦନରେ 1964ରେ ଯେଉଁ ପ୍ରତିଶ୍ରୁତି ଦିଆଯାଇଥିଲା ଯେ ଗୋଟିଏ ବର୍ଷ ଭିତରେ ସେହି କାର୍ଯ୍ୟକୁ ସାକାର କରାଯିବ , ତାହା ହୋଇପାରିନଥିଲା । ତାହା ହେଉଛି ଧାରା 370 ଏବଂ ଧାରା 35(ଏ)ର ଉଚ୍ଛେଦ । ଏହି ସଦନ ଏବଂ ଦେଶକୁ ଦିଶା ନିର୍ଦ୍ଦେଶ କରିବାର ଦାୟିତ୍ୱ ଏହି ସଦନ ପ୍ରଥମେ କରିଥିଲା ଏବଂ ପରେ ତାହା ଲୋକସଭା ସାକାର କରିଥିଲା । ସେଥିପାଇଁ ଏହି ଗୃହ ନିଜସ୍ୱ କାର୍ଯ୍ୟର ଗରିମାର ଦ୍ୱାର ଦେଶର ଏକତା ଓ ଅଖଣ୍ଡତା ପାଇଁ ଏତେ ମହତ୍ତ୍ୱପୂର୍ଣ୍ଣ ନିର୍ଣ୍ଣୟ ଗ୍ରହଣ କରିବାରେ ଭୂମିକା ନିର୍ବାହ କରିପାରିଛି । ଏହା ଆପଣମାନେ ସଭିଏଁ ଜାଣନ୍ତି । ଏହା ମଧ୍ୟ ଏକ ବିଶେଷତା , ଏହି ଗୃହ ଏହି ପ୍ରସଙ୍ଗକୁ ନେଇ ଯେଉଁସବୁ କଥା ସ୍ମରଣ କରିବ ଯେ ସମ୍ବିଧାନ ଭିତରେ ଥିବା ଧାରା 370 ଆସିଲା , ଏହାକୁ ଆଗତ କରିଥିବା ବ୍ୟକ୍ତି ମିଷ୍ଟର ଏନ ଗୋପାଳାସ୍ୱାମୀ , ଯିଏ କି ଏହି ଗୃହର ପ୍ରଥମ ନେତା ଥିଲେ , ପ୍ରଥମ ନେତା ଥିଲେ ସେ , ସେହି ଏଭଳି ପ୍ରସ୍ତାବକୁ ଗୃହ ଆଗରେ ରଖିଥିଲେ ଏବଂ ଏହି ଗୃହ ହିଁ ତାହାକୁ ବାଦ୍‌ ଦେବା କାର୍ଯ୍ୟ ବେଶ୍‌ ଗୌରବର ସହ କରିଥିଲା । ସେହି ଘଟଣା ଏବେ ଇତିହାସ ପାଲଟି ସାରିଛି । କିନ୍ତୁ ସେ କାର୍ଯ୍ୟ ଏହି ଗୃହରେ ହିଁ ସାକାର କରାଯାଇଛି ।


    ଆମର ସମ୍ବିଧାନ ପ୍ରସ୍ତୁତକର୍ତ୍ତାମାନେ ଆମକୁ ଯେଉଁ ଦାୟିତ୍ଵ ଦେଇଛନ୍ତି , ଏହା ଆମର ପ୍ରାଥମିକତା ଯେ ଏକ କଲ୍ୟାଣକାରୀ ରାଜ୍ୟ , କିନ୍ତୁ ସେଥି ସହ ଏକ ଦାୟିତ୍ୱସମ୍ପନ୍ନ ରାଜ୍ୟର ସଂପୂର୍ଣ୍ଣ କଲ୍ୟାଣ ସାଧନ କରିବା । ଅର୍ଥାତ , ଭାରତକୁ ତ ସେମିତି ଆମେ ଏକ କଲ୍ୟାଣକାରୀ ରାଷ୍ଟ୍ର ଭାବେ କାର୍ଯ୍ୟ କରିବାକୁ ଆମେ ବ୍ୟବସ୍ଥା କରିଛୁ । ଏଥିସହ ଏହା ଆମ ସମସ୍ତଙ୍କର ଦାୟିତ୍ୱ ଯେ ରାଷ୍ଟ୍ରର ମଧ୍ୟ କଲ୍ୟାଣ ହେବା ଜରୁରି । ଏହି ଦୁଇଟି ଯାକ ଦାୟିତ୍ୱ , ରାଜ୍ୟ ଓ କେନ୍ଦ୍ର ସରକାର ମିଳିତ ଭାବେ ଦେଶକୁ ଆଗକୁ ବଢ଼ାଇ ନେବାର ଦାୟିତ୍ୱ ସମ୍ପାଦନ କରିବେ । କାରଣ ଏହି ଗୃହ ରାଜ୍ୟମାନଙ୍କ ପ୍ରତିନିଧିତ୍ୱ ସଂପୂର୍ଣ୍ଣ ଭାବେ କାର୍ଯ୍ୟକାରୀ କରିଥାଏ । ଏ ଦିଗରେ ଏହି ଗୃହ ଅତି ଗୁରୁତ୍ୱୂପୂର୍ଣ ଭୂମିକା ଗ୍ରହଣ କରିଆସିଛି । ଆମର ସାମ୍ବିଧାନିକ ସଂସ୍ଥାମାନଙ୍କୁ ଶକ୍ତି ପ୍ରଦାନ କରିବା ଦିଗରେ ମଧ୍ୟ ଆମେ କାର୍ଯ୍ୟ କରିଚାଲିଛୁ । ଆମର ସଂଘୀୟ ଢ଼ାଂଚା , ଆମ ରାଷ୍ଟ୍ରର ବିକାଶ ଦିଗରେ ବିଶେଷ ସର୍ତ୍ତ ରଖେ ଏବଂ ରାଜ୍ୟ ଓ କେନ୍ଦ୍ର ସରକାର ମିଳିତ ଭାବେ ଏହି କାର୍ଯ୍ୟ ସମ୍ପାଦନ କରିବା ଆବଶ୍ୟକ , ତା ’ ହେଲେ ତ ପ୍ରଗତି ସମ୍ଭବପର ହୋଇପାରିବ ।


    ରାଜ୍ୟସଭା ଏହି କଥାକୁ ସୁନିଶ୍ଚିତ କରେ ଯେ ଦେଶରେ କେନ୍ଦ୍ର ଓ ରାଜ୍ୟ ସରକାର ପରସ୍ପରର ପ୍ରତିଦ୍ୱନ୍ଦ୍ୱୀ ନୁହନ୍ତି । କିନ୍ତୁ ଆମେ ପ୍ରତିଭାଗୀ ହୋଇ , ସହଭାଗୀ ମନୋଭାବ ପୋଷଣ କରି ଦେଶକୁ ଆଗେଇ ନେବାର କାର୍ଯ୍ୟ ସଂପାଦନ କରିଚାଲିଛେ । ଏଠାରେ ଯେଉଁ ବିଚାରର ଆଦାନ ପ୍ରଦାନ ହୋଇଥାଏ , ସେଥିରୁ ଯେଉଁ ନିର୍ଯ୍ୟାସ ଉତ୍ପନ୍ନ ହୋଇଥାଏ , ଯେଉଁମାନେ ଏଠାରେ ନିଜ ନିଜ ରାଜ୍ୟମାନଙ୍କୁ ପ୍ରତିନିଧିତ୍ୱ କରନ୍ତି , ସେମାନେ ଯାଇ ରାଜ୍ୟ ସରକାରମାନଙ୍କୁ ସେକଥା ଅବଗତ କରାଇଥାନ୍ତି । ରାଜ୍ୟ ସରକାରମାନେ ସେମାନଙ୍କ ସହ ଯୋଡ଼ି ହେବାଲାଗି ପ୍ରେରଣା ଲାଭ କରିଥାନ୍ତି ଏବଂ ନିଜ ଜାଣତ ଓ ଅଜାଣତରେ ସେମାନେ ସତର୍କତାର ସହ କାର୍ଯ୍ୟ କରିଥାନ୍ତି । ଏଭଳି ଦାୟିତ୍ୱ ଆମକୁ ଗ୍ରହଣ କରିବାର ଆବଶ୍ୟକତା ରହିଛି ।


    ଦେଶର ବିକାଶ ଏବଂ ରାଜ୍ୟମାନଙ୍କ ବିକାଶ- ଏହା ଦୁଇଟି ପୃଥକ୍‌ କାର୍ଯ୍ୟ ନୁହେଁ । ରାଜ୍ୟମାନଙ୍କ ବିକାଶ ବିନା ଦେଶର ବିକାଶ କଦାପି ସମ୍ଭବପର ନୁହେଁ ଏବଂ ଦେଶର ବିକାଶ ନକ୍ସା ଯଦି ରାଜ୍ୟମାନଙ୍କ ବିକାଶର ବିପରୀତ ହେବ ତେବେ ରାଜ୍ୟମାନେ କଦାପି ବିକାଶ ଲାଭ କରିପାରିବେନାହିଁ । ଏହିସବୁ କଥାକୁ ଏହି ଗୃହ ସବୁଠାରୁ ଅଧିକ ପ୍ରତିବିମ୍ବିତ କରିଥାଏ । ଜୀବନ୍ତତାର ସହ ପ୍ରତିବିମ୍ବିତ କରିଆସୁଛି । କେନ୍ଦ୍ର ସରକାର ଅନେକ ପ୍ରକାର ନୀତି ପ୍ରଣୟନ କରିଥାନ୍ତି । ସେହିସବୁ ଆଇନରେ ରାଜ୍ୟମାନଙ୍କ ପ୍ରତ୍ୟାଶା , ରାଜ୍ୟମାନଙ୍କ ସ୍ଥିତି , ରାଜ୍ୟମାନଙ୍କ ଅନୁଭବ , ରାଜ୍ୟମାନଙ୍କ ଦୈନନ୍ଦିନ ସମସ୍ୟାବଳୀ ଓ ଜଟିଳତା- ସେହିସବୁ କଥାକୁ ଚିନ୍ତାକରି ସରକାର ନୀତି ନିର୍ଦ୍ଧାରଣ କରିଥାନ୍ତି । ସେହିସବୁ କଥାକୁ ଅତି ନିର୍ଭୁଲ ଭାବେ ହିଁ ନୀତି ଭିତରକୁ ଅଣାଯାଇଥାଏ । ତାହା କରିବାରେ ଏହି ଗୃହର ଦାୟିତ୍ୱ ସର୍ବାଧିକ ଓ ସର୍ବାଗ୍ରେ । ଏହି ଗୃହ ଏବଂ ଏହି ଗୃହର ସଦସ୍ୟମାନେ ହିଁ ଏ ଦାୟିତ୍ୱ ନିର୍ବାହ କରିଆସିଛନ୍ତି । ଏହାର ସୁଫଳ ସଂଘୀୟ ବ୍ୟବସ୍ଥାକୁ ବି ମିଳିଥାଏ । ସବୁ କାମ ଏକା ସାଙ୍ଗରେ କଦାପି ସଂପାଦନ କରାଯିବା ସମ୍ଭବପର ନୁହେଁ । କିଛି କାର୍ଯ୍ୟ ଏହି ପାଞ୍ଚ ବର୍ଷ ଭିତରେ କରାଯିବ ତ ଆଉ କିଛି କାର୍ଯ୍ୟ ଆଗାମୀ ପାଞ୍ଚ ବର୍ଷରେ କରାଯିବ । କିନ୍ତୁ ଏଥିପାଇଁ ଦିଗ ନିର୍ଣ୍ଣିତ ହୋଇଥାଏ ଓ ସେ କାର୍ଯ୍ୟ ଏହିଠାରୁ ଆରମ୍ଭ ହୋଇଛି , ଆପଣା ଛାଏଁ ... ।


    ଆଦରଣୀୟ ସଭାପତି ମହୋଦୟ , 2003ରେ ଯେତେବେଳେ ଏହି ସଦନର 200ତମ ଅଧିବେଶନ ପୂରଣ ହୋଇଥିଲା , ସେତେବେଳ ମଧ୍ୟ ଏଭଳି ଏକ ସମାରମ୍ଭ ହୋଇଥିଲା ଏବଂ ସେତେବେଳେ ବି ଏନଡ଼ିଏ ସରକାର କ୍ଷମତାରେ ଥିଲା ଓ ଅଟଳ ବିହାରୀ ବାଜପେୟୀଜୀ ପ୍ରଧାନମନ୍ତ୍ରୀ ଥିଲେ । ସେତେବେଳେ 200ତମ ଅଧିବେଶନ କାଳରେ ଆଦରଣୀୟ ଅଟଳଜୀ ଯେଉଁ ଭାଷଣ ଦେଇଥିଲେ , ତାହା ଖୁବ୍‌ ଚମତ୍କାର ଥିଲା । ତାଙ୍କର ଭାଷଣ ଦେବାରେ ଏକ ବିଶେଷତା ଥିଲା । ସେ କହିଥିଲେ ଯେ ଆମର ସଂସଦୀୟ ଲୋକତନ୍ତ୍ରର ଶକ୍ତି ବୃଦ୍ଧି କରିବା ସକାଶେ ଦ୍ୱିତୀୟ ଗୃହ ମହଜୁଦ ରହିଛି ଏବଂ ସେ ଏକଥା ମଧ୍ୟ ଚେତାଇ ଦେଇଥିଲେ ଯେ ଦ୍ୱିତୀୟ ଗୃହକୁ କେହି ଗୌଣ ଗୃହରେ ପରିଣତ କରିବାର ଭୁଲ ଯେଭଳି କରି ନ ବସନ୍ତି । ଏଭଳି ସତର୍କବାଣୀ ଅଟଳଜୀ ଦେଇଥିଲେ ଯେ ଦ୍ୱିତୀୟ ସଦନକୁ କଦାଚିତ୍‌ ଗୌଣ ଗୃହରେ ପରିଣତ କରିବାର ଅପଚେଷ୍ଟା ଯେଭଳି କରାନଯାଏ ।


    ଅଟଳଜୀଙ୍କର ସେହି କଥାକୁ ମୁଁ ଯେତେବେଳେ ବି ପଢ଼ୁଥିଲି ତ ମୋତେ ବି ଲାଗୁଥିଲା ଯେ ତାହାକୁ ଆଜିକା ପରିସ୍ଥିତିରେ ଯଦି କିଛି ନୂତନ ଦୃଷ୍ଟିଭଙ୍ଗୀର ସହ ପ୍ରସ୍ତୁତ କରାଯାଇପାରିବ ତ ମୁଁ କହିବି ଯେ ରାଜ୍ୟସଭା ଦ୍ୱିତୀୟ ଗୃହ ନିଶ୍ଚୟ , କିନ୍ତୁ ଗୌଣ ଗୃହ କଦାପି ହୋଇନପାରେ ଏବଂ ଭାରତର ବିକାଶ ପାଇଁ ଏହା ଏକ ଗୁରୁତ୍ୱପୂର୍ଣ୍ଣ ସହଯୋଗୀ ଗୃହ ଭାବେ କାର୍ଯ୍ୟ କରିବା ଆବଶ୍ୟକ ।


    ଯେତେବେଳେ ଆମର ସଂସଦୀୟ ବ୍ୟବସ୍ଥାକୁ 50 ବର୍ଷ ପୂରଣ ହେଲା , ସେତେବେଳେ ମଧ୍ୟ ଅଟଳଜୀ ଏକ ଭାଷଣ ପ୍ରଦାନ କରିଥିଲେ । ସଂସଦୀୟ ବ୍ୟବସ୍ଥାର 50ତମ ବର୍ଷ ଅବସରରେ ସେ ପ୍ରଦାନ କରିଥିବା ଭାଷଣରେ କବି ଭାବରେ ସେ ଗୋଟିଏ କଥା ସୂଚାଇଥିଲେ । ସେ କହିଥିଲେ- ଗୋଟିଏ ନଦୀର ପ୍ରବାହ ସେପର୍ଯ୍ୟନ୍ତ ଭଲ ରହିଥାଏ ଯେପର୍ଯ୍ୟନ୍ତ ଏହାର ଧାରା ମଜଭୁତ ଥାଏ ଏବଂ ସେ କହିଥିଲେ ଯେ ଭାରତର ସଂସଦୀୟ ବ୍ୟବସ୍ଥାର ପ୍ରବାହ ସେହି ଧାରା ଯାହା ଆମର ଲୋକତାନ୍ତ୍ରିକ ପ୍ରକ୍ରିୟାକୁ ପରିପୁଷ୍ଟ କରୁଛି । ଏହାର ଗୋଟିଏ ପାର୍ଶ୍ଵ ହେଲା ଲୋକସଭା ଏବଂ ଦ୍ୱିତୀୟ ପାର୍ଶ୍ଵଟି ହେଲା ରାଜ୍ୟସଭା । ଏହି ଦୁଇ ଧାରାକୁ ଆମକୁ ସଦାସର୍ବଦା ମଜଭୁତ ରଖିବାକୁ ପଡ଼ିବ । ତା ’ ହେଲେ ଯାଇ ଆମର ଲୋକତାନ୍ତ୍ରିକ ପରମ୍ପରାମାନଙ୍କର ପ୍ରବାହ ସ୍ୱାଭାବିକ ରହିବ ଏବଂ ଠିକ୍‌ ଭାବେ ଆଗକୁ ବଢ଼ିଚାଲିବ । ଏକଥା ଆମର ଆଦରଣୀୟ ଅଟଳଜୀ ସେତେବେଳେ କହିଥିଲେ ।


    ଗୋଟିଏ କଥା ନିଶ୍ଚିତ ଯେ ଭାରତରେ ସଂଘୀୟ ବ୍ୟବସ୍ଥା ପ୍ରଚଳିତ । ଭାରତ ବିବିଧତାରେ ଭରପୂର ଏକ ରାଷ୍ଟ୍ର । ତେଣୁ ଏ ସର୍ତ୍ତ ଅନିବାର୍ଯ୍ୟ ଯେ ଆମକୁ ରାଷ୍ଟ୍ରୀୟ ଦୃଷ୍ଟିକୋଣରୁ କୌଣସି ପ୍ରକାର ଦୁଶ୍ଚିନ୍ତା ଗ୍ରାସ କରିବା ଅନୁଚିତ । ଜାତୀୟ ଦୃଷ୍ଟିକୋଣରୁ ଆମକୁ ସଦାସର୍ବଦା କେନ୍ଦ୍ରବର୍ତ୍ତୀ ରହିବାକୁ ହିଁ ପଡ଼ିବ । କିନ୍ତୁ ଆମକୁ ରାଷ୍ଟ୍ରୀୟ ଦୃଷ୍ଟିକୋଣ ସହିତ ଯେଉଁସବୁ କ୍ଷେତ୍ରୀୟ ହିତ ରହିଛି , ତାହାକୁ ମଧ୍ୟ ସନ୍ତୁଳିତ ରଖିବାକୁ ପଡ଼ିବ ଏବଂ ଅତି ସତର୍କତାର ସହ ଏହାକୁ ସୁରକ୍ଷିତ ରଖିବାକୁ ହେବ । ତା ’ ହେଲେ ଯାଇ ଆମେ ଏଭଳି ଚିନ୍ତାଧାରାକୁ ସନ୍ତୁଳିତ ଭାବେ ଉପଯୋଗ କରି ଆଗକୁ ବଢ଼ି ପାରିବା । ଏହି କାର୍ଯ୍ୟ ଯଦି ସବୁଠାରୁ ଉତ୍ତମ ଢ଼ଙ୍ଗରେ କେଉଁଠି ହେବା ସମ୍ଭବ , ତେବେ ତାହା ହେଉଛି ଏହି ଗୃହ । ଏହି ଗୃହର ମାନ୍ୟବର ସଦସ୍ୟମାନଙ୍କ ଦ୍ୱାରା ତାହା ସାକାର କରାଯାଇପାରିବ ଏବଂ ମୋର ପୂର୍ଣ୍ଣ ବିଶ୍ୱାସ ଯେ ଏହି କାର୍ଯ୍ୟ କରିବାରେ ଆମେ ନିରନ୍ତର ପ୍ରୟାସ କରିବା ।


    ରାଜ୍ୟସଭା ଏକ ପ୍ରକାର ଚେକ୍‌ ଆଣ୍ଡ୍‌ ବାଲାନ୍ସ ଅର୍ଥାତ୍‌ ସନ୍ତୁଳନର ବିଚାର ରକ୍ଷା କରିବା ମୂଳ ସିଦ୍ଧାନ୍ତ ଉପରେ ଆଧାରିତ । ଏଥିପାଇଁ ଏହା ବେଶ୍‌ ମହତ୍ତ୍ୱପୂର୍ଣ୍ଣ ଭୂମିକା ଗ୍ରହଣ କରିଥାଏ । କିନ୍ତୁ ଅବରୋଧ କରିବା ଓ ଜାମ୍‌ କରିବା ଏବଂ ଏହା ମଧ୍ୟରେ ଢ଼େର୍‌ ଅନ୍ତର ରହିଛି । ଏଭଳି ବିଚାରକୁ ସଦାସର୍ବଦା ସ୍ମରଣ ରଖିବା ଆବଶ୍ୟକ । ଆମର ଅନେକ ମହାନୁଭବ ଏକଥା ବାରମ୍ବାର କହିଥାନ୍ତି ଯେ ଭାଇ , ଗୃହରେ ସବୁ ପ୍ରସଙ୍ଗ ଉପରେ ଚର୍ଚ୍ଚା ହେବା ଆବଶ୍ୟକ । ଏହା ସୂଚନା ପରିବେଷଣ ପାଇଁ ହେବା ଆବଶ୍ୟକ । ବିଚାର ବିମର୍ଷର ପରିସର ହେବା ଉଚିତ । ଅତି ତୀବ୍ର ସ୍ୱରରେ ହୁଏତ ଆଲୋଚନା ହୋଇପାରେ , ବିବାଦ ହୋଇପାରେ , କିନ୍ତୁ ଏଥିରେ କୌଣସି ପ୍ରକାର କ୍ଷତି ସାଧନ ନହେଉଥିବା ଉଚିତ । ରୋକ ପରିବର୍ତ୍ତେ ଆମକୁ ଦେଶର ପ୍ରଗତି ସଂପର୍କୀତ ସମ୍ବାଦ ଯେଭଳି ଏହି ଗୃହ ମାଧ୍ୟମରେ ପ୍ରାପ୍ତ ହେବ ତାହାର ମାର୍ଗ ଆମକୁ ଚୟନ କରିବାକୁ ପଡ଼ିବ ।


    ମୁଁ ଆଜି , ହୋଇପାରେ ମୁଁ ଆଜି ଯେଉଁକଥା ଉଲ୍ଲେଖ କରିବାକୁ ଯାଉଛି , ଏହା ବ୍ୟତୀତ ଆହୁରି ଅନେକ ଲୋକ ଅଛନ୍ତି । କିନ୍ତୁ ମୁଁ ଦୁଇଟି ଦଳଙ୍କ ସଂପର୍କରେ ଆଜି ଉଲ୍ଲେଖ କରିବାକୁ ଚାହିଁବି । ଗୋଟିଏ ହେଉଛି ଏନସିପି ଏବଂ ଦ୍ୱିତୀୟ ଦଳ ହେଉଛି ବିଜେଡି । ଯଦି କାହାର ନାମ ଏଥିରୁ ବାଦ୍‌ ପଡ଼ିଥିବ ତ ସେମାନେ ମୋତେ କ୍ଷମା ଦେବେ । କିନ୍ତୁ ଏହି ଦୁଇ ଦଳଙ୍କ କଥା ଉଲ୍ଲେଖ କରିବାକୁ ଚାହେଁ । ଏହି ଦୁଇ ଦଳଙ୍କ ବିଶେଷତା ଦେଖନ୍ତୁ- ସେମାନେ ନିଜେ ନିଜର ଶୃଙ୍ଖଳା ନିର୍ଦ୍ଧାରଣ କରିଛନ୍ତି ଯେ ଆମେ କେତେବେଳେ ଗୃହର ମଧ୍ୟଭାଗକୁ ଯିବାନାହିଁ । ମୁଁ ଲକ୍ଷ୍ୟ କରୁଛି ଯେ ଥରଟିଏ ପାଇଁ ହେଲେ ସେମାନଙ୍କର କୌଣସି ଜଣେ ହେଲେ ସଦସ୍ୟ ଏ ନିୟମକୁ ଭଙ୍ଗ କରିନାହାନ୍ତି । ଆମର ସବୁ ରାଜନୈତିକ ଦଳଙ୍କୁ ଏକଥା ଶିଖିବାକୁ ପଡ଼ିବ ଏବଂ ସେଥିରେ ମୋ ଦଳ ବି ସାମିଲ । ଆମ ସମସ୍ତଙ୍କୁ ଏକଥା ଶିଖିବାକୁ ପଡ଼ିବ ଯେ ଏ ନିୟମ ପାଳନ କରିବା ସତ୍ତ୍ୱେ ନା ଏନସିପିର ରାଜନୀତିକ ବିକାଶ ଯାତ୍ରାରେ କୌଣସି ବାଧା ପହଞ୍ଚିଛି ଅବା ବିଜେଡିର ରାଜନୀତିକି ବିକାଶ ଯାତ୍ରା ପଥରେ କୌଣସି ଅନ୍ତରାୟ ସୃଷ୍ଟି ହୋଇଛି ।


    ମୋ କହିବାର ଉଦ୍ଦେଶ୍ୟ ହେଲା ଗୃହର ମଧ୍ୟଭାଗକୁ ନଆସି ସୁଦ୍ଧା ଅନ୍ୟମାନଙ୍କ ହୃଦୟକୁ ଜିଣାଯାଇ ପାରିବ । ଲୋକମାନଙ୍କ ବିଶ୍ୱାସଭାଜନ ହେବା ସମ୍ଭବପର । ମୁଁ ଏଇଥିପାଇଁ ଏକଥା ବିଶ୍ୱାସ କରୁଛି ଏବଂ ସେଥିରେ ଟ୍ରେଜରୀ ବେଞ୍ଚ୍‌ ବି ସାମିଲ ଯେ ଆମେମାନେ ସଭିଏଁ ଯେଉଁ ଉଚ୍ଚତର ପରମ୍ପରା ପ୍ରସ୍ତୁତ କରିଛେ , ତାହାର ଯେପରି କୌଣସି ରାଜନୈତିକ କ୍ଷତି ନହୁଏ ତାହା ସୁନିଶ୍ଚିତ କରିବା ଆମ ସମସ୍ତଙ୍କ ଦାୟିତ୍ୱ । କାହିଁକି ଆମେ ଏଥିରୁ କିଛି ଉତ୍ତମ କଥା ନଶିଖିବା ?


    ଆମ ସାମ୍ନାରେ ଯାହା ମହଜୁତ ରହିଛି ଏବଂ ମୁଁ ଚାହେଁ ଯେ ଆମେ ବି ସେଠାରେ ବସିବା ତ ଆମେ ବି ସେଇ କାମ କରିପାରିବା । ସେଥିପାଇଁ ମୁଁ ଏହି ସମଗ୍ର ଗୃହ ପାଇଁ କହିବାକୁ ଚାହୁଁଛି ଯେ ଆମେ ଏନସିପି , ବିଜେଡି ଏହି ଦୁଇ ଦଳ ଯେଉଁ ଉତ୍ତମ ଢଙ୍ଗରେ ସେମାନଙ୍କର ଶୃଙ୍ଖଳା ବଜାୟ ରଖିଛନ୍ତି ତାହାକୁ ପ୍ରଶଂସା କରିବା ଉଚିତ , ତାହାକୁ ଅନୁକରଣ କରିବା ଆବଶ୍ୟକ । ଯେକୌଣସି ପ୍ରସଙ୍ଗରେ ଚର୍ଚ୍ଚା ହେଉ ନା କାହିଁକି , ସେମାନେ ସଦାସର୍ବଦା ଶୃଙ୍ଖଳା ପ୍ରଦର୍ଶନ କରିଛନ୍ତି । ତେଣୁ ଆମେ ସଭିଏଁ ସେମାନଙ୍କୁ ଧନ୍ୟବାଦ ଦେବା ଉଚିତ । ମୁଁ ସ୍ୱୀକାର କରୁଛି ଆଜି ଯେତେବେଳେ 250 ତମ ଅଧିବେଶନରେ ଆମେ ଅଂଶଗ୍ରହଣ କରୁଛେ , ଏଇଭଳି ଉତ୍ତମ ଘଟଣା ଓ ଦୃଷ୍ଟାନ୍ତ ଉପରେ ଆଲୋଚନା ହେବା ଦରକାର ଏବଂ ଏଥିପ୍ରତି ଲୋକମାନଙ୍କ ଧ୍ୟାନ ଆକର୍ଷିତ କରାଯିବା ଉଚିତ । ମୋର ପୂର୍ଣ୍ଣ ବିଶ୍ୱାସ ଯେ ସଦନର ଗରିମା ରକ୍ଷା କରିବା ଦିଗରେ ଯାହାକିଛି ଆବଶ୍ୟକ ବୋଲି ମୁଁ ଭାବୁଛି , ତାହା ସମସ୍ତ ମାନ୍ୟବର ସଦସ୍ୟ ନିଜ ଭୂମିକାରେ ପ୍ରତିଫଳିତ କରନ୍ତୁ ବୋଲି ସେମାନଙ୍କୁ ନିବେଦନ କରୁଛି । ଆପଣମାନଙ୍କ ବେଦନା , ବ୍ୟଥା ପ୍ରକଟ ହୋଇଚାଲିଛି । ଆମେ ସମସ୍ତେ ପ୍ରୟାସ କରିବା , ଏହି 250ତମ ଅଧିବେଶନ କାଳରେ ଆମେ ଏଭଳି ସଂକଳ୍ପ ଗ୍ରହଣ କରିବା , ଯଦ୍ୱାରା ଆପଣମାନଙ୍କୁ ସମସ୍ତଙ୍କୁ କମ୍‌ କଷ୍ଟ ଅନୁଭୂତ ହେବ , ଆପଣମାନଙ୍କ ଭାବନାକୁ ଉପଯୁକ୍ତ ସମ୍ମାନ ମିଳିବ ଓ ତାହା ଅନ୍ୟମାନଙ୍କ ଦ୍ୱାରା ଆଦରଣୀୟ ହୋଇପାରିବ ଏବଂ ସର୍ବୋପରି ଆପଣମାନେ ଯାହା ଚାହୁଁଛନ୍ତି ସେହିଭଳି ଭାବେ ସଦନ କାର୍ଯ୍ୟ ସଂଚାଳିତ ହୋଇପାରିବ । ଆପଣମାନଙ୍କ ସମସ୍ତ ବ୍ୟଥା ବେଦନା ପ୍ରକଟ ହୋଇପାରିବ । ଆମେ ସଭିଏଁ ପ୍ରୟାସ କରିବା , ଏହି 250ତମ ଅଧିବେଶନ କାଳରେ ସଂକଳ୍ପ ନେବା , ସେଥିପାଇଁ କାହାକୁ କିଛି କଷ୍ଟ କରିବାକୁ ପଡ଼ିବନାହିଁ । ବରଂ ସମସ୍ତଙ୍କୁ ଯେଭଳି ଅତି କମ୍‌ କଷ୍ଟ କରିବାକୁ ପଡ଼ିବ , ଆପଣମାନଙ୍କ ଭାବନାକୁ ସମ୍ମାନ ମିଳିବ ଏବଂ ଆପଣମାନେ ଯେଉଁଭଳି ଚାହୁଁଛନ୍ତି ସେହିଭଳି ଭାବେ ସଦନ ଚାଲିପାରିବ । କିନ୍ତୁ ଏଥିରେ ଆମେ ଅଧିକ ଶୃଙ୍ଖଳିତ ଭାବେ ଆମମାନଙ୍କ କାର୍ଯ୍ୟ ସଂପାଦନ କରିପାରିବା ।


    ଏହି ସଂକଳ୍ପର ସହ ମୁଁ ପୁଣି ଥରେ ଏହି ମହତ୍ତ୍ୱପୂର୍ଣ୍ଣ ଅବସରରେ ଆପଣମାନଙ୍କୁ ସମସ୍ତଙ୍କୁ ବହୁତ ବହୁତ ଶୁଭକାମନା ଜଣାଉଛି । ଯେଉଁମାନେ ଏପର୍ଯ୍ୟନ୍ତ ଆଣି ଆମମାନଙ୍କୁ ପହଞ୍ଚାଇଛନ୍ତି , ସେମାନଙ୍କୁ ସମସ୍ତଙ୍କୁ ଧନ୍ୟବାଦ ଜଣାଇ ମୋର ବକ୍ତବ୍ୟକୁ ବିରାମ ଦେଉଛି ।


    ବହୁତ ବହୁତ ଧନ୍ୟବାଦ ।


    **********

    
    
    (Release ID: 1592966) Visitor Counter : 1