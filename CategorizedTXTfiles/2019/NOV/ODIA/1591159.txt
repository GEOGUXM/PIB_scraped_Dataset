      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅଯୋଧ୍ୟା ରାୟ ପ୍ରସଙ୍ଗରେ ଦେଶବାସୀଙ୍କୁ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 09 NOV 2019 9:06PM by PIB Bhubaneshwar


    ମୋର ପ୍ରିୟ ଦେଶବାସୀ ,


    ମୁଁ ସାରା ଦିନ ପଞ୍ଜାବରେ ଥିଲି ।


    ମୋର କର୍ତ୍ତବ୍ୟ ହେଉଛି କି ମୁଁ ଆପଣମାନଙ୍କ ସହିତ ସିଧାସଳଖ କଥା ହୁଏ ।


    ଆଜି ସୁପ୍ରିମକୋର୍ଟ ଏକ ଏପରି ଗୁରୁତ୍ୱପୂର୍ଣ୍ଣ ମାମଲାରେ ରାୟ ଦେଇଛନ୍ତି , ଯାହା ପଛରେ ଶହ ଶହ ବର୍ଷର ଏକ ଇତିହାସ ରହିଛି ।


    ସାରା ଦେଶର ଇଚ୍ଛା ଥିଲା ଯେ ଏହି ମାମଲାରେ ନ୍ୟାୟାଳୟରେ ପ୍ରତ୍ୟେକ ଦିନ ଶୁଣାଣି ହେଉ ,


    ସେପରି ହେଲା , ଏବଂ ଆଜି ରାୟ ଆସିସାରିଛି ।


    ଦଶନ୍ଧି ଧରି ଜାରି ରହିଥିବା ନ୍ୟାୟିକ ପ୍ରକ୍ରିୟା ଏବେ ଶେଷ ହୋଇଛି ।


    ବନ୍ଧୁଗଣ ,


    ସାରା ବିଶ୍ୱ ଏହା ଗ୍ରହଣ କରିଥାଏ ଯେ ଭାରତ ବିଶ୍ୱର ସବୁଠୁ ବଡ଼ ଗଣତାନ୍ତ୍ରିକ ଦେଶ କିନ୍ତୁ ଆଜି ବିଶ୍ୱ


    ଏହା ମଧ୍ୟ ଜାଣିଲା ଯେ ଭାରତର ଗଣତନ୍ତ୍ର କେତେ ଜୀବନ୍ତ ଏବଂ ମଜବୁତ ।


    ଆଜି ରାୟ ପ୍ରକାଶ ପାଇବା ପରେ ,


    ଯେପରି ଭାବେ ପ୍ରତ୍ୟେକ ସମ୍ପ୍ରଦାୟ ,


    ପ୍ରତ୍ୟେକ ଧର୍ମ ଏବଂ ସାରା ଦେଶର ଲୋକମାନେ ,


    ଖୋଲା ହୃଦୟରେ ଏହାକୁ ସ୍ୱୀକାର କଲେ ,


    ଏହା ଭାରତର ପୁରାତନ ସଂସ୍କୃତି , ପରମ୍ପରା ଏବଂ ସୌହାର୍ଦ୍ଦ୍ୟ ଭାବନାକୁ ପ୍ରତିଫଳିତ କରୁଛି ।


    ଭାଇ ଓ ଭଉଣୀମାନେ ,


    ଭାରତର ପରିଚୟ-ବିବିଧତା ମଧ୍ୟରେ ଏକତା , ଆଜି ଏହି ମନ୍ତ୍ର ସମ୍ପୂର୍ଣ୍ଣ ଭାବେ ଚରିତାର୍ଥ ହୋଇଥିବା ସ୍ପଷ୍ଟ ଭାବେ ଦେଖିବାକୁ ମିଳୁଛି ।


    ହଜାର ହଜାର ବର୍ଷ ପରେ ମଧ୍ୟ ଯଦି କାହାକୁ ବିବିଧତାରେ ଏକତା , ଭାରତର ଏହି ପ୍ରାଣତତ୍ୱ ବିଷୟରେ ବୁଝାଇବାକୁ ହେବ ତ ’ ସେ ଆଜିର ଐତିହାସିକ ଦିନ , ଆଜିର ଘଟଣାକୁ ଉଦାହରଣ ଭାବେ ନେଇପାରିବେ , ଯାହାକୁ ଆମେ ସମସ୍ତେ ମିଶି ନିଜେ ଲେଖିଛୁ , ରଚନା କରିଛୁ ।


    ବନ୍ଧୁଗଣ ,


    ଭାରତର ନ୍ୟାୟପାଳିକା ଇତିହାସରେ ମଧ୍ୟ ଆଜିର ଏହି ଦିନ ଏକ ସ୍ୱର୍ଣ୍ଣିମ ଅଧ୍ୟାୟ ଭଳି ।


    ଏହି ପ୍ରସଙ୍ଗରେ ଶୁଣାଣି ସମୟରେ ସୁପ୍ରିମକୋର୍ଟ ସମସ୍ତ ପକ୍ଷଙ୍କୁ ଶୁଣିଥିଲେ , ଅତ୍ୟନ୍ତ ଧୈର୍ଯ୍ୟର ସହ ଶୁଣିଥିଲେ ଏବଂ ସର୍ବସମ୍ମତିକ୍ରମେ ରାୟ ଦେଇଥିଲେ । ଏହା ସରଳ କାର୍ଯ୍ୟ ନୁହେଁ ।


    ସୁପ୍ରିମକୋର୍ଟ ଏହି ରାୟ ପଛରେ ଦୃଢ଼ ଇଚ୍ଛାଶକ୍ତି ବ୍ୟକ୍ତ କରିଛନ୍ତି ।


    ସେଥିପାଇଁ ଦେଶର ନ୍ୟାୟାଧୀଶ , ନ୍ୟାୟାଳୟ ଏବଂ ଆମର ନ୍ୟାୟିକ ବ୍ୟବସ୍ଥା ଅଭିନନ୍ଦନ ପାଇବାର ହକଦାର ।


    ବନ୍ଧୁଗଣ ,


    9 ନଭେମ୍ବର ହେଉଛି ସେହି ତାରିଖ , ଯେଉଁ ଦିନ ବର୍ଲିନ ପ୍ରାଚୀର ଧରାଶାୟୀ ହୋଇଥିଲା । ଦୁଇଟି ବିପରୀତ ବିଚାରର ଲୋକ ଏକଜୁଟ ହୋଇ ନୂତନ ସଂକଳ୍ପ ନେଲେ ।


    ଆଜି 9 ନଭେମ୍ବରରେ ହିଁ କରତାରପୁର ସାହିବ କରିଡର ଆରମ୍ଭ ହୋଇଛି । ଏଥିରେ ଭାରତର ସହଯୋଗ ରହିଛି , ପାକିସ୍ତାନର ମଧ୍ୟ ।


    ଆଜି ଅଯୋଧ୍ୟା ମାମଲାରେ ରାୟ ସହିତ , 9 ନଭେମ୍ବରର ଏହି ତାରିଖ ଆମକୁ ସାଥୀ ହୋଇ ଆଗକୁ ବଢ଼ିବା ଲାଗି ଶିକ୍ଷା ମଧ୍ୟ ଦେଉଛି ।


    ଆଜି ଦିନର ବାର୍ତ୍ତା ହେଉଛି ଯୋଡ଼ିବାର ଓ ଏକଜୁଟ ହେବାର ଏବଂ ମିଳିମିଶି ବଂଚିବାର ।


    ଏହି ବିଷୟକୁ ନେଇ କେବେବି , କାହା ମନରେ କିଛି କଟୁ ଭାବନା ଥିଲେ , ଆଜି ତା ’ କୁ ଜଳାଞ୍ଜଳି ଦେବାର ଦିନ ।


    ନୂଆ ଭାରତରେ ଭୟ , କଟୁତା , ନକାରାତ୍ମକତାର ସ୍ଥାନ ନାହିଁ ।


    ବନ୍ଧୁଗଣ ,


    ସର୍ବୋଚ୍ଚ ନ୍ୟାୟାଳୟଙ୍କ ଆଜିର ରାୟ ଦେଶକୁ ଏହି ବାର୍ତ୍ତା ମଧ୍ୟ ଦେଇଛି ଯେ କଠିନରୁ କଠିନ ମାମଲାର ସମାଧାନ ସମ୍ବିଧାନର ପରିଧି ମଧ୍ୟରେ ରହିଛି , ଆଇନର ପରିଧି ମଧ୍ୟରେ ରହିଛି ।


    ଆମକୁ ଏହି ରାୟରୁ ଶିକ୍ଷା ଗ୍ରହଣ କରିବାକୁ ହେବ ଯେ କିଛି ସମୟ ବିଳମ୍ବ ହେଉ ପଛେ ଧୈର୍ଯ୍ୟ ରଖିବା ଆମ ସମସ୍ତଙ୍କ ପାଇଁ ସର୍ବୋଚିତ ।


    ପ୍ରତ୍ୟେକ ପରିସ୍ଥିତିରେ ଭାରତର ସମ୍ବିଧାନ , ଭାରତର ନ୍ୟାୟିକ ପ୍ରକ୍ରିୟା ଉପରେ ଆମର ବିଶ୍ୱାସ ରହୁ , ଏହା ଅତ୍ୟନ୍ତ ଗୁରୁତ୍ୱପୂର୍ଣ୍ଣ ।


    ବନ୍ଧୁଗଣ ,


    ସର୍ବୋଚ୍ଚ ନ୍ୟାୟାଳୟଙ୍କ ଏହି ରାୟ ଆମ ପାଇଁ ଏକ ନୂତନ ସକାଳ ନେଇ ଆସିଛି ।


    ଏହି ବିବାଦର ପ୍ରଭାବ ଅନେକ ପିଢ଼ି ଉପରେ ପଡ଼ିଥାଉ ପଛେ , କିନ୍ତୁ ଏହି ରାୟ ପରେ ଆମକୁ ସଂକଳ୍ପ ନେବାକୁ ହେବ ଯେ ଏବେ ନୂଆ ପିଢ଼ି , ନୂତନ ଭାବେ ନ୍ୟୁ ଇଣ୍ଡିଆର ନିର୍ମାଣରେ ନିୟୋଜିତ ହେବ ।


    ଆସନ୍ତୁ ଏକ ନୂତନ ଅଧ୍ୟାୟ ଆରମ୍ଭ କରିବା ।


    ଏକ ନୂତନ ଭାରତର ନିର୍ମାଣ କରିବା ।


    ଆମକୁ ନିଜ ବିଶ୍ୱାସ ଏବଂ ବିକାଶ ଏହାକୁ ନେଇ ନିର୍ଦ୍ଧାରଣ କରିବାକୁ ହେବ ଯେ ଆମ ସହିତ ଚାଲୁଥିବା ଲୋକ ପଛରେ ପଡ଼ିଯାଉନାହିଁ ତ ’ ।


    ଆମକୁ ସମସ୍ତଙ୍କୁ ସାଥୀରେ ନେଇ ,


    ସଭିଙ୍କର ବିକାଶ କରି ଓ ସବୁରି ବିଶ୍ୱାସ ଜିତି ଆଗକୁ ବଢ଼ିବାକୁ ହେବ ।


    ସାଥୀଗଣ ,


    ରାମ ମନ୍ଦିର ନିର୍ମାଣ ରାୟ ସୁପ୍ରିମକୋର୍ଟ ଦେଇଛନ୍ତି ।


    ଏବେ ଦେଶର ପ୍ରତ୍ୟେକ ନାଗରିକ ଉପରେ ରାଷ୍ଟ୍ର ନିର୍ମାଣର ଦାୟିତ୍ୱ ଆହୁରି ବୃଦ୍ଧି ପାଇଛି ।


    ଏହା ସହିତ ନାଗରିକ ଭାବେ ଦେଶର ନ୍ୟାୟିକ ପ୍ରକ୍ରିୟାକୁ ପାଳନ କରିବା ଓ ଆଇନକାନୁନକୁ ସମ୍ମାନ ଦେବାର ଦାୟିତ୍ୱ ମଧ୍ୟ ଆମ ସମସ୍ତଙ୍କର ବୃଦ୍ଧି ପାଇଛି ।


    ଏବେ ସମାଜ ପାଇଁ ପ୍ରତ୍ୟେକ ଭାରତୀୟକୁ ନିଜ କର୍ତ୍ତବ୍ୟ , ନିଜ ଦାୟିତ୍ୱକୁ ପ୍ରାଥମିକତା ଦେଇ କାମ କରିବାକୁ ହେବ ।


    ଆମ ଭିତରେ ସୌହାର୍ଦ୍ଦ୍ୟ ,


    ଆମ ଏକତା ,


    ଆମ ଶାନ୍ତି ,


    ଦେଶର ବିକାଶ ପାଇଁ ଗୁରୁତ୍ୱପୂର୍ଣ୍ଣ ।


    ଆମକୁ ଭବିଷ୍ୟତ ଦିଗରେ ଦେଖିବାକୁ ହେବ , ଭବିଷ୍ୟତର ଭାରତ ପାଇଁ କାମ କରିବାକୁ ହେବ ।


    ଭାରତ ସମ୍ମୁଖରେ , ଅନେକ ଆହ୍ୱାନ ରହିଛି ।


    ଅନେକ ଲକ୍ଷ୍ୟ ଓ ଲକ୍ଷ୍ୟସ୍ଥଳୀ ମଧ୍ୟ ରହିଛି ।


    ପ୍ରତ୍ୟେକ ଭାରତୀୟ ,


    ସାଥୀ ହୋଇ ଆଗକୁ ବଢ଼ିବା ସହ ଏହି ଲକ୍ଷ୍ୟ ହାସଲ କରିବେ ।


    ଲକ୍ଷ୍ୟସ୍ଥଳୀରେ ପହଁଚିବେ ।


    ଜୟ ହିନ୍ଦ!


    **********

    
    
    (Release ID: 1591159) Visitor Counter : 25