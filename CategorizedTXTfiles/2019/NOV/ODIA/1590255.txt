      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଥାଇଲାଣ୍ଡର ପ୍ରଧାନମନ୍ତ୍ରୀଙ୍କୁ ଭେଟିଲେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ
      Posted On: 03 NOV 2019 3:09PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ନଭେମ୍ବର 3 , 2019ରେ 35ତମ ଆସିଆନ ଶିଖର ସମ୍ମିଳନୀ , 14ତମ ପୂର୍ବ ଏସିଆ ଶିଖର ସମ୍ମିଳନୀ ( EAS ) ଏବଂ 16ତମ ଭାରତ-ଆସିଆନ ଶିଖର ସମ୍ମିଳନୀ ଅବସରରେ ଥାଇଲାଣ୍ଡର ପ୍ରଧାନମନ୍ତ୍ରୀ ଜେନେରାଲ (ସେବା ନିବୃତ୍ତ) ପ୍ରାୟୁତ ଚାନ-ଓ-ଚାଙ୍କୁ ଭେଟିଥିଲେ ।


    ବୈଠକ ସମୟରେ ଦୁଇ ନେତା ଦ୍ୱିପାକ୍ଷିକ ସମ୍ପର୍କରେ ହୋଇଥିବା ପ୍ରଗତିର ସମୀକ୍ଷା କରିଥିଲେ ଏବଂ ଉଲ୍ଲେଖ କରିଥିଲେ ଯେ ସମସ୍ତ ସ୍ତରରେ ନିୟମିତ ଉଚ୍ଚସ୍ତରୀୟ ବୈଠକ ଓ ଭାବ ବିନିମୟ , ସମ୍ପର୍କରେ ସକାରାତ୍ମକ ପ୍ରଗତି ଆଣିଛି । ପ୍ରତିରକ୍ଷା ଓ ସୁରକ୍ଷା କ୍ଷେତ୍ରରେ ସହଯୋଗର ଅବସର ସମ୍ବନ୍ଧରେ ଅନ୍ୱେଷଣ କରିବା ପାଇଁ ଉଭୟ ସହମତି ଜଣାଇଥିଲେ । ଗତ ବର୍ଷ ଦ୍ୱିପାକ୍ଷିକ ବ୍ୟବସାୟରେ ହୋଇଥିବା 20 ପ୍ରତିଶତ ବୃଦ୍ଧିକୁ ସ୍ୱାଗତ କରି , ଦୁଇ ନେତା ବ୍ୟବସାୟିକ ଅଧିକାରୀମାନଙ୍କ ଉପରେ ବ୍ୟବସାୟ ଓ ନିବେଶକୁ ବୃଦ୍ଧି କରିବାର ଉପାୟ ଏବଂ ସାଧନ ଉପରେ ଚର୍ଚ୍ଚା କରିବାର ଦାୟିତ୍ୱ ପ୍ରଦାନ କରିଥିଲେ ।


    ପ୍ରଧାନମନ୍ତ୍ରୀ ଦୁଇ ଦେଶ ମଧ୍ୟରେ ସମ୍ପର୍କ ବୃଦ୍ଧି କରିବାର ଉପାୟ ଉପରେ ମଧ୍ୟ ଚର୍ଚ୍ଚା କରିଥିଲେ ଯେଉଁଥିରେ ଡିଜିଟାଲ ସଂଯୋଗର କ୍ଷେତ୍ର ସାମିଲ ରହିଛି । ଦୁଇ ନେତା ବୃଦ୍ଧି ପାଉଥିବା ବାୟୁ ସଂଯୋଗ ଏବଂ ବ୍ୟାଙ୍କକ ଓ ଗୌହାଟୀ ମଧ୍ୟରେ ସିଧାସଳଖ ଉଡାଣ ଆରମ୍ଭ କରିବା ତଥା ଥାଇଲାଣ୍ଡର ରାନୋଙ୍ଗ ବନ୍ଦର ଓ କୋଲକାତା , ଚେନ୍ନାଇ ଏବଂ ବିଶାଖାପାଟଣା ବନ୍ଦର ମଧ୍ୟରେ ସହଯୋଗ ପାଇଁ ବୁଝାମଣା ପତ୍ରକୁ ଶେଷ ରୂପରେଖ ପ୍ରଦାନ କରାଯିବାକୁ ସ୍ୱାଗତ କରିଥିଲେ ।


    ଉଭୟ ନେତା ପାରସ୍ପରିକ ହିତ ସମ୍ବନ୍ଧୀୟ କ୍ଷେତ୍ରୀୟ ଏବଂ ବହୁପକ୍ଷୀୟ ବିଷୟ ଉପରେ ବିଚାର ଆଦାନ-ପ୍ରଦାନ ମଧ୍ୟ କରିଥିଲେ । ପ୍ରଧାନମନ୍ତ୍ରୀ ମୋଦୀ ଆସିଆନ ସହିତ ସମ୍ବନ୍ଧିତ ବୈଠକରେ ସାମିଲ ହେବା ପାଇଁ ତାଙ୍କୁ ଦିଆଯାଇଥିବା ନିମନ୍ତ୍ରଣ ପାଇଁ ଥାଇଲାଣ୍ଡର ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ପ୍ରଦାନ କରିଥିଲେ , ଏଥିସହିତ ତାଙ୍କୁ ଆସିଆନର ଅଧ୍ୟକ୍ଷ ଭାବେ ତାଙ୍କ ନେତୃତ୍ୱ ପାଇଁ ଅଭିନନ୍ଦନ ଜଣାଇଥିଲେ । ସେ ଏହି ସମ୍ପର୍କକୁ ଅଧିକ ମଜଭୁତ କରିବା ନେଇ ଭାରତ-ଆସିଆନ ରଣନୈତିକ ଭାଗିଦାରିତା ପାଇଁ ଥାଇଲାଣ୍ଡର ଯୋଗଦାନକୁ ସକାରାତ୍ମକ ଭାବେ ମୂଲ୍ୟାଙ୍କନ କରିଥିଲେ ।


    ଭାରତ ଓ ଥାଇଲାଣ୍ଡ ଐତିହାସିକ ଓ ସାଂସ୍କୃତିକ ସମ୍ପର୍କ ରଖୁଥିବା ନିକଟତର ସାମୁଦ୍ରିକ ପଡୋଶୀ । ସମକାଳୀନ ସନ୍ଦର୍ଭରେ , ଭାରତର ‘ ଆକ୍ଟ ଇଷ୍ଟ ’ ନୀତି ଥାଇଲାଣ୍ଡର ‘ ଲୁକ ୱେଷ୍ଟ ’ ନୀତିର ପରିପୂରକ ଯାହା ଏହି ସମ୍ବନ୍ଧକୁ ଗଭୀର , ମଜଭୁତ ଓ ବହୁପକ୍ଷୀୟ କରିଛି ।


    **********

    
    
    (Release ID: 1590255) Visitor Counter : 15