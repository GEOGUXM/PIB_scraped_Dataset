      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନଭେମ୍ବର 9, 2019ରେ କର୍ତାରପୁର କରିଡରଠାରେ ସମନ୍ୱିତ ଚେକ ପୋଷ୍ଟର ଉଦଘାଟନ କରିବେ ପ୍ରଧାନମନ୍ତ୍ରୀ
      Posted On: 08 NOV 2019 7:09PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ନଭେମ୍ବର 9 , 2019ରେ ପଞ୍ଜାବ ଗୁରୁଦାସପୁରସ୍ଥିତ ଡେରା ବାବା ନାନକଠାରେ କର୍ତାରପୁର କରିଡରର ସମନ୍ୱିତ ଚେକ ପୋଷ୍ଟର ଉଦଘାଟନ କରିବେ ।


    ଏଥିପୂର୍ବରୁ ସୁଲତାନପୁର ଲୋଧିଠାରେ ବେର ସାହିବ ଗୁରୁଦ୍ୱାରାରେ ପ୍ରଧାନମନ୍ତ୍ରୀ ପ୍ରାର୍ଥନା କରିବେ ଏବଂ ଏହା ପରେ ଡେରା ବାବା ନାନକରେ ଏକ ସାଧାରଣ ସଭାରେ ଯୋଗଦେବେ ।


    କରତାରପୁର କରିଡର ଚେକପୋଷ୍ଟ ଆରମ୍ଭ ହେବା ଫଳରେ ପାକିସ୍ତାନସ୍ଥିତ ଗୁରୁଦ୍ୱାରା କର୍ତାରପୁର ସାହେବ ଯିବା ଲାଗି ଭାରତୀୟ ଶ୍ରଦ୍ଧାଳୁମାନଙ୍କୁ ସୁବିଧା ମିଳିପାରିବ । ଉଲ୍ଲେଖଯୋଗ୍ୟ ଯେ ଡେରା ବାବା ନାନକ ନିକଟରେ ଅନ୍ତର୍ଜାତୀୟ ସୀମାସ୍ଥିତ ଜିରୋ-ପଏଂଟରେ କର୍ତାରପୁର ସାହେବ କରିଡର ନିର୍ମାଣ କରିବା ଲାଗି ଭାରତ ଅକ୍ଟୋବର 24 , 2019ରେ ପାକିସ୍ତାନ ସହିତ ବୁଝାମଣା କରିଥିଲା । ସାରା ଦେଶ ଏବଂ ବିଶ୍ୱବ୍ୟାପୀ ଶ୍ରୀ ଗୁରୁ ନାନକ ଦେବ ଜୀଙ୍କ ଐତିହାସିକ 550ତମ ପ୍ରକାଶ ପର୍ବ ମହାସମାରୋହରେ ଆୟୋଜନ କରିବା ଲାଗି 22 ନଭେମ୍ବର , 2018ରେ କେନ୍ଦ୍ର କ୍ୟାବିନେଟ ଏକ ପ୍ରସ୍ତାବକୁ ମଞ୍ଜୁରି ଦେଇଥିଲା । କେନ୍ଦ୍ର କ୍ୟାବିନେଟ ଡେରା ବାବା ନାନକରୁ ଅନ୍ତର୍ଜାତୀୟ ସୀମା ପର୍ଯ୍ୟନ୍ତ କର୍ତାରପୁର କରିଡର ନିର୍ମାଣ ଏବଂ ବିକାଶକୁ ମଞ୍ଜୁରି ଦେଇଥିଲା । ଯାହାଦ୍ୱାରା ବର୍ଷସାରା ଭାରତୀୟ ଶ୍ରଦ୍ଧାଳୁମାନେ ଗୁରୁଦ୍ୱାରା ଦରବାର ସାହେବ ଯିବା ଲାଗି ସୁବିଧା ପାଇପାରିବେ ।


    ଶ୍ରଦ୍ଧାଳୁଙ୍କ ପାଇଁ ସୁବିଧା :


    ଡେରା ବାବା ନାନକକୁ ଅମୃତସର-ଗୁରୁଦାସପୁର ରାଜପଥ ସହ ଯୋଡ଼ିବା ଲାଗି 120 କୋଟି ଟଙ୍କା ବ୍ୟୟରେ ଚାରି ଲେନ ବିଶିଷ୍ଟ 4.2 କିମି ଲମ୍ବ ରାଜପଥ ନିର୍ମାଣ କରାଯାଇଛି ।


    15 ଏକର ଜମିରେ ଭବ୍ୟ ଯାତ୍ରୀ ଟର୍ମିନାଲ ଭବନ ନିର୍ମାଣ କରାଯାଇଛି , ଏହି ଭବନ ସମ୍ପୂର୍ଣ୍ଣ ଭାବେ ଶୀତତାପ ନିୟନ୍ତ୍ରିତ ଏବଂ ଏହାର ନିର୍ମାଣ ବିମାନ ବନ୍ଦର ଭଳି କରାଯାଇଛି । ଏଠାରେ 50ଟି ଇମିଗ୍ରେସନ କାଉଂଟର ରହିଛି , ଯେଉଁଠି ଦୈନିକ 5 ହଜାର ଶ୍ରଦ୍ଧାଳୁଙ୍କୁ ସେବା ପ୍ରଦାନ କରାଯାଇପାରିବ ।


    ମୁଖ୍ୟ ଅଟ୍ଟାଳିକାରେ ଶୌଚାଳୟ , ସହାୟତା କେନ୍ଦ୍ର , ଶିଶୁଙ୍କ ପାଇଁ ସୁବିଧା , ପ୍ରାଥମିକ ଚିକିତ୍ସା ସୁବିଧା , ପ୍ରାର୍ଥନା କକ୍ଷ , ସ୍ୱଳ୍ପାହାର କାଉଂଟର ଆଦି ରହିଛି ।


    ସୁଦୃଢ଼ ସୁରକ୍ଷା ବ୍ୟବସ୍ଥା ପାଇଁ ସିସିଟିଭି କ୍ୟାମେରା ଖଞ୍ଜାଯାଇଛି ଏବଂ ଜନସୂଚନା ପ୍ରଣାଳୀର ବ୍ୟବସ୍ଥା ହୋଇଛି । ଅନ୍ତର୍ଜାତୀୟ ସୀମାରେ 300 ଫୁଟ ଉଚ୍ଚ ଜାତୀୟ ପତାକା ଉଡ଼ାଯାଇଛି ।


    ବୁଝାମଣାର ମୁଖ୍ୟ ବିଶେଷତ୍ୱ :


    • ସବୁ ଧର୍ମର ଭାରତୀୟ ଏବଂ ଭାରତୀୟ ବଂଶୋଦ୍ଭବ ଶ୍ରଦ୍ଧାଳୁ ଏହି କରିଡର ଉପଯୋଗ କରିପାରିବେ ।


    • ଯାତ୍ରା ପାଇଁ ଭିସା ଆବଶ୍ୟକ ହେବ ନାହିଁ ।


    • ଶ୍ରଦ୍ଧାଳୁଙ୍କ ନିକଟରେ କେବଳ ବୈଧ ପାସପୋର୍ଟ ଥିବା ଆବଶ୍ୟକ ।


    • ଭାରତୀୟ ବଂଶୋଦ୍ଭବ ଶ୍ରଦ୍ଧାଳୁ ନିଜ ଦେଶର ପାସପୋର୍ଟ ସହିତ ଓସିଆଇ କାର୍ଡ ରଖିବା ଜରୁରି ।


    • କରିଡର ସୂର୍ଯ୍ୟ ଉଦୟ ଠାରୁ ସୂର୍ଯ୍ୟାସ୍ତ ପର୍ଯ୍ୟନ୍ତ ଖୋଲା ରହିବ । ସକାଳୁ ଯାଉଥିବା ଶ୍ରଦ୍ଧାଳୁଙ୍କୁ ସେହି ଦିନ ହିଁ ଫେରିବାକୁ ପଡ଼ିବ ।


    • କେବଳ ବିଜ୍ଞପିତ ଦିନଗୁଡ଼ିକୁ ଛାଡ଼ି ଦେଲେ କରିଡର ସାରାବର୍ଷ ଖୋଲା ରହିବ । ବିଜ୍ଞପିତ ଦିନ ସମ୍ପର୍କରେ ଆଗୁଆ ସୂଚନା ଦିଆଯିବ ।


    • ଶ୍ରଦ୍ଧାଳୁମାନଙ୍କୁ ଏକାକୀ କିମ୍ବା ଦଳଗତ ଭାବେ ଅଥବା ପାଦରେ ଚାଲି ଚାଲି ଯିବା ପାଇଁ ଅନୁମତି ମିଳିବ ।


    • ଯାତ୍ରା ତାରିଖର 10 ଦିନ ପୂର୍ବରୁ ଭାରତ ଶ୍ରଦ୍ଧାଳୁଙ୍କ ତାଲିକା ପାକିସ୍ତାନକୁ ଅର୍ପଣ କରିବ । ଯାତ୍ରା ତାରିଖର 4 ଦିନ ପୂର୍ବରୁ ଶ୍ରଦ୍ଧାଳୁମାନଙ୍କୁ ଯାତ୍ରା ସମ୍ପର୍କରେ ବିଧିବଦ୍ଧ ସୂଚନା ଦିଆଯିବ ।


    • ‘ ଲଙ୍ଗର ’ ଓ ‘ ପ୍ରସାଦ ’ ବ୍ୟବସ୍ଥା ପର୍ଯ୍ୟାପ୍ତ ପରିମାଣରେ କରାଯିବ ବୋଲି ପାକିସ୍ତାନ ପକ୍ଷରୁ ଭାରତକୁ ଆଶ୍ୱାସନା ଦିଆଯାଇଛି ।


    ପଞ୍ଜିକରଣ ପାଇଁ ପୋର୍ଟାଲ :


    ଶ୍ରଦ୍ଧାଳୁମାନଙ୍କୁ ନିଜ ଯାତ୍ରା ବିଷୟରେ prakashpurb550.mha.gov.in ରେ ପଞ୍ଜିକରଣ କରିବାକୁ ପଡ଼ିବ । ଯାତ୍ରା ତାରିଖ ଠାରୁ 3ରୁ 4 ଦିନ ପୂର୍ବରୁ ପଞ୍ଜିକରଣ ଚୁଡ଼ାନ୍ତ ହେବା ସମ୍ପର୍କରେ ଶ୍ରଦ୍ଧାଳୁଙ୍କୁ ଏସଏମଏସ କିମ୍ବା ଇ-ମେଲ ଜରିଆରେ ଦିଆଯିବ । ଏଥିସହିତ ଇଲେକ୍ଟ୍ରୋନିକ ଟ୍ରାଭେଲ ଅଥରାଇଜେସନ (ଇଟିଏ) ମଧ୍ୟ ପ୍ରସ୍ତୁତ ହୋଇଯିବ । ଶ୍ରଦ୍ଧାଳୁଙ୍କୁ ପାସପୋର୍ଟ ସହିତ ଇଟିଏ ସାଙ୍ଗରେ ନେବାକୁ ହେବ ।


    **********

    
    
    (Release ID: 1591078) Visitor Counter : 12