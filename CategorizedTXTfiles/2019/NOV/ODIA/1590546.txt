      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦ୍ରୁକପ ଅର୍ଡରର କୁଙ୍ଗ ଫୁ ସନ୍ୟାସିନୀମାନଙ୍କୁ ଭେଟିଲେ ଶ୍ରୀ ପ୍ରହଲ୍ଲାଦ ସିଂ ପଟେଲ
      • ବୀରତ୍ୱପୂର୍ଣ୍ଣ ମାନବାଧିକାର କାର୍ଯ୍ୟ ପାଇଁ ଏସିଆ ସୋସାଇଟି ଗେମ ଚେଞ୍ଜର ପୁରସ୍କାର ପାଇଥିବାରୁ କୁଙ୍ଗ ଫୁ ସନ୍ୟାସିନୀ ମାନଙ୍କୁ ଅଭିନନ୍ଦନ ଜଣାଇଲେ ଶ୍ରୀ ପଟେଲ

      Posted On: 04 NOV 2019 8:51PM by PIB Bhubaneshwar

    କେନ୍ଦ୍ର ପର୍ଯ୍ୟଟନ ଓ ସଂସ୍କୃତି (ସ୍ୱାଧୀନ ଦାୟିତ୍ୱ) ରାଷ୍ଟ୍ରମନ୍ତ୍ରୀ ଶ୍ରୀ ପ୍ରହଲ୍ଲାଦ ସିଂ ପଟେଲ ଆଜି ନୂଆଦିଲ୍ଲୀଠାରେ କୁଙ୍ଗ ଫୁ ସନ୍ୟାସିନୀମାନଙ୍କୁ ଭେଟିଛନ୍ତି । ଦ୍ରୁକପ ଅର୍ଡରର କୁଙ୍ଗ ଫୁ ସନ୍ୟାସିନୀ ମାନଙ୍କ ମଧ୍ୟରୁ କେତେକ ହେଉଛନ୍ତି ହିମାଳୟର ପ୍ରଖ୍ୟାତ ମାନବାଧିକାର କର୍ମୀ ଏବଂ ହିମାଳୟରେ ମହିଳାମାନଙ୍କୁ ସଶକ୍ତ କରିବା ଏବଂ ଲିଙ୍ଗଗତ ମାନସିକ ସ୍ଥିତାବସ୍ଥା ଦୂର କରିବା ନେଇ ପ୍ରଶଂସନୀୟ କାମ କରିଥିବାରୁ ସେମାନଙ୍କୁ ଏଇ ନିକଟରେ ଅକ୍ଟୋବର 30 , 2019ରେ ନ୍ୟୁୟର୍କଠାରେ ଏସିଆ ସୋସାଇଟିର ମର୍ଯ୍ୟାଦାଜନକ ଗେମ ଚେଞ୍ଜର ପୁରସ୍କାର ମିଳିଛି ।


    ବୀରତ୍ୱପୂର୍ଣ୍ଣ ମାନବାଧିକାର କାର୍ଯ୍ୟ କରି ଏସିଆ ସୋସାଇଟିର ଗେମ ଚେଞ୍ଜର ପୁରସ୍କାର ବିଜୟୀ ହୋଇଥିବାରୁ କେନ୍ଦ୍ରମନ୍ତ୍ରୀ କୁଙ୍ଗ ଫୁ ସନ୍ୟାସିନୀ ମାନଙ୍କୁ ଅଭିନନ୍ଦନ ଜଣାଇଥିଲେ ଏବଂ ସେମାନଙ୍କୁ ମହିଳା ସଶକ୍ତିକରଣର ପ୍ରକୃତ ସଙ୍କେତ ଭାବେ ବର୍ଣ୍ଣନା କରିଥିଲେ । ସେମାନଙ୍କ ଟ୍ୟାଗଲାଇନ ‘ ବି ଇଓର ଓନ ହିରୋ ’ କୁ ନେଇ ମନ୍ତ୍ରୀ ଅତ୍ୟନ୍ତ ଖୁସି ପ୍ରକାଶ କରିଥିଲେ । ସେ କହିଥିଲେ ଯେ ଏହି ସ୍ଳୋଗାନ ଆମ ସମସ୍ତଙ୍କ ପାଇଁ ପ୍ରେରଣା ଓ ଉତ୍ସାହ ପ୍ରଦ । କୁଙ୍ଗ ଫୁ ସନ୍ୟାସିନୀ ମାନଙ୍କ ସହ ଭାବ ବିନିମୟ କରିବା ସମୟରେ ଶ୍ରୀ ପଟେଲ ସେମାନଙ୍କ ପ୍ରଥମ ନାମର ଅର୍ଥ ସମ୍ବନ୍ଧରେ ଜାଣିବାକୁ ପାଇଥିଲେ । ସନ୍ୟାସିନୀମାନେ ଜିଗମେକୁ ଏହାର ପ୍ରଥମ ନାମ ଭାବେ ବ୍ୟବହାର କରିଥା ’ ନ୍ତି ଏବଂ ଜିଗମେର ଅର୍ଥ ହେଉଛି ‘ ନିର୍ଭୟ ’ । ଭାରତର ନିର୍ଭୟ କନ୍ୟାମାନଙ୍କୁ ମନ୍ତ୍ରୀ ପ୍ରଶଂସା କରିଥିଲେ ।


    କୁଙ୍ଗ ଫୁ ସନ୍ୟାସିନୀ ମାନେ ବୌଦ୍ଧମାନଙ୍କର ନୂତନ ପିଢିର ପ୍ରତିନିଧିତ୍ୱ କରନ୍ତି ଯେଉଁମାନେ କି ସେମାନଙ୍କ ଶିକ୍ଷାକୁ ବାସ୍ତବ କାର୍ଯ୍ୟଧାରାରେ ଉପଯୋଗ କରନ୍ତି ଏବଂ ଲିଙ୍ଗଗତ ସମାନତା ଓ ପରିବେଶ ସୁରକ୍ଷାର ପ୍ରସାର ମାଧ୍ୟମରେ ବିଶ୍ୱରେ ଆବଶ୍ୟକ ପରିବର୍ତ୍ତନ ଆଣିଥା ’ ନ୍ତି । ଏହି ସ୍ୱୀକୃତି ସହ କୁଙ୍ଗ ଫୁ ସନ୍ୟାସିନୀମାନେ କିମ୍ବଦନ୍ତୀ ଭାରତୀୟ ନେତା ଇନ୍ଦିରା ନୋଇ , ମୁକେଶ ଆମ୍ବାନୀ ଓ ଦେବ ପଟେଲଙ୍କ ସହ ସାମିଲ ହୋଇଛନ୍ତି , ଯେଉଁମାନେ ମଧ୍ୟ ସେମାନଙ୍କ ସାହସ ଯୋଗୁ ସାମାଜିକ ସ୍ଥିତାବସ୍ଥା ଦୂର କରିବା ସହ ଅନ୍ୟ ନାଗରିକମାନଙ୍କୁ ଅନୁପ୍ରାଣିତ କରିଥିବାରୁ ବିଗତ ବର୍ଷ ମାନଙ୍କରେ ଏସିଆ ସୋସାଇଟି ପୁରସ୍କାର ପାଇଛନ୍ତି ।


    ଏସିଆ ସୋସାଇଟି ଗେମ ଚେଞ୍ଜର ପୁରସ୍କାର ସମ୍ବନ୍ଧରେ


    1956 ମସିହାରେ ପ୍ରତିଷ୍ଠିତ ହୋଇଥିବା ଏସିଆ ସୋସାଇଟି ହେଉଛି ଏକ ନିରପେକ୍ଷ ଓ ଅଣଲାଭକାରୀ ଶିକ୍ଷାନୁଷ୍ଠାନ । ଏହାର କାର୍ଯ୍ୟାଳୟ ହଂକଙ୍ଗ , ହଷ୍ଟନ , ଲସ ଆଞ୍ଜେଲେସ , ମାନିଲା , ମେଲବୋର୍ଣ୍ଣ , ମୁମ୍ବାଇ , ନ୍ୟୁୟର୍କ , ସାନ ଫ୍ରାନ୍ସିକୋ , ସିଓଲ , ଶାଙ୍ଘାଇ , ଟୋକିଓ , ୱାସିଂଟନ ଡିଜି ଓ ଜୁରିଚରେ ରହିଛି । ଏହି ସୋସାଇଟି ବିଶ୍ୱ ପରିପ୍ରେକ୍ଷୀରେ ଏସିଆ ଓ ଆମେରିକାର ଜନସାଧାରଣ , ନେତା ଓ ଅନୁଷ୍ଠାନମାନଙ୍କ ମଧ୍ୟରେ ପାରସ୍ପରିକ ବୁଝାମଣା ଓ ଭାଗିଦାରିତା ବୃଦ୍ଧି କରିବା ନେଇ ଉତ୍ସର୍ଗୀକୃତ । ପ୍ରତିବର୍ଷ ଏସିଆ ସୋସାଇଟି ଏହାର ନୀତି , କାର୍ଯ୍ୟଧାରା , କଳା , ସଂସ୍କୃତି ଏବଂ ଶିକ୍ଷାକୁ ପ୍ରତିଫଳିତ କ୍ଷେତ୍ରକୁ ଅନୁପ୍ରାଣିତ , ଆଲୋକିତ ଏବଂ ଅସଲ ନେତୃତ୍ୱ ପ୍ରଦାନ କରୁଥିବା ବ୍ୟକ୍ତି ବିଶେଷଙ୍କୁ ସମ୍ମାନିତ କରିଥାଏ । ଚଳିତ ବର୍ଷ ଗେମ ଚେଞ୍ଜର ପୁରସ୍କାର ଏହାର ପ୍ରତିଷ୍ଠାତା ଭାଗିଦାର ସିଟି ଗ୍ରୁପ ସହ ମିଶି ମହିଳାମାନଙ୍କୁ ସମ୍ମାନିତ କରୁଛି ଯେଉଁମାନେ କି ବିଶ୍ୱକୁ ଏକ ଉତ୍ତମ ସ୍ଥାନରେ ପରିଣତ କରିବା ପାଇଁ ସେମାନଙ୍କ ବିଶେଷ ପରିକଳ୍ପନା ଓ ପ୍ରତିଭାର ବ୍ୟବହାର କରୁଛନ୍ତି ।


    କୁଙ୍ଗ-ଫୁ ସନ୍ୟାସିନୀଙ୍କ ସମ୍ବନ୍ଧରେ


    କୁଙ୍ଗ-ଫୁ ସନ୍ୟାସିନୀମାନେ ହେଉଛନ୍ତି ଭାରତର ନିର୍ଭିକ କନ୍ୟା ଏବଂ ସେମାନେ ବୌଦ୍ଧଧର୍ମର ନୂତନ ପିଢିର ପ୍ରତିନିଧିତ୍ୱ କରୁଛନ୍ତି । ଏମାନେ ଆଧ୍ୟାତ୍ମିକତାର ବ୍ୟବହାର କରି ପ୍ରକୃତ ଜୀବନର କାର୍ଯ୍ୟଧାରା ଓ ପ୍ରଭାବକୁ ଅନୁପ୍ରାଣିତ କରୁଛନ୍ତି । ଏମାନେ ହେଉଛନ୍ତି ବହୁ ବର୍ଷ ପୁରୁଣା ଦ୍ରୁକପ ପରମ୍ପରାର 700 ସନ୍ୟାସିନୀଙ୍କର ଏକ ଶକ୍ତିଶାଳୀ ସମ୍ପ୍ରଦାୟ ଏବଂ ଏହା ଦିନକୁ ଦିନ ବୃଦ୍ଧି ପାଉଛି । ଏମାନେ ପୁରାତନ ଯୁଦ୍ଧକଳାକୁ ଆୟତ କରି ସାମର୍ଥ୍ୟ ବୃଦ୍ଧି କରିବା ସହ , ସମତା ବୃଦ୍ଧି , ସମ୍ପ୍ରଦାୟର ଉନ୍ନତି କରୁଛନ୍ତି ଏବଂ ଯୁବତୀମାନଙ୍କୁ ସ୍ଥିତାବସ୍ଥାରୁ ଉର୍ଦ୍ଧ୍ଵକୁ ଉଠି ନିଜେ ନିଜର ପ୍ରେରଣା ହେବା ପାଇଁ ପ୍ରୋତ୍ସାହନ ପ୍ରଦାନ କରୁଛନ୍ତି । ଏମାନେ ହେଉଛନ୍ତି ଦ୍ରୁକପ ବଂଶର । ଏହା ହେଉଛି ହଜାର ବର୍ଷ ପୁରୁଣା ବୌଦ୍ଧ ପରମ୍ପରା ଯାହାକି ହିମାଳୟରେ ଆରମ୍ଭ ହୋଇଥିଲା । ଦ୍ରୁକପ ଅର୍ଡରର ପ୍ରତିଷ୍ଠାତା ଓ ଆଧ୍ୟାତ୍ମିକ ନେତା ଗ୍ୟାଲୱାଙ୍ଗ ଦ୍ରୁକପ ଆତ୍ମବିଶ୍ୱାସ ବୃଦ୍ଧି କରିବା ପାଇଁ କୁଙ୍ଗ-ଫୁରେ ପ୍ରଶିକ୍ଷଣ ଗ୍ରହଣ କରିବାକୁ ତାଙ୍କ ସନ୍ୟାସିନୀମାନଙ୍କୁ ପ୍ରୋତ୍ସାହିତ କରୁଥିଲେ । ଏପରି କରି ସେ ଶହ ଶହ ବର୍ଷର ବୌଦ୍ଧ ପରମ୍ପରାକୁ ଉଲ୍ଲଙ୍ଘନ କରିଥିଲେ ଯାହାକି ସନ୍ୟାସିନୀମାନଙ୍କୁ ଶାରୀରିକ ବ୍ୟାୟାମରେ ଅଂଶଗ୍ରହଣ କରିବା ପାଇଁ ନିରୋଧ କରିଥିଲା । ଏମାନେ ହେଉଛନ୍ତି ବିଶ୍ୱର ଏକମାତ୍ର ବୌଦ୍ଧ ସମ୍ପ୍ରଦାୟ ଯେଉଁମାନେ କୁଙ୍ଗ ଫୁ ଅଭ୍ୟାସ କରନ୍ତି । ଭାରତର ରକ୍ଷଣଶୀଳ ସଂସ୍କୃତିରେ ଲିଙ୍ଗଗତ ଭୂମିକାର ଆହ୍ୱାନର ମୁକାବିଲା କରିବା ପାଇଁ ସନ୍ୟାସିନୀମାନେ ସେମାନଙ୍କ ସାମରିକ କୌଶଳର ବ୍ୟବହାର କରିଥା ’ ନ୍ତି ।


    *********

    
    
    (Release ID: 1590546) Visitor Counter : 17