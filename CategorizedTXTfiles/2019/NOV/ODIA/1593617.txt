      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      70ତମ ସମ୍ବିଧାନ ଦିବସ ସମାରୋହରେ ପ୍ରଧାନମନ୍ତ୍ରୀଙ୍କ ଅଂଶଗ୍ରହଣ
      • ସମ୍ବିଧାନରେ ବର୍ଣ୍ଣିତ କର୍ତ୍ତବ୍ୟ ପାଳନ ପାଇଁ ଦେଶବାସୀଙ୍କୁ ଆହ୍ୱାନ
      • ସମ୍ବିଧାନ ଏକ ପବିତ୍ର ଗ୍ରନ୍ଥ ଯାହା ନାଗରିକଙ୍କୁ ସମ୍ମାନ ଦେଇଛି ଏବଂ ଦେଶର ଏକତାକୁ ଅକ୍ଷୂର୍ଣ୍ଣ ରଖିଛି : ପ୍ରଧାନମନ୍ତ୍ରୀ
      Posted On: 26 NOV 2019 7:03PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆମ ସମ୍ବିଧାନର ସନ୍ନିବିଷ୍ଟ ଶକ୍ତି ବିଷୟରେ ଉଲ୍ଲେଖ କରିବା ସହ ଏହା ଦେଶର ଅଖଣ୍ଡତାକୁ ବଜାୟ ରଖି ଆମମାନଙ୍କୁ ଆହ୍ୱାନଗୁଡ଼ିକର ମୁକାବିଲା ପାଇଁ ସାମର୍ଥ୍ୟ ପ୍ରଦାନ କରିଛି ବୋଲି କହିଛନ୍ତି ।


    ଆଜି ସଂସଦର କେନ୍ଦ୍ରୀୟ ସଭାଗାରରେ ଅନୁଷ୍ଠିତ 70ତମ ସମ୍ବିଧାନ ଦିବସ ସମାରୋହରେ ଉଭୟ ସଦନର ମିଳିତ ଅଧିବେଶନକୁ ସମ୍ବୋଧିତ କରି ପ୍ରଧାନମନ୍ତ୍ରୀ ଏହା କହିଛନ୍ତି ।


    ସମ୍ବିଧାନ ଦିବସ ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ , “ ଏମିତି କିଛି ଅବସର ଓ ଦିବସ ଥାଏ ଯାହା ଅତୀତ ସହ ଆମ ସମ୍ପର୍କକୁ ସୁଦୃଢ଼ କରିଥାଏ । ଏଗୁଡ଼ିକ ଆମକୁ ଉନ୍ନତ ଭବିଷ୍ୟତ ଦିଗରେ ଆଗେଇ ଆସିବା ଲାଗି ଅନୁପ୍ରାଣିତ କରିଥାନ୍ତି । ଆଜି 26 ନଭେମ୍ବର ହେଉଛି ଏକ ଐତିହାସିକ ଦିନ । 70 ବର୍ଷ ତଳେ ଆଜିର ଦିନରେ ଆମେ ବିଧିବଦ୍ଧ ଭାବେ ଆମର ମହାନ ସମ୍ବିଧାନକୁ ଗ୍ରହଣ କରିଥିଲୁ । ”


    ପ୍ରଧାନମନ୍ତ୍ରୀ କହିଥିଲେ ଯେ ସମ୍ବିଧାନ ସଭାରେ ବ୍ୟାପକ ଚର୍ଚ୍ଚା ଓ ବିଚାରବିମର୍ଷ ପରେ ସମ୍ବିଧାନ ସୃଷ୍ଟି ହୋଇଥିଲା । ଦେଶକୁ ସମ୍ବିଧାନ ଦେବା ଲାଗି ଯେଉଁମାନେ ଉଦ୍ୟମ କରିଛନ୍ତି ସେମାନଙ୍କ ପ୍ରତି ସେ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ ।


    “ 7 ଦଶନ୍ଧି ପୂର୍ବେ ଏହି କେନ୍ଦ୍ରୀୟ ସଭାଗାରରେ , ସମ୍ବିଧାନର ପ୍ରତ୍ୟେକ ଧାରା ବିଷୟରେ ଆଲୋଚନା କରାଯାଇଥିଲା , ଆମ ସ୍ୱପ୍ନ , ଆମ ଆହ୍ୱାନ ଏବଂ ସମ୍ଭାବନାକୁ ନେଇ ବିତର୍କ ହୋଇଥିଲା । ଡ. ରାଜେନ୍ଦ୍ର ପ୍ରସାଦ , ଡ. ଭୀମ ରାଓ ଆମ୍ବେଦକର , ସର୍ଦ୍ଦାର ବଲ୍ଲଭ ଭାଇ ପଟେଲ , ପଣ୍ଡିତ ନେହରୁ , ଆଚାର୍ଯ୍ୟ କୃପାଳିନୀ , ମୌଲାନା ଅବୁଲ କାଲାମ ଆଜାଦ ଏବଂ ଅନ୍ୟ ବରିଷ୍ଠ ନେତାମାନେ ବିସ୍ତୃତ ବିଚାର , ଆଲୋଚନା କରିବା ପରେ ଆମକୁ ଏହି ଐତିହ୍ୟ ପ୍ରଦାନ କରିଥିଲେ । ଆମକୁ ଏହି ସମ୍ବିଧାନ ଦେଇଥିବା ସେ ସମସ୍ତଙ୍କୁ ମୁଁ ମୋର ଶ୍ରଦ୍ଧାଞ୍ଜଳି ଜ୍ଞାପନ କରୁଛି ” ବୋଲି ପ୍ରଧାନମନ୍ତ୍ରୀ କହିଥିଲେ ।


    ସେ ଆହୁରି କହିଥିଲେ ଯେ ସମ୍ବିଧାନ ସଭାର ସଦସ୍ୟମାନଙ୍କ ସ୍ୱପ୍ନ ଆମ ସମ୍ବିଧାନରେ ଶବ୍ଦ ଓ ମହତ୍ୱ ଆକାରରେ ବର୍ଣ୍ଣିତ ହୋଇଥିଲା ।


    ପ୍ରଧାନମନ୍ତ୍ରୀ କହିଥିଲେ ଯେ ବାବା ସାହେବ ଭୀମରାଓ ଆମ୍ବେଦକର ଜୀ ସମ୍ବିଧାନ ଉପରେ 25 ନଭେମ୍ବର , 1949ରେ ନିଜର ଅନ୍ତିମ ଅଭିଭାଷଣରେ ଦେଶବାସୀଙ୍କୁ ମନେ ପକାଇ ଦେଇଥିଲେ ଯେ “ ଅତୀତରେ ଆମ ନିଜର ଭୁଲ କାରଣରୁ ଆମେ ଆମର ସ୍ୱାଧୀନତା ଏବଂ ଦେଶର ସାଧାରଣତନ୍ତ୍ର ବ୍ୟବସ୍ଥାକୁ ହରାଇଲୁ । ”


    ପ୍ରଧାନମନ୍ତ୍ରୀ କହିଥିଲେ ଯେ , “ ଆମ୍ବେଦକର ଦେଶବାସୀଙ୍କୁ ଚେତାବନୀ ଦେଇଥିଲେ ଏବଂ ଦେଶ ନିଜର ସ୍ୱାଧୀନତା ଏବଂ ଗଣତନ୍ତ୍ରକୁ ସୁରକ୍ଷା ଦେଇପାରିବ କି ନାହିଁ ବୋଲି ପ୍ରଶ୍ନ କରିଥିଲେ । ”


    ପ୍ରଧାନମନ୍ତ୍ରୀ କହିଥିଲେ , ଆଜି ଯଦି ବାବା ସାହେବ ଆମ୍ବେଦକର ବଂଚିଥାନ୍ତେ , ତା ’ ହେଲେ ସେ ସବୁଠୁ ଅଧିକ ଖୁସି ହୋଇଥାନ୍ତେ । ଭାରତ କେବଳ ନିଜର ମୌଳିକତ୍ୱ ବଜାୟ ରଖିନାହିଁ , ବରଂ ନିଜର ଗଣତନ୍ତ୍ର ଓ ସ୍ୱାଧୀନତାକୁ ସୁଦୃଢ଼ କରିପାରିଛି ।


    ଏହି କାରଣରୁ ମୁଁ ସମ୍ବିଧାନର ଆଦର୍ଶ ଓ ମହତ୍ୱକୁ ସଂରକ୍ଷିତ କରି ରଖିଥିବା ଏହାର ତିନୋଟି ସ୍ତମ୍ଭ ବ୍ୟବସ୍ଥାପିକା , କାର୍ଯ୍ୟପାଳିକା ଓ ନ୍ୟାୟପାଳିକାକୁ ମଥା ନୁଆଁଇ ପ୍ରଣାମ କରୁଛି ।


    ସମ୍ବିଧାନକୁ ସୁରକ୍ଷା ଦେଇଥିବା ସାରା ଦେଶବାସୀଙ୍କୁ ମଧ୍ୟ ପ୍ରଧାନମନ୍ତ୍ରୀ କୃତଜ୍ଞତା ଜଣାଇଥିଲେ । ପ୍ରଧାନମନ୍ତ୍ରୀ କହିଥିଲେ ଯେ , ଭାରତୀୟ ଗଣତନ୍ତ୍ର ପ୍ରତି ଅତୁଟ ବିଶ୍ୱାସ ରଖିଥିବା ଏବଂ ସମ୍ବିଧାନକୁ ଏକ ପବିତ୍ର ଗ୍ରନ୍ଥ ତଥା ମାର୍ଗଦର୍ଶକ ଭାବେ ସମ୍ମାନ ଦେଇଥିବା 130 କୋଟି ଭାରତୀୟଙ୍କ ସମ୍ମୁଖରେ ମଥାନତ କରୁଛି ।


    ଆମ ସମ୍ବିଧାନର 70 ବର୍ଷ ଆମ ପାଇଁ ସୁଖ , ପ୍ରଭୁତ୍ୱ ଏବଂ ପରିପୂର୍ଣ୍ଣ ଭାବନା ସୃଷ୍ଟି କରିଥାଏ । ସମ୍ବିଧାନର ଗୁଣ ସହିତ ଦୃଢ଼ତା ପୂର୍ବକ ଯୋଡ଼ି ହେବା କାରଣରୁ ଆମକୁ ଏହି ସୁଖ ପ୍ରାପ୍ତ ହୋଇଛି । ଦେଶବାସୀ ଏହାର ବିପରୀତ ଅନ୍ୟ କୌଣସି ପ୍ରୟାସକୁ ଗ୍ରହଣ କରିନାହାନ୍ତି ।


    ସେ କହିଥିଲେ ଯେ ସମ୍ବିଧାନର ଆଦର୍ଶ କାରଣରୁ ପ୍ରଭୁତ୍ୱ ଭାବନା ସୃଷ୍ଟି ହୋଇଥାଏ , ଯାହା ବଳରେ ଆମେ “ ଏକ ଭାରତ ଶ୍ରେଷ୍ଠ ଭାରତ ” ଦିଗରେ ଅଗ୍ରସର ହୋଇପାରିବା ।


    ପ୍ରଧାନମନ୍ତ୍ରୀ ସମ୍ବିଧାନକୁ ପବିତ୍ର ଗ୍ରନ୍ଥ ଭାବେ ବର୍ଣ୍ଣନା କରି କହିଥିଲେ ଯେ , ସମ୍ବିଧାନ ହେଉଛି ଏକମାତ୍ର ସାଧନ , ଯାହା ମାଧ୍ୟମରେ ଏହି ବିଶାଳ ଓ ବିବିଧତାପୂର୍ଣ୍ଣ ଦେଶ ନିଜ ଆକାଂକ୍ଷା , ସ୍ୱପ୍ନ ଓ ପ୍ରଗତି ଦିଗରେ ଅଗ୍ରସର ହୋଇପାରିବ ।


    ସେ କହିଥିଲେ ଯେ ଆମ ସମ୍ବିଧାନ ଆମ ପାଇଁ ସବୁଠୁ ପବିତ୍ର ଗ୍ରନ୍ଥ , ଯାହା ଆମ ଜୀବନ , ସମାଜ , ପରମ୍ପରା , ଆଦର୍ଶର ସମ୍ମିଶ୍ରଣ ସହିତ ଆମର ସମସ୍ତ ଆହ୍ୱାନର ସମାଧାନ ମଧ୍ୟ ପନ୍ଥା ।


    ସେ କହିଥିଲେ ଯେ , ଆମ ସମ୍ବିଧାନ ଗରିମା ଓ ଏକତାର ଦ୍ୱୈତ ଦର୍ଶନ ଉପରେ ଆଧାରିତ । ସମ୍ବିଧାନର ଦୁଇଟି ମନ୍ତ୍ର “ ଭାରତୀୟଙ୍କ ଗରିମା ” ଓ “ ଭାରତ ପାଇଁ ଏକତା ” । ଏହା ଭାରତର ଏକତାକୁ ଅକ୍ଷୁର୍ଣ୍ଣ ରଖିବା ସହ ଆମ ନାଗରିକ ଗରିମାକୁ ସର୍ବୋଚ୍ଚ ସ୍ଥାନ ଦେଇଛି ।


    ସମ୍ବିଧାନକୁ ସାରା ବିଶ୍ୱର ଗଣତନ୍ତ୍ରର ସର୍ବଶ୍ରେଷ୍ଠ ବ୍ୟାଖ୍ୟା ଭାବେ ବର୍ଣ୍ଣନା କରି ପ୍ରଧାନମନ୍ତ୍ରୀ କହିଥିଲେ ଯେ , ଏହା ଆମକୁ ଅଧିକାର ସହିତ କର୍ତ୍ତବ୍ୟ ବିଷୟରେ ମଧ୍ୟ ସଚେତନ କରିଥାଏ ।


    ପ୍ରଧାନମନ୍ତ୍ରୀ କହିଥିଲେ ଯେ , ଭାରତର ସମ୍ବିଧାନରେ ନାଗରିକଙ୍କ ଅଧିକାର ସହିତ ସେମାନଙ୍କ କର୍ତ୍ତବ୍ୟ ବିଷୟରେ ମଧ୍ୟ ଉଲ୍ଲେଖ କରାଯାଇଛି । ଏହା ଆମ ସମ୍ବିଧାନର ଏକ ସ୍ୱତନ୍ତ୍ର ଦିଗ । ଜାତିର ପିତା ମହାତ୍ମା ଗାନ୍ଧୀ ଅଧିକାର ଓ କର୍ତ୍ତବ୍ୟ ମଧ୍ୟରେ ସମ୍ପର୍କ ଓ ସନ୍ତୁଳନକୁ ଖୁବ ଭଲ ଭାବେ ବୁଝିଥିଲେ ।


    ସମ୍ବିଧାନରେ ନିହିତ କର୍ତ୍ତବ୍ୟର ପାଳନ କରିବା ଲାଗି ଭାବନା ବିକଶିତ କରିବା ପାଇଁ ସେ ଦେଶବାସୀଙ୍କୁ ଆହ୍ୱାନ କରିଥିଲେ ।


    “ ଆସନ୍ତୁ ଆମେ ଏ ସମ୍ପର୍କରେ ଚିନ୍ତା କରିବା ଯେ ଆମେ ଆମ ସମ୍ବିଧାନର ନିହିତ କର୍ତ୍ତବ୍ୟକୁ କିଭଳି ପାଳନ କରିବା । ଆମକୁ ସେବା ଓ କର୍ତ୍ତବ୍ୟ ମଧ୍ୟରେ ଥିବା ତଫାତ ବୁଝିବାକୁ ହେବ । ସେବା ସ୍ୱେଚ୍ଛାକୃତ ହୋଇଥାଏ , ଅର୍ଥାତ ଆପଣ ରାସ୍ତାରେ କୌଣସି ଅସହାୟକୁ ସହାୟତା କରିପାରିବେ , କିନ୍ତୁ ଯଦି ଆପଣ ଗାଡ଼ି ଚଳାଇବା ସମୟରେ ଯାତାୟାତ ନିୟମ ପାଳନ କରୁଛନ୍ତି ତ ’ ଆପଣ ନିଜ କର୍ତ୍ତବ୍ୟ ପୂରଣ କରୁଛନ୍ତି ।


    ଏହା ଆମର ପ୍ରୟାସ ହେବା ଉଚିତ ଯେ ଆମେ ଲୋକମାନଙ୍କ ସହିତ ଆଲୋଚନା ବେଳେ କର୍ତ୍ତବ୍ୟ ଉପରେ ଜୋର ଦେବା । ଭାରତର ଗୌରବଶାଳୀ ନାଗରିକ ଭାବେ , ଆସନ୍ତୁ ଆମେ ସମସ୍ତେ ଏ ସମ୍ପର୍କରେ ଚିନ୍ତା କରିବା ଯେ କିପରି ଆମ କାର୍ଯ୍ୟ ଦ୍ୱାରା ଆମ ଦେଶ ଆହୁରି ମଜବୁତ ହୋଇପାରିବ ” ବୋଲି ପ୍ରଧାନମନ୍ତ୍ରୀ କହିଥିଲେ ।


    ସେ କହିଥିଲେ , ଆମ ସମ୍ବିଧାନ ଆମ ଭାରତବାସୀଙ୍କ ଠାରୁ ଆରମ୍ଭ ହୋଇଥାଏ । ଆସନ୍ତୁ ଆମେ ଅନୁଭବ କରିବା ଯେ ଆମେମାନେ ଏହାର ଶକ୍ତି , ପ୍ରେରଣା ଏବଂ ଉଦ୍ଦେଶ୍ୟ ।


    ଆଜିର ତାରିଖରେ 2008ରେ ହୋଇଥିବା ମୁମ୍ବାଇ ଆତଙ୍କବାଦୀ ଆକ୍ରମଣ ଘଟଣା ବିଷୟରେ ମଧ୍ୟ ପ୍ରଧାନମନ୍ତ୍ରୀ ମନେ ପକାଇଥିଲେ । ସେ ଏହି ଆକ୍ରମଣରେ ମୃତକଙ୍କ ପ୍ରତି ଶ୍ରଦ୍ଧାଞ୍ଜଳି ଜ୍ଞାପନ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ , ଆଜି ଏମିତି ଏକ ଦିନ , ଯାହା ଯନ୍ତ୍ରଣା ମଧ୍ୟ ଦେଇଥାଏ । 26 ନଭେମ୍ବରରେ ମୁମ୍ବାଇରେ ଆତଙ୍କବାଦୀମାନେ ବସୁଧୈବ କୁଟୁମ୍ବକମ (ସମଗ୍ର ବିଶ୍ୱ ଗୋଟିଏ ପରିବାର)ର ଦର୍ଶନକୁ ନଷ୍ଟ କରିବା ଲାଗି ଚେଷ୍ଟା କରିଥିଲେ । ମୁଁ ଦିବଙ୍ଗତ ଆତ୍ମାଙ୍କ ପ୍ରତି ଶ୍ରଦ୍ଧାଞ୍ଜଳି ଅର୍ପଣ କରୁଛି ।


    **********

    
    
    (Release ID: 1593617) Visitor Counter : 40