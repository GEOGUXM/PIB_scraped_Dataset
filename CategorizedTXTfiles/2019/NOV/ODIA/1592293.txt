      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଭିଡ଼ ହିଂସା ସୃଷ୍ଟିକାରୀଙ୍କ ବିରୋଧରେ କଠୋର କାର୍ଯ୍ୟାନୁଷ୍ଠାନ ଲାଗି ରାଜ୍ୟଗୁଡ଼ିକୁ ପରାମର୍ଶ ଜାରି କରାଯାଇଛି : କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ
      • ଅପରାଧ ନିୟନ୍ତ୍ରଣ ଓ ଅପରାଧୀ ଦମନ ସମ୍ପୂର୍ଣ୍ଣ ଭାବେ ରାଜ୍ୟ ଅଧୀନ

      Posted On: 19 NOV 2019 8:19PM by PIB Bhubaneshwar

    ଭିଡ଼ ହିଂସା ମାମଲାରେ ଆଜି ଲୋକସଭାରେ ବିସ୍ତୃତ ଉତ୍ତର ରଖିଛନ୍ତି କେନ୍ଦ୍ର ଗୃହ ରାଷ୍ଟ୍ର ମନ୍ତ୍ରୀ ଶ୍ରୀ ନିତ୍ୟାନନ୍ଦ ରାୟ । ସେ ଏକ ଲିଖିତ ଉତ୍ତରରେ କହିଛନ୍ତି ଯେ ଜାତୀୟ ଅପରାଧ ରେକର୍ଡ ବ୍ୟୁରୋ(ଏନସିଆରବି) ଭିଡ଼ ହିଂସା ମାମଲାର ତଥ୍ୟ ରଖିନାହିଁ । ତେବେ ଆଇନଶୃଙ୍ଖଳା ବଜାୟ ରଖିବା ଏବଂ ଆଇନ ହାତକୁ ନେଉଥିବା ଲୋକଙ୍କ ବିରୋଧରେ ଆଇନ ଅନୁଯାୟୀ କଠୋର କାର୍ଯ୍ୟାନୁଷ୍ଠାନ ଗ୍ରହଣ କରିବା ଲାଗି ବିଭିନ୍ନ ସମୟରେ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶଗୁଡ଼ିକୁ କେନ୍ଦ୍ର ଗୃହ ମନ୍ତ୍ରଣାଳୟ ପକ୍ଷରୁ ପରାମର୍ଶ ଜାରି କରାଯାଇଛି ।


    ମନ୍ତ୍ରୀ ସୂଚନା ଦେଇଥିଲେ ଯେ ଗତ 23.07.2018 ଏବଂ 25.09.2018ରେ ଏପରି ପରାମର୍ଶ ରାଜ୍ୟ ଓ କେନ୍ଦ୍ରଶାସିତ ପ୍ରଦେଶର ସରକାରଙ୍କୁ ଜାରି କରାଯାଇଥିଲା । ଦେଶରେ ଦେଖାଦେଇଥିବା ଭିଡ଼ ହିଂସା ମାମଲାର ମୁକାବିଲା ପାଇଁ କଠୋର କାର୍ଯ୍ୟାନୁଷ୍ଠାନ ଗ୍ରହଣ କରିବା ଲାଗି ଏଥିରେ କୁହାଯାଇଥିଲା । ଏହାବ୍ୟତୀତ ଭିଡ଼ ହିଂସା ଭଳି ଅପରାଧର ମୁକାବିଲା ଲାଗି ସରକାର ଶବ୍ଦ ଓ ଦୃଶ୍ୟ ମାଧ୍ୟମରେ ଜନସଚେତନତା ସୃଷ୍ଟି କରିଛନ୍ତି । ମିଥ୍ୟା ଖବର ଏବଂ ଗୁଜବ କାରଣରୁ ଭିଡ଼ ହିଂସା ଓ ଆକ୍ରମଣ ବ୍ୟାପିବାର ଆଶଙ୍କା ଥିବାରୁ ଏହାର ପ୍ରଚାରପ୍ରସାର ଉପରେ କଟକଣା ଜାରି କରିବା ଲାଗି ସେବା ପ୍ରଦାନକାରୀଙ୍କୁ ସରକାର ସତର୍କ କରାଇଛନ୍ତି ।


    ଶ୍ରୀ ରାୟ କହିଥିଲେ ଯେ 04.07.2018ରେ କେନ୍ଦ୍ର ଗୃହ ମନ୍ତ୍ରଣାଳୟ ପକ୍ଷରୁ ମିଥ୍ୟା ଖବର ଓ ଗୁଜବ ପ୍ରସାର ଉପରେ ଅଙ୍କୁଶ ଲଗାଇବା ତଥା ଆଇନ ହାତକୁ ନେଉଥିବା ଲୋକଙ୍କ ବିରୋଧରେ କଠୋର କାର୍ଯ୍ୟାନୁଷ୍ଠାନ ଗ୍ରହଣ କରିବା ପାଇଁ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶଗୁଡ଼ିକୁ ନିର୍ଦ୍ଦେଶାବଳୀ ଜାରି କରାଯାଇଥିଲା । ଏଥିପୂର୍ବରୁ 09.08.2016ରେ ଗୋ-ସୁରକ୍ଷା ନାମରେ ଆଇନ ହାତକୁ ନେଉଥିବା ଦୁର୍ବୃତଙ୍କ ବିରୋଧରେ ତ୍ୱରିତ ଏବଂ କଠୋର ପଦକ୍ଷେପ ଗ୍ରହଣ କରିବା ପାଇଁ ମନ୍ତ୍ରଣାଳୟ ପକ୍ଷରୁ ସମସ୍ତ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ ସରକାରଙ୍କୁ କୁହାଯାଇଥିଲା ।


    ସମ୍ବିଧାନର ସପ୍ତମ ଅନୁସୂଚୀରେ ‘ ପୁଲିସ ’ ଓ ‘ ଅପରାଧ ନିୟନ୍ତ୍ରଣ ’ କୁ ରାଜ୍ୟ ଅଧୀନରେ ରଖାଯାଇଛି । ଅପରାଧ ନିୟନ୍ତ୍ରଣ , ନିରାକରଣ , ପଞ୍ଜିକରଣ , ତଦନ୍ତ ଏବଂ ଅପରାଧୀଙ୍କ ଦଣ୍ଡବିଧାନ ସମ୍ପୂର୍ଣ୍ଣ ଭାବେ ରାଜ୍ୟ ସରକାରଙ୍କ ଦାୟିତ୍ୱ ବୋଲି ଶ୍ରୀ ରାୟ କହିଛନ୍ତି ।


    **********

    
    
    (Release ID: 1592293) Visitor Counter : 18