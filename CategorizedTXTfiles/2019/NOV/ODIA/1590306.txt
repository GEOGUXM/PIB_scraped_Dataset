      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବ୍ୟାଂକକରେ ‘ସାୱସ୍ଦୀ ପିଏମ ମୋଦୀ’ ସାମୁଦାୟିକ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 02 NOV 2019 5:32PM by PIB Bhubaneshwar


    ସାଥୀଗଣ ,


    ପ୍ରାଚୀନ ସ୍ୱର୍ଣ୍ଣଭୂମି ଥାଇଲାଣ୍ଡରେ ଆପଣମାନଙ୍କ ଗହଣକୁ ଆସି ଏପରି ଲାଗୁଛି କି ଆପଣମାନେ ଏହି ସ୍ୱର୍ଣ୍ଣଭୂମିକୁ ନିଜର ରଙ୍ଗରେ ହିଁ ରଙ୍ଗୀନ କରି ଦେଇଛନ୍ତି । ଏହି ପରିବେଶ , ଏହି ବେଶଭୂଷା , ପ୍ରତ୍ୟେକ କ୍ଷେତ୍ରରେ ଆପଣାର ଭାବନା ଅନୁଭବ କରାଉଛି , ଆପଣା ପଣ ଝଲକୁଛି । ଆପଣ ହେଉଛନ୍ତି ଭାରତୀୟ ବଂଶୋଦ୍ଭବ , କେବଳ ଏଇଥିପାଇଁ ନୁହେଁ , ବରଂ ଥାଇଲାଣ୍ଡର କୋଣ ଅନୁକୋଣରେ , ଜନତାଙ୍କ ମଧ୍ୟରେ ଆପଣାପଣ ଦୃଷ୍ଟିଗୋଚର ହେଉଛି । ଏଠାକାର ବାର୍ତ୍ତାଳାପରେ , ଏଠାକାର ଖାଦ୍ୟପେୟରେ , ଏଠାକାର ପରମ୍ପରାରେ , ଆସ୍ଥାରେ , ସ୍ଥାପତ୍ୟରେ , କୌଣସି ନା କୌଣସି ଠାରେ ଭାରତୀୟତାର ବାସ୍ନା ଆମେ ନିଶ୍ଚିତ ଭାବେ ଅନୁଭବ କରୁଛୁ ।


    ସାଥୀଗଣ ,


    ସାରା ଦୁନିଆ ଏବେ ନିକଟରେ ଦୀପାବଳିର ପର୍ବ ପାଳନ କରିଛନ୍ତି । ଏଠାରେ ଥାଇଲାଣ୍ଡରେ ମଧ୍ୟ ଭାରତର ପୂର୍ବାଞ୍ଚଳରୁ ମଧ୍ୟ ବହୁ ସଂଖ୍ୟାରେ ଲୋକ ଆସିଛନ୍ତି ଆଉ ଆଜି ପୂର୍ବ ଭାରତରେ , ଏବେ ତ ପ୍ରାୟ ସମଗ୍ର ହିନ୍ଦୁସ୍ତାନରେ ସୂର୍ଯ୍ୟଦେବ ଏବଂ ଛଠି ମାତାଙ୍କର ଉପାସନାର ମହାନ ପର୍ବ ଖୁବ୍ ଧୂମଧାମର ସହିତ ପାଳନ କରାଯାଉଛି । ମୁଁ ଭାରତବାସୀଙ୍କ ସହିତ ହିଁ ଥାଇଲାଣ୍ଡରେ ରହୁଥିବା ମୋର ସମସ୍ତ ସାଥୀଙ୍କୁ ଛଠ୍ ପୂଜା ପାଇଁ ବହୁତ ବହୁତ ଶୁଭକାମନା ଜଣାଉଛି ।


    ସାଥୀଗଣ ,


    ଏହା ହେଉଛି ମୋର ପ୍ରଥମ ସରକାରୀ ଥାଇଲାଣ୍ଡ ଯାତ୍ରା । ତିନି ବର୍ଷ ପୂର୍ବେ ଥାଇଲାଣ୍ଡର ରାଜାଙ୍କ ସ୍ୱର୍ଗବାସ ସମୟରେ ମୁଁ ଭାରତ ତରଫରୁ ନରେଶଙ୍କୁ ଶ୍ରଦ୍ଧାଞ୍ଜଳି ଜ୍ଞାପନ କରିଥିଲି ଓ ଶୋକସନ୍ତପ୍ତ ପରିବାରଙ୍କୁ ସାକ୍ଷାତ କରିଥିଲି । ଆଉ ଆଜି , ଥାଇଲାଣ୍ଡର ନୂତନ ନରେଶଙ୍କ ରାଜୁତି ସମୟରେ , ମୋର ମିତ୍ର ପ୍ରଧାନମନ୍ତ୍ରୀ ‘ ପ୍ରୟୁତ ଚାଂ ଓ ଚା ’ ଙ୍କ ନିମନ୍ତ୍ରଣ ପାଇ ମୁଁ ଭାରତ-ଆସିଆନ ସମ୍ମିଳନୀରେ ଭାଗ ନେବା ପାଇଁ ଆସିଛି । ମୁଁ ସଂପୂର୍ଣ୍ଣ ରାଜପରିବାର , ଥାଇଲାଣ୍ଡ ସାମ୍ରାଜ୍ୟର ସରକାର ଏବଂ ଥାଇ ମିତ୍ରଙ୍କୁ ଭାରତର 1.3 ବିଲିୟନ ଲୋକଙ୍କ ତରଫରୁ ନିଜର ଶୁଭକାମନା ଜଣାଉଛି ।


    ସାଥୀଗଣ ,


    ଥାଇଲାଣ୍ଡର ରାଜପରିବାରର ଭାରତ ପ୍ରତି ରହିଥିବା ସ୍ନେହ ଭାବନା ହେଉଛି ଆମ ଦୁହିଁଙ୍କର ଘନିଷ୍ଠତା ଏବଂ ଐତିହାସିକ ସମ୍ବନ୍ଧର ପ୍ରତୀକ । ସ୍ୱୟଂ ରାଜକୁମାରୀ ମହାଚକରୀ ହେଉଛନ୍ତି ସଂସ୍କୃତ ଭାଷାର ବହୁତ ବଡ଼ ବିଦ୍ୱାନ ଏବଂ ସଂସ୍କୃତି ଉପରେ ମଧ୍ୟ ତାଙ୍କର ଗଭୀର ରୁଚି ରହିଛି । ଭାରତ ସହିତ ତାଙ୍କର ଆତ୍ମୀୟତା ଭାବନାର ସମ୍ପର୍କ ହେଉଛି ଖୁବ ଗଭୀର , ପରିଚୟ ତ ହେଉଛି ବଡ଼ ବ୍ୟାପକ ଆଉ ଆମ ପାଇଁ ଏହା ଖୁବ୍ ସୌଭାଗ୍ୟର ବିଷୟ ଅଟେ କି ପଦ୍ମଭୂଷଣ ଏବଂ ସଂସ୍କୃତ ସମ୍ମାନ ଦ୍ୱାରା ଭାରତ ତାଙ୍କପ୍ରତି ନିଜର ଆଭାର ବ୍ୟକ୍ତ କରିଛି ।


    ସାଥୀଗଣ ,


    କ ’ ଣ ଆପଣମାନେ କେବେ ଚିନ୍ତା କରିଛନ୍ତି କି ଆମମାନଙ୍କ ସମ୍ପର୍କ ମଧ୍ୟରେ ଏତେ ଆତ୍ମୀୟତା କିପରି ଆସି ପାରିଛି ? ଆମମାନଙ୍କ ମଧ୍ୟରେ ରହିଥିବା ସମ୍ବନ୍ଧ ଏବଂ ସମ୍ପର୍କର ଗଭୀରତାର କାରଣ କ ’ ଣ ? ଏହା ହେଉଛି ପାରସ୍ପରିକ ବିଶ୍ୱାସ , ଏମିତି ମିଳିମିଶି କରି ରହିବା , ଏହି ସଦଭାବ , ଏସବୁ କେଉଁଠାରୁ ଆସିଲା... ଏ ସମସ୍ତ ପ୍ରଶ୍ନର ଏକ ସିଧାସଳଖ ଉତ୍ତର ରହିଛି... ପ୍ରକୃତରେ , ଆମର ସମ୍ପର୍କ କେବଳ ମାତ୍ର ସରକାଙ୍କ ମଧ୍ୟରେ ସୀମିତ ନୁହେଁ , ଆଉ ଆମେ କୌଣସି ଏକ ନିର୍ଦ୍ଦିଷ୍ଟ ସରକାରଙ୍କର ସମୟ ଏହି ସମ୍ପର୍କ ଗଢ଼ି ହୋଇଥିବା କଥା କହି ପାରିବା ନାହିଁ କି , ଏହି ସମୟରେ ସମ୍ପର୍କ ଗଢ଼ି ହୋଇଥିଲା , ଏହି ନିର୍ଦ୍ଦିଷ୍ଟ ସମୟରେ ହୋଇଥିଲା , ଏଭଳି ମଧ୍ୟ କହି ପାରିବା ନାହିଁ । ବାସ୍ତବ କଥା ହେଉଛି ଏହା କି ଇତିହାସର ପ୍ରତି କ୍ଷଣ , ଇତିହାସର ସବୁ ତାରିଖ , ଇତିହାସର ପ୍ରତ୍ୟେକ ଘଟଣା ଆମମାନଙ୍କର ଏହି ସମ୍ପର୍କକୁ ବିକଶିତ କରିଛି , ବିସ୍ତୃତ କରିଛି , ଗଭୀର କରିଛି ଏବଂ ନୂତନ ଶିଖର ପର୍ଯ୍ୟନ୍ତ ପହଞ୍ଚାଇ ପାରିଛି । ଏ ସମ୍ପର୍କ ହେଉଛି ହୃଦୟର , ଆତ୍ମାର , ଆସ୍ଥାର , ଆଧ୍ୟାତ୍ମର । ପୌରାଣିକ ସମୟରୁ ହିଁ ଭାରତର ନାମ ଜମ୍ବୁଦ୍ୱୀପ ସହିତ ଯୋଡ଼ି ହୋଇ ରହିଛି । ଆଉ ଥାଇଲାଣ୍ଡ ସୁବର୍ଣ୍ଣ ଭୂମିର ଅଂଶ ଥିଲା । ଜମ୍ବୁଦ୍ୱୀପ ଏବଂ ସୁବର୍ଣ୍ଣ ଭୂମି , ଭାରତ ଏବଂ ଥାଇଲାଣ୍ଡ ସହିତ ସମ୍ପର୍କ ହେଉଛି ହଜାର ହଜାର ବର୍ଷ ପୁରୁଣା । ଭାରତର ଦକ୍ଷିଣ , ପୂର୍ବ ଏବଂ ପଶ୍ଚିମ ଉପକୂଳ ହଜାର ହଜାର ବର୍ଷ ପୂର୍ବେ ଦକ୍ଷିଣ-ପୂର୍ବ ଏସିଆ ସହିତ ସାମୁଦ୍ରିକ ପଥ ଦେଇ ଯୋଡ଼ି ହୋଇ ରହିଛି । ଆମର ନାବିକମାନେ ସେତେବେଳେ ସମୁଦ୍ରର ଲହରୀ ମଧ୍ୟରେ ହଜାର ହଜାର ମାଇଲ ଦୂରତା ଅତିକ୍ରମ କରି ସମୃଦ୍ଧି ଏବଂ ସଂସ୍କୃତିର ଯେଉଁ ସେତୁ ନିର୍ମାଣ କରିଥିଲେ , ତାହା ଆଜି ମଧ୍ୟ ବିଦ୍ୟମାନ ରହିଛି । ଏହି ପଥ ମାଧ୍ୟମରେ ସାମୁଦ୍ରିକ ବାଣିଜ୍ୟ କାରବାର ହେଲା , ଏହିସବୁ ପଥ ଦେଇ ଲୋକମାନେ ଆସିଲେ-ଗଲେ ଆଉ ଏହି ସବୁ ମାଧ୍ୟମରେ ଆମର ପୂର୍ବ ପୁରୁଷମାନେ ଧର୍ମ ଏବଂ ଦର୍ଶନ , ଜ୍ଞାନ ଏବଂ ବିଜ୍ଞାନ , ଭାଷା ଏବଂ ସାହିତ୍ୟ , କଳା ଏବଂ ସଙ୍ଗୀତ ଆଉ ନିଜସ୍ୱ ଜୀବନ ଶୈଳୀକୁ ମଧ୍ୟ ପରସ୍ପର ସହିତ ବିନିମୟ କଲେ ।


    ଭାଇ ଓ ଭଉଣୀମାନେ , ମୁଁ ଅଧିକାଂଶ ସମୟରେ କହିଥାଏ କି ଭଗବାନ ରାମଙ୍କର ମର୍ଯ୍ୟାଦା ଏବଂ ଭଗବାନ ବୁଦ୍ଧଙ୍କର କରୁଣା , ଏ ଦୁଇଟି ଯାକ ହେଉଛି ଆମ ମାନଙ୍କର ଉଭୟଙ୍କର ଐତିହ୍ୟର ପରିଚୟ । ଯେଉଁଠାରେ କୋଟି କୋଟି ଭାରତୀୟଙ୍କର ଜୀବନ ରାମାୟଣ ଦ୍ୱାରା ପ୍ରେରିତ ହୋଇଥାଏ , ସେହିଠାରେ ଦିବ୍ୟତା ଥାଇଲାଣ୍ଡରେ ରାମାକିୟନଙ୍କ ରହିଛି । ଭାରତର ଅଯୋଧ୍ୟା ନଗରୀ , ଥାଇଲାଣ୍ଡରେ ଆ-ଯୁଥ୍ୟା ହୋଇ ଯାଇଥାଏ । ଯେଉଁ ନାରାୟଣ ଅଯୋଧ୍ୟାରେ ଅବତାର ନେଇଥିଲେ , ତାଙ୍କର ପବିତ୍ର ବାହାନ - ‘ ଗରୁଡ଼ ’ ଙ୍କ ପ୍ରତି ଥାଇଲାଣ୍ଡରେ ଅଶେଷ ଶ୍ରଦ୍ଧା ଭାବନା ରହିଛି ।


    ସାଥୀଗଣ ,


    ଆମେ ଭାଷାରେ ନୁହେଁ , ବରଂ ଭାବନାତ୍ମକ ସ୍ତରରେ ମଧ୍ୟ ପରସ୍ପରର ଖୁବ ନିକଟତର ଅଟୁ । ଏତେ ନିକଟତର କି କେବେ କେବେ ଆମକୁ ଏହାର ଆଭାସ ମଧ୍ୟ ହୋଇ ନଥାଏ । ଯେପରି ଆପଣମାନେ ମୋତେ କହିଲେ , ସାୱସ୍ଦୀ ମୋଦୀ... ଏହି ସାୱସ୍ଦୀର ସମ୍ପର୍କ ସଂସ୍କୃତର ଶବ୍ଦ ସ୍ୱସ୍ତି ସହିତ ରହିଛି । ଏହାର ଅର୍ଥ ହେଉଛି – ସୁ ଯୁକ୍ତ ଅସ୍ତି , ଅର୍ଥାତ କଲ୍ୟାଣ । ଅର୍ଥାତ ଆପଣଙ୍କର କଲ୍ୟାଣ ହେଉ । ଅଭିବାଦନ ହେଉ , ଗ୍ରୀଟିଙ୍ଗସ୍ ହେଉ , ଆସ୍ଥା ହେଉ , ଆମକୁ ସବୁଆଡ଼େ ନିଜର ନିକଟତମ ସମ୍ପର୍କର ଗଭୀର ଚିହ୍ନ ମିଳୁ ।


    ସାଥୀଗଣ ,


    ବିଗତ 5 ବର୍ଷ ମଧ୍ୟରେ ମୋତେ ଦୁନିଆର ବହୁତ ଗୁଡ଼ିଏ ଦେଶକୁ ଯିବାର ସୁଯୋଗ ମିଳିଛି । ଆଉ ପ୍ରତ୍ୟେକ ସ୍ଥାନରେ ଭାରତୀୟ ସମୁଦାୟ ସହିତ ଦେଖା କରିବା , ତାଙ୍କୁ ଦର୍ଶନ କରିବା , ତାଙ୍କଠାରୁ ଆଶୀର୍ବାଦ ପ୍ରାପ୍ତ କରିବା , ଏହି ଚେଷ୍ଟା ମୁଁ କରି ଚାଲିଥାଏ । ଆଉ ଆଜି ମଧ୍ୟ ଆପଣମାନେ ଏତେ ମାତ୍ରାରେ ଆଶୀର୍ବାଦ ଦେବା ପାଇଁ ଆସିଛନ୍ତି , ସେଥିପାଇଁ ମୁଁ ଆପଣମାନଙ୍କ ନିକଟରେ କୃତଜ୍ଞ । କିନ୍ତୁ ଯେତେବେଳେ ମଧ୍ୟ ଏଭଳି ସାକ୍ଷାତକାର ହୋଇଛି , ପ୍ରତ୍ୟେକ କ୍ଷେତ୍ରରେ ମୁଁ ଦେଖିଛି ଭାରତୀୟ ସମୁଦାୟଙ୍କ ମଧ୍ୟରେ ଭାରତ ଏବଂ ସେମାନେ ବସତି ସ୍ଥାପନ କରିଥିବା ଦେଶର ସଭ୍ୟତା ମଧ୍ୟରେ ଅଦ୍ଭୁତ ସଙ୍ଗମ ପରିଲକ୍ଷିତ ହୋଇଥାଏ । ମୁଁ ଖୁବ୍ ଗର୍ବ ଅନୁଭବ କରେ କି ଆପଣମାନେ ଯେଉଁଠି ମଧ୍ୟ ରହିଲେ ଆପଣମାନଙ୍କ ଭିତରେ ଭାରତ ରହିଥାଏ , ଆପଣମାନଙ୍କ ଭିତରେ ଭାରତର ସଂସ୍କୃତି ଏବଂ ସଭ୍ୟତାର ମୂଲ୍ୟବୋଧ ଜୀବନ୍ତ ହୋଇ ରହିଥାଏ । ମୋତେ ସେହି ପରିମାଣର ଖୁସି ସେତେବେଳେ ମଧ୍ୟ ହୋଇଥାଏ ଯେତେବେଳେ ସେହି ଦେଶଗୁଡ଼ିକର ନେତୃତ୍ୱ ସେଠାକାର ନେତା , ସେଠାକାର ବ୍ୟବସାୟୀ ନେତୃତ୍ୱ , ଭାରତୀୟ ସମୁଦାୟର ପ୍ରତିଭା , ପରିଶ୍ରମ ଏବଂ ଅନୁଶାସନର ପ୍ରଶଂସା କରି ଥାଆନ୍ତି , ସେତେବେଳେ ମୋତେ ଖୁବ୍ ଗର୍ବ ଅନୁଭବ ହୋଇଥାଏ । ସେମାନେ ଆପଣଙ୍କର ମିଳିମିଶି ତଥା ଶାନ୍ତିରେ ରହିବାର ପ୍ରବୃତିକୁ ଖୁବ ପସନ୍ଦ କରୁଥିବାର ଦୃଷ୍ଟିଗୋଚର ହୋଇଥାଏ । ସମଗ୍ର ବିଶ୍ୱରେ ଭାରତୀୟ ସମୁଦାୟଙ୍କର ଏହି ଛବି ପ୍ରତ୍ୟେକ ହିନ୍ଦୁସ୍ତାନୀଙ୍କ ପାଇଁ , ସମଗ୍ର ଭାରତ ପାଇଁ ହେଉଛି ଏକ ଗର୍ବର ବିଷୟ । ଆଉ ଏଥିପାଇଁ ସମଗ୍ର ବିଶ୍ୱରେ ଖେଳେଇ ହୋଇ ରହିଥିବା ମୋର ସମସ୍ତ ବନ୍ଧୁ ହେଉଛନ୍ତି ପ୍ରଶଂସାର ପାତ୍ର ।


    ସାଥୀଗଣ ,


    ମୁଁ ଏ କଥା ପାଇଁ ମଧ୍ୟ ଖୁସି ଯେ ବିଶ୍ୱରେ ଯେଉଁଠାରେ ମଧ୍ୟ ଭାରତୀୟମାନେ ଅଛନ୍ତି , ସେମାନେ ଭାରତ ସହିତ ସମ୍ପର୍କ ରଖିଥାଆନ୍ତି । ଭାରତରେ କ ’ ଣ ହେଉଛି , ତାହାର ଖବର ରଖିଥାଆନ୍ତି । ଆଉ କିଛି ଲୋକ ତ ଖବର ମଧ୍ୟ ନେଇଥାଆନ୍ତି ଆଉ ଭାରତର ପ୍ରଗତି ଦ୍ୱାରା ବିଶେଷ କରି ଗତ 5 ବର୍ଷର ଉପଲବ୍ଧି ଦ୍ୱାରା ସାରା ବିଶ୍ୱରେ ରହୁଥିବା ମୋର ଦେଶବାସୀଙ୍କର ଗର୍ବରେ ମୁଣ୍ଡ ଉପରକୁ ଉଠିଥାଏ , ଛାତି ଚଉଡ଼ା ହୋଇ ଯାଇଥାଏ । ତାଙ୍କର ଆତ୍ମବିଶ୍ୱାସ ଅନେକ ଗୁଣରେ ବଢ଼ି ଯାଇଥାଏ ଆଉ ଏହା ହିଁ ତ ହେଉଛି ପ୍ରକୃତରେ ଦେଶର ଶକ୍ତି ।


    ସାଥୀଗଣ ,


    ସେମାନେ ନିଜର ବିଦେଶ ମନ୍ତ୍ରୀଙ୍କୁ କହି ପାରନ୍ତି , ଦେଖନ୍ତୁ – ମୁଁ ହେଉଛି ମୂଳତଃ ଭାରତୀୟ ଆଉ ମୋ ଭାରତ କିଭଳି ଦ୍ରୁତ ଗତିରେ , କେତେ ପରିମାଣରେ ଆଗକୁ ବଢ଼ୁଛି । ଆଉ ଯେତେବେଳେ କୌଣସି ମଧ୍ୟ ଭାରତୀୟ ଦୁନିଆରେ ଏହା କହିଥାଏ ତ ଆଜି ତାହାର କଥାକୁ ଖୁବ୍ ଗମ୍ଭୀରତାର ସହିତ ଦୁନିଆ ଶୁଣିଥାଏ , ଆପଣ ଥାଇଲାଣ୍ଡରେ ମଧ୍ୟ ଏହି କଥାକୁ ଅନୁଭବ କରିଥିବେ । କାରଣ ଆଜି 130 କୋଟି ଭାରତୀୟ ନୂତନ ଭାରତ ନିର୍ମାଣରେ ଲାଗି ପଡ଼ିଛନ୍ତି । ଆପଣମାନଙ୍କ ମଧ୍ୟରୁ ଅନେକ ସାଥୀ ଯେଉଁମାନେ 5/7 ବର୍ଷ ପୂର୍ବେ ଭାରତ ଯାଇଥିବେ ସେମାନେ ଏବେ ସେଠାକୁ ଗଲେ ସାର୍ଥକ ପରିବର୍ତ୍ତନର ସ୍ପଷ୍ଟ ଅନୁଭବ ହୋଇ ପାରିବ । ଆଜି ଭାରତରେ ଯେଉଁ ସବୁ ପରିବର୍ତ୍ତନ ଆସୁଛି , ତାହାର ହିଁ ପରିଣାମ ସ୍ୱରୂପ ଦେଶର ଲୋକମାନେ ଆଉ ଥରେ ପୁଣି... ଆଉ ଥରେ ପୁଣି... ଦେଶବାସୀ ଆଉ ଥରେ ପୁଣି ମୋତେ , ଆପଣମାନଙ୍କର ଏହି ସେବକକୁ ଗତ ଲୋକସଭା ନିର୍ବାଚନରେ ପୂର୍ବାପେକ୍ଷା ମଧ୍ୟ ଅଧିକ ଆଶୀର୍ବାଦ ଦେଇଛନ୍ତି ।


    ସାଥୀଗଣ ,


    ଭାରତ ହେଉଛି ବିଶ୍ୱର ସର୍ବବୃହତ ଗଣତାନ୍ତ୍ରିକ ରାଷ୍ଟ୍ର ଆଉ ଏହା ହେଉଛି ଆମ ପାଇଁ ଗର୍ବର ବିଷୟ କି ଆମେ ହେଉଛେ ସାରା ବିଶ୍ଵର ସର୍ବବୃହତ ଗଣତାନ୍ତ୍ରିକ ରାଷ୍ଟ୍ର ଆଉ ଦୁନିଆ ଏହା ମଧ୍ୟ ଜାଣେ କିନ୍ତୁ ଗଣତନ୍ତ୍ରର ମହାକୁମ୍ଭ ଅର୍ଥାତ ନିର୍ବାଚନ... ସବୁଠାରୁ ବଡ଼ ନିର୍ବାଚନ କିପରି ହୋଇଥାଏ , ଏହାକୁ ସଠିକ୍ ରୂପେ ସେ ହିଁ ବୁଝି ପାରିବ ଯିଏ ନିଜେ ନିଜର ଆଖିରେ ଏହାକୁ ଦେଖିଥିବ । ବୋଧହୁଏ ଆପଣମାନେ ଏହା ଜାଣିଥିବେ କି ଏ ବର୍ଷ ସାଧାରଣ ନିର୍ବାଚନରେ , ଇତିହାସରେ ସବୁଠାରୁ ଅଧିକ 60 କୋଟି ମତଦାତା ମତଦାନ କରିଥିଲେ , ଭୋଟ ଦେଇଥିଲେ । ଏହା ହେଉଛି ବିଶ୍ୱର ଗଣତନ୍ତ୍ରର ଇତିହାସରେ ସବୁଠାରୁ ବଡ଼ ଘଟଣା । ଆଉ ପ୍ରତ୍ୟେକ ଭାରତୀୟ ଏଥିପାଇଁ ଗର୍ବ ଅନୁଭବ କରିବା ଉଚିତ । କିନ୍ତୁ ଆପଣମାନେ କ ’ ଣ ଏହା ମଧ୍ୟ ଜାଣନ୍ତି କି ଭାରତର ଇତିହାସରେ ପ୍ରଥମ ଥର ପାଇଁ ମହିଳା ମତଦାତାଙ୍କ ସଂଖ୍ୟା , ଅର୍ଥାତ ମତଦାନ କରିଥିବା ମହିଳାମାନେ ଏବେ ପୁରୁଷମାନଙ୍କ ତୁଳନାରେ ଆଉ ପଛରେ ନାହାଁନ୍ତି , ଯେତିକି ପୁରୁଷ ମତଦାନ କରୁଛନ୍ତି ସେତିକି ମହିଳା ମଧ୍ୟ ମତଦାନ କରୁଛନ୍ତି । କେବଳ ଏତିକି ହିଁ ନୁହେଁ , ଏଥର ପୂର୍ବାପେକ୍ଷା ବହୁ ସଂଖ୍ୟାରେ ମହିଳା ସାଂସଦ ‌ଲୋକସଭାକୁ ନିର୍ବାଚିତ ହୋଇ ଆସିଛନ୍ତି । ସ୍ୱାଧୀନତା ପରେ ସବୁଠାରୁ ଅଧିକ ସଂଖ୍ୟା ହେଉଛି ଏଥରର । କ ’ ଣ ଆପଣମାନେ ମଧ୍ୟ ଏହା ଜାଣିଛନ୍ତି କି ଗଣତନ୍ତ୍ର ପ୍ରତି ଆମର ଗଭୀର ପ୍ରତିବଦ୍ଧତା ରହିଛି ଆଉ ଆପଣମାନେ ଏହା ଜାଣି ଆଶ୍ଚର୍ଯ୍ୟ ହେବେ କି ଗୁଜରାଟରେ ଗିର୍‌ , ସୋମନାଥ , ଗିର ଜଙ୍ଗଲରେ ଜଣେ ମତଦାତା ରହନ୍ତି , ସେଠାରେ ଜଙ୍ଗଲରେ ପାହାଡ଼ରେ , ସେହି ଜଣେ ମତଦାତାଙ୍କ ପାଇଁ ଅଲଗା ଏକ ପୋଲିଂ ବୁଥ୍ କରାଯାଇଥିଲା । ଅର୍ଥାତ ଗଣତନ୍ତ୍ରକୁ ଆମେ କେତେ ପରିମାଣରେ ପ୍ରାଥମିକତା ଦେଉ , ଗଣତନ୍ତ୍ରକୁ ଆମ ପାଇଁ କେତେ ଗୁରୁତ୍ୱପୂର୍ଣ୍ଣ , ଏହାର ଏ ହେଉଛି ଏକ ଉଦାହରଣ ।


    ଭାଇ ଓ ଭଉଣୀମାନେ , ଭାରତରେ ଆଉ ଏହା ମଧ୍ୟ ଆପଣମାନଙ୍କ ପାଇଁ ନୂଆ ଖବର ହୋଇଥିବ... ଭାରତରେ ଛଅ ଦଶନ୍ଧି ପରେ ଅର୍ଥାତ 60 ବର୍ଷ ପରେ କୌଣସି ସରକାରକୁ ପାଞ୍ଚ ବର୍ଷର କାର୍ଯ୍ୟକାଳ ସଂପୂର୍ଣ୍ଣ କରିବା ପରେ ପ୍ରଥମ ଥରଠାରୁ ମଧ୍ୟ ଅଧିକ ଜନାଦେଶ ମିଳିଛି । 60 ବର୍ଷ ପୂର୍ବେ ଥରେ ଏପରି ହୋଇଥିଲା , 60 ବର୍ଷ ପରେ ପ୍ରଥମ ଥର ପାଇଁ ଏପରି ହୋଇଛି , ଆଉ ଏହାର କାରଣ ହେଉଛି , ବିଗତ 5 ବର୍ଷ ମଧ୍ୟରେ ହୋଇଥିବା ଭାରତର ଉପଲବ୍ଧି... । କିନ୍ତୁ ଏହାର ଗୋଟିଏ ଅର୍ଥ ମଧ୍ୟ ହେଉଛି ଏହା କି ଭାରତର ଲୋକମାନଙ୍କର ଆଶା ଏବଂ ଆକାଂକ୍ଷା ଆହୁରି ଅଧିକ ବଢ଼ି ଯାଇଛି । ଯିଏ କାମ କରେ , ଲୋକ ତାଙ୍କୁ କାମ ମାଗନ୍ତି । ଯେଉଁମାନେ କାମ କରନ୍ତି ନାହିଁ ଲୋକମାନେ ତାଙ୍କ ଦିନକୁ ଗଣି ଚାଲନ୍ତି , ଯେଉଁମାନେ କାମ କରନ୍ତି ତାଙ୍କୁ ଲୋକମାନେ କାମ ଦେଇ ଚାଲନ୍ତି । ଆଉ ଏଥିପାଇଁ ସାଥୀଗଣ , ଏବେ ଆମେ ସେହି ଲକ୍ଷ୍ୟକୁ ହାସଲ କରିବା ପାଇଁ କାମ କରି ଚାଲିଛୁ ଯେଉଁଗୁଡ଼ିକୁ କୌଣସି ଏକ ସମୟରେ ଅସମ୍ଭବ ପରି ଲାଗୁଥିଲା । ଚିନ୍ତା ମଧ୍ୟ କରି ପାରି ନଥିଲେ , ମାନି ନେଇଥିଲେ କି ଏହା ତ ହୋଇ ପାରିବ ନାହିଁ । ଆପଣମାନେ ଏହି କଥା ସହିତ ସୁପରିଚିତ କି ଆତଙ୍କ ଏବଂ ଉଗ୍ରବାଦର ବୀଜ ବପନ କରୁଥିବା ଏକ ବହୁତ ବଡ଼ କାରଣ କବଳରୁ ଦେଶକୁ ମୁକ୍ତ କରିବାର ନିଷ୍ପତ୍ତି ଭାରତ କରି ନେଇ ସାରିଛି । ଜାଣିଛନ୍ତି... ଜାଣିଛନ୍ତି କ ’ ଣ କଲେ...କ ’ ଣ କଲେ.. ଥାଇଲାଣ୍ଡରେ ରହୁଥିବା ପ୍ରତ୍ୟେକ ହିନ୍ଦୁସ୍ତାନୀକୁ ଜଣାଅଛି କି ଆମେ କ ’ ଣ କଲୁ.. ଯେତେବେଳେ ନିଷ୍ପତ୍ତି ସଠିକ ହୋଇଥାଏ , ଉଦ୍ଦେଶ୍ୟ ସଠିକ୍ ହୋଇଥାଏ ତାହାର ଶବ୍ଦ ସାରା ଦୁନିଆକୁ ଶୁଣାଯାଇଥାଏ , ଆଉ ଆଜି ଥାଇଲାଣ୍ଡରେ ମଧ୍ୟ ଶୁଣାଯାଉଛି ।


    ଧନ୍ୟବାଦ , ଧନ୍ୟବାଦ ଏ ଆପଣମାନଙ୍କର ଉତ୍ସାହପୂର୍ଣ୍ଣ ସ୍ୱାଗତ ପାଇଁ... ଏ ଆପଣମାନଙ୍କର ଉତ୍ସାହପୂର୍ଣ୍ଣ ସ୍ୱାଗତ ହେଉଛି ଭାରତର ସଂସଦ ପାଇଁ , ଭାରତର ପାର୍ଲିଆମେଣ୍ଟ ପାଇଁ , ଭାରତର ସଂସଦର ସଦସ୍ୟମାନଙ୍କ ପାଇଁ । ଆପଣଙ୍କର ଏହି ଭଲ ପାଇବା , ଆପଣଙ୍କର ଏହି ଉତ୍ସାହ , ଆପଣଙ୍କର ଏହି ସମର୍ଥନ ହିନ୍ଦୁସ୍ତାନର ପ୍ରତ୍ୟେକ ସାଂସଦଙ୍କ ପାଇଁ ବହୁତ ବଡ଼ ଶକ୍ତି ଭାବେ କାର୍ଯ୍ୟ କରିବ , ମୁଁ ଆପଣମାନଙ୍କ ନିକଟରେ ଋଣୀ... ଆପଣମାନେ ଆସନ ଗ୍ରହଣ କରନ୍ତୁ... ଧନ୍ୟବାଦ ।


    ସାଥୀଗଣ ,


    ନିକଟରେ , ଗାନ୍ଧିଜୀଙ୍କର 150 ତମ ଜୟନ୍ତୀରେ , ଭାରତ ନିଜକୁ ଖୋଲା ମଳମୁକ୍ତ ଭାବେ ଘୋଷଣା କରିଛି । କେବଳ ଏତିକି ହିଁ ନୁହେଁ , ଆଜି ଭାରତର ଗରିବରୁ ଗରିବ ପରିବାରର ରୋଷେଇଶାଳ ଧୂଆଁରୁ ମୁକ୍ତ... ଧୂମମୁକ୍ତ ହୋଇଛି । 8 କୋଟି ଗୃହକୁ ଆମେ 3 ବର୍ଷରୁ ମଧ୍ୟ କମ୍ ସମୟ ମଧ୍ୟରେ ମାଗଣା ଏଲପିଜି ଗ୍ୟାସ ସଂଯୋଗ ପ୍ରଦାନ କରିଛୁ । 8 କୋଟି-ଏହି ସଂଖ୍ୟା ଥାଇଲାଣ୍ଡର ଜନସଂଖ୍ୟାଠାରୁ ମଧ୍ୟ ଅଧିକ । ଦୁନିଆର ସବୁଠାରୁ ବଡ଼ ସ୍ୱାସ୍ଥ୍ୟ ସୁରକ୍ଷା ଯୋଜନା ଆୟୁଷ୍ମାନ ଭାରତ ଆଜି ପ୍ରାୟ 50 କୋଟି ଭାରତୀୟଙ୍କୁ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣାରେ ସ୍ୱାସ୍ଥ୍ୟ ବୀମା ଦେଉଛି । ଏବେ ଏହି ଯୋଜନା କୁ... ଏବେ ଏବେ ଦୁଇ ବର୍ଷ ପୂରଣ ହୋଇଛି । କିନ୍ତୁ ପ୍ରାୟ 60 ଲକ୍ଷ ଲୋକଙ୍କୁ ଏହା ମାଧ୍ୟମରେ ମାଗଣା ଚିକିତ୍ସା ସୁବିଧା ମିଳି ସାରିଛି । ଏହାର ଅର୍ଥ ଏହା ହେଲା କି ଆଗାମୀ ଦୁଇ-ତିନି ମାସ ମଧ୍ୟରେ ଏହି ସଂଖ୍ୟା ବ୍ୟାଂକକରେ ମୋଟ ଜନସଂଖ୍ୟା ଠାରୁ ମଧ୍ୟ ଅଧିକ ହୋଇଯିବ ।


    ସାଥୀଗଣ ,


    ଗତ 5 ବର୍ଷ ମଧ୍ୟରେ ଆମେ ପ୍ରତ୍ୟେକ ଭାରତୀୟଙ୍କୁ ବ୍ୟାଙ୍କ ଖାତା ସହିତ ଯୋଡ଼ିଛୁ , ବିଜୁଳି ସଂଯୋଗ ସହିତ ଯୋଡ଼ିଛୁ ଆଉ ଏବେ ଏକ ମିଶନକୁ ନେଇ ଆମେ କାର୍ଯ୍ୟ କରୁଛୁ , ପ୍ରତ୍ୟେକ ଘରକୁ ପର୍ଯ୍ୟାପ୍ତ ପରିମାଣରେ ପାଣି ଯୋଗାଇ ଦେବା ପାଇଁ କାର୍ଯ୍ୟ କରୁଛୁ । 2022 ଯେତେବେଳେ ହିନ୍ଦୁସ୍ତାନ ସ୍ୱାଧୀନତାର 75 ବର୍ଷ ପୂର୍ତ୍ତୀ ପାଳନ କରିବ , 2022ରେ ଭାରତର ସ୍ୱାଧୀନତା ପ୍ରାପ୍ତିର 75 ବର୍ଷ ପୂରଣ ହେଉଛି । 2022 ଭିତରେ ପ୍ରତ୍ୟେକ ଗରିବଙ୍କୁ ନିଜର ପକ୍କା ଘର ଦେବା ପାଇଁ ସଂପୂର୍ଣ୍ଣ ଶକ୍ତିର ସହିତ ପ୍ରୟାସ କରାଯାଉଛି । ମୋର ବିଶ୍ୱାସ ରହିଛି କି ଭାରତର ଏହି ଉପଲବ୍ଧିଗୁଡ଼ିକ ବିଷୟରେ ଯେତେବେଳେ ଆପଣମାନେ ଶୁଣୁଥିବେ ତ ଗର୍ବ ଅନୁଭବର ମାତ୍ରା ଆହୁରି ଅଧିକ ବଢ଼ି ଯାଉଥିବ ।


    ସାଥୀଗଣ ,


    କିଛି ସମୟ ପୂର୍ବରୁ ମୁଁ ଯେତେବେଳେ ମଂଚ ଉପରକୁ ଆସିଲି , ତା ’ ପରେ ଭାରତର ଦୁଇ ଜଣ ସୁଯୋଗ୍ୟ ସନ୍ତାନ , ଦୁଇ ଜଣ ମହାନ ସନ୍ଥଙ୍କ ସହିତ ଜଡ଼ିତ ସ୍ମାରକ ମୁଦ୍ରା ଉନ୍ମୋଚନ କରିବାର ସୌଭାଗ୍ୟ ମୋତେ ମିଳିଲା । ମୋର ମନେଅଛି କି 3-4 ବର୍ଷ ପୂର୍ବରୁ ସନ୍ଥ ଥୀରୁଭଲ୍ଲୁଭରଙ୍କର ମହାନ କୃତି ତିରୁକ୍କୁରାଲର ଗୁଜରାଟୀ ଅନୁବାଦକୁ ଲୋକାର୍ପଣ କରିବାର ସୁଯୋଗ ମୋତେ ମିଳିଥିଲା । ଆଉ ଏବେ ତିରୁକ୍କୁରାଲର ଥାଇ ଭାଷାରେ ଅନୁବାଦ ହେବା ଫଳରେ ମୋର ବିଶ୍ୱାସ ରହିଛି କି ଏହି ଭୂଭାଗର ଲୋକମାନଙ୍କୁ ମଧ୍ୟ ବହୁତ ଲାଭ ହେବ । କାରଣ ଏହା କେବଳ ଏକ ଗ୍ରନ୍ଥ ନୁହେଁ ବରଂ ଜୀବନ ଜୀଇଁବା ପାଇଁ ହେଉଛି ଏକ ପଥପ୍ରଦର୍ଶକ ଆଲୋକ । ପ୍ରାୟ ଅଢ଼େଇ ହଜାର ବର୍ଷ ପୂର୍ବର ଏହି ଗ୍ରନ୍ଥରେ ଯେଉଁ ମୂଲ୍ୟବୋଧଗୁଡ଼ିକର ସମାବେଶ ରହିଛି ତାହା ଆଜି ମଧ୍ୟ ଆମର ଅମୂଲ୍ୟ ସମ୍ପଦ ହୋଇ ରହିଛି । ଉଦାହରଣ ପାଇଁ , ସନ୍ଥ ଥୀରୁଭଲ୍ଲୁଭର କୁହନ୍ତି-


    ତାଡ଼ାତ୍ରି ଦଣ୍ଡ ପୋରୁଡେଲ୍ଲ


    ଡକ୍କରକ୍କ ବେଲ୍ଡାମି ସଇଦର ପୁରୁଟ୍ଟ


    ଅର୍ଥାତ ଯୋଗ୍ୟ ବ୍ୟକ୍ତି ପରିଶ୍ରମ ଦ୍ୱାରା ଯେଉଁ ଧନ ରୋଜଗାର କରିଥାଆନ୍ତି ତାହାକୁ ଅନ୍ୟମାନଙ୍କର ଭଲ ପାଇଁ ବିନିଯୋଗ କରି ଥାଆନ୍ତି । ଭାରତ ଏବଂ ଭାରତୀୟମାନଙ୍କର ଜୀବନ ଆଜି ମଧ୍ୟ ଏହି ଆଦର୍ଶରୁ ପ୍ରେରଣା ଲାଭ କରିଥାଆନ୍ତି ।


    ସାଥୀଗଣ ,


    ଆଜି ଗୁରୁ ନାନକ ଦେବଜୀଙ୍କର 550ତମ ପ୍ରକାଶୋତ୍ସବ ଉପଲକ୍ଷେ ସ୍ମାରକ ମୁଦ୍ରା ମଧ୍ୟ ଜାରି କରାଯାଇଛି ଆଉ ମୋତେ ଅବଗତ କରାଯାଇଛି କି ଏଠାରେ ବ୍ୟାଂକକରେ ଆଜିଠାରୁ ପଚାଶ ବର୍ଷ ପୂର୍ବେ , ଗୁରୁ ନାନକ ଦେବଜୀଙ୍କର ‘ ପାଞ୍ଚଶହତମ ’ ପ୍ରକାଶୋତ୍ସବ ବହୁତ ଧୂମଧାମ ସହକାରେ ପାଳନ କରାଯାଇଥିଲା । ମୋର ବିଶ୍ୱାସ ରହିଛି କି ତାଙ୍କର ‘ ପାଞ୍ଚଶହ ପଚାଶତମ ’ ପ୍ରକାଶୋତ୍ସବ ତା ’ ଠାରୁ ମଧ୍ୟ ତା ’ ଠାରୁ ଅଧିକ ଭବ୍ୟ ଆକାରରେ ପାଳନ କରାଯିବ । ଏଠାରେ ଶିଖ୍ ସମୁଦାୟ ଫିତ୍ସାନୁଲୋକ – ବା ବିଷ୍ଣୁଲୋକ-ରେ ଗୁରୁ ନାନକଦେବଜୀଙ୍କର ଯେଉଁ ବଗିଚା ନିର୍ମାଣ କରିଛନ୍ତି , ତାହା ହେଉଛି ଏକ ପ୍ରଶଂସାଯୋଗ୍ୟ ପଦକ୍ଷେପ ।


    ଭାଇ ଓ ଭଉଣୀମାନେ , ଏହି ପବିତ୍ର ପର୍ବ ଉପଲକ୍ଷେ ଭାରତ ସରକାର ଗତ ଏକ ବର୍ଷ ଧରି ବ୍ୟାଂକକ ସହିତ ସମଗ୍ର ବିଶ୍ୱରେ ବିଭିନ୍ନ କାର୍ଯ୍ୟକ୍ରମ ଆୟୋଜନ କରୁଛନ୍ତି । ଗୁରୁ ନାନକ ଦେବଜୀ କେବଳ ଭାରତର , ଶିଖ ସମ୍ପ୍ରଦାୟଙ୍କର ନଥିଲେ , ବରଂ ତାଙ୍କର ବିଚାରଧାରା ସମଗ୍ର ଦୁନିଆ , ସମଗ୍ର ମାନବତା ପାଇଁ ହେଉଛି ଏକ ସମ୍ପଦ । ଆଉ ଆମ ଭାରତୀୟମାନଙ୍କର ଏହା ହେଉଛି ଏକ ବିଶେଷ ଦାୟିତ୍ୱ କି ନିଜର ପରମ୍ପରାର ଲାଭ ସମଗ୍ର ବିଶ୍ୱକୁ ଆମେ ଦେବା । ଆମର ପ୍ରୟାସ ହେଉଛି କି ସମଗ୍ର ଦୁନିଆରେ ରହିଥିବା ଶିଖ୍ ସମ୍ପ୍ରଦାୟଙ୍କ ସହିତ ଜଡ଼ିତ ସାଥୀଙ୍କୁ ନିଜର ଆସ୍ଥା କେନ୍ଦ୍ରଗୁଡ଼ିକ ସହିତ ଯୋଡି ହେବାରେ ସହଜ ହେବ ।


    ସାଥୀଗଣ ,


    ଆପଣମାନେ ଅବଗତ ଥିବେ କି କିଛିଦିନ ପରେ କର୍ତାରପୁର ସାହେବ ସହିତ ମଧ୍ୟ ଏବେ ସିଧାସଳଖ ଯୋଗାଯୋଗ ସୁନିଶ୍ଚିତ ହେବାକୁ ଯାଉଛି । 9 ନଭେମ୍ବରରେ କର୍ତାରପୁର କରିଡର ଖୋଲିବା ପରେ ଏବେ ଶ୍ରଦ୍ଧାଳୁ ସିଧାସଳଖ ଭାରତରୁ କର୍ତାରପୁର ସାହେବ ଯାଇ ପାରିବେ । ମୁଁ ଆପଣମାନଙ୍କୁ ମଧ୍ୟ ଅନୁରୋଧ କରିବି କି ଅଧିକରୁ ଅଧିକ ସଂଖ୍ୟାରେ ସପରିବାର ଭାରତ ଆସନ୍ତୁ ଏବଂ ଗୁରୁ ନାନକ ଦେବଜୀଙ୍କର ଧରୋହରକୁ ନିଜେ ଅନୁଭବ କରନ୍ତୁ ।


    ସାଥୀଗଣ ,


    ଭାରତରେ ଭଗବାନ ବୁଦ୍ଧଙ୍କ ସହିତ ଜଡ଼ିତ ତୀର୍ଥସ୍ଥଳଗୁଡ଼ିକର ଆକର୍ଷଣକୁ ଆହୁରି ବୃଦ୍ଧି କରିବା ପାଇଁ ମଧ୍ୟ ସରକାର ନିରନ୍ତର କାର୍ଯ୍ୟ କରୁଛନ୍ତି । ଲଦ୍ଦାଖରୁ ନେଇ ବୋଧଗୟା , ସୋମନାଥରୁ ନେଇ ସାଂଚୀ ପର୍ଯ୍ୟନ୍ତ , ଯେଉଁଠି ଯେଉଁଠି ଭଗବାନ ବୁଦ୍ଧଙ୍କର ସ୍ଥାନ ରହିଛି , ସେଗୁଡ଼ିକର ଯୋଗାଯୋଗ ପାଇଁ ଏକ ଅଦ୍ଭୁତପୂର୍ବ ପ୍ରୟାସ କରାଯାଉଛି । ଏଭଳି ସ୍ଥାନଗୁଡ଼ିକୁ ବୁଦ୍ଧଶକ୍ତି ରୂପରେ ବିକଶିତ କରାଯାଉଛି । ସେଠାରେ ଆଧୁନିକ ସୁବିଧା ସୁଯୋଗର ନିର୍ମାଣ କରାଯାଇଛି । ମୋର ବିଶ୍ୱାସ ରହିଛି କି ଯେତେବେଳେ ଆପଣମାନେ ସମସ୍ତେ , ଥାଇଲାଣ୍ଡର ନିଜର ମିତ୍ରମାନଙ୍କ ସହିତ ସେଠାକୁ ଯିବେ , ତ ଏକ ଅଦ୍ଭୁତପୂର୍ବ ଅନୁଭବ ଆପଣମାନଙ୍କୁ ମିଳିବ ।


    ସାଥୀଗଣ ,


    ଆମର ପୁରାତନ ବାଣିକ୍ୟିକ ସମ୍ପର୍କରେ ବୟନଶିଳ୍ପର ଏକ ଗୁରୁତ୍ୱପୂର୍ଣ୍ଣ ଭୂମିକା ରହି ଆସିଛି । ଏବେ ପର୍ଯ୍ୟଟନ ଏହି ଶୃଙ୍ଖଳକୁ ଆହୁରି ସୁଦୃଢ଼ କରୁଛି । ଥାଇଲାଣ୍ଡ ସମେତ ଏ ସମଗ୍ର ଆସିଆନ ଅଂଚଳର ସାଥୀମାନଙ୍କ ପାଇଁ ମଧ୍ୟ ଭାରତ ଏବେ ଆକର୍ଷଣର କେନ୍ଦ୍ରବିନ୍ଦୁ ପାଲଟିଛି । ବିଗତ ଚାରି ବର୍ଷ ମଧ୍ୟରେ ଭାରତ ଭ୍ରମଣ ଏବଂ ପର୍ଯ୍ୟଟନର ବିଶ୍ୱସ୍ତରୀୟ ସୂଚକାଙ୍କରେ 18ଟି ସ୍ଥାନ ଆଗକୁ ଲମ୍ଫ ପ୍ରଦାନ କରିଛି । ଆଗାମୀ ସମୟରେ ପର୍ଯ୍ୟଟନର ଏହି ସମ୍ପର୍କ ଆହୁରି ସୁଦୃଢ଼ ହେବାକୁ ଯାଉଛି । ଆମର ସଂସ୍କୃତି , ଆଧ୍ୟାତ୍ମିକ ଏବଂ ଚିକିତ୍ସା ପର୍ଯ୍ୟଟନ ସହିତ ଜଡ଼ିତ ସୁବିଧାଗୁଡ଼ିକୁ ଆହୁରି ଅଧିକ ସୁଦୃଢ଼ କରାଯାଇଛି । କେବଳ ଏତିକି ହିଁ ନୁହେଁ ପର୍ଯ୍ୟଟନ ପାଇଁ ଯୋଗାଯୋଗର ଭିତ୍ତିଭୂମି ସୁଧାର ଉପରେ ମଧ୍ୟ ଅଦ୍ଭୁତପୂର୍ବ ଭାବେ କାର୍ଯ୍ୟ କରାଯାଇଛି ।


    ସାଥୀଗଣ ,


    ମୁଁ ଏହି କଥାର ବ୍ୟାଖ୍ୟା କଲି କାହିଁକି ନା ମୁଁ ଆସିଆନ ଭାରତ ଏବଂ ତା ’ ସହିତ ଜଡ଼ିତ ସାକ୍ଷାତ ପାଇଁ ଏଠାକୁ ଆସିଛି । ବାସ୍ତବରେ ଆସିଆନ ଦେଶଗୁଡ଼ିକ ସହିତ ଆମର ସମ୍ବନ୍ଧକୁ ଉନ୍ନତ କରିବା ଆମ ସରକାରଙ୍କର ବୈଦେଶିକ ନୀତିର ପ୍ରାଥମିକତା ମଧ୍ୟରୁ ହେଉଛି ଏକ ମହତ୍ୱପୂର୍ଣ୍ଣ ନୀତି ଆଉ ଏଥିପାଇଁ ଆମେ ଆକ୍ଟ ଇଷ୍ଟ ନୀତି ଉପରେ ବିଶେଷ ଗୁରୁତ୍ୱାରୋପ କରିଛୁ । ଗତ ବର୍ଷ , ଭାରତ-ଆସିଆନ ଭାଗିଦାରୀ ଆଲୋଚନାର ରୌପ୍ୟ ଜୟନ୍ତୀ ସମାରୋହ ଥିଲା । ଏହି ଅବସରରେ ପ୍ରଥମ ଥର ପାଇଁ ଏପରି ହେଲା କି ସମସ୍ତ ଦଶ ଆସିଆନ ଦେଶର ଶୀର୍ଷ ନେତା , ଏକା ସହିତ ଭାରତରେ ସ୍ମାରକୀ ସମ୍ମେଳନ ପାଇଁ ଆସିଲେ ଆଉ ସେମାନେ 26 ଜାନୁୟାରୀରେ ଆମ ସାଧାରଣତନ୍ତ୍ର ଦିବସ ସମାରୋହରେ ଅଂଶଗ୍ରହଣ କରି ଆମର ସମ୍ମାନ ବୃଦ୍ଧି କରିଥିଲେ ।


    ଭାଇ ଓ ଭଉଣୀମାନେ , ଏହା କେବଳ ଏକ କୁଟନୈତିକ ଘଟଣା ନ ଥିଲା । ଆସିଆନ ସହିତ ଭାରତର ଦ୍ୱିପାକ୍ଷିକ ସଂସ୍କୃତିର ଝଲକ କେବଳ ସାଧାରଣତନ୍ତ୍ର ଦିବସ ସମାରୋହରେ ରାଜପଥରେ ହିଁ ନୁହେଁ , ଭାରତର କୋଣ ଅନୁକୋଣରେ ପହଂଚିଛି ।


    ସାଥୀଗଣ ,


    ସାଧାରଣ ଭିତ୍ତିଭୂମି ହେଉ କିମ୍ବା ଡିଜିଟାଲ ଭିତ୍ତିଭୂମି , ଆଜି ଭାରତର ବିଶ୍ୱସ୍ତରୀୟ ସୁବିଧା ସବୁର ସମ୍ପ୍ରସାରଣ ଆମେ ଥାଇଲାଣ୍ଡ ଏବଂ ଅନ୍ୟାନ୍ୟ ଆସିଆନ ଦେଶଗୁଡ଼ିକୁ ଯୋଡ଼ିବା ପାଇଁ ମଧ୍ୟ କରୁଛୁ । ଆକାଶପଥ ହେଉ , ସମୁଦ୍ର ହେଉ କିମ୍ବା ସଡ଼କ ଯୋଗାଯୋଗ , ଭାରତ ଏବଂ ଥାଇଲାଣ୍ଡ ବହୁତ ଦ୍ରୁତ ଗତିରେ ଆଗକୁ ବଢ଼ୁଛନ୍ତି । ଆଜି ପ୍ରତି ସପ୍ତାହରେ ପ୍ରାୟ 300 ଉଡାଜାହାଜ ଦୁଇ ଦେଶ ମଧ୍ୟରେ ଯାତାୟାତ କରୁଛି । ଆଜି ଭାରତର 18ଟି ଗନ୍ତବ୍ୟସ୍ଥଳ ଥାଇଲାଣ୍ଡ ସହିତ ସିଧାସଳଖ ଭାବେ ଯୋଡ଼ି ହୋଇଛି । ଆଜିକାର ସ୍ଥିତି ଏଭଳି ରହିଛି କି ଦୁଇ ଦେଶ ମଧ୍ୟରେ ରହିଥିବା ଯେ କୌଣସି ଦୁଇଟି ଗନ୍ତବ୍ୟସ୍ଥଳ ମଧ୍ୟରେ ହାରାହାରି ଭାବେ ଉଡାଜାହାଜ ଉଡାଣ ସମୟ 2 ଘଂଟାରୁ 4 ଘଂଟା ମଧ୍ୟରେ ରହିଛି । ଏହା ତ ଏଭଳି ହୋଇଗଲା ଯେପରି କି ଆପଣ ଭାରତରେ ହିଁ କୌଣସି ଦୁଇଟି ସ୍ଥାନ ମଧ୍ୟରେ ବିମାନଯାତ୍ରା କରୁଛନ୍ତି । ମୋର ସଂସଦୀୟ କ୍ଷେତ୍ର ଦୁନିଆର ସର୍ବପ୍ରାଚୀନ ନଗରୀ କାଶୀରୁ ଉଡାଜାହାଜ ସିଧା ସଳଖ ବ୍ୟାଂକକ ଯିବା ପାଇଁ ଏ ବର୍ଷ ଯେଉଁ ବ୍ୟବସ୍ଥା ଆରମ୍ଭ କରାଯାଇଛି ତାହା ମଧ୍ୟ ଖୁବ ଲୋକପ୍ରିୟ ହୋଇ ସାରିଛି । ଏହା ଫଳରେ ଆମର ପ୍ରାଚୀନ ସଂସ୍କୃତିଗୁଡ଼ିକର ସମ୍ପର୍କ ଅଧିକ ସୁଦୃଢ଼ ହୋଇଛି । ଆଉ ବହୁତ ବଡ଼ ମାତ୍ରାରେ ବୌଦ୍ଧାବଲମ୍ବୀ ପର୍ଯ୍ୟଟକ ଯେଉଁମାନେ ସାରନାଥ ଯିବାକୁ ଚାହୁଁଛନ୍ତି ସେମାନେ କାଶୀ ଆସି ପାରୁଛନ୍ତି । ଭାରତର ଉତ୍ତର-ପୂର୍ବକୁ ଥାଇଲାଣ୍ଡ ସହିତ ଯୋଡ଼ିବା ଉପରେ ଆମର ଫୋକସ ରହିଛି , ଉତ୍ତର-ପୂର୍ବ ଭାରତକୁ ଆମେ ଦକ୍ଷିଣ-ପୂର୍ବ ଏସିଆର ପ୍ରବେଶଦ୍ୱାର ଭାବେ ବିକଶିତ କରୁଛୁ । ଭାରତର ଏହି ଅଂଶ ଆମର ଆକ୍ଟ ଇଷ୍ଟ ନୀତି ଏବଂ ଥାଇଲାଣ୍ଡର ଆକ୍ଟ ୱେଷ୍ଟ ନୀତି , ଦୁଇଟିକୁ ଶକ୍ତି ପ୍ରଦାନ କରିବ । ଏହି ଫେବୃଆରୀରେ ବ୍ୟାଂକକରେ ଭାରତ ବାହାରର ପ୍ରଥମ ଉତ୍ତର-ପୂର୍ବାଂଚଳ-ଭାରତୀୟ ମହୋତ୍ସବ ପାଳନ କରିବା ପଛରେ ମଧ୍ୟ ଏହି କଳ୍ପନା ରହିଥିଲା । ମୁଁ ଜାଣିବାକୁ ପାଇଛି କି, ଏହା ଫଳରେ ଉତ୍ତର-ପୂର୍ବ-ଭାରତ ପ୍ରତି ଥାଇଲାଣ୍ଡରେ ଜିଜ୍ଞାସା ମଧ୍ୟ ବଢ଼ିଛି ଏବଂ ବୁଝାମଣା ମଧ୍ୟ ଉନ୍ନତ ଧରଣର ହୋଇଛି । ଆଉ ହଁ , ଥରେ ଭାରତ-ମିଆଁମାର-ଥାଇଲାଣ୍ଡ ରାଜପଥ ଅର୍ଥାତ ତ୍ରି-ପାକ୍ଷୀୟ ରାଜପଥ ଆରମ୍ଭ ହୋଇଯିବ ତ ଉତ୍ତର-ପୂର୍ବ-ଭାରତ ଏବଂ ଥାଇଲାଣ୍ଡ ମଧ୍ୟରେ ଅବାଧ ଯୋଗାଯୋଗ ସୁନିଶ୍ଚିତ ହୋଇଯିବ । ଏହା ଫଳରେ ଏ ସମଗ୍ର ଅଞ୍ଚଳରେ ବ୍ୟବସାୟ ମଧ୍ୟ ବୃଦ୍ଧି ହେବ , ପର୍ଯ୍ୟଟନ ମଧ୍ୟ ବୃଦ୍ଧି ହେବ ଏବଂ ପରମ୍ପରାକୁ ମଧ୍ୟ ଏକ ନୂତନ ଶକ୍ତି ମିଳିବ ।


    ଭାଇ ଓ ଭଉଣୀମାନେ , ମୁଁ ଏହି କଥାରେ ବହୁତ ଖୁସି ଯେ ଆପଣମାନେ ସମସ୍ତେ ଥାଇଲାଣ୍ଡର ଅର୍ଥନୀତିକୁ ସଶକ୍ତ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଉଛନ୍ତି । ଆପଣମାନେ ହେଉଛନ୍ତି ଥାଇଲାଣ୍ଡ ଏବଂ ଭାରତର ସୁଦୃଢ଼ ବ୍ୟବସାୟିକ ଏବଂ ସାଂସ୍କୃତିକ ସମ୍ବନ୍ଧର ସବୁଠାରୁ ସୁଦୃଢ଼ ଅଂଶ । ଆଜି ଦୁନିଆର ସବୁଠାରୁ ଦ୍ରୁତ ଗତିରେ ଅର୍ଥନୈତିକ ବିକାଶ ରାଷ୍ଟ୍ର ମଧ୍ୟରୁ ଭାରତ ହେଉଛି ଗୋଟିଏ । ଆଗାମୀ 5 ବର୍ଷ ମଧ୍ୟରେ 5 ଟ୍ରିଲିୟନ ଡଲାରର ଅର୍ଥନୈତିକ ଶକ୍ତି ହେବା ପାଇଁ ଲକ୍ଷ୍ୟ ନେଇ ଭାରତ ସଂପୂର୍ଣ୍ଣ ଶକ୍ତିର ସହିତ ଚେଷ୍ଟା କରୁଛି । ଏହି ଲକ୍ଷ୍ୟକୁ ନେଇ ଆମେ ଯେତେବେଳେ କାର୍ଯ୍ୟ କରୁଛୁ ତ ଏହି କଥା ସ୍ପଷ୍ଟ ଯେ ଏଥି ନିମନ୍ତେ ଆପଣମାନଙ୍କର ସମସ୍ତଙ୍କର ଭୂମିକା ମଧ୍ୟ ଖୁବ୍ ଗୁରୁତ୍ୱପୂର୍ଣ୍ଣ ।


    ସାଥୀଗଣ ,


    ଆଜି ଆମେ ଭାରତରେ ପ୍ରତିଭାକୁ , ନବସୃଜନ ଚିନ୍ତାଧାରାକୁ ପ୍ରୋତ୍ସାହିତ କରୁଛୁ । ସୂଚନା ଏବଂ ଯୋଗାଯୋଗ ପ୍ରଯୁକ୍ତି ବିଦ୍ୟା ଉପରେ ଭାରତ ଯେଉଁ କାର୍ଯ୍ୟ କରୁଛି , ତାହାର ଲାଭ ଥାଇଲାଣ୍ଡକୁ ମଧ୍ୟ ମିଳୁ , ଏଥିପାଇଁ ମଧ୍ୟ ପ୍ରୟାସ ଚାଲୁ ରହିଛି । ମହାକାଶ ଜ୍ଞାନକୌଶଳ ହେଉ ଅଥବା ବାୟୋ-ଟେକ୍ନୋଲୋଜି , ଔଷଧ କ୍ଷେତ୍ର ହେଉ , ଭାରତ ଏବଂ ଥାଇଲାଣ୍ଡ ମଧ୍ୟରେ ସହଯୋଗ ଦ୍ରୁତ ଗତିରେ ବୃଦ୍ଧି ପାଉଛି । ନିକଟରେ ଆମ ସରକାର ଭାରତ ଏବଂ ଆସିଆନ ଦେଶଗୁଡ଼ିକ ମଧ୍ୟରେ ଗବେଷଣା ଏବଂ ବିକାଶ କ୍ଷେତ୍ରରେ ଏକ ପ୍ରମୁଖ ନିଷ୍ପତ୍ତି ଗ୍ରହଣ କରିଛନ୍ତି । ଆମେ ସ୍ଥିର କରିଛୁ କି ଆସିଆନ ଦେଶଗୁଡ଼ିକର 1 ହଜାର ଯୁବକଙ୍କ ପାଇଁ ଆଇଆଇଟିରେ ପୋଷ୍ଟ ଡକ୍ଟରାଲ ଫେଲୋସିପ୍ ଦିଆଯିବ । ଆପଣଙ୍କର ଥାଇ ସାଥୀ , ଏଠାକାର ଛାତ୍ରଙ୍କୁ ମୋର ଅନୁରୋଧ ରହିବ କି ସେମାନେ ଏହାର ଅଧିକରୁ ଅଧିକ ଲାଭ ଉଠାନ୍ତୁ ଆଉ ଆପଣମାନେ ହିଁ ସେମାନଙ୍କୁ ଜଣାନ୍ତୁ ।


    ସାଥୀଗଣ ,


    ଗତ 5 ବର୍ଷ ମଧ୍ୟରେ ଆମେ ନିରନ୍ତର ଏହି ପ୍ରୟାସ କରିଛୁ କି ସାରା ଦୁନିଆରେ ବସବାସ କରୁଥିବା ଭାରତୀୟଙ୍କ ପାଇଁ ସରକାର ସବୁବେଳେ ଉପଲବ୍ଧ ରୁହନ୍ତୁ ଆଉ ଭାରତ ସହିତ ସେମାନଙ୍କର ଯୋଗାଯୋଗକୁ ସୁଦୃଢ଼ କରାଯାଉ । ଆଉ ଏଥିପାଇଁ ଓସିଏ କାର୍ଡ ଯୋଜନାକୁ ଅଧିକ ନମନୀୟ କରାଯାଇଛି । ଆମେ ନିକଟରେ ନିଷ୍ପତ୍ତି ନେଇଛୁ କି ଓସିଏ କାର୍ଡଧାରୀମାନେ ମଧ୍ୟ ନୂତନ ପେନସନ୍ ଯୋଜନାରେ ପଞ୍ଜିକୃତ ହୋଇ ପାରିବେ । ଆମର ଦୂତାବାସ ଆପଣଙ୍କ ସହିତ ଜଡ଼ିତ ସମସ୍ୟାଗୁଡ଼ିକୁ ସମାଧାନ କରିବା ପାଇଁ ଅଧିକ ସକ୍ରିୟ ଅଛନ୍ତି ଏବଂ 24 ଘଂଟା ଉପଲବ୍ଧ । ଦୂତାବାସ ସ୍ତରୀୟ ସେବାକୁ ଆହୁରି ଅଧିକ କାର୍ଯ୍ୟକ୍ଷମ କରିବା ଉପରେ ମଧ୍ୟ ଆମେ ଲଗାତାର କାର୍ଯ୍ୟ କରୁଛୁ ।


    ସାଥୀଗଣ ,


    ଆଜି ଯଦି ଦୁନିଆରେ ଭାରତର ଉପଲବ୍ଧିର ସ୍ତର ବୃଦ୍ଧି ହୋଇଛି ତ , ତାହା ପଛରେ ଆପଣଙ୍କ ଭଳି ସାଥୀଙ୍କର ବହୁତ ବଡ଼ ଭୂମିକା ରହିଛି । ଏହି ଭୂମିକାକୁ ଆମକୁ ଆହୁରି ସୁଦୃଢ଼ କରିବାର ଅଛି । ଆଉ ମୋର ବିଶ୍ୱାସ ରହିଛି କି ଆପଣ ଯେଉଁଠି ମଧ୍ୟ ଥିବେ , ଆପଣଙ୍କ ପାଖରେ ଯେକୌଣସି ସମ୍ବଳ ମଧ୍ୟ ଥିବ , ଆପଣଙ୍କର ଯାହା ମଧ୍ୟ ସାମର୍ଥ୍ୟ ରହିଥିବ ଆପଣ ନିଶ୍ଚିତ ଭାବେ ମାଆ ଭାରତୀଙ୍କର ସେବା କରିବାର ସୁଯୋଗ ଅପେକ୍ଷାରେ ରହିଥିବେ । ଏହି ବିଶ୍ୱାସର ସହିତ ଆଉ ଥରେ ପୁଣି ଆପଣ ସମସ୍ତଙ୍କର ଏତେ ବିପୁଳ ମାତ୍ରାରେ ଯୋଗଦାନ କରିଥିବାରୁ , ଆମକୁ ଆଶୀର୍ବାଦ ପ୍ରଦାନ କରିବା ପାଇଁ ଆପଣମାନେ ଏଠାକୁ ଆସିଥିବାରୁ , ଏଥିପାଇଁ ମୁଁ ହୃଦୟର ଗଭୀରତମ ପ୍ରଦେଶରୁ ଆପଣଙ୍କ ନିକଟରେ କୃତଜ୍ଞତା ଜ୍ଞାପନ କରୁଛି ।


    ବହୁତ ବହୁତ ଶୁଭକାମନା , ଧନ୍ୟବାଦ..... ଖୋବ୍ ଖୁନ୍ ଖ୍ରୁବ୍ ।


    **********

    
    
    (Release ID: 1590306) Visitor Counter : 19