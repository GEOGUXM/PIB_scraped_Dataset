      ସୂକ୍ଷ୍ମ, ଲଘୁ ଓ ମଧ୍ୟମ ଉଦ୍ୟୋଗ ମନ୍ତ୍ରଣାଳୟ

      ଖଦିର ସ୍ୱତନ୍ତ୍ର ବର୍ଗୀକରଣକୁ ଅନୁମତି
      • ରପ୍ତାନି ବୃଦ୍ଧି ଲାଗି କେନ୍ଦ୍ର ସରକାରଙ୍କ ଗୁରୁତ୍ୱପୂର୍ଣ୍ଣ ପଦକ୍ଷେପ
      • ସ୍ୱତନ୍ତ୍ର ଏଚଏସ କୋଡ ମାଧ୍ୟମରେ ଖଦି ଉତ୍ପାଦର ହେବ ରପ୍ତାନି
      Posted On: 06 NOV 2019 8:01PM by PIB Bhubaneshwar


    ବିଭିନ୍ନ ଉତ୍ପାଦର ରପ୍ତାନି ପାଇଁ ଭାରତ ସରକାରଙ୍କ ପକ୍ଷରୁ କରାଯାଉଥିବା ସ୍ୱତନ୍ତ୍ର ବର୍ଗୀକରଣ ତାଲିକାରେ ଖଦି ସ୍ଥାନ ପାଇଛି । କେନ୍ଦ୍ର ସରକାରଙ୍କ ପକ୍ଷରୁ ନଭେମ୍ବର 4 , 2019ରେ ପ୍ରକାଶ ପାଇଥିବା ଏଚଏସ କୋଡ ମାନ୍ୟତା ପ୍ରାପ୍ତ ଉତ୍ପାଦ ତାଲିକାରେ ଖଦିକୁ ସାମିଲ କରାଯାଇଛି । ଫଳରେ ପାରମ୍ପରିକ ପରିଚୟର ପରିଧିରୁ ବାହାରକୁ ବାହାରି ଖଦିକୁ ଏକ ସ୍ୱତନ୍ତ୍ର ଏଚଏସ କୋଡ ମିଳିବ ଏବଂ ଏହାର ରପ୍ତାନି ବୃଦ୍ଧି ପାଇବ ।


    ରପ୍ତାନି ହେଉଥିବା ଉତ୍ପାଦ ପାଇଁ ବିଶ୍ୱ ବର୍ହିଶୁଳ୍କ ସଂଗଠନ (ଡବ୍ଲ୍ୟୁସିଓ) ପକ୍ଷରୁ ‘ ହାର୍ମୋନାଇଜଡ ସିଷ୍ଟମ ’ ବା ‘ ଏଚଏସ କୋଡ ’ ବିକଶିତ କରାଯାଇଛି । କୌଣସି ଉତ୍ପାଦର ପରିଚୟ ପାଇଁ ଏହା ହେଉଛି 6 ସଂଖ୍ୟା ବିଶିଷ୍ଟ ସ୍ୱତନ୍ତ୍ର କୋଡ ବା ସଂକେତକ । ଯେକୌଣସି ଉତ୍ପାଦକୁ କୌଣସି ଅନ୍ତର୍ଜାତୀୟ ସୀମା ମଧ୍ୟକୁ ପ୍ରବେଶ କିମ୍ବା ଅତିକ୍ରମ ନିମନ୍ତେ ଅନୁମତି ଦେବା ଲାଗି ବର୍ହିଶୁଳ୍କ ଅଧିକାରୀମାନେ ଏଚଏସ କୋଡର ଉପଯୋଗ କରିଥାନ୍ତି ।


    ଏହାକୁ ଦୃଷ୍ଟିରେ ରଖି ଖଦିକୁ ଏକ ସ୍ୱତନ୍ତ୍ର ଏଚଏସ କୋଡ ପ୍ରଦାନ କରାଯିବା ପାଇଁ ବିଚାର କରାଯାଉଥିଲା । ଚଳିତ ସପ୍ତାହରେ ବାଣିଜ୍ୟ ଓ ଉଦ୍ୟୋଗ ମନ୍ତ୍ରଣାଳୟ ପକ୍ଷରୁ ଭାରତର ପରିଚୟ ଖଦି କପଡ଼ାକୁ ସ୍ୱତନ୍ତ୍ର ଏଚଏସ କୋଡ ପ୍ରଦାନ କରାଯାଇଛି । ଅର୍ଥାତ ଏହାକୁ ସାଧାରଣ ବୟନ ଉତ୍ପାଦ ତାଲିକାରୁ ବାହାର କରି ସ୍ୱତନ୍ତ୍ର ଭାବେ ବର୍ଗୀକରଣ କରାଯାଇଛି ।


    ଖଦି ଓ ଗ୍ରାମୋଦ୍ୟୋଗ ଆୟୋଗର ଅଧ୍ୟକ୍ଷ ବିନୟ କୁମାର ସାକ୍ସେନା କହିଛନ୍ତି ଯେ ସରକାରଙ୍କ ଏହି ନିଷ୍ପତ୍ତି ଖଦି ରପ୍ତାନି କ୍ଷେତ୍ରରେ ନୂତନ ଅଧ୍ୟାୟ ଆରମ୍ଭ କରିବ । ପୂର୍ବରୁ ଖଦିର ସ୍ୱତନ୍ତ୍ର ଏଚଏସ କୋଡ ନଥିଲା । ଯାହାର ଫଳସ୍ୱରୂପ ଏହି ସ୍ୱତନ୍ତ୍ର କପଡ଼ାକୁ ସାଧାରଣ ବୟନ ଉତ୍ପାଦ ଭାବେ ବିବେଚନା କରାଯାଇ ରପ୍ତାନି କରାଯାଉଥିଲା । ବର୍ତ୍ତମାନ ଆମେ ଏହି ସ୍ୱତନ୍ତ୍ର କପଡ଼ାର ରପ୍ତାନି ସମ୍ପର୍କରେ ସଠିକ ଓ ବାସ୍ତବ ତଥ୍ୟ ସଂଗ୍ରହ କରିପାରିବୁ । ଏହା ରପ୍ତାନି ରଣନୀତି ପ୍ରସ୍ତୁତିରେ ମଧ୍ୟ ସହାୟକ ହୋଇପାରିବ ବୋଲି ସେ କହିଛନ୍ତି ।


    ଶ୍ରୀ ସାକ୍ସେନା ଆହୁରି କହିଛନ୍ତି , ଖଦି ଓ ଗ୍ରମୋଦ୍ୟୋଗ ଉତ୍ପାଦଗୁଡ଼ିକ ପରିବେଶ ଅନୁକୂଳ ଏବଂ ପ୍ରାକୃତିକ ହୋଇଥିବାରୁ ଅନ୍ତର୍ଜାତୀୟ ବଜାରରେ ଏଗୁଡ଼ିକର ବିଶେଷ ଚାହିଦା ରହିଛି । ରପ୍ତାନି ବୃଦ୍ଧି ପାଇଁ ରହିଥିବା ସମ୍ଭାବନା ଓ ପରିବେଶ ଅନୁକୂଳ ବିଶେଷତ୍ୱ ରହିଥିବାରୁ 2006ରେ ବାଣିଜ୍ୟ ମନ୍ତ୍ରଣାଳୟ ପକ୍ଷରୁ ଖଦି ଓ ଗ୍ରାମୋଦ୍ୟୋଗ ଆୟୋଗକୁ ‘ ଏକକ ରପ୍ତାନି ପ୍ରୋତ୍ସାହନ ପରିଷଦ ’ ( ଇପିସିଏସ) ମାନ୍ୟତା ଦିଆଯାଇଥିଲା । ଖଦି ଉତ୍ପାଦର ରପ୍ତାନି ବୃଦ୍ଧି ନିମନ୍ତେ ଏହି ପଦକ୍ଷେପ ଗ୍ରହଣ କରାଯାଇଥିଲା । ତେବେ ସ୍ୱତନ୍ତ୍ର ଏଚଏସ କୋଡ ନଥିବାରୁ ଖଦି ଉତ୍ପାଦର ବର୍ଗୀକରଣ ଓ ହିସାବ କରି ରପ୍ତାନି କରିବା କଷ୍ଟକର ହେଉଥିଲା ।


    କେନ୍ଦ୍ର ଲଘୁ , କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗ ମନ୍ତ୍ରୀ ଶ୍ରୀ ନିତିନ ଗଡ଼କରୀ , କେନ୍ଦ୍ର ବାଣିଜ୍ୟ ମନ୍ତ୍ରୀ ଶ୍ରୀ ପୀୟୂଷ ଗୋଏଲ ଏବଂ ଅର୍ଥମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣଙ୍କ ବ୍ୟକ୍ତିଗତ ପ୍ରୟାସ ନଥିଲେ ଖଦିକୁ ଏଚଏସ କୋଡ ମାନ୍ୟତା ସମ୍ଭବ ହୋଇପାରିନଥାନ୍ତା ବୋଲି ଶ୍ରୀ ସାକ୍ସେନା ଉଲ୍ଲେଖ କରିଥିଲେ ।


    **********

    
    
    (Release ID: 1590675) Visitor Counter : 12