      ମହାକାଶ ବିଭାଗ

      ପିଏସଏଲଭି-ସି 47 ଜରିଆରେ କାର୍ଟୋସାଟ-3 ସହ 13ଟି ବ୍ୟବସାୟିକ କ୍ଷୁଦ୍ର ଉପଗ୍ରହର ସଫଳ ଉତକ୍ଷେପଣ
      Posted On: 27 NOV 2019 8:33PM by PIB Bhubaneshwar


    ଆଜି ଶ୍ରୀହରିକୋଟାସ୍ଥିତ ସତୀଶ ଧୱନ ମହାକାଶ କେନ୍ଦ୍ରରୁ ଭାରତର ଧ୍ରୁବୀୟ ଉପଗ୍ରହ ଉତକ୍ଷେପଣ ଯାନ (ପିଏସଏଲଭି-47) ନିଜର 47ତମ ଅଭିଯାନରେ ସଫଳତାପୂର୍ବକ କାର୍ଟୋସାଟ-3 ଉପଗ୍ରହ ସମେତ ଆମେରିକାର 13ଟି କ୍ଷୁଦ୍ର ଉପଗ୍ରହ ଉତକ୍ଷେପଣ କରିବାରେ ସଫଳ ହୋଇଛି ।


    ମହାକାଶ କେନ୍ଦ୍ରର ଦ୍ୱିତୀୟ ଲଞ୍ଚ ପ୍ୟାଡରୁ ଆଜି ସକାଳ 9ଟା 28 ମିନିଟ ସମୟରେ ପିଏସଏଲଭି-ସି47କୁ ଉତକ୍ଷେପଣ କରାଯାଇଥିଲା । ଭୂପୃଷ୍ଠ ଛାଡ଼ିବାର 17 ମିନିଟ 38 ସେକେଣ୍ଡ ପରେ କାର୍ଟୋସାଟ-3 ସଫଳତା ପୂର୍ବକ ଉତକ୍ଷେପଣ ଯାନ ଠାରୁ ଅଲଗା ହୋଇ 509 କିମି ବିଶିଷ୍ଟ ସୂର୍ଯ୍ୟ ସମକାଳୀନ ପୃଥବୀ କକ୍ଷପଥରେ ଅବସ୍ଥାପିତ ହୋଇଥିଲା । ଏହାପରେ 13ଟି କ୍ଷୁଦ୍ର ଉପଗ୍ରହ ଅଲଗା ହୋଇ ସେମାନଙ୍କ ନିର୍ଦ୍ଧାରିତ କକ୍ଷପଥରେ ଅବସ୍ଥାପିତ ହୋଇଥିଲେ । ଅଲଗା ହେବା ପରେ କାର୍ଟୋସାଟ-3ର ସୌର ସରଣୀ ସ୍ୱୟଂକ୍ରିୟ ଭାବେ ନିୟୋଜିତ ହୋଇଥିଲା ଏବଂ ବେଙ୍ଗାଲୁରୁ ଠାରେ ଥିବା ଇସ୍ରୋର ଟେଲିମେଟ୍ରି ଟ୍ରାକିଂ ଆଣ୍ଡ କମାଣ୍ଡ ନେଟୱାର୍କ ଏହି ଉପଗ୍ରହ ଉପରେ ନିୟନ୍ତ୍ରଣ ହାସଲ କରିଥିଲା । ଆଗାମୀ ଦିନରେ ଏହି ଉପଗ୍ରହକୁ ଏହାର ଅନ୍ତିମ ପରିଚାଳନା ବିନ୍ୟାସ ମଧ୍ୟକୁ ଅଣାଯିବ ।


    ଇସ୍ରୋ ଅଧ୍ୟକ୍ଷ ଡ. କେ ଶିବନ ଏହି ଅବସରରେ କହିଛନ୍ତି ଯେ , କାର୍ଟୋସାଟ-3 ହେଉଛି ଇସ୍ରୋ ପକ୍ଷରୁ ବିକଶିତ ସବୁଠୁ ଜଟିଳ ଏବଂ ଅତ୍ୟାଧୁନିକ ଭୂ-ଅବଲୋକନ ଉପଗ୍ରହ । ସେ ଆହୁରି କହିଥିଲେ ଯେ ଏହା ହେଉଛି ତୃତୀୟ ପିଢ଼ିର ଅତ୍ୟାଧୁନିକ ଉପଗ୍ରହ ଯାହାର ଉଚ୍ଚ ଗୁଣବତ୍ତାପୂର୍ଣ୍ଣ ଚିତ୍ରୋତ୍ତଳନ କ୍ଷମତା ରହିଛି ।


    କାର୍ଟୋସାଟ-3 ଉପଗ୍ରହର ଅଭିଯାନ ଅବଧି 5ବର୍ଷ । ବ୍ୟାପକ ସହରୀ ଯୋଜନା , ଗ୍ରାମୀଣ ସମ୍ବଳ ପରିଚାଳନା , ଭିତ୍ତିଭୂମି ବିକାଶ , ଉପକୂଳ ଭୂମିର ଉପଯୋଗ ଏବଂ ଭୂମିର ବିସ୍ତାର ଆଦି କ୍ଷେତ୍ରରେ ଏହା ବେଶ ସହାୟକ ହୋଇପାରିବ ।


    ଏହି ଅଭିଯାନରେ ସାମିଲ ବୈଜ୍ଞାନିକମାନଙ୍କୁ ଇସ୍ରୋ ଅଧ୍ୟକ୍ଷ ଡ. କେ ଶିବନ ପ୍ରଶଂସା କରିବା ସହିତ ସେମାନଙ୍କୁ ଅଭିନନ୍ଦନ ଜଣାଇଥିଲେ । ସହଯୋଗ ପାଇଁ ସେ ଭାରତୀୟ ଉଦ୍ୟୋଗ ଜଗତକୁ ମଧ୍ୟ ପ୍ରଶଂସା କରିଥିଲେ ।


    ପିଏସଏଲଭି-ସି 47 ହେଉଛି ‘ ଏକ୍ସଏଲ ’ ବିନ୍ୟାସ ସହ ପିଏସଏଲଭିର 21ତମ ମହାକାଶ ଯାନ । ଶ୍ରୀହରିକୋଟାରୁ ଏହା ହେଉଛି କାର୍ଟୋସାଟ ସିରିଜର ନବମ ଏବଂ ସର୍ବମୋଟ 74ତମ ଉପଗ୍ରହ ଉତକ୍ଷେପଣ ଅଭିଯାନ ।


    ଶ୍ରୀହରିକୋଟାସ୍ଥିତ ଦର୍ଶକ ଗ୍ୟାଲେରୀରୁ ପାଖାପାଖି 5ହଜାର ଦର୍ଶକ ଏହି ଉପଗ୍ରହ ଉତକ୍ଷେପଣକୁ ଦେଖିଥିଲେ ।


    *********

    
    
    (Release ID: 1593929) Visitor Counter : 13