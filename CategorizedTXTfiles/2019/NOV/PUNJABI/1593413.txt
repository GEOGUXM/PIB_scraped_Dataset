      ਸੂਚਨਾ ਤੇ ਪ੍ਰਸਾਰਣ ਮੰਤਰਾਲਾ

      ਦਸਤਾਵੇਜ਼ੀ ਫਿਲਮ ਨਿਰਮਾਤਾ ਫੰਡਿੰਗ ਅਤੇ ਦਰਸ਼ਕਾਂ ਦੀ ਘਾਟ ਜਿਹੀਆਂ ਸਮੱਸਿਆਵਾਂ ਦਾ ਸਾਹਮਣਾ ਕਰਦੇ ਹਨ : ਊਸ਼ਾ ਦੇਸ਼ਪਾਂਡੇ
      ਅਜਿਹੀ ਫਿਲਮ ਨੀਤੀ ਦੀ ਜ਼ਰੂਰਤ ਹੈ ਜੋ ਦਸਤਾਵੇਜ਼ੀ ਫਿਲਮ ਨਿਰਮਾਤਿਆਂ ਨੂੰ ਨਿਯਮਿਤ ਰੂਪ ਨਾਲ ਕੰਮ ਦੇਵੇ : ਸੰਸਕਾਰ ਦੇਸਾਈ
      ਆਈਡੀਪੀਏ ਓਪਨ ਫੋਰਮ ਕੱਲ੍ਹ ਤੋਂ ਆਰੰਭ
      Posted On: 24 NOV 2019 2:44PM by PIB Chandigarh


    ਭਾਰਤੀ ਦਸਤਾਵੇਜ਼ੀ ਫਿਲਮ ਨਿਰਮਾਤਾ ਐਸੋਸੀਏਸ਼ਨ (ਆਈਡੀਪੀਏ) ਦੀ ਪ੍ਰਧਾਨ ਸ਼੍ਰੀਮਤੀ ਊਸ਼ਾ ਦੇਸ਼ਪਾਂਡੇ ਨੇ ਕਿਹਾ ਹੈ ਕਿ ਦਸਤਾਵੇਜ਼ੀ ਫਿਲਮ ਨਿਰਮਾਤਾ ਫੰਡਿੰਗ ਅਤੇ ਦਰਸ਼ਕਾਂ ਦੀ ਘਾਟ ਜਿਹੀਆਂ ਕਈ ਚੁਣੌਤੀਆਂ ਦਾ ਸਾਹਮਣਾ ਕਰਦੇ ਹਨ । ਉਹ ਅੱਜ ਪਣਜੀ ਵਿੱਚ 50ਵੇਂ ਇੰਟਰਨੈਸ਼ਨਲ ਫਿਲਮ ਫੈਸਟੀਵਲ ਆਵ੍ ਇੰਡੀਆ ਵਿੱਚ ਆਈਡੀਪੀਏ ਦੇ ਜਨਰਲ ਸਕੱਤਰ, ਸ਼੍ਰੀ ਸੰਸਕਾਰ ਦੇਸਾਈ ਦੇ ਨਾਲ ਇੱਕ ਮੀਡੀਆ ਕਾਨਫਰੰਸ ਨੂੰ ਸੰਬੋਧਨ ਕਰ ਰਹੀ ਸੀ ।


    ਉਨ੍ਹਾਂ ਨੇ ਕਿਹਾ, ‘ਕਿਸੇ ਦਸਤਾਵੇਜ਼ੀ ਫਿਲਮ ਨਿਰਮਾਤਾ ਦੀ ਮੁੱਖ ਜ਼ਰੂਰਤ ਦਰਸ਼ਕਾਂ ਤੱਕ ਪਹੁੰਚਣਾ ਹੈ। ਅਸੀਂ ਦਸਤਾਵੇਜ਼ੀ ਫਿਲਮ ਨਿਰਮਾਤਿਆਂ ਲਈ ਮੰਚ ਮੁਹੱਈਆ ਕਰਵਾਉਣ ਲਈ ਦੇਸ਼ ਭਰ ਵਿੱਚ ਸਕ੍ਰੀਨਿੰਗ ਅਤੇ ਫਿਲਮ ਫੈਸਟੀਵਲਾਂ ਦਾ ਆਯੋਜਨ ਕਰ ਰਹੇ ਹਾਂ । ਫਿਲਮ ਡਿਵੀਜ਼ਨ ਦੇ ਸਹਿਯੋਗ ਨਾਲ, ਹਰੇਕ ਮਹੀਨੇ ਦੇ ਦੂਜੇ ਅਤੇ ਚੌਥੇ ਸ਼ੁਕਰਵਾਰ ਨੂੰ ਕਈ ਨਗਰਾਂ ਵਿੱਚ ਫਿਲਮ ਸਕ੍ਰੀਨਿੰਗ ਆਰੰਭ ਹੋ ਚੁੱਕੀ ਹੈ। ਗੁਲਬਰਗ, ਪੁਣੇ, ਮੁੰਬਈ, ਜੈਪੁਰ, ਦਿੱਲੀ ਆਦਿ ਸਮੇਤ 20 ਹੋਰ ਨਗਰਾਂ ਵਿੱਚ ਸਕ੍ਰੀਨਿੰਗਜ਼ ਆਰੰਭ ਹੋਣ ਵਾਲੀਆਂ ਹਨ । ’


    ਫਿਲਮ ਸਕੂਲਾਂ ਅਤੇ ਸੰਸਥਾਨਾਂ ਦੇ ਮਾਧਿਅਮ ਨਾਲ ਸਿੱਖਿਆ ਦੀ ਗੁਣਵੱਤਾ ਦਾ ਜ਼ਿਕਰ ਕਰਦੇ ਹੋਏ ਸ਼੍ਰੀਮਤੀ ਦੇਸ਼ਪਾਂਡੇ ਨੇ ਕਿਹਾ ਕਿ ਕਈ ਵਾਰ ਗੁਣਵੱਤਾ ਨਾਲ ਸਮਝੌਤਾ ਕੀਤਾ ਜਾਂਦਾ ਹੈ ਅਤੇ ਕਈ ਸੰਸਥਾਨ ਵਿਦਿਆਰਥੀਆਂ ਨੂੰ ਗੁੰਮਰਾਹ ਕਰਦੇ ਹਨ। ਉਨ੍ਹਾਂ ਨੇ ਕਿਹਾ, ‘ਕਿਉਂਕਿ ਉਨ੍ਹਾਂ ਵਿੱਚ ਜ਼ਿਆਦਾਤਰ ਨਿੱਜੀ ਸੰਸਥਾਨ ਹਨ, ਅਸੀਂ ਉਨ੍ਹਾਂ ਨੂੰ ਕੰਟਰੋਲ ਨਹੀਂ ਕਰ ਸਕਦੇ । ਇਹ ਕੰਟਰੋਲ ਸਮਾਜ ਵੱਲੋਂ ਆਉਣਾ ਹੈ। ‘ਉਨ੍ਹਾਂ ਦੀ ਗੱਲ ਦਾ ਸਮਰਥਨ ਕਰਦੇ ਹੋਏ ਸ਼੍ਰੀ ਸੰਸਕਾਰ ਦੇਸਾਈ ਨੇ ਕਿਹਾ ਕਿ ਉਹ ਕਿਸੇ ਤਰ੍ਹਾਂ ਦੀ ਮਾਨਤਾ ਜਾਂ ਰੇਟਿੰਗ ਦੇ ਨਾਲ ਫਿਲਮ ਸਕੂਲਾਂ ਦੀ ਗੁਣਵੱਤਾ ਸੁਨਿਸ਼ਚਿਤ ਕਰਨ ਲਈ ਸਰਕਾਰ ਦੇ ਨਾਲ ਮਿਲ ਕੇ ਕੰਮ ਕਰ ਰਹੇ ਹਨ ।


    ਸ਼੍ਰੀਮਤੀ ਦੇਸ਼ਪਾਂਡੇ ਨੇ ਇਹ ਵੀ ਕਿਹਾ ਕਿ ਦਸਤਾਵੇਜ਼ੀ ਫਿਲਮ ਨਿਰਮਾਤਾ ਵੀ ਲਗਭਗ ਉਸੇ ਤਰ੍ਹਾਂ ਕੰਮ ਕਰਦੇ ਹਨ ਜਿਵੇਂ ਪੱਤਰਕਾਰ ਕੰਮ ਕਰਦੇ ਹਨ। ਉਨ੍ਹਾਂ ਨੇ ਸਾਵਧਾਨ ਕੀਤਾ ਕਿ ਸਮਾਜਿਕ ਮੁੱਦਿਆਂ ’ਤੇ ਕੰਮ ਕਰਦੇ ਹੋਏ ਵਿਅਕਤੀ ਨੂੰ ਨਿਰਪੱਖ ਵਤੀਰਾ ਰੱਖਣਾ ਚਾਹੀਦਾ ਹੈ।


    ਖਾਹਸ਼ੀ ਫਿਲਮ ਨਿਰਮਾਤਿਆਂ ਨੂੰ ਸਿਖਲਾਈ ਦੇਣ ਲਈ ਐਸੋਸੀਏਸ਼ਨ ਦੇ ਪ੍ਰਯਤਨਾਂ ’ਤੇ ਵਿਸਤਾਰ ਨਾਲ ਚਰਚਾ ਕਰਦੇ ਹੋਏ ਸ਼੍ਰੀ ਸੰਸਕਾਰ ਦੇਸਾਈ ਨੇ ਕਿਹਾ ਕਿ ਆਈਡੀਪੀਏ ਵਿਦਿਆਰਥੀਆਂ ਲਈ ਕਾਰਜਸ਼ਾਲਾ ਦਾ ਆਯੋਜਨ ਕਰਨ ਲਈ ਚਾਰ ਯੂਨੀਵਰਸਿਟੀਆਂ ਦੇ ਨਾਲ ਸਹਿਯੋਗ ਕਰ ਰਿਹਾ ਹੈ। ਉਨ੍ਹਾਂ ਨੇ ਕਿਹਾ, ‘ਫਿਲਮ ਨਿਰਮਾਤਿਆਂ ਨੂੰ ਟ੍ਰੇਨਡ ਹੋਣਾ ਹੋਵੇਗਾ। ਲੇਕਿਨ ਅਸੀਂ ਇਸ ਪ੍ਰਕਿਰਿਆ ਵਿੱਚ ਕੇਵਲ ਸੁਵਿਧਾ ਪ੍ਰਦਾਨ ਕਰਨ ਵਾਲੇ ਹਾਂ। ਸਾਡਾ ਦੂਰਦਰਸ਼ਨ ਵਿੱਚ ਇੱਕ ਸਲੌਟ ਹੈ ਜਿੱਥੇ ਲਗਭਗ 60 ਫਿਲਮਾਂ ਪਹਿਲਾਂ ਹੀ ਦਿਖਾਈਆਂ ਜਾ ਚੁੱਕੀਆਂ ਹਨ। ਫਿਲਮ ਨਿਰਮਾਤਿਆਂ ਨੂੰ ਟੈਲੀਕਾਸਟ ਤੋਂ ਪੈਸੇ ਮਿਲ ਰਹੇ ਹਨ। ਆਈਡੀਪੀਏ ਪੁਰਸਕਾਰਾਂ ਲਈ ਐਂਟਰੀਆਂ ਦੀ ਮੰਗ ਵੀ ਜਲਦ ਹੀ ਸ਼ੁਰੂ ਹੋਣ ਵਾਲੀ ਹੈ। ’


    ਸ਼੍ਰੀ ਦੇਸਾਈ ਨੇ ਸਰਕਾਰ ਤੋਂ ਅਜਿਹੀ ਫਿਲਮ ਨੀਤੀ ਨੂੰ ਲਾਗੂ ਕਰਨ ਲਈ ਮਦਦ ਦੀ ਵੀ ਮੰਗ ਕੀਤੀ ਜੋ ਦਸਤਾਵੇਜ਼ੀ ਫਿਲਮ ਨਿਰਮਾਤਿਆਂ ਨੂੰ ਨਿਯਮਿਤ ਰੂਪ ਨਾਲ ਕੰਮ ਅਤੇ ਆਮਦਨ ਉਪਲੱਬਧ ਕਰਾਵੇ। ਉਨ੍ਹਾਂ ਨੇ ਫਿਲਮ ਕਲੱਬ ਆਰੰਭ ਕਰਨ ਦੀਆਂ ਆਈਡੀਪੀਏ ਦੀਆਂ ਯੋਜਨਾਵਾਂ ਦਾ ਵੀ ਖੁਲਾਸਾ ਕੀਤਾ ਜਿੱਥੇ ਦਸਤਾਵੇਜ਼ੀ ਫਿਲਮਾਂ ਦੀ ਸਕ੍ਰੀਨਿੰਗ ਹੋ ਸਕਦੀ ਹੈ।


    ਆਈਐੱਫਐੱਫਆਈ ਦੌਰਾਨ 25, 26 ਅਤੇ 27 ਨਵੰਬਰ ਨੂੰ ਆਈਡੀਪੀਏ ਦੁਪਹਿਰ 1.30 ਵਜੇ ਓਪਨ ਫੋਰਮ ਦਾ ਵੀ ਆਯੋਜਨ ਕਰੇਗਾ । ਓਪਨ ਫੋਰਮ ਦੇ ਸਿਰਲੇਖ ਹੋਣਗੇ, ‘ਕੀ ਦੇਸ਼ ਭਰ ਵਿੱਚ ਤੇਜ਼ੀ ਨਾਲ ਖੁੱਲ੍ਹ ਰਹੇ ਵੱਖ-ਵੱਖ ਫਿਲਮ ਸਕੂਲਾਂ ਵੱਲੋਂ ਦਿੱਤੀ ਜਾ ਰਹੀ ਸਿੱਖਿਆ ਦੀ ਗੁਣਵੱਤਾ ਦੀ ਕੋਈ ਨਿਗਰਾਨੀ ਕੀਤੀ ਜਾ ਰਹੀ ਹੈ ? ਹਕੀਕਤ ਅਧਾਰਤ ਫਿਲਮਾਂ ਕਿੰਨ੍ਹੀਆਂ ਰੀਅਲ ਹਨ ? ਕੀ ਸੁਤੰਤਰ ਨਿਰਮਾਤਿਆਂ ਨੂੰ ਡਿਜੀਟਲ ਵਿਤਰਣ ਮੰਚਾਂ ਤੋਂ ਲਾਭ ਮਿਲ ਰਿਹਾ ਹੈ ?


    ******


    ਈਡੀ/ਐੱਨਐੱਸ/ਐੱਮਆਰ/ਬੀਐੱਸਐੱਨ

    
    
    (Release ID: 1593413) Visitor Counter : 4
    
    
      Read this release in: English