      ਸੂਚਨਾ ਤੇ ਪ੍ਰਸਾਰਣ ਮੰਤਰਾਲਾ

      ਸਿੰਗਲ ਵਿੰਡੋ ਪ੍ਰਣਾਲੀ ਨਾਲ ਅੰਤਰਰਾਸ਼ਟਰੀ ਫ਼ਿਲਮ ਨਿਰਮਾਤਾ ਭਾਰਤ ਵੱਲ ਜ਼ਿਆਦਾ ਆਕਰਸ਼ਿਤ ਹੋਣਗੇ: ਆਈਐੱਫਐੱਫਆਈ 2019 ਦੇ ਉਦਘਾਟਨ ਸਮਾਰੋਹ ਵਿੱਚ ਸ਼੍ਰੀ ਪ੍ਰਕਾਸ਼ ਜਾਵਡੇਕਰ
      ਆਈਐੱਫਐੱਫਆਈ ਗੋਲਡਨ ਜੁਬਲੀ ਪ੍ਰੋਗਰਾਮ ਸਿਤਾਰਿਆਂ ਨਾਲ ਭਰੇ ਇੱਕ ਸ਼ਾਨਦਾਰ ਸਮਾਰੋਹ ਵਿੱਚ ਸ਼ੁਰੂ ਹੋਇਆ
      
      ਭਾਰਤੀ ਸਿਨੇਮਾ ਦੇ ਦੋ ਮਹਾਰਥੀ- ਸ਼੍ਰੀ ਅਮਿਤਾਭ ਬਚਨ ਅਤੇ ਸ਼੍ਰੀ ਰਜਨੀਕਾਂਤ ਨੇ ਅਵਸਰ ਨੂੰ ਸ਼ਾਨਦਾਰ ਬਣਾਇਆ
      ਨੌਂ ਦਿਨਾਂ ਤੱਕ ਚੱਲਣ ਵਾਲੇ ਫ਼ਿਲਮ ਫੈਸਟੀਵਲ ਵਿੱਚ 76 ਦੇਸ਼ਾਂ ਦੀਆਂ 200 ਤੋਂ ਜ਼ਿਆਦਾ ਫ਼ਿਲਮਾਂ ਦਿਖਾਈਆਂ ਜਾਣਗੀਆਂ
      ਰੂਸ, ਫੋਕਸ ਦੇਸ਼ ਹੋਵੇਗਾ
      Posted On: 20 NOV 2019 7:27PM by PIB Chandigarh


    ਭਾਰਤੀ ਸਿਨੇਮਾ ਦੇ ਦੋ ਮਹਾਰਥੀਆਂ – ਸ਼੍ਰੀ ਅਮਿਤਾਭ ਬੱਚਨ ਅਤੇ ਸ਼੍ਰੀ ਰਜਨੀਕਾਂਤ ਦੀ ਮੌਜੂਦਗੀ ਵਿੱਚ ਭਾਰਤੀ ਅੰਤਰਰਾਸ਼ਟਰੀ ਫ਼ਿਲਮ ਫੈਸਟੀਵਲ ਦੇ ਗੋਲਡਨ ਜੁਬਲੀ ਐਡੀਸ਼ਨ ਦੀ ਸ਼ਾਨਦਾਰ ਸ਼ੁਰੂਆਤ ਪਣਜੀ , ਗੋਆ ਵਿੱਚ ਹੋਈ। ਪੂਰੀ ਦੁਨੀਆ ਦੇ ਸਿਨੇਮਾ ਨਾਲ ਜੁੜੇ ਲੋਕਾਂ ਦੇ ਲੰਬੇ ਇੰਤਜ਼ਾਰ ਤੋਂ ਬਾਅਦ 50ਵੇਂ ਭਾਰਤੀ ਅੰਤਰਰਾਸ਼ਟਰੀ ਫ਼ਿਲਮ ਫੈਸਟੀਵਲ ਦੀ ਸ਼ੁਰੂਆਤ ਸ਼ਾਨਦਾਰ ਤਰੀਕੇ ਨਾਲ ਹੋਈ।


    ਸਮਾਰੋਹ ਦਾ ਸੰਚਾਲਨ ਪ੍ਰਸਿੱਧ ਫ਼ਿਲਮ ਨਿਰਮਾਤਾ ਸ਼੍ਰੀ ਕਰਨ ਜੌਹਰ ਨੇ ਕੀਤਾ। ਕੇਂਦਰੀ ਸੂਚਨਾ ਤੇ ਪ੍ਰਸਾਰਣ ਮੰਤਰੀ ਸ਼੍ਰੀ ਪ੍ਰਕਾਸ਼ ਜਾਵਡੇਕਰ ਅਤੇ ਹੋਰ ਪਤਵੰਤਿਆਂ ਦੀ ਹਾਜ਼ਰੀ ਵਿੱਚ ਸ਼੍ਰੀ ਅਮਿਤਾਭ ਬੱਚਨ ਅਤੇ ਸ਼੍ਰੀ ਰਜਨੀਕਾਂਤ ਨੇ ਸਮਾਰੋਹ ਸ਼ੁਰੂ ਹੋਣ ਦਾ ਐਲਾਨ ਕੀਤਾ । ਭਾਰਤੀ ਸਿਨੇਮਾ ਵਿੱਚ ਅਸਧਾਰਨ ਯੋਗਦਾਨ ਲਈ ਸ਼੍ਰੀ ਰਜਨੀਕਾਂਤ ਨੂੰ ਆਈਕੋਨ ਆਵ੍ ਗੋਲਡਨ ਜੁਬਲੀ ਅਵਾਰਡ ਨਾਲ ਸਨਮਾਨਿਤ ਕੀਤਾ ਗਿਆ। ਇਸ ਪੁਰਸਕਾਰ ਦੀ ਸ਼ੁਰੂਆਤ 50ਵੇਂ ਐਡੀਸ਼ਨ ਤੋਂ ਹੋਈ ਹੈ। ਫਰਾਂਸੀਸੀ ਸਿਨੇਮਾ ਦੀ ਦਿੱਗਜ ਅਭਿਨੇਤਰੀ ਸੁਸ਼੍ਰੀ ਇਸਾਬੇਲੀ ਐਨੀ ਮੇਡਲਿਨ ਹਪਰਟ ( Ms. Isabelle Anne Madeleine Huppert ) ਨੂੰ ਲਾਇਫਟਾਈਮ ਅਚੀਵਮੈਂਟ ਅਵਾਰਡ ਨਾਲ ਸਨਮਾਨਿਤ ਕੀਤਾ ਗਿਆ।


    ਇਸ ਮੌਕੇ ' ਤੇ ਕੇਂਦਰੀ ਸੂਚਨਾ ਤੇ ਪ੍ਰਸਾਰਣ ਮੰਤਰੀ ਸ਼੍ਰੀ ਪ੍ਰਕਾਸ਼ ਜਾਵਡੇਕਰ ਨੇ ਕਿਹਾ ਕਿ ਸਰਕਾਰ ਦੁਆਰਾ ਅਰੰਭ ਕੀਤੀ ਗਈ ਸਿੰਗਲ ਵਿੰਡੋ ਪ੍ਰਣਾਲੀ ਕਰਕੇ ਅੰਤਰਰਾਸ਼ਟਰੀ ਫ਼ਿਲਮ ਨਿਰਮਾਤਾ ਭਾਰਤ ਵੱਲ ਜ਼ਿਆਦਾ ਆਕਰਸ਼ਿਤ ਹੋਣਗੇ ਅਤੇ ਆਪਣੀਆਂ ਫ਼ਿਲਮਾਂ ਦੀ ਸ਼ੂਟਿੰਗ ਭਾਰਤ ਵਿੱਚ ਕਰਨਗੇ। ਭਾਰਤ ਵਿੱਚ ਕੁਦਰਤੀ ਸੁੰਦਰਤਾ ਨਾਲ ਭਰੇ ਅਨੇਕ ਸ਼ੂਟਿੰਗ ਸਥਾਨ ਹਨ , ਲੇਕਿਨ ਇਨ੍ਹਾਂ ਸਥਾਨਾਂ ' ਤੇ ਸ਼ੂਟਿੰਗ ਲਈ 15-20 ਮਨਜ਼ੂਰੀਆਂ ਲੈਣੀਆਂ ਪੈਂਦੀਆਂ ਹਨ। ਸਿੰਗਲ ਵਿੰਡੋ ਪ੍ਰਣਾਲੀ ਨਾਲ ਇਹ ਸਾਰੀ ਮਨਜ਼ੂਰੀਆਂ ਇੱਕ ਵਾਰ ਪ੍ਰਾਪਤ ਹੋਣਗੀਆਂ। ਇਸ ਨਾਲ ਤੋਂ ਗੋਆ , ਲੇਹ-ਲੱਦਾਖ ਅਤੇ ਅੰਡੇਮਾਨ ਤੇ ਨਿਕੋਬਾਰ ਜਿਹੇ ਸਥਾਨਾਂ ਨੂੰ ਲਾਭ ਮਿਲੇਗਾ। ਫ਼ਿਲਮਾਂ , ਆਈਟੀ ਅਤੇ ਸੰਗੀਤ ਭਾਰਤ ਦੀ ਵਿਸ਼ੇਸ਼ਤਾ ਹੈ ਅਤੇ ਸਾਨੂੰ ਇਸ ਨੂੰ ਅੱਗੇ ਵਧਾਉਣਾ ਹੈ। ਹਰੇਕ ਫ਼ਿਲਮ ਅਤੇ ਕਿਰਦਾਰ ਸਾਡੇ ਮਨ ' ਤੇ ਪ੍ਰਭਾਵ ਪਾਉਂਦੇ ਹਨ। ਇਨ੍ਹਾਂ ਵਿੱਚ ਸਾਡੇ ਵਿਚਾਰਾਂ ਨੂੰ ਬਦਲਣ ਦੀ ਸਮਰੱਥਾ ਹੁੰਦੀ ਹੈ। ਪੂਰੀ ਦੁਨੀਆ ਵਿੱਚ ਭਾਰਤੀ ਫ਼ਿਲਮਾਂ ਦੇ ਦਰਸ਼ਕਾਂ ਦੀ ਸੰਖਿਆ ਵਿੱਚ ਵਾਧਾ ਹੋ ਰਿਹਾ ਹੈ। ਚੀਨ ਵਿੱਚ ਵੀ ਲੋਕ ਭਾਰਤੀ ਫ਼ਿਲਮਾਂ ਦੇਖਣਾ ਚਾਹੁੰਦੇ ਹਨ।


    ਵਿਸ਼ਵ ਦੀਆਂ ਕੁੱਝ ਬਿਹਤਰੀਨ ਫ਼ਿਲਮਾਂ ਨੂੰ ਇਸ ਫੈਸਟੀਵਲ ਵਿੱਚ ਦਿਖਾਇਆ ਜਾਵੇਗਾ ਅਤੇ ਇਹ ਗੋਆ ਦੇ ਸਾਬਕਾ ਮੁੱਖ ਮੰਤਰੀ ਸਵਰਗਵਾਸੀ ਮਨੋਹਰ ਪਾਰਿਕਰ ਨੂੰ ਸ਼ਰਧਾਂਜਲੀ ਹੋਵੇਗੀ। ਉਨ੍ਹਾਂ ਨੇ ਗੋਆ ਦੇ ਸਥਾਨਕ ਕਲਾਕਾਰਾਂ ਦੁਆਰਾ ਬਣਾਈ ਗਈ ਇੱਕ ਫ਼ਿਲਮ ਦਾ ਜ਼ਿਕਰ ਕੀਤਾ ਜੋ ਅੰਨੇਂ ਲੋਕਾਂ ਦੇ ਜੀਵਨ ' ਤੇ ਅਧਾਰਿਤ ਹੈ।


    ਸ਼੍ਰੀ ਰਜਨੀਕਾਂਤ ਨੇ ਸ਼੍ਰੀ ਅਮਿਤਾਭ ਬਚਨ ਕੋਲੋਂ ਆਈਕੋਨ ਆਵ੍ ਗੋਲਡਨ ਜੁਬਲੀ ਅਵਾਰਡ ਪੁਰਸਕਾਰ ਪ੍ਰਾਪਤ ਕਰਨ ' ਤੇ ਖੁਸ਼ੀ ਪ੍ਰਗਟਾਈ । ਉਨ੍ਹਾਂ ਇਸ ਪੁਰਸਕਾਰ ਨੂੰ ਆਪਣੀਆਂ ਫ਼ਿਲਮਾਂ ਦੇ ਨਿਰਮਾਤਿਆਂ , ਨਿਰਦੇਸ਼ਕਾਂ ਅਤੇ ਤਕਨੀਕੀ ਸਹਿਯੋਗੀਆਂ ਤੇ ਸ਼ੁਭਚਿੰਤਕਾਂ ਅਤੇ ਤਮਿਲਨਾਡੂ ਦੇ ਲੋਕਾਂ ਪ੍ਰਤੀ ਸਮਰਪਿਤ ਕੀਤਾ।


    ਸ਼੍ਰੀ ਅਮਿਤਾਭ ਬਚਨ ਨੇ ਸਨਮਾਨ ਦੇਣ ਲਈ ਆਈਐੱਫਐੱਫਆਈ ਦੀ ਪ੍ਰਸ਼ੰਸਾ ਕੀਤੀ। ਉਨ੍ਹਾਂ ਨੇ ਕਿਹਾ ਕਿ ਫ਼ਿਲਮਾਂ ਸਮਾਜਕ ਜੀਵਨ ਦਾ ਅਨਿੱਖੜਵਾਂ ਹਿੱਸਾ ਹੁੰਦੀਆਂ ਹਨ। ਇਨ੍ਹੇ ਵੱਡੇ ਪੱਧਰ ਦੇ ਫ਼ਿਲਮ ਫੈਸਟੀਵਲ ਨਾਲ ਗੋਆ ਵਾਸੀਆਂ ਨੂੰ ਅੰਤਰਰਾਸ਼ਟਰੀ ਫ਼ਿਲਮਾਂ ਨਾਲ ਰੁਬਰੂ ਹੋਣ ਦਾ ਮੌਕਾ ਮਿਲੇਗਾ।


    ਸੂਚਨਾ ਤੇ ਪ੍ਰਸਾਰਣ ਮੰਤਰਾਲੇ ਦੇ ਸਕੱਤਰ ਸ਼੍ਰੀ ਅਮਿਤ ਖਰੇ ਨੇ ਫੈਸਟੀਵਲ ਦੀਆਂ ਵਿਸ਼ੇਸ਼ਤਾਵਾਂ ਦਾ ਜ਼ਿਕਰ ਕੀਤਾ । ਉਨ੍ਹਾਂ ਨੇ ਕਿਹਾ ਕਿ ਪਿਛਲੇ 50 ਸਾਲਾਂ ਦੇ ਦੌਰਾਨ ਮਹੱਤਵਪੂਰਨ ਬਦਲਾਅ ਹੋਏ ਹਨ। 1952 ਵਿੱਚ 23 ਦੇਸ਼ਾਂ ਨੇ ਭਾਗ ਲਿਆ ਸੀ , ਜਦੋਂ ਕਿ ਇਸ ਸਾਲ 76 ਦੇਸ਼ਾਂ ਦੀਆਂ ਫ਼ਿਲਮਾਂ ਇਸ ਫੈਸਟੀਵਲ ਵਿੱਚ ਦਿਖਾਈਆਂ ਜਾ ਰਹੀਆਂ ਹਨ ।


    ਗੋਆ ਦੇ ਮੁੱਖ ਮੰਤਰੀ ਸ਼੍ਰੀ ਪ੍ਰਮੋਦ ਸਾਵੰਤ ਨੇ ਕਿਹਾ ਕਿ ਇਸ ਸਾਲ ਦੇ ਫ਼ਿਲਮ ਫੈਸਟੀਵਲ ਵਿੱਚ ਫੁਰਸਤ ਅਤੇ ਮਨੋਰੰਜਨ ਨਾਲ ਭਰਪੂਰ ਫਿਲਮਾਂ ਦਾ ਚੰਗਾ ਮਿਸ਼ਰਣ ਹੈ। ਆਈਐੱਫਐੱਫਆਈ ਭਾਰਤੀ ਅਤੇ ਅੰਤਰਰਾਸ਼ਟਰੀ ਫ਼ਿਲਮ ਉਦਯੋਗਾਂ ਦਰਮਿਆਨ ਅੰਤਰ ਨੂੰ ਸਮਾਪਤ ਕਰਦਾ ਹੈ । ਸਿਨੇਮਾ ਸਮੇਂ ਅਤੇ ਸਮਾਜ ਦਾ ਦਰਪਣ ਹੁੰਦਾ ਹੈ।


    ਸਿਨੇਮਾ ਦੀਆਂ ਵਿਸ਼ਵ ਪ੍ਰਸਿੱਧ ਹਸਤੀਆਂ – ਸਿਨੇਮਾਟੋਗਰਾਫਰ ਅਤੇ ਆਈਐੱਫਐੱਫਆਈ ਅੰਤਰਰਾਸ਼ਟਰੀ ਜਿਊਰੀ ਦੇ ਚੇਅਰਮੈਨ ਸ਼੍ਰੀ ਜੌਨ ਬੇਲੀ ; ਭਾਰਤੀ ਫ਼ਿਲਮ ਨਿਰਮਾਤਾ ਅਤੇ ਭਾਰਤੀ ਜਿਊਰੀ ਦੇ ਚੇਅਰਮੈਨ ਸ਼੍ਰੀ ਪ੍ਰਿਅਦਰਸ਼ਨ ਅਤੇ ਹੋਰ ਜਿਊਰੀ ਮੈਂਬਰ , ਰੂਸੀ ਪ੍ਰਤੀਨਿਧੀਮੰਡਲ ਦੀ ਪ੍ਰਮੁੱਖ ਮਾਰੀਆ ਲੀਮੀਸ਼ਿਵਾ ਆਦਿ ਨੇ ਪ੍ਰੋਗਰਾਮ ਦੀ ਸੁੰਦਰਤਾ ਵਿੱਚ ਚਾਰ ਚੰਨ ਲਗਾਏ।


    ਉਦਘਾਟਨ ਸਮਾਰੋਹ ਵਿੱਚ ਗੋਆ ਦੇ ਸਾਬਕਾ ਮੁੱਖ ਮੰਤਰੀ ਸ਼੍ਰੀ ਮਨੋਹਰ ਪਾਰਿਕਰ ਨੂੰ ਇੱਕ ਲਘੂ ਫ਼ਿਲਮ ਦੁਆਰਾ ਸ਼ਰਧਾਂਜਲੀ ਦਿੱਤੀ ਗਈ। ਇਸ ਫ਼ਿਲਮ ਵਿੱਚ ਆਈਐੱਫਐੱਫਆਈ ਪ੍ਰਤੀ ਉਨ੍ਹਾਂ ਦੇ ਯੋਗਦਾਨ ਨੂੰ ਦਿਖਾਇਆ ਗਿਆ ਹੈ। ਉਦਘਾਟਨ ਸਮਾਰੋਹ ਵਿੱਚ ਭਾਰਤੀ ਫ਼ਿਲਮ ਉਦਯੋਗ ਦੀਆਂ ਪ੍ਰਮੁੱਖ ਹਸਤੀਆਂ ਸ਼੍ਰੀ ਰਮੇਸ਼ ਸਿੱਪੀ , ਸ਼੍ਰੀ ਐੱਮ ਚੰਦਰਾ , ਸ਼੍ਰੀ ਪੀਸੀ ਸ੍ਰੀਰਾਮ ਨੂੰ ਸਨਮਾਨਿਤ ਕੀਤਾ ਗਿਆ।


    ਉਦਘਾਟਨ ਸਮਾਰੋਹ ਵਿੱਚ ਕੇਂਦਰੀ ਆਯੁਸ਼ ਮੰਤਰੀ ਸ਼੍ਰੀ ਸ਼੍ਰੀਪਦ ਨਾਇਕ , ਕੇਂਦਰੀ ਵਾਤਾਵਰਨ ਵਣ ਅਤੇ ਜਲਵਾਯੂ ਪਰਿਵਰਤਨ ਰਾਜ ਮੰਤਰੀ ਸ਼੍ਰੀ ਬਾਬੁਲ ਸੁਪ੍ਰਿਓ , ਸੂਚਨਾ ਤੇ ਪ੍ਰਸਾਰਣ ਮੰਤਰਾਲੇ ਦੇ ਸਕੱਤਰ ਸ਼੍ਰੀ ਅਮਿਤ ਖਰੇ , ਪ੍ਰਸਾਰ ਭਾਰਤੀ ਦੇ ਚੇਅਰਮੈਨ ਸ਼੍ਰੀ ਏ ਸੂਰਯ ਪ੍ਰਕਾਸ਼ ( Shri A. Suryaprakash ) , ਕੇਂਦਰੀ ਫ਼ਿਲਮ ਪ੍ਰਮਾਣ ਬੋਰਡ ਦੇ ਚੇਅਰਮੈਨ ਸ਼੍ਰੀ ਪ੍ਰਸੂਨ ਜੋਸ਼ੀ , ਸੂਚਨਾ ਤੇ ਪ੍ਰਸਾਰਣ ਮੰਤਰਾਲੇ ਦੇ ਵਧੀਕ ਸਕੱਤਰ ਸ਼੍ਰੀ ਅਤੁਲ ਕੁਮਾਰ ਤਿਵਾਰੀ , ਫੈਸਟੀਵਲ ਦੇ ਨਿਰਦੇਸ਼ਕ ਸ਼੍ਰੀ ਚੈਤੰਨ‍ਯ ਪ੍ਰਸਾਦ , ਐਂਟਰਟੇਨਮੈਂਟ ਸੁਸਾਇਟੀ ਆਵ੍ ਗੋਆ ਦੇ ਵਾਇਸ ਚੇਅਰਮੈਨ ਸ਼੍ਰੀ ਸੁਭਾਸ਼ ਫਲ ਦੇਸਾਈ ਅਤੇ ਹੋਰ ਪਤਵੰਤੇ ਹਾਜ਼ਰ ਸਨ।


    ਸ਼੍ਰੀ ਪ੍ਰਕਾਸ਼ ਜਾਵਡੇਕਰ ਨੇ ਸਮਾਰੋਹ ਵਿੱਚ 50ਵੇਂ ਆਈਐੱਫਐੱਫਆਈ ' ਤੇ ਸਮਾਰਕ ਡਾਕ ਟਿਕਟ ਜਾਰੀ ਕੀਤੀ । ਉਦਘਾਟਨ ਸਮਾਰੋਹ ਵਿੱਚ ਪ੍ਰਸਿੱਧ ਗਾਇਕ ਤੇ ਸੰਗੀਤਕਾਰ ਸ਼ੰਕਰ ਮਹਾਦੇਵਨ ਨੇ ਦਰਸ਼ਕਾਂ ਦਾ ਮਨ ਮੋਹ ਲਿਆ।


    ਫੈਸਟੀਵਲ ਦੀ ਸ਼ੁਰੂਆਤ ਇਟਲੀ ਦੀ ਫ਼ਿਲਮ ‘ ਡਿਸਪਾਇਟ ਦ ਫੌਗ ’ ( Despite the Fog ) ਨਾਲ ਹੋਈ। ਗੋਰਾਨ ਪਾਸਕਲਜੇਵਿਕ ( Goran Paskaljevic ) ਇਸ ਦੇ ਨਿਰਦੇਸ਼ਕ ਹਨ। ਇਸ ਮੌਕੇ ' ਤੇ ਫ਼ਿਲਮ ਦੀ ਪੂਰੀ ਕਰੂ ਮੌਜੂਦ ਸੀ। ਫ਼ਿਲਮ ਫੈਸਟੀਵਲ ਵਿੱਚ 7000 ਪ੍ਰਤੀ‍ਨਿਧੀ ਭਾਗ ਲੈ ਰਹੇ ਹਨ।


    50ਵੇਂ ਭਾਰਤੀ ਅੰਤਰਰਾਸ਼ਟਰੀ ਫ਼ਿਲਮ ਫੈਸਟੀਵਲ 2019 ਵਿੱਚ 76 ਦੇਸ਼ਾਂ ਦੀਆਂ 200 ਤੋਂ ਜ਼ਿਆਦਾ ਫ਼ਿਲਮਾਂ ਦਿਖਾਈਆਂ ਜਾਣਗੀਆਂ। ਰੂਸ ਨੂੰ ਫੋਕਸ ਦੇਸ਼ ਵਜੋਂ ਚੁਣਿਆ ਗਿਆ ਹੈ। ਫੈਸਟੀਵਲ ਦੇ ਭਾਰਤੀ ਪੈਨੋਰਮਾ ਖੰਡ ਵਿੱਚ 26 ਫੀਚਰ ਫ਼ਿਲਮਾਂ ਅਤੇ 15 ਗ਼ੈਰ-ਫੀਚਰ ਫ਼ਿਲਮਾਂ ਦਿਖਾਈਆਂ ਜਾਣਗੀਆਂ । ਫੈਸਟੀਵਲ ਵਿੱਚ 10 ਹਜ਼ਾਰ ਤੋਂ ਜ਼ਿਆਦਾ ਲੋਕਾਂ ਦੇ ਭਾਗ ਲੈਣ ਦੀ ਸੰਭਾਵਨਾ ਹੈ। ਫੈਸਟੀਵਲ ਦੀ ਸਮਾਪਤੀ 28 ਨਵੰਬਰ , 2019 ਨੂੰ ਪਣਜੀ , ਗੋਆ ਵਿੱਚ ਹੋਵੇਗੀ ।


    ******


    ਈਡੀ/ਐੱਨਐੱਸ/ਐੱਮਆਰ/ਬੀਐੱਸਐੱਨ

    

    
    (Release ID: 1593431) Visitor Counter : 1
    
    
      Read this release in: English