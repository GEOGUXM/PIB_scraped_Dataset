      ਰਾਸ਼ਟਰਪਤੀ ਸਕੱਤਰੇਤ

      ਭਾਰਤ ਦੇ ਰਾਸ਼ਟਰਪਤੀ ਨੇ ਸੁਲਤਾਨਪੁਰ ਲੋਧੀ ਵਿਖੇ ਸ੍ਰੀ ਗੁਰੂ ਨਾਨਕ ਦੇਵ ਜੀ ਦੇ 550ਵੇਂ ਪ੍ਰਕਾਸ਼ ਪੁਰਬ ਸਮਾਰੋਹ ਵਿੱਚ ਹਿੱਸਾ ਲਿਆ
      Posted On: 12 NOV 2019 4:34PM by PIB Chandigarh


    ਭਾਰਤ ਦੇ ਰਾਸ਼ਟਰਪਤੀ , ਸ਼੍ਰੀ ਰਾਮ ਨਾਥ ਕੋਵਿੰਦ ਨੇ ਅੱਜ (12 ਨਵੰਬਰ , 2019) ਸੁਲਤਾਨਪੁਰ ਲੋਧੀ , ਕਪੂਰਥਲਾ , ਪੰਜਾਬ ਵਿਖੇ ਸ੍ਰੀ ਗੁਰੂ ਨਾਨਕ ਦੇਵ ਜੀ ਦੇ 550ਵੇਂ ਪ੍ਰਕਾਸ਼ ਪੁਰਬ ਸਮਾਰੋਹ ਵਿੱਚ ਹਿੱਸਾ ਲਿਆ ।


    ਇਸ ਅਵਸਰ ‘ ਤੇ ਬੋਲਦਿਆਂ , ਰਾਸ਼ਟਰਪਤੀ ਨੇ ਸ੍ਰੀ ਗੁਰੂ ਨਾਨਕ ਦੇਵ ਜੀ ਦੇ 550ਵੇਂ ਪ੍ਰਕਾਸ਼ ਪੁਰਬ ਦੇ ਪਵਿੱਤਰ ਮੌਕੇ ਉੱਤੇ ਭਾਰਤ ਅਤੇ ਵਿਦੇਸ਼ਾਂ ਵਿੱਚ ਵਸੇ ਸਾਰੇ ਸਾਥੀ ਨਾਗਰਿਕਾਂ ਨੂੰ ਵਧਾਈਆਂ ਦਿੱਤੀਆਂ । ਉਨ੍ਹਾਂ ਕਿਹਾ ਕਿ ਸੁਲਤਾਨਪੁਰ ਲੋਧੀ ਦੀ ਪਵਿੱਤਰ ਭੂਮੀ , ਜਿੱਥੇ ਸ੍ਰੀ ਗੁਰੂ ਨਾਨਕ ਦੇਵ ਜੀ ਨੇ ਗਿਆਨ ਪ੍ਰਾਪਤ ਕੀਤਾ , ‘ ਤੇ ਆਉਣਾ ਉਨ੍ਹਾਂ ਲਈ ਬਹੁਤ ਮਾਣ ਵਾਲੀ ਗੱਲ ਹੈ ।


    ਰਾਸ਼ਟਰਪਤੀ ਨੇ ਕਿਹਾ ਕਿ ਗੁਰੂ ਨਾਨਕ ਦੇਵ ਜੀ ਨੇ ਲੋਕਾਂ ਨੂੰ ਬਰਾਬਰੀ , ਭਾਈਚਾਰੇ , ਦਿਆਲਤਾ ਅਤੇ ਨੈਤਿਕਤਾ ਦੇ ਸੰਦੇਸ਼ ਦੇ ਕੇ ਉਨ੍ਹਾਂ ਨੂੰ ਜਾਤ ਅਤੇ ਧਰਮ ਅਤੇ ਕਰਮਕਾਂਡਾਂ ਤੋਂ ਮੁਕਤ ਕਰਨ ਦੀ ਕੋਸ਼ਿਸ਼ ਕੀਤੀ । ਰਾਸ਼ਟਰਪਤੀ ਨੇ ਕਿਹਾ ਕਿ ਗੁਰੂ ਨਾਨਕ ਦੇਵ ਜੀ ਦੇ ਸੱਚੇ ਸਿੱਖ , ਸਭ ਦੀ ਭਲਾਈ ਕਰਦੇ ਹਨ , ਸਭ ਨਾਲ ਭਾਈਚਾਰਾ ਰੱਖਦੇ ਹਨ ਅਤੇ ਮਿਹਨਤ ਅਤੇ ਇਮਾਨਦਾਰੀ ਨਾਲ ਕੰਮ ਕਰਦੇ ਹਨ । ਗੁਰੂ ਨਾਨਕ ਦੇਵ ਜੀ ਦੀਆਂ ਮਿਹਨਤ ਉੱਤੇ ਅਧਾਰਿਤ ਅਧਿਆਤਮ ਦੀਆਂ ਸਿੱਖਿਆਵਾਂ ਦਾ ਹੀ ਇਹ ਨਤੀਜਾ ਹੈ ਕਿ ਉਨ੍ਹਾਂ ਦੇ ਸਿੱਖ , ਪੂਰੀ ਦੁਨੀਆ ਵਿੱਚ , ਆਪਣੀ ਸਫਲਤਾ ਲਈ ਜਾਣੇ ਜਾਂਦੇ ਹਨ । ਉਨਾਂ ਕਿਹਾ ਕਿ ਮਹਾਨ ਗੁਰੂਆਂ ਦੀਆਂ ਸਿੱਖਿਆਵਾਂ ਉੱਤੇ ਅਮਲ ਕਰਕੇ ਹੀ ਅਸੀਂ ਆਪਣੇ ਦੇਸ਼ ਅਤੇ ਦੁਨੀਆ ਨੂੰ ਬਿਹਤਰ ਬਣਾਉਣ ਵਿੱਚ ਹਿੱਸਾ ਪਾ ਸਕਦੇ ਹਾਂ ।


    Click here to see President Speech ( ਹਿੰਦੀ )


    ਰਾਸ਼ਟਰਪਤੀ ਦੇ ਸੰਬੋਧਨ ਦਾ ਪੰਜਾਬੀ ਸੰਸਕਰਨ :


    ਭਾਰਤ ਦੇ ਰਾਸ਼ਟਰਪਤੀ


    ਸ਼੍ਰੀ ਰਾਮ ਨਾਥ ਕੋਵਿੰਦ


    ਦਾ


    ਸ੍ਰੀ ਗੁਰੂ ਨਾਨਕ ਜੀ ਦੇ 550 ਵੇਂ ਪਾਵਨ ਪ੍ਰਕਾਸ਼ ਪੁਰਬ ਉੱਤੇ ਸੰਬੋਧਨ


    ਸੁਲਤਾਨਪੁਰ ਲੋਧੀ , 12 ਨਵੰਬਰ , 2019


    1. ਸੁਲਤਾਨਪੁਰ ਲੋਧੀ ਦੀ ਪਵਿੱਤਰ ਭੂਮੀ ਤੋਂ ਮੈਂ ਅੱਜ ਸਾਰੇ ਦੇਸ਼ਵਾਸੀਆਂ ਅਤੇ ਵਿਦੇਸ਼ਾਂ ਵਿੱਚ ਵਸੇ ਭਾਰਤ ਦੇ ਲੋਕਾਂ ਨੂੰ ਸ੍ਰੀ ਗੁਰੂ ਨਾਨਕ ਦੇਵ ਜੀ ਦੇ 550 ਵੇਂ ' ਪ੍ਰਕਾਸ਼ ਪੁਰਬ ' ਦੀ ਹਾਰਦਿਕ ਵਧਾਈ ਦਿੰਦਾ ਹਾਂ ।


    2. ਅੱਜ ਦੇ ਦਿਨ ਸੁਲਤਾਨਪੁਰ ਲੋਧੀ ਵਿੱਚ ਹੋਣਾ ਬੜੇ ਸੁਭਾਗ ਦੀ ਗੱਲ ਹੈ । ਇਹੀ ਉਹ ਭੂਮੀ ਹੈ ਜਿੱਥੇ ਸ੍ਰੀ ਗੁਰੂ ਨਾਨਕ ਦੇਵ ਜੀ ਨੂੰ ਗਿਆਨ ਪ੍ਰਾਪਤ ਹੋਇਆ । ਇਸ ਖੇਤਰ ਵਿੱਚ ਗੁਰੂ ਨਾਨਕ ਦੇਵ ਜੀ ਦੀ ਅਧਿਆਤਮਕ ਯਾਤਰਾ ਨਾਲ ਜੁੜੇ ਪਵਿੱਤਰ ਸਥਾਨ ਮੌਜੂਦ ਹਨ ।


    3. ਸੁਲਤਾਨਪੁਰ ਵਿੱਚ ਆਪਣਾ ਦੇਵਤਵ ਸਰੂਪ ਪ੍ਰਾਪਤ ਕਰਨ ਤੋਂ ਬਾਅਦ ਗੁਰੂ ਨਾਨਕ ਦੇਵ ਜੀ ਗਿਆਨ ਦੀ ਮਸ਼ਾਲ ਲੈ ਕੇ ਪੂਰੀ ਦੁਨੀਆ ਵਿੱਚ ਉਜਾਲਾ ਕਰਨ ਲਈ ਨਿਕਲ ਪਏ । ਇਹ ਧਰਤੀ ਗੁਰੂ ਨਾਨਕ ਦੁਆਰਾ ਮਾਨਵਤਾ ਨੂੰ ਪ੍ਰਕਾਸ਼ਿਤ ਕਰਨ ਦੀ ਯਾਤਰਾ ਦਾ ਪ੍ਰਸਥਾਨ ਬਿੰਦੂ ਹੈ । ਮੈਂ ਇਸ ਪਵਿੱਤਰ ਭੂਮੀ ਨੂੰ ਨਮਸਕਾਰ ਕਰਦਾ ਹਾਂ ।


    4. ਇਤਿਹਾਸਕਾਰਾਂ ਦਾ ਅਨੁਮਾਨ ਹੈ ਕਿ ਸੰਨ 1496 ਵਿੱਚ 27 ਵਰ੍ਹਿਆਂ ਦੇ ਗੁਰੂ ਨਾਨਕ ਦੇਵ ਜੀ ਨੇ ਸੁਲਤਾਨਪੁਰ ਤੋਂ ਵਿਦਾਈ ਲਈ । ਉਹ ਲਗਾਤਾਰ 23 ਸਾਲਾਂ ਤੱਕ ਘੁੰਮ-ਘੁੰਮ ਕੇ ਜਨ-ਸਧਾਰਨ ਨੂੰ ‘ ਸਰਬੱਤ ਦਾ ਭਲਾ ’ ਦਾ ਸੰਦੇਸ਼ ਦਿੰਦੇ ਰਹੇ ।


    ਭੈਣੋਂ ਅਤੇ ਭਾਈਓ ,


    5. ਗੁਰੂ ਨਾਨਕ ਦੇਵ ਜੀ ਨੇ ਬਰਾਬਰੀ , ਭਾਈਚਾਰੇ , ਨੇਕੀ ਅਤੇ ਸਦਾਚਾਰ ਦੀ ਸਿੱਖਿਆ ਦੇਕੇ ਲੋਕਾਂ ਨੂੰ ਜ਼ਾਤ-ਪਾਤ ਅਤੇ ਕਰਮਕਾਂਡ ਤੋਂ ਮੁਕਤ ਕਰਨ ਦਾ ਯਤਨ ਕੀਤਾ । ਆਪਣੀ ਬਾਤ ਲੋਕਾਂ ਦੇ ਦਿਲਾਂ ਤੱਕ ਪਹੁੰਚਾਉਣ ਲਈ ਉਨ੍ਹਾਂ ਨੇ ਸੰਗੀਤ ਦੀ ਮਿਠਾਸ ਵਿੱਚ ਰਚੀ-ਵਸੀ ਸਰਲ ਭਾਸ਼ਾ ਵਿੱਚ ਉਪਦੇਸ਼ ਦਿੱਤੇ ।


    6. ਗੁਰੂ ਨਾਨਕ ਦੇਵ ਜੀ ਨੇ ਗ੍ਰਿਹਸਥ ਜੀਵਨ ਦੀਆਂ ਜ਼ਿੰਮੇਵਾਰੀਆਂ ਨੂੰ ਨਿਭਾਉਣ ਦੇ ਨਾਲ-ਨਾਲ ਪਰਮ ਗਿਆਨ ਪ੍ਰਾਪਤ ਕਰਨ ਦੀ ਰਾਹ ਦਿਖਾਈ ਹੈ । ਉਨ੍ਹਾਂ ਨੇ ਇਸ ਮਿਥਕ ਨੂੰ ਤੋੜਿਆ ਕਿ ਜੇ ਮੋਕਸ਼ ਚਾਹੀਦਾ ਹੈ ਤਾਂ ਪਰਿਵਾਰ ਛੱਡਣਾ ਪਵੇਗਾ । ਉਨ੍ਹਾਂ ਨੇ ਆਪਣੀ ਹੀ ਜ਼ਿੰਦਗੀ ਦੇ ਜ਼ਰੀਏ ਲੋਕਾਂ ਸਾਹਮਣੇ ਮਿਹਨਤ ਅਤੇ ਬੈਰਾਗ ਦੇ ਸੰਗਮ ਦੀ ਮਿਸਾਲ ਪੇਸ਼ ਕੀਤੀ । ਇਹੋ ਕਾਰਨ ਹੈ ਕਿ ਗੁਰੂ ਨਾਨਕ ਦੇਵ ਜੀ ਸਾਡੇ ਸਭ ਦੇ ਦਿਲਾਂ ਵਿੱਚ ਵਸਦੇ ਹਨ ।


    7. ਗੁਰੂ ਨਾਨਕ ਦੇਵ ਜੀ ਦੇ ਸਿੱਖ ਗੁਰਦੁਆਰਿਆਂ ਵਿੱਚ ਸ਼ਰਧਾ ਨਾਲ ਅਰਦਾਸ , ਪਰਿਕ੍ਰਮਾ ਅਤੇ ਹੋਰ ਧਾਰਮਿਕ ਨਿਯਮਾਂ ਦੀ ਪਾਲਣਾ ਕਰਦੇ ਹਨ । ਲੇਕਿਨ ਨਾਲ ਹੀ ਨਾਲ ਉਨ੍ਹਾਂ ਦੇ ਸੱਚੇ ਸਿੱਖ , ਸਭ ਦੀ ਭਲਾਈ ਕਰਦੇ ਹਨ , ਸਭ ਨਾਲ ਭਾਈਚਾਰਾ ਰੱਖਦੇ ਹਨ ਅਤੇ ਮਿਹਨਤ ਅਤੇ ਇਮਾਨਦਾਰੀ ਨਾਲ ਕੰਮ ਕਰਦੇ ਹਨ ।


    8. ਮਿਹਨਤ ਉੱਤੇ ਅਧਾਰਿਤ ਅਧਿਆਤਮ ਦੀ ਸਿੱਖਿਆ ਦਾ ਹੀ ਇਹ ਨਤੀਜਾ ਹੈ ਕਿ ਗੁਰੂ ਨਾਨਕ ਦੇਵ ਦੇ ਪੈਰੋਕਾਰ , ਪੂਰੀ ਦੁਨੀਆ ਵਿੱਚ , ਆਪਣੀ ਸਫਲਤਾ ਲਈ ਜਾਣੇ ਜਾਂਦੇ ਹਨ । ਨਾਲ ਹੀ , ਉਹ ਸਾਂਝੀਵਾਲਤਾ ਲਈ ਵੀ ਸਰਾਹੇ ਜਾਂਦੇ ਹਨ । ਸਫਲਤਾ ਦਾ ਉੱਚਾ ਮੁਕਾਮ ਹਾਸਲ ਕਰਨ ਵਾਲੇ ਲੋਕਾਂ ਨੂੰ ਗੁਰਦੁਆਰਿਆਂ ਵਿੱਚ , ਬਿਨਾ ਕਿਸੇ ਸੁਆਰਥ ਦੇ , ਬੇਹਿਚਕ , ਹਰ ਤਰ੍ਹਾਂ ਦੀ ਸੇਵਾ ਕਰਦੇ ਹੋਏ ਦੇਖਿਆ ਜਾਂਦਾ ਹੈ । ਗੁਰੂ ਨਾਨਕ ਦੇਵ ਜੀ ਦੇ ਸਿੱਖ ' ਨਾਮ ਜਪੋ , ਕਿਰਤ ਕਰੋ ਅਤੇ ਵੰਡ ਛਕੋ ' ਦੇ ਉਪਦੇਸ਼ ਉੱਤੇ ਅਮਲ ਕਰਦੇ ਹਨ ।


    ਭੈਣੋਂ ਅਤੇ ਭਾਈਓ ,


    9. ਗੁਰੂ ਨਾਨਕ ਦੇਵ ਜੀ ਨੇ ਹਮੇਸ਼ਾ ਇਹ ਸਮਝਾਇਆ ਕਿ ਪਰਮਾਤਮਾ ਕਣ-ਕਣ ਵਿੱਚ ਅਤੇ ਹਰ ਜਗ੍ਹਾ ਮੌਜੂਦ ਹੈ । ਜਨਮ ਸਾਖੀਆਂ ਵਿੱਚ ਉਨ੍ਹਾਂ ਦੀ ਮੱਕਾ ਯਾਤਰਾ ਦਾ ਵਰਣਨ ਮਿਲਦਾ ਹੈ । ਇਸ ਯਾਤਰਾ ਨਾਲ ਜੁੜੀ ਇੱਕ ਪ੍ਰਚਲਿਤ ਕਥਾ ਹੈ , ਜਿਸਦਾ ਸਾਰ ਹੈ ਕਿ ਕੋਈ ਵੀ ਦਿਸ਼ਾ ਜਾਂ ਸਥਾਨ ਅਜਿਹਾ ਨਹੀਂ ਹੈ , ਜਿੱਥੇ ਪਰਮਾਤਮਾ ਮੌਜੂਦ ਨਾ ਹੋਵੇ ।


    10. ਗੁਰੂ ਨਾਨਕ ਦੇਵ ਜੀ ਤੋਂ ਲੈ ਕੇ ਗੁਰੂ ਗੋਬਿੰਦ ਸਿੰਘ ਜੀ ਤੱਕ , ਨਿਡਰਤਾ ਨਾਲ , ਇਨਸਾਫ ਦੀ ਤਰਫਦਾਰੀ ਕਰਨ ਲਈ ਅਤੇ ਸਚਾਈ ਨੂੰ ਪਾਉਣ ਦੀ ਇੱਕ ਮਹਾਨ ਪਰੰਪਰਾ ਹੈ । ਸਿੱਖ ਪਰੰਪਰਾ ਵਿੱਚ ' ਪੀਰੀ ', ਯਾਨੀ ਰੂਹਾਨੀ ਬੁਲੰਦੀ ਅਤੇ ' ਮੀਰੀ ' ਯਾਨੀ ਬਹਾਦੁਰੀ , ਦੋਹਾਂ ਉੱਤੇ ਜ਼ੋਰ ਦਿੱਤਾ ਗਿਆ ਹੈ । ਗੁਰੂ ਗੋਬਿੰਦ ਸਿੰਘ ਜੀ ਭਗਤੀ ਅਤੇ ਸ਼ਕਤੀ ਦਾ ਸਰੂਪ ਸਨ । ਸ਼ੁਭ ਕਰਮਾਂ ਤੋਂ ਕਦੀ ਨਾ ਡਿੱਗਣ ਦਾ ਅਤੇ ਅਨਿਆਂ ਵਿਰੁੱਧ ਸੰਘਰਸ਼ ਕਰਨ ਦਾ ਉਨ੍ਹਾਂ ਦਾ ਸੰਕਲਪ ਹੀ ਉਨ੍ਹਾਂ ਦੀ ਪ੍ਰਾਰਥਨਾ ਸੀ-


    ਦੇਹ ਸਿਵਾ ਬਰ ਮੋਹਿ ਇਹੈ ਸੁਭ ਕਰਮਨ ਤੇ ਕਬਹੂੰ ਨ ਟਰੋਂ ।।


    11. ਇਸ ਮਹਾਨ ਗੁਰੂ ਪਰੰਪਰਾ ਤੋਂ ਜੋ ਸਿੱਖਿਆ ਮਿਲੀ ਹੈ , ਉਸ ਨੂੰ ਆਪਣੇ ਜੀਵਨ ਵਿੱਚ ਢਾਲ਼ਕੇ ਹੀ , ਅਸੀਂ ਸਭ ਆਪਣੇ ਦੇਸ਼ ਨੂੰ ਅਤੇ ਪੂਰੀ ਦੁਨੀਆ ਨੂੰ ਬਿਹਤਰ ਬਣਾਉਣ ਵਿੱਚ ਆਪਣਾ ਯੋਗਦਾਨ ਦੇ ਸਕਦੇ ਹਾਂ । ਅਜਿਹਾ ਕਰਕੇ ਹੀ , ਅਸੀਂ ਸਭ , ਸੱਚੇ ਪਾਤਸ਼ਾਹ ਗੁਰੂ ਨਾਨਕ ਦੇਵ ਜੀ ਪ੍ਰਤੀ ਸੱਚਾ ਸਨਮਾਨ ਪ੍ਰਗਟ ਕਰ ਸਕਦੇ ਹਾਂ । ਆਓ , ਅਸੀਂ ਸਭ ਪੂਰੀ ਮਾਨਵਤਾ ਦੇ ਕਲਿਆਣ ਲਈ ਗੁਰੂ ਨਾਨਕ ਦੇਵ ਜੀ ਦਾ ਅਸ਼ੀਰਵਾਦ ਲਈਏ-


    ਨਾਨਕ ਨਾਮ ਜਹਾਜ਼ ਹੈ ,


    ਚੜ੍ਹੇ ਸੋ ਉਤਰੇ ਪਾਰ ।


    ਧੰਨਵਾਦ


    ਜੈ ਹਿੰਦ ।


    *******


    ਵੀਆਰਆਰਕੇ / ਏਕੇ

    
    
    (Release ID: 1591403) Visitor Counter : 5
    
    
      Read this release in: English