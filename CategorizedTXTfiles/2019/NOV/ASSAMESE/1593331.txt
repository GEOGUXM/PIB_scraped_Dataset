      প্ৰধানমন্ত্ৰীৰ কাৰ্যালয়

      ৰাজ্যসভাৰ ২৫০তম অধিৱেশনত প্ৰধানমন্ত্ৰীয়ে প্ৰদান কৰা ভাষণৰ অসমীয়া অনুবাদ
      Posted On: 18 NOV 2019 6:25PM by PIB Guwahati


    আদৰণীয় সভাপতি মহোদয় আৰু সন্মানীয় গৃহ, আপোনালোকৰ জৰিয়তে এই ২৫০তম অধিৱেশনৰ নিমিত্তে ইয়াত উপস্থিত সকলো সাংসদক অশেষ অভিনন্দন জনাইছো৷ কিন্তু এই ২৫০তম অধিৱেশনৰ যি যাত্ৰা আৰম্ভ হৈছে, এই পৰ্যন্ত যিসকলে অংশগ্ৰহণ কৰিছে, তেওঁলোক সকলো অভিনন্দনৰ অধিকাৰী, মই তেওঁলোককো সাদৰেৰে স্মৰণ কৰিছো৷


    সভাপতি মহোদয়, আপুনি অতিশয় স্পষ্টভাৱে দুটা পৃথক পৃথক ঘটনাক সংযুক্ত কৰি যি প্ৰতিবেদন প্ৰস্তুত কৰিলে, মই ভাবো যে দেশৰ যিসকল লোক লিখা-মেলাৰ প্ৰতি আগ্ৰহী তেওঁলোকে এই ঘটনাটো নিশ্চয় প্ৰত্যক্ষ কৰিব আৰু লিখিব যে ২৫০তম অধিৱেশন, এয়া কেৱল আপোনা-আপুনি সময়ৰ অতিক্ৰমী যাত্ৰাই নহয়, এয়া এক চিন্তা-ধাৰাৰো যাত্ৰা৷


    যিদৰে আপুনি ক’লে যে কেতিয়াবা এনে এক বিধেয়ক আহিছিল, সেয়া গৈ গৈ সম্পূৰ্ণ পৃথক নতুন বিধেয়ক এইদৰে আহিল৷ সময় পৰিৱৰ্তিত হৈ থাকিল, পৰিস্থিতি সলনি হৈ থাকিল আৰু এই সদনে পৰিৱৰ্তিত পৰিস্থিতিসমূহ প্ৰত্যক্ষ কৰি নিজকে সেই সাঁচত ঢলাৰ প্ৰয়াস কৰিলে৷ মই জানো যে এয়া এক ডাঙৰ কথা আৰু ইয়াৰ বাবে সদনৰ সকলো সদস্যই অভিনন্দনৰ পাত্ৰ৷ অন্যথা কোনোবাই এইদৰে ভাবিব পাৰে যে ২০ বছৰ পূৰ্বে মইতো এই স্থিতিত আছিলো আৰু এতিয়া মই কিদৰে স্থিতি পৰিৱৰ্তন কৰিব পাৰো৷ কিন্তু আপুনি যিদৰে স্পষ্টভাৱে ইয়াক উত্থাপন কৰিলে সেয়া হ’ল আমাৰ চিন্তা-ধাৰাৰ প্ৰতিবিম্বস্বৰূপ, ভাৰতৰ বিকাশ যাত্ৰাৰ প্ৰতিবিম্বস্বৰূপ আৰু বিশ্বজনীন পৰিবেশত ভাৰতে কিদৰে নতুন নতুন বিষয়ত নেতৃত্ব বহন ৰখাৰ সামৰ্থ ৰাখে, সেয়াই হ’ল ইয়াৰ প্ৰতিবিম্ব৷ আৰু এই কাম এই সদনৰ পৰা হৈছে, সেইবাবে আপোনা-আপুনি গৌৰৱ অনুভৱ হয়৷


    মোৰ বাবে সৌভাগ্যৰ বিষয় এয়াই যে আজি এই গুৰুত্বপূৰ্ণ মুহূৰ্তৰ সাক্ষী হোৱাৰ তথা ইয়াত কায়িকভাৱে উপস্থিত হোৱাৰ অৱকাশ লাভ কৰিছো৷ এই কথা পৰিষ্কাৰভাৱে ক’ব পাৰি যে কেতিয়াবা সংবিধান নিৰ্মাতাসকলৰ মাজত আলোচনা হৈছিল যে সদন এখনেই হওক বা দুখন, কিন্তু অভিজ্ঞতাই কয় যে সংবিধান নিৰ্মাতাসকলে যি ব্যৱস্থা প্ৰদান কৰিলে সেয়া কিমান উপযুক্ত, কিমান সুন্দৰ অৱদান৷ যদি নিম্ন সদন ভূমিৰ সৈতে সংযোজিত তেন্তে উচ্চ সদনে দূৰলৈ চোৱাৰ সামৰ্থ ৰাখে৷


    এই সদনে বহু ঐতিহাসিক মুহূৰ্ত প্ৰত্যক্ষ কৰিছে৷ ইতিহাসো নিৰ্মাণ কৰিছে আৰু নিৰ্মিত ইতিহাসো প্ৰত্যক্ষ কৰিছে আৰু প্ৰয়োজন সাপেক্ষে সেই ইতিহাসৰ দিশ পৰিৱৰ্তন কৰাৰ ক্ষেত্ৰতো এই সদনে বৃহৎ সফলতা লাভ কৰিছে৷ ঠিক সেইদৰে এই দেশৰ গণ্য মান্য মহাপুৰুষসকলে এই সদনৰ নেতৃত্ব প্ৰদান কৰিছে, এই সদনত সহযোগিতা প্ৰদান কৰিছে আৰু সেইবাবে আমাৰ দেশৰ এই বিকাশ যাত্ৰাক আৰু স্বাধীনতাৰ পিছতো বহু বিষয় সৃষ্টি কৰিবলগীয়া আছিল৷ এতিয়া ৫০-৬০ বছৰৰ পিছতো বহুতো বিষয়ে আকাৰ লৈছে, কিন্তু আৰম্ভণিৰ সময়চোৱাত আমি এক অজ্ঞাত ভয়ৰ মাজেৰে পাৰ কৰিবলগীয়া হৈছিল৷ সেই সময়ত যি অভিজ্ঞতাৰ সৈতে সকলোৱে নেতৃত্ব প্ৰদান কৰিছিল, সেয়া এক ডাঙৰ কথা আছিল৷


    আদৰণীয় সভাপতি মহোদয়, এই সদনৰ বিশেষত্ব এয়াই যে দুটা পৰ্যায় অতিশয় বিশেষ- এটা হ’ল ইয়াৰ স্থায়ীত্বই কওক অথবা যুগমীয়া বুলি কওক আৰু দ্বিতীয়টো হ’ল বৈচিত্ৰতা৷ স্থায়ীত্ব এইবাবেই যে লোকসভাতো ভংগ হয় কিন্তু ইয়াৰ যি জন্ম হ’ল সেয়া হ’ল যুগমীয়া৷ মানুহ আহিব, যাব, কিন্তু এই ব্যৱস্থা চিৰ যুগমীয়া হৈ ৰ’ব৷ এয়া হ’ল এক অনন্য বিশেষত্ব৷ আৰু দ্বিতীয়টো হ’ল বৈচিত্ৰতা- কাৰণ ইয়াত ৰাজ্যসমূহৰ প্ৰতিনিধিত্বই হ’ল প্ৰাথমিক কাম৷ এক প্ৰকাৰে ভাৰতৰ গণতান্ত্ৰিক গাঁথনিৰ আত্মাই আমাক সকলো সময়তে অনুপ্ৰেৰণা প্ৰদান কৰে৷ ভাৰতৰ বৈচিত্ৰতা, ভাৰতৰ অনৈক্যতাত একতাৰ যি সূত্ৰ আছে, তাৰে আটাইতকৈ বৃহৎ শক্তি এই সদনত পৰিলক্ষিত হয় আৰু সেয়া সময়ে-সময়ে প্ৰতিফলিতও হয়৷ ঠিক সেইদৰে সেই বৈচিত্ৰতাসমূহৰ সৈতে আমি যেতিয়া আগবাঢ়ো তেতিয়া সেই সদনৰ আৰু এটা লাভ এয়াও যে সকলোৰে বাবে নিৰ্বাচনৰ বৈতৰণী অতিক্ৰম কৰাটো সহজ নহয় কিন্তু দেশৰ হিত সাধনত তেওঁলোকৰ উপযোগিতা কেতিয়াও কম নহয়৷ তেওঁলোকৰ অভিজ্ঞতা, তেওঁলোক সামৰ্থ সমানেই মূল্যৱান৷ এয়া এনে এক স্থান য’ত সকলো প্ৰকাৰৰ সামৰ্থৱান মহানুভৱ, ভিন্ন ভিন্ন ক্ষেত্ৰৰ অভিজ্ঞতাসম্পন্ন লোক, তেওঁলোকৰ পৰা দেশৰ ৰাজনৈতিক জীৱন লাভান্বিত হয়, দেশৰ নীতি-নিৰ্ধাৰণত লাভ হয়৷ বৈজ্ঞানিকেই হওক, খেল জগতৰেই লোক হওক, কলা জগতৰেই লোক হওক, এনে অনেক মহানুভৱসকলৰ লাভ যাৰ বাবে নিৰ্বাচনী বৈতৰণী অতিক্ৰম কৰা কঠিন হয় কিন্তু এই ব্যৱস্থাৰ ফলত আমাৰ এই বৌদ্ধিক সম্পদৰ লাভ ইয়াত প্ৰাপ্ত হয়৷


    আৰু এই ২৫০তম অধিৱেশনত মই ভাবো যে ইয়াৰ আটাইতকৈ ডাঙৰ উদাহৰণ হ’ল বাবা চাহেব আম্বেদকাৰ নিজেই৷ কাৰণ কিবা নহয় কিবা এটা কাৰণত তেওঁক লোকসভালৈ আহিব দিয়া নাছিল৷ কিন্তু এই ৰাজ্যসভাতেই বাবা চাহেব আম্বেদকাৰৰ ফলত দেশ লাভান্বিত হৈছিল আৰু সেইবাবে আমি এই কথাত গৰ্ব কৰো যে এই সদনৰ পৰা বাবা চাহেব আম্বেকাৰৰ দৰে অনেক মহাপুৰুষৰ দ্বাৰা আমি লাভান্বিত হৈছো৷ এয়াও দেখা গৈছে যে দীৰ্ঘসময়ৰ বাবে বিৰোধী পক্ষৰ কোনো বৃহৎ ভূমিকা নাছিল, বিৰোধিতাও কম আছিল- এনেকুৱাও সময় আছিল৷ আজি প্ৰতি পলে পলে সংঘৰ্ষ, প্ৰতি পলে পলে বিৰোধিতাৰ ভাব৷ কিন্তু সেই সময়ত যেতিয়া বিৰোধিতাৰ ভাব প্ৰায় নোহোৱাৰ দৰেই আছিল, এই সদনত এনে বহু অভিজ্ঞতাপূৰ্ণ আৰু বিদ্বান লোক আছিল যিসকলে নিৰংকুশভাৱে শাসন ব্যৱস্থা পৰিচালিত কৰিছিল৷ শাসনাধিষ্ঠ লোকসকলক উপযুক্ত দিশত আগুৱাই যোৱাৰ প্ৰেৰণা দিছিল৷ এয়া আমাৰ সকলোৰে বাবে স্মৰণীয়৷


    আদৰণীয় সভাপতি মহোদয়, আমাৰ প্ৰথম উপ-ৰাষ্ট্ৰপতি ডঃ সৰ্বপল্লী ৰাধাকৃষ্ণণে এই সদনৰ সম্বন্ধত যি কথা কৈছিল সেয়া মই আপোনালোকৰ সন্মুখত প্ৰস্তুত কৰিবলৈ ওলাইছো৷ ডঃ ৰাধাকৃষ্ণণে কৈছিল, এই আসনত বহিয়েই তেওঁ কৈছিল আৰু আজিও সেয়া সমানেই প্ৰাসংগিক হৈ আছে৷ আৰু আপুনি আদৰণীয় প্ৰণৱ মুখাৰ্জীৰ কথা উল্লেখ কৰক অথবা স্বয়ং নিজৰ দুখ ব্যক্ত কৰক, এই সকলো কথা তাত আছে আৰু সেই সময়ত ৰাধাকৃষ্ণণে কৈছিল- আমাৰ বিচাৰ, আমাৰ ব্যৱহাৰ আৰু আমাৰ চিন্তা-ধাৰাই দুই ধৰণৰ আমাৰ সংসদীয় প্ৰণালীৰ ঔচিত্যক প্ৰতিষ্ঠাপিত কৰিব৷ সংবিধানৰ অংশীদাৰ এই দ্বিসদনীয় ব্যৱস্থাৰ পৰীক্ষা আমাৰ কামৰ দ্বাৰা হ’ব৷ আমি প্ৰথমবাৰলৈ আমাৰ সংসদীয় প্ৰণালীত দুই ধৰণৰ সদনৰ শুভাৰম্ভ কৰিছো৷ আমাৰ প্ৰয়াস এয়াই হ’ব লাগে যে আমি আমাৰ চিন্তা-ধাৰা, সামৰ্থ আৰু বিচাৰৰ দ্বাৰা দেশৰ এই ব্যৱস্থাৰ ঔচিত্য স্থাপন কৰিব লাগে৷


    ২৫০তম অধিৱেশনৰ পিছত অভিজ্ঞতা এনেদৰে সম্পূৰ্ণ হোৱাৰ পিছত বৰ্তমান আৰু অনাগত প্ৰজন্মৰ দায়িত্ব এনেদৰে বৃদ্ধি হয় যে ডঃ ৰাধাকৃষ্ণণে যি আশা কৰিছিল, আমি সেই প্ৰত্যাশাৰ নিম্নগামী হোৱা নাইতো, আমি সেই প্ৰত্যাশাসমূহ পূৰণ কৰি আছো নে, অথবা পৰিৱৰ্তিত সময়ত আমি সেই প্ৰত্যাশাত আৰু ভাল মূল্য সংযোজন কৰি আছো, এই কথা চিন্তা কৰাৰ সময়৷ আৰু মোৰ বিশ্বাস যে সদনৰ বৰ্তমান প্ৰজন্মই আৰু আগন্তুক প্ৰজন্মইও ডঃ ৰাধাকৃষ্ণণৰ প্ৰত্যাশাসমূহ পূৰণ কৰাৰ বাবে নিৰন্তৰ প্ৰয়াস কৰি থাকিব আৰু অনাগত দিনসমূহত দেশক……৷


    যিদৰে অলপ আগেয়ে আদৰণীয় সভাপতি মহোদয়ে ক’লে, যদি আমি বিগত ২৫০খন অধিৱেশনৰ কথা বিবেচনা কৰো তেন্তে এনে বহু ঐতিহাসিক বিধেয়ক গৃহীত হৈছে যি দেশৰ জীৱন চালিত কৰাৰ ভেঁটি হিচাপে বিবেচিত হৈছে৷ আৰু মইও যদি বিগত পাঁচ বছৰৰ হিচাপ-নিকাচ পৰিলক্ষিত কৰো তেন্তে মোৰ বাবেও সৌভাগ্যৰ কথা এয়ে যে এনে অনেক গুৰুত্বপূৰ্ণ ঘটনাৰ সাক্ষী হোৱাৰ অৱকাশো মই লাভ কৰিছো৷ আৰু সেইবাবে মই স্বয়ং লাভান্বিত হৈছো আৰু মই সকলোৰে ওচৰত কৃতজ্ঞ৷


    যদি আমি বিগত পাঁচ বছৰলৈ চাও তেন্তে এই সদনতেই তিনি তালাকৰ আইন হ’ব নে নহয়, সকলোৱে ভাবিছিল ওলমি ৰ’ব, কিন্তু এই সদনৰ পৰিপক্কতা এনে যে এক বৃহৎ গুৰুত্বপূৰ্ণ মহিলা সৱলীকৰণৰ কাম এই সদনতেই কৰা হৈছে৷ আমাৰ দেশত সংৰক্ষণৰ বিৰোধিতা কৰি প্ৰতি পল সংঘৰ্ষৰ বীজ ৰোপণ কৰা হৈছে৷ তাত অশান্তিৰ সৃষ্টি কৰিবলৈ ভৰপক প্ৰয়াস কৰা হৈছে৷ কিন্তু এয়া গৌৰৱৰ কথা যে এই সদনত সাধাৰণ শ্ৰেণীৰ দুখীয়া লোকৰ দহ শতাংশৰ আৰক্ষণৰ সিদ্ধান্ত গ্ৰহণ কৰা হ’ল, কিন্তু দেশত ক’তো অশান্তিৰ সৃষ্টি নহ’ল, বিৰোধিতাৰ সৃষ্টি নহ’ল, সহমতৰ ভাব প্ৰকাশ হ’ল, এয়াও এই সদনৰ বাবেই সম্ভৱ হৈছে৷


    সেইদৰে আমি জানো জিএছটিৰ বিষয়ে- দীৰ্ঘসময় ধৰি যিসকল শাসনত আছিল প্ৰত্যেকেই পৰিশ্ৰম কৰিলে৷ কম হৈছে, হোৱা নাই, সংশোধন লাগে, সংশোধন নালাগে- এই সকলো তৰ্ক চলি থাকিল কিন্তু এক ৰাষ্ট্ৰ এক কৰ ব্যৱস্থা প্ৰণয়ন কৰা হ’ল আৰু এই সদনে সৰ্বসন্মতিৰে দেশক দিশ প্ৰদানৰ কাম কৰিলে আৰু সেইবাবে আমি নতুন বিশ্বাসৰ সৈতে বিশ্বত আমাৰ কথা ৰাখিব পাৰিছো৷


    দেশৰ একতা আৰু অখণ্ডতা- এই সদনত ১৯৬৪ চনত যি প্ৰতিজ্ঞা কৰা হৈছিল যে এবছৰৰ ভিতৰত ইয়াৰ কাম কৰা হ’ব, যি নহ’লগৈ; সেই ধাৰা ৩৭০ আৰু ৩৫ (ক) এই সদনত আৰু পিছলৈ লোকসভাত কৰা হ’ল আৰু সেইবাবে এই সদনে নিজৰ মাজতেই দেশৰ একতা-অখণ্ডতাৰ বাবে ইমান গুৰুত্বপূৰ্ণ সিদ্ধান্তৰ অন্তৰালত যি ভূমিকা পালন কৰি আছে সেয়া অন্যতম বিবেচিত হৈছে৷ আৰু এয়াও এক বিশেষত্ব যে এই সদনে এই কথা স্মৰণ কৰিব যে সংবিধানৰ ভিতৰত ধাৰা ৩৭০ৰ পৰিচয় ঘটোৱা ব্যক্তিজন আছিল এন গোপালাস্বামী৷


    আমাৰ সংবিধান নিৰ্মাতাসকলে আমাক যি দায়িত্ব প্ৰদান কৰিছে, আমাৰ প্ৰাথমিকতা হ’ল কল্যাণকামী ৰাজ্য, কিন্তু তাৰ সৈতে এটা দায়িত্বও আছে- ৰাজ্যসমূহৰ কল্যাণ৷ অৰ্থাৎ ভাৰত, আমি কল্যাণকামী ৰাজ্যৰ ৰূপত কাম কৰিম কিন্তু সেই একে সময়তে আমাৰ এনে দায়িত্বও আছে- সেয়া হ’ল ৰাজ্যসমূহৰো কল্যাণ৷ আৰু এই দুয়োটা মিলি, ৰাজ্য আৰু কেন্দ্ৰ মিলি দেশক আগুৱাই লৈ যাব পাৰি আৰু সেই কাম কৰাত এই সদনে কাৰণ ই ৰাজ্যসমূহৰ উপস্থাপন সমগ্ৰ শক্তিৰ সৈতে, বৃহৎ ভূমিকা পালন কৰিছে আৰু আমাৰ সাংবিধানিক সংস্থাসমূহক শক্তি প্ৰদান কৰাৰো কাম কৰিছে৷ আমাৰ সংঘীয় গাঁথনি, আমাৰ দেশৰ বিকাশৰ বাবে এক গুৰুত্বপূৰ্ণ চৰ্ত আৰু ৰাজ্য তথা কেন্দ্ৰ চৰকাৰে মিলি কাম কৰক, তেতিয়াহে প্ৰগতি সম্ভৱ হয়৷


    ৰাজ্যসভাই এই কথা সুনিশ্চিত কৰে যে দেশত কেন্দ্ৰ আৰু ৰাজ্য চৰকাৰ প্ৰতিদ্বন্ধী নহয়৷ কিন্তু আমি প্ৰতিভাগী, সহভাগী হৈ দেশক আগুৱাই লৈ যোৱাৰ কাম কৰো৷ ইয়াত যি বিচাৰধাৰাৰ আদান-প্ৰদান হয়, ইয়াৰ সাৰাংশসমূহ প্ৰতিনিধিসকলে নিজৰ ৰাজ্যলৈ লৈ যায় আৰু নিজৰ ৰাজ্য চৰকাৰৰ সন্মুখত প্ৰকাশ কৰে৷ ৰাজ্যৰ চৰকাৰক ইয়াৰ সৈতে জড়িত কৰাৰ বাবে অনুপ্ৰেৰিত কৰাৰ কাম অজানিতেও সতৰ্ক ৰূপত আমি কৰাটো আৱশ্যক৷


    দেশৰ বিকাশ আৰু ৰাজ্যৰ বিকাশ- এই দুটা পৃথক নহয়৷ ৰাজ্যৰ বিকাশ অবিহনে দেশৰ বিকাশ সম্ভৱ নহয় আৰু দেশৰ বিকাশৰ নক্সা ৰাজ্যৰ বিকাশৰ বিপৰীত হ’লে ৰাজ্যও বিকশিত নহ’ব৷ আৰু এই কথাসমূহক এই সদনে সবাতোকৈ অধিক প্ৰতিবিম্বিত কৰে, জীৱন্ততাৰ সৈতে প্ৰতিবিম্বিত কৰে৷ কেন্দ্ৰ চৰকাৰে বহু নীতি নিৰ্ধাৰণ কৰে৷ সেই নীতিসমূহত ৰাজ্যৰ প্ৰত্যাশা, ৰাজ্যসমূহৰ স্থিতি, ৰাজ্যসমূহৰ অনুভৱ, ৰাজ্যসমূহৰ সমস্যা- সেই কথাসমূহক চৰকাৰৰ নীতি-নিৰ্ধাৰণত অতিশয় সঠিক ধৰণে কোনোবাই প্ৰণয়ন কৰিব পাৰে যদি সেয়া এই সদনেই কৰিব পাৰে, এই সদনৰ সদস্যসকলে কৰিব পাৰে৷ আৰু তাৰ দ্বাৰা গণতান্ত্ৰিক গাঁথনিও উপকৃত হয়৷ সকলো কাম একে সময়তে নহয়, কিছু কাম এই পাঁচ বছৰত হ’ব আৰু কিছু কাম আগন্তুক পাঁচ বছৰত হ’ব, কিন্তু দিশ নিৰ্ধাৰণ হয় আৰু সেই কাম ইয়াৰ পৰাই হৈছে৷


    আদৰণীয় সভাপতি মহোদয়, ২০০৩ চনত যেতিয়া এই সদনৰ ২০০ তম অধিৱেশন অনুষ্ঠিত হৈছিল তেতিয়াও এক সমাৰোহ হৈছিল আৰু তেতিয়াও এনডিএৰ চৰকাৰ আছিল আৰু অটল বিহাৰী বাজপেয়ী মহোদয় প্ৰধানমন্ত্ৰী আছিল৷ সেই ২০০তম অধিৱেশনত আদৰণীয় অটলজীয়ে যি ভাষণ প্ৰদান কৰিছিল সেয়া অতিশয় সুন্দৰ আছিল৷ তেওঁৰ কথা কোৱাৰ এক স্বকীয় ভংগীমা আছিল৷ তেওঁ কৈছিল যে আমাৰ সংসদীয় গণতন্ত্ৰৰ শক্তি বৃদ্ধিৰ বাবে দ্বিতীয় চেম্বাৰ বিদ্যমান আৰু তেওঁও সাৱধানবাণী শুনাইছিল যে দ্বিতীয় গৃহক যাতে কোনেও দ্বিতীয় পৰ্যায়ৰ গৃহ বিবেচনা কৰাৰ ভুল নকৰে৷ এই সাৱধানবাণী অটলজীয়ে প্ৰদান কৰিছিল যে দ্বিতীয় গৃহক যাতে কোনেও দ্বিতীয় পৰ্যায়ৰ গৃহ বিবেচনা কৰাৰ ভুল নকৰে৷ অটলজীৰ সেই বিষয়ে মই যেতিয়া পঢ়িছিলো তেতিয়া এনে লাগিল যে ইয়াক আজিৰ সম্বন্ধত কিছু নতুন ধৰণে যদি প্ৰস্তুত কৰিবলগীয়া হয় তেন্তে মই ক’ম যে ৰাজ্যসভা হ’ল দ্বিতীয় গৃহ, ই দ্বিতীয় পৰ্যায়ৰ গৃহ নহয় আৰু ভাৰতৰ বিকাশৰ বাবে ই সমৰ্থিত গৃহ হৈ থাকিব লাগে৷


    যেতিয়া আমাৰ সংসদীয় প্ৰণালীৰ ৫০ বছৰ হৈছিল তেতিয়া অটলজীয়ে এক ভাষণ প্ৰদান কৰিছিল, সংসদীয় প্ৰণালীৰ ৫০ বৰ্ষত তেওঁ সেই ভাষণত এক কাব্যিক ভাৱত এষাৰ কথা কৈছিল৷ তেওঁ কৈছিল- এখন নদীৰ প্ৰবাহ তেতিয়ালৈ ভাল লাগে যেতিয়া তাৰ তট শক্তিশালী হৈ থাকে৷ আৰু তেওঁ কৈছিল যে ভাৰতৰ সংসদীয় যি প্ৰবাহ সেয়া হ’ল আমাৰ গণতান্ত্ৰিক প্ৰক্ৰিয়া- এটা পাৰ হ’ল লোকসভা আৰু আনটো পাৰ হ’ল ৰাজ্যসভা৷ এই দুয়োটা পাৰ যদি শক্তিশালী হৈ থাকে তেতিয়াহে গণতান্ত্ৰিক পৰম্পৰাৰ প্ৰবাহো সঠিক ধৰণে আগবাঢ়িব৷ এই কথা আদৰণীয় অটলজীয়ে সেই সময়তেই কৈছিল৷


    এটা কথা নিশ্চিত যে ভাৰতৰ যি গণতান্ত্ৰিক গাঁথনি আছে সেয়া বৈচিত্ৰতাৰে ভৰা৷ কিন্তু অনিবাৰ্য চৰ্ত এয়েই যে আমি সদায়েই ৰাষ্ট্ৰীয় দৃষ্টিকোণ কেন্দ্ৰৱৰ্তী কৰি ৰাখিব লাগিব৷ কিন্তু ৰাষ্ট্ৰীয় দৃষ্টিকোণৰ সৈতে ক্ষেত্ৰীয় যি হিত সম্ভৱ, তাৰ সন্তুলনো বহু সঠিক ধৰণে প্ৰস্তুত কৰিব লাগিব, তেতিয়াহে আমি আগবাঢ়িব পাৰিম৷


    মই আজি, হ’ব পাৰে যাৰ উল্লেখ কৰিছো, তেওঁলোকৰ বাহিৰেও অন্য লোক থাকিব পাৰে, কিন্তু মই দুটা দলৰ বিষয়ে আজি উল্লেখ কৰিব বিচাৰিছো- এটা এনচিপি আৰু আনটো বিজেডি৷ আৰু কাৰোবাৰ নাম থাকি গ’লে মোক ক্ষমা কৰিব, কিন্তু মই দুটাৰ উল্লেখ কৰিছো৷ এই দুয়োটা দলৰ বিশেষত্ব প্ৰত্যক্ষ কৰক- তেওঁলোকে নিজে এক নিয়মানুৱৰ্তিতা নিৰ্ধাৰণ কৰিছে যে আমি কুঁৱালৈ নাযাও আৰু মই দেখিছো যে এবাৰো তেওঁলোকৰ দলৰ সদস্যই নিয়ম ভংগ কৰা নাই৷ আমি সকলো ৰাজনৈতিক দলসমূহে এয়া শিকিব লাগিব, মোৰ দলৰ সদস্যসকলেও৷ আমি সকলোৱে এয়া শিকিব লাগিব যে নিয়ম পালন কৰা স্বত্বেও এনচিপি বা বিজেডি কোনোটোৰে বিকাশ যাত্ৰাত বাধা অহা নাই অথবা ৰাজনৈতিক বিকাশ যাত্ৰাতো বাধা অহা নাই৷ আৰু মই ভাবো যে আজি যেতিয়া ২৫০তম অধিৱেশন অনুষ্ঠিত হৈছে তেন্তে এনেকুৱা যি উত্তম ঘটনা আছে ইয়াৰ উল্লেখ হ’ব লাগে আৰু জনসাধাৰণৰ সন্মুখলৈ আনিব লাগে৷


    মোৰ বিশ্বাস যে সদনৰ গৰিমাৰ দিশত যিসমূহ আৱশ্যক সেয়া পালন কৰাতো সকলো সদস্যই নিজৰ ভূমিকা পালন কৰিছে৷ আপোনালোকৰ বেদনা, ব্যথা প্ৰকট হৈছে৷ আমি সকলোৱে চেষ্টা কৰিম, এই ২৫০তম অধিৱেশনত আমি সকলোৱে সংকল্প গ্ৰহণ কৰিম যে আপোনালোক সকলোৰে কষ্ট কম হওক, আপোনালোকৰ ভাৱনাৰ আদৰ হওক, নিয়মানুৱৰ্তিতা পালন কৰাৰ প্ৰয়াস হওক৷


    এই সংকল্পৰ সৈতে মই পুনৰবাৰ এই গুৰুত্বপূৰ্ণ মুহূৰ্তত সকলোকে অশেষ শুভকামনা জনাইছো৷ সকলোকে ধন্যবাদ জ্ঞাপন কৰি মই মোৰ ভাষণৰ বিৰতি কৰিছো৷


    অশেষ-অশেষ ধন্যবাদ৷


    *****


    वीआरआरके / एसएच / बीएम / एम / एनएस/MANN

    
    
    (Release ID: 1593331) Visitor Counter : 2
    
    
      Read this release in: English , Urdu , Hindi , Marathi , Bengali , Gujarati , Tamil