      पर्यटन मंत्रालय

      पर्यटन के क्षेत्र में सहयोग बढ़ाने के लिए भारत और फिनलैंड ने समझौता ज्ञापन पर हस्‍ताक्षर किए
      Posted On: 21 NOV 2019 7:34PM by PIB Delhi


    पर्यटन के क्षेत्र में सहयोग बढ़ाने के लिए भारत और फिनलैंड ने करार किया है। इसके लिए भारत की ओर से केन्‍द्रीय संस्कृति और पर्यटन मंत्री (स्वतंत्र प्रभार) , प्रहलाद सिंह पटेल तथा फिनलैंड की ओर से वहां के आर्थिक और रोजगार मामलों के मंत्री श्री तीमोहाराक्का की ओर से आज एक समझौता ज्ञापन पर हस्‍ताक्षर किए गए। इस अवसर श्री तीमोहाराक्का के साथ फिनलैंड का एक उच्‍च स्‍तरीय प्रतिनिधि मंडल मौजूद था जिसमें फिनलैंड के काउंसलर / डीएचएम और नामित की गई राजदूत सुश्री रित्‍वाकोकू रोडे शामिल थीं। पर्यटन मंत्रालय के सचिव श्री योगेन्‍द्र त्रिपाठी भी इस अवसर पर उपस्थित थे।


    भारत और फिनलैंड के बीच लंबे समय से मजबूत राजनयिक और आर्थिक संबंध रहे हैं। अब दोनों देशों ने इस संबंधों को आगे और सशक्‍त बनाने की दिशा में कदम बढ़ाते हुए पर्यटन के क्षेत्र में सहयोग के लिए एक समझौता ज्ञापन पर हस्ताक्षर किए हैं।


    भारत में फिनलैंड से बड़ी संख्‍या में पर्यटक आते हैं। इस लिहाज से विदेशी पर्यटकों के मामले में फिनलैंड भारत के लिए एक बड़ा पर्यटन बाजार है। वर्ष 2018 में फिनलैंड से कुल 21239 पर्यटक भारत आए थे। ऐसे में दोनों देशों के बीच पर्यटन को बढ़ावा देने के लिए समझौता ज्ञापन पर हस्‍ताक्षर से आगे इस क्षेत्र में सहयोग की संभावनांए और बढ़ेंगी।


    समझौता ज्ञापन पर हस्ताक्षर से पर्यटन के क्षेत्र में पर्यटन से संबंधित डेटा, ज्ञान और विशेषज्ञता आदि साझा करने तथा पर्यटन नीति की योजना, कार्यान्वयन और बहुपक्षीय विकास कार्यक्रमों तथा अंतरराष्ट्रीय वित्तीय संस्थानों की परियोजनाओं के संदर्भ में समान हित से जुड़ी भागीदारी को प्रोत्साहित करते हुए द्विपक्षीय संबंधों को मजबूत बनाना है।


    इससे पहले कल 20/11/2019 बुल्गारिया गणराज्य की आर्थिक और जनसांख्यिकी नीति की मंत्री, सुश्री मैरीना निकोलोवा ने एक उच्च स्तरीय प्रतिनिधिमंडल के साथ संस्कृति और पर्यटन मंत्री (स्वतंत्र प्रभार), श्री प्रहलाद के साथ मुलाकात की। इस दौरान भारत और बुल्‍गारिया के बीच पर्यटन को बढ़ावा देने और विकसित करने के तौर तरीकों पर चर्चा की गई।


    ***


    
    
    आर.के.मीणा/आरएनएम/एएम/एमएस/– 4340

    
    
    (Release ID: 1593059) Visitor Counter : 114
    
    
      Read this release in: English