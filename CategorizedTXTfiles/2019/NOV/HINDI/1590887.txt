      शिक्षा मंत्रालय

      मानव संसाधन विकास राज्य मंत्री श्री संजय धोत्रे ने नवोदय विद्यालय समिति के लिए शालादर्पण पोर्टल लॉन्च किया
      
      शालादर्पण पोर्टल नवोदय विद्यालयों में पारदर्शिता लाएगा : श्री संजय धोत्रे

      Posted On: 06 NOV 2019 6:31PM by PIB Delhi

    मानव संसाधन विकास राज्‍य मंत्री श्री संजय धोत्रे ने आज नई दिल्‍ली में नवोदय विद्यालय समिति के लिए शालादर्पण पोर्टल लॉन्‍च किया। यह पोर्टल स्‍कूल स्‍वचालन और प्रबंधन प्रणाली से संबंधित है। नवोदय विद्यालय समिति के 22 , 000 शिक्षकों और कर्मचारियों तथा 2 , 00 , 000 छात्रों के बीच सूचना साझा करने के लिए इस एकीकृत प्‍लेटफॉर्म को विकसित किया गया है। इस अवसर पर नवोदय विद्यालय समिति के आयुक्‍त श्री विश्‍वजी‍त कुमार सिंह और सी-डैक के कार्यकारी निदेशक श्री विवेक खनेजा उपस्थित थे।


    इस अवसर पर श्री संजय धोत्रे ने नवोदय विद्यालयों के योगदान और ग्रामीण बच्‍चों को शैक्षणिक रूप से आगे बढ़ाने के लिए शिक्षकों के योगदान की चर्चा की। उन्‍होंने कहा कि शिक्षक और अन्‍य कर्मचारी इन ग्रामीण बच्‍चों को चौबीसों घंटे सेवा प्रदान करते हैं। इससे बच्‍चों का सर्वांगीण विकास होता है। शालादर्पण पोर्टल से नवोदय विद्यालय की कई प्रक्रियाएं आसान हो जाएगी और इससे पारदर्शिता भी आएगी।


    शालादर्पण विद्यालय ई-प्रशासन स्‍वचालन और प्रबंधन प्रणाली है। इसके कार्यान्‍वयन से नवोदय विद्यालयों की सभी गतिविधियों को ऑटोमेशन की सुविधा मिलेगी। नवोदय विद्यालय समिति देश की सबसे बड़ी आवासीय विद्यालय समिति है। इसके अंतर्गत 636 विद्यालय , 8 क्षेत्रीय कार्यालय , 8 एनएलआई और एक मुख्‍यालय हैं।


    प्रणाली के प्रमुख घटक हैं –


    · पूर्ण स्कूल स्वचालन के लिए स्कूल सूचना और प्रबंधन प्रणाली


    · सूचना प्रसार के लिए द्विभाषी पठन सामग्री प्रबंधन पोर्टल


    · सभी कर्मचारियों की दिन-प्रतिदिन की गतिविधियों का प्रबंधन करने के लिए कर्मचारी ईआरपी


    · बजट और वित्त प्रबंधन प्रणाली


    · सामान और भंडार प्रबंधन प्रणाली


    · पुस्तकालय प्रबंधन प्रणाली


    ***


    आर.के.मीणा/आरएनएम/जेके/जीआरएस – 4057

    
    
    (Release ID: 1590887) Visitor Counter : 34
    
    
      Read this release in: English , Urdu