      आवास एवं शहरी कार्य मंत्रालय

      ‘एनसीआर-2041’ सम्मेलन का आयोजन
      Posted On: 08 NOV 2019 4:36PM by PIB Delhi


    ‘ एनसीआर-2041 ’ सम्मेलन का आयोजन 11 नवम्बर, 2019 को राष्ट्रीय राजधानी में होगा। सम्मेलन की थीम ‘ प्लानिंग फॉर टुमारोज ग्रेटस्ट कैपिटल रीजन ’ (भावी वृहत्तम राजधानी क्षेत्र की योजना) है। सम्मेलन में विश्व के सबसे बड़े महानगरीय क्षेत्र के समुचित विकास से जुड़े मुद्दों पर विचार किया जाएगा। सम्मेलन की अध्यक्षता आवासन एवं शहरी कार्य मंत्रालय के सचिव श्री डी. एस. मिश्रा करेंगे।


    उल्लेखनीय है कि वर्ष 2021 को मद्देनजर रखते हुए क्षेत्रीय योजना को 17 सितम्बर, 2005 में अधिसूचित किया गया था और यह इस समय लागू है। अब वर्ष 2041 को मद्देनजर रखते हुए अगली क्षेत्रीय योजना तैयार किये जाने की आवश्यकता है। क्षेत्रीय योजना में यातायात, जल, सीवर, ठोस अपशिष्ट, बिजली, भू-उपयोग इत्यादि विभिन्न मुद्दों पर गौर किया जाता है। संयुक्त राष्ट्र की एक रिपोर्ट के अनुसार दिल्ली 2028 तक टोक्यो को पीछे छोड़कर दुनिया का सबसे बड़ा महानगर बन जाएगा।


    राष्ट्रीय राजधानी क्षेत्र का रकबा लगभग 55,083 वर्ग किलोमीटर है और इसकी आबादी लगभग 6 करोड़ है। राष्ट्रीय राजधानी क्षेत्र के अंतर्गत निम्नलिखिच क्षेत्र आते हैं–

     1. पूरा राष्ट्रीय राजधानी क्षेत्र दिल्ली
     2. हरियाणा के उप-क्षेत्रों में गुरुग्राम , फरीदाबाद , रोहतक , सोनीपत , रेवाड़ी , झज्जर , मेवात , पलवल , पानीपत , महेंद्रगढ़ , जींद , करनाल , भिवानी और चरखी दादरी
     3. राजस्थान के उप-क्षेत्रों में अलवर और भरतपुर जिले
     4. उत्तर प्रदेश के उप-क्षेत्रों में गौतम बुद्ध नगर , गाजियाबाद , मेरठ , बुलंदशहर , बागपत , हापुड़ , मुजफ्फरनगर और शामली

    उपरोक्त क्षेत्रों के विकास के लिए संसद में 1985 में कानून पारित करके राष्ट्रीय राजधानी क्षेत्र योजना बोर्ड (एनसीआरपीबी) का गठन किया था, जो आवासन एवं शहरी कार्य मंत्रालय के अधीन है। एनसीआरपीबी का दायित्व है कि अंधाधुंध विकास पर रोक लगाने के लिए उपरोक्त क्षेत्र में अवसंरचना के विकास तथा जमीन के इस्तेमाल पर नियंत्रण के विषय में उचित नीति तैयार करे।


    ***


    आर.के.मीणा/आरएनएम/एकेपी/सीएस-4085

    
    
    (Release ID: 1591045) Visitor Counter : 358
    
    
      Read this release in: English , Urdu
    
    
    

4.