      पर्यटन मंत्रालय

      8वें अंतर्राष्‍ट्रीय टूरिज्‍म मार्ट का आयोजन 23-25 नवम्‍बर, 2019 को इम्‍फाल मणिपुर में
      Posted On: 22 NOV 2019 4:18PM by PIB Delhi


      पर्यटन मंत्रालय , भारत सरकार पूर्वोत्‍तर राज्‍यों के सहयोग से मणिपुर के इम्‍फाल में 23 नवम्‍बर से 25 नवम्‍बर , 2019 तक अंतर्राष्‍ट्रीय टूरिज्‍म मार्ट (आईटीएम) का आयोजन कर रहा है। इस कार्यक्रम का उद्घाटन 23 नवम्‍बर , 2019 को संस्‍कृति एवं पर्यटन राज्‍य मंत्री (स्‍वतंत्र प्रभार) श्री प्रहलाद सिंह पटेल और मणिपुर के मुख्‍यमंत्री श्री एन.बीरेन सिंह संयुक्‍त रूप से करेंगे। पर्यटन सचिव श्री योगेन्‍द्र त्रिपाठी और केन्‍द्रीय मंत्रालयों तथा पूर्वोत्‍तर राज्‍यों के अन्‍य गणमान्‍य व्‍यक्ति भी इस अवसर पर उपस्थित रहेंगे।


      यह आठवां अंतर्राष्‍ट्रीय टूरिज्‍म मार्ट है तथा यह घरेलू और अंतर्राष्‍ट्रीय बाजारों में पूर्वोत्‍तर क्षेत्र की पर्यटन की संभावनाओं को उजागर करने के उद्देश्‍य से आयोजित किया जाना वाला एक सालाना कार्यक्रम है। यह कार्यक्रम आठों पूर्वोत्‍तर राज्‍यों के पर्यटन क्षेत्र से जुड़े कारोबारियों और उद्यमियों को एक मंच पर लाता है। यह आयोजन खरीदारों , विक्रेताओं , मीडिया , सरकारी एजेंसियों और अन्‍य हितधारकों के बीच संपर्क को सुगम बनाने के उद्देश्‍य से किया जाता है। भारत के पूर्वोत्‍तर क्षेत्र में अरूणाचल प्रदेश , असम , मणिपुर , मेघालय , मिजोरम , नगालैंड , त्रिपुरा और सिक्किम शामिल हैं और ये सभी राज्‍य पर्यटन की दृष्टि से विविध आकर्षणों और उत्‍पादों से युक्‍त हैं। क्षेत्र की वैविध्‍यपूर्ण भौगोलिक स्थिति , इसकी वनस्‍पतियां एवं जीव-जंतु , प्राचीन परम्‍पराओं और जीवन शैलियों की समृद्ध धरोहर से संपन्‍न जनजातीय समुदाय , इसके त्‍योहार , कला एवं शैलियां इस क्षेत्र को छुट्टियों में अन्‍वेषण करने योग्‍य उपयुक्‍त स्‍थल बनाती हैं।


      आठवां अंतर्राष्‍ट्रीय टूरिज्‍म मार्ट ‘ सतत पर्यटन आर्थिक वृद्धि एवं रोजगार का वाहक ’ पर प्रकाश डालेगा। पूर्वोत्‍तर क्षेत्र में पर्यटन को बढ़ावा देने पर विचार-विमर्श के अलावा यह मार्ट सांस्‍कृतिक संबंधों को बढ़ावा देने , पूर्वोत्‍तर क्षेत्र के राज्‍यों का अन्‍य पड़ोसी देशों के साथ संपर्क बढ़ाने का भी मंच प्रदान करता है।


      दुनिया भर के और देश के विभिन्‍न क्षेत्रों के खरीददार एवं मीडिया प्रतिनिधि इस मार्ट में भाग लेंगे और पूर्वोत्‍तर क्षेत्र के विक्रेताओं के साथ सीधे मुलाकात का अवसर प्राप्‍त करेंगे। इससे क्षेत्र के पर्यटन उत्‍पादों के आपूर्तिकर्ताओं को क्षेत्र के पर्यटन को बढ़ावा देने के उद्देश्‍य से अंतर्राष्‍ट्रीय और घरेलू खरीददारों तक संपर्क साधने का अवसर उपलब्‍ध होगा। इस मार्ट में , ऑस्ट्रेलिया , कनाडा , कंबोडिया , चेक , दुबई , इटली , जापान , ओमान , कोरिया , म्यांमार , मलेशिया , सऊदी अरब , दक्षिण अफ्रीका , सिंगापुर , स्पेन , थाईलैंड , अमेरिका , ब्रिटेन , वियतनाम सहित 19 से अधिक देशों से कुल 36 विदेशी क्रेता प्रतिनिधि भाग ले रहे हैं।


      विदेशी प्रतिनिधियों के अलावा देश के विभिन्‍न भागों से पर्यटन क्षेत्र के 49 घरेलू हितधारक और पूर्वोत्‍तर राज्‍यों के 109 विक्रेता इस मार्ट में भाग ले रहे हैं। इन पूर्वोत्‍तर राज्‍यों के राज्‍य पर्यटन विभागों के प्रतिनिधि पर्यटन की दृष्टि से महत्‍वपूर्ण अपने क्षेत्र के स्‍थलों के बारे में बताएंगे और प्रतिनिधियों के साथ संपर्क करेंगे।


      अंतर्राष्‍ट्रीय और घरेलू खरीददार पूर्वोत्‍तर क्षेत्र के विक्रेताओं के साथ कारोबारी बैठकें करेंगे। इसके अलावा इस तीन दिवसीय कार्यक्रम में राज्‍य सरकारों द्वारा उनके यहां पर्यटन की संभावनाओं के बारे में प्रस्‍तुतियां , सांस्‍कृतिक संध्‍याओं तथा इम्‍फाल और उसके आस-पास स्‍थानीय स्‍थलों का दौरा आयोजित किया जाएगा।


      पूर्वोत्‍तर राज्‍यों के राज्‍य पर्यटन विभागों द्वारा आयोजित की जा रही प्रदर्शनी में प्रतिभागी राज्‍यों के पर्यटन उत्‍पादों को प्रदर्शित करने के लिए खूबसूरत हस्‍तशिल्‍प और हथकरघा वस्‍तुओं को दर्शाया जाएगा। मध्‍य प्रदेश सरकार को भी इसमें भाग लेने तथा अपनी प्रस्‍तुति पेश करने के लिए आमंत्रित किया गया है , क्‍योंकि यह ‘ एक भारत श्रेष्‍ठ भारत ’ पहल के तहत मणिपुर का साझेदार राज्‍य है।


      मार्ट के संपन्‍न हो जाने के बाद क्षेत्र के दौरे आयोजित किये जाने के बारे में विदेशी क्रेता प्रतिनिधियों की जबर्दस्‍त प्रतिक्रिया देखने को मिली है। इससे पूर्वोत्‍तर क्षेत्र के समृद्ध एवं विविधता से भरपूर पर्यटन उत्‍पादों के बारे में जागरूकता फैलाने और उस स्‍थल के बारे में उन्‍हें प्रत्‍यक्ष अनुभव कराने का अवसर प्राप्‍त होगा।


      अंतर्राष्‍ट्रीय टूरिज्‍म मार्ट पूर्वोत्‍तर राज्‍यों द्वारा बारीबारी से आयोजित किये जाते हैं। मणिपुर दूसरी बार इस मार्ट का आयोजन करने जा रहा है। इससे पहले गुवाहाटी , तवांग‍ , शिलांग , गंगतोक , अगरतला भी इस मार्ट का आयोजन कर चुके हैं।


      ***


      आरकेमीणा/आरएनएम/ आरके/वाईबी -4386


    

    
    (Release ID: 1593376) Visitor Counter : 15
    
    
      Read this release in: English , Hindi