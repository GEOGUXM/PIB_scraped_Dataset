      वाणिज्‍य एवं उद्योग मंत्रालय

      ‘जेम’ ने भुगतान संबंधी सेवाओं के लिए इंडियन बैंक और केनरा बैंक के साथ साझेदारी की
      Posted On: 01 NOV 2019 2:54PM by PIB Delhi


    गवर्नमेंट ई-मार्केटप्लेस (जेम ) ने इंडियन बैंक और केनरा बैंक के साथ सहमति पत्र (एमओयू) पर हस्ताक्षर किए हैं। एमओयू के तहत पोर्टल पर एक कैशलेस , पेपरलेस एवं पारदर्शी भुगतान प्रणाली की सुविधा मिलेगी और इसके साथ ही सरकारी निकायों के लिए एक दक्ष खरीद प्रणाली तैयार की जाएगी। इस साझेदारी के जरिए दोनों ही बैंक पोर्टल पर पंजीकृत उपयोगकर्ताओं (यूजर) को कई तरह की सेवाएं मुहैया कराने में समर्थ हो जाएंगे जिनमें जेम पूल खातों (जीपीए ) के माध्यम से धनराशि का अंतरण , परफॉर्मेंस बैंक गारंटी (ई - पीबीजी ), बयाना धन जमा (ईएमडी ) और पेमेंट गेटवे से जुड़ी सलाह देना भी शामिल हैं।


    इंडियन बैंक के साथ एमओयू पर हस्ताक्षर एस. सुरेश कुमार , अपर सीईओ , जेम और एम कार्तिकेयन , जीएम , इंडियन बैंक , दीपेश गहलोत , निदेशक , जेम और नरेंद्र कुमार , एजीएम , इंडियन बैंक ने तल्‍लीन कुमार , मुख्य कार्यकारी अधिकारी , जेम की उपस्थिति में कल किए। केनरा बैंक के साथ एमओयू पर हस्ताक्षर अपर सीईओ , जेम , आर पी जायसवाल , डीजीएम , केनरा बैंक और शांतनु कुमार मजूमदार , जीएम , केनरा बैंक ने किए।


    जेम दरअसल भारत सरकार की एक पहल है जो विभिन्न सरकारी विभागों , संगठनों और सार्वजनिक उपक्रमों (पीएसयू) के लिए आवश्यक आम उपयोग के सामान और सेवाओं की ऑनलाइन खरीद की सुविधा के लिए एकल स्टॉप प्लेटफॉर्म उपलब्‍ध कराता है। जेम पारदर्शी और उत्‍तम खरीद सुनिश्चित करने के उद्देश्‍य से प्रत्यक्ष खरीद , बोली लगाने और रिवर्स नीलामी के लिए आवश्‍यक साधन या टूल मुहैया कराता है।


    भुगतान और विभिन्न बैंकिंग सेवाओं के लिए ऑनलाइन एकीकरण जेम की प्राथमिकताओं में से एक है। जेम पहले ही इस संबंध में 18 अनुसूचित वाणिज्यिक सार्वजनिक और निजी बैंकों के साथ एमओयू पर हस्ताक्षर कर चुका है।


    *****


    आरकेमीणा/आरएनएम/एएम/आरआरएस-3935


    

    
    (Release ID: 1590024) Visitor Counter : 166
    
    
      Read this release in: English , Urdu