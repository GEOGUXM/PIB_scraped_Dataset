      रक्षा मंत्रालय

      रक्षामंत्री श्री राजनाथ सिंह ने रूस में महात्मा गांधी को श्रद्धांजलि अर्पित की
      Posted On: 05 NOV 2019 5:31PM by PIB Delhi


    रक्षामंत्री श्री राजनाथ सिंह ने आज रूस के मॉस्को में भारतीय दूतावास परिसर में राष्ट्रपिता महात्मा गांधी को श्रद्धांजलि अर्पित की। रूस के सरकारी दौरे पर मॉस्को पहुंचने के बाद, श्री राजनाथ सिंह ने भारतीय दूतावास का दौरा कर अपने कार्यक्रमों की शुरूआत की, जहां उन्होंने गांधी जी की मूर्ति पर माल्यार्पण करके उन्हें श्रद्धांजलि अर्पित की। श्री राजनाथ सिंह 5 नवंबर से 7 नवंबर तक रूस के दौरे पर हैं।


    राष्ट्रपिता को श्रद्धांजलि अर्पित करने के बाद रक्षामंत्री ने ट्विट किया, ‘ जैसा कि विश्व उनके जन्म का 150वां जयन्ती वर्ष मना रहा है, गांधीवादी विचार और जीवन के उनके सिद्धांतों से प्रेरित होकर धरती पर शान्ति कायम करने एवं सतत विकास के लिए अपने आपको फिर से समर्पित करें ’ ।


    रक्षामंत्री आज रात 8.15 बजे, रूस के उद्योग एवं व्यापार मंत्री श्री डेनिस मन्तुरोव से मुलाकात करेंगे और ‘ भारत-रूस रक्षा उद्योग सहयोग सम्मेलन ’ का संयुक्त रूप से उद्घाटन करेंगे। इस सम्मेलन में भारत और रूस के बीच रक्षा औद्योगिक सहयोग, प्रौद्योगिकी हस्तांतरण और ‘ मेक इन इंडिया ’ कार्यक्रम के तहत रक्षा उद्योग में भारत में निवेश को बढ़ावा देने के उपायों के बारे में चर्चा की जाएगी।


    6 नवंबर, 2019 को, श्री राजनाथ सिंह सैन्य एवं सैन्य तकनीकी सहयोग पर भारत-रूस अंतर-सरकारी कमीशन की 19वीं बैठक की अध्यक्षता करेंगे।


    रक्षामंत्री रूस के रक्षामंत्री जनरल सर्गेई शोइगु के साथ व्यापक विचार-विमर्श करेंगे, जिसमें दोनों देशों के बीच सैन्य सहयोग और रक्षा औद्योगिक सहयोग शामिल हैं।


    इस अवसर पर, श्री राजनाथ सिंह सेंट पीटर्सबर्ग भी जाएंगे, जहां वे द्वितीय विश्व युद्ध के दौरान जीवन न्यौछावर करने वाले सैनिकों और नागरिकों के सम्मान में पिस्कारेव्सकी मेमोरियल सीमेंट्री में पुष्प चक्र समर्पित करेंगे। श्री सिंह सेंट पीटर्सबर्ग और इसके आसपास में रूस की रक्षा उत्पादन इकाईयों को देखने जाएंगे।


    ***


    आर.के.मीणा/आरएनएम/एएम/एसकेएस/डीएस-4024

    
    
    (Release ID: 1590517) Visitor Counter : 77
    
    
      Read this release in: English , Urdu