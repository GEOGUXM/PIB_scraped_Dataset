      रक्षा मंत्रालय

      रक्षा मंत्री श्री राजनाथ सिंह ने बैंकॉक में एडीएमएम-प्लस से इतर विभिन्न द्विपक्षीय बैठकों का आयोजन किया
      
      उन्‍होंने अमेरिका, थाईलैंड, जापान, ऑस्ट्रेलिया और न्यूजीलैंड के साथ रक्षा संबंधों को अधिक बेहतर बनाने के तरीकों पर चर्चा की

      Posted On: 17 NOV 2019 7:26PM by PIB Delhi

    रक्षा मंत्री श्री राजनाथ सिंह छठी आसियान रक्षा मंत्रियों की बैठक – प्‍लस (एडीएमएम-प्‍लस) में भाग लेने के लिए थाइलैंड की राजधानी बैंकॉक गए हैं। उन्‍होंने आज एडीएमएम-प्‍लस से इतर अमेरिका के रक्षा मंत्री डॉ. मार्क टी एस्‍पर , थाईलैंड के उप प्रधान मंत्री जनरल प्रवीत वोंगसुवान, जापान के रक्षा मंत्री श्री तारो कोनोवास, ऑस्ट्रेलिया की रक्षा मंत्री सुश्री लिंडा रेनॉल्ड्स के साथ द्विपक्षीय बैठकों का आयोजन किया। बातचीत के दौरान श्री राजनाथ सिंह ने संबंधित नेताओं के साथ द्विपक्षीय रक्षा संबंधों की पूरी स्थिति की समीक्षा के साथ-साथ संबंधों में और सुधार लाने के तौर-तरीकों के बारे में विचार-विमर्श किया।


    अमेरिका के रक्षा मंत्री के साथ उनकी यह पहली बैठक थी। दोनों नेताओं ने दोनों देशों के बीच बढ़ते हुए रक्षा संबंधों के बारे में संतोष जाहिर किया और अगले माह के अंत में वॉशिंगटन डीसी में आयोजित होने वाली बैठक में दोबारा मिलने के बारे में उत्‍सुकता दर्शाई। श्री राजनाथ सिंह ने उनके साथ क्षेत्रीय सुरक्षा स्थिति की समीक्षा करते हुए उन्‍हें भारत-प्रशांत में भारत के दृष्टिकोण और परिपेक्ष्‍य से अवगत कराया।


    थाइलैंड के उप प्रधानमंत्री जनरल प्रवीत वोंगसुवान के साथ उन्‍होंने भारत और थाईलैंड के बीच द्विपक्षीय संबंधों से संबंधित विभिन्‍न प्रकार के मुद्दों के बारे मे विचार-विमर्श किया। श्री राजनाथ सिंह ने थाईलैंड के प्रधानमंत्री को एडीएमएम प्‍लस तथा वर्ष 2019 के लिए आसियान के अध्‍यक्ष के रूप में सफलतापूर्वक आयोजित की गई गतिविधियों के लिए बधाई दी। श्री राजनाथ सिंह ने भारत सरकार की एक्‍ट ईस्‍ट पॉलिसी तथा भारत-प्रशांत नीति में आसियान की केंद्रीयता के बारे में अवगत कराया।


    जापान के रक्षामंत्री श्री तारो कोनोवॉस के साथ भी श्री राजनाथ सिंह की यह पहली बैठक थी। दोनों नेता इस माह के अंत में दिल्‍ली में आयोजित की जाने वाली बैठक में दोबारा मिलेंगे। दोनों नेताओं ने भारत-जापान रक्षा सहयोग को और गति प्रदान करने के लिए व्‍यापक विचार-विमर्श किया। उन्‍होंने सशस्‍त्र बलों में अभ्‍यास और सुरक्षा गतिविधियों के बारे में संतोष जाहिर किया।


    श्री राजनाथ सिंह ने ऑस्‍ट्रेलिया , न्‍यूजीलैंड के रक्षा मंत्रियों के साथ भी मुलाकात की और मौजूदा रक्षा सहयोग और सहयोग वृद्धि के संभावित क्षेत्रों के बारे में विचार-विमर्श किया। अगले वर्ष की शुरूआत में रायसीना डॉयलाग के दौरान ऑस्‍ट्रेलिया के रक्षा मंत्री की नई दिल्‍ली की यात्रा होने की संभावना है। एडीएमएम प्‍लस बैठक कल आयोजित होगी जिसमें 18 एडीएमएम प्‍लस देशों के रक्षा मंत्री हिस्‍सा लेंगे।


    ***


    आर के मीणा/आरएनएम/एएम/ आईपीएस/सीसी- 4251

    
    
    (Release ID: 1591959) Visitor Counter : 198
    
    
      Read this release in: English , Urdu , Bengali