      सामाजिक न्‍याय एवं अधिकारिता मंत्रालय

      श्री थावरचंद गहलोत ने शिल्‍पोत्‍सव 2019 का दौरा किया
      Posted On: 08 NOV 2019 6:30PM by PIB Delhi


    केन्‍द्रीय सामाजिक न्‍याय और अधिकारिता मंत्री श्री थावरचंद गहलोत ने शिल्पियों को प्रोत्‍साहित करने के लिए आज नई दिल्‍ली में आईएनए स्थित दिल्‍ली हाट में शिल्‍पोत्‍सव 2019 का दौरा किया। शिल्‍पोत्‍सव 2019 देश भर के समाज के कमजोर वर्गों के शिल्पियों का वार्षिक मेला है। शिल्‍पोत्‍सव की शुरूआत 01 नवम्‍बर, को हुई और यह 15 नवम्‍बर, 2019 तक जारी रहेगा।


    दस्‍तकारों के साथ बातचीत करते हुए श्री गहलोत ने कहा कि सामाजिक न्‍याय और अधिकारिता मंत्रालय देश भर के सुविधाहीन और अधिकारविहीन कारीगरों को सशक्‍त बनाने की दिशा में कार्य कर रहा है और इसके लिए हर वर्ष शिल्‍पोत्‍सव का आयोजन किया जाता है।


    शिल्‍पोत्‍सव में सामाजिक न्‍याय और अधिकारिता मंत्रालय के शीर्ष निगमों यानि राष्‍ट्रीय पिछड़ा वर्ग वित्‍त और विकास निगम (एनबीसीएफडीसी), राष्‍ट्रीय अनुसूचित जाति वित्‍त और विकास निगम (एनएसएफडीसी), राष्‍ट्रीय दिव्‍यांग वित्‍त और विकास निगम (एनएचएफडीसी), राष्‍ट्रीय सफाई कर्मचारी वित्‍त और विकास निगम (एनएसकेएफडीसी) और नेशनल ट्रस्‍ट से सहायता प्राप्‍त शिल्‍पी अपने उत्‍पादों का प्रदर्शन कर रहे हैं।


    इस मेले में शामिल उत्‍पादों में सिल्‍क साडियां, दरियां, सिले-सिलाए वस्‍त्र, मिट्टी के उत्‍पाद, जूट उत्‍पाद, ड्रैस मैटिरियल, कश्‍मीरी शॉल/स्‍टोल, चमड़ा, बेंत और बांस के उत्‍पाद, हाथ की कढ़ाई, मोती उत्‍पाद, मोती, अनुकृति आभूषण, लाख के उत्‍पाद, सजावटी मोमबत्तियां, लकड़ी की कलाकृतियां, ब्‍लॉक प्रिंटिंग, लकड़ी के खिलौने, बंधेज, लकड़ी, संगमरमर की कलाकृतियां और हथकरघा हैं।


    जाने-माने कलाकारों द्वारा मनोरंजन के लिए रोजाना शाम 6 बजे से 8 बजे तक सांस्‍कृति प्रस्‍तुतियां दी जाती हैं।


    ***


    आरकेमीणा/आरएनएम/एएम / केपी/एनएम - 4090


    

    
    (Release ID: 1591084) Visitor Counter : 155
    
    
      Read this release in: English