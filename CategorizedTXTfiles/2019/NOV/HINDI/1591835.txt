      पूर्वोत्‍तर क्षेत्र विकास मंत्रालय

      पूर्वोत्तर क्षेत्र विकास मंत्री (स्वतंत्र प्रभार) डॉ. जितेंद्र सिंह ने दिल्ली में स्थापित होने वाले नॉर्थ ईस्ट कन्वेंशन सेंटर का दौरा किया
      
      सेंटर दिल्ली में पूर्वोत्तर क्षेत्र के सांस्कृतिक और सूचना केंद्र के रूप में कार्य करेगा
      
      मंत्री ने अधिकारियों से निर्माण की प्रक्रिया में तेजी लाने के लिए कहा

      Posted On: 13 NOV 2019 6:24PM by PIB Delhi

    पूर्वोत्तर क्षेत्र विकास मंत्रालय , प्रधानमंत्री कार्यालय , कार्मिक , लोक शिकायत और पेंशन , परमाणु ऊर्जा और अंतरिक्ष मंत्रालय के केंद्रीय राज्य मंत्री (स्वतंत्र प्रभार ) डॉ. जितेंद्र सिंह ने दिल्ली में स्थापित होने वाले नॉर्थ ईस्ट कन्वेंशन सेंटर का दौरा और निर्माण प्रक्रिया की प्रगति का जायजा लिया। इस दौरान पूर्वोत्तर क्षेत्र विकास मंत्रालय के अतिरिक्त सचिव श्री इंदवार पांडे और अन्य अधिकारी भी उपस्थित थे।


    दिल्ली विकास प्राधिकरण ( DDA) ने नॉर्थ ईस्ट कन्वेंशन सेंटर के निर्माण के उद्देश्य से नई दिल्ली में द्वारका के सेक्टर -13 में उत्तर पूर्वी परिषद ( NEC) को इस परियोजना के लिए भूमि आवंटित की है। इस जमीन का क्षेत्रफल 5359 वर्गमीटर (1.32 एकड़) है। यह सेंटर दिल्ली में पूर्वोत्तर क्षेत्र के सांस्कृतिक और सूचना केंद्र के रूप में कार्य करेगा। इस सेंटर को अंतरराष्ट्रीय मानकों के लिहाज से विकसित किया जा रहा है जहां लाइब्रेरी-कम रीडिंग रूम की व्यवस्था होगी, जिसमें पूर्वोत्तर क्षेत्र की सामग्री और पूर्वोत्तर की एक आर्ट गैलरी होगी।


    मौके का मुआयना करने के दौरान डॉ. जितेंद्र सिंह ने संबंधित अधिकारियों को निर्माण कार्य की प्रक्रिया में तेजी लाने के निर्देश दिए। उन्होंने कहा कि परियोजना के ले-आउट और डिजाइन को मंजूरी दे दी गई है और जल्द ही निर्माण कार्य शुरू हो जाएगा। कन्वेंशन सेंटर में एक ऑडिटोरियम , हथकरघा प्रदर्शन , फूड कोर्ट , अंतरिक्ष प्रदर्शनी , बैंक्वेट हॉल , सेमिनार हॉल , संग्रहालय और पुस्तकालय सहित अन्य सुविधाएं शामिल होंगी। मंत्री ने कहा कि उत्तर पूर्व क्षेत्र और उसका विकास प्रधानमंत्री श्री नरेन्द्र मोदी के नेतृत्व वाली सरकार की प्राथमिकता में है। उन्होंने आगे कहा कि सरकार ने उत्तर पूर्व क्षेत्र की संस्कृति को बढ़ावा देने के लिए कई कदम उठाए हैं और यह सेंटर इस क्षेत्र की समृद्ध संस्कृति को प्रदर्शित करने में मदद करेगा।


    ********


    

    आर.के.मीणा/आरएनएम/वीएस-

    
    
    (Release ID: 1591835) Visitor Counter : 11
    
    
      Read this release in: English