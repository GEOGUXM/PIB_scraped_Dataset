      प्रधानमंत्री कार्यालय

      प्रधानमंत्री ने 11वें ब्रिक्स शिखर सम्मेलन के अवसर पर रूस के राष्ट्रपति श्री व्लादिमीर पुतिन से अलग से मुलाकात की
      Posted On: 14 NOV 2019 5:25AM by PIB Delhi


    प्रधानमंत्री श्री नरेन्द्र मोदी ने 11वें ब्रिक्स शिखर सम्मेलन के अवसर पर ब्रासीलिया में 13 नवंबर , 2019 को रूस के राष्ट्रपति श्री व्लादिमीर पुतिन से अलग से मुलाकात की।


    इस साल दोनों नेताओं की यह चौथी मुलाकात है।


    बैठक के दौरान दोनों नेताओं ने प्रधानमंत्री मोदी की व्लादिवोस्तोक यात्रा के बाद से द्विपक्षीय संबंधों में हुई प्रगति की समीक्षा की। प्रधानमंत्री मोदी ने हमारे रक्षा मंत्री और पेट्रोलियम एवं प्राकृतिक गैस मंत्री की रूस की सफल यात्राओं का विशेष रूप से उल्लेख किया।


    दोनों नेताओं ने इस बात पर संतोष व्यक्त किया कि 2025 तक द्विपक्षीय व्यापार का 25 अरब डॉलर का लक्ष्य पहले ही हासिल किया जा चुका है। दोनों नेताओं ने फैसला किया कि क्षेत्रीय स्‍तर पर व्यापार की बाधाओं को दूर करने के लिए रूसी प्रांतों और भारतीय राज्यों के स्तर पर अगले साल एक द्विपक्षीय क्षेत्रीय मंच का आयोजन किया जाएगा।


    दोनों नेताओं ने तेल और प्राकृतिक गैस के आयात में स्थिरता और प्रगति का उल्लेख किया। राष्ट्रपति पुतिन ने प्राकृतिक गैस में आर्कटिक क्षेत्र की क्षमता पर प्रकाश डाला और भारत को इस क्षेत्र में निवेश करने के लिए आमंत्रित किया।


    दोनों नेताओं ने बुनियादी ढांचे के क्षेत्र में खासकर नागपुर-सिकंदराबाद रेल लाइन की गति बढ़ाने के संदर्भ में हुई प्रगति की समीक्षा की। नेताओं ने रक्षा क्षेत्र और असैन्य परमाणु ऊर्जा के क्षेत्र में सहयोग पर भी संतोष व्यक्त किया। उन्होंने तीसरे देशों में असैन्‍य परमाणु ऊर्जा में सहयोग की संभावनाओं का स्वागत किया।


    दोनों नेताओं ने कहा कि दोनों पक्ष अंतरराष्ट्रीय मुद्दों पर समान विचार रखते हैं और भविष्य में भी परामर्श जारी रखा जाएगा।


    राष्ट्रपति पुतिन ने प्रधानमंत्री मोदी को अगले साल विजय दिवस समारोह में भाग लेने के लिए मास्को आने का निमंत्रण दिया , जिसे प्रधानमंत्री ने सहर्ष स्वीकार कर लिया।


    आर.के.मीणा/आरएनएम/एएम/एके/एसके-4173

    
    
    (Release ID: 1591553) Visitor Counter : 235
    
    
      Read this release in: Assamese , Punjabi , Gujarati , Kannada , Malayalam , English , Urdu , Marathi , Bengali , Tamil