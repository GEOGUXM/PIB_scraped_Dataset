      वाणिज्‍य एवं उद्योग मंत्रालय

      श्री पीयूष गोयल ब्रासीलिया में 9वें ब्रिक्‍स व्‍यापार मंत्री सम्‍मेलन में भाग लेंगे
      
      वाणिज्‍य एवं उद्योग मंत्री वाशिंगटन में अमरीका के व्‍यापार प्रतिनिधि से भेंट करेंगे
      
      Posted On: 09 NOV 2019 2:23PM by PIB Delhi


    केन्‍द्रीय वाणिज्‍य एवं उद्योग तथा रेल मंत्री श्री पीयूष गोयल 9-14 नवम्‍बर , 2019 तक ब्राजील और अमरीका की यात्रा करेंगे। यात्रा के पहले चरण में श्री गोयल 11 नवम्‍बर , 2019 को ब्रासीलिया , ब्राजील में 9वें ब्रिक्‍स व्‍यापार मंत्री सम्‍मेलन में भाग लेंगे।


    सम्‍मेलन में ब्रिक्‍स देशों के आपसी व्‍यापार को बढ़ाने के अवसर तथा निवेश सहयोग पर विचार - विमर्श किया जाएगा। ई-कॉमर्स में सहयोग , निवेश सुविधा , एमएसएमई , बौद्धिक सम्‍पदा अधिकार आदि विषयों पर भी चर्चा की जाएगी। विश्‍व का वर्तमान आर्थिक व व्‍यापार परिदृश्‍य , बहुपक्षीय व्‍यापार प्रणाली की चुनौतियां , ब्रिक्‍स देशों के बीच व्‍यापार और निवेश सहयोग बढ़ाने के उपाय पर भी विचार-विमर्श किया जाएगा।


    ब्राजील के राष्‍ट्रपति की अध्‍यक्षता में मंत्रिस्‍तरीय बैठक के दौरान ब्रिक्‍स देशों के व्‍यापार और निवेश संवर्धन एजेंसियों के बीच समझौता ज्ञापन पर हस्‍ताक्षर किए जायेंगे। इससे ब्रिक्‍स देशों के व्‍यापार और निवेश एजेंसियों के बीच आपसी सहयोग बढ़ेगा और व्‍यापार और निवेश में वृद्धि होगी।


    यात्रा के दूसरे चरण में श्री पीयूष गोयल 12 नवम्‍बर , 2019 को चिकित्‍सा उपकरण निर्माण करने वाली कम्‍पनियों के प्रतिनिधियों के साथ बैठक करेंगे।


    वाणिज्‍य और उद्योग मंत्री श्री पीयूष गोयल 13 नवम्‍बर , 2019 को अमरीका के व्‍यापार प्रतिनिधि (यूएसटीआर) राजदूत श्री रॉबर्ट लाइटहाइजर के साथ बैठक करेंगे। इस बैठक में द्वि‍पक्षीय मुद्दों पर चर्चा होगी और आपसी हितों को ध्‍यान में रखते हुए एक साझा निर्णय पर पहुंचने का प्रयास किया जाएगा।


    श्री पीयूष गोयल 14 नवम्‍बर , 2019 को न्‍यूयार्क में व्‍यापार और उद्योग प्रतिनिधियों के साथ विचार-विमर्श करेंगे।


    ***


    आरकेमीणा/आरएनएम/ जेके /आरएन – 4097


    

    
    (Release ID: 1591114) Visitor Counter : 159
    
    
      Read this release in: English