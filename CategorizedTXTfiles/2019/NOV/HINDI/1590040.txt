      राष्ट्रपति सचिवालय

      जर्मनी की चांसलर ने राष्‍ट्रपति से मुलाकात की
      Posted On: 01 NOV 2019 5:46PM by PIB Delhi


    जर्मनी की चांसलर डॉ. एंजेला मर्केल ने आज (01 नवम्‍बर , 2019) राष्‍ट्रपति भवन में राष्‍ट्रपति श्री रामनाथ कोविंद से मुलाकात की।


    भारत में जर्मनी की चांसलर का स्‍वागत करते हुए राष्‍ट्रपति ने कहा कि जर्मनी और भारत के बीच मजबूत वाणिज्यिक संबंध हैं और यूरोपीय संघ और भारत के बीच एक व्‍यापक व्‍यापार एवं निवेश के क्षेत्र में संतुलित समझौते को जल्‍द लागू करने के लिए यूरोपीय संघ के भीतर प्रयासों में तेजी लाने में जर्मनी के समर्थन को भारत महत्‍वपूर्ण मानता है। इससे दोनों पक्षों के व्‍यापारिक समुदाय को न केवल मजबूत और सकारात्‍मक संकेत मिलेगा , बल्कि भारत एवं जर्मनी के बीच व्‍यापार एवं प्रौद्योगिकी के क्षेत्र में सहयोग बढ़ेगा।


    राष्‍ट्रपति ने कहा कि भारत और जर्मनी के बीच वैश्विक साझेदारी में अच्‍छी प्रगति हो रही है। बहुपक्षीय और बहुध्रुवीय व्‍यवस्‍था को मजबूत करने के लिए हमें एक साथ मिलकर काम करना चाहिए। भारत और जर्मनी पुनर्गठित संयुक्‍त राष्‍ट्र सुरक्षा परिषद की स्‍थायी सदस्‍यता के लिए अधिकृत दावेदार हैं। इसके संदर्भ में , जी-4 के हिस्‍से के रूप में हमारा सहयोग महत्‍वपूर्ण है।


    राष्‍ट्रपति ने कहा कि आतंकवाद एक ऐसी वैश्विक चुनौती है , जिसके विरूद्ध विश्‍व समुदाय को एक साथ मिलकर लड़ने की जरूरत है और विश्‍व के सभी हिस्‍सों में आतंकवादियों के सुरक्षित ठिकानों को नष्‍ट करना होगा। भारत और जर्मनी के लिए आतंकवाद से मुकाबला करने में सहयोग बढ़ाने के साथ-साथ फाइनेंशियल एक्‍शन टॉस्‍क फोर्स की बैठकों में अपनी स्थितियों से तालमेल बनाने की जरूरत है।


    ****


    आरकेमीणा/आरएनएम/एए म / एसकेएस / आरएन – 3948


    

    
    (Release ID: 1590040) Visitor Counter : 318
    
    
      Read this release in: English