      पेट्रोलियम एवं प्राकृतिक गैस मंत्रालय

      गृह मंत्री ने लद्दाख क्षेत्र के लिए तापमान के -30 डिग्री सेल्सियस होने की स्थिति में भी उपयोगी विंटर ग्रेड डीजल लॉन्च किया
      
      विंटर ग्रेड डीजल की उपलब्धता से लद्दाख क्षेत्र में अत्यधिक सर्दी में पर्यटन और सुगम परिवहन व्यवस्था को बढ़ावा मिलेगा – जीवन सुगम्यता प्रोत्साहित करने की दिशा में बड़ा कदम

      Posted On: 17 NOV 2019 4:05PM by PIB Delhi

    गृह मंत्री श्री अमित शाह ने आज लद्दाख क्षेत्र के लिए पहले विंटर ग्रेड डीजल बिक्री केन्‍द्र के शुभारंभ के अवसर पर आयोजित समारोह की अध्यक्षता की। इस अवसर पर केंद्रीय पेट्रोलियम तथा प्राकृतिक गैस और इस्पात मंत्री श्री धर्मेन्द्र प्रधान तथा लद्दाख के सांसद जैमयांग टिसेरिंग नामग्याल उपस्थित थे।


    लद्दाख, करगिल, काजा तथा कीलोंग जैसे ऊंचे स्थानों पर मोटर चालकों को तापमान के -30 डिग्री सेल्सियस नीचे आने के कारण डीजल के जम जाने की समस्या का सामना करना पड़ता है। इंडियन ऑयल ने इस समस्या का अभिनव समाधान प्रस्तुत किया है। इंडियन ऑयल ने विंटर ग्रेड डीजल का उत्पादन किया है जो -33 डिग्री सेल्सियस की अत्यधिक सर्दी में भी नहीं जमता , जबकि सामान्‍य ग्रेड के डीजल के इस्‍तेमाल में कठिनाई होती है।


    इस अवसर श्री अमित शाह ने लद्दाख को केंद्र शासित प्रदेश का दर्जा दिए जाने पर लद्दाख के लोगों को बधाई दी। लद्दाख को नया दर्जा दिए जाने से देश के अन्य भागों के बराबर क्षेत्र का समग्र विकास होगा और लोगों की समृद्धि आएगी।


    गृह मंत्री ने कहा कि भारत सरकार ने बिजली , सौर ऊर्जा , शिक्षा और पर्यटन के क्षेत्र में लद्दाख के लिए अनुमानित 50 , 000 करोड़ रुपये के निवेश के साथ कई विकास परियोजनाओं की शुरुआत की है। उन्होंने कहा कि क्षेत्र की विशेष विकास आवश्यकताओं को ध्यान में रखते हुए भारत सरकार ने प्रावधान किया है कि संघ राज्य क्षेत्र लद्दाख के लिए बजट आवंटन समाप्त नहीं होगा ताकि स्थानीय प्रशासन को आवंटन का पूर्ण उपयोग करने में सक्षम बनाया जा सके। गृह मंत्री ने लद्दाख के लोगों को आश्वासन दिया कि वे माननीय प्रधान मंत्री श्री नरेंद्र मोदी के निर्णायक नेतृत्व में विकास की गति तेज होगी और लोग क्षेत्र का विकास देखेंगे।


    इंडियन ऑयल के ग्राहक केंद्रित दृष्टिकोण पर प्रसन्नता व्यक्त करते हुए श्री धर्मेंद्र प्रधान ने कहा कि आज का दिन लद्दाख के लोगों के लिए एक महत्वपूर्ण दिन है क्योंकि उन्हें अब विशेष शीतकालीन-श्रेणी के डीजल की निर्बाध आपूर्ति मिलेगी और उनकी कठिनाइयां कम होंगी। कठोर सर्दी के महीनों में परिवहन और आवाजाही के लिए स्थानीय लोग कठिनाई का सामना करते हैं। इससे स्थानीय अर्थव्यवस्था के साथ-साथ क्षेत्र के पर्यटन को भी बढ़ावा मिलेगा। श्री प्रधान ने विशेष शीतकालीन ग्रेड डीजल को लॉन्च करने और लद्दाख क्षेत्र के लिए जीवनयापन में सहजता के लिए गृह मंत्री का आभार व्यक्त किया।


    श्री प्रधान ने आश्वासन दिया कि माननीय प्रधान मंत्री श्री नरेंद्र मोदी के दूरदर्शी नेतृत्व और गृह मंत्री श्री अमित शाह के जन-कल्याणकारी प्रयासों के तहत संघ शासित क्षेत्र लद्दाख का चौतरफा विकास होगा।


    गृह मंत्री और पेट्रोलियम मंत्री ने देश के विभिन्न हिस्सों में उपभोक्ताओं की ऊर्जा जरूरतों को पूरा करने के लिए इंडियन ऑयल टीम की सराहना की।


    ***


    आरकेमीणा/आरएनएम/एएम/एजी/सीएस-42 89


    

    
    (Release ID: 1591866) Visitor Counter : 231
    
    
      Read this release in: English , Urdu