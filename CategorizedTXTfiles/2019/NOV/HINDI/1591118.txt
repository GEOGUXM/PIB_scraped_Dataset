      प्रधानमंत्री कार्यालय

      प्रधानमंत्री ने गुरु नानक देव जी के उपदेशों और मूल्यों को बनाए रखने के लिए आह्वान किया
      
      करतारपुर कॉरिडोर पर डेरा बाबा नानक कार्यक्रम में भाग लिया
      
      गुरु नानक देव जी की 550वीं जयंती के अवसर पर स्मारक सिक्का जारी किया
      
      Posted On: 09 NOV 2019 1:56PM by PIB Delhi


    प्रधानमंत्री श्री नरेन्द्र मोदी ने आज श्री गुरु नानक देव जी की शिक्षाओं और मूल्यों को बनाए रखने का आह्वान किया। वह एकीकृत चेक पोस्ट (आईसीपी) और करतारपुर कॉरिडोर के उद्घाटन के अवसर पर डेरा बाबा नानक में आयोजित एक विशेष कार्यक्रम में भाग ले रहे थे। उन्होंने गुरु नानक देव जी की 550वीं जयंती के उपलक्ष्य में स्मारक सिक्का भी जारी किया।


    प्रधानमंत्री ने एक बड़ी जनसभा को संबोधित करते हुए कहा कि डेरा बाबा नानक के पवित्र स्थल पर करतारपुर कॉरिडोर राष्ट्र को समर्पित करते हुए वह सम्मानित महसूस कर रहे हैं।


    इससे पहले शिरोमणि गुरुद्वारा प्रबंधक कमेटी ने प्रधानमंत्री को कौमी सेवा पुरस्कार से सम्मानित किया। प्रधानमंत्री ने कहा कि वह इसे श्री गुरु नानक देव जी के चरण कमलों को समर्पित कर रहे हैं।


    प्रधानमंत्री ने कहा कि 550वीं गुरु नानक जयंती के अवसर पर आईसीपी और करतारपुर कॉरिडोर का उद्घाटन एक शुभ आशीर्वाद है जो अब पाकिस्तान में गुरुद्वारा दरबार साहिब के लिए यात्रा को सुगम बनाएगा करेगा।


    प्रधानमंत्री ने एसजीपीसी , पंजाब सरकार और उन लोगों के प्रति आभार व्यक्त किया जिन्होंने सीमा पार तीर्थयात्रियों की आवाजाही को सुविधाजनक बनाने के लिए रिकॉर्ड समय-सीमा में इस कॉरिडोर का निर्माण किया। प्रधानमंत्री ने पाकिस्तान के प्रधानमंत्री इमरान खान और सीमापार के उन लोगों का भी आभार व्यक्त किया जिन्होंने इसे संभव कर दिखाया।


    प्रधानमंत्री ने श्री गुरु नानक देव जी को न केवल भारत बल्कि पूरे विश्व के लिए एक प्रेरणा कहा। उन्होंने कहा कि गुरु नानक देव जी न केवल गुरु बल्कि एक दर्शन हैं और वे हमारे जीवन के लिए आधार स्तंभ हैं। उन्होंने कहा कि गुरु नानक देव जी ने हमें सच्चे मूल्यों के साथ जीने का महत्व सिखाया और उन्होंने हमें ईमानदारी एवं आत्मविश्वास पर आधारित एक आर्थिक व्यवस्था भी दी है।


    प्रधानमंत्री ने कहा कि गुरु नानक देव जी ने समाज में समानता , भाईचारा और एकता की शिक्षा दी और उन्होंने विभिन्न सामाजिक बुराइयों को दूर करने के लिए संघर्ष किया।


    प्रधानमंत्री ने करतारपुर को नानक देव जी की दिव्य आभा से भरा एक पवित्र स्थान बताते हुए कहा कि इस कॉरिडोर से हजारों भक्तों एवं तीर्थयात्रियों को मदद मिलेगी।


    प्रधानमंत्री ने कहा कि पिछले पांच वर्षों के दौरान सरकार ने देश की समृद्ध विरासत एवं संस्कृति को सुरक्षित करने की कोशिश की है। उन्होंने कहा कि गुरु नानक देव जी की 550वीं जयंती के अवसर पर देश भर में और हमारे दूतावासों के जरिये दुनिया भर में कई कार्यक्रम आयोजित किए जा रहे हैं।


    उन्होंने याद किया कि गुरु गोविंद सिंह की 350वीं जयंती देश भर में मनाई गई थी। उन्होंने कहा कि गुरु गोबिंद सिंह जी के सम्मान में गुजरात के जामनगर में 750 बिस्तरों वाला एक आधुनिक अस्पताल बनाया गया था।


    प्रधानमंत्री ने कहा कि यूनेस्को की मदद से गुरु वाणी का दुनिया की विभिन्न भाषाओं में अनुवाद किया जा रहा है ताकि युवा पीढ़ी भी उससे लाभान्वित हो सके। उन्होंने कहा कि सुल्तान पुर लोधी को एक विरासत शहर के रूप में विकसित किया जा रहा है और गुरु नानक जी से संबंधित सभी महत्वपूर्ण स्थानों को जोड़ने के लिए एक विशेष ट्रेन शुरू किया गया है। उन्होंने कहा कि श्री अकाल तख्त , दाम दामा साहिब , तेजपुर साहिब , केशगढ़ साहिब , पटना साहिब और हुजूर साहिब के बीच ट्रेन और हवाई संपर्क को मजबूत किया जा रहा है। अमृतसर और नांदेड़ के बीच एक विशेष उड़ान सेवा शुरू की गई है। इसी प्रकार अमृतसर से लंदन के लिए एयर इंडिया की उड़ान में एक ओंकार संदेश बजाया जा रहा है।


    प्रधानमंत्री ने कहा कि केन्द्र सरकार ने एक और बड़ा फैसला लिया है जिसका लाभ दुनिया भर में रहने वाले विभिन्न सिख परिवारों को मिला है। विदेश में रहने वाले उनमें से कई लोगों ने भारत आने के लिए वर्षों तक जो कठिनाइयों का सामना किया है उन्हें अब दूर कर दिया गया है। अब कई परिवार वीजा और ओसीआई कार्ड के लिए आवेदन कर सकते हैं। वे भारत में अपने रिश्तेदारों से आसानी से मिल सकते हैं और तीर्थस्थलों पर जा सकते हैं।


    उन्होंने कहा कि केन्द्र सरकार के दो अन्य फैसलों ने भी सिख समुदाय की मदद की है। उनमें से पहला अनुच्छेद 370 को हटाना है। इससे अब जम्मू-कश्मीर और लेह में रहने वाले सिख समुदाय को मदद मिलेगी और उन्हें देश के अन्य नागरिकों के समान अधिकार प्राप्त होंगे। इसी प्रकार नागरिकता संशोधन विधेयक से सिखों को देश का नागरिक बनने में आसानी होगी।


    उन्होंने कहा कि गुरु नानक देव जी से लेकर गुरु गोविंद सिंह जी तक कई आध्यात्मिक गुरुओं ने भारत की एकता और सुरक्षा के लिए अपना जीवन समर्पित कर दिया। कई सिखों ने भारत की आजादी के लिए अपना जीवन समर्पित कर दिया था। केन्द्र सरकार ने उसे उजागर करने के लिए कई कदम उठाये है। उन्होंने कहा कि जलियांवाला बाग स्मारक को आधुनिक बनाया जा रहा है। सिख छात्रों के कौशल में सुधार और स्वरोजगार पर विशेष ध्यान दिया जा रहा है। इस संदर्भ में उन्होंने करीब 27 लाख सिख छात्रों को दी गई छात्रवृत्ति का उल्लेख किया।


    Watch Live! https://t.co/5IrmwO1EG0

    — PMO India (@PMOIndia) November 9, 2019

    ये मेरा सौभाग्य है कि मैं आज देश को करतारपुर साहिब कॉरिडोर समर्पित कर रहा हूं।
    जैसी अनुभूति आप सभी को ‘कार सेवा’ के समय होती है, वही मुझे इस वक्त हो रही है।
    मैं आप सभी को, पूरे देश को, दुनिया भर में बसे सिख भाई-बहनों को बहुत-बहुत बधाई देता हूं: PM @narendramodi

    — PMO India (@PMOIndia) November 9, 2019

    गुरु नानक देव जी, सिर्फ सिख पंथ की, भारत की ही धरोहर नहीं, बल्कि पूरी मानवता के लिए प्रेरणा पुंज हैं।
    गुरु नानक देव एक गुरु होने के साथ-साथ एक विचार हैं, जीवन का आधार हैं: PM @narendramodi

    — PMO India (@PMOIndia) November 9, 2019

    अपनी यात्राओं का मकसद, गुरु नानक देव जी ने ही बताया था।
    बाबे आखिआ, नाथ जी, सचु चंद्रमा कूडु अंधारा !!
    कूडु अमावसि बरतिआ, हउं भालण चढिया संसारा !!
    PM @narendramodi

    — PMO India (@PMOIndia) November 9, 2019

    उन्होंने सीख दी है कि सच्चाई और ईमानदारी से किए गए विकास से हमेशा तरक्की और समृद्धि के रास्ते खुलते हैं।
    उन्होंने सीख दी है कि धन तो आता जाता रहेगा पर सच्चे मूल्य हमेशा रहते हैं: PM @narendramodi

    — PMO India (@PMOIndia) November 9, 2019

    करतारपुर में ही उन्होंने प्रकृति के गुणों का गायन किया था। उन्होंने कहा था- “पवणु गुरु, पाणी पिता, माता धरति महतु”!!!
    यानि हवा को गुरु मानो, पानी को पिता और धरती को माता के बराबर महत्व दो: PM @narendramodi

    — PMO India (@PMOIndia) November 9, 2019

    बीते एक साल से देश और विदेश में कीर्तन, कथा, प्रभात फेरी, लंगर, जैसे आयोजनों के माध्यम से गुरु नानक देव की सीख का प्रचार किया जा रहा है।
    इससे पहले गुरु गोबिंद सिंह जी के 350वें प्रकाशोत्सव को भी इसी तरह भव्यता के साथ पूरी दुनिया में मनाया गया था: PM @narendramodi

    — PMO India (@PMOIndia) November 9, 2019

    केंद्र सरकार ने एक और महत्वपूर्ण फैसला लिया है, जिसका लाभ दुनियाभर में बसे अनेक सिख परिवारों को हुआ है।
    कई सालों से, कुछ लोगों को भारत में आने पर जो दिक्कत थी, अब उन दिक्कतों को दूर कर दिया गया है: PM @narendramodi

    — PMO India (@PMOIndia) November 9, 2019

    हमारी गुरु परंपरा, संत परंपरा, ऋषि परंपरा, ने अलग-अलग कालखंड में, अपने-अपने हिसाब से चुनौतियों से निपटने के रास्ते सुझाए हैं।
    उनके रास्ते जितने तब सार्थक थे, उतने ही आज भी अहम हैं।
    राष्ट्रीय एकता और राष्ट्रीय चेतना के प्रति हर संत, हर गुरु का आग्रह रहा है: PM @narendramodi

    — PMO India (@PMOIndia) November 9, 2019

    आइए, इस अहम और पवित्र पड़ाव पर हम संकल्प लें कि गुरु नानक जी के वचनों को अपने जीवन का हिस्सा बनाएंगे।
    हम समाज के भीतर सद्भाव पैदा करने के लिए हर कोशिश करेंगे: PM @narendramodi

    — PMO India (@PMOIndia) November 9, 2019

    ***


    आरकेमीणा/आरएनएम/एमएस / एसकेसी/एनके- 40 9 6

    
    
    (Release ID: 1591118) Visitor Counter : 214
    
    
      Read this release in: Assamese , English , Urdu , Marathi , Bengali , Punjabi , Tamil , Kannada