      शिक्षा मंत्रालय

      राष्ट्रीय एकता के संदेश के साथ ‘’केवीएस एक भारत-श्रेष्ठ भारत’’ पर्व का भव्य सांस्कृतिक संध्या के साथ समापन
      Posted On: 03 NOV 2019 8:41PM by PIB Delhi


    केंद्रीय विद्यालय संगठन के चार दिवसीय विशाल सांस्कृतिक एवं साहित्यिक कार्यक्रम 'एक भारत-श्रेष्ठ भारत पर्व' का समापन विभिन्न प्रतियोगिताओं के विजेताओं को पुरस्कार वितरण और भव्य सांस्कृतिक कार्यक्रम के साथ हुआ। सचिव (स्‍कूल शिक्षा एवं साक्षरता), एमएचआरडी अमित खरे ने समारोह में मुख्य अतिथि के रूप में भाग लिया। संयुक्त सचिव, एमएचआरडी श्रीराम चंद्र मीणा और संयुक्त सचिव, एमएचआरडी सुश्री एलएस चांगसन ने भी इस समारोह में सम्‍मानित अतिथि के रूप में भाग लिया। ‘एक भारत श्रेष्ठ भारत’ कार्यक्रम के समापन के दिन स्‍वच्‍छ भारत अभियान को सहायक थीम के रूप में अपनाया गया।


    मानव संसाधन विकास मंत्रालय के स्कूल शिक्षा एवं साक्षरता विभाग के सचिव श्री अमित खरे ने इस कार्यक्रम के आयोजन के लिए केंद्रीय विद्यालय संगठन के प्रयासों की सराहना की। उन्होंने सभी छात्रों से एक भारत श्रेष्ठ भारत की अवधारणा को आत्मसात करने और इसे अपने स्कूल और दैनिक जीवन का हिस्सा बनाने की अपील की। उन्होंने सभी प्रधानाध्यापकों को अपनी वार्षिक स्कूल पत्रिका में एक भारत श्रेष्ठ भारत के लिए विशेष पृष्ठ आवंटित करने के लिए कहा। श्री अमित खरे ने दर्शकों को यह भी बताया कि वे भी रांची में केंद्रीय विद्यालय के पूर्व छात्र रहे हैं।


    कोलकाता क्षेत्र ने एक भारत श्रेष्ठ भारत श्रेणी के तहत समग्र विजेता के रूप में प्रथम स्थान प्राप्त किया, जबकि बेंगलुरु लिटफेस्ट की भाषा की श्रेणी में पहले स्थान पर रहा और भोपाल क्षेत्र ने प्रदर्शनी कला में प्रथम स्थान प्राप्त किया। ‘एक भारत श्रेष्ठ भारत’ पर्व के दौरान कुल 28 कार्यक्रम आयोजित किए गए।


    अपने समापन के दिन ‘एक भारत श्रेष्ठ भारत’ पर्व ने स्वच्छ और हरित पर्यावरण पर जागरूकता बढ़ाने के लिए ‘स्वच्छ भारत’ अभियान को सहायक थीम के रूप में अपनाया। आज सहायक थीम पर आधारित उत्कृष्ट प्रदर्शनी की प्रस्‍तुति केवीएस गुरुग्राम ने की। पर्व के सभी चार दिनों के लिए अलग-अलग सहायक थीम के रूप में फिट इंडिया, समागम शिक्षा एवं जल सुरक्षा, सिंगल यूज प्लास्टिक पर प्रतिबंध और स्वच्छ भारत अभियान आवंटित किए गए।


    केवीएस के ‘एक भारत श्रेष्ठ भारत’ पर्व के अंतिम दिन की शुरूआत देशभर के 25 केवीएस क्षेत्रों से चयनित प्रतिभागियों ने एकल शास्त्रीय नृत्य प्रदर्शन के साथ किया। उन्होंने हॉल संख्‍या एक में भरतनाट्यम, कुचिपुड़ी और कथक पर शानदार प्रस्तुतियां दीं। गायन में प्रतिभागियों ने एकल शास्त्रीय गीत भी प्रस्तुत किए। दर्शकों ने केवीएस शिक्षकों द्वारा प्रस्तुत प्रश्नोत्तरी प्रतियोगिता और संगीत कार्यक्रम का क्रमशः हॉल नंबर 3 और 4 में आनंद लिया।


    सभी 25 केवीएस क्षेत्रों से आए प्रतिभागियों की जोडि़यां बनाई गई जिनमें एक प्रतिभागी अलग-अलग राज्य से और दूसरा प्रतिभागी विदेशी रहा। इन क्षेत्रों के छात्रों ने अपनी संस्कृति, परंपराओं, पहनावे और अपने राज्‍यों एवं अपने देशों की भाषाओं का प्रतिनिधित्‍व करने के लिए अपनी कला प्रतिभा को प्रस्‍तुत किया।


    केवीएस के इस भव्‍य समारोह का उद्घाटन केंद्रीय मानव संसाधन मंत्री श्री रमेश पोखरियाल निशंक ने 31 अक्टूबर 2019 को किया था। एक भारत श्रेष्ठ भारत का संदेश देने के लिए श्री रमेश पोखरियाल ने आंध्र प्रदेश की पोशाक पहनी थी।


    पर्व के विजेता:


    श्रेणी : एक भारत श्रेष्ठ भारत


    प्रथम पुरस्कार: कोलकाता क्षेत्र


    द्वितीय पुरस्कार: अहमदाबाद क्षेत्र


    तृतीय पुरस्कार: भुवनेश्वर क्षेत्र


    श्रेणी: भाषा और लिटफेस्ट


    प्रथम पुरस्कार: बेंगलुरु क्षेत्र


    द्वितीय पुरस्कार: चेन्नई क्षेत्र


    तृतीय पुरस्कार: अहमदाबाद क्षेत्र


    श्रेणी: कलाकृतियों का प्रदर्शन


    प्रथम पुरस्कार: भोपाल क्षेत्र


    द्वितीय पुरस्कार: हैदराबाद क्षेत्र


    तृतीय पुरस्कार: जयपुर क्षेत्र


    आरकेमीणा/आरएनएम/एएम/एके/एसके–4001

    
    
    (Release ID: 1590409) Visitor Counter : 81
    
    
      Read this release in: English