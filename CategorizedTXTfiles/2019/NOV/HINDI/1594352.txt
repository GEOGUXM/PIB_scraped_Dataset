      प्रधानमंत्री कार्यालय

      जापान के विदेश मंत्री और रक्षा मंत्री ने प्रधानमंत्री नरेन्द्र मोदी से मुलाकात की
      Posted On: 30 NOV 2019 1:12PM by PIB Delhi


    भारत-जापान विदेश एवं रक्षा मंत्री संवाद (2 + 2) के उद्घाटन बैठक में शामिल होने के लिए भारत दौरे पर आए जापान के विदेश मंत्री श्री तोशिमित्सु मोतेगी और रक्षा मंत्री श्री तारो कोनो ने आज प्रधानमंत्री श्री नरेन्द्र मोदी से मुलाकात की।


    प्रधानमंत्री ने आगन्तुक मंत्रियों का स्वागत किया और अक्टूबर, 2018 में जापान में आयोजित 13वें भारत-जापान वार्षिक शिखर सम्मेलन के दौरान स्वयं और जापान के प्रधानमंत्री अबे द्वारा निर्धारित लक्ष्य को हासिल करने में दोनों पक्षों के सक्षम होने पर अपनी संतुष्टि व्यक्त की। प्रधानमंत्री ने बताया कि यह बैठक भारत और जापान के बीच द्विपक्षीय रणनीति, सुरक्षा और रक्षा सहयोग को और मजबूत करेगी।


    प्रधानमंत्री ने दोनों देशों के लोगों, क्षेत्र और पूरी दुनिया के लाभ के लिए भारत-जापान संबंधों के सर्वांगीण विकास के महत्व पर जोर दिया। प्रधानमंत्री ने कहा कि दोनों देशों के बीच नियमित तौर पर उच्च स्तरीय विनिमय रिश्ते की गहराई और ताकत का प्रमाण है।


    प्रधानमंत्री ने कहा कि वे और प्रधानमंत्री अबे दोनों देशों के बीच द्विपक्षीय साझेदारी को मजबूत करने पर बहुत जोर देते हैं। उन्होंने बताया कि वे अगले महीने भारत-जापान वार्षिक शिखर सम्मेलन में प्रधानमंत्री अबे का भारत में स्वागत करने को उत्सुक हैं। प्रधानमंत्री ने कहा कि जापान के साथ भारत का संबंध भारत-प्रशांत क्षेत्र में शांति , स्थिरता और समृद्धि के लिए हमारी दृष्टि का एक प्रमुख घटक है और इसके साथ ही भारत की एक्ट ईस्ट पॉलिसी की आधारशिला भी है।


    आरकेमीणा / आरएनएम / एएम / एके / डीसी -4503

    
    
    (Release ID: 1594352) Visitor Counter : 302
    
    
      Read this release in: English , Urdu , Marathi , Bengali , Punjabi , Gujarati , Tamil