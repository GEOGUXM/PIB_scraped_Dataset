      गृह मंत्रालय

      माननीय गृह मंत्री जी के साथ उज्‍बेकिस्‍तान के माननीय आंतरिक कार्य मंत्री की दिनांक 20 नवम्‍बर, 2019 को हुई बैठक
      
      दोनो देशो ने आतंकवाद से लड़ने के लिए प्रतिबद्धता ज़ाहिर की

      Posted On: 20 NOV 2019 8:41PM by PIB Delhi

    आज (20 नवम्‍बर, 2019) को नई दिल्‍ली में माननीय गृह मंत्री श्री अमित शाह और भारत के दौरे पर आए उज्‍बेक के आंतरिक कार्य मंत्री श्री पुलत बोबोजोनोव से मुलाकात हुई। इस बैठक के दौरान दोनों पक्षों की ओर से आतंकवाद सहयोग, क्षमता निर्माण और भारतीय संस्‍थाओं में उज्‍बेक के सुरक्षा कार्मिकों के लिए प्रशिक्षण, सीमा की रक्षा, आपदा प्रबंधन सहित पारस्‍परिक हितों के मुद्दों पर चर्चा हुई। भारत-उज्‍बेकिस्‍तान सामरिक सहभागिता पर विशेष बल देते हुए, दोनों मंत्रियों ने सुरक्षा सहयोग के क्षेत्र में भारत और उज्‍बेकिस्‍तान के बीच परस्‍पर सहयोग को बढ़ाए जाने का स्‍वागत किया।


    दोनों पक्षों की ओर से इस बात की पुष्टि की गई कि वर्ष 2015 में भारत के माननीय प्रधान मंत्री के उज्‍बेकिस्‍तान दौरे और अक्‍तूबर, 2018 तथा जनवरी, 2019 में उज्‍बेकिस्‍तान के माननीय राष्‍ट्रपति की भारत की यात्रा से हमारे संबंधों को नया आयाम मिला है।


    भारत के गृह मंत्री और उज्‍बेकिस्‍तान के आंतरिक कार्य मंत्री के बीच सुरक्षा संबंधी सहयोग के करार पर दोनों मंत्रियों द्वारा हस्‍ताक्षर भी किए गए। इस करार से संगठित आतंकवाद, अपराध और मानव तस्‍करी का मुकाबला करने सहित, विविध क्षेत्रों में भारत-उज्‍बेकिस्‍तान के बीच सहयोग और मजबूत होंगे।


    श्री पुलत बोबोजोनोव दिनांक 20-23 नवम्‍बर, 2019 तक भारत के द्विपक्षीय दौरे पर हैं।


    ***


    VG/SNC/VM

    
    
    (Release ID: 1592518) Visitor Counter : 145