      गृह मंत्रालय

      केन्‍द्रीय गृह राज्‍य मंत्री श्री नित्‍यानंद राय शहरी भूकम्‍प तलाशी और बचाव-2019 विषय पर एनडीआरएफ द्वारा आयोजित शंघाई सहयोग संगठन के संयुक्‍त अभ्‍यास के समापन सत्र में मुख्‍य अतिथि
      Posted On: 07 NOV 2019 4:26PM by PIB Delhi


    शहरी भूकम्‍प तलाशी और बचाव विषय पर शंघाई सहयोग संगठन (एससीओ) के सदस्‍य देशों का चार दिवसीय संयुक्‍त्‍ अभ्‍यास आज नई दिल्‍ली में समाप्‍त हुआ। इसका आयोजन एनडीआरएफ ने किया था। एससीओ के सभी सदस्‍य देशों चीन , भारत, कजाकिस्‍तान, किर्गिस्‍तान, रूस, पाकिस्‍तान, ताजिकिस्‍तान और उजबेकिस्‍तान ने इस अभ्‍यास में हिस्‍सा लिया। मंगोलिया ने पर्यवेक्षक के रूप में भाग लिया। इसके अलावा इस अभ्‍यास में आईएनएसएआरएजी, यूएनडीपी, यूनीसेफ, डब्‍ल्‍यूएचओ और एसडीआरएफ ने भी हिस्‍सा लिया। केन्‍द्रीय गृह राज्‍य मंत्री श्री नित्‍यानंद राय समापन सत्र में मुख्‍य अतिथि थे।


    अभ्‍यास 04 नवम्‍बर से 07 नवम्‍बर तक आयोजित किया गया। अभ्‍यास के दौरान एससीओ सदस्‍य देशों के प्रतिनिधियों ने शहरों में आने वाले बड़े भूकम्‍प के माहौल में संयुक्‍त तलाशी और बचाव कार्यों के दौरान तैयारियों , आपदा के दौरान तालमेल स्‍थापित करने और अंतर्राष्‍ट्रीय स्‍तर पर मान्‍यता प्राप्‍त प्रक्रियाओं को साझा किया। साथ ही सदस्‍य देशों के प्रतिनिधियों ने सर्वश्रेष्‍ठ परंपराओं को भी साझा किया ताकि क्षेत्रीय प्रक्रिया प्रणाली, आपसी सहयोग और तालमेल को और मजबूत किया जा सके।


    समापन समारोह को संबोधित करते हुए केन्‍द्रीय गृह राज्‍य मंत्री श्री नित्‍यानंद राय ने कहा कि सरकार आपदा प्रबंधन के प्रति संवेदनशील है और सभी स्‍तरों पर सक्रिय है। उन्‍होंने कहा कि आपदा प्रबंधन विषय प्रधानमंत्री श्री नरेन्‍द्र मोदी के दिल के काफी करीब है और प्रधानमंत्री न केवल राष्‍ट्रीय स्‍तर पर बल्कि वैश्विक स्‍तर पर भी आपदा का जोखिम कम करने के महत्‍व पर लगातार जोर देते रहे हैं। श्री राय ने कहा कि आपदा प्रबंधन के विषय पर प्रधानमंत्री द्वारा रखे गए 10 बिंदु इस विषय के निर्देशित सिद्धांत है।


    अभ्‍यास में भाग लेने वाले सदस्‍य देशों की सक्रिय भागीदारी की सराहना करते हुए , श्री राय ने कहा कि इस तरह के अभ्‍यास आयोजित करने से समय के साथ हमारी प्रगति और प्रभावोत्‍पादकता को बढ़ावा मिलेगा। अपने समापन भाषण में श्री राय ने कहा कि केन्‍द्रीय गृह मंत्री श्री अमित शाह ने उद्घाटन के दिन अपने भाषण में अनेक महत्‍वपूर्ण बिंदुओं को उठाया था। उन्‍होंने इस बात पर खुशी जाहिर की कि यह अभ्‍यास श्री शाह द्वारा उठाए गए सभी बिंदुओं को पूरा करने में सफल रहा।


    सदस्‍यों , एनडीएमए, लेफ्टिनेंट जनरल, एन.सी. मारवाह, (सेवानिवृत्‍त), पीवीएसएम, एवीएसएम; गृह मंत्रालय में संयुक्‍त सचिव (आपदा प्रबंधन) श्री संजीव कुमार जिंदल और राष्‍ट्रीय आपदा मोचन बल के महानिदेशक श्री सत्‍येन्‍द्र प्रधान ने भी प्रतिनिधियों को संबोधित किया। उन्‍होंने सभी सदस्‍य देश के बचाव दलों की सक्रिय भागीदारी की भी सराहना की।


    इस अभ्‍यास के अगले चरण के अंतर्गत आपात स्थिति की रोकथाम और बंदोबस्‍त के लिए जिम्‍मेदार मंत्रालय के विशेषज्ञों की एक बैठक यानि एससीओ सदस्‍य देशों के आपदा निवारण विभागों के प्रमुखों की 10वीं बैठक 08 नवम्‍बर , 2019 को नई दिल्‍ली में आयोजित की जाएगी।


    *****


    आरकेमीणा/आरएनएम/एमएस / केपी/एनएम - 4076

    
    
    (Release ID: 1591013) Visitor Counter : 38
    
    
      Read this release in: English , Urdu