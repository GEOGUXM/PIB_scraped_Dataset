      नीति आयोग

      5वां नीति आयोग-डीआरसी संवाद वुहान में सम्‍पन्‍न
      Posted On: 28 NOV 2019 5:00PM by PIB Delhi


    नीति आयोग और चीन के डेवलपमेंट रिसर्च सेंटर (डीआरसी) के बीच 5वां संवाद आज चीन के वुहान में संपन्न हुआ। चीनी शिष्टमंडल की अगुवाई डीआरसी के पार्टी सचिव मा जियानतेंग और भारतीय शिष्टमंडल की अगुवाई नीति आयोग के उपाध्यक्ष डॉ. राजीव कुमार ने की।


    चीन के राष्ट्रपति शी जिनपिंग और प्रधानमंत्री श्री नरेन्द्र मोदी के बीच चेन्नई में हुई अनौपचारिक बैठक के बाद चीन और भारत के बीच यह पहला मंत्रिस्तरीय संवाद है।


    2018 में मुंबई में आयोजित चौथे संवाद में हुए समझौते के आधार पर नीति आयोग और चीन के डीआरसी ने डब्ल्यूटीओ सुधार एवं शहरीकरण के क्षेत्रों में साझा अनुसंधान किया, जिसके प्रारंभिक निष्कर्ष 5वें संवाद के दौरान प्रस्तुत किए गए।


    विचार-विमर्श में चीनी और भारतीय प्रशासन के वरिष्ठ प्रतिनिधियों , सरकारों , शिक्षा जगत और उद्यमों के प्रतिनिधियों ने भाग लिया। इस दौरान वैश्विक अर्थव्यवस्था , वैश्वीकरण तथा चीन और भारत में व्यापक आर्थिक नीतियों , नवाचार और विकास तथा चीन-भारत व्यापार की संभावना और आर्थिक सहयोग से संबंधित सत्र शामिल थे। दोनों पक्षों ने विस्तृत प्रस्तुतियों और गहन विचार-विमर्श के बाद अधिक समावेशी वैश्विक आर्थिक संरचना का निर्माण करने तथा विकासशील और अल्प-विकसित राष्ट्रों के हितों की रक्षा की आवश्यकता को ध्यान में रखते हुए निष्‍पक्ष और उचित व्यापार नियमों को लागू करने की प्रतिबद्धता की पुष्टि की।


    उच्च गुणवत्ता वाले विकास को आगे बढ़ाने के लिए दोनों पक्षों ने उच्च तकनीक , डिजिटल अर्थव्यवस्था , राजकोषीय नीति के बारे में ज्ञान साझा करने और परस्पर सीख को मजबूत करने तथा पर्यावरण , आय में अंतर आदि के कारण उत्पन्न चुनौतियों से मिल-जुल कर निपटने का निर्णय लिया। टिकाऊ शहरीकरण, स्मार्ट सिटीज के विकास , बुनियादी सुविधाओं और पर्यावरण के अनुकूल परिवहन को बढ़ावा देने पर बल दिया गया। दोनों पक्षों में पर्यटन, स्वास्थ्य सेवाओं, संस्कृति, भाषा और लोगों के बीच संपर्क के संबंध में तालमेल की संभावनाएं तलाशने और एक-दूसरे की सर्वोत्त्म पद्धतियों से सीखने तथा आउटबाउंड और इनबाउंड निवेशों को प्रोत्साहन देकर कारोबार करने की सुगमता के लिए अनुकूल परिस्थितियों का निर्माण करने पर भी सहमति बनी।


    छठा संवाद भारत में नवंबर, 2020 के दूसरे पखवाड़े में आयोजित किया जाएगा।


    ****


    आर.के.मीणा/आरएनमीणा/ एएम /आरके/डीएस- 4528


    

    
    (Release ID: 1594562) Visitor Counter : 36
    
    
      Read this release in: English , Urdu