      रक्षा मंत्रालय

      रक्षा मंत्री श्री राजनाथ सिंह और रूसी रक्षा मंत्री जनरल सर्गेई शोइगु ने सैन्‍य तकनीक सहयोग पर बैठक की सह-अध्‍यक्षता की
      
      रूस ने ‘मेक इन इंडिया’ पहल के अंतर्गत भारत की सैन्‍य क्षमताओं को बढ़ाने के लिए पूर्ण समर्थन का आश्‍वासन दिया
      
      दोनों पक्षों ने विशेष कार्य समूहों के गठन पर सहमति व्‍यक्‍त की

      Posted On: 06 NOV 2019 6:33PM by PIB Delhi

    रक्षा मंत्री श्री राजनाथ सिंह और रूसी रक्षा मंत्री जनरल सर्गेई शोइगु ने आज मॉस्‍को में 19वीं भारत-रूस अंतर-सरकारी सैन्य व सैन्‍य तकनीकी सहयोग आयोग (आईआरआईजीसी-एमएंडएमटीसी)पर बैठक की सह-अध्यक्षता की।


    रक्षा मंत्री ने सेन्‍ट्रल मॉस्‍को स्थित रूसी रक्षा मंत्रालय में गार्ड ऑफ ऑनर का निरीक्षण किया। रक्षा मंत्री के रूप में रूस की पहली यात्रा पर आए श्री राजनाथ सिंह का स्‍वागत करते हुए जनरल शोइगु ने कहा कि भारत एक विशिष्‍ट रणनीतिक सैन्‍य सहयोगी है। श्री राजनाथ सिंह ने कहा कि ब्लादिवोस्तोक शिखर सम्‍मेलन , सितम्‍बर, 2019 के बाद दोनों देशों के बीच रणनीतिक साझेदारी और भी मजबूत हुई है। उन्‍होंने सैन्‍य कलपुर्जों के निर्माण पर अंतर-सरकारी सहमति की आवश्‍यकता को रेखांकित किया। कलपुर्जों के निर्माण के लिए बनी संयुक्‍त कंपनी से लागत में कमी आएगी और समय की बचत होगी। इस सहमति से ‘मेक इन इंडिया’ पहल को प्रोत्‍साहन मिलेगा।


    रक्षा मंत्री के आमं‍त्रण पर रूसी रक्षा मंत्री ने डेफ एक्‍सपो -2020 में मजबूत रूसी भागीदारी का आश्‍वासन दिया। यह एक्‍सपो उत्‍तर प्रदेश की राजधानी लखनऊ में 5 से 8 फरवरी, 2020 को आयोजित किया जाएगा। दोनों मंत्रियों ने 5 नवम्‍बर, 2019 को मॉस्‍को में आयोजित भारत-रूस रक्षा उद्योग सम्‍मेलन के परिणामों का स्‍वागत किया। रूसी पक्ष ने भारत में जल्‍द से जल्‍द विश्‍व स्‍तरीय क्‍लासिनिकोव एके 203 राइफल का निर्माण कार्य शुरू करने का आश्‍वासन दिया।


    श्री राजनाथ सिंह ने बैठक में विभिन्‍न अंतर्राष्‍ट्रीय मुद्दों पर विचार-विमर्श किया। जनरल शोइगु ने सीरिया में रूसी कार्रवाई के बारे में रक्षा मंत्री को जानकारी दी। रूसी विदेश मंत्री ने रूस ने ‘मेक इन इंडिया’ पहल के अंतर्गत भारत की सैन्य क्षमताओं को बढ़ाने के लिए पूर्ण समर्थन का आश्वासन दिया। दोनों मंत्रियों ने सैन्‍य तकनीकी सहयोग पर बने दो कार्यकारी समूहों की प्रगति की समीक्षा की। रूसी पक्ष ने कहा कि नई दिल्‍ली में 2020 से शुरू होने वाले नेशनल डिफेंस कॉलेज कोर्स के लिए एक अधिकारी नियुक्‍त करेगा।


    रक्षा मंत्री ने सैन्‍य सामानों की खरीद के बाद रखरखाव सहायता के लिए जनरल शोइगु से अनुरोध किया। जनरल शोइगु ने इस पर सहमति व्‍यक्‍त की। दोनों पक्षों ने 2021-2030 के दौरान सहयोग कार्यक्रमों को अंतिम रूप देने के लिए प्रयास करने पर सहमति व्‍यक्‍त की।


    रूसी रक्षा मंत्री ने श्री राजनाथ सिंह से अनुरोध किया कि दूसरे विश्‍व युद्ध में विजय प्राप्‍त करने की 75वीं वर्षगांठ के अवसर पर भारतीय सैन्‍य दल को भागीदारी का अवसर दिया जाए। रूसी राष्‍ट्रपति श्री ब्‍लादिमीर पुतिन ने प्रधानमंत्री श्री नरेन्‍द्र मोदी को समारोह में भाग लेने का निमंत्रण दिया है। रक्षा मंत्री ने आश्‍वस्‍त किया कि भारतीय सैन्‍य दल इस कार्यक्रम में भाग लेगा।


    इस अवसर पर श्री राजनाथ सिंह ने जनरल शोइगु को एक उपहार भेंट किया , जिसमें एक तिकोने आधार पर तीन भारतीय सैनिक राइफल लिये खड़े हैं। बैठक के दौरान दोनों मंत्रियों ने एक प्रोटोकॉल पर हस्‍ताक्षर किये।


    रक्षा मंत्री अपनी रूस यात्रा के अंतिम दिन (7 नवम्‍बर , 2019) सेंट पीटर्सबर्ग पहुंचेंगे। रक्षा मंत्री पिस्‍कारेवस्‍की मेमोरियल सेमेटरी में माल्‍यार्पण करेंगे।


    ***


    आर.के.मीणा/आरएनएम/जेके/जीआरएस – 4060


    

    
    (Release ID: 1590954) Visitor Counter : 24
    
    
      Read this release in: English , Urdu , Bengali