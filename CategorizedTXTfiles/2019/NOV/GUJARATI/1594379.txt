      PIB Headquarters

      નવા ઇનોવેશન અને આઇડિયા દેશના વિકાસ અને અર્થતંત્રમાં મહત્વનો ભાગ ભજવી શકે છે-પૂર્વ રાષ્ટ્રપતિ શ્રી પ્રણવ મુખર્જી
      Posted On: 30 NOV 2019 6:18PM by PIB Ahmedabad


    નેશનલ ઇનોવેશન ફાઉન્ડેશન દર વર્ષે ડૉક્ટર અબ્દુલ કલામની સ્મૃતિમાં બાળકોને તેમના ઇનોવેશન માટે એવોર્ડ આપે છે, આજે (30 નવેમ્બર, 2019) ગાંધીનગરના અમરાપુરમાં આવેલ નેશનલ ઇનોવેશન ફાઉન્ડેશન ખાતે પૂર્વ રાષ્ટ્રપતિ શ્રી પ્રણવ મુખર્જીની ઉપસ્થિતીમાં એવોર્ડ સમારંભ યોજાઈ ગયો, જેમાં દેશના જુદા-જુદા રાજ્યોના 544 જિલ્લામાંથી આવેલા 60 હજાર નામાંકનમાંથી 21 બાળકોને પસંદ કરીને પૂર્વ રાષ્ટ્રપતિ પ્રણવ મુખર્જીના હસ્તે તેમને એવોર્ડ આપવામાં આવ્યા હતાં.


    12 માં ધોરણ સુધીના બાળકોને પોતાની સર્જનાત્મકતા અને મૌલિકતા માટે આ એવૉર્ડ આપવામા આવે છે, માનનીય પૂર્વ રાષ્ટ્રપતિ શ્રી પ્રણવ મુખર્જીએ સામાજિક અને વ્યાવસાયીક ક્ષેત્રે રોજિંદા જીવનની સમસ્યાઓને હલ કરીને તેને કેવી રીતે સરળ બનાવી શકાય તેવા એવૉર્ડ વિજેતા 21 વિદ્યાર્થીઓના પ્રોજેક્ટનું પ્રદર્શન પણ નિહાળ્યું હતું .


    આ પ્રસંગે એવૉર્ડ વિજેતા બાળકોને અભિનંદન આપતા પૂર્વ રાષ્ટ્રપતિ શ્રી પ્રણવ મુખર્જીએ જણાવ્યું હતું કે “ દેશના વિકાસમાં અને અર્થતંત્રમાં નવા ઇનોવેશન અને આઇડિયા મહત્વનો ભાગ ભજવી શકે છે. વિદ્યાર્થી જીવન સાહસથી ભરપૂર છે ત્યારે આવા નવા સંશોધન અને નવા વિચારોને અમલમાં લાવીને દેશની સાથે સાથે લોકોને પણ મદદમાં આવી શકે અને લોકોને તેનો લાભ મળી શકે છે. ”


    આ કાર્યક્રમમાં રાજ્યપાલ આચાર્ય દેવવ્રત સહિત મહાનુભાવો ઉપસ્થિત રહ્યાં હતાં.


    DS/JB/RP

    
    
    (Release ID: 1594379) Visitor Counter : 53