      માહિતી અને પ્રસારણ મંત્રાલય

      સિંગલ વિન્ડો સિસ્ટમ ભારતમાં વધારે આંતરરાષ્ટ્રીય ફિલ્મનિર્માતાઓને શૂટિંગ કરવા માટે આકર્ષશેઃ IFFI 2019નાં ઉદઘાટન સમારંભમાં શ્રી પ્રકાશ જાવડેકરની જાહેરાત
      
      IFFIના સુવર્ણ જયંતી સંસ્કરણનો ભવ્ય શુભારંભ
      
      ભારતીય સિનેમાનાં બે દિગ્ગજો – શ્રી અમિતાભ બચ્ચન અને શ્રી રજનીકાંતનું સન્માન કરવામાં આવ્યું
      
      નવ દિવસ ચાલનારા IFFI 2019માં 76 દેશોની 200થી વધારે ફિલ્મો દર્શાવવામાં આવશે
      Posted On: 20 NOV 2019 6:58PM by PIB Ahmedabad


    ભારતીય ફિલ્મ ઉદ્યોગનાં બે દિગ્ગજો – શ્રી અમિતાભ બચ્ચન અને શ્રી રજનીકાંતની ઉપસ્થિતિમાં ગોવાના પણજીમાં ભારતીય આંતરરાષ્ટ્રીય ફિલ્મ મહોત્સવના સુવર્ણજયંતી કાર્યક્રમની અવિસ્મરણીય શરૂઆત થઈ હતી. દુનિયાભરનાં સિનમા પ્રેમીઓની લાંબી આતુરતાનો અંત આવી ગયો છે અને ભારતનાં 50માં આંતરરાષ્ટ્રીય ફિલ્મ મહોત્સવનો ભવ્ય શુભારંભ થયો હતો.


    મનોરંજન જગતમાં ‘માસ્ટર ’ તરીકે જાણીતા શ્રી કરણ જોહરનાં સંચાલનમાં આયોજિત આ ભવ્ય સમારંભમાં ભારતીય સિનેમાના જીવંત દંતકથા સમાન મહાન કલાકાર શ્રી અમિતાભ બચ્ચન અને ભારતીય ફિલ્મ ઉદ્યોગનાં ‘ થલાઇવા (લીડર) ’ તરીકે પ્રસિદ્ધ શ્રી રજનીકાંતે ભવ્ય ઝાકમઝોળ સાથે મહોત્સવની શરૂઆત થઈ હોવાની જાહેરાત કરી હતી. આ પ્રસંગે કેન્દ્રીય માહિતી અને પ્રસારણ મંત્રી શ્રી પ્રકાશ જાવડેકર તથા અન્ય મહાનુભાવો ઉપસ્થિત રહ્યાં હતાં. ભારતીય ફિલ્મ મહોત્સવની સુવર્ણ જયંતીનાં ઉપક્રમે ‘ આઇકન ઓફ ગોલ્ડન જ્યુબિલી એવોર્ડ ’ ની શરૂઆત કરવામાં આવી હતી અને પ્રથમ પુરસ્કાર ભારતીય સિનેમામાં ઉત્કૃષ્ટ પ્રદાન કરવા બદલ શ્રી રજનીકાંતને એનાયત કરવામાં આવ્યો હતો. આ પ્રસંગે ફ્રાન્સ સિનેમાની ઓળખ સમાન અભિનેત્રી ઇસાબેલે અન્ના મેડેલાઇનને લાઇફટાઇમ એચિવમેન્ટ એવોર્ડ એનાયત કરવામાં આવ્યો હતો.


    આ આંતરરાષ્ટ્રીય ફિલ્મ મહોત્સવનાં ઉદઘાટન સમારંભમાં બોલતાં કેન્દ્રીય માહિતી અને પ્રસારણ મંત્રી શ્રી પ્રકાશ જાવડેકરે જણાવ્યું હતું કે , સરકારે ભારતમાં ફિલ્મોની શૂટિંગ માટે સિંગલ વિન્ડો સિસ્ટમ પ્રસ્તુત કરી છે, જેનાં પરિણામે વધારે આંતરરાષ્ટ્રીય ફિલ્મ નિર્માતાઓને તેમની ફિલ્મોનું શૂટિંગ ભારતમાં કરવા માટે પ્રોત્સાહન મળશે. તેમણે કહ્યું હતું કે, “ ભારત રાષ્ટ્રીય અને આંતરરાષ્ટ્રીય ફિલ્મોનાં શૂટિંગ માટે સુંદર અને આકર્ષક ઘણાં સ્થળો ધરાવે છે. અગાઉ આ પ્રકારની મંજૂરી મેળવવા માટે આશરે 15 થી 20 પ્રકારની મંજૂરીઓ મેળવવી પડતી હતી. હવે સરકારે સિંગલ વિન્ડો સિસ્ટમ ઊભી કરી છે , જેમાં એક સાથે તમામ મંજૂરીઓ મળી જશે અને એનાથી ગોવા, લેહ-લદ્દાખ અને આંદમાન-નિકોબારનાં ટાપુઓ પરનાં સુંદર સ્થળોને લાભ મળશે. ”


    શ્રી જાવડેકરે ધ્યાન દોર્યું હતું કે , ફિલ્મો, આઇટી અને સંગીત ભારતનો સોફ્ટ પાવર છે અને અમે તેને આંતરરાષ્ટ્રીય મંચ પર આગળ વધારીશું. તેમણે કહ્યું હતું કે, “ દરેક ફિલ્મ અને પાત્રો આપણાં મન પર લાંબા ગાળાની અસર છોડી જાય છે તથા એમાં આપણાં વિચારો અને મૂડને બદલવાની ક્ષમતા છે. ” તેમણે ઉમેર્યું હતું કે, ભારતીય ફિલ્મોના દર્શકોની સંખ્યામાં કૂદકે ને ભૂસકે વધારો થઈ રહ્યો છે તથા દુનિયાભરનાં લોકોને ભારતીય ફિલ્મો જોવી ગમે છે. ચીનમાં પણ ભારતીય ફિલ્મોની લોકપ્રિયતામાં વધારો થઈ રહ્યો છે.


    મંત્રીએ કહ્યું હતું કે , “ દુનિયાભરની ઘણી સારી ફિલ્મો આ ફિલ્મ મહોત્સવમાં પ્રદર્શિત થશે અને આ ગોવાનાં દિવંગત મુખ્યમંત્રી મનોહર પરિકરને ઉચિત શ્રદ્ધાંજલિ હશે. ” અહીં તેમણે દૃષ્ટિની ખામી ધરાવતા લોકોનાં જીવન પર આધારિત બનેલી એક ફિલ્મનો ઉલ્લેખ કર્યો હતો, જેનું નિર્માણ ગોવાનાં સ્થાનિક કલાકારોએ કર્યું છે.


    અહીં સૌપ્રથમ 'આઇકન ઓફ ગોલ્ડન જ્યુબિલી એવોર્ડ ’ પ્રાપ્ત કરનાર શ્રી રજનીકાંતે શ્રી અમિતાભ બચ્ચનનાં હસ્તે આ સન્માન પ્રાપ્ત કરવા બદલ એમની ખુશી વ્યક્ત કરી હતી. તેમણે આ એવોર્ડ તેમની ફિલ્મોનું નિર્માણ કરનાર તમામ નિર્માતા, નિર્દેશકો અને ટેકનિશિયનો, તેમનાં પ્રશંસકો અને તમિલનાડુની જનતાને અર્પણ કર્યો હતો.


    શ્રી અમિતાભ બચ્ચને શ્રી રજનીકાંતને આ એવોર્ડ આપવાનું સન્માન મળવા બદલ ખુશી વ્યક્ત કરીને કહ્યું હતું કે , “ આ સન્માન મને આપવા બદલ હું IFFIનો ઋણી છું અને હું મારી ફિલ્મોની જૂની યાદોમાં સરી ગયો છું. ”


    અગાઉ IFFI 50ની લાલ જાજમ પર ચાલતાં શ્રી અમિતાભ બચ્ચને કહ્યું હતું કે, “ ફિલ્મો હંમેશા આપણા સામાજિક જીવનનું અભિન્ન અંગ છે. ગોવામાં આ મહાન ફિલ્મોત્સવ ગોવાવાસીઓને આંતરરાષ્ટ્રીય દુનિયામાં શું ચાલી રહ્યું છે એની જાણકારી આપે છે તથા તેમને લોકો સાથે હળવામળવાની તક આપે છે. ”


    કેન્દ્રીય માહિતી અને પ્રસારણ મંત્રાલયનાં સચિવ શ્રી અમિત ખરેએ આ વર્ષનાં ફિલ્મ મહોત્સવની મુખ્ય નોંધપાત્ર બાબતોનો ઉલ્લેખ કર્યો હતો. તેમણે જણાવ્યું હતું કે , આ ફિલ્મ મહોત્સવની શરૂઆત 1952માં થઈ હતી, જેમાં 23 દેશો સહભાગી થયા હતા અને આજે એની 50મી એડિશનમાં કુલ 76 દેશો સહભાગી થયા છે.


    આ પ્રસંગે ગોવાનાં મુખ્યમંત્રી ડો. પ્રમોદ સાવંતે જણાવ્યું હતું કે , ચાલુ વર્ષે IFFIમાં જ્ઞાન અને મનોરંજનનો રસપ્રદ સમન્વય થયો છે. તેમણે કહ્યું હતું કે, “ IFFI ભારત અને આંતરરાષ્ટ્રીય ફિલ્મ ઉદ્યોગ વચ્ચેનાં રહેલા અંતરને દૂર કરે છે તથા જુદાં-જુદાં દેશોનાં ફિલ્મ ઉદ્યોગને જોવા અને જાણવાની તક આપે છે. ” તેમણે ઉમેર્યું હતું કે, “ આપણે ભૂલવું ન જોઈએ કે , સિનેમાનો ઉદ્દેશ આપણને આપણાં સમયનું પ્રતિબિંબ વ્યક્ત કરવાનો છે. ફિલ્મો આપણા સમાજની સમકાલિન સ્થિતિનું પ્રતિબિંબ છે. ”


    આ ભવ્ય ઉદઘાટન સમારંભમાં જગપ્રસિદ્ધ સિનેમાટોગ્રાફર અને IFFI ઇન્ટરનેશનલનાં જ્યુરી જ્હોન બેઇલી, ભારતીય ફિલ્મ નિર્માતા અને ભારતીય જ્યુરીનાં અધ્યક્ષ શ્રી પ્રિયદર્શન તથા ભારતીય અને આંતરરાષ્ટ્રીય જ્યુરીનાં અન્ય સભ્યો, રશિયન પ્રતિનિધિમંડળનાં વડા મારિયા લેમેશેવા જેવા ફિલ્મ ઉદ્યોગનાં મહાનુભાવો ઉપસ્થિત રહ્યાં હતાં. અનેક મહાનુભાવોનું લાલ જાજમ પર સ્વાગત થયું હતું, જેમણે ઉદઘાટન સમારંભની શોભા વધારી હતી.


    ચાલુ વર્ષે ભારતીય આંતરરાષ્ટ્રીય ફિલ્મ મહોત્સવની સુવર્ણ જયંતી ઉજવવામાં આવી રહી છે. આ પ્રસંગે ગોવાનાં મુખ્યમંત્રી સ્વ. મનોહર પરિકરને ઉદઘાટન સમારંભમાં ઉચિત શ્રદ્ધાંજલિ અર્પણ કરવામાં આવી હતી. ગોવાને IFFIને પર્યાય બનાવવામાં મહત્વપૂર્ણ ભૂમિકા ભજવનાર પરિકર પર એક ટૂંકી ફિલ્મ રજૂ કરવામાં આવી હતી, જેમાં પરિકરનાં IFFIમાં પ્રદાનને રજૂ કરવામાં આવ્યું હતું. આ સમારંભમાં ભારતીય ફિલ્મ ઉદ્યોગનાં દિગ્ગજો શ્રી રમેશ સિપ્પી, શ્રી એન ચંદ્રા અને શ્રી પી સી શ્રીરામનું પણ સન્માન કરવામાં આવ્યું હતું.


    ભારતીય આંતરરાષ્ટ્રીય ફિલ્મ મહોત્સવનાં ઉદઘાટન સમારંભમાં કેન્દ્રીય આયુષ મંત્રી શ્રી શ્રીપદ નાયક , કેન્દ્રીય પર્યાવરણ, વન અને જળવાયુ પરિવર્તન રાજ્યમંત્રી શ્રી બાબુલ સુપ્રિયો, માહિતી અને પ્રસારણ મંત્રાલયનાં સચિવ શ્રી અમિત ખરે, પ્રસાર ભારતીનાં ચેરમેન શ્રી એ. સૂર્યપ્રકાશ, સેન્ટ્રલ બોર્ડ ઑફ ફિલ્મ સર્ટિફિકેશનનાં અધ્યક્ષ શ્રી પ્રસૂન જોશી, માહિતી અને પ્રસારણ મંત્રાલયનાં અધિક સચિવ શ્રી અતુલ કુમાર, ફેસ્ટિવલનાં ડાયરેક્ટર શ્રી ચૈતન્ય પ્રસાદ તેમજ ગોવાની એન્ટરટેઇન્મેન્ટ સોસાયટીનાં વાઇસ ચેરમેન શ્રી સુભાષ ફાલ દેસાઈ જેવા વિવિધ વરિષ્ઠ મહાનુભાવો પણ ઉપસ્થિત હતાં.


    શ્રી પ્રકાશ જાવડેકરે આ સમારંભમાં 50મા IFFIની સ્મારક પોસ્ટેજ સ્ટેમ્પ જાહેર કરી હતી. ઉદઘાટન સમારંભમાં કેટલાંક રોમાંચક ઓડિયો-વીડિયો પર્ફોર્મન્સ જોવા મળ્યાં હતાં, જેણે દર્શકોને મંત્રમુગ્ધ કરી દીધા હતા. પ્રસિદ્ધ ગાયક-સંગીતકાર અને શંકર મહાદેવન અને એમના બેન્ડે અદભૂત પ્રસ્તુતિ સાથે લોકોનાં હૃદય જીતી લીધા હતા. તેમનાં પર્ફોર્મન્સથી સિનેમાના ચાહકો અને દર્શકો ખુશ થઈ ગયા હતા. જ્યારે ભારતનાં વિવિધ ભાગોમાંથી લય અને તાલનો આંતરરાષ્ટ્રીય ધ્વનિ સાથે સમન્વય થયો હતો, ત્યારે દર્શકોને જબરદસ્ત મનોરંજન મળ્યું હતું.


    ફેસ્ટિવલની શરૂઆત ઇટાલિયન ફિલ્મ ગોરન પાસ્કલજેવિક નિર્દેશિત ફિલ્મ ‘ ડિસ્પાઇટ ધ ફોગ ’ સાથે થઈ હતી. ફિલ્મનાં કલાકારો અને અન્ય સાથીદારો સ્ક્રીનિંગમાં સહભાગી પણ થયા હતા. IFFIની સુવર્ણ જયંતી એડિશનમાં આશરે 7000 પ્રતિનિધિઓ સહભાગી થયા છે.


    50માં ભારતીય આંતરરાષ્ટ્રીય ફિલ્મ મહોત્સવ , 2019માં 76 દેશોની 200થી વધારે પ્રશંસનીય ફિલ્મો જોવા મળશે, જેમાં ફોકસ કન્ટ્રી રશિયા છે. આ મહોત્સવનાં ભારતીય પેનોરમા વિભાગમાં 26 ફિચર ફિલ્મો અને 15 નોન ફિચર ફિલ્મો પણ સામેલ છે. 10,000થી વધારે લોકો અને ફિલ્મ ચાહકો સુવર્ણ જયંતી એડિશનમાં સહભાગી થશે એવી અપેક્ષા છે. આ મહોત્સવનું સમાપન ગોવાનાં પણજીમાં 28 નવેમ્બર, 2019ને ગુરુવારે થશે.


    NP/RP

    
    
    (Release ID: 1592527) Visitor Counter : 118
    
    
      Read this release in: English , Marathi , Hindi , Bengali , Punjabi