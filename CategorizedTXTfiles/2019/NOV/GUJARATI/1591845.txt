      સ્વાસ્થ્ય અને પરિવાર કલ્યાણ મંત્રાલય

      ‘હેલ્થ ફોર ઓલ’ આપણું લક્ષ્ય છે, તેના માટે સૌનો સહકાર જરૂરી છે: કેન્દ્રીય આરોગ્ય અને પરિવાર કલ્યાણ મંત્રી ડૉ. હર્ષવર્ધન
      
      ગાંધીનગરમાં ત્રિદિવસીય ‘ગુડ એન્ડ રેપ્લીકેબલ પ્રેકટીસીસ એન્ડ ઇનોવેશન ઇન પબ્લીક હેલ્થ સીસ્ટમ’ વિષય પર છઠ્ઠી રાષ્ટ્રીય પરિષદનું આયોજન

      Posted On: 16 NOV 2019 5:02PM by PIB Ahmedabad

    ગાંધીનગરમાં આજે (નવેમ્બર 16, 2019) કેન્દ્રીય આરોગ્ય અને પરિવાર કલ્યાણ મંત્રી ડૉ. હર્ષવર્ધને રાજ્યના મુખ્યમંત્રી શ્રી વિજયભાઇ રૂપાણી, નાયબ મુખ્યમંત્રી શ્રી નીતિનભાઇ પટેલની ઉપસ્થિતિમાં ત્રિદિવસીય ‘ ગુડ એન્ડ રેપ્લીકેબલ પ્રેકટીસીસ એન્ડ ઇનોવેશન ઇન પબ્લીક હેલ્થ સીસ્ટમ ’ પરિષદનું ઉદઘાટન કર્યું હતું. આ રાષ્ટ્રીય પરિષદમાં ભારતના રાજ્યો અને કેન્દ્રશાસિત પ્રદેશોના આરોગ્ય અને પરિવાર કલ્યાણ સચિવો સહિત વરિષ્ઠ અધિકારીઓ વિચાર મંથન કરશે.


    કેન્દ્રીય આરોગ્ય અને પરિવાર કલ્યાણ મંત્રી શ્રી ડૉ. હર્ષવર્ધને રાષ્ટ્રીય પરિષદના ઉદઘાટન સત્રમાં જણાવ્યું હતું કે , ભારતના રાષ્ટ્રપિતા મહાત્મા ગાંધીજી અને લોહ પુરુષ સરદાર વલ્લભભાઈ પટેલની ભૂમિ પર આ રાષ્ટ્રીય પરિષદનું આયોજન કરવાની તક મળી તે આપણા સૌ માટે ગૌરવની બાબત છે. પ્રધાનમંત્રી શ્રી નરેન્દ્રભાઈ મોદીએ નવા ભારતનું સ્વપ્ન જોયું છે એ આપણે સૌ 130 કરોડ ભારતવાસીઓ સાથે મળીને સાકાર કરવાનું છે , જેમાં વિજ્ઞાન અને ટેકનોલોજીની સાથે-સાથે આરોગ્ય ખૂબ જ અગત્યની ભૂમિકા ભજવશે.


    ડૉ. હર્ષવર્ધને કહ્યું કે , પ્રધાનમંત્રી શ્રી નરેન્દ્ર મોદીના નેતૃત્વમાં ભારતે છેલ્લા પાંચ-છ વર્ષમાં ઈઝ ઓફ ડુઈંગ બિઝનેસ , સ્ટાર્ટઅપ , ડિજિટલ ઇન્ડિયા , મેઈક ઈન ઈન્ડિયા તેમજ સ્વચ્છ ભારત , આયુષ્યમાન ભારત જેવા અનેક સફળ અભિયાનને હાથ ધર્યા છે.


    સ્વચ્છ ભારત અભિયાન થકી દેશમાં કરોડો નવા શોચાલયો નિર્માણ થયા છે જેથી બીમારીમાં ઘટાડો જોવા મળ્યો છે. પહેલું સુખ તે જાતે નર્યા તે સંકલ્પને આપણે સૌએ સાથે મળીને પૂર્ણ કરવાનો છે. આ માટે આપણે યોગ્ય આયોજન , બજેટ-સંશોધન જેવા ક્ષેત્રો ઉપર ભાર મૂકવો પડશે તેમ તેમણે ઉમેર્યું હતુ.


    આજની આ છઠ્ઠી રાષ્ટ્રીય પરિષદ 130 કરોડ ભારતીયોના સ્વાસ્થ્ય માટે ખુબ જ મહત્વની સાબિત થશે. પરિષદમાં વિવિધ રાજ્યોના સ્વાસ્થ્યલક્ષી નવા આયામોથી અન્ય રાજ્યોને આ નવી દિશામાં કાર્ય કરવાની પ્રેરણા મળશે. આ ત્રણ દિવસની પરિષદમાં પોતાની બેસ્ટ પ્રેકટીસ માટે કરેલા પ્રયાસો અને અનુભવનું આદાન-પ્રદાન કરવું જોઈએ જેથી આ પરિષદ સાચા અર્થમાં સફળ-સાર્થક નિવડશે આ ઉપરાંત આ અનુભવોનો પોતાના રાજ્યમાં અમલ કરવો જોઈએ જેથી પ્રજાને શ્રેષ્ઠ સેવાઓ ઝડપથી ઉપલબ્ધ કરાવી શકીએ. આ પ્રકારના શ્રેષ્ઠ પ્રયાસોથી જ આપણે ‘ હેલ્થ ફોર ઓલ ’ નો લક્ષ્યાંક પૂર્ણ કરી શકીશું. અનુભવના આધારે ભારત પાસે આ લક્ષ્યાંક પૂર્ણ કરવાની ક્ષમતા છે તેમ પણ તેમણે ઉમેર્યું હતું.


    ડૉ. હર્ષવર્ધને જણાવ્યું હતું કે , પ્રધાનમંત્રીના ‘ ફીટ ઇન્ડિયા ’ કાર્યક્રમનો સૌથી વધુ લાભ આપણા આરોગ્ય વિભાગને થશે. WHO ના અહેવાલ મુજબ સૌથી વધુ 45 ટકા રોગ શારીરિક સુસ્તીના કારણે થાય છે. દિવસમાં એક કલાક કસરત કરવાથી મોટા ભાગના રોગો થતાં નથી અને એટલે જ WHO દ્વારા ઉજવાતા વિશ્વ આરોગ્ય દિવસની થીમ પણ ‘ લેટ વોક ફોર હેલ્થ ’ નક્કી કરવામાં આવી હતી , તેમ જ ભારત સરકાર દ્વારા ‘ ઈટ રાઈટ ’ ની થીમ રખાઈ હતી. દેશમાં એક પણ માતા કે બાળકનું મૃત્યુ સુવિધાના અભાવે થાય ન થાય તે આપણા સૌનું લક્ષ્યાંક હોવું જોઈએ. સમગ્ર વિશ્વને વર્ષ 2030 સુધીમાં ટીબી મુક્ત કરવાના લક્ષ્યાંક સામે ભારતે વર્ષ 2025 સુધીમાં ટીબી મુક્તનો લક્ષ્યાંક નક્કી કર્યો છે.


    પોલિયો મુક્ત ભારત બાદ આપણે ટીબી મુક્ત ભારત બનાવવાનું છે. આપણે નોકરી દરમિયાન જ લોકોના સ્વાસ્થ્ય માટે કંઈક કરી શકીએ છીએ. આપ સૌને આરોગ્ય ક્ષેત્રે કંઈક નવું કરવાની તક મળી છે તેનો મહત્તમ ઉપયોગ કરીને સ્વસ્થ સમાજના નિર્માણમાં યોગદાન આપવા સૌને અનુરોધ કરીને આ પરિષદના સફળ આયોજન બદલ મંત્રીશ્રીએ રાજ્ય સરકારનો આભાર વ્યક્ત કર્યો હતો.


    ગુણવત્તાયુક્ત તબીબી શિક્ષણ એ અમારી સરકારની પ્રાથમિકતા છે, તેમ જણાવતા મંત્રીશ્રી એ ઉમેર્યું હતું કે દેશભરમાં સરકારી મેડિકલ કોલેજ અને એઇમ્સમાં કુલ 15700 નવી MBBS ની બેઠકો વધારવામાં આવશે. મહત્વાકાંક્ષી જિલ્લાઓમાં નવી મેડિકલ કોલેજોની સ્થાપના પણ કરવામાં આવશે.


    આ પરિષદમાં ગુજરાતનાં મુખ્યમંત્રી શ્રી વિજયભાઈ રૂપાણી , નાયબ મુખ્યમંત્રી શ્રી નિતિનભાઈ પટેલ , કેન્દ્રીય આરોગ્ય રાજ્યમંત્રી શ્રી એ. કે. ચૌબે , નીતિ આયોગનાં સભ્ય ડૉ. વિનોદ પૉલ તથા રાજ્યો અને કેન્દ્ર શાસિત પ્રદેશોના આરોગ્ય વિભાગના અધિકારીઓ ઉપસ્થિત રહ્યા હતા.


    NP/CP/RP

    
    
    (Release ID: 1591845) Visitor Counter : 270