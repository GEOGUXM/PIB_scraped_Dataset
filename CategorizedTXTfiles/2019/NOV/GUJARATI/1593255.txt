      મહિલા અને બાળ વિકાસ મંત્રાલય

      ઓનલાઇન મળતી જાણકારી કરતા પુસ્તકો દ્વારા મળતી જાણકારી વધારે ઉપયોગી અને મહત્વપૂર્ણ હોય છે, માટે બાળકોને માહિતી કે જ્ઞાન માટે ડિવાઇસને બદલે પુસ્તક આપો: કેન્દ્રીય મંત્રી સ્મૃતિ ઈરાની
      
      આજના સમયમાં એ મહત્વપૂર્ણ બની જાય છે કે, આપણે જેમ અભિવ્યક્તિની આઝાદી અનુભવીએ છે એ આપણને કાયદાકીય રીતે જવાબદાર બનાવે છે કે બીજા પણ એમની વૈચારિક અભિવ્યક્તિની આઝાદી અનુભવી શકે: કેન્દ્રીય મંત્રી સ્મૃતિ ઈરાની

      Posted On: 23 NOV 2019 5:37PM by PIB Ahmedabad

    ગાંધીનગર ખાતે આવેલી કર્ણાવતી યુનિવર્સિટીમાં યુથ પાર્લામેન્ટ ઑફ ઇન્ડિયા 2019 નું આયોજન કરવામાં આવ્યું હતું , જેનું ઉદ્ધઘાટન રાજ્યસભાના સાંસદ અને ભાજપના કાર્યકારી અધ્યક્ષ શ્રી જે પી નડ્ડાએ કર્યું હતું , આ પ્રંસગે દેશભરનાં ખૂણે-ખૂણેથી આવેલા યુવાનો , વિદ્યાર્થીઓને માર્ગદર્શન આપવા કેન્દ્રીય કાપડ અને મહિલા બાળવિકાસ મંત્રી શ્રીમતી સ્મૃતિ ઈરાની ખાસ ઉપસ્થિત રહ્યા હતા.


    કેન્દ્રીય કાપડ અને મહિલા બાળ વિકાસ મંત્રી શ્રીમતી સ્મૃતિ ઇરાનીએ ‘Censor Board of Film Certification (CBFC) regulation on all digital content’ વિષય પર અન્ય સહભાગીઓ સાથે ચાર્ચા કરી હતી અને ત્યાર બાદ શ્રોતાઓના પ્રશ્નોના જવાબ આપ્યા હતા, શરૂઆતમાં શ્રીમતી સ્મૃતિ ઈરાનીએ જણાવ્યું હતું કે, મીડિયા અને એન્ટરટેઇન્મેન્ટ ઇન્ડસ્ટ્રી 2019માં 1,63,000 કરોડના આંકડાએ પહોંચી છે. 2024 સુધી આઆંકડો ત્રણ લાખ કરોડને પણ આંબી જશે, જો ડિજિટલ મીડિયાની વાત કરવામાં આવે તો 2016 સુધી 20 કરોડ જી.બી. ડેટાનો વપરાશ દર મહિને થતો હતો, આજ આંકડાને 2018માં માત્ર મુંબઇ શહેરના આંકડા સાથે સરખાવીએ તો એક મહિનામાં મુંબઈ 317 કરોડ જી.બી.ડેટાનો વપરાશ મુંબઈમાં જ થયો છે, જો મનોરંજન અને પારંપરિક મીડિયાની વાત કરવામાં આવે તો 70 ટકા લોકો એનો ઉપયોગ કરે છે જ્યારે ડિજિટલ પ્લેટફોર્મપર 25 ટકા લોકો સમય વ્યતિત કરે છે પણ ટ્રેડિશનલ મીડિયાની પોતાની એક માર્ગદર્શિકા છે. જ્યારે ડિજિટલ મીડિયા જે આવનાર ચાર પાંચ વર્ષમાં વધારે વિકસિત થવાનું છે, તેના માટે કોઈ ચોક્કસ માર્ગદર્શિકા નથી પણ એક પૂર્વનિર્ધારિત માર્ગદર્શિકા મુજબ કામ કરે છે. એટલે આજના સમયમાં એ મહત્વપૂર્ણ બની જાય છે કે આપણે જેમ વાણી અને વિચાર અભિવ્યક્તિની આઝાદી અનુભવીએ છે એ આપણને કાયદાકીય રીતે જવાબદાર બનાવે છે કે બીજા પણ એમની વૈચારિક અભિવ્યક્તિની આઝાદી અનુભવી શકે.


    આ પ્રંસગે હાજર યુવાન વિદ્યાર્થીની યશ્વી એ પૂછ્યું હતું કે આજે મીડિયામાં એવી ઘણી ધારાવાહિકો છે, જે બાળલગ્ન અને તેને સંલગ્ન બીજા વિષયો દર્શાવે છે જ્યારે ડિજિટલ મીડિયાએ યુવાનોમાં આ વિષયો અંગે જાગૃતિ ફેલાવવાનું કામ કર્યું છે , આ બંને વિપરીત વાતોને તમે કઈ રીતે જુઓ છો ?


    આ પ્રશ્નનો જવાબ આપતા મંત્રીશ્રીએ જણાવ્યું હતું કે, “હા એ વાત સાચી છે કે આજે યુવાનો ડિજિટલ મીડિયા તરફ વધારે આકર્ષાયા છે , કેમ કે એમને કાંઈક નવું અને ક્રિએટિવ જોવું છે પણ આપણા દેશની વાસ્તવિકતા એ છે કે આપણા દેશના ઘરોમાં મોટા ભાગે એક જ ટીવી સેટ હોય છે , એનો અર્થ છે કે તમારા આખા પરિવાર પાસે સાથે બેસીને જોવાનું એક જ સાધન છે. હા, કેટલાક શહેરોમાં જુદી સ્થિતિ છે , રહી વાત ધારાવાહિકના વિષયોની તો હું એ વાત સાથે સહમત છું કે કેટલાક ધારાવાહિક જેન્ડર ફ્રેન્ડલી નથી એટલે એ વડીલોની જવાબદારી બને છે કે તમે તમારા બાળકને કેવી રીતે શીખવાડો છો. જ્યારે જવાબદારીની વાત આવે છે તો એ સ્વંયભુ હોવી જોઈએ , છતાં હું તેને એક ઉદાહરણ સાથે સમજાવવા માંગીશ કે આપણને બધાને ખબર છે કે ચાઈલ્ડ પોર્નોગ્રાફી ગેરકાયદે છે, આ એક એવો વિષય છે જે બધાને તકલીફ આપે છે , એટલે અમે છેલ્લા સંસદ સત્રમાં એક કાયદો લઇને આવ્યા , જેમાં ઓનલાઇન ચાઈલ્ડ પોર્નોગ્રાફીને આજીવન કારાવાસની સજા આપી શકાય એવો ગુનો ગણવામાં આવ્યો , ઉપરાંત અમે 377 એવી વેબસાઈટ હતી જેમના વિષયવસ્તુ ક્રિએટિવિટીના નામે બાળકોનું શોષણ કરતા હતા તેમને બંધ કરવાની સૂચના આપી. આજે જ્યારે એક ઓનલાઇન મીડિયા માટે કોઈ ચોક્કસ નિયમો , માર્ગદર્શિકા જાહેર કરવાની વાત આવે છે એટલે યુવાનો એવું વિચારવા લાગે છે કે આ તો પુરાતન વિચારધારાના લોકો છે , એમને ખબર પડતી નથી પણ મોટા ભાગનાને ખબર નહિ હોય કે, યુ.કેમાં બોર્ડ કાસ્ટીંગ નિયમ અંતર્ગત ઓનલાઇન કન્ટેન્ટ માટે માર્ગદર્શિકા છે , જાપાન અને યુરોપિયન યુનિયન પણ ઓનલાઇન કન્ટેન્ટ માટે ચોક્કસ નિયમો ઘડવા માંગે છે , એટલે પ્રશ્ન એ થાય કે કેમ આવા નીતિ નિયમોની જરૂર છે તો જ્યારે તમે વિશ્વ તરફ નજર દોડાવશો તો ખ્યાલ આવશે કે આખા વિશ્વના 15 થી 24 વર્ષના 71 ટકા યુવાનો પોતાના માટે ઓનલાઇન કન્ટેન્ટનો ઉપયોગ કરે છે. યુવાનો દિવસેને દિવસે આ પ્લેટફોર્મનો વધારે ઉપયોગ કરવા માગે છે કેમ કે એમને કાંઈક નવા વિષયો , નવી વાતો વિચારો જાણવા છે પણ જેમ કહેવાય છે ને કે, હક્ક-ફરજ સાથે આવે છે હવે કોણ ફરજ પાડશે એ ચર્ચાનો વિષય છે. ”


    યુનિસેફના રિપોર્ટ મુજબ 32 ટકા છોકરીઓ અને 33 ટકા છોકરાએ સેક્સુઅલી વાઈલેન્ટ કન્ટેન્ટ સામે ફરિયાદ કરી છે , એટલે એવું નથી કે માત્ર મહિલાઓ, પુરુષો પણ બાળકોને નુકશાન પહોંચાડે એવા ઓનલાઇન વિષય વસ્તુઓ સામે ફરિયાદ કરી રહ્યા છે. યુવાનોએ ખાસ ધ્યાન રાખવાની જરૂર છે કે એ એમની ઓનલાઇન આઝાદીનો આનંદ માણે પણ બાળકો કે મહિલાઓને માનસિક તાણ આપે એવું વાતાવરણ સર્જીને નહીં.


    યુથ પાર્લામેન્ટમાં સુરતથી આવેલા મનીષા બહેને પ્રશ્ન પૂછ્યો હતો કે, કાર્યક્રમ અને ફિલ્મો પર તો એક સમયે નિયંત્રણ કરીને રોકી શકાય છે પણ ફિલ્મો અને કાર્યક્રમોની વચ્ચે આવતી એવી જાહેરાતોનું શું જે બાળકોને બતાવી શકાતી નથી ?


    તેના જવાબમાં મંત્રીશ્રીએ કહ્યું હતું કે, અમે ફિલ્મો અને જાહેરાતોની વાંધાજનક વિષયવસ્તુ અંગે ધ્યાન રાખવા એક કાઉન્સિલ બનાવેલી છે. આ ઉપરાંત કોઈ સામાન્ય નાગરિકની વિષય વસ્તુ સામે ફરિયાદ હોય તો જે તે ક્ષેત્રનાં નિષ્ણાતો સાથે ચર્ચા કરીને એ વાંધાજનક વિષય વસ્તુને દૂર કરી દેવામાં આવે છે. એટલે એ સિસ્ટમ છે જ , ઉદાહરણ રૂપે હું જ્યારે માહિતી અને પ્રસારણ મંત્રી હતી ત્યારે અમને ઉંમર લાયક વરરાજા અને બાળકી વહુ હોય એવી ધારાવાહિક સામે ફરિયાદ મળી હતી , અમે તાત્કાલિક એ ધારાવાહિક બંધ કરાવી હતી. આ ઉપરાંત બીજી સંસ્થાઓ પણ આ વિષય પર કામ કરે છે જ્યાં આવી વાંધાજનક વિષય વસ્તુ સામે ફરિયાદ કરી એમનું નિવારણ કરી શકાય છે.


    અંતમાં એક પ્રશ્નના જવાબમાં મંત્રીશ્રી એ જણાવ્યું હતું કે, આજે આપણને લાગે છે કે માહિતી બધી જ ઓનલાઇન જ મળી શકે છે , બાળક ગણિત અંગે કોઈ પ્રશ્ન પૂછે છે તો આપણે કહી દઈએ છે કે એપ્લિકેશન ડાઉનલોડ કરી લે પણ ન્યુયોર્ક ટાઇમ્સે કરેલા સર્વેમાં જાહેર થયું છે , જે ઓનલાઇન મળતી જાણકારી કરતા પુસ્તકો દ્વારા મળતી જાણકારી વધારે ઉપયોગી અને મહત્વ પૂર્ણ હોય છે , એટલે બાળકોને માહિતી કે જ્ઞાન માટે ડિવાઇસ આપવા કરતા પુસ્તક આપવું સારું છે.


    આ પ્રસંગે બોલિવુડના જાણીતા અભિનેતા અર્જુન રામપાલ , મનોજ જોશી , જાણીતા લેખક રાજ શાંડિલ્ય અને મિહિરિ ભૂતાએ ઓનલાઇન કંટેટના ફાયદા અને નુકશાન વિષે વિસ્તારથી યુવાનો સાથે ચર્ચા કરી એમના પ્રશ્નોના જવાબ આપ્યા હતા.


    DS/RP

    
    
    (Release ID: 1593255) Visitor Counter : 205