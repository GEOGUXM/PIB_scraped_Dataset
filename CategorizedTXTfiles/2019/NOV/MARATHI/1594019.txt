      माहिती आणि प्रसारण मंत्रालय

      ‘ज्येष्ठपुत्रों’ हा चित्रपट रितुपर्णो घोष यांच्याच कलाकृतीचं प्रतिबिंब -प्रसेनजित चॅटर्जी
      Posted On: 27 NOV 2019 8:16PM by PIB Mumbai


      गोवा, 27 नोव्हेंबर 201 9


      गोव्यात सुरू असलेल्या 50 व्या इफ्फी दरम्यान कौशिक गांगुली यांनी दिग्दर्शित केलेल्या आणि प्रसेनजित चॅटर्जी यांनी अभिनय केलेला ‘ज्येष्ठपुत्रों’ हा बंगाली चित्रपट दाखवण्यात आला. ज्येष्ठ बंगाली आणि हिंदी दिग्दर्शक रितुपर्णो घोष यांनी या चित्रपटाची कथा लिहिली होती. तसेच ते लवकरच निर्मितीही करणार होते. मात्र, त्यांचे आकस्मिक निधन झाले. त्यांचे हे अपूरे राहिलेले स्वप्न दिग्दर्शक कौशिक गांगुली यांनी पूर्ण केले. कौशिक यांनी बनवलेली ही कलाकृती म्हणजे रितुपर्णो यांच्या कलाकृतीचेच प्रतिबिंब आहे, अशा भावना अभिनेता प्रसेनजित चॅटर्जी यांनी व्यक्त केल्या. इफ्फीदरम्यान आयोजित पत्रकार परिषदेत ते बोलत होते.


      एका सुपरस्टार अभिनेत्याच्या व्यक्तीगत, भावनिक जीवनाची किनार दाखविणारा हा चित्रपट आहे. 10 वर्षांनंतर आपल्या मूळ गावी आलेल्या या सुपरस्टार्सच्या भावनिक आंदोलनांचा मागोवा घेण्याचा प्रयत्न चित्रपटातून करण्यात आला आहे, असे त्यांनी सांगितले. चित्रपटाला कलात्मक आणि व्यावसायिक चित्रपटात विभागणे योग्य नाही. दोन्ही प्रकारचे सिनेमा तेवढेच महत्त्वाचे असतात. चित्रपट चांगला की वाईट एवढेच अधिक महत्वाचे असते, असेही प्रसेनजित म्हणाले.


      मराठी चित्रपट ‘तुझ्या आयला’चे दिग्दर्शक सुजय डहाके हेही पत्रकार परिषदेला उपस्थित होते. हा चित्रपट म्हणजे लेखक नियाज मुजावर यांनी आपल्यातल्या व्यक्तिगत प्रवासाची कहाणी आहे, असे सुजय म्हणाले. चित्रपटाचा विषय ‘शिव्या’ हा असून आजवर चर्चिल्या न गेलेल्या या शाब्दीक हिंसेवर हा चित्रपट भाष्य करतो.


      ‘एलिफंटस् डू रिमेंबर’ या चित्रपटाच्या दिग्दर्शिका स्वाती पांडे यांनीही उपस्थितांशी संवाद साधला. हा आपला पहिलाच चित्रपट असून विनोदी स्वरुपाचा रोमांचक कथा असलेला चित्रपट सर्व वयोगटातल्या प्रेक्षकांना निखळ आनंदाची अनुभूती देईल, असे त्यांनी सांगितले. हा चित्रपट भारतातले ज्येष्ठ टुरिस्ट गाईड रामा खंडेलवाल यांच्या आयुष्यावर आधारलेला आहे.


      फिल्म डिव्हिजनच्या महासंचालक स्मिता वत्स शर्मा याही यावेळी उपस्थित होत्या. 1948 सालापासून फिल्म डिव्हिजन माहितीपट, कथाबाह्य चित्रपट आणि लघुपटांना सहाय्य करत आहे. तसेच इफ्फीचे यशस्वी आयोजन करत आहे, असे त्यांनी सांगितले.


      G.Chippalkatti /R.Aghor/P.Kor

    
    
    (Release ID: 1594019) Visitor Counter : 10
    
    
      Read this release in: English