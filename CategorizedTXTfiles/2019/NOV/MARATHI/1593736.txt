      आर्थिक व्यवहार विषयक मंत्रिमंडळ समिती

      ज्यूट पॅकिंग मटेरियल वापरणे अनिवार्य असलेल्या क्षेत्रात नियमांच्या विस्ताराला मंत्रिमंडळाची मान्यता
      Posted On: 27 NOV 2019 3:04PM by PIB Mumbai


    नवी दिल्ली , 27 नोव्हेंबर 201 9


    मंत्रिमंडळाच्या आर्थिक व्यवहार समितीची बैठक पंतप्रधान नरेंद्र मोदी यांच्या अध्यक्षतेखाली आज झाली. यामध्ये सन 2019 -2022 या वर्षामध्ये अन्नधान्य आणि साखर यांच्या पॅकिंगसाठी ज्यूटचे म्हणजेच तागाचे साहित्य वापरणे अनिवार्य करण्याच्या निर्णयाला केंद्रीय मंत्रिमंडळाने मान्यता दिली.


    ज्यूट पॅकेजिंग मटेरिअल (जेपीएम) कायदा , 1987 नुसार, गेल्यावर्षीप्रमाणेच पॅकेजिंगचे निकष आणि व्याप्ती सरकारने कायम ठेवली आहे. मंत्रिमंडळाने घेतलेल्या निर्णयानुसार अन्नधान्याचे 100 टक्के आणि साखरेचे 20 टक्के पॅकिंग ज्यूटच्या मटेरिअलमध्ये करणे अनिवार्य आहे.


    फायदे: -


    विविध प्रकारच्या ज्यूटच्या थैल्यांमध्ये साखरेचे पॅकिंग करण्याचा निर्णय घेतल्यामुळे ज्यूट उद्योगाला चालना मिळू शकणार आहेत. आजच्या निर्णयानुसार आवश्यक असलेल्या ज्यूट पिशव्यापैकी प्रारंभी 10 टक्के ज्यूट पोती , पिशव्या या सरकारच्या ‘जेईएम’- जेम या पोर्टलव्दारे लिलावाव्दारे खरेदी कराव्या लागणार आहेत. यामुळे सर्वांनाच योग्य दरामध्ये ज्यूट पिशव्या उपलब्ध होवू शकणार आहेत.


    केंद्रीय मंत्रिमंडळाने आज घेतलेल्या या निर्णयाचा लाभ देशाच्या पूर्व आणि पूर्वोत्तर भागातल्या शेतकरी बांधवांना आणि कामगारांना होणार आहे. यामध्ये पश्चिम बंगाल , बिहार, ओडिशा, आसाम, आंध्र प्रदेश, मेघालय आणि त्रिपुरा या राज्यांमधल्या ज्यूट उत्पादकांना फायदा मिळणार आहे.


    पार्श्वभूमी: -


    तागाचे उत्पादन करणारे आणि ताग हेच उपजीविकेचे साधन असणारे जवळपास 3.7 लाख कामगार तसेच अनेक लाख शेतकरी परिवार तागाचे उत्पन्न घेतात. सरकार ज्यूट क्षेत्राच्या विकासासाठी खूप मोठ्या प्रमाणावर ठोस प्रयत्न करीत आहे. कच्च्या तागाची गुणवत्ता आणि उत्पादकता वाढविणे , ज्यूट क्षेत्रामध्ये वैविध्य आणणे आणि तागाच्या उत्पादनाला मागणी कशी वाढेल, तसेच ती कायम टिकून राहिल, यासाठी सरकार प्रयत्नशील आहे.


    सरकार अन्नधान्याच्या पॅकिंगसाठी दरवर्षी 7,500 कोटी रुपयांच्या ज्यूट थैल्या खरेदी करते. त्यामुळे ज्यूट उद्योग हा प्रामुख्याने सरकारी क्षेत्रावर अवलंबून आहे. तागाचे उत्पादन करणे , त्याच्या विविध आकाराच्या थैल्या, पोती बनवणे, यामधून जी रोजगार निर्मिती होते, ती कायम व्हावी तसेच या क्षेत्रामध्ये रोजगाराच्या नवीन संधी निर्माण व्हाव्यात यासाठी सरकारने ताग क्षेत्राला आधार दिला आहे.


    B.Gokhale/S.Bedekar/P.Kor

    
    
    (Release ID: 1593736) Visitor Counter : 15
    
    
      Read this release in: English