      संरक्षण मंत्रालय

      संरक्षण मंत्री राजनाथ सिंह यांच्या उपस्थितीत पुण्यात राष्ट्रीय संरक्षण प्रबोधिनीच्या 137 व्या दीक्षांत समारंभ
      जगात शांततेचा संदेश भारत देत आहे: संरक्षण मंत्री

      Posted On: 30 NOV 2019 10:25PM by PIB Mumbai

    नवी दिल्‍ली, 30 नोव्‍हेंबर 2019


    पुण्यात राष्ट्रीय संरक्षण प्रबोधिनीच्या 137 व्या दीक्षांत समारंभात आज संरक्षण मंत्री राजनाथ सिंह यांनी पासिंग आऊट परेडचा आढावा घेतला. क्षेत्रपाल परेड मैदानात झालेल्या या दीक्षांत समारंभात 284 कॅडेट्सनी अभ्यासक्रम पूर्ण करुन पदवी संपन्न केली. यात काही परदेशी कॅडेट्स देखील होते.


    यावेळी बोलतांना संरक्षण मंत्री राजनाथ सिंह यांनी सर्व कॅडेट्सचे अभिनंदन केले. राष्ट्रीय संरक्षण प्रबोधिनीच्या तालमीत तयार झालेले कॅडेट्स त्यांच्या लष्करी करियरमध्ये कितीही कठीण आव्हानांचा सामना करण्यास तयार असतात, असे राजनाथ सिंह म्हणाले. कॅडेट्स आपल्या शिस्तबद्ध आयुष्यातून व्यावसायिक दृष्टीकोन शिकू शकतात.


    पंतप्रधान नरेंद्र मोदी यांच्या नेतृत्वाखाली भारत जगभरात शांततेचा संदेश पसरवत आहे, त्याचवेळी आपल्या देशाने हे ही दाखवून दिले आहे की जेव्हा गरज असेल तेव्हा देश कठोर आणि आक्रमक होऊ शकतो. दहशतवादाविरुद्ध भारताने सुरु केलेल्या लढ्यात लष्करी, निमलष्करी दले आणि पोलीस यांच्या समन्वयामुळेच यश मिळत आहे, असे राजनाथ सिंह म्हणाले.


    सर्व देशांशी शांततामय आणि स्नेहाचे संबंध ठेवण्यावर भारताचा विश्वास आहे. आणि आमच्या सीमांच्या पलिकडे जाण्याची भारताची महत्वाकांक्षा नाही आणि कधीही आम्ही कुठल्याच देशाच्या कारभारात हस्तक्षेप केलेला नाही. मात्र जर कोणी आमच्या देशाची शांतता भंग करण्याचा, सलोखा बिघडवण्याचा प्रयत्न करत असेल, तर आम्ही त्यांना चोख उत्तर देऊ, असे राजनाथ सिंह म्हणाले. देशाचे सार्वभौमत्व आणि क्षेत्रीय एकात्मता आबाधित राखण्यासाठी सरकार कटिबद्ध आहे, असा पुनरुच्चार संरक्षणमंत्र्यांनी यावेळी केला.


    सध्या दहशतवादाचे स्वरुप बदलले असून आगामी काळात सायबर हल्ल्यासारख्या समस्यांचा सामना करण्यासाठी आपणही आधुनिक आणि सज्ज असायला हवे, असे राजनाथ सिंह म्हणाले.


    त्याशिवाय, देशात येणाऱ्या नैसर्गिक आपत्तींच्या काळात गणवेशातील सैनिकांनी मानवतेच्या दृष्टीकोनातून देशवासियांना संकटातून बाहेर काढण्यास तत्पर असायला हवे, असे त्यांनी सांगितले.


    या पासिंग आऊट परेड मध्ये राष्ट्रपतींचे सुवर्णपदक कॅप्टन माज्जी गिरीधर यांंना, रौप्य पदक कॅप्टन कुशाग्र मिश्रा यांना, तर कांस्य पदक कॅप्टन एन के विश्वकर्मा यांना प्रदान करण्यात आले.


    S.Tupe/R.Aghor/D.Rane

    
    
    (Release ID: 1594425) Visitor Counter : 10
    
    
      Read this release in: English