      স্বরাষ্ট্র মন্ত্রক

      পশ্চিমবঙ্গ ও ওড়িশায় প্রবল ঘূর্নিঝড় ‘বুলবুল’-এর দরুণ প্রবল বিপর্যয়ের পর ত্রাণ ও উদ্ধার কাজ পর্যালোচনা করতে এনসিএমসি-র তৃতীয় বৈঠক
      Posted On: 11 NOV 2019 6:06PM by PIB Kolkata


    নয়াদিল্লি, ১১ নভেম্বর, ২০১৯


    ঘূর্নিঝড় ‘বুলবুল’-এর তাণ্ডবের পর পশ্চিমবঙ্গ ও ওড়িশায় ত্রাণ ও উদ্ধার কাজ পর্যালোচনা করতে নতুন দিল্লির ক্যাবিনেট সচিবালয়ে আজ জাতীয় দুর্যোগ ব্যবস্থাপনা কমিটির (এনসিএমসি) একটি বৈঠক অনুষ্ঠিত হয়।


    এই ঘূর্নিঝড়ে পশ্চিমবঙ্গে সাতজন প্রাণ হারিয়েছেন, প্রায় ১ লক্ষ বাড়ি ও ফসলের ক্ষতি হয়েছে। তবে, ঘূর্ণিঝড় প্রভাবিত এলাকায় বিদ্যুৎ সংযোগ হয়েছে। টেলিযোগাযোগ ব্যবস্থাও শীঘ্রই চালু হবে। ওড়িশায় প্রাণহানির কোন খবর না পাওয়া গেলেও ২ লক্ষ হেক্টর জমির ফসল নষ্ট হয়েছে। ঐ রাজ্যে জল ও বিদ্যুৎ সংযোগ বেশির ভাগ এলাকায় পুনরায় চালু করা সম্ভব হয়েছে। বাকি এলাকায় আগামীকাল সন্ধ্যার মধ্যে এই পরিষেবা শুরু করা যাবে বলে আশা করা হচ্ছে।


    দুর্যোগ কবলিত এলাকায় অতিরিক্ত খাদ্য, পানীয় জল, স্বাস্থ্য পরিষেবা সহ সমস্ত কেন্দ্রীয় সাহায্যের আশ্বাস এনসিএমসি দিয়েছে। টেলিযোগাযোগ ও বিদ্যুৎ ব্যবস্থাও পুনরায় চালু করার প্রতিশ্রুতি দেওয়া হয়েছে। ক্ষয়ক্ষতির পরিমাণ নির্ধারণের জন্য এই সপ্তাহের মধ্যেই দুই রাজ্যের দুর্যোগ কবলিত এলাকাগুলি কেন্দ্রীয় বাহিনী ঘুরে দেখবে। উভয় রাজ্যই জানিয়েছে, পরিস্থিতির পর্যালোচনা করে প্রয়োজনমতো নির্দিষ্ট ক্ষেত্রে কেন্দ্রীয় সাহায্যের প্রয়োজন হলে তারা তা চেয়ে পাঠাবে।


    প্রসঙ্গত উল্লেখ্য, এই ঘূর্নিঝড়ের বিষয়ে আবহাওয়া দপ্তর নিয়মিত ও সময়োপযোগী সতর্কবার্তা দুটি রাজ্যকেই পাঠিয়েছিল। ত্রাণ ও উদ্ধার কাজে জাতীয় বিপর্যয় মোকাবিলা বাহিনী, উপকূলরক্ষী বাহিনী সহ সংশ্লিষ্ট কেন্দ্রীয় সংস্থাগুলিকে ব্যবহার করা হচ্ছে।


    স্বরাষ্ট্র, প্রতিরক্ষা, বিদ্যুৎ, টেলিযোগাযোগ, কৃষি ও সহযোগিতা, উপভোক্তা, খাদ্য ও গণবন্টন, খাদ্য প্রক্রিয়াকরণ শিল্প, স্বাস্থ্য ও পরিবারকল্যাণ মন্ত্রকের শীর্ষ আধিকারিকরা সহ প্রবীণ আধিকারিকদের এনডিআরএফ এবং এনডিএমএ-র আধিকারিকরা এই বৈঠকে যোগ দেন। ভিডিও কনফারেন্সের মাধ্যমে পশ্চিমবঙ্গ ও ওড়িশার উচ্চপদস্থ আধিকারিকরা বৈঠকে অংশগ্রহণ করেন।


    CG/CB/DM

    
    
    (Release ID: 1591316) Visitor Counter : 6
    
    
      Read this release in: English