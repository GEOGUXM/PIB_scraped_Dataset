      প্রধানমন্ত্রীরদপ্তর

      একাদশ ব্রিকস্‌ শিখর সম্মেলনের ফাঁকে চীনের রাষ্ট্রপতির সঙ্গে প্রধানমন্ত্রীর সাক্ষাৎ
      Posted On: 14 NOV 2019 2:55PM by PIB Kolkata


    নয়াদিল্লি, ১৪ নভেম্বর, ২০১৯


    প্রধানমন্ত্রী শ্রী নরেন্দ্র মোদী ব্রাসিলিয়ায় একাদশ ব্রিকস্‌ শিখর সম্মেলনের ফাঁকে বুধবার চীনের রাষ্ট্রপতি মিঃ শি জিংপিঙ – এর সঙ্গে সাক্ষাৎ করেন।


    রাষ্ট্রপতি মিঃ জিংপিঙ চেন্নাইয়ে দ্বিতীয় ঘরোয়া শিখর বৈঠক আয়োজন করার জন্য প্রধানমন্ত্রী শ্রী নরেন্দ্র মোদীর উচ্ছ্বসিত প্রশংসা করেন। তিনি বলেন, প্রধানমন্ত্রী শ্রী মোদী ও ভারতের জনগণের আতিথেয়তা কখনও ভুলবেন না। আগামী বছর চীনে তৃতীয় ঘরোয়া শিখর বৈঠকে যোগ দেওয়ার জন্য তিনি প্রধানমন্ত্রী শ্রী মোদীকে আমন্ত্রণ জানান। এই বৈঠকের তারিখ ও স্থান কূটনৈতিক আলাপ-আলোচনার মাধ্যমে স্থির হবে।


    দুই নেতাই বাণিজ্য ও বিনিয়োগের সঙ্গে যুক্ত বিষয়গুলি নিয়ে নিবিড় আলাপ-আলোচনা চালিয়ে যাওয়ার ব্যাপারে সম্মত হয়েছেন। রাষ্ট্রপতি মিঃ জিংপিঙ সাংহাইয়ে সদ্য সমাপ্ত চীন আমদানি-রপ্তানি প্রদর্শনীতে ভারতের সক্রিয় অংশগ্রহণের জন্য প্রধানমন্ত্রী শ্রী মোদীকে ধন্যবাদ জানান। বাণিজ্য ও অর্থনীতি নিয়ে যত দ্রুত সম্ভব উচ্চ পর্যায়ের আলাপ-আলোচনা শুরু করার ব্যাপারেও দুই নেতা সম্মত হয়েছেন।


    আগামী বছর ভারত ও চীনের মধ্যে কূটনৈতিক সম্পর্ক স্থাপনের ৭০তম বার্ষিকী উদযাপনের প্রস্তুতির বিভিন্ন দিক দুই নেতাই খতিয়ে দেখেন।


    সীমান্ত সম্পর্কিত নানা বিষয়ে উভয় দেশের বিশেষ প্রতিনিধিদের নিয়ে আরও বৈঠক আয়োজনের ব্যাপারেও দুই নেতা আলোচনা করেন। সীমান্ত অঞ্চলে শান্তি ও সুরক্ষা বজায় রাখা নিয়েও তাঁরা সম্মত হন।


    দুই নেতাই বিশ্ব বাণিজ্য সংগঠন, ব্রিকস্‌ এবং আঞ্চলিক সুসংহত অর্থনৈতিক অংশীদারিত্ব সহ একাধিক বহুপাক্ষিক বিষয়ে নিজেদের দৃষ্টিভঙ্গী প্রকাশ করেন।


    CG/BD/SB

    
    
    (Release ID: 1591564) Visitor Counter : 5
    
    
      Read this release in: English