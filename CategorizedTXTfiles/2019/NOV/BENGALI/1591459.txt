      প্রধানমন্ত্রীরদপ্তর

      আরডব্লিউএ আধিকারিক এবং দিল্লির অবৈধ কলোনীগুলির সদস্যদের উদ্দেশে প্রধানমন্ত্রীর ভাষণ
      Posted On: 13 NOV 2019 5:03PM by PIB Kolkata


    নয়াদিল্লি, ০৮ নভেম্বর, ২০১৯


    সম্প্রতি দীপাবলির পবিত্র উৎসব সম্পন্ন হয়েছে। আর দিল্লিবাসীদের জন্য তো এবার দুটি দীপাবলি উৎসব এসেছে। সেজন্য আমি আপনাদের সবাইকে হৃদয় থেকে অনেক অনেক শুভেচ্ছা জানাই। আমাকে বলা হয়েছে যে, আপনারা সবাই আমাকে অভিবাদন জানাতে এখানে এসেছেন। বাস্তবে আমার আপনাদের অভিবাদন জানানো উচিৎ, আমার আপনাদের এজন্য অভিবাদন জানানো উচিৎ, আপনাদের জন্মই এমন কলোনীগুলিতে হয়েছে, যেগুলিকে অবৈধ বলা হয়। আপনাদের সকলের শৈশব অনেক সমস্যার মধ্য দিয়ে কেটেছে. জীবনে স্বপ্ন দেখার সময়েও আপনাদের সামনে অনিশ্চয়তার তলোয়ার ঝুলতে থাকে, না জানি কখন কী হয়! তাড়িয়ে দিলে কোথায় যাব, কিভাবে পেট চলবে, দশকের পর দশক পেরিয়ে গেছে কিন্তু এই সমস্যা থেকে মুক্তি পাননি। প্রত্যেক সরকার আপনাদের আশা দিয়েছে। কিন্তু আপনারা তার সুফল পাননি।


    এই সমস্ত প্রক্রিয়াটি অনেকটা এরকম, আপনি রেলগাড়িতে বসেছেন, কোথাও যাচ্ছেন, আর কেউ এসে বললেন – এটা তাঁর রিজার্ভ করা সিট। আপনি বললেন, অমুক টিটি আমাকে বসিয়েছেন। এক্ষেত্রে যতক্ষণ আপনি রেল যাত্রা করবেন, একটা চাপের মধ্যে থাকবেন, না জানি কখন কে এসে উঠিয়ে দেন! এত সবকিছু সত্ত্বেও আপনারা ধৈর্য্য হারাননি, কখনও হিংসাশ্রয়ী আন্দোলনে নামেননি। যখন যাঁরা এই সরকারে ছিলেন, তাঁদেরকে সাহায্য করেছেন, আর আবেদন-নিবেদনের মাধ্যমে অপেক্ষা করে গেছেন। আগেও আপনাদের জন্য চেষ্টা হয়েছে কিন্তু অসম্পূর্ণ চেষ্টা রাজনৈতিক অঙ্ক কষে সাহায্য করা হয়েছে। যতটুকু করলে আপনাদের ভোট পাওয়া যাবে, ততটাই করা হয়েছে। প্রত্যেক নির্বাচনের আগে এই বিষয়টিকে তুলে ধরে আপনাদের ব্যতি-ব্যস্ত করা, যাতে আপনারা তাঁদের পদতলে লুটিয়ে পড়েন। কিন্তু ভোটের পর প্রত্যেকেই আপনাদের ভুলে যেত। আর প্রক্রিয়া অনন্তকাল ধরে চলে আসছিল। একটু আগে হরদীপজী যেমন বললেন, দেশ ভাগের ভয়ঙ্কর ধাক্কা সামলে কয়েক লক্ষ পরিবার এসে এই অঞ্চলগুলিতে বসবাস শুরু করেন। তাঁদের সমস্যা ছিল যে, বেশি জোরে কথা বললেও আরেকবার সর্বস্ব হারাতে হবে। সেজন্য তাঁদের আওয়াজও রুদ্ধ হয়ে ছিল। ২০১৪ সালে যখন আমরা প্রথম কেন্দ্রীয় সরকারের দায়িত্ব নিই, তখন থেকে এই সমস্যা সমাধানের নানা পথ খুঁজতে থাকি। স্থানীয় সরকার কিছু দায়িত্ব পালন করলে আমাদের এই কাজ অনেক সহজ হ’ত। কিন্তু তা হয়নি। অবশেষে, আমরা ঠিক করলাম যে, কেউ সাহায্য করুক কিংবা না করুক – আমরা দায়িত্বহীন হতে পারি না।


    সরকারের পক্ষ থেকে সমীক্ষার জন্য যতজন আধিকারিককে এ কাজে নিয়োগ করতে হয়, যত কর্মীর প্রয়োজন – তাঁদের নিয়োগ করা হবে। কেন্দ্রীয় সরকার সম্পূর্ণ দায়িত্ব নিয়ে এই কাজ সম্পন্ন করবে। আমরা সমগ্র অঞ্চলের জন্য একটি নীতি-নির্ধারণ করি। সেই নীতি-নির্ধারণের আগেও আপনাদের সকল জনপ্রতিনিধি ও সাংসদদের সঙ্গে বিস্তারিত আলোচনা করি। প্রতিটি বিষয় পুঙ্খানুপুঙ্খ আলোচনা হয়। সাংসদরা পরামর্শ দেন ক্ষেত্র সমীক্ষার জন্য। এক্ষেত্রে আপনাদের বর্তমান বিধায়ক ও পূর্ববর্তী বিধায়করাও এগিয়ে আসেন। কিছু কর্পোরেট সংস্থাকেও যুক্ত করা হয়। কিন্তু সবাইকে একই মন্ত্র বলা হয় যে, নীতি তৈরি করা হবে, তার আত্মা হবে ‘সবকা সাথ, সবকা বিকাশ, সবকা বিসওয়াস’। সেই আত্মাকে কেন্দ্রে রেখেই নীতি-নির্ধারিত হবে। এমন নয় যে, একটি ধর্মের মানুষ লাভবান হবেন আর অন্য ধর্মের মানুষ হবেন না। এই নীতিতে হিন্দু, শিখ, খ্রীস্টান কিংবা বৌদ্ধদের মধ্যে কোনও বৈষম্য রাখা হবে না। ‘সবকা সাথ, সবকা বিকাশ, সবকা বিসওয়াস’ – এর মানে এটাই। এই নীতির বিরুদ্ধে কাল যদি কেউ আন্দোলনে নামেন, তাঁদের মধ্যেও যাঁদের এই অধিকারগুলি পাওয়া উচিৎ, তাঁরা পাবেন। কারণ, গোটা দেশের ভাগ্য বদলাতে হবে আর দিল্লিবাসীর ভাগ্য না বদলে গোটা দেশের ভাগ্যে পরিবর্তন আনা সম্ভব নয়।


    দ্বিতীয়ত, আপনারা দেখেছেন যে, দেশ স্বাধীন হওয়ার পর থেকে, ভারত বিভাগের পর থেকে আমাদের দেশে একটি রাজনৈতিক সংস্কৃতি গড়ে উঠেছিল যে, সব কাজকে ঝুলিয়ে রাখতে হবে, থামিয়ে রাখতে হবে আর বিভ্রান্ত করতে হবে। কোনও সিদ্ধান্তই নিতে হবে না – ঝুলিয়ে রাখো! কে এসে করে দেখবো! আর মিষ্টি মিষ্টি কথা বলতে থাকো – ‘খুব ভালো, আসুন-আসুন, দেখুন ওরা সব কেমন লোক’ আর বড় বড় কথা বলা। আর যদি দেখেন, কেউ কাজটা করে ফেলেছে, তা হলে থামিয়ে দাও, হতে দেবো না, আদালতে যাবো, স্টে অর্ডার নিয়ে ফিরবো। আর এই দুটোই যদি করার ক্ষমতা না থাকে তা হলে বিভ্রান্ত করবো। এমন উৎপটাং কিছু করে যাবো, যাতে গোটা বিষয়টাই ভেস্তে যায়! স্বাধীনতার পর থেকে এই প্রক্রিয়ায় আপনারা কত উত্থান-পতন দেখেছেন। মানুষের জীবনে সবচেয়ে বেশি সমস্যার সৃষ্টি করে অনিশ্চয়তা। রেল গাড়িতে কোথাও যাবেন, টিকিট আছে, রিজার্ভেশন আছে, প্ল্যাটফর্মে দাঁড়িয়ে আছেন, আর পাঁচ মিনিটের মধ্যেই গাড়ি আসার কথা। আর তখনই ঘোষণা হ’ল যে, ট্রেন অনিশ্চিত কালের জন্য বিলম্বে চলছে। বলুন তো তখন কেমন লাগবে? অনেক অসুবিধা হয়; বাড়ি থেকে বেরিয়ে প্ল্যাটফর্মে গিয়ে দাঁড়িয়ে আছেন, কিন্তু ট্রেন কখন আসবে জানেন না! এই অনিশ্চয়তা মানুষের জীবনকে ঘিরে ফেলে! সেই কবে দেশ স্বাধীন হয়েছে, কিন্তু জম্মু ও কাশ্মীরের জনগণের জীবনে ৩৭০ ধারার অস্থায়ী বোর্ড ঝুলিয়ে রাখা হয়েছে। এর ফলে, এমন পরিস্থিতির সৃষ্টি হয়েছিল যে, জম্মু ও কাশ্মীরের জনগণ বিশ্বাসই করতে পারতেন না যে, কেন্দ্রীয় সরকার তাঁদের উন্নয়নে কিছু করতে পারে! এই অনিশ্চয়তা, এই দ্বিধা সমাপণেরর কাজও আমার ভাগ্যে ছিল। আপনারা দেখুন, মুসলমান মা ও বোনেদের কথা ভাবুন! দশকের পর দশক ধরে তাঁদের মাথার ওপর তিন তালাকের তলোয়ার ঝুলছিল। তাঁরা সর্বদা ভয়ে ভয়ে দিন কাটাতেন। তরকারিতে নুন বেশি হয়ে গেলে বিবাহ বিচ্ছেদের ভয় ছিল। ভাবুন, তাঁরা কতটা আতঙ্কে দিন কাটাতেন! আর সেই পিতার কথা ভাবুন, যিনি অত্যন্ত উৎসাহ ও উদ্দীপনা নিয়ে মেয়ের বিয়ে দিয়েছেন। কিন্তু সবসময়ে ভয়ে ভয়ে কাটাচ্ছেন যে, না জানি কবে তাঁকে বাপের বাড়ি ফিরতে হয়। সেই মায়ের কথা ভাবুন, সেই ভাইয়ের কথা ভাবুন, যাঁরা ভয়ে থাকতেন যে, তাঁদের বাড়ির মেয়েটিকে বাপের বাড়ি না ফিরে আসতে হয়। এভাবে গোটা মুসলমান সমাজ তাঁদের মেয়েদের ভবিষ্যৎ নিয়ে যে অনিশ্চয়তায় দিন কাটাতো, আমরা সেই কষ্ট দূর করেছি। মুসলমান মেয়েদের পারিবারিক নিশ্চয়তা এসেছে। তেমনই, আপনারাও জানেন না যে, কবে-কখন পৌরসভার আধিকারিকরা আসবেন আর আপনাদের বাড়ি ভেঙে দেবে। বাড়িতে তখন হয়তো ছেলের বিয়ে ঠিক হয়েছে, নতুন বৌ-এর জন্য দোতলায় একটি ঘর বানাতে হবে। কিন্তু সেজন্য আবেদন জানাতে ভয় পাচ্ছেন – না জানি কোন্‌ নতুন সমস্যার মুখোমুখী হতে হয়। আপনারা দশকের পর দশক ধরে এই সমস্যা-সঙ্কুল অনিশ্চয়তার জীবন কাটিয়ে আসছেন। আমরা এবার আপনাদের এই অনিশ্চয়তা থেকে মুক্তি দেওয়ার সিদ্ধান্ত নিয়েছি।


    আপনারা হয়তো লক্ষ্য করেছেন যে, গত পরশুই আমরা একটা সিদ্ধান্ত নিয়েছি, ছোটো সিদ্ধান্ত নয়, মধ্যবিত্ত পরিবারগুলির মাথার উপর নিজস্ব ছাদের স্বপ্ন বাস্তবায়িত করার ক্ষেত্রে এই সিদ্ধান্ত অত্যন্ত সহায়ক হবে। সারা জীবন পরিশ্রম করে মধ্যবিত্ত পরিবারের কর্তা, গিন্নি একটি একটি করে টাকা বাঁচিয়ে যে বাড়ি বানানোর কথা ভেবেছেন, এমন টাইল হবে, এমন মার্বেল হবে, এমন জানালা হবে – ভেবে প্রোমোটারকে টাকা অগ্রিম দিলেন, ব্যাঙ্ক থেকে গৃহ ঋণ নিয়েছেন, কিন্তু যথাসময়ে বাড়ি হস্তান্তর হ’ল না। পাঁচ – দশ বছর ধরে ব্যাঙ্কের সুদ গুণছেন আর নির্মাণ সংস্থার দালালদের প্রতিশ্রুতি শুনছেন যে, ৬০, ৭০ বা ৮০ শতাংশ সম্পূর্ণ হয়েছে। কিন্তু বাড়ির মালিকানা আপনি পাচ্ছেন না।


    আমাদের দেশের গুরুত্বপূর্ণ শহরগুলিকে প্রায় সাড়ে চার লক্ষ এমন অসম্পূর্ণ বাড়ি রয়েছে, যেগুলি মধ্যবিত্ত মানুষদের রক্ত জল করা পয়সায় গড়ে উঠেছে। কিন্তু পাঁচ – ছয় বছর বা তারও বেশি সময় ধরে ১০ – ২০ শতাংশ কাজ আটকে রয়েছে। যাঁরা টাকা দিয়েছেন, তাঁরা বাড়ি পাননি, সুদের হারও কমেনি আর যে বাড়িতে থাকছেন, সেখানকার ভাড়াও ক্রমবর্ধমান। এই মানুষদের কথা ভেবে সরকার গত পরশু সিদ্ধান্ত নিয়েছে যে, সারা দেশে প্রায় ২৫ – ৩০ হাজার কোটি টাকা বিনিয়োগের পরও যে পরিবারগুলি অনিশ্চয়তায় দিন কাটাচ্ছেন, তাঁদের জন্য নির্ধারিত বাড়িগুলির মাত্র ১০ – ২০ শতাংশ কাজ সরকার নিজস্ব উদ্যোগে সম্পূর্ণ করিয়ে বাড়িগুলি তাঁদের হাতে তুলে দেবে। এই সিদ্ধান্তের তাৎপর্য হ’ল – অসংখ্য মধ্যবিত্ত মানুষের জীবনে নিশ্চয়তা ফিরিয়ে আনা। যে কোনও সিদ্ধান্ত কিংবা নীতি এমন হওয়া উচিৎ যা সমাজের গুরুত্বপূর্ণ সমস্যা সমাধান করবে। কেউ কল্পনা করতে পারেন, ২০২২ সালে দেশ যখন স্বাধীনতার ৭৫ বছর পূর্তি উদযাপন করবে, তার আগে দেশে এমন কোনও পরিবার বাকি থাকবে না, যাঁদের নিজস্ব বাড়ি নেই। এই সিদ্ধান্ত বাস্তবায়নে কোটি কোটি ব্যয় হবে, গৃহহীনদের জন্য কোটি কোটি গৃহ নির্মিত হবে। আর গরিবের মাথার ওপর যখন পাকা ছাদ নিশ্চিত হয়, তখন তাঁর জীবনের ভাবনাচিন্তাও বদলে যায়। তখন সে ঘরের আসবাবপত্র কেনার কথা ভাবে, জানালার পর্দা ও কাঁচ লাগাবার কথা ভাবে, সাইকেলের জায়গায় স্কুটার কেনার কথা ভাবে। ইচ্ছা জাগলে তবেই তো প্রগতি হবে। আর তারপর ভাববেন, অনেক হয়েছে, দু’কামরার বাড়িতে আর হচ্ছে না, তিন কামরার প্রয়োজন। মানুষের জীবনে কখনও ইচ্ছের বীজ বপণ করতে হয়, ইচ্ছাশক্তি প্রবল হলে তার উন্নতি হবেই। ইচ্ছাশক্তির বলেই আজ সরকার উন্নয়নের নতুন উচ্চতা অতিক্রম করছে। পাশাপাশি, এমন বীজ বপণ করছে, যাতে আপনাদের বাড়ির ছেলেমেয়েরা যখন বড় হবে তার আগেই সুফল ভোগ করতে শুরু করবে।


    আর সেজন্যই এই পিএম উদয় যোজনা। আপনাদের কাছে আমাদের অনুরোধ যে, আপনারা যে কলোনীতে রয়েছেন, সেখানকার মানুষ এক হয়ে গোষ্ঠী গঠন করুন আর আপনাদের জন্য তৈরি করা এই প্রকল্পের কাজে সরকারকে সাহায্য করুন । যত দ্রুত আপনাদের গোষ্ঠীগুলি সরকারের সঙ্গে হাতে হাত লাগিয়ে কাজ করবে , তত দ্রুত আপনারা উপকৃত হবেন। কিভাবে করবেন, সেটাও আমি বলছি, শুনলে হয়তো অবাক হবেন। ২০০১ সালে গুজরাটে ভয়ঙ্কর ভূমিকম্পে হাজার হাজার বাড়ি ধ্বংস হয়ে গিয়েছিল, সহস্রাধিক মানুষের মৃত্যু হয়েছিল। স্কুল-কলেজ-হাসপাতাল সব ধ্বংস হয়ে গিয়েছিল। রাজ্যের মুখ্যমন্ত্রী হিসাবে সেখানে গিয়ে কাজ শুরু করার পর আমার কাছে শুধু অভিযোগ আসতে শুরু করে। আমি এটা পাইনি, সেটা পাইনি – হাজার হাজার অভিযোগ। সরকার কিংবা আধিকারিকরা যাই বলুন না কেন, ভূমিকম্প বিধ্বস্ত মানুষের সবসময়েই ক্ষোভ থাকতো যে আমি কিছু পাইনি। মানুষের স্বভাব এমনই। মন্দিরে গেলে পুরোহিত প্রবচনে বলেন, সর্বদা সত্য কথা বলবেন, সর্বদা সৎ কাজ করবে। কিন্তু মানুষ সেখানে ভক্তিভরে প্রসাদ খেয়ে ফিরে এসে নিজের ইচ্ছে মতো যা খুশি করেন। কিছু পেলে তাঁর মন বলে আরও কিছু চাই। আর আরও কিছু পেতে নিয়ম ভাঙতেও মন ইতস্তত করে না! মানুষের এই স্বভাবের কথা ভেবে আমি গুজরাট হাইকোর্টকে অনুরোধ জানাই যে, আমাকে একজন বিচারক দেওয়ার জন্য। আমি সেই বিচারককে দিয়ে কচ্ছে একটি আদালত চালু করি। তারপর সাধারণ মানুষকে বলি, আপনাদের জন্য সরকার যা কিছু দেওয়ার কথা ঘোষণা করেছে, সেগুলির জন্য লিখিত আবেদন করুন। সেই সাহায্য যদি যথাসময়ে না পান, তা হলে নির্ধারিত আদালতে অভিযোগ জানান। সেই আদালতে সরকারের পক্ষ থেকে কোনও আইনজীবী থাকবেন না। বিচারক মহোদয় আপনাদের অভিযোগ যাচাই করে যে সিদ্ধান্ত নেবেন, সরকার তাই মেনে নেবে। কোনও সিদ্ধান্তের ক্ষেত্রে সরকার আপনাদের বিরুদ্ধে উচ্চতম আদালতে যাবে না। আপনারা শুনলে অবাক হবেন যে, এভাবে প্রায় ৩৫ হাজার মামলা নিষ্পত্তি হয়েছে। সরকার একটি ক্ষেত্রেও কারও বিরুদ্ধে মামলা দায়ের করেনি। পিএম – উদয় যোজনার ক্ষেত্রেও আমি এরকম করতে চাই। সত্যিকরের অর্থে যেন আপনাদের জীবনে ভালো সময় উদিত হয়। আপনারা স্বয়ং সক্রিয় হয়ে এর নিয়মগুলি পড়ে নিয়ে কার সঙ্গে কিভাবে যুক্ত হবেন, তা নিয়ে ভাবুন। এত বড় শহরে এত জনসংখ্যা আজ না হোক দুই – তিন – চার – ছয় মাসের মধ্যে কলোনীর সবাই গোষ্ঠীবদ্ধভাবে সিদ্ধান্ত নিন যে, আজ যেখানে থাকেন, সেই পুরো এলাকার সমস্ত বাড়ি ভেঙে উন্নত মানের বহুতল বাড়ি নির্মাণ করবেন। দেখবেন, এখন আপনার বাড়িতে যতটা জায়গা আছে, তখন আপনার ফ্ল্যাটে এরচেয়ে বেশি জায়গা থাকবে। সকলের শিশুদের জন্য একত্রে উদ্যান, খেলার মাঠ - সব হতে পারে। দিল্লি এফআইজেড – এর কারণেই যত গন্ডগোল, না হলে অনেক আগেই ভালো কিছু হতে পারতো।


    আপনার কাছে অনুরোধ যে, এই প্রকল্পের সঙ্গে যুক্ত হয়ে নিজেদের জীবনে পরিবর্তন আনুন। আপনাদের জীবনে উন্নতি হলে দিল্লির জীবনেও উন্নতি আসবে। সেজন্য আপনাদের সকলকে আমার সঙ্গে চলতে হবে। এতক্ষণ এই প্রকল্প সম্পর্কে অনেক কথা বিস্তারিত শুনেছেন। আপনারা এগিয়ে আসুন, আপনাদের আনন্দে আমাকে অংশগ্রহণের সুযোগ দিয়েছেন, সেজন্য আপনাদের অনেক কৃতজ্ঞতা জানাই। আপনাদের ভোটে নির্বাচিত হয়ে যে জনপ্রতিনিধিরা আপনাদের হয়ে কাজ করছেন, তাঁদেরকেও অনেক অভিনন্দন জানাই। তাঁরা প্রাণপণ পরিশ্রম করছেন বলেই, আপনাদের জীবনে এই সুন্দর দিন আসতে চলেছে, না হলে মোদী আর কতটা করতে পারতো! আপনাদের জনপ্রতিনিধিরা নিয়মিত আমাকে এই কাজে জন্য মনে করিয়ে গেছেন। আমি হরদীপজী এবং তাঁর টিমকে অভিনন্দন জানাই। তাঁরা কঠিন পরিশ্রম করে প্রতিটি জিনিসকে পুঙ্খানুপুঙ্খভাবে নিয়ন্ত্রণের কাজ করেছেন। এবার সংসদের পরবর্তী অধিবেশনেই এই বিষয়ে আইন পাশ হবে। আর তারপরই সেই আইন আপনাদের উজ্জ্বল ভবিষ্যতের জন্য রক্ষাকবচের কাজ করবে। আমি আরেকবার আপনাদের সবাইকে অনেক অনেক শুভেচ্ছা জানাই। আপনারা যাতে আপনাদের পরিবারের জন্য সুদিন আনতে পারেন, ছেলেমেয়েদের লেখাপড়া এবং জীবন ভালোভাবে কাটে, তাদের উন্নতি হয় – এই শুভেচ্ছা জানাই।


    অনেক অনেক ধন্যবাদ।


    CG/SB/SB

    
    
    (Release ID: 1591459) Visitor Counter : 8
    
    
      Read this release in: English