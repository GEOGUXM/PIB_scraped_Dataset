      অর্থমন্ত্রক

      গ্রামীণ ও কৃষি ক্ষেত্রে অর্থ সহায়তা সংক্রান্ত ষষ্ঠ বিশ্ব কংগ্রেসে কৃষকদের উদ্বেগ ও গ্রামোন্নয়নের মতো বিষয়গুলিতে অগ্রাধিকার : অর্থমন্ত্রী
      Posted On: 13 NOV 2019 6:12PM by PIB Kolkata


    নয়াদিল্লি, ১৩ নভেম্বর, ২০১৯


    কৃষক সমাজের উদ্বেগ নিরসন এবং গ্রামোন্নয়ন ক্ষেত্রের ওপর কেন্দ্র সর্বোচ্চ অগ্রাধিকার দিচ্ছে বলে জানালেন কেন্দ্রীয় অর্থমন্ত্রী শ্রীমতী নির্মলা সীতারমন। নতুন দিল্লিতে রবিবার নাবার্ড এবং এশীয় প্রশান্ত মহাসাগরীয় গ্রামীণ কৃষি ও ঋণ সহায়তা সংগঠনের পক্ষ থেকে যৌথভাবে আয়োজিত গ্রামীণ ও কৃষি ক্ষেত্রে অর্থ সহায়তা সংক্রান্ত ষষ্ঠ বিশ্ব কংগ্রেসের উদ্বোধন করে তিনি একথা বলেন।


    তিনি আরও বলেন, কৃষি কাজের ওপর গ্রামের মানুষের ব্যাপক নির্ভরশীলতার বিষয়টিকে স্বীকার করে নিয়ে সরকার সুদক্ষ জল পরিচালনা ও জল সংক্রান্ত বিষয়গুলির ওপর বিশেষ গুরুত্ব দিচ্ছে । সয়েল হেলথ্‌ কার্ড বন্টনের ফলে সার্বিকভাবে কৃষকরা লাভবান হয়েছে ন উল্লেখ করে অর্থমন্ত্রী শক্তি নিরাপত্তা সম্পর্কে বলেন, সৌরশক্তি ও বায়ুশক্তি উৎপাদন এবং কৃষি খামারগুলিতে সৌর বিদ্যুৎ উৎপাদন প্যানেল বসানোর কাজে কৃষকদের সামিল করা প্রয়োজন। সরকারের লক্ষ্য হ’ল – কৃষকদের অন্নদাতার পাশাপাশি, ঊর্জাদাতা হিসাবে রূপান্তরিত করা।


    কেন্দ্রশাসিত জম্মু, কাশ্মীর ও লাদাখের কৃষকদের সহায়তা প্রদানে অবিলম্বে প্রয়োজনীয় পদক্ষেপ গ্রহণের ব্যাপারে নাবার্ডকে উদ্যোগী হওয়ার পরামর্শ দিয়ে অর্থমন্ত্রী বলেন, এই কেন্দ্রশাসিত অঞ্চল দুটি থেকে সঠিক সময়ে জাফরান, পীচ বা জাম জাতীয় ফল, আখরোট ও অন্যান্য কৃষিপণ্যগুলি সংগ্রহ করা যায়, তার জন্যই এই ব্যবস্থা।


    অর্থমন্ত্রী বলেন, “আমি নাবার্ডের চেয়ারম্যানকে জম্মু ও কাশ্মীর সফর করতে বলেছি, যাতে নাবার্ডের পক্ষ থেকে সেখানকার কৃষকদেরকে প্রয়োজনীয় সহায়তা দেওয়া যায়” । তিনি লাদাখ অঞ্চলে সৌরশক্তি উৎপাদনের ওপরও জোর দেন। উপকূল ও অভ্যন্তরীণ জলবেষ্টিত এলাকার মৎস্যজীবীদের প্রসঙ্গ উল্লেখ করে শ্রীমতী সীতারমন উপকূল এলাকায় পুষ্টিকর খাবার বিপণনের জন্য নাবার্ডকে আরও বেশি গুরুত্ব দেওয়ার পরামর্শ দেন। তিনি বলেন, বিপণনের কাজে স্বনির্ভর গোষ্ঠীগুলিকেও কাজে লাগানো যেতে পারে।


    ২


    সম্মেলনে কৃষি, সহযোগিতা ও কৃষক কল্যাণ দপ্তরের অতিরিক্ত সচিব শ্রী দেবাশিস পান্ডা সার্বিক ও সুস্থায়ী উন্নয়নের জন্য আর্থিক অন্তর্ভুক্তকরণের প্রয়োজনীয়তার ওপরও জোর দেন। নাবার্ডের চেয়ারম্যান ডঃ হর্ষ কুমার ভানওয়ালা বলেন, দেশে প্রতি বছর ক্ষুদ্র ও প্রান্তিক চাষীদের ২০০ বিলিয়ন মার্কিন ডলার কৃষি ঋণ সহায়তা দেওয়া হয়। এ বছরের সাধারণ বাজেটে যে ১০ হাজার ফার্মার প্রডিউসার অর্গানাইজেশন (এফপিও) গড়ে তোলার কথা ঘোষণা করা হয়েছে, তা পুরোদমে চালু হলে কৃষিতে ঋণ সহায়তা আরও বাড়বে বলেও ডঃ ভানওয়ালা জানান। তিনি আরও জানান, লক্ষ লক্ষ গ্রামীণ মহিলাকে সহায়তার জন্য নাবার্ডের পক্ষ থেকে স্বনির্ভর গোষ্ঠী ও ব্যাঙ্কগুলির মধ্যে যোগসূত্র গড়ে তোলার যে কর্মসূচি চালু রয়েছে, তা শীঘ্রই ডিজিটাল পদ্ধতিতে পরিচালিত হবে। এর ফলে, মহিলা পরিচালিত স্বনির্ভর গোষ্ঠীগুলিকে ঋণ সহায়তা দানে বৈপ্লবিক পরিবর্তন আসবে। উল্লেখ করা যেতে পারে, চীন, নেপাল, ইন্দোনেশিয়া, থাইল্যান্ড, মালয়েশিয়া সহ ৪০টি দেশ থেকে ব্যাঙ্ক ও আর্থিক প্রতিষ্ঠানের প্রতিনিধিরা এবারের সম্মেলনে যোগ দিয়েছেন।


    CG/BD/SB

    
    
    (Release ID: 1591485) Visitor Counter : 7
    
    
      Read this release in: English