      মহাকাশদপ্তর

      ইসরোর পক্ষ থেকে রাষ্ট্রায়ত্ত সংস্থা ভেল-কে স্পেস-গ্রেড লি-আয়ন ব্যাটারি প্রযুক্তি হস্তান্তর
      Posted On: 28 NOV 2019 6:43PM by PIB Kolkata


    নয়াদিল্লি, ২৮ নভেম্বর, ২০১৯


    ভারতীয় মহাকাশ গবেষণা সংস্থা ইসরো সম্পূর্ণ দেশীয় প্রযুক্তিতে নির্মিত স্পেস-গ্রেড লি-আয়ন ব্যাটারি প্রযুক্তি রাষ্ট্রায়ত্ত সংস্থা ভারত হেভি ইলেক্ট্রিক্যালস্‌ লিমিটেড বা ভেল-কে হস্তান্তরিত করেছে। এ ধরনের ব্যাটারি উৎপাদন প্রযুক্তি হস্তান্তরের জন্য দুই রাষ্ট্রায়ত্ত সংস্থার মধ্যে ২০১৮-র মার্চ মাসে একটি চুক্তি স্বাক্ষরিত হয়। ইসরো সহ অন্যান্য কৌশলগত দিক থেকে গুরুত্বপূর্ণ ক্ষেত্রে ব্যবহারে জন্য লি-আয়ন ব্যাটারির চাহিদা পূরণে এই চুক্তি স্বাক্ষর করা হয়। এই চুক্তি স্বাক্ষরের ফলে রাষ্ট্রায়ত্ত ভেল একাধিক জাতীয় ও বাণিজ্যিক ক্ষেত্রে ব্যবহারের জন্য লি-আয়ন ব্যাটারি উৎপাদন ও বিক্রয় করতে পারবে। তবে, লি-আয়ন স্পেস গ্রেড ব্যাটারি উৎপাদন ব্যয়-সাপেক্ষ। এজন্যই ভেল লি-আয়ন ব্যাটারি উৎপাদন ক্ষেত্রে প্রয়োজনীয় প্রযুক্তিগত পরিবর্তন করবে।


    রাজ্যসভায় আজ এক প্রশ্নের লিখিত জবাবে এই তথ্য জানিয়েছেন আনবিক শক্তি ও মহাকাশ তথা প্রধানমন্ত্রীর দপ্তরের প্রতিমন্ত্রী ডঃ জিতেন্দ্র সিং। তিনি জানান, কর্ণাটকে ব্যাঙ্গালোরের কাছে লি-আয়ন ব্যাটারি উৎপাদনের জন্য ভেল কারখানা গড়ে তুলছে। ইতিমধ্যেই ইসরোর পক্ষ থেকে এ ধরনের ব্যাটারি উৎপাদন কারখানা গড়ে তোলার জন্য প্রয়োজনীয় যাবতীয় কারিগরি নথিপত্র ভেল-কে হস্তান্তরিত করা হয়েছে। এমনকি, এ ধরনের ব্যাটারি উৎপাদনের জন্য ভেল – এর কর্মীদের সুদক্ষ করে তুলতে ইসরোর পক্ষ থেকে প্রশিক্ষণের ব্যবস্থা করা হয়েছে।


    CG/BD/SB

    
    
    (Release ID: 1594106) Visitor Counter : 5
    
    
      Read this release in: English