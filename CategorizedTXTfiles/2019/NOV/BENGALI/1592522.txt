      শ্রমওকর্মসংস্থানমন্ত্রক

      কর্মসংস্থানের জন্য সরকারের শ্রম-নির্ভর উৎপাদনে উৎসাহ
      Posted On: 20 NOV 2019 9:44PM by PIB Kolkata


    নয়াদিল্লি, ২০ নভেম্বর, ২০১৯


    পর্যটন ও কৃষি-ভিত্তিক শিল্পে কর্মসংস্থানের লক্ষ্যে সরকার শ্রম-নির্ভর উৎপাদনে কৌশলগত উৎসাহ দেওয়ার কর্মসূচি গ্রহণ করেছে।


    কৃষিক্ষেত্রকে আরও লাভজনক করে তুলতে এর উৎপাদন বৃদ্ধির লক্ষ্যে সরকার নানা প্রকল্প গ্রহণ করেছে। কর্মসংস্থানের সুযোগ বৃদ্ধি করতে বেসরকারি ক্ষেত্রকে উৎসাহদানের পাশাপাশি, প্রধানমন্ত্রী কর্মসংস্থান সৃষ্টি কর্মসূচি (পিএমইজিপি), মহাত্মা গান্ধী জাতীয় গ্রামীণ কর্মনিশ্চয়তা কর্মসূচি (এমজিএনআরইজিএস), পণ্ডিত দীনদয়াল উপাধ্যায় গ্রামীণ কৌশল যোজনা (ডিডিইউ-জিকেওয়াই) ও দীনদয়াল অন্ত্যোদয় যোজনা – জাতীয় শহরাঞ্চল জীবিকা মিশন (ডিএওয়াই – এনইউএলএম) কর্মসূচিগুলির ওপর গুরুত্ব দেওয়া হচ্ছে।


    গ্রামীণ শিল্প ও শিল্পোদ্যোগের উদ্ভাবনে উৎসাহদানের লক্ষ্যে কর্মসূচি ‘অ্যাসপায়ার’-এর সূচনা করা হয়েছে। অতিক্ষুদ্র, ক্ষুদ্র ও মাঝারি শিল্পোদ্যোগ মন্ত্রক এই ‘অ্যাসপায়ার’ কর্মসূচির আওতায় ব্যক্তি বিশেষকে প্রশিক্ষণ দেওয়া হয়েছে। এর ফলে, গ্রামীণ এলাকায় শিল্পোদ্যোগে জনসাধারণ উৎসাহিত হবেন এবং তাঁরা পিএমইজিপি-র আওতায় আর্থিক সাহায্য পাবেন। এই কর্মসূচিতে ব্যাঙ্কগুলি থেকে ঋণ পাওয়া সম্ভব। এক্ষেত্রে কেন্দ্র ১৫ থেকে ৩৫ শতাংশ ভর্তুকির ব্যবস্থা রেখেছে।


    কেন্দ্রীয় পর্যটন মন্ত্রক পর্যটনের প্রসারে দুটি কর্মসূচি চালু করেছে – ১) অভ্যন্তরীণ পর্যটনের প্রসারে অন্তর্দেশীয় প্রচার কর্মসূচি, ২) বিদেশে ভারতীয় পর্যটনের প্রসারের লক্ষ্যে আন্তর্জাতিক স্তরে বিভিন্নভাবে প্রচারের কর্মসূচি।


    পর্যটন মন্ত্রক বিভিন্ন পর্যটন কেন্দ্রের প্রচারের লক্ষ্যে ‘অতুল্য ভারত’ ব্র্যান্ডের আওতায় মুদ্রণ, বৈদ্যুতিন, অনলাইন সংবাদমাধ্যমে প্রচার চালাচ্ছে। এছাড়া, মন্ত্রকের ওয়েবসাইট ও সোশ্যাল মিডিয়াকেও এই কাজে ব্যবহার করা হচ্ছে। মন্ত্রক বিভিন্ন পর্যটন সার্কিটে সুসংহত উন্নয়নের জন্য ‘স্বদেশ দর্শন’ কর্মসূচি চালু করেছে। গ্রামীণ পর্যটনের সম্ভাবনার কথা বিবেচনা করে গ্রামাঞ্চল সার্কিটকেও চিহ্নিত করা হয়েছে যার ফলে, দেশী ও বিদেশি পর্যটকরা গ্রাম ভারতের আস্বাদন পাবেন।


    বস্ত্র ও পোশাক, চর্ম ও পাদুকা শিল্প, অলঙ্কার ও গহনা এবং খাদ্য প্রক্রিয়াকরণের মতো কর্মসংস্থানমুখী শিল্পগুলিতে কর্মসংস্থানের সুযোগ সৃষ্টি করতে জাতীয় উৎপাদন নীতি গ্রহণ করা হয়েছে। এর ফলে, ক্ষুদ্র শিল্পকে বিশেষ গুরুত্ব দেওয়া হচ্ছে কারণ এই শিল্পের মাধ্যমে স্বনির্ভর ও কর্মসংস্থানের নানা সুযোগ অঞ্চলভেদে সৃষ্টি হয়ে থাকে।


    রাজ্যসভায় আজ এক প্রশ্নের লিখিত জবাবে এই তথ্য জানিয়েছেন কেন্দ্রীয় শ্রম ও কর্মসংস্থান দপ্তরের স্বাধীন দায়িত্বপ্রাপ্ত প্রতিমন্ত্রী শ্রী সন্তোষ কুমার গাঙ্গোয়ার।


    SSS/CB/DM

    
    
    (Release ID: 1592522) Visitor Counter : 3
    
    
      Read this release in: English