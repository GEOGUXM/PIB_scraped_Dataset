      প্রধানমন্ত্রীরদপ্তর

      সংসদে সব বিষয় নিয়ে আলোচনার জন্য সরকার প্রস্তুত
      
      সব আলোচনায় সক্রিয় অংশগ্রহণের জন্য সাংসদের প্রতি আহ্বান : প্রধানমন্ত্রী

      Posted On: 18 NOV 2019 1:42PM by PIB Kolkata

    নয়াদিল্লি, ১৮ নভেম্বর, ২০১৯


    রাজ্যসভার ২৫০তম অধিবেশনের নিরিখে সংসদের বর্তমান অধিবেশনটি অত্যন্ত গুরুত্বপূর্ণ বলে প্রধানমন্ত্রী শ্রী নরেন্দ্র মোদী বর্ণনা করেছেন। ভারতীয় সংবিধান ৭০ বছর পূর্ণ হতে চলেছে।


    সংসদের শীতকালীন অধিবেশন শুরুর প্রক্কালে প্রধানমন্ত্রী সাংবাদিকদের সঙ্গে কথা বলছিলেন।


    দেশের প্রগতির ক্ষেত্রে রাজ্যসভা গুরুত্বপূর্ণ ভূমিকা পালন করে আসছে বলে তিনি এর প্রশংসা করেন।


    “বন্ধুগণ, ২০১৯ – এর সংসদের এটিই শেষ অধিবেশন এবং একই সঙ্গে রাজ্যসভার ২৫০তম অধিবেশন বসতে চলেছে। দেশের অগ্রগতি ও উন্নয়নে রাজ্যসভা গুরুত্বপূর্ণ ভূমিকা পালন করে আসছে”।


    ২৬ নভেম্বর দেশ ৭০তম সংবিধান দিবস পালন করবে। ৭০ বছর আগে ১৯৪৯ সালের ২৬ নভেম্বর ভারতীয় সংবিধান কার্যকর হয়েছিল।


    প্রধানমন্ত্রী বলেন, ভারতের একতা, সংহতি ও বৈচিত্র্যের ক্ষেত্রে সংবিধানের গুরুত্বপূর্ণ ভূমিকা রয়েছে।


    “২৬ নভেম্বর আমরা ৭০তম সংবিধান দিবস পালন করবো। এই দিনে সংবিধান কার্যকর করার ৭০ বছর পূর্তি হবে। দেশের একতা, সংহতি ও বৈচিত্র্যের ক্ষেত্রে সংবিধানের ভূমিকা অত্যন্ত গুরুত্বপূর্ণ। ভারতের সৌন্দর্য্য এর মধ্যে অন্তর্নিহিত রয়েছে। এটি দেশের চালিকাশক্তি। আমাদের সংবিধানের ৭০ বছর পূর্তি উপলক্ষে জনসাধারণের সচেতনতার উৎস হিসাবে সংসদের এই অধিবেশন কাজ করবে”।


    দেশের প্রগতি ও উন্নয়নের জন্য সাংসদদের আলোচনাগুলি যেন সহায়ক হয়, সেই লক্ষ্যেই প্রধানমন্ত্রী সকল সাংসদকে বিগত অধিবেশনগুলির মতো এই অধিবেশনে সক্রিয় ও ইতিবাচক আলোচনায় অংশ নেওয়ার জন্য আবেদন জানিয়েছেন।


    “বিগত কয়েক দিনে প্রায় সব দলের নেতৃবৃন্দের সঙ্গে সাক্ষাৎ করার সুযোগ আমাদের হয়েছে। সরকার গঠনের ঠিক পরই যে অধিবেশন বসেছিল, অর্থাৎ শেষ অধিবেশনটির মতোই বর্তমান অধিবেশনেও সকল সাংসদদের সক্রিয় ও ইতিবাচক অংশগ্রহণ করা উচিৎ। বিগত অধিবেশনের সাফল্য ছিল নজর কাড়া। আমি গর্বের সঙ্গে জনসমক্ষে বলেছি, এই সাফল্য সরকার বা সরকার পক্ষের নয়, সংসদেরই। প্রত্যেক সাংসদ এই সাফল্যের অংশীদার।


    আমি আরও একবার সকল সাংসদকে তাঁদের সক্রিয় অংশগ্রহণের জন্য আমার কৃতজ্ঞতা জানাচ্ছি এবং আশা করি, এই অধিবেশনেও তাঁদের সক্রিয় অংশগ্রহণের মাধ্যমে দেশের উন্নতি ত্বরান্বিত হবে। সব বিষয়ের ওপর আলোচনা আমরা চাই। দেশের কল্যাণ ও উন্নয়নের জন্য পক্ষে অথবা বিপক্ষে – সবরকম আলোচনার প্রয়োজন রয়েছে।


    সকল সদস্যকে আমার শুভেচ্ছা” ।


    SSS/CB/SB

    
    
    (Release ID: 1591930) Visitor Counter : 5
    
    
      Read this release in: English