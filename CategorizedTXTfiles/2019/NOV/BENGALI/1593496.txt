      আইনওবিচারমন্ত্রক

      সংবিধান দিবস উদযাপন
      Posted On: 25 NOV 2019 7:25PM by PIB Kolkata


    নয়াদিল্লি, ২৫ নভেম্বর, ২০১৯


    সংবিধান সভা কর্তৃক ভারতীয় সংবিধান গ্রহণের ৭০ বছর পূর্তি উপলক্ষে ২৬শে নভেম্বর সংবিধান দিবস উদযাপনের অঙ্গ হিসাবে সারা দেশ জুড়ে একাধিক কর্মসূচির আয়োজন করা হয়েছে। টানা এক বছর এই কর্মসূচি পালিত হবে। উল্লেখ করা যেতে পারে, প্রতি বছর ২৬শে নভেম্বর দিনটি সংবিধান দিবস হিসাবে উদযাপিত হয়। ভারতীয় সংবিধানে নৈতিকতা ও মূল্যবোধের ব্যাপারে সাধারণ মানুষকে তাঁদের দায়িত্ব ও কর্তব্য স্মরণ করিয়ে দিতে এই দিনটি উদযাপন করা হয়ে থাকে। ভারতীয় গণতন্ত্রকে শক্তিশালী করতে এবং সমস্ত ভারতীয়কে তাঁদের সঠিক দায়িত্ব পালন সম্পর্কে উৎসাহিত করাও এই দিনটি পালনের অন্যতম উদ্দেশ্য।


    সংবিধান দিবস উদযাপন উপলক্ষে আগামীকাল মঙ্গলবার সকাল ১১টায় সংবিধানের প্রস্তাবনা পাঠে সমাজের সর্বস্তরের মানুষকে সামিল করার এক কর্মসূচি গ্রহণ করা হয়েছে। প্রতি বছরের মতো এ বছরও প্রত্যেক মন্ত্রক, দপ্তর ও সংগঠন সংবিধান দিবস উদযাপন উপলক্ষে সংবিধান প্রস্তাবনা পাঠ করবেন। এছাড়াও, এই উপলক্ষে সারা দেশ জুড়ে আলোচনাসভা, সেমিনার ও অন্যান্য কর্মসূচি গ্রহণ করা হয়েছে।


    উল্লেখ করা যেতে পারে, প্রধানমন্ত্রী শ্রী নরেন্দ্র মোদী গতকাল রবিবার ‘মন কি বাত’ অনুষ্ঠানে সংবিধান দিবস উদযাপনের কথা বিশেষভাবে উল্লেখ করেন। সংসদের সেন্ট্রাল হল – এ সংবিধান দিবস উদযাপনের অঙ্গ হিসাবে এক বিশেষ অনুষ্ঠানের আয়োজন করা হয়েছে। অনুষ্ঠানে রাষ্ট্রপতি, উপ-রাষ্ট্রপতি, প্রধানমন্ত্রী, লোকসভার অধ্যক্ষ, কেন্দ্রীয় আইন ও ন্যায় বিচার মন্ত্রী ছাড়াও সংসদ সদস্যরা উপস্থিত থাকবেন। এই উপলক্ষে একটি ডিজিটাল আলোকচিত্র প্রদর্শনীর উদ্বোধন করা হবে এবং যুব সাংসদ প্রকল্প সংক্রান্ত একটি পোর্টালেরও সূচনা হবে। এছাড়াও, বৈদ্যুতিন উপায়ে স্বাক্ষর করা প্রধানমন্ত্রীর একটি শপথপত্র জনসাধারণের সঙ্গে ভাগ করে নেওয়া হবে।


    CG/BD/SB

    
    
    (Release ID: 1593496) Visitor Counter : 6
    
    
      Read this release in: English