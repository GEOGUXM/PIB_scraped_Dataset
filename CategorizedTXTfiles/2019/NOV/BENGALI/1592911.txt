      তথ্যওসম্প্রচারমন্ত্রক

      ভারতীয় চলচ্চিত্রে বাদ্যযন্ত্র নিয়ে এনএফএআই – এর বর্ষপঞ্জী ২০২০ প্রকাশ করলেন তথ্য ও সম্প্রচার সচিব
      Posted On: 21 NOV 2019 6:15PM by PIB Kolkata


    নয়াদিল্লি, ২১ নভেম্বর, ২০১৯


    কেন্দ্রীয় তথ্য ও সম্প্রচার সচিব শ্রী অমিত খারে আজ বলেছেন, ন্যাশনাল ফিল্ম আর্কাইভ অফ ইন্ডিয়া বা এনএফএআই – এর ক্যালেন্ডার (বর্ষপঞ্জী) চলচ্চিত্র-প্রেমীদের কাছে আকর্ষণের বিষয়বস্তু হয়ে উঠতে চলেছে। গোয়ায় আজ ৫০তম ভারতীয় আন্তর্জাতিক চলচ্চিত্র উৎসবের অঙ্গ হিসাবে শ্রী খারে এনএফএআই – এর ২০২০’র ক্যালেন্ডার প্রকাশ করেন। এই ক্যালেন্ডারে ভারতীয় সিনেমায় বাদ্যযন্ত্র ব্যবহারের কিছু দুর্লভ ছবি প্রকাশ পেয়েছে।


    এনএফএআই – এর এই ক্যালেন্ডারে বিভিন্ন বাদ্যযন্ত্রের ২৪টি ছবি রয়েছে। এই বাদ্যযন্ত্রগুলি সিনেমায় অভিনেতা ও অভিনেত্রীরা ব্যবহার করেছেন। ক্যালেন্ডার প্রকাশ অনুষ্ঠানে বিশিষ্ট চলচ্চিত্র নির্মাতা শ্রী সুভাষ ঘাই, শাজি করুন, রাহুল রাওয়াইল প্রমুখ উপস্থিত ছিলেন। তথ্য ও সম্প্রচার মন্ত্রকের অতিরিক্ত সচিব শ্রী অতুল তিওয়ারি, ব্যুরো অফ আউটরিচ কম্যুনিকেশনের মহানির্দেশক শ্রী সত্যেন্দ্র প্রকাশ এবং এনএফএআই – এর নির্দেশক প্রকাশ মাগদুম অনুষ্ঠানে যোগ দেন।


    এই ক্যালেন্ডারের আরেকটি গুরুত্বপূর্ণ বৈশিষ্ট্য হ’ল – ক্যালেন্ডারটিতে একটি কিউআর কোড রয়েছে। এই কোডটি স্ক্যান করে সিনেমায় কি ধরনের বাদ্যযন্ত্র ব্যবহার করা হয়েছে, তার বিস্তারিত বিবরণ-সহ সংশ্লিষ্ট সিনেমাটি সম্পর্কে বিভিন্ন তথ্য সহজেই পাওয়া যাবে। এনএফএআই – এর ক্যালেন্ডারটি দু’ভাবে প্রকাশ করা হয়েছে। আগ্রহী যে কেউ ওয়াল ক্যালেন্ডার বা টেবিল ক্যালেন্ডার হিসাবে এনএফএআই – এর ওয়েবসাইট ( www.nfai.gov.in ) থেকে ক্রয় করতে পারবেন।


    SSS/BD/SB

    
    
    (Release ID: 1592911) Visitor Counter : 2
    
    
      Read this release in: English