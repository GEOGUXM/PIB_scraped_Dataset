      নারীওশিশুবিকাশমন্ত্রক

      গৃহ এবং আশপাশের এলাকার সুরক্ষার ওপর জোর দিলেন শ্রীমতী স্মৃতি জুবিন ইরানি
      Posted On: 19 NOV 2019 3:53PM by PIB Kolkata


    নয়াদিল্লি, ১৯ নভেম্বর, ২০১৯


    মহিলা ও শিশুদের বলপ্রয়োগ এবং অত্যাচার থেকে নিরাপদে রাখতে গৃহ এবং আশপাশের এলাকার সুরক্ষার ওপর জোর দিলেন কেন্দ্রীয় নারী ও শিশুবিকাশ মন্ত্রী শ্রীমতী স্মৃতি জুবিন ইরানি। দিল্লিতে নিরাপত্তা সংক্রান্ত দ্বিতীয় দক্ষিণ এশিয়া সম্মেলনে একথা জানান তিনি। শ্রীমতী ইরানি বলেন ২০১৭-র ন্যাশনাল ক্রাইম রেকর্ডস ব্যুরো-র তথ্য অনুযায়ী, ৩ লক্ষ মহিলা গার্হস্থ্য হিংসার শিকার হয়েছেন। ঐ তথ্য আরও জানা যাচ্ছে, ৪২ শতাংশ পুরুষ এ ধরনের হিংসাকে ন্যায্য বলে বিবেচনা করেন ও ৬২ শতাংশ মহিলা এই গার্হস্থ্য হিংসাকে সমর্থন করেন।


    কেন্দ্রীয় নারী ও শিশুবিকাশ মন্ত্রক ও ফেসবুক-এর উদ্যোগে এই সম্মেলনের আয়োজন করা হয়েছে। নিরাপত্তা বা সুরক্ষা সংক্রান্ত দক্ষিণ এশিয়া সম্মেলনের মূল উদ্দেশ্যই হল প্রতিটি ব্যক্তি এবং সম্প্রদায়ের মধ্যে নিরাপত্তার বিষয়ে সচেতনতা গড়ে তোলা। এই সম্মেলনে একাধিক শিশু সুরক্ষা বিশেষজ্ঞ, বিভিন্ন মহিলা সংগঠন, ১২৫টি নাগরিক সংগঠন-সহ একাধিক সংস্থা অংশ নিয়েছে। ভারত ছাড়াও নেপাল, বাংলাদেশ, শ্রীলঙ্কা এবং আফগানিস্তান থেকেও একাধিক প্রতিনিধি যোগ দিয়েছেন এই সম্মেলনে। অনুষ্ঠানে কেন্দ্রীয় মন্ত্রী বলেন, মহিলাদের এই ধরনের গার্হস্থ্য হিংসা থেকে রক্ষা করতে এ বছরের শেষাশেষি দেশের প্রতিটি জেলায় অন্তত একটি করে ‘ওয়ান স্টপ সেন্টার’ খোলা দরকার যাতে মহিলারা তাঁদের অভাব-অভিযোগ সেখানে জানাতে পারেন। তিনি এও বলেন, সারা দেশে প্রত্যেক মাসে অন্ততপক্ষে ১০টি করে ‘ওয়ান স্টপ’ সেন্টার গড়ে তোলা প্রয়োজন। একইসঙ্গে তিনি আরও বলেন, দেশের প্রতিটি জেলায় মানব পাচার রোধের একটি করে ইউনিট গড়ে তোলা প্রয়োজন। সরকার এক্ষেত্রে উদ্যোগ নিয়েছে বলেও তিনি জানান। থানায় যাতে মহিলা ও শিশুরা নির্ভয়ে কথা বলতে পারেন বা অভিযোগ জানাতে পারেন তার জন্য ‘হেল্পডেস্ক’ গড়ে তোলা প্রয়োজন বলেও তিনি মন্তব্য করেন। কেন্দ্রীয় স্বরাষ্ট্র মন্ত্রকের সঙ্গে যৌথ উদ্যোগে কেন্দ্রীয় নারী ও শিশুবিকাশ মন্ত্রক সাইবার ক্রাইম পোর্টালের সূচনা করেছে। কেন্দ্রীয় মন্ত্রী দিব্যাঙ্গ মহিলা ও শিশুদের সুযোগ-সুবিধা সম্পর্কে আরও বেশি সচেতন করে তোলার ওপর জোর দেন।


    অনুষ্ঠানে তিনি ‘উই থিঙ্ক ডিজিটাল’ শীর্ষক একটি ওয়েবসাইটের সূচনা করেন।


    SSS/SS/DM

    
    
    (Release ID: 1592181) Visitor Counter : 3
    
    
      Read this release in: English