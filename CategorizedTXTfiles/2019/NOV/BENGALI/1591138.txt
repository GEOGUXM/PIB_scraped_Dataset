      কেন্দ্রীয়মন্ত্রিসভা

      পশ্চিমবঙ্গ ও ওড়িশায় অতি প্রবল ঘূর্ণিঝড় বুলবুলের জন্য ক্যাবিনেট সচিবের পৌরহিত্যে এনসিএমসির পর্যালোচনা বৈঠক
      Posted On: 09 NOV 2019 7:35PM by PIB Kolkata


    নতুনদিল্লি, ৯ নভেম্বর, ২০১৯


    

    
    বঙ্গোপসাগরে ঘনীভূত অতি প্রবল ঘূর্ণিঝড় বুলবুলের কারণে উদ্ভূত পরিস্থিতির পর্যালোচনা করতে আজ ক্যাবিনেট সচিবের পৌরহিত্যে জাতীয় বিপর্যয় ব্যবস্থাপনা কমিটি (এনসিএমসি)-র দ্বিতীয় বৈঠক অনুষ্ঠিত হয়। এই বৈঠকে ঘূর্ণিঝড় মোকাবিলায় কি কি ব্যবস্থা নেওয়া হয়েছে তা নিয়ে আলোচনা হয়। এর ফলে পশ্চিমবঙ্গ ও ওড়িশার উপকূলবর্তী জেলাগুলি প্রভাবিত হতে পারে।

    আবহাওয়া দপ্তর জানিয়েছে, এই ঘূর্ণিঝড় শক্তি সঞ্চয় করে আজ সন্ধ্যের পরে পশ্চিমবঙ্গের উপকুল দিয়ে প্রবাহিত হবে। এর ফলে ঘণ্টায় সর্বোচ্চ ১২০ কিলোমিটার বেগে ঝোড়ো হাওয়া বয়ে যাবে। সেই সঙ্গে ভারী থেকে অতি ভারী বৃষ্টি হতে পারে। ১ থেকে ২ মিটার উচ্চতার সমুদ্রের ঢেউ উপকুলে আছড়ে পড়তে পারে। পশ্চিমবঙ্গের উপকূলে রাত ৮ টা থেকে ১০টার মধ্যে এই ঘূর্ণিঝড় আছড়ে পড়ার সম্ভাবনা রয়েছে।

    
    পশ্চিমবঙ্গ ও ওড়িশার মুখ্যসচিবরা জানিয়েছেন, পরিস্থিতি মোকাবিলায় তাঁরা সব রকমের ব্যবস্থা নিয়েছেন। রাজ্য বিপর্যয় মোকাবিলা বাহিনী ও দমকল বাহিনী সতর্ক অবস্থায় রয়েছে। মৎস্যজীবিদের সমুদ্রে যেতে নিষেধ করা হয়েছে। নিচু এলাকায় বসবাসকারীদের আশ্রয় কেন্দ্রগুলিতে নিয়ে যাওয়া হয়েছে। পশ্চিমবঙ্গে জাতীয় বিপর্যয় মোকাবিলা বাহিনী ও রাজ্য বিপর্যয় মোকাবিলা বাহিনীর ১৬টি দল প্রস্তুত রয়েছে। রাজ্যগুলির অনুরোধক্রমে অতিরিক্ত বাহিনীও পাঠানো হচ্ছে। প্রতিরক্ষা মন্ত্রকের আধিকারিকরা জানিয়েছেন, প্রয়োজনীয় সংখ্যক জাহাজ, বিমান তৈরি রাখা আছে। এছাড়া উপকূলরক্ষীবাহিনী, নৌবাহিনী, বায়ুসেনা সহ সেনাবাহিনীর বিশেষজ্ঞ দল যে কোন পরিস্থিতিতে সাহায্য করার জন্য প্রস্তুত রয়েছে।
    

    বিদ্যুৎ ও টেলিযোগাযোগ ব্যবস্থায় কোন সমস্যা হলে তা দ্রুত চালু করতে প্রয়োজনীয় ব্যবস্থা নেওয়া হয়েছে। বর্তমান পরিস্থিতিতে কলকাতা বিমানবন্দর থেকে বিমান ওঠা নামা সাময়িকভাবে বন্ধ রাখা হতে পারে


    
    
    ক্যাবিনেট সচিব বর্তমান পরিস্থিতির পর্যালোচনা করে জানান, প্রয়োজন অনুযায়ী ত্রাণ ও উদ্ধার কাজে সবরকমের সহযোগিতা করা হবে। পশ্চিমবঙ্গে ৫৯০০০ হাজার মানুষকে নিরাপদ স্থানে সরিয়ে আনা হয়েছে , এই তথ্য জেনে তিনি বলেন ঘূর্ণিঝড় প্রভাবিত এলাকা থেকে যেন সকলকে অন্যত্র নিয়ে যাওয়া হয়। পরিস্থিতি স্বাভাবিক না হওয়া পর্যন্ত যেন মৎস্যজীবীরা সমুদ্রে না যান, তাও তিনি নিশ্চিত করতে বলেন।


    বৈঠকে স্বরাষ্ট্র, প্রতিরক্ষা, বিদ্যুৎ, টেলিযোগাযোগ ও অসামরিক বিমান পরিবহণ মন্ত্রকের ঊর্ধ্বতন আধিকারিকরা ছাড়াও আবহাওয়া দপ্তর, জাতীয় বিপর্যয় মোকাবিলা বাহিনীর আধিকারিকরা উপস্থিত ছিলেন। পশ্চিমবঙ্গ ও ওড়িশার মুখ্য সচিবরা ভিডিও কনফারেন্সের মাধ্যমে বৈঠকে যোগ দেন।


    CG/ CB

    
    
    (Release ID: 1591138) Visitor Counter : 11
    
    
      Read this release in: English