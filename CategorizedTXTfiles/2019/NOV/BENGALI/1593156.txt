      অর্থমন্ত্রক

      রাষ্ট্রায়ত্ত ব্যাঙ্কগুলি অক্টোবর মাসে গ্রাহক সচেতনতা শিবির আয়োজন করেছে
      Posted On: 22 NOV 2019 5:54PM by PIB Kolkata


    নয়াদিল্লি, ২১ নভেম্বর, ২০১৯


    কেন্দ্রীয় অর্থমন্ত্রী গত সেপ্টেম্বর মাসে রাষ্ট্রায়ত্ত ব্যাঙ্কগুলিকে গ্রাহক সচেতনতা বাড়ানোর জন্য এবং তাঁদের কাছে আরও সহজে বিভিন্ন পরিষেবা পৌঁছে দেওয়ার লক্ষ্যে কর্মশিবির আয়োজন করার নির্দেশ দেন। সেই অনুসারে রাষ্ট্রায়ত্ত ব্যাঙ্কগুলি এবং ব্যাঙ্ক বহির্ভূত আর্থিক প্রতিষ্ঠানগুলি গত ১ অক্টোবর থেকে ৯ অক্টোবর পর্যন্ত প্রথম পর্যায়ে ২২৬টি জেলায় এ ধরনের শিবির আয়োজন করে। দ্বিতীয় পর্যায়ে গত ২১ অক্টোবর থেকে ২৫ অক্টোবর পর্যন্ত ১৪৮টি জেলায় শিবির আয়োজিত হয়েছে। এই শিবিরগুলিতে ঋণ গ্রহণের ক্ষেত্রে প্রয়োজনীয় নীতি-নির্দেশ ও শর্তাবলী, নতুন ব্যাঙ্ক অ্যাকাউন্ট খোলা, ভীম অ্যাপের সাহায্যে আর্থিক লেনদেন প্রভৃতি বিষয়ে সাধারণ মানুষকে সচেতন করা হয়। রাষ্ট্রায়ত্ত ব্যাঙ্কের শাখাগুলির পক্ষ থেকেও এ ধরনের শিবিরে সাধারণ মানুষকে ব্যাঙ্কিং পরিষেবার সুযোগ-সুবিধা সম্বন্ধে সচেতন করা হয়েছে।


    আয়োজিত শিবির এবং ব্যাঙ্ক শাখাগুলি থেকে কেবল গত অক্টোবর মাসেই ২ লক্ষ ৫২ হাজার ৫৮৯ কোটি টাকা ঋণ দেওয়া হয়েছে। নিউ টার্ম লোন হিসেবে দেওয়া হয়েছে ১ লক্ষ ৫ হাজার ৫৯৯ কোটি টাকা। এছাড়াও, নিউ ওয়ার্কিং ক্যাপিটাল লোন হিসেবে ৪৬,৮০০ কোটি টাকা বন্টন করা হয়েছে। ব্যাঙ্ক-বহির্ভূত আর্থিক প্রতিষ্ঠানগুলিকে অক্টোবর মাসে ঋণ সহায়তা হিসেবে দেওয়া হয়েছে ১৯,৬২৭ কোটি ২৬ লক্ষ টাকা।


    উল্লেখ করা যেতে পারে, রাষ্ট্রায়ত্ত ব্যাঙ্কগুলির গ্রাহক সচেতনতা শিবিরের অঙ্গ হিসেবে প্রদেয় ঋণের মধ্যে কেবল অক্টোবর মাসেই গৃহ ঋণ খাতে ১২,১৬৬ কোটি টাকা, গাড়ি ঋণ বাবদ ৭,০৮৫ কোটি টাকা, শিক্ষা খাতে ঋণ বাবদ ৪২৫ কোটি টাকা, ব্যক্তিগত ঋণ হিসেবে ১৫,২৫০ কোটি টাকা, ক্ষুদ্র ও মাঝারি শিল্পক্ষেত্রে ৩৭,২১০ কোটি টাকা, কৃষি ঋণ হিসেবে ৪০,৫০৪ কোটি টাকা, কর্পোরেট খাতে ১ লক্ষ ২২ হাজার ৭৮৫ কোটি টাকা দেওয়া হয়েছে। বিভিন্ন রাষ্ট্রায়ত্ত ব্যাঙ্কের কাছ থেকে পাওয়া তথ্যের ভিত্তিতে অর্থ মন্ত্রকের পক্ষ থেকে এই পরিসংখ্যান দেওয়া হয়েছে।


    SSS/BD/DM

    
    
    (Release ID: 1593156) Visitor Counter : 7
    
    
      Read this release in: English