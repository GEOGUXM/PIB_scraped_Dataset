      সংস্কৃতিমন্ত্রক

      সাহিত্য অ্যাকাডেমির কলকাতার পূর্বাঞ্চলীয় আঞ্চলিক কেন্দ্রে বিভিন্ন ভাষায় কবিতা পাঠের আসর
      Posted On: 06 NOV 2019 3:47PM by PIB Kolkata


    কলকাতা, ০৬ নভেম্বর, ২০১৯


    সাহিত্য অ্যাকাডেমির কলকাতার পূর্বাঞ্চলীয় আঞ্চলিক কেন্দ্রে গতকাল ৫ই নভেম্বর বিভিন্ন ভাষায় কবিতা পাঠের একটি অনুষ্ঠানের আয়োজন করা হয়। বাংলায় শ্রী সুধীর দত্ত, ইংরাজীতে শ্রী গোপাল লাহিড়ী, হিন্দিতে শ্রী প্রিয়ঙ্কর পালিওয়াল, ওড়িয়ায় শ্রীমতি অনিতা আচার্য ও সাঁওতালি ভাষায় শ্রী টি সি বাস্কে কবিতা পাঠ করেন।


    অনুষ্ঠানের শুরুতে সাহিত্য অ্যাকাডেমির পূর্বাঞ্চলীয় সচিব ডঃ দেবেন্দ্র কুমার দেবেশ সকলকে স্বাগত জানান। তিনি পূর্বাঞ্চল সহ অ্যাকাডেমির বিভিন্ন এলাকার কাজের ধারার বিষয়ে অবগত করেন। অ্যাকাডেমির বাংলা উপদেষ্টা পর্ষদের আহ্বায়ক ডঃ সুবোধ সরকার সাহিত্য অ্যাকাডেমি আয়োজিত বিভিন্ন ভাষার ওপর অনুষ্ঠানের গুরুত্ব সম্পর্কে বলেন।


    শ্রী সুধীর দত্ত তাঁর ‘ মহাবিষ্ণু ’, ‘ বদ্রিবিশাল ’, ‘ সূর্য ঘড়ির নিচ ’ সহ বেশ কয়েকটি কবিতা পাঠ করেন। ইংরাজীতে শ্রী গোপাল লাহিড়ী তাঁর ছটি কবিতা পাঠ করেন। এগুলি হল, ‘ দ্যাট ফেইথফুল ডে ’ , ‘ মারটিয়ার্স ওয়াল ’ , ‘ মাদার্স হিসট্রি ’ , ‘ গডস রুম ’ , ‘ ওয়ার্ল্ড অফ দ্য ওয়ার্ডস ’ ও ‘ হাইকু ’ । হিন্দিতে শ্রী প্রিয়ঙ্কর পালিওয়াল ‘ জিসকো তুম স্বপ্না কহতি হো অউর ম্যা ভবিষ্য ’ , ‘ আতপাতা ছন্দ ’ , ‘ কাটা ই কলকাত্তা ’ , ‘ চাহানা ’ ও ‘ জল ১ জল ২ ’ - তাঁর এই কবিতাগুলি পড়ে শোনান। শ্রীমতি অনিতা আচার্য ওড়িয়া ভাষায় ‘ ভিন্ন প্রেম ’ , ‘ বোধ টোকাতিয়া ’ ও ‘ সময় ’ - কবিতাগুলি পাঠ করেন। তিনি এই কবিতাগুলির বাংলা অনুবাদও পড়ে শোনান। সাঁওতালি ভাষায় শ্রী টি সি বাস্কে ‘ ইনদুং কুশিয়া ’ (আমি ভালোবাসি), ‘ জিয়ার গেমেনাহা ’ (অক্ষত এক স্মৃতি), ‘ বার্থা দুলার ’ সহ বেশ কয়েকটি কবিতা বঙ্গানুবাদ সহ পাঠ করেন।


    CG/CB/NS

    
    
    (Release ID: 1590610) Visitor Counter : 5
    
    
      Read this release in: English