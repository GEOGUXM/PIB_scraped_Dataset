      প্রধানমন্ত্রীরদপ্তর

      অস্ট্রেলিয়ার প্রধানমন্ত্রীর সঙ্গে ভারতের প্রধানমন্ত্রীর সাক্ষাৎ
      Posted On: 05 NOV 2019 1:56PM by PIB Kolkata


    নয়াদিল্লি, ০৪ নভেম্বর, ২০১৯


    প্রধানমন্ত্রী শ্রী নরেন্দ্র মোদী আজ ব্যাংককে ভারত – আসিয়ান এবং পূর্ব এশিয়া শিখর বৈঠকের ফাঁকে অস্ট্রেলিয়ার প্রধানমন্ত্রী মিঃ স্কট মরিসন – এর সঙ্গে সাক্ষাৎ করেন।


    বৈঠকে উভয় নেতাই দ্বিপাক্ষিক সম্পর্কের অগ্রগতি পর্যালোচনা করেন। দুই দেশের সম্পর্কে উচ্চ পর্যায়ে নিরন্তর আলাপ-আলোচনা ও দৃষ্টিভঙ্গী আদান-প্রদানের ফলে সব ক্ষেত্রেই ইতিবাচক গতি সঞ্চার হয়েছে। দুই নেতাই ভারত – অস্ট্রেলিয়া দ্বিপাক্ষিক সম্পর্ককে আরও মজবুত করার ব্যাপারে তাঁদের প্রত্যয়ের কথা পুনরায় উল্লেখ করেন।


    দুই দেশের প্রধানমন্ত্রী-ই শান্তি, নিরাপত্তা, স্থিতিশীলতা ও সমৃদ্ধির জন্য এক অবাধ, উন্মুক্ত, স্বচ্ছ এবং সামগ্রিক ভারত – প্রশান্ত মহাসাগরীয় অঞ্চল গড়ে তোলার ব্যাপারে অঙ্গীকার করেছেন।


    দুই দেশের কৌশলগত ও অর্থনৈতিক ক্ষেত্রে সুসামঞ্জস্যের কথা উল্লেখ করে উভয় নেতাই বলেন, এর ফলে দ্বিপাক্ষিক, আঞ্চলিক ও বহুপাক্ষিক স্তরে একযোগে কাজ করার সুযোগ-সুবিধা তৈরি হচ্ছে।


    প্রতিরক্ষা ও নিরাপত্তা ক্ষেত্রে ক্রমবর্ধমান সম্পর্কের কথা উল্লেখ করে উভয় পক্ষই নৌ-বাণিজ্য ক্ষেত্রে সহযোগিতা আরও বাড়ানোর ব্যাপারে সহমত হয়েছেন। উভয় প্রধানমন্ত্রীই সন্ত্রাসবাদ ও উগ্রপন্থার বিপদ নিয়ে আলোচনা করেন এবং এ ধরনের সমস্যার নিরসনে ঘনিষ্ঠ সমন্বয় বজায় রেখে কাজ করার ব্যাপারে সহমত প্রকাশ করেন।


    প্রধানমন্ত্রী মোদী ২০২০ সালের জানুয়ারি মাসে অস্ট্রেলিয়ার প্রধানমন্ত্রীকে ভারত সফরে আসার আমন্ত্রণ জানান এবং রাইসিনা ডায়ালগে তাঁর মূল ভাষণ দেওয়ার কথা স্মরণ করিয়ে দেন। উভয় নেতাই আসন্ন এই সফর অত্যন্ত সফল ও সদর্থক করে তোলার ওপর গুরুত্ব দেন।


    CG/BD/SB

    
    
    (Release ID: 1590416) Visitor Counter : 6
    
    
      Read this release in: English