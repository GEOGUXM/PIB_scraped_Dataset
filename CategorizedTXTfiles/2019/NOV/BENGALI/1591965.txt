      তথ্যওসম্প্রচারমন্ত্রক

      জাতীয় সংবাদমাধ্যম দিবস উপলক্ষে উপ-রাষ্ট্রপতির সাংবাদিকতার উৎকর্ষের স্বীকৃতিস্বরূপ ২০১৯-এর জাতীয় পুরস্কার প্রদান
      Posted On: 18 NOV 2019 3:49PM by PIB Kolkata


    নয়াদিল্লি, ১৬ নভেম্বর, ২০১৯


    জাতীয় সংবাদমাধ্যম দিবস উপলক্ষে উপ-রাষ্ট্রপতি শ্রী এম ভেঙ্কাইয়া নাইডু শনিবার সাংবাদিকতায় উৎকর্ষের স্বীকৃতিস্বরূপ ২০১৯-এর জাতীয় পুরস্কার প্রদান করেন। প্রেস কাউন্সিল অফ ইন্ডিয়া আয়োজিত এক অনুষ্ঠানে বিভিন্ন ক্ষেত্রের সাংবাদিকরা তাঁদের অসামান্য সংবাদ পরিবেশনার স্বীকৃতিস্বরূপ এই পুরস্কারে সম্মানিত হন। উপ-রাষ্ট্রপতি এ প্রসঙ্গে সংবাদমাধ্যমের ভূমিকার কথা উল্লেখ করেন। তিনি বলেন, ১৭৮০ সালে জেম্‌স অগাস্টাস হিকির প্রতিষ্ঠিত ভারতের প্রথম সংবাদপত্র ‘দ্য বেঙ্গল গেজেট’ জনগণের ক্ষমতায়নের লক্ষ্যে উল্লেখযোগ্য ভূমিকা পালন করেছিল। শ্রী নাইডু বলেন, সাংবাদিকতার মূল নীতি হল সাংবাদিকদের ব্যক্তিগত মতামতের ঊর্ধ্বে উঠে পাঠক ও দর্শকদের কাছে সত্যনিষ্ঠ, যুক্তিযুক্ত, নির্ভুল, ভারসাম্যযুক্ত তথ্য প্রদান করা।


    উপ-রাষ্ট্রপতি বলেন, “বৈদ্যুতিন ও সামাজিক মাধ্যম প্রতিনিয়ত স্মার্ট ফোনের মাধ্যমে সর্বশেষ সংবাদ প্রদান করছে। এই পরিস্থিতিতে সাংবাদিকদের ‘ভুয়ো খবর’, ভুল তথ্য ও অনভিপ্রেত তথ্যের বিষয়ে সতর্ক থাকতে হবে।” তিনি বলেন, উন্নয়নমূলক খবর এবং কৃষি-সহ বিভিন্ন গুরুত্বপূর্ণ ক্ষেত্রের সংবাদ আরও বেশি করে প্রচার করা উচিৎ। দেশ জুড়ে দায়িত্বের সঙ্গে সংবাদ পরিবেশনের লক্ষ্যে তিনি প্রেস কাউন্সিল অফ ইন্ডিয়ার ভূমিকার প্রশংসা করেন। এই অনুষ্ঠানে উপ-রাষ্ট্রপতি প্রেস কাউন্সিলের ডিরেক্টরি ‘নর্মস অফ জার্নালিস্টিক কন্ডাক্ট এডিশন - ২০১৯’ ও একটি স্মরণিকা প্রকাশ করেন।


    তথ্য ও সম্প্রচার মন্ত্রী শ্রী প্রকাশ জাভড়েকর বলেন, “ফরমায়েসি খবরের (পেইড নিউজ) থেকে বর্তমানে ভুয়ো খবরের জন্য সঙ্কট দেখা দিচ্ছে। ভুয়ো খবর অনেক বেশি টিআরপি পাচ্ছে। আর, এটি সমাজ ও দেশের পক্ষে মোটেও ভালো নয়। সংবাদমাধ্যমকে তার গুরুত্ব এবং দায়িত্ব সম্পর্কে উপলব্ধি করতে হবে যাতে উপভোক্তারা সঠিক সংবাদ পান, তা নিশ্চিত করা প্রয়োজন।”


    অনুষ্ঠানে সাংবাদিকতার বিভিন্ন ক্ষেত্রে গুরুত্বপূর্ণ অবদানের জন্য বিশিষ্ট সাংবাদিকদের পুরস্কৃতি করা হয়। রাজস্থান পত্রিকা প্রাইভেট লিমিটেডের চেয়ারম্যান, সাংবাদিক শ্রী গুলাম কোঠারিকে রাজা রামমোহন রায় পুরস্কার দেওয়া হয়। ইন্ডিয়া টুডে-র এডিটোরিয়াল ডিরেক্টর (পাবলিশিং) শ্রী রাজ চেঙ্গাপ্পা গ্রামীণ সাংবাদিকতার ক্ষেত্রে পুরস্কার পান। চিত্র সাংবাদিকতায় শ্রীমতী শিপ্রা দাস ও লিঙ্গ-ভিত্তিক সাংবাদিকতায় শ্রীমতী রুবি সরকার অসামান্য অবদানের স্বীকৃতিস্বরূপ পুরস্কার পেয়েছেন।


    SSS/CB/DM

    
    
    (Release ID: 1591965) Visitor Counter : 10
    
    
      Read this release in: English