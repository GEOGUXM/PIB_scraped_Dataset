      প্রধানমন্ত্রীরদপ্তর

      ভিয়েতনামের প্রধানমন্ত্রীর সঙ্গে ভারতের প্রধানমন্ত্রীর সাক্ষাৎ
      Posted On: 05 NOV 2019 12:02PM by PIB Kolkata


    নয়াদিল্লি, ০৪ নভেম্বর, ২০১৯


    প্রধানমন্ত্রী শ্রী নরেন্দ্র মোদী আজ ব্যাংককে ইন্ডিয়া – আসিয়ান এবং পূর্ব এশিয়া শিখর বৈঠকের ফাঁকে ভিয়েতনামের প্রধানমন্ত্রী মিঃ গুয়েন জুয়ান ফুক – এর সঙ্গে সাক্ষাৎ করেন।


    উভয় নেতাই ভারত ও ভিয়েতনামের মধ্যে ঐতিহাসিক ও পরম্পরাগত বন্ধুত্বপূর্ণ সম্পর্কের কথা উল্লেখ করে বলেন, দু’দেশের সম্পর্ক সাংস্কৃতিক ও সভ্যতাগত যোগসূত্রের পাশাপাশি, পারস্পরিক আস্থা তথা বোঝাপড়া এবং আঞ্চলিক ও আন্তর্জাতিক মঞ্চগুলিতে নিবিড় সহযোগিতার ভিত্তির ওপর গড়ে উঠেছে।


    দুই নেতার বৈঠকে সম্প্রতি উভয় দেশের মধ্যে উচ্চ পর্যায়ের আলাপ-আলোচনার প্রসঙ্গ তুলে ধরা হয়। এ ধরনের আলাপ-আলোচনার ফলে উভয় দেশের মধ্যে প্রতিরক্ষা ও নিরাপত্তা, অর্থনীতি ও ব্যবসা-বাণিজ্য সহ বিভিন্ন ক্ষেত্রে সহযোগিতা আরও মজবুত হয়েছে এবং মানুষের সঙ্গে মানুষের যোগাযোগ আরও নিবিড় হয়েছে।


    প্রতিরক্ষা ও নিরাপত্তা ক্ষেত্রে উভয় দেশের মধ্যে ক্রমবর্ধমান সহযোগিতা প্রসঙ্গে দুই পক্ষই নৌ-বাণিজ্য ক্ষেত্রে সহযোগিতা আরও বাড়ানোর ব্যাপারে সম্মত হয়েছে। দুই দেশের প্রধানমন্ত্রীই সন্ত্রাস ও উগ্রপন্থার বিপদ নিয়ে আলোচনা করেন এবং এ ধরনের সমস্যার মোকাবিলায় আরও ঘনিষ্ঠ সমন্বয় বজায় রেখে কাজ করার ব্যাপারে সহমত হন।


    উভয় পক্ষই ভারত – প্রশান্ত মহাসাগরীয় অঞ্চলে শান্তি, নিরাপত্তা ও সমৃদ্ধির প্রসারে কাজ করার লক্ষ্যে নিজেদের আগ্রহের কথা পুনরায় জানায়। উভয় নেতাই আন্তর্জাতিক আইন অনুযায়ী, আইনের শাসন-ভিত্তিক ব্যবস্থা বজায় রাখার ব্যাপারে অঙ্গীকারবদ্ধ হন। এ ধরনের নীতি অনুসরণের ফলে দক্ষিণ চীন সাগরে বাণিজ্যিক যাতায়াত, পরিবহণ প্রভৃতি ক্ষেত্রে নিরপেক্ষতা আরও বাড়বে।


    আগামী বছর আসিয়ান শিখর বৈঠকে সভাপতির দায়িত্ব গ্রহণকারী ভিয়েতনামের সঙ্গে আরও ঘনিষ্ঠ যোগাযোগ বজায় রেখে কাজ করার ব্যাপারে এবং ২০২০ – ২১ পর্যন্ত রাষ্ট্রসংঘের নিরাপত্তা পরিষদে অস্থায়ী সদস্য হিসাবে এই দেশটির সঙ্গে ঘনিষ্ঠ সমন্বয় বজায় রাখার ক্ষেত্রে ভারতের আগ্রহের কথা প্রধানমন্ত্রী শ্রী নরেন্দ্র মোদী পুনরায় উল্লেখ করেন।


    CG/BD/SB

    
    
    (Release ID: 1590393) Visitor Counter : 5
    
    
      Read this release in: English