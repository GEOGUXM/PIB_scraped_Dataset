      জাহাজচলাচলমন্ত্রক

      অন্ধ্রপ্রদেশের বিশাখাপত্তনমে শ্রী মনসুখ মাণ্ডব্য আগামীকাল প্রথম ‘বিমস্টেক বন্দর কনক্লেভ’-এর উদ্বোধন করবেন
      Posted On: 06 NOV 2019 5:20PM by PIB Kolkata


    নয়াদিল্লি, ৬ নভেম্বর, ২০১৯


    জাহাজ চলাচল দপ্তরের স্বাধীন দায়িত্বপ্রাপ্ত প্রতিমন্ত্রী শ্রী মনসুখ মাণ্ডব্য আগামীকাল অন্ধ্রপ্রদেশের বিশাখাপত্তনমে ‘বিমস্টেক বন্দর কনক্লেভ’-এর উদ্বোধন করেবেন। দু’দিনের এই কনক্লেভ চলবে ৮ই নভেম্বর পর্যন্ত।


    বহুস্তরীয় প্রযুক্তিগত ও আর্থিক সহযোগিতার জন্য বঙ্গোপসাগরীয় উদ্যোগ - বিমস্টেক দক্ষিণ ও দক্ষিণ-পূর্ব এশিয়ার বেশ কয়েকটি দেশ নিয়ে গঠিত একটি আন্তর্জাতিক সংগঠন। বাংলাদেশ, ভারত, মায়ানমার, শ্রীলঙ্কা, থাইল্যান্ড, ভুটান, নেপাল এই গোষ্ঠীর সদস্য। বাংলাদেশ, ভারত, ভুটান, মায়ানমার, নেপাল, শ্রীলঙ্কা এবং থাইল্যান্ডের প্রতিনিধিরা এই কনক্লেভে যোগ দেবেন।


    আমদানি-রপ্তানি বাণিজ্য ও উপকূলবর্তী অঞ্চলে জাহাজ চলাচলে সহযোগিতা বৃদ্ধির লক্ষ্যে এই কনক্লেভের আয়োজন করা হয়েছে। এখানে বিনিয়োগের সুযোগ, বন্দরের কাজকর্ম ও নিরাপত্তা সহ বিভিন্ন বিষয় নিয়ে আলোচনা হবে। দু’দিনের এই কনক্লেভে জাহাজ চলাচল ও বাণিজ্য সংক্রান্ত সংগঠনগুলির প্রতিনিধিরাও অংশ নেবেন।


    এই কনক্লেভে পাঁচটি অধিবেশন হবে। প্রথম অধিবেশনটির বিষয় ‘শিল্প ও পর্যটনের উন্নয়নে বন্দরের নেতৃত্বদান’। একটি বন্দরের নিকটবর্তী এলাকায় পর্যটনকে উৎসাহিত করতে ও শিল্প তালুকের উন্নয়নের লক্ষ্যে কি কি ব্যবস্থা নেওয়া যায় ঐ অধিবেশনে তা নিয়ে আলোচনা হবে। দ্বিতীয় অধিবেশনের বিষয় ‘বিশ্ব জুড়ে পণ্য সরবরাহের প্রক্রিয়ায় বন্দরের ক্রমবর্ধমান ভূমিকা’। এই অধিবেশনে সরবরাহ ব্যবস্থাপনার প্রসারের প্রেক্ষিতে বন্দর ও টার্মিনালের ভূমিকা নিয়ে আলোচনা হবে। প্রথমদিনের তৃতীয় ও শেষ আলোচনার বিষয়বস্তু ‘নিরাপদ ও আশঙ্কামুক্ত বন্দর’। বন্দরগুলি শুধুমাত্র বাণিজ্যিক স্বার্থই বজায় রাখে না, এগুলি দেশের কৌশলগত গুরুত্বপূর্ণ স্থানও বটে। এই অধিবেশনে নিরাপত্তা রক্ষার বিভিন্ন চ্যালেঞ্জ নিয়ে আলোচনা হবে।


    কনক্লেভের দ্বিতীয় দিনের শুরুতে চতুর্থ অধিবেশনের বিষয় থাকবে ‘বন্দরের পরিষেবা : মান বজায় রাখা’। এই অধিবেশনে সহজে ব্যবসা করার লক্ষ্যে গৃহীত বিভিন্ন পদক্ষেপ নিয়ে আলোচনা করা হবে। কনক্লেভের শেষ অধিবেশনের বিষয় ‘পরিবেশ-বান্ধব তৎপরতা’। পরিবেশের প্রতি দায়বদ্ধতা ও প্যারিস চুক্তি মেনে জলবায়ু পরিবর্তনের সমস্যার সমাধানের লক্ষ্যে এই অধিবেশনে বিভিন্ন প্রযুক্তির ব্যবহার নিয়ে আলোচনা করা হবে।


    এই কনক্লেভে বিশাখাপত্তনম, কলকাতা ও চেন্নাই বন্দরের সঙ্গে থাইল্যান্ডের রানোঙ্গ বন্দরের মধ্যে বাণিজ্যিক সহযোগিতা সংক্রান্ত একটি সমঝোতাপত্র স্বাক্ষর হওয়ার সম্ভাবনা রয়েছে। বিমস্টেক গোষ্ঠীর উদ্দেশ্য হল আঞ্চলিক সম্পদ এবং ভৌগোলিক সুবিধা ব্যবহারের মাধ্যমে ব্যবসা-বাণিজ্য ও পারস্পরিক সহযোগিতা বৃদ্ধি করা। ৮ই নভেম্বর সকালে শ্রী মাণ্ডব্য বিকস্টেক কনক্লেভের অংশগ্রহণকারী, স্থানীয় ছাত্রছাত্রী ও বন্দরের কর্মীদের সঙ্গে বিশাখাপত্তনম উপকূল পরিষ্কার অভিযানে নামবেন।


    CG/CB/DM

    
    
    (Release ID: 1590638) Visitor Counter : 7
    
    
      Read this release in: English