      স্বাস্থ্যওপরিবারকল্যাণমন্ত্রক

      আয়ুষ্মান ভারত-প্রধানমন্ত্রী জন আরোগ্য যোজনার আওতায় চিকিৎসার খরচ
      Posted On: 29 NOV 2019 6:05PM by PIB Kolkata


    নয়াদিল্লি, ২৯ নভেম্বর, ২০১৯


    আয়ুষ্মান ভারত-প্রধানমন্ত্রী জন আরোগ্য যোজনার (এবি-পিএমজেএওয়াই) আওতায় ১,৯৯৩টি হেল্‌থ বেনিফিট প্যাকেজ রয়েছে। প্রতিটি প্যাকেজের হার সুনির্দিষ্ট করা হয়েছে। সরকারি ও নথিভুক্ত বেসরকারি হাসপাতালগুলিতে সাধারণ মানুষের চিকিৎসার জন্য এই প্যাকেজগুলির খরচ অভিন্ন। নির্দিষ্ট প্যাকেজের নির্ধারিত হার অনুযায়ী হাসপাতালগুলিকে তাদের প্রাপ্য মিটিয়ে দেওয়া হয়।


    এই যোজনার অপব্যবহার রুখতে একাধিক ব্যবস্থা গ্রহণ করা হয়েছে। এর মধ্যে রয়েছে – যোজনার আওতায় রোগী ভর্তির ক্ষেত্রে রাজ্য হেল্‌থ এজেন্সিগুলি থেকে আগাম অনুমোদন নেওয়া প্রয়োজন। যোজনা শুরুর সময় থেকে জালিয়াতি রোধে সুসংবদ্ধ নীতি-নির্দেশিকা জারি করা হয়েছে। রাজ্যগুলিকে নিয়মিতভাবে জালিয়াতি রোধ, জালিয়াতি চিহ্নিতকরণ ও জালিয়াতির হদিশ পেতে প্রয়োজনীয় পরামর্শ দেওয়া হয়। জালিয়াতি রুখতে সরকারি হাসপাতালগুলিতে সমস্ত প্যাকেজের সুযোগ-সুবিধা রোগীদের কাছে পৌঁছে দিতে আগাম নথিপত্র চেয়ে পাঠানো হয়। সমগ্র যোজনার ওপর নজরদারি চালাতে জাতীয় স্তরে জালিয়াতি দমন ইউনিট গঠন করা হয়েছে। রাজ্যস্তরে গঠিত এ ধরনের ইউনিটগুলি জাতীয় ইউনিটকে সাহায্য করে থাকে।


    এছাড়াও, এবি-পিএমজেএওয়াই-এর অপব্যবহার রুখতে রিয়েল টাইম ড্যাশবোর্ডের মাধ্যমে তথ্যের নিয়মিত বিশ্লেষণ ও নজরদারি চালানো হয়। সম্ভাব্য অভিযোগগুলির ক্ষেত্রে জালিয়াতি দমনে একাধিক ব্যবস্থা গ্রহণ করা হয় এবং প্রয়োজনে তদন্তের জন্য রাজ্য এজেন্সিগুলির সঙ্গে তথ্য আদানপ্রদান করা হয়। হাসপাতালগুলির রাজ্য জালিয়াতি দমন ইউনিটগুলির সঙ্গে নিয়মিত ভিত্তিতে যৌথভাবে মেডিকেল অডিট করা হয়। অভিযোগের দ্রুত নিষ্পত্তির জন্য মোবাইল ফিল্ড ইনভেস্টিগেশন অ্যাপ চালু করা হয়েছে। রাজ্যস্তরের কর্মীদের দক্ষতা বাড়ানোর উদ্যোগ নেওয়া হয় যাতে তাঁরা জালিয়াতি দমনের বিষয়গুলি যথাযথভাবে বিশ্লেষণ করে দেখতে পারেন।


    লোকসভায় আজ এক প্রশ্নের লিখিত জবাবে কেন্দ্রীয় স্বাস্থ্য ও পরিবারকল্যাণ প্রতিমন্ত্রী শ্রী অশ্বিনী কুমার চৌবে এই তথ্য জানিয়েছেন।


    CG/BD/DM

    
    
    (Release ID: 1594286) Visitor Counter : 5
    
    
      Read this release in: English