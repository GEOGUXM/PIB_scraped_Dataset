      পেট্রোলিয়ামওপ্রাকৃতিকগ্যাসমন্ত্রক

      অ্যাডিপেক-এ ভারতীয় প্যাভেলিয়নের উদ্বোধন করলেন শ্রী ধর্মেন্দ্র প্রধান
      Posted On: 11 NOV 2019 6:36PM by PIB Kolkata


    নয়াদিল্লি , ১১ নভেম্বর , ২০১৯


    পেট্রোলিয়াম ও প্রাকৃতিক গ্যাস এবং ইস্পাত মন্ত্রী শ্রী ধর্মেন্দ্র প্রধান আজ আবু ধাবি আন্তর্জাতিক পেট্রোলিয়াম প্রদর্শন ও সম্মেলন ( অ্যাডিপেক)-এ ভারত প্যাভেলিয়নের উদ্বোধন করেন। ফেডারেশন অফ ইন্ডিয়ান পেট্রোলিয়াম ইন্ডাস্ট্রি (এফআইপিআই) , ডিরেক্টরেট জেনারেল অফ হাইড্রোকার্বন্‌স (ডিজিএইচ) ও কনফেডারেশন অফ ইন্ডিয়ান ইন্ডাস্ট্রি ( সিআইআই) সহ নয়টি ভারতীয় তেল ও গ্যাস সংস্থা এই প্যাভেলিয়নের আয়োজন করেছে।


    এই প্রদর্শনীর উদ্বোধন করে শ্রী প্রধান বলেন , ভারতের জ্বালানির চাহিদা প্রচুর। আগামী দিনগুলিতে আন্তর্জাতিক স্তরে জ্বালানির চাহিদা মেটাতে ভারত অগ্রণী ভূমিকা পালন করবে। আমরা পুনর্নবীকরণযোগ্য শক্তির ব্যবহার বাড়ালেও আগামী দুই দশকে তেল ও গ্যাস-নির্ভর জ্বালানির গুরুত্বপূর্ণ ভূমিকা বজায় থাকবে। তিনি বলেন , তেল ও গ্যাস ক্ষেত্রে বিদেশি বিনিয়োগকে আকৃষ্ট করা আমাদের মূল উদ্দেশ্য। এর মাধ্যমে ২০২৪ সালের মধ্যে তেল শোধন , পাইপলাইন বসানো ও গ্যাস টার্মিনালের ক্ষেত্রে ভারত ১০ হাজার কোটি মার্কিন ডলার বিনিয়োগ করার পরিকল্পনা করেছে। শ্রী প্রধান বিনিয়োগকারীদের শক্তিক্ষেত্রে আরও বেশি বিনিয়োগের আহ্বান জানান। রাজনৈতিক স্থিতাবস্থা , অনুমেয় নীতি এবং বিপুল বাজারের কারণে বিদেশি বিনিয়োগকারীদের কাছে ভারত আকর্ষণীয় গন্তব্য। মন্ত্রী বলেন , সম্প্রতি জ্বালানির খুচরো ব্যবসায় বিপুল সংস্কার করা হয়েছে।


    অ্যাডিপেক-এর আন্তর্জাতিক আলোচনাচক্রের উদ্বোধনী অধিবেশনে শ্রী ধর্মেন্দ্র প্রধান বলেন , প্রধানমন্ত্রীর ভারতকে গ্যাস-ভিত্তিক অর্থনীতি ও পরিবেশ-বান্ধব , স্বচ্ছ জ্বালানির ব্যবহারের পরিকল্পনাকে বাস্তবায়িত করার লক্ষ্যে কাজ করা হচ্ছে। তরলীকৃত প্রাকৃতিক গ্যাসের সহজলভ্যতা , সৌর ও বায়ুশক্তি সহ পুনর্নবীকরণযোগ্য শক্তি ব্যবহারের মাধ্যমে চিরাচরিত জ্বালানি ব্যবস্থা থেকে বেরিয়ে আসা এবং সিওপি-২১ প্যারিস জলবায়ু অঙ্গীকারপত্র মেনে চলার অঙ্গীকারের ওপর ভিত্তি করে বর্তমানে শক্তির ব্যবহারের ক্ষেত্রে এশিয়া মহাদেশ অগ্রণী স্থানে পৌঁছেছে।


    CG/CB/DM

    
    
    (Release ID: 1591326) Visitor Counter : 7
    
    
      Read this release in: English