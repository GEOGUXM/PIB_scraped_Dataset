      তথ্যওসম্প্রচারমন্ত্রক

      সংবিধান দিবস উদযাপন উপলক্ষে সেমিনারের উদ্বোধন করলেন তথ্য ও সম্প্রচার মন্ত্রকের পূর্বাঞ্চলীয় মহানির্দেশক
      Posted On: 26 NOV 2019 6:20PM by PIB Kolkata


    কলকাতা, ২৬ নভেম্বর, ২০১৯


    ভারতীয় সংবিধান এমন এক অনন্য দলিল, যেখানে বিশেষ কিছু দৃষ্টান্ত রয়েছে। কলকাতায় আজ সংবিধান দিবস উদযাপন উপলক্ষে কেন্দ্রীয় তথ্য ও সম্প্রচার মন্ত্রকের পূর্বাঞ্চলীয় রিজিওনাল আউটরিচ ব্যুরো এবং প্রেস ইনফরমেশন ব্যুরো’র যৌথ দায়িত্বে থাকা মহানির্দেশক শ্রী রবীন্দ্রনাথ মিশ্র এক সেমিনারের উদ্বোধন করে একথা বলেন। বিড়লা ইন্ডাস্ট্রিয়াল ও টেকনোলজিকাল মিউজিয়ামে আজ রিজিওনাল আউটরিচ ব্যুরো’র পক্ষ থেকে এক আলোচনাচক্রের আয়োজন করা হয়। তিনি আরও বলেন, সংবিধান দেশের সঠিক দিশা-নির্দেশ দেখায় এবং আগামী দিনেও এই সংবিধানটি আধুনিক ও প্রগতিশীল সমাজ গঠনে সাহায্য করবে। অনুষ্ঠানে অধ্যাপক চঞ্চল চক্রবর্তী বলেন, ভারতীয় সংবিধানের মৌলিক বৈশিষ্ট্যগুলি সকলেরই জানা উচিৎ। সমাজের পিছিয়ে পড়া ও বঞ্চিত মানুষের এ সম্পর্কে স্পষ্ট ধারনা গড়ে তোলা দরকার, যাতে তাঁরা সংবিধান প্রদত্ত নিজেদের অধিকার ও ক্ষমতাগুলি সম্পর্কে সচেতন হতে পারেন। ভারতীয় সংবিধান সরকারের রাজনৈতিক রীতি-নীতি, প্রণালী, পন্থা-পদ্ধতি, অধিকার, ক্ষমতা এবং কর্তব্য স্থির করে দিয়েছে। তাই, সংসদীয় ক্ষমতা কখনই সাংবিধানিক ক্ষমতার চেয়ে বেশি হতে পারে না।


    সেমিনারে অন্যান্যদের মধ্যে তথ্য ও সম্প্রচার মন্ত্রকের পূর্বাঞ্চলীয় অতিরিক্ত মহানির্দেশক শ্রীমতী জেন নামচু এবং বিড়লা ইন্ডাস্ট্রিয়াল ও টেকনোলজিকাল মিউজিয়ামের নির্দেশক শ্রী ভি এস রামচন্দ্রণ উপস্থিত ছিলেন। মন্ত্রকের সঙ্গীত ও নাটক বিভাগের পক্ষ থেকে অনুষ্ঠানের পাশাপাশি, বিদ্যালয় পড়ুয়াদের নিয়ে এক ক্যুইজ প্রতিযোগিতার আয়োজন করা হয়। প্রতিযোগিতায় সঠিক উত্তরদাতা পড়ুয়াদের সংবিধানের প্রস্তাবনা সম্বলিতপত্র এবং বিশিষ্ট লেখক জোসেফ জে ডোকের মহাত্মা গান্ধীকে নিয়ে লেখা বই দেওয়া হয়। সংবিধান দিবস উদযাপনের অঙ্গ হিসাবে প্রকাশনা বিভাগের পক্ষ থেকে প্লাস্টিকমুক্ত ভারত এবং স্বচ্ছতা নিয়ে আলোকচিত্র প্রদর্শনীর আয়োজন করা হয়েছে। এছাড়াও, মন্ত্রকের পূর্বাঞ্চলীয় মহানির্দেশক শ্রী মিশ্র ভারতীয় সংবিধান সম্পর্কিত একটি বই বিড়লা ইন্ডাস্ট্রিয়াল ও টেকনোলজিকাল মিউজিয়ামের নির্দেশকের হাতে তুলে দেন।


    CG/BD/SB

    
    
    (Release ID: 1593600) Visitor Counter : 5
    
    
      Read this release in: English