      স্বরাষ্ট্র মন্ত্রক

      পশ্চিমবঙ্গ ও ওড়িশায় প্রবল ঘূর্নিঝড় ‘বুলবুল’-এর মোকাবিলায় ক্যাবিনেট সচিবের নেতৃত্বে এনসিএমসি-র পর্যালোচনা বৈঠক
      Posted On: 08 NOV 2019 5:20PM by PIB Kolkata


    নয়াদিল্লি, ৮ নভেম্বর, ২০১৯


    বঙ্গোপসাগরে ঘণীভূত প্রবল ঘূর্নিঝড় ‘বুলবুল’-এর মোকাবিলায় ক্যাবিনেট সচিব শ্রী রাজীব গৌবার নেতৃত্বে জাতীয় বিপর্যয় ব্যবস্থাপনা কমিটির (এনসিএমসি) একটি বৈঠক আজ নতুন দিল্লিতে অনুষ্ঠিত হয়েছে। এই ঘূর্নিঝড় পশ্চিমবঙ্গ ও ওড়িশার উপকূলবর্তী জেলাগুলিতে প্রভাব ফেলতে পারে।


    ভারতীয় আবহাওয়া দপ্তর জানিয়েছে, বঙ্গোপসাগরে সৃষ্ট এই ঘূর্নিঝড় শক্তি সঞ্চয় করে ১০ই নভেম্বর খুব ভোরে পশ্চিমবঙ্গ উপকূলে আছড়ে পড়বে। এর ফলে, ভারী থেকে অতি ভারী বৃষ্টি ও ঘন্টায় ১১০-১২০ কিলোমিটার গতিবেগে ঝোড়ো হাওয়া বইবে। সমুদ্রের ঢেউ ১.৫ মিটার উচ্চতায় পৌঁছনোর সম্ভাবনা রয়েছে।


    পশ্চিমবঙ্গ ও ওড়িশা রাজ্য সরকারের আধিকারিকরা জানিয়েছেন, পরিস্থিতি মোকাবিলায় তাঁরা প্রয়োজনীয় পদক্ষেপ নিয়েছেন। রাজ্য বিপর্যয় মোকাবিলা বাহিনী ও দমকল বাহিনী সতর্ক অবস্থায় রয়েছে। মৎস্যজীবীদের সমুদ্রে যেতে নিষেধ করা হয়েছে। নিচু এলাকায় বসবাসকারী মানুষকে নিরাপদ আশ্রয়ে সরিয়ে নিয়ে যাওয়া হয়েছে। জাতীয় বিপর্যয় মোকাবিলা বাহিনীর ১৪টি দল টহল দিচ্ছে। রাজ্যগুলির অনুরোধক্রমে এই বাহিনী সংশ্লিষ্ট এলাকায় পাঠানো হয়েছে। প্রতিরক্ষা মন্ত্রকের আধিকারিকরা জানিয়েছেন, আশঙ্কাপ্রবণ এলাকায় উপকূলরক্ষী বাহিনী ও নৌ-বাহিনী মোতায়েন করা হয়েছে। সেনাবাহিনী ও বায়ুসেনাকে সতর্ক রাখা হয়েছে।


    ক্যাবিনেট সচিব বর্তমান পরিস্থিতি পর্যালোচনা করে ত্রাণ ও উদ্ধারকাজে প্রয়োজনীয় ব্যবস্থা গ্রহণের নির্দেশ দিয়েছেন। প্রাণহানি ও সম্পত্তির ক্ষয়ক্ষতি এড়াতে উভয় রাজ্যকে সমস্ত রকমের ব্যবস্থা গ্রহণের পরামর্শ দিয়েছেন তিনি। প্রাণহানি এড়াতে পশ্চিমবঙ্গ সরকারকে সাগরদ্বীপ, পূর্ব মেদিনীপুর, উত্তর ও দক্ষিণ ২৪ পরগনার নিচু এলাকার বসবাসরত জনগণকে সরিয়ে নিয়ে যাওয়ার জন্য বিশেষভাবে অনুরোধ করা হয়েছে। রাজ্য সরকারগুলিকে আরও অনুরোধ করা হয়েছে, মাঝ সমুদ্রে যে সমস্ত মৎস্যজীবীরা রয়েছেন তাঁদের ফিরিয়ে নিয়ে আসার ব্যবস্থা করার জন্যও।


    এই বৈঠকে স্বরাষ্ট্র, প্রতিরক্ষা, আবহাওয়া, জাতীয় বিপর্যয় মোকাবিলা বাহিনী এবং এনডিএমএ-এর উচ্চ পর্যায়ের আধিকারিকরা উপস্থিত ছিলেন। পশ্চিমবঙ্গ ও ওড়িশা রাজ্য সরকারের উচ্চপদস্থ আধিকারিকরা ভিডিও কনফারেন্সের মাধ্যমে এই বৈঠকে যোগ দেন।


    CG/CB/DM

    
    
    (Release ID: 1591033) Visitor Counter : 8
    
    
      Read this release in: English