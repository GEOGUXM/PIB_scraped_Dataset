      রেলমন্ত্রক

      কাশ্মীর উপত্যকায় পুনরায় শুরু হ’ল ট্রেন চলাচল
      Posted On: 26 NOV 2019 6:15PM by PIB Kolkata


    নয়াদিল্লি, ২৬ নভেম্বর, ২০১৯


    শীতের মরশুমে ব্যাপক তুষারপাতের ফলে কাশ্মীর উপত্যকায় যান চলাচল প্রায়শই বিঘ্নিত হয়। এই পরিস্থিতিতে উপত্যকায় ট্রেন পরিষেবাকে সবচেয়ে উপযুক্ত পরিবহণ মাধ্যম হিসাবে গণ্য করা হয়। ভারতীয় রেল স্থানীয় হাজার হাজার যাত্রীর সুবিধার্থে বারামুলা থেকে বাণীহাল পর্যন্ত ১৩৮ কিলোমিটার দীর্ঘ রুটে পুনরায় ট্রেন পরিষেবা চালু করেছে। জম্মু ও কাশ্মীরের রেল পুলিশের পক্ষ থেকে নিরাপত্তা ব্যবস্থা পুঙ্খানুপুঙ্খভাবে খতিয়ে দেখে যাবতীয় আশ্বাস দেওয়ার পর কাশ্মীর উপত্যকায় রেল পরিষেবা পুনরায় শুরু করার সিদ্ধান্ত নেওয়া হয়েছে।


    সম্প্রতি উপত্যকায় ব্যাপক তুষারপাতের দরুণ রেল লাইনে ২০ থেকে ৪৫ সেন্টিমিটার পুরু বরফের চাদরে ঢেকে যায়। রেল লাইন থেকে বরফ সরানোর জন্য রেলের বরফ কাটার যন্ত্র ব্যবহার করা হয়। শ্রীনগর – বারামুলা শাখা এবং শ্রীনগর – বাণীহাল শাখায় নিরাপদে ট্রেন চালানোর পূর্বেই বরফ সরিয়ে ফেলা হয়। সেই অনুসারে, এই দুই শাখার মধ্যে গত ১০ ও ১৬ নভেম্বর পরীক্ষামূলকভাবে ট্রেন চালানো হয় এবং লাইনের পরিস্থিতি খতিয়ে দেখা হয়। গত ১২ই নভেম্বর থেকে শ্রীনগর ও বারামুলার মধ্যে সকাল ১০টা থেকে বেলা ৩টে পর্যন্ত দুই জোড়া যাত্রীবাহী ট্রেন পরিষেবা শুরু হয়। এই ট্রেনগুলির গতিবেগ ছিল ঘন্টায় ৪৫ কিলোমিটার। পরে, গত ১৭ তারিখ শ্রীনগর ও বাণীহাল শাখার মধ্যে দুই জোড়া ট্রেন চালানোর অনুমতি দেওয়া হয়।


    এখন পরিস্থিতি বিবেচনা করে ট্রেন পরিষেবার সময় ৫ ঘন্টা থেকে বাড়িয়ে ৯ ঘন্টা অর্থাৎ সকাল ৮টা থেকে বিকেল ৫টা পর্যন্ত করা হয়েছে। এছাড়াও, এই শাখায় ট্রেনের গতিবেগ বাড়িয়ে আগের মতোই ঘন্টায় ১০০ কিলোমিটার করা হয়েছে। বর্তমানে ১৬টি ট্রেন পরিষেবা চালু রয়েছে। দিনের প্রথম ট্রেন পরিষেবা শুরু হয় সকাল ৮টা ৫ মিনিটে এবং সব ট্রেনের যাত্রা সমাপ্ত হয় বিকেল ৫টায়।


    CG/BD/SB

    
    
    (Release ID: 1593598) Visitor Counter : 4
    
    
      Read this release in: English