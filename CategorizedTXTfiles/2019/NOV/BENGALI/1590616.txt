      রেলমন্ত্রক

      দক্ষিণপূর্ব রেলের অধীন স্টেশনগুলি থেকে অপরিশোধিত নোংরা জল নিষ্কাশন সম্পূর্ণরূপে বন্ধ করার উদ্যোগ
      Posted On: 06 NOV 2019 3:52PM by PIB Kolkata


    কলকাতা, ০৬ নভেম্বর, ২০১৯


    দক্ষিণপূর্ব রেলের অধীন ২১টি স্টেশনকে প্রথম পর্যায়ে পরিবেশ বান্ধব স্টেশনে পরিণত করার উদ্যোগ গ্রহণ করেছে। এই ২১টি স্টেশনের মধ্যে দীঘা ও রাঁচি স্টেশনকে ইকো-স্মার্ট স্টেশনে পরিণত করার কাজে উল্লেখযোগ্য অগ্রগতি হয়েছে।


    একটি স্টেশনকে ইকো-স্মার্ট কৌশল হিসেবে ঘোষণা করার অন্যতম শর্ত হল সংশ্লিষ্ট স্টেশনটি থেকে অপরিশোধিত নোংরা জল নিষ্কাশন সম্পূর্ণরূপে বন্ধ করা। সেইসঙ্গে স্টেশন চত্ত্বর সংলগ্ন এলাকাকেও পরিষ্কার-পরিচ্ছন্ন রাখা। এই বিষয়টিকে বিবেচনায় রেখেই দক্ষিণপূর্ব রেল সমস্ত ইকো-স্মার্ট বা পরিবেশ বান্ধব স্টেশনে বর্জ্য পরিশোধন ও নোংরা জল পরিশোধন কেন্দ্র স্হাপনের সিদ্ধান্ত নিয়েছে। দীঘা স্টেশনে এই ধরণের পরিশোধন কেন্দ্র গড়ে তোলার কাজ ইতিমধ্যেই শুরু হয়েছে। রাঁচি স্টেশনে এই কাজ শেষ হওয়ার পথে। এছাড়াও বোকারো স্টিল সিটি, আদ্রা, টাটানগর ও হাতিয়া স্টেশনে এ ধরণের পরিশোধন কেন্দ্র গড়ে তোলার কাজ পুরোদমে চলছে।


    স্টেশনে জল সংরক্ষণের জন্য জলের বিশুদ্ধতা যাচাইকারী তৃতীয় পক্ষকে দিয়ে জলের গুণমান নিরুপনের চেষ্টা হচ্ছে। এই উদ্দেশ্যে পরিশোধিত জল সংগ্রহ করে তার পুর্নব্যবহারের জন্য ট্যাঙ্ক তৈরি করা হচ্ছে। বর্জ্য পরিশোধন কেন্দ্র ও জল পরিশোধন কেন্দ্র থেকে সংগৃহীত জল এই ট্যাঙ্কগুলিতে জমা করে রাখা হবে। সংগৃহীত এই জল উদ্যান, বনসৃজন ও ট্রেনের কামরা ধোয়ার জন্য ব্যবহার করা হবে। পরিশোধন কেন্দ্রগুলি থেকে পাওয়া জলের ভান্ডার গড়ে তোলার জন্য ইতিমধ্যেই পুরুলিয়া, বাঁকুড়া, আদ্রা, বোকারো, টাটানগর, চক্রধরপুর, রৌরকেল্লা ও ঝাড়সুগুদা স্টেশনে ট্যাঙ্ক নির্মাণের কাজ শুরু হয়েছে।


    বিভিন্ন পরিবেশ বান্ধব স্টেশনে থাকা প্রচলিত শৌচাগারগুলিকে পরিবেশ বান্ধব বা গ্রীন টয়লেটে পরিণত করার সিদ্ধান্ত হয়েছে। রেললাইন ও সংলগ্ন এলাকায় শৌচকর্ম বন্ধ করতেও ব্যবস্হা নেওয়া হচ্ছে। বিভিন্ন স্টেশনে পরিবেশ দূষণকারীদের চিহ্নিত করে তাদের বিরুদ্ধে জরিমানা ধার্য করা হচ্ছে।


    দীঘা ও রাঁচি স্টেশন বাদ দিয়ে দক্ষিণপূর্ব রেলের বাকি ১৯টি স্টেশনকে পরিবেশ বান্ধব স্টেশন হিসেবে গড়ে তোলার কাজ চলছে। উল্লেখ করা যেতে পারে, পরিবেশ বান্ধব ব্যবস্হা গ্রহণের জন্য রাঁচি ও দীঘা স্টেশনকে আএসও ১৪০০১ : ২০১৫ শংসাপত্র দিয়ে সম্মানিত করা হয়েছে।


    CG/BD/NS

    
    
    (Release ID: 1590616) Visitor Counter : 6
    
    
      Read this release in: English