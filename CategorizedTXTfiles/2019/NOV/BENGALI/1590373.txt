      বিজ্ঞানওপ্রযুক্তিমন্ত্রক

      ভারতের প্রথম আন্তর্জাতিক মানের সর্ববৃহৎ বিজ্ঞান প্রদর্শনী ‘বিজ্ঞান সমাগম’ আজ থেকে শুরু হ’ল কলকাতায়
      Posted On: 04 NOV 2019 7:55PM by PIB Kolkata


    কলকাতা, ০৪ নভেম্বর, ২০১৯


    বিশ্বের গুরুত্বপূর্ণ বিজ্ঞান ও গবেষণাধর্মী কর্মসূচিগুলিকে একত্রিত করে ভারতের প্রথম আন্তর্জাতিক মানের সর্ববৃহৎ বিজ্ঞান প্রদর্শনী ‘বিজ্ঞান সমাগম’ আজ সায়েন্স সিটিতে শুরু হ’ল। কেন্দ্রীয় বিজ্ঞান ও প্রযুক্তি তথা স্বাস্থ্য ও পরিবার কল্যাণ মন্ত্রী ডঃ হর্ষ বর্ধন নতুন দিল্লি থেকে ভিডিও কনফারেন্সের মাধ্যমে এই প্রদর্শনীর উদ্বোধনী অনুষ্ঠানে বক্তব্য রাখেন।


    মুম্বাই ও বেঙ্গালুরুতে সফলভাবে এই বিজ্ঞান প্রদর্শনীর পর এখন কলকাতাতে ‘বিজ্ঞান সমাগম’ অনুষ্ঠিত হচ্ছে । এই ‘বিজ্ঞান সমাগম’ প্রদর্শনীর সূচনা হয়েছে আজ, চলবে আগামী ৩১শে ডিসেম্বর পর্যন্ত। এ ধরনের প্রদর্শনী আয়োজনে কেন্দ্রীয় আনবিক শক্তি দপ্তর, বিজ্ঞান ও প্রযুক্তি দপ্তর তহবিল সহায়তা দিয়ে থাকে। কেন্দ্রীয় সংস্কৃতি মন্ত্রকের ন্যাশনাল কাউন্সিল অফ সায়েন্স মিউজিয়াম প্রদর্শনী আয়োজনের উপযুক্ত কেন্দ্র গড়ে তোলার পাশাপাশি, এ ধরনের প্রদর্শনীর নক্‌শা প্রণয়নেও সহায়তা করে থাকে। বিজ্ঞান ও প্রযুক্তি দপ্তর, আনবিক শক্তি দপ্তর এবং কেন্দ্রীয় সংস্কৃতি মন্ত্রক একযোগে মর্যাদাপূর্ণ এই বিজ্ঞান প্রদর্শনীর আয়োজন করেছে ।


    বিশিষ্ট এই বিজ্ঞান নগরীর অনুষ্ঠানে অংশগ্রহণকারীদের উদ্দেশে ডঃ হর্ষ বর্ধন বলেন, এই ‘বিজ্ঞান সমাগম’ আমাদের দৈনন্দিন জীবনে নতুন প্রযুক্তির ব্যবহার ও উদ্ভাবনের পথ দেখাবে। তিনি বলেন, ‘ওয়ার্ল্ড ওয়াইড ওয়েভ’, আধুনিক ফটোগ্রাফিতে অত্যাধুনিক ছবি প্রযুক্তি, ক্যান্সার থেরাপিতে অত্যাধুনিক প্রযুক্তির ব্যবহারের মতো একাধিক উদাহরণ রয়েছে, যেখানে প্রযুক্তির প্রভূত উন্নতি হয়েছে। তিনি বলেন, এই ‘বিজ্ঞান সমাগম’ – এ বিশ্বমানের প্রযুক্তি উদ্ভাবনের এক দিশা মিলবে। মন্ত্রী আরও যে গুরুত্বপূর্ণ বিষয়টির ওপর জোর দেন তা হল, এই ধরণের বৃহৎ বিজ্ঞান প্রকল্পের মাধ্যমে বিশ্বজুড়ে বৈজ্ঞানিকদের কাজের পরিধি এবং যৌথভাবে কাজের পদ্ধতি স্পষ্ট হয়। কারণ কারিগরি জটিলতা ও সূক্ষতা এবং আকার ও ব্যয়ভার অনেক সময়ই এই প্রকল্পগুলিকে সাধারণত বহু প্রতিষ্ঠানিক ও বহুরাষ্ট্রীক করে তোলে। আমি নিশ্চিত আমাদের বিজ্ঞানীরা এই প্রকল্প পরিচালনের অভিজ্ঞতা থেকে লাভবান হবেন কারণ বিশ্বের শ্রেষ্ঠ মেধাসম্পন্ন বৈজ্ঞানিকেরা এই প্রকল্পগুলিতে অংশ নিয়ে থাকেন।


    তিনি আরও বলেন, ‘ এই ধরণের বৃহৎ বৈজ্ঞানিক উদ্যোগে আমাদের প্রধানমন্ত্রী সবসময় উৎসাহী। তিনি ফ্রান্সে আইটিইআর প্রকল্পে আমাদের অবদানের কথা দিনকয়েক আগেই উল্লেখ করেছেন। এই ধরণের প্রকল্পগুলিকে যুগান্তকারী বলে তিনি মনে করেন। কারণ এর মাধ্যমে দেশের উচ্চ প্রযুক্তির মাধ্যমে নির্মাণ ক্ষমতা গড়ে উঠবে ও উন্নত প্রযুক্তির মাধ্যমে “ মেক ইন ইন্ডিয়া ” কর্মসূচির প্রসার ঘটবে। আমার জেনে খুব ভালো লাগছে এই ধরণের প্রকল্পে আমাদের ৭০ শতাংশ বিনিয়োগ দেশেই ব্যবহৃত হচ্ছে। এর থেকে বেশিরভাগ ভারতীয় শিল্পসংস্হাগুলিই লাভবান হচ্ছে। ’


    তাঁর ভাষণের শেষে তিনি ভারত আর্ন্তজাতিক বিজ্ঞান উৎসব (আইআইএসএফ) ২০১৯এর জন্য ‘ বিজ্ঞান সমাগম ’ এ অংশগ্রহণকারী সকলকে স্বাগত জানান। ৫ই নভেম্বর সুন্দর শহর কলকাতায় এই উৎসব শুরু হবে। তিনি বলেন, ‘ ২০১৫ সালে আমরা ভারত আর্ন্তজাতিক বিজ্ঞান উৎসব শুরু করেছিলাম। বর্তমানে দেশে এটি সর্ববৃহৎ বিজ্ঞান সংক্রান্ত অনুষ্ঠানে পরিণত হয়েছে। আইআইএসএফ-এর এবছরের আয়োজনে বিজ্ঞান সমাগম একটি গুরুত্বপূর্ণ সংযোজন। ’


    অধ্যাপক আশুতোষ শর্মা বলেন, ‘ অতীতে ভারত বহু বিজ্ঞানী তৈরি করেছে। বিজ্ঞান সমাগমের মধ্যে দিয়ে আমাদের মূল উদ্দেশ্য হল, তরুণ প্রজন্মকে বিশ্বের নানা রহস্য সম্পর্কে জানানো, এর বিবর্তনের বিভিন্ন দিক তুলে ধরা, যাতে তাঁরা তাঁদের কেরিয়ার গড়ার সময় বিজ্ঞানকে বেছে নিতে পারেন। এরফলে দেশের প্রজ্ঞার রাজধানীর বিকাশে তাঁরা অবদান রাখতে পারবেন। ’


    বিজ্ঞান সমাগম প্রদর্শনীর মাধ্যমে দর্শকরা অতিক্ষুদ্র থেকে বৃহৎ জগতের ধারণা পাবেন। বিশ্ব ব্রহ্মান্ডকে জানার লক্ষ্যে আন্তর্জাতিক স্তরে নানা উদ্যোগের বিষয়ে তাঁরা অবগত হবেন। হিগস কনার আবিস্কার থেকে মহাকর্ষীয় তরঙ্গ, নিউট্রনের সংযোজন, কৃষ্ণ গহ্বর সহ বিভিন্ন গুরুত্বপূর্ণ প্রশ্নের উত্তর এই প্রদর্শনীতে পাওয়া যাবে। এখানে বিশ্ব ব্রহ্মান্ডের বিবর্তনের বিভিন্ন ধাপের বর্ণনা করা হয়েছে।


    মেগা এই বিজ্ঞান প্রদর্শনীতে সারা বিশ্বব্যাপী বিজ্ঞান, প্রযুক্তি ও উদ্ভাবন এবং গবেষণা ক্ষেত্রে ভারতের অবদানগুলিকে তুলে ধরা হবে । গবেষণাধর্মী কাজকর্মের ক্ষেত্রে হাই এনার্জি ফিজিক্স, নিউক্লিয়ার ফিজিক্স, জ্যোতির্বিজ্ঞান, অ্যাস্ট্রোফিজিক্স ও আণবিক শক্তি ক্ষেত্রে ভারতের অবদান এই প্রদর্শনীতে গুরুত্ব পাচ্ছে । এছাড়াও, আণবিক শক্তি দপ্তরে আণবিক প্রযুক্তি নিয়ে কাজকর্মের পাশাপাশি, মৌলিক বিজ্ঞান ও গবেষণা ক্ষেত্রে যে ধরনের কাজকর্ম পরিচালিত হয়, তাও তুলে ধরা হবে । দেশের বিভিন্ন প্রতিষ্ঠানের সঙ্গে বিজ্ঞান ও প্রযুক্তি দপ্তরের ব্যাপক যোগসূত্র এবং প্রচলিত নিয়মনীতির বেড়া ভেঙে গবেষণামূলক কাজকর্মে অংশগ্রহণের বিষয়গুলিকেও প্রদর্শনীতে তুলে ধরা হচ্ছে ।


    কলকাতার পর এই মেগা বিজ্ঞান প্রদর্শনী বা বিজ্ঞান সমাগমের চূড়ান্ত পর্ব নতুন দিল্লিতে অনুষ্ঠিত হবে । নতুন দিল্লির জাতীয় বিজ্ঞান কেন্দ্রে ২০২০-র ২১শে জানুয়ারি থেকে এই প্রদর্শনী শুরু হয়ে শেষ হবে ঐ বছরের ২০শে মার্চ । এই প্রদর্শনী সমাপ্ত হওয়ার পর জাতীয় বিজ্ঞান কেন্দ্রটি বিজ্ঞান সমাগম কর্মসূচি আয়োজনের স্থায়ী কেন্দ্র হয়ে উঠবে । এই কেন্দ্রটির তত্ত্বাবধানের দায়িত্ব পালন করবে ন্যাশনাল কাউন্সিল অফ সায়েন্স মিউজিয়াম ।


    এই উপলক্ষে কেন্দ্রীয় বিজ্ঞান ও প্রযুক্তি মন্ত্রী ডঃ হর্ষ বর্ধন ছাড়াও দপ্তরের সচিব অধ্যাপক আশুতোষ শর্মা, আণবিক শক্তি কমিশনের চেয়ারম্যান তথা আণবিক শক্তি দপ্তরের সচিব শ্রী কে এন ব্যাস প্রমুখ উপস্থিত ছিলেন । এই মর্যাদাপূর্ণ বিশ্ব বিজ্ঞান প্রদর্শনীর আয়োজক হিসেবে ন্যাশনাল কাউন্সিল অফ সায়েন্স মিউজিয়ামের সচিব শ্রী এ ডি চৌধুরি, বিজ্ঞান সমাগম সংক্রান্ত অ্যাপেক্স কমিটির চেয়ারম্যান শ্রী রঞ্জিত কুমার, কলকাতা সায়েন্স সিটির ডায়রেক্টর শ্রী শুভব্রত চৌধুরি তথা বিজ্ঞান ও প্রযুক্তি দপ্তরের মেগা সায়েন্স ডিভিশনের প্রধান ডঃ প্রবীর আস্থানা উপস্থিত ছিলেন ।


    CG/BD/DM/NS

    
    
    (Release ID: 1590373) Visitor Counter : 71
    
    
      Read this release in: English