      উপ-রাষ্ট্রপতিরসচিবালয়

      লিঙ্গ বৈষম্যের আশু নিরসন প্রয়োজন – উপ-রাষ্ট্রপতি
      Posted On: 29 NOV 2019 4:30PM by PIB Kolkata


    নয়াদিল্লি, ২৮ নভেম্বর, ২০১৯


    লিঙ্গ বৈষম্যের সমস্যা দূর করে মহিলাদের সুরক্ষা, নিরাপত্তা ও মর্যাদা সুনিশ্চিত করার ওপর গুরুত্ব দিলেন উপ-রাষ্ট্রপতি শ্রী এম ভেঙ্কাইয়া নাইডু। ইন্ডিয়া উইমেন প্রেস কোর-এর রজত জয়ন্তী বার্ষিকী উদযাপন অনুষ্ঠানে শ্রী নাইডু আরও বলেন, দেশ গঠনের উন্নয়ন প্রক্রিয়ায় মহিলাদের সমান অংশীদার হিসেবে সামিল করার সমবেত দায়িত্ব সরকার, গণমাধ্যম ও নাগরিক সমাজের ওপর ন্যস্ত রয়েছে। গণমাধ্যম ক্ষেত্রে লিঙ্গ এবং বেতনক্রমে অসমতার একাধিক ঘটনার কথা উল্লেখ করে উপ-রাষ্ট্রপতি প্রেস কাউন্সিল অফ ইন্ডিয়া, ন্যাশনাল ব্রডকাস্টার্স অ্যাসোসিয়েশনের মতো সংবাদ পরিবেশনকারী সংগঠনগুলির সমবেত প্রয়াস গ্রহণের ওপর গুরুত্ব দেন। সাংবাদিকতার পেশায় লিঙ্গের ভিত্তিতে যে বৈষম্য রয়েছে তার সমাধানসূত্র খুঁজে বের করতে এ ধরনের সংগঠনগুলির গুরুত্বপূর্ণ ভূমিকার কথাও তিনি উল্লেখ করেন।


    বিভ্রান্তিকর বা অতিরঞ্জিত খবরের ভীতি সম্পর্কে শ্রী নাইডু বলেন, জনসাধারণের মধ্যে ভীতি ও বিভ্রান্তিকর খবর প্রচারের পরিবর্তে সংবাদমাধ্যমের সঙ্গে যুক্ত সংশ্লিষ্ট সকলকে যাবতীয় অশান্তি এড়াতে প্রকৃত তথ্য প্রকাশ ও প্রচার করতে হবে। একইসঙ্গে, সাধারণ মানুষকেও তাঁদের অধিকার ও কর্তব্যবোধ সম্পর্কে সচেতন করার বিষয়টিও গণমাধ্যমের সঙ্গে জড়িত রয়েছে। প্রেস কাউন্সিল অফ ইন্ডিয়া, ন্যাশনাল ব্রডকাস্টার্স অ্যাসোসিয়েশনের মতো প্রতিষ্ঠানগুলিকে বিভ্রান্তিকর খবর, অর্থের বিনিময়ে খবর ও একপেশে খবর প্রচার/সম্প্রচারের ভীতি দূর করতে উপযুক্ত ব্যবস্থা গ্রহণের পরামর্শ দেন। সাংবাদিক ও গণমাধ্যমকে সামাজিক পরিবর্তন আনার ক্ষেত্রে গুরুত্বপূর্ণ মাধ্যম হিসেবে বর্ণনা করে উপ-রাষ্ট্রপতি বলেন, গণমাধ্যমের সঙ্গে যুক্ত সংশ্লিষ্ট সকলকে তাঁদের লেখা, দৃষ্টিভঙ্গি ও পর্যবেক্ষণের মাধ্যমে গণতন্ত্রকে শক্তিশালী করতে গুরুত্বপূর্ণ ভূমিকা নিতে হবে।


    উপ-রাষ্ট্রপতি আঞ্চলিক গণমাধ্যমগুলিকে ভারতীয় ভাষা, সংস্কৃতি ও ঐতিহ্যের প্রসারে উদ্যোগী হওয়ার আহ্বান জানান। তিনি জোর দিয়ে বলেন, গণমাধ্যমকে কৃষক, মহিলা, যুবসম্প্রদায়, শিল্পোদ্যোগী ও গ্রামীণ ভারতের সঙ্গে যুক্ত বিভিন্ন বিষয়ে বিশেষ গুরুত্ব দিতে হবে। এই উপলক্ষে শ্রী নাইডু ইন্ডিয়ান উইমেন প্রেস কোর-এর স্যুভেনির প্রকাশ করেন। অনুষ্ঠানে ইন্ডিয়ান উইমেন প্রেস কোর-এর সভাপতি শ্রীমতী জ্যোতি মালহোত্রা, কোর-এর সাধারণ সচিব মিস বিনীতা পাণ্ডে সহ বিভিন্ন প্রতিষ্ঠানের বিশিষ্ট সাংবাদিকরা উপস্থিত ছিলেন।


    CG/BD/DM

    
    
    (Release ID: 1594239) Visitor Counter : 6
    
    
      Read this release in: English