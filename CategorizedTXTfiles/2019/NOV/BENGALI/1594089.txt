      রেলমন্ত্রক

      রেল প্ল্যাটফর্মগুলির উচ্চতা প্রসঙ্গে
      Posted On: 28 NOV 2019 6:25PM by PIB Kolkata


    নয়াদিল্লি, ২৭ নভেম্বর, ২০১৯


    রেল স্টেশনগুলির আয়তন অনুযায়ী, প্ল্যাটফর্মের উচ্চতা মাঝারি বা উচ্চ অথবা রেল লাইনের সমতুল হবে কিনা তার ওপর নির্ভর করে। রেল স্টেশনগুলির প্রকারভেদ অনুযায়ী, পূর্বনির্ধারিত আয়তনের সঙ্গে সামঞ্জস্য রেখেই প্ল্যাটফর্ম তৈরি করা হয়ে থাকে। প্ল্যাটফর্ম তৈরির সময় ট্রেনের কামরা এবং প্ল্যাটফর্মের মধ্যে যাতে ফারাক বেশি না থাকে, তার ওপর গুরুত্ব দেওয়া হয়। যাত্রী সাধারণের ট্রেনে ওঠা বা নামার বিষয়টিকেও প্ল্যাটফর্ম তৈরির সময় বিবেচনায় রাখা হয়। দুর্ঘটনা এড়াতেই এরকম ব্যবস্থা নেওয়া হয়ে থাকে। অবশ্য, চলন্ত ট্রেনে ওঠা-নামার ক্ষেত্রে উঁচু বা নীচু প্ল্যাটফর্ম অসুবিধার সৃষ্টি করে।


    লোকসভায় আজ এক প্রশ্নের লিখিত জবাবে একথা জানান রেলমন্ত্রী শ্রী পীযূষ গোয়েল। তিনি আরও জানান, প্ল্যাটফর্মে দুর্ঘটনা এড়াতে রেল কর্তৃপক্ষ একাধিক ব্যবস্থা নিয়েছে। এই সমস্ত ব্যবস্থাগুলির মধ্যে রয়েছে –


    ব্রডগেজ লাইনে স্টেশনের ভিন্নতা-নির্বিশেষে হাইলেভেল প্ল্যাটফর্ম তৈরিতে সংশ্লিষ্ট নীতি-নির্দেশিকার সংশোধন করা হয়েছে। নীচু বা রেল লাইনের সমতুল প্ল্যাটফর্মগুলির উচ্চতা বাড়িয়ে হাইলেভেল করার কাজ চলছে। ২০১৮-১৯ অর্থবর্ষে রেল মন্ত্রক নিরাপত্তা খাতে ফুট ওভার ব্রিজ অথবা স্টেশনে হাইলেভেল প্ল্যাটফর্ম নির্মাণ কর্মসূচির আওতায় ৬ হাজার ২০০ কোটি টাকা মঞ্জুর করেছে। এছাড়াও, দুর্ঘটনা এড়াতে চলন্ত ট্রেনে যাত্রীদের ওঠা-নামা না করার জন্য স্টেশনগুলিতে নিয়মিত ঘোষণা করা হয়। যাত্রী সাধারণকে চলন্ত ট্রেনে ওঠা-নামার ঝুঁকি সম্পর্কে সচতন করতে নিয়মিত ব্যবধানে সচেতনতামূলক শিবিরের আয়োজন করা হয়। এছাড়াও, ট্রেনের ছাদে চড়ে অথবা চলন্ত ট্রেনে দরজার সামনে যাতায়াতের ঝুঁকি সম্পর্কেও যাত্রীদের নিয়মিত সচেতন করা হয়ে থাকে। এভাবে সফরের সময় কোনও যাত্রী ধরা পড়লে ১৯৮৯ – এর রেল আইনের সংশ্লিষ্ট ধারা অনুযায়ী, আইনানুগ ব্যবস্থা নেওয়ার সংস্থান রয়েছে।


    CG/BD/SB

    
    
    (Release ID: 1594089) Visitor Counter : 2
    
    
      Read this release in: English