      প্রধানমন্ত্রীরদপ্তর

      প্রধানমন্ত্রী ভিডিও কনফারেন্সের মাধ্যমে কলকাতায় পঞ্চম ভারত আন্তর্জাতিক বিজ্ঞান উৎসবের উদ্বোধন করলেন
      Posted On: 06 NOV 2019 1:15PM by PIB Kolkata


    নয়াদিল্লি, ০৫ নভেম্বর, ২০১৯


    প্রধানমন্ত্রী শ্রী নরেন্দ্র মোদী আজ ভিডিও কনফারেন্সের মাধ্যমে কলকাতায় আয়োজিত পঞ্চম ভারত আন্তর্জাতিক বিজ্ঞান উৎসবের উদ্বোধন করেছেন।


    এই উপলক্ষে প্রধানমন্ত্রী বলেন, এবারের উৎসবের মূল ভাবনা ‘রাইসেন’ তথা উদীয়মান অর্থাৎ, গবেষণা, উদ্ভাবন ও বিজ্ঞান দেশের অগ্রগতির সহায়ক, যা একবিংশ শতাব্দীর ভারতের প্রত্যাশাগুলিকেই প্রতিফলিত করে।


    শ্রী মোদী বলেন, সমাজে বিজ্ঞান ও প্রযুক্তির গভীর প্রভাব রয়েছে। এই কারণেই সরকার উদ্ভাবন ও আবিষ্কারের ক্ষেত্রে প্রাতিষ্ঠানিক সহায়তা দিচ্ছে। বিজ্ঞান ও প্রযুক্তির অনুকূল এক মজবুত বাতাবরণ গড়ে তোলার সপক্ষে জোরালো সওয়াল করে তিনি বলেন, দেশে উদ্ভাবনের স্বার্থে যাবতীয় পদক্ষেপ নেওয়া হচ্ছে। দেশে পাঁচ হাজারেরও বেশি অটল টিঙ্কারিং ল্যাব এবং ২০০-রও বেশি অটল ইনকিউবেশন সেন্টার গড়ে তোলা হচ্ছে বলে তিনি উল্লেখ করেন ।


    প্রধানমন্ত্রী বলেন, ‘আমাদের চিন্তাভাবনা করতে হবে, বিজ্ঞান কিভাবে আমাদের জীবনযাপনকে আরও সরল করে তোলার ক্ষেত্রে সহায়ক হতে পারে। এজন্যই সমাজের স্বার্থে বিজ্ঞানের অত্যন্ত প্রাসঙ্গিকতা রয়েছে। যখন প্রত্যেক বিজ্ঞানী ও নাগরিক এ ব্যাপারে চিন্তাভাবনা করবেন, দেশ তখনই এগিয়ে যাবে’।


    দীর্ঘস্থায়ী সমাধান এবং দীর্ঘমেয়াদী সুফল পাওয়ার লক্ষ্যে বিজ্ঞান কিভাবে আমাদের সাহায্য করতে পারে, সে ব্যাপারে প্রত্যেককে গুরুত্ব দেওয়ার আহ্বান জানিয়ে প্রধানমন্ত্রী বলেন, ‘বিজ্ঞান কাজে লাগানোর সময় প্রত্যেককে আন্তর্জাতিক আইন ও মানকগুলির কথাও বিবেচনায় রাখতে হবে’।


    তিনি বলেন, ‘আমরা সকলেই জানি যে, দুটি বিষয়ের পরিণাম হ’ল প্রযুক্তি। এগুলি হ’ল – সমস্যার অস্তিত্ব এবং সেইসব সমস্যার সমাধানে আমাদের পরীক্ষা-নিরীক্ষা’।


    প্রধানমন্ত্রী আরও বলেন, ‘বিজ্ঞানের ক্ষেত্রে কোনও ব্যর্থতা নেই। আছে কেবল প্রয়াস, গবেষণা ও সাফল্য। আপনারা বিজ্ঞানধর্মী গবেষণামূলক কাজের সময় যদি এই কথাগুলি মনে রাখেন, তা হলে আপনারা গবেষণাধর্মী যে কোনও কাজে এবং জীবনে কোনও রকম সমস্যার সম্মুখীন হবেন না’।


    CG/BD/SB

    
    
    (Release ID: 1590579) Visitor Counter : 5
    
    
      Read this release in: English