      তথ্যওসম্প্রচারমন্ত্রক

      আইএফএফআই-এর উদ্বোধনী অনুষ্ঠানে শ্রী প্রকাশ জাভড়েকর বললেন ‘সিঙ্গল উইন্ডো’ ব্যবস্থায় আন্তর্জাতিক চলচ্চিত্র নির্মাতারা আকর্ষিত হবেন ভারতের প্রতি
      Posted On: 21 NOV 2019 5:06PM by PIB Kolkata


    নয়াদিল্লি, ২০ নভেম্বর, ২০১৯


    ভারতীয় চলচ্চিত্রের দুই স্তম্ভ শ্রী অমিতাভ বচ্চন এবং শ্রী রজনীকান্তের উজ্জ্বল উপস্থিতিতে গোয়ার পানাজিতে ৫০তম বর্ণাঢ্য উদ্বোধন হল আন্তর্জাতিক ভারতীয় চলচ্চিত্র উৎসব (আইএফএফআই)-এর সুবর্ণ জয়ন্তী সংস্করণ। গোটা বিশ্বের চিত্রামোদী মানুষের দীর্ঘ অবসান ঘটিয়ে ৫০তম আইএফএফআই শুরু হল বিপুল সমারোহের সঙ্গে।


    তথ্য ও সম্প্রচার মন্ত্রী শ্রী প্রকাশ জাভড়েকর এবং অন্য সরকারি প্রতিনিধিদের উপস্থিতিতে বিনোদন জগতের অন্যতম আকর্ষণ শ্রী করণ জোহরের অনুষ্ঠান পরিচালনায় ভারতীয় সিনেমার কিংবদন্তী শ্রী অমিতাভ বচ্চন এবং ভারতীয় চলচ্চিত্র শিল্পের ‘থালাইভা’ শ্রী রজনীকান্ত শুরু করলেন এই উদ্বোধনী অনুষ্ঠানের। শ্রী রজনীকান্তকে দেওয়া হল ভারতীয় সিনেমার প্রতি তাঁর অবদানের জন্য ‘আইকন অফ গোল্ডেন জুবিলি অ্যাওয়ার্ড’। সুবর্ণ জয়ন্তী বছর থেকেই এই পুরস্কার দেওয়া শুরু হল। ফরাসি চলচ্চিত্র জগতের অতি পরিচিত নায়িকা শ্রীমতী ইসাবেল অ্যান মাদেলিন হুপার্টকে দেওয়া হল ‘জীবনকৃতি পুরস্কার’।


    উদ্বোধনী অনুষ্ঠানে তথ্য ও সম্প্রচার মন্ত্রী শ্রী জাভড়েকর বলেন, সরকার যে ‘সিঙ্গল উইন্ডো’ ব্যবস্থা চালু করেছে তাতে ভারতে ছবি শ্যুট করার জন্য বিশ্বের চলচ্চিত্র নির্মাতা আকৃষ্ট হবেন। তিনি বলেন, “দেশী-বিদেশি চলচ্চিত্রের জন্য উপযুক্ত সুন্দর সুন্দর শ্যুটিং-এর জায়গা আছে ভারতে। কিন্তু এসব জায়গায় শ্যুটিং করতে গেলে প্রায় ১৫-২০টা অনুমতি লাগে। সরকার এখন ‘সিঙ্গল উইন্ডো’ ব্যবস্থা শুরু করছে। সেখান থেকে সব অনুমতিই এক জায়গায় পাওয়া যাবে। এতে উপকৃত হবে গোয়া, লেহ, লাদাখ এবং আন্দামান ও নিকোবরের মতো জায়গাগুলি।” শ্রী জাভড়েকর নির্দিষ্ট করে বলেন, তথ্যপ্রযুক্তি এবং সঙ্গীত ভারতের সফ্‌টপাওয়ার। একে এগিয়ে নিয়ে যেতে হবে। তাঁর কথায়, “প্রতিটি ছবি এবং তার চরিত্রগুলি আমাদের মনে দীর্ঘস্থায়ী ছাপ ফেলে এবং এর ক্ষমতা আছে আমাদের চিন্তাভাবনাকে পরিবর্তন করার।” তিনি আরও বলেন যে, ভারতীয় চলচ্চিত্রের দর্শক বাড়ছে দ্রুতগতিতে। সারা বিশ্বের মানুষ ভারতীয় ছবি দেখতে পছন্দ করেন। এমনকি, চিনের মানুষও।


    মন্ত্রী বলেন, এই চলচ্চিত্র উৎসবে সারা বিশ্বের অনেক ভালো ভালো ছবি দেখানো হবে আর এটা হবে গোয়ার প্রাক্তন মুখ্যমন্ত্রী মনোহর পাররিকরের উদ্দেশ্যে প্রকৃত শ্রদ্ধাঞ্জলি। গোয়ার স্থানীয় দৃষ্টিহীন মানুষদের জীবন নিয়ে সেখানকারই এক শিল্পীর তৈরি চলচ্চিত্রের উল্লেখ করেন তিনি।


    ‘আইকন অফ গোল্ডেন জুবিলি অ্যাওয়ার্ড’ গ্রহণ করে শ্রী রজনীকান্ত শ্রী অমিতাভ বচ্চনের কাছ থেকে এই সম্মানজনক পুরস্কার গ্রহণ করে তাঁর খুশি ব্যক্ত করেন। তিনি তাঁর এই পুরস্কার তাঁর ছবির সঙ্গে যুক্ত প্রযোজক, পরিচালক, টেকনিশিয়ান, তাঁর ফ্যান এবং তামিলনাড়ুর মানুষকে উৎসর্গ করেন।


    শ্রী অমিতাভ বচ্চন সম্মানিত হয়ে সন্তোষ প্রকাশ করে বলেন, “এই সম্মানের জন্য এবং আমার ছবির পূর্বাপর প্রদর্শনীর জন্য আইএফএফআই-কে কৃতজ্ঞতা জানানোর ভাষা জানা নেই।”


    এর আগে, IFFI@50-র লাল কার্পেটে হাঁটতে হাঁটতে শ্রী অমিতাভ বচ্চন বলেন, “আমাদের সামাজিক জীবনের সঙ্গে ওতোপ্রতোভাবে যুক্ত চলচ্চিত্র। এত বড় আকারের চলচ্চিত্র উৎসব গোয়ার মানুষদের সারা বিশ্বের ছবির সঙ্গে পরিচয় ঘটিয়েছে এবং মানুষের সঙ্গে মিলিত হওয়ার সুযোগ এনে দিয়েছে।”


    তথ্য ও সম্প্রচার সচিব শ্রী অমিত খারে এ বছরের উৎসবের উল্লেখযোগ্য দিকগুলি সম্বন্ধে জানান এবং বলেন, ১৯৫২ সালে যখন এই উৎসব শুরু হয়েছিল তখন মাত্র ২৩টি দেশ অংশ নিয়েছিল। এবারে সুবর্ণ জয়ন্তী সংস্করণে ৭৬টি দেশ যোগ দিয়েছে।


    সিনেমাটোগ্রাফার, আইএফএফআই আন্তর্জাতিক জুরির চেয়ারম্যান জন বেইলি, ভারতীয় চলচ্চিত্রকার ও ভারতীয় জুরির চেয়ারম্যান শ্রী প্রিয়দর্শন এবং অন্য জুরি সদস্যরা ও রুশ প্রতিনিধিদলের নেত্রী মারিয়া লেমেশেভার মতো উজ্জ্বল তারকাদের উপস্থিতি উদ্বোধনী অনুষ্ঠানকে আরও উজ্জ্বল করে তোলে। বহু বিশিষ্ট ব্যক্তির উপস্থিতিতে লাল কার্পেট হয়ে ওঠে আরও ঝলমলে।


    উৎসবের সুবর্ণ জয়ন্তী, সেই সুবর্ণ ছটায় আরও উজ্জ্বল হয়ে উঠল যিনি গোয়ার সঙ্গে আইএফএফআই-কে সমার্থক করে তুলেছিলেন, সেই গোয়ার প্রাক্তন মুখ্যমন্ত্রী মনোহর পাররিকরকে নিয়ে উদ্বোধনী অনুষ্ঠানে একটি স্বল্পদৈর্ঘ্যের ছবি প্রদর্শিত হল। উদ্বোধনী অনুষ্ঠানে সম্মান জানানো হল ভারতীয় চলচ্চিত্র শিল্পের কিংবদন্তী শ্রী রমেশ সিপ্পি, শ্রী এন চন্দ্রা ও শ্রী পি সি শ্রীরামকে।


    কেন্দ্রীয় আয়ুষ মন্ত্রী শ্রী শ্রীপাদ নায়েক, পরিবেশ, বন ও জলবায়ু পরিবর্তন প্রতিমন্ত্রী শ্রী বাবুল সুপ্রিয়, প্রসার ভারতীয় চেয়ারম্যান শ্রী এ সূর্যপ্রকাশ, সেন্ট্রাল বোর্ড অফ ফিল্ম সার্টিফিকেশনের চেয়ারম্যান শ্রী প্রসূন যোশী, তথ্য ও সম্প্রচার মন্ত্রকের অতিরিক্ত সচিব শ্রী অতুল প্রসাদ তিওয়ারি, উৎসব অধিকর্তা শ্রী চৈতন্য প্রসাদ, এন্টারটেইনমেন্ট সোসাইটি অফ গোয়ার ভাইস-চেয়ারম্যান শ্রী সুভাষ ফাল দেশাইও উপস্থিত ছিলেন উদ্বোধনী অনুষ্ঠানে।


    শ্রী প্রকাশ জাভড়েকর চলচ্চিত্র উৎসবের সুবর্ণ জয়ন্তীর স্মারক ডাকটিকিট প্রকাশ করেন। উদ্বোধনী অনুষ্ঠানে চোখ ঝাঁধানো অডিও-ভিস্যুয়াল অনুষ্ঠান প্রদর্শিত হয়। বিখ্যাত শিল্পী ও সুরকার শঙ্কর মহাদেবন এবং তাঁর ব্যান্ড তাঁদের পরিবেশনে জিতে নেন উপস্থিত দর্শকদের হৃদয়। যখন দেশের নানা অংশের সুর এবং তাল আন্তর্জাতিক সুর-তালের সঙ্গে মিশে উপস্থাপিত হয় তখন তা হয়ে ওঠে দর্শকদের জন্য এক অভাবনীয় অভিজ্ঞতা।


    গোরান পাসকালিয়েভিচের ইতালিয়ান ছবি ‘ডেসপাইট দ্য ফগ’ ছিল উদ্বোধনী ছবি। ঐ ছবির অভিনেতা-অভিনেত্রী ও কলাকুশলীরাও উপস্থিত ছিলেন প্রদর্শনীর সময়। প্রায় ৭ হাজার প্রতিনিধি যোগ দিয়েছেন আইএফএফআই-এর সুবর্ণ জয়ন্তী সংস্করণে।


    ৭৬টি দেশের ২০০-রও বেশি ভালো ছবি দেখানো হবে ৫০ আইএফএফআই-তে। রাশিয়া এবার ‘ফোকাস কান্ট্রি’। ভারতীয় প্যানোরামা বিভাগে দেখানো হচ্ছে ২৬টি কাহিনীচিত্র এবং ১৫টি অ-কাহিনীচিত্র। সুবর্ণ জয়ন্তী সংস্করণে ১০ হাজারেরও বেশি মানুষ ও চলচ্চিত্রাপ্রেমী অংশ নেবেন বলে আশা করা হচ্ছে। উৎসবের সমাপ্তি ২৮ নভেম্বর।


    SSS/AP/DM

    
    
    (Release ID: 1592838) Visitor Counter : 5
    
    
      Read this release in: English