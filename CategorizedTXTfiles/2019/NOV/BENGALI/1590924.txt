      বিজ্ঞানওপ্রযুক্তিমন্ত্রক

      মহিলা বিজ্ঞানী ও শিল্পোদ্যোগী কনক্লেভ তরুণ মেধাবীদের বিজ্ঞানের প্রতি উৎসাহিত করা
      Posted On: 07 NOV 2019 6:33PM by PIB Kolkata


    কলকাতা, ০৭ নভেম্বর, ২০১৯


    কলকাতায় আয়োজিত ভারত আন্তর্জাতিক বিজ্ঞান উৎসবের অঙ্গ হিসাবে আজ মহিলা বিজ্ঞানী ও শিল্পোদ্যোগী কনক্লেভ – এর সূচনা হয়। এই কনক্লেভে বিজ্ঞান ও গবেষণা ক্ষেত্রে মহিলাদের প্রতিনিধিত্ব বাড়াতে উপযুক্ত ব্যবস্থা গড়ে তোলার ওপর গুরুত্ব দেওয়া হয়।


    কনক্লেভে যোগ দিয়ে বিজ্ঞান ও প্রযুক্তি দপ্তরের সচিব অধ্যাপক আশুতোষ শর্মা বিজ্ঞান ও গবেষণা ক্ষেত্রে মহিলাদের প্রতিনিধিত্ব বাড়াতে বিভিন্ন পন্থার কথা উল্লেখ করে বলেন, বিজ্ঞান-ভিত্তিক শিল্পোদ্যোগ মহিলাদের সক্রিয় অংশগ্রহণের মাধ্যমে লাভবান হতে পারে। শিল্পোদ্যোগ গঠনের প্রয়াসে উইমেন এন্টারপ্রুনেয়রশিপ অ্যান্ড এমপাওয়ারমেন্ট মতো সংগঠনের প্রয়াসের কথা উল্লেখ করে অধ্যাপক শর্মা বলেন, সমস্যা ও সমাধান সম্পর্কে সম্পূর্ণ স্বচ্ছ ধারণা থাকা প্রয়োজন। বিজ্ঞান ও গবেষণা ক্ষেত্রে মহিলাদের অংশগ্রহণ বাড়াতে সংশ্লিষ্ট সকল পক্ষের উদ্যোগী হওয়া প্রয়োজন উল্লেখ করে তিনি বিজ্ঞান ও প্রযুক্তি দপ্তরের বিজ্ঞান জ্যোতির মতো বিভিন্ন প্রকল্পের দৃষ্টান্ত তুলে ধরেন। তিনি জানান, এ ধরনের প্রকল্পের উদ্দেশ্য হ’ল – আইআইটি-র মতো দেশের অগ্রণী প্রতিষ্ঠানগুলিতে মহিলাদের প্রতিনিধিত্ব আরও বাড়ানো।


    বিজ্ঞান ও শিল্প গবেষণা দপ্তরের সচিব ডঃ শেখর সি মান্ডে এই কনক্লেভে উপস্থিত শ্রোতাদের বিজ্ঞান ও প্রযুক্তি ক্ষেত্রে আগ্রহ বাড়ানোর ব্যাপারে উৎসাহিত করেন। এই কনক্লেভের উদ্দেশ্য হ’ল – বিজ্ঞান ও প্রযুক্তি ক্ষেত্রে যুক্ত মহিলাদের সঙ্গে তরুণ মহিলা বিজ্ঞানীদের মতবিনিময়ের সুযোগ করে দেওয়া। দেশের সুস্থায়ী অগ্রগতিতে মহিলাদের অবদানকে স্বীকৃতি জানাতেই এই কনক্লেভের আয়োজন করা হয়েছে।


    কনক্লেভের বিভিন্ন অধিবেশনে মহিলা বিজ্ঞানী ও বিশেষজ্ঞরা মহিলাদের অগ্রণী প্রতিষ্ঠানগুলিতে পড়াশুনা ও গবেষণার কাজে সুনির্দিষ্ট কিছু সাংস্কৃতিক ও আর্থিক চ্যালেঞ্জের কথা উল্লেখ করেন। এই অনুষ্ঠানে উপস্থিত প্রতিনিধিরা রাজস্থানের সিকার থেকে আসা মহিলা চাষী, সরিতা দেবীর সাফল্যে উৎসাহিত হন। উল্লেখ করা যেতে পারে, সরিতা দেবী চাষাবাদ বাবদ ২৫ লক্ষ থেকে ১ কোটি টাকা পর্যন্ত উপার্জন করে অন্যান্য চাষীদেরকেও উদ্বুদ্ধ করেছেন। অনুষ্ঠানে মেজর জেনারেল ডঃ মাধুরী কানিতকর উপস্থিত সুধীমন্ডলীর উদ্দেশে বলেন, জীবন হ’ল শিক্ষণের এক নিরন্তর প্রক্রিয়া। তাই, মহিলাদের কর্মজীবনে ভারসাম্য বজায় রাখার পাশাপাশি, বৃদ্ধ পিতা-মাতার প্রতি যত্নশীল ও দায়িত্ববান হওয়া প্রয়োজন।


    দু’দিনের এই কনক্লেভে বিজ্ঞান ও প্রযুক্তি তথা উদ্ভাবন ক্ষেত্রে মহিলাদের অংশগ্রহণ বাড়ানোর বিভিন্ন পন্থাপদ্ধতি নিয়ে আলোচনার জন্য ৬টি পৃথক অধিবেশনের আয়োজন করা হয়েছে।


    CG/BD/SB

    
    
    (Release ID: 1590924) Visitor Counter : 6
    
    
      Read this release in: English