      স্বরাষ্ট্র মন্ত্রক

      ঘূর্নিঝড় ‘বুলবুল’-এর প্রেক্ষিতে প্রধানমন্ত্রীর প্রধান সচিব ওড়িশা, পশ্চিমবঙ্গ ও আন্দামান-নিকোবর দ্বীপপুঞ্জের সঙ্গে উচ্চপর্যায়ের বৈঠক করলেন
      Posted On: 07 NOV 2019 6:06PM by PIB Kolkata


    নয়াদিল্লি, ৭ নভেম্বর, ২০১৯


    প্রধানমন্ত্রী শ্রী নরেন্দ্র মোদীর উদ্বেগের প্রেক্ষিতে প্রধানমন্ত্রীর প্রধান সচিব ডঃ পি কে মিশ্র আজ এই উচ্চপর্যায়ের বৈঠকে ওড়িশা, পশ্চিমবঙ্গ ও আন্দামান-নিকোবর দ্বীপপুঞ্জের সঙ্গে ঘূর্নিঝড় ‘বুলবুল’-এর মোকাবিলায় যাবতীয় প্রস্তুতি পর্যালোচনা করেন।


    বৈঠকে বিগত কয়েক ঘন্টায় ঘূর্নিঝড় ‘বুলবুল’-এর অগ্রগতির প্রেক্ষিতে উদ্ভূত পরিস্থিতি পর্যালোচনা করা হয়েছে। ভারতীয় আবহাওয়া দপ্তরের মহানির্দেশক এই ঘূর্নিঝড়ের বিস্তারিত পূর্বাভাস দিয়েছেন। দপ্তরের পূর্বাভাসে ঘূর্নিঝড়ের সম্ভাব্য পথ, সেইসঙ্গে ঝড়ের গতি এবং ওড়িশা ও পশ্চিমবঙ্গ উপকূল বরাবর বৃষ্টির সম্ভাবনার কথা বলা হয়েছে। আবহাওয়া দপ্তরের মহানির্দেশক আরও জানিয়েছেন, আগামী ৮ই নভেম্বর ওড়িশা উপকূলে ঘন্টায় ৭০-৮০ কিলোমিটার, কোথাও কোথাও সর্বোচ্চ ৯০ কিলোমিটার বেগে ঝড় আছড়ে পড়বে। একইসঙ্গে, ভারী থেকে অতিভারী বৃষ্টির সম্ভাবনাও রয়েছে।


    পশ্চিমবঙ্গের উপকূলেও ঘন্টায় ৭০-৮০ কিলোমিটার গতিবেগে ঝোড়ো হাওয়া বইবে এবং প্রবল বৃষ্টির সম্ভাবনাও রয়েছে। সেই সময় সমুদ্র উত্তাল থাকবে এবং মৎস্যজীবীদের সমুদ্রে যেতে নিষেধ করা হয়েছে।


    রাজ্যগুলির মুখ্য সচিবরা উপকূল লাগোয়া অঞ্চলে যাবতীয় সতর্কতামূলক ব্যবস্থা গ্রহণের বিষয়ে প্রধানমন্ত্রীর প্রধান সচিবকে অবহিত করে জানিয়েছেন, উপকূল সংলগ্ন জেলাগুলির পরিস্থিতির ওপর দিবারাত্রি ২৪ ঘন্টা নজর রাখা হচ্ছে। মৎস্যজীবীদের সমুদ্রে যেতে নিষেধ করা হয়েছে। ইতিমধ্যেই যাঁরা সমুদ্রে মাছ ধরতে গেছেন, তাঁদের দ্রুত ফিরে আসতে বলা হয়েছে।


    জাতীয় বিপর্যয় মোকাবিলা বাহিনীর মহানির্দেশক জানিয়েছেন, বাহিনীর কর্মীরা পরিস্থিতি মোকাবিলায় সম্পূর্ণ প্রস্তুত রয়েছেন। ভারতীয় উপকূলরক্ষী বাহিনীও উদ্ভূত পরিস্থিতিতে সতর্ক রয়েছে। এই বাহিনীর পক্ষ থেকেও মৎস্যজীবীদের নৌকা ও বাণিজ্য জাহাজগুলিকে সমুদ্রে যেতে নিষেধ করা হয়েছে।


    প্রধানমন্ত্রীর প্রধান সচিব সংশ্লিষ্ট সব রাজ্যকে প্রাণহানি ও সম্পত্তির ক্ষয়ক্ষতি কমাতে সম্ভাব্য যাবতীয় ব্যবস্থা গ্রহণের পরামর্শ দিয়েছেন। পরিস্থিতি অনুযায়ী কেন্দ্রীয় সরকারের পক্ষ থেকে সবরকম সাহায্যের আশ্বাসও দিয়েছেন তিনি।


    এই বৈঠকে প্রধানমন্ত্রীর প্রধান সচিব ছাড়াও স্বরাষ্ট্র মন্ত্রক এবং তথ্য ও সম্প্রচার মন্ত্রকের সচিবরা, জাতীয় বিপর্যয় ব্যবস্থাপনা কর্তৃপক্ষের সদস্য, আবহাওয়া দপ্তরের মহানির্দেশক, জাতীয় বিপর্যয় মোকাবিলা বাহিনীর মহানির্দেশকরা সহ বিভিন্ন মন্ত্রকের উচ্চপদস্থ আধিকারিকরা উপস্থিত ছিলেন। ভিডিও কনফারেন্সের মাধ্যমে বৈঠকে পশ্চিমবঙ্গ, ওড়িশা ও আন্দামান-নিকোবর দ্বীপপুঞ্জের মুখ্য সচিব/প্রতিনিধিরা যোগ দেন।


    CG/BD/DM

    
    
    (Release ID: 1590908) Visitor Counter : 8
    
    
      Read this release in: English