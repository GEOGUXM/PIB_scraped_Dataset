      মন্ত্রিসভারঅর্থনৈতিকবিষয়সংক্রান্তকমিটি

      পাটজাত সামগ্রীর বাধ্যতামূলক প্যাকেজিং-এর নিয়ম-নীতি সম্প্রসারণে মন্ত্রিসভার সায়
      Posted On: 27 NOV 2019 2:34PM by PIB Kolkata


    নয়াদিল্লি, ২৭নভেম্বর, ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার অর্থনৈতিক বিষয়ক কমিটির বৈঠকে আজ ২০১৯-২০ পাটবর্ষে পাটজাত সামগ্রী দিয়ে খাদ্যশস্য ও চিনির বাধ্যতামূলক প্যাকেজিং-এর প্রস্তাব অনুমোদিত হয়েছে। কেন্দ্রীয় সরকার গত বছরের মতোই, জুট প্যাকেজিং ম্যাটেরিয়াল আইন, ১৯৮৭-র আওতায় প্যাকেটবন্দী করা সংক্রান্ত নিয়ম-নীতি এ বছরও একই রাখার সিদ্ধান্ত নিয়েছে। মন্ত্রিসভার এই সিদ্ধান্তের ফলে খাদ্যসামগ্রীর ক্ষেত্রে ১০০ শতাংশ এবং চিনির ক্ষেত্রে ২০ শতাংশ প্যাকেজিং নানা ধরনের পাটের ব্যাগে করা বাধ্যতামূলক হয়েছে।


    মন্ত্রিসভার এই সিদ্ধান্তের ফলে পাটের বস্তার ব্যবহার যেমন বাড়বে, তেমনই পাটজাত সামগ্রীর ব্যবহারে আরও বৈচিত্র্য আসবে। এছাড়াও, সরকারি ই-মার্কেট পোর্টালে (জিইএম) রিভার্স অকশন বা পুনরায় নিলামের মাধ্যমে খাদ্যশস্য প্যাকেটবন্দী করার জন্য ১০ শতাংশ পাটের ব্যাগের পুনর্ব্যবহার সম্ভব হবে। এর ফলে, পাটের বস্তার মূল্যে এক নতুন যুগের সূচনা হবে।


    দেশের পূর্বাঞ্চল ও উত্তর-পূর্বাঞ্চলে বিশেষ করে, পশ্চিমবঙ্গ, বিহার, ওড়িশা, অসম, অন্ধ্রপ্রদেশ, মেঘালয় ও ত্রিপুরায় পাটচাষি ও পাটজাত সামগ্রী উৎপাদনের সঙ্গে যুক্ত কর্মীরা লাভবান হবেন। উল্লেখ করা যেতে পারে, পাটক্ষেত্রের সঙ্গে প্রায় ৩ লক্ষ ৭০ হাজার কর্মী সহ লক্ষ লক্ষ কৃষক পরিবারের জীবনজীবিকা জড়িত। সরকার এই বিষয়টিকে বিবেচনায় রেখেই পাট ক্ষেত্রের সার্বিক উন্নয়নে আন্তরিক প্রয়াস চালিয়ে আসছে। এই লক্ষ্যে কাঁচা পাটের গুণমান ও উৎপাদনশীলতা বাড়ানোর পাশাপাশি, পাট শিল্পক্ষেত্রে আরও বৈচিত্র্য নিয়ে আসার ওপরও গুরুত্ব দেওয়া হয়েছে যাতে পাটজাত সামগ্রীর চাহিদা বজায় থাকে।


    পাটশিল্প অধিকাংশ ক্ষেত্রেই সরকারের ওপর নির্ভরশীল কারণ সরকারের পক্ষ থেকে প্রতি বছর খাদ্যশস্য বস্তাবন্দী করার জন্য ৭,৫০০ কোটি টাকা মূল্যের পাটের বস্তা ক্রয় করা হয়ে থাকে। পাট শিল্পক্ষেত্রের চাহিদা বজায় রাখতে এবং এই শিল্পক্ষেত্রের সঙ্গে যুক্ত সংশ্লিষ্ট সকলের জীবনজীবিকায় সহায়তা দিতে সরকারের পক্ষ থেকে পাটের বস্তা সংগ্রহের উদ্যোগ নেওয়া হয়।


    CG/BD/DM

    
    
    (Release ID: 1593716) Visitor Counter : 5
    
    
      Read this release in: English