      বিজ্ঞানওপ্রযুক্তিমন্ত্রক

      প্রধানমন্ত্রী শ্রী নরেন্দ্র মোদী মঙ্গলবার পঞ্চম ভারত আন্তর্জাতিক বিজ্ঞান উৎসবের সূচনা করবেন
      Posted On: 04 NOV 2019 5:43PM by PIB Kolkata


    নতুনদিল্লী, ৪ নভেম্বর, ২০১৯


    প্রধানমন্ত্রী শ্রী নরেন্দ্র মোদী মঙ্গলবার, ৫ নভেম্বর,২০১৯ বিকেল চারটেয় কলকাতার বিশ্ব বাংলা কনভেনশন সেন্টারে ভিডিও কনফারেন্সের মাধ্যমে পঞ্চম ভারত আন্তর্জাতিক বিজ্ঞান উৎসব (আইআইএসএফ)-এর উদ্বোধন করবেন।


    
    চারদিনের এই বিজ্ঞান উৎসব কলকাতায় ৫ই নভেম্বর শুরু হচ্ছে, চলবে ৮ তারিখ পর্যন্ত। এই উৎসবের মূল উদ্দেশ্য হল জনমানসে বিজ্ঞান চেতনা জাগ্রত করা, বছরের পর বছর ধরে বিজ্ঞান ও প্রযুক্তি ক্ষেত্রে ভারতের অবদান তুলে ধরা এবং তার সুফল মানুষের কাছে পৌঁছে দেওয়া। বিজ্ঞান ও প্রযুক্তির সমন্বিত উন্নয়নের জন্য কৌশল স্থির করাও এই উৎসবের আরেকটি লক্ষ্য।


    চারদিনের এই উৎসবে কেন্দ্রীয় বিজ্ঞান ও প্রযুক্তি, ভূবিজ্ঞান, এবং স্বাস্থ্য ও পরিবার কল্যাণমন্ত্রী ডঃ হর্ষ বর্ধন, বিভিন্ন কেন্দ্রীয় মন্ত্রী, রাজ্যগুলির বিজ্ঞান ও প্রযুক্তি দপ্তরের মন্ত্রীরা ছাড়াও, বৈজ্ঞানিক, শিক্ষাবিদ, সরকারি আধিকারিক সহ বিশিষ্ট ব্যক্তিবর্গরা যোগ দেবেন।


    আইআইএসএফ২০১৯


    
    কেন্দ্রের বিজ্ঞান ও প্রযুক্তি সংক্রান্ত মন্ত্রক ও বিভিন্ন দপ্তর এবং বিজ্ঞান ভারতী (বিভা) যৌথভাবে ২০১৫ সাল থেকে প্রতি বছর নভেম্বরের ৫ থেকে ৮ তারিখ ‘ভারত আন্তর্জাতিক বিজ্ঞান মেলা’র, আয়োজন করে থাকে।


    আইআইএসএফ ২০১৯ হবে কলকাতায়। এবছরের উৎসবে দেশ বিদেশের ছাত্রছাত্রী, উদ্ভাবক, কারুশিল্পী,কৃষক, বিজ্ঞানী ও প্রযুক্তিবিদরা ভারতের বিজ্ঞান ও প্রযুক্তি ক্ষেত্রের সাফল্য উদযাপন করবেন। আইআইএসএফ ২০১৯ এর থিম হল ‘রাইজেন ইন্ডিয়া’౼গবেষণা, উদ্ভাবন এবং বিজ্ঞানের মাধ্যমে জাতির ক্ষমতায়ন।


    আইআইএসএফ-ই সম্ভবত দেশের সবচেয়ে বড় মঞ্চ যেখানে ছাত্রছাত্রী, গবেষক, আবিষ্কর্তা, শিল্পী এবং সাধারণ মানুষ বিজ্ঞান ও প্রযুক্তি ক্ষেত্রে ভারতের সাফল্য উদযাপন করতে পারেন। এছাড়া যুবসমাজকে বিজ্ঞানমনস্ক তথা বৈজ্ঞানিক কার্যকলাপের ব্যাপারে আগ্রহী করে তুলতে এটি একটি বড় উদ্যোগ।

    তরুণদের বিজ্ঞানমনস্ক করার লক্ষ্যে আইআইএসএফ কাজ করে চলেছে। চলতি বিজ্ঞান উৎসবে দেশ বিদেশের ১২হাজার অংশগ্রহণকারীর যোগ দেবার সম্ভাবনা রয়েছে। বিশ্ব বাঙলা কনভেনশন সেন্টার, সায়েন্স সিটি ছাড়াও সত্যজিৎ রায় ফিল্ম ও টেলিভিশন ইন্সটিটিউট, বসু বিজ্ঞান মন্দির এবং ভারতীয় রাসায়নিক জীববিজ্ঞান সংস্থা (আইআইসিবি)-তেও বেশ কয়েকটি অনুষ্ঠান হবে।


    
    আইআইএসএফ ২০১৯ এ ২৮ টি অনুষ্ঠানের আয়োজন করা হবে। এবিষয়ে বিস্তারিত জানতে লগইন করতে হবে www.scienceindiafest.org -এই ওয়েবসাইটে।


    
    আইআইএসএফ ২০১৯ -এ দেশের সব প্রান্ত থেকে ২৫০০ –র বেশি বিদ্যালয় পড়ুয়াকে আমন্ত্রণ জানানো হয়েছে। এখানে ছাত্র বিজ্ঞান গ্রামের পরিকল্পনা করা হয়েছে। প্রধানমন্ত্রী সাংসদ আদর্শ গ্রাম যোজনার আওতায় প্রতি সাংসদকে পাঁচজন ছাত্রছাত্রী সহ তাঁদের শিক্ষক/শিক্ষিকাকে মনোনীত করতে বলা হয়েছে। আমাদের বিজ্ঞানীদের নামে ছয়টি পৃথক দল তৈরি হবে। সেখানে এইসব ছাত্রছাত্রীরা বিজ্ঞানের আনন্দমূলক বিভিন্ন কর্মসূচীতে অংশ নেবে এবং বিজ্ঞানী ও প্রযুক্তিবিদদের সঙ্গে মতবিনিময় করবে।


    
    তরুণ বিজ্ঞানীদের সম্মেলন হবে আরেকটি উল্লেখযোগ্য অনুষ্ঠান। দেড় হাজার তরুণ বিজ্ঞানী এবং গবেষক বিভিন্ন প্রকল্প নিয়ে আন্তর্জাতিক খ্যাতিসম্পন্ন বিশেষজ্ঞদের সঙ্গে মতবিনিময় করবেন এবং তাদের গবেষণাপত্র ও পোষ্টার পেশ করার সুযোগ পাবেন।


    সায়েন্স সিটিতে সায়েন্স এক্সপো সহ বিভিন্ন প্রদর্শনীর মাধ্যমে ভারতের বিজ্ঞান ও প্রযুক্তির অগ্রগতি তুলে ধরা হবে। নতুন যুগের প্রযুক্তি, ভিন্নভাবে সক্ষমদের জন্য প্রদর্শনী ছাড়াও বিবিসিসিতে একটি বইমেলার পরিকল্পনা করা হয়েছে।


    
    বিভিন্ন ধরণের অনুষ্ঠানের মধ্যে আইআইএসএফ ২০১৯ –এ বিজ্ঞানিকা বিজ্ঞান সাহিত্য উৎসবের আয়োজন করা হয়েছে।


    
    সংবাদমাধ্যমের জন্য সল্টলেকে বসু বিজ্ঞান মন্দিরের নতুন প্রাঙ্গণে ২ দিনের বিজ্ঞান ও প্রযুক্তি সভাকক্ষের ব্যবস্থা করা হবে।


    
    এই উৎসবের আরেকটি গুরুত্বপূর্ণ অনুষ্ঠান হবে বিজ্ঞানের অগ্রগতির নির্দিষ্ট রূপ দিতে মহিলা বিজ্ঞানী ও উদ্যোগপতিদের বিশেষ ভূমিকা। বিজ্ঞান উৎসবে মহিলা বিজ্ঞানী ও শিল্পোদ্যগীরা বিজ্ঞান ও প্রযুক্তি ক্ষেত্রে তাঁদের নতুন নতুন সুযোগের বিষয়ে জানতে পারবেন। প্রায় ৭০০ মহিলা বিজ্ঞানী ও শিল্পোদ্যোগী এই অনুষ্ঠানে যোগ দেবেন।


    আইআইএসএফ, ২০১৯-এর অনুষ্ঠানসূচি :


    · কৃষি বিজ্ঞানীদের সম্মেলন


    · ভিন্নভাবে সক্ষমদের সহায়ক প্রযুক্তির প্রদর্শনী


    · বিজ্ঞানের নতুন প্রতিভাদের সঙ্গে মুখোমুখি আলোচনা


    · বিশ্বের নানা প্রান্তে ভারতীয় বিজ্ঞানী এবং প্রযুক্তিবিদদের সম্মেলন


    · গিনেস ওয়ার্ল্ড রেকর্ড


    · স্বাস্থ্য বিষয়ক গবেষণার কনক্লেভ


    · শিল্প-ভিত্তিক শিক্ষাবিদদের কনক্লেভ


    · ভারতের আন্তর্জাতিক বিজ্ঞান চলচ্চিত্র উৎসব


    · বিজ্ঞান, প্রযুক্তি এবং শিল্প এক্সপো


    · রাষ্ট্রীয় বিজ্ঞান শিক্ষক কংগ্রেস


    · জাতীয় সামাজিক প্রতিষ্ঠানগুলির বৈঠক


    · জাতীয় নতুন উদ্যোগ (স্টার্ট-আপ) কনক্লেভ


    · নব ভারত নির্মাণ


    · নতুন প্রযুক্তির প্রদর্শনী


    · উত্তর-পূর্বাঞ্চলীয় বিজ্ঞান ছাত্রছাত্রীদের সম্মেলন


    · আউটরিচ প্রোগ্রাম এবং কৃত্রিম উপগ্রহের মাধ্যমে যোগাযোগ ব্যবস্থা শীর্ষক আলোচনা


    · বিভিন্ন রাষ্ট্রের মন্ত্রী এবং কূটনীতিকদের নিয়ে কনক্লেভ


    · বিজ্ঞান ও প্রযুক্তি সংবাদমাধ্যম কনক্লেভ


    · রাজ্যগুলির বিজ্ঞান ও প্রযুক্তি দপ্তরের মন্ত্রীদের কনক্লেভ


    · ছাত্রছাত্রীদের তৈরি ইঞ্জিনিয়ারিং মডেল প্রতিযোগিতা


    · ছাত্র বিজ্ঞান গ্রাম


    · চিরাচরিত কারুশিল্পীদের সম্মেলন এবং প্রদর্শনী


    · বিজ্ঞান সমাগম


    · বিজ্ঞান যাত্রা


    · বিজ্ঞানিকা – আন্তর্জাতিক বিজ্ঞান সাহিত্য উৎসব


    · ওয়েলনেস কনক্লেভ ও এক্সপো


    · মহিলা বিজ্ঞানী ও শিল্পোদ্যোগী কনক্লেভ


    · তরুণ বিজ্ঞানীদের সম্মেলন


    · অতীতের স্মৃতিচারণা


    আইআইএসএফ-এর অতীত


    আইআইএসএফ, ২০১৫ : আয়োজন স্থল আইআইটি দিল্লি, নতুন দিল্লি। আয়োজক সংস্থা : ডিএসটি


    আইআইএসএফ, ২০১৬ : আয়োজন স্থল সিএসআইআর-এনপিএল, নতুন দিল্লি। আয়োজক সংস্থা : সিএসআইআর


    আইআইএসএফ, ২০১৭ : আয়োজন স্থল আইআইটি ম্যাড্রাস, আন্না বিশ্ববিদ্যালয় ও এনআইওটি চেন্নাই। আয়োজক সংস্থা : এমওইএস


    আইআইএসএফ, ২০১৮ : আয়োজন স্থল ইন্দিরা গান্ধী প্রতিষ্ঠান, লক্ষ্ণৌ। আয়োজক সংস্থা : ডিবিটি


    আইআইএসএফ, ২০১৯ : আয়োজন স্থলসমূহ বিবিসিসি ও সায়েন্স সিটি কলকাতা। আয়োজক সংস্থা : ডিএসটি


    আইআইএসএফ, ২০১৯ আয়োজনে কেন্দ্রের বিজ্ঞান ও প্রযুক্তি দপ্তরের স্বায়ত্তশাসিত সংস্থা বিজ্ঞান প্রসার সাহায্য করবে। www.vigyanprasar.gov.in


    অন্যান্য সাহায্যকারী সংস্থাগুলি হল : এমওইএস, সিএসআইআর, ডিবিটি, ইসরো, ডিএই, ডিআরডিও, এমএনআরই, আইসিএআর, এমওইএফ, আইসিএমআর, এমওআরডি, এআইসিটিই এবং এসআরএফটিআই।


    কেন্দ্রীয় বিজ্ঞান ও প্রযুক্তি মন্ত্রকের অধীনস্থ বিজ্ঞান ও প্রযুক্তি দপ্তর


    কেন্দ্রীয় বিজ্ঞান ও প্রযুক্তি মন্ত্রকের অধীনস্থ সংস্থা বিজ্ঞান ও প্রযুক্তি দপ্তর ১৯৭১ সালে প্রতিষ্ঠিত হয়। বিজ্ঞান ও প্রযুক্তিকে নতুন নতুন ক্ষেত্রে জনপ্রিয় করা এবং দেশে বিজ্ঞান ও প্রযুক্তি সংক্রান্ত বিভিন্ন কর্মসূচি বাস্তবায়িত করার লক্ষ্যে এই দপ্তর গড়ে ওঠে। ভারতের বিভিন্ন অনুমোদিত বিজ্ঞান প্রকল্পে এই দপ্তর অর্থ বরাদ্দ করে। দেশের বিভিন্ন গবেষককে বিদেশের সম্মেলনে যেতে সাহায্য করে।


    বিজ্ঞান ভারতী


    বিজ্ঞান ভারতী বা বিভা একটি অলাভজনক সংগঠন যা আগে স্বদেশী বিজ্ঞান আন্দোলন হিসেবে পরিচিত ছিল। এই সংগঠন বিজ্ঞানের জনপ্রিয়তা, আধুনিক প্রযুক্তির প্রয়োগ এবং প্রাচীন ভারতের বিজ্ঞানের ওপর কাজ করে। বেঙ্গালুরুর ইন্ডিয়ান ইনস্টিটিউট অফ সায়েন্স-এর বিশিষ্ট বৈজ্ঞানিকরা অধ্যাপক কে আই বাসুর নেতৃত্বে এই প্রতিষ্ঠানটি গড়ে ওঠে।


    বিজ্ঞান প্রসার


    কেন্দ্রের বিজ্ঞান ও প্রযুক্তি দপ্তরের একটি স্বয়ংশাসিত সংস্থা বিজ্ঞান প্রসার। বিজ্ঞান ও প্রযুক্তিকে ব্যাপকভাবে জনপ্রিয় করে তোলার লক্ষ্যে ১৯৮৯ সালে এই সংস্থাটি প্রতিষ্ঠিত হয়। সমাজে বিজ্ঞানসম্মত চিন্তাভাবনা এবং যুক্তিগ্রাহ্য দৃষ্টিভঙ্গির প্রচার এবং প্রসার বিজ্ঞান প্রসারের অন্যতম উদ্দেশ্য। জনসাধারণের মধ্যে বিজ্ঞানকে জনপ্রিয় করে তোলার লক্ষ্যে এবং বিজ্ঞানমনস্কতা গড়ে তুলতে এই সংস্থা উদ্যোগ নিয়ে থাকে। অডিও, ভিস্যুয়াল, অডিও-ভিস্যুয়াল-এর মতো বৈদ্যুতিন এবং মুদ্রণ মাধ্যম ছাড়াও বিভিন্ন গণমাধ্যমের মধ্য দিয়ে বৈজ্ঞানিক নীতি এবং পন্থা জনসাধারণের মধ্যে ছড়িয়ে দিতে বিজ্ঞান প্রসার বিভিন্ন সফটওয়্যার তৈরি করে থাকে।


    CG/CB/DM

    
    
    (Release ID: 1590310) Visitor Counter : 8
    
    
      Read this release in: English