      যোগাযোগওতথ্যপ্রযুক্তিমন্ত্রক

      ক্রমবর্ধমান ডাক পার্সেল পরিষেবার জন্য ডাক বিভাগ সড়ক পরিবহণে অগ্রাধিকার দিচ্ছে
      Posted On: 14 NOV 2019 8:42PM by PIB Kolkata


    কলকাতা, ১৪ নভেম্বর, ২০১৯


    দেশে ক্রমবর্ধমান ডাক পার্সেল পরিষেবার জন্য ডাক বিভাগ সড়ক পরিবহণের ওপর অগ্রাধিকার দিচ্ছে। আজ কলকাতায় ‘ভারতীয় ডাক বিভাগ : ভবিষ্যৎ দিশা’ শীর্ষক এক মতবিনিময় সভায় মুখ্য পোস্ট মাস্টার জেনারেল শ্রী গৌতম ভট্টাচার্য একথা জানান। তিনি আরও বলেন, সড়ক পরিবহণের মাধ্যমে ডাক পার্সেল পরিষেবা প্রদানের কাজ গত পয়লা নভেম্বর থেকে কলকাতা-গুয়াহাটি, কলকাতা-ভুবনেশ্বর ও কলকাতা-পাটনা সার্কিটে শুরু হয়েছে। আগামী বছরের গোড়াতেই কলকাতা ও রাঁচির মধ্যে এ ধরনের পরিষেবা শুরু হয়ে যাবে বলে তিনি আশা প্রকাশ করেন।


    শ্রী ভট্টাচার্য জানান, ডাক পার্সেল পরিবহণের পরিবর্তে রেল, এখন যাত্রী পরিবহণে বেশি অগ্রাধিকার দেওয়ায় ডাক বিভাগ এই সিদ্ধান্ত নিয়েছে। ডাক বিভাগ পশ্চিমবঙ্গের গ্রামাঞ্চলে ইন্ডিয়া পোস্ট পেমেন্ট ব্যাঙ্কের মাধ্যমে আর্থিক অন্তর্ভুক্তিকরণে জোর দিচ্ছে বলে জানিয়ে শ্রী ভট্টাচার্য বলেন, বিভিন্ন সরকারি পরিষেবা পৌঁছে দেওয়ার কাজেও সমান অগ্রাধিকার দিচ্ছে। এই লক্ষ্যে ডাকঘর পাসপোর্ট সেবা কেন্দ্রের মাধ্যমে পাসপোর্টের সুবিধা পৌঁছে দেওয়া হচ্ছে। সারা দেশে ৪২৪টি ডাকঘরে পাসপোর্ট পরিষেবা কেন্দ্র চালু হয়েছে বলেও তিনি জানান। এছাড়াও, আধার কার্ডে সংশোধন, নতুন কার্ড তৈরি বা নথিভুক্তিকরণের জন্য পশ্চিমবঙ্গে ১,১০০টি ডাকঘরে এই পরিষেবা পাওয়া যাচ্ছে।


    ভবিষ্যৎ পরিকল্পনা সম্পর্কে বলতে গিয়ে শ্রী ভট্টাচার্য জানান, ডাক বিভাগের লক্ষ্য হল ২০২৪ সালের মধ্যে গ্রামাঞ্চলে ব্যাপক আর্থিক অন্তর্ভুক্তিকরণের জন্য লাইনের শেষ দাঁড়িয়ে থাকা মানুষটির কাছেও আর্থিক পরিষেবা পৌঁছে দেওয়া। সেইসঙ্গে, দ্বিতীয় ও তৃতীয় শ্রেণীর শহরগুলিতেও পার্সেল পরিষেবার জন্য প্রয়োজনীয় পরিকাঠামো গড়ে তোলা। ডাক পরিষেবা ব্যবস্থাকে আরও উন্নত করার লক্ষ্যে দেশের প্রতিটি কোণায় পরিষেবা ব্যবস্থার মানোন্নয়নে গুরুত্ব দেওয়া হচ্ছে যাতে, ২০২৪ সাল নাগাদ ডাক পরিষেবার ১০ শতাংশ বাজার দখল করা যায়। ডাকঘরগুলির মাধ্যমে ই-বাণিজ্য রপ্তানি ব্যবস্থাকে আরও সহজ ও সরল করে তুলতে এবং নাগরিক-কেন্দ্রিক পরিষেবার জন্য নেটওয়ার্ক ব্যবস্থার মানোন্নয়নেও গুরুত্ব আরোপ করা হচ্ছে বলে শ্রী ভট্টাচার্য জানান।


    CG/BD/DM

    
    
    (Release ID: 1591678) Visitor Counter : 5
    
    
      Read this release in: English