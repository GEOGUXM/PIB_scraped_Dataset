      উপ-রাষ্ট্রপতিরসচিবালয়

      ভারতীয় রাষ্ট্র ব্যবস্থায় রাজ্যসভার ভূমিকা নিয়ে আলাপ-আলোচনা
      Posted On: 18 NOV 2019 8:34PM by PIB Kolkata


    নয়াদিল্লি, ১৮ নভেম্বর, ২০১৯


    রাজ্যসভায় ঐতিহাসিক ২৫০তম অধিবেশনের প্রথম দিন, আজ ‘ভারতীয় রাষ্ট্র ব্যবস্থায় রাজ্যসভার ভূমিকা ও তার ভবিষ্যৎ’ শীর্ষক একটি আলোচনার আয়োজন করা হয়। এই আলোচনায় অংশ নিয়ে চেয়ারম্যান শ্রী এম ভেঙ্কাইয়া নাইডু বলেন, বিগত ২৭ বছরের ইতিহাসে দেশের আর্থ-সামাজিক পরিবর্তনে উচ্চকক্ষ গুরুত্বপূর্ণ ভূমিকা রেখেছে। তবে, সবকিছু ঠিকঠাক চলছে তা নয়।


    দারিদ্র্য, নিরক্ষরতা, দুর্বল স্বাস্থ্য পরিষেবা, শিল্পায়ন ও আর্থিক উন্নয়নের নিম্নগতি, সামাজিক রক্ষণশীলতা, পরিকাঠামোর অভাব ও বেকারত্বের মতো বিভিন্ন নেতিবাচক সমস্যাগুলি থেকে মুক্তির লক্ষ্যে রাজ্যসভার ভূমিকার প্রসঙ্গ উল্লেখ করে শ্রী নাইডু বলেন, দেশের আর্থিক বিকাশে উচ্চকক্ষ এখন চালিকাশক্তির ভূমিকা নিয়েছে। মানুষের জীবনযাত্রার মানোন্নয়নে আন্তর্জাতিক জটিল পরিস্থিতিতে রাজ্যসভা গুরুত্বপূর্ণ ভূমিকা পালন করছে।


    এই পথ চলায় উচ্চকক্ষ যে সমস্ত সুযোগ হারিয়েছে সেগুলি নিয়ে আত্মবিশ্লেষণের সময় এসেছে বলে উপ-রাষ্ট্রপতি অভিমত ব্যক্ত করেন। ২৫০তম অধিবেশনে তিনি বলেন, তা না হলে আমরা আমাদের প্রাসঙ্গিকতা হারাব। সংসদের ভেতরে এবং বাইরে আমাদের কথায় ও কাজে এই পবিত্র প্রতিষ্ঠানের মানোন্নয়ন আদৌ করা যাচ্ছে কিনা তা নিয়ে তিনি সদস্যদের আত্মবিশ্লেষণের ওপর গুরুত্ব দেন।


    উচ্চকক্ষের কাজকর্মে গতির সঞ্চার করতে চেয়ারম্যান সদস্যদের উদ্দেশ্যে ১০টি পরামর্শ দেন। এগুলি হল :


    1. বিভিন্ন গুরুত্বপূর্ণ বিষয় নিয়ে আলোচনার জন্য প্রাপ্ত সময় বিবেচনা করে বর্তমানে প্রতি বছর যে ৬০-৭০ দিন অধিবেশন চলে তার পর্যাপ্ততা যথাযথ কিনা;


    2. সংসদের কার্যধারার নিয়ম-নীতির প্রাচুর্য্য বিবেচনা করে তার কোন পরিবর্তন আনা প্রয়োজন আছে কিনা;


    3. আইনগত বিভিন্ন প্রস্তাব ও গুরুত্বপূর্ণ বিভিন্ন বিষয় উপস্থাপনা করার জন্য বর্তমানে যে সুযোগ-সুবিধাগুলি রয়েছে সেগুলি পর্যাপ্ত কিনা;


    4. বর্তমান কার্যধারার পর্যাপ্ততা ও কার্যকারিতা বিচার-বিবেচনা করা;


    5. সদস্যদের বিতর্কে অংশ নেওয়ার ক্ষেত্রে বিভিন্ন নীতির পর্যালোচনা করা;


    6. সদনে বিতর্কগুলিকে আরও সমৃদ্ধ করে তোলার লক্ষ্যে সদস্যদের ক্ষমতা ও প্রেক্ষাপট নিশ্চিত করা;


    7. সদনের কাজকর্ম যথাযথ হওয়া নিশ্চিত করতে সদস্যদের নিয়মানুবর্তিতা মেনে চলার ওপর গুরুত্ব আরোপ করা;


    8. সদনের বিতর্কগুলিতে অংশগ্রহণের ক্ষেত্রে সদস্যদের প্রয়োজনীয় পরিকাঠামো নিশ্চিত করা;


    9. অধিবেশন চলাকালীন সদস্যদের পর্যাপ্ত উপস্থিতি নিশ্চিত করা এবং বিভিন্ন স্ট্যান্ডিং কমিটি ও সদনের অন্যান্য কমিটিগুলির বৈঠকে পর্যাপ্ত উপস্থিতি বজায় রাখা; এবং


    10. সদস্যদের দক্ষতা বৃদ্ধিতে এবং সদনের কাজকর্ম আরও সক্রিয়ভাবে করতে প্রয়োজনীয় প্রযুক্তি গ্রহণ করা।


    অনাস্থা প্রস্তাব অর্থ বিল ব্যতীত অন্যান্য সবক্ষেত্রে উচ্চকক্ষ এবং নিম্নকক্ষের ভূমিকা প্রায় একই। শ্রী নাইডু বলেন, আইনসভায় বিভিন্ন আলোচনার ক্ষেত্রে রাজ্যসভার নির্দিষ্ট ভূমিকা রয়েছে যার ফলে, সদস্যরা সদনের কার্যধারাকে তাঁদের আলোচনা ও বিতর্কের মাধ্যমে সমৃদ্ধ করছেন। রাজ্যসভায় যাঁদেরকে মনোনীত করা হবে, তাঁদের মানের দিকটি বিবেচনা করার জন্য উপ-রাষ্ট্রপতি আহ্বান জানান। তিনি বলেন, ১৯৫২-র ১৩ মে থেকে ২৪৯তম অধিবেশন পর্যন্ত ৩,৮১৭টি বিল পাস করা হয়েছে। শ্রী নাইডু রাজ্যসভার এ পর্যন্ত ২,২৮২ জন সদস্য ছাড়াও প্রিসাইডিং অফিসার, প্যানেল চেয়ারপার্সন, মন্ত্রী, সদনের নেতৃবৃন্দ, বিরোধী দল-সহ সংশ্লিষ্ট সকলকে ৬৭ বছরের চলার পথে সঙ্গী হওয়ায় অভিনন্দিত করেছেন।


    SSS/CB/DM

    
    
    (Release ID: 1592088) Visitor Counter : 2
    
    
      Read this release in: English