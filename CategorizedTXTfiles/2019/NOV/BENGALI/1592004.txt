      উপ-রাষ্ট্রপতিরসচিবালয়

      ১৯৫২ সালের পর থেকে বিগত ৬৭ বছরে ৫,৪৬৬টি অধিবেশনে রাজ্যসভায় ৩,৮১৭টি বিল পাস হয়েছে
      Posted On: 18 NOV 2019 5:09PM by PIB Kolkata


    নয়াদিল্লি, ১৭ নভেম্বর, ২০১৯


    ১৯৫২ সাল থেকে সংসদের উচ্চকক্ষে আইনসভার কাজের মূল্যায়ন রাজ্যসভার সচিবালয় এই প্রথমবার প্রকাশ করল। বিগত অধিবেশন পর্যন্ত ৩,৮১৭টি বিল পাস হয়েছে। এর মধ্যে ৬০টি বিল বিভিন্ন সময়ে লোকসভা ভেঙে যাওয়ার কারণে তামাদি হয়ে গিয়েছে। এর মধ্যে উচ্চকক্ষে ৬৩টি বিল অনুমোদিত হলেও দুটি বিল এখনও লোকসভায় অনুমোদন পায়নি। সব মিলিয়ে ১৯৫২ সালের প্রথম সাধারণ নির্বাচনের পর সংসদে ৩,৮১৮টি সংসদীয় আইন সৃষ্টি হয়েছে।


    রাজ্যসভার চেয়ারম্যান শ্রী এম ভেঙ্কাইয়া নাইডু উচ্চকক্ষে বিভিন্ন বিষয়ের ওপর রচিত পুস্তক ‘রাজ্যসভা : দ্য জার্নি সিন্স ১৯৫২’ বিভিন্ন রাজনৈতিক দলের নেতৃবৃন্দের উপস্থিতিতে প্রকাশ করেছেন। ১১৮ পাতার এই বইটিতে ২৯টি অনুচ্ছেদ রয়েছে। এই বইয়ে রাজ্যসভায় অনুমোদিত বিভিন্ন গুরুত্বপূর্ণ বিলের পাশাপাশি, সামাজিক পরিবর্তন, আর্থিক সংস্কার, শিল্প উন্নয়ন, স্বাস্থ্য, শিক্ষা, পরিবেশ, কৃষি, জাতীয় নিরাপত্তা-সহ বিভিন্ন বিষয়ে ১০৩টি সংবিধান সংশোধনী তথ্য স্থান পেয়েছে।


    এই বইয়ে বিভিন্ন উল্লেখযোগ্য তথ্য রয়েছে। এ পর্যন্ত উচ্চকক্ষে ২০৮ জন মহিলা ও ১৩৭ জন মনোনীত সদস্য-সহ মোট ২,২৮২ জন সাংসদ বিভিন্ন সময়ে সদস্য ছিলেন। ডঃ মহেন্দ্র প্রসাদ সর্বোচ্চ সাতবার, ডঃ মনমোহন সিং, ডঃ নাজমা হেপতুল্লা, শ্রী রাম জেঠমালানি ছ’বার, শ্রী গুলাম নবি আজাদ, শ্রী এ কে অ্যান্টনি, শ্রী আহমেদ প্যাটেল, শ্রীমতী অম্বিকা সোনি, শ্রী প্রণব মুখোপাধ্যায়, শ্রী ভূপেশ গুপ্ত, শ্রী সীতারাম কেশরী, শ্রীমতী সজোর খাপারডে, শ্রী বি ভি আবদুল্লা কোয়া-সহ ১১ জন পাঁচবার এই সভার সদস্য হয়েছিলেন। ১৯৫২ সালে রাজ্যসভায় মহিলা সাংসদ ছিলেন ১৫ জন (মোট সদস্য সংখ্যার ৬.৯৪ শতাংশ)। ২০১৪ সালে এই সংখ্যা বৃদ্ধি পেয়ে দাঁড়ায় ৩১ (মোট সদস্য সংখ্যার ১২.৭৬ শতাংশ)। বর্তমানে উচ্চকক্ষে মহিলা সাংসদ ২৬ জন (মোট সদস্য সংখ্যার ১০.৮৩ শতাংশ)।


    ১৯৯১ সালের ৫ আগস্ট কোড অফ ক্রিমিনাল প্রোসিডিওর (সংশোধনী) অধ্যাদেশ বাতিল করার বিরোধী পক্ষের উদ্যোগ ৩৯-৩৯ ভোটে টাই হয়ে যাওয়ায় প্রথমবারের মতো সভার প্রিসাইডিং অফিসার শ্রী এম এ বেবি ভোট দিয়েছিলেন। ১৯৭৭ সালে তামিলনাড়ু ও নাগাল্যান্ডে রাষ্ট্রপতি শাসনের মেয়াদ বৃদ্ধি করতে এবং ১৯৯১ সালে লোকসভা ভেঙে দেওয়ার পর হরিয়ানায় রাষ্ট্রপতি শাসন বলবৎ করা প্রসঙ্গে রাজ্যসভার অনুমোদনই গৃহীত হয়েছিল। ২০১১-র ১৮ আগস্ট কলকাতা হাইকোর্টের বিচারপতি সৌমিত্র সেনের অপসারণের উদ্দেশ্যে রাজ্যসভায় উদ্যোগ নেওয়া হয়।


    ১৯৭৬-এর ১৫ নভেম্বর সংসদের ও সাংসদদের মর্যাদা হানির অপরাধে ডঃ সুব্রহ্মনিয়ম স্বামীকে বরখাস্ত করা হয়। ২০০৫-এর ২৩ নভেম্বর প্রশ্নোত্তর পর্বে বিষয় উত্থাপন করার জন্য টাকা চাওয়ার অভিযোগে সংসদের এথিক্স কমিটি ডঃ ছত্রপাল সিং-কে দোষী সাব্যস্ত করায় তাঁকে বরখাস্ত করা হয়। সংসদদের উন্নয়ন তহবিলে বিভিন্ন প্রকল্পের অনুমোদনের ক্ষেত্রে পদ্ধতিগত গরমিলের কারণে ডঃ স্বামী সাক্ষীজি মহারাজকে বরখাস্ত করা হয়।


    মহিলা সংরক্ষণ বিল নিয়ে আলোচনার সময় ২০১০ সালের ৯ মার্চ ২১৯তম অধিবেশনে ইচ্ছাকৃতভাবে বাধা দেওয়ার অভিযোগে শ্রী কামাল আখতার, শ্রী বীরপাল সিং যাদব, ডঃ এজাজ আলি, শ্রী সুভাষ প্রসাদ যাদব, শ্রী আমিল আলম খান ও শ্রী নন্দকিশোর যাদবকে ঐ অধিবেশনের জন্য বরখাস্ত করা হয়।


    উচ্চকক্ষের মানহানির অভিযোগে কক্ষের বার-এ প্রাক্তন সাংসদ শ্রী কে কে তিওয়ারিকে ১৯৯০ সালের ১ জুন একটি সংবাদপত্রে প্রকাশিত খবরের ওপর ভিত্তি করে সতর্ক করে দেওয়া হয়।


    পাঞ্জাবে রাষ্ট্রপতি শাসনের মেয়াদ বাড়ানোর লক্ষ্যে সংবিধানের ৩৫৬ ধারার সংশোধনের জন্য ৬৪তম সংশোধনী বিল রাজ্যসভায় পাস হলেও লোকসভা তা অনুমোদন করেনি। পাঁচটি বিল বিভিন্ন সময় লোকসভায় পাস হলেও রাজ্যসভা নানা কারণে তা বাতিল করে দেয়। ১৯৫৯ সালের পণ প্রতিরোধ বিল লোকসভায় অনুমোদিত হলেও রাজ্যসভা তাতে কিছু সংশোধন আনার প্রস্তাব দেয় যা লোকসভা সম্মতি দেয়নি। এই বিলটি ১৯৬১ সালের ৯ মে উভয় কক্ষের যৌথ অধিবেশনে অনুমোদিত হয়। একইভাবে, ১৯৭৮ সালের ‘দ্য ব্যাঙ্কিং সার্ভিস কমিশন (রিপিল) বিল’ ২০১৮ সালে ও সন্ত্রাসবাদ প্রতিরোধী বিল ২০০২ সালে যৌথ অধিবেশনের মাধ্যমে অনুমোদিত হয়েছে।


    উপরাষ্ট্রপতি, ‘রাজ্যসভা : দ্য জার্নি সিন্স ১৯৫২’ বইটি প্রকাশের পর বলেন, রাজ্যসভা প্রকৃত অর্থেই একটি সক্রিয় প্রাণবন্ত প্রতিষ্ঠান। এখানে জনগণের বিশেষত, তরুণ প্রজন্মের চাহিদা পূরণে সক্রিয়ভাবে কাজ করা উচিৎ। কিছু কিছু সুযোগ আমরা হয়তো গ্রহণ করতে পারিনি, কিন্তু নতুন ভারত গড়ার লক্ষ্যে আমাদের সংসদকে আরও কার্যকর করে তুলতে বিগত ৬৭ বছরের অভিজ্ঞতা থেকে আমরা অনেক কিছু শেখার চেষ্টা করব যার ফলে, যেসব সুযোগগুলি আমরা হারিয়েছি তার সদ্ব্যবহার করার অবকাশ সৃষ্টি হবে।


    SSS/CB/DM

    
    
    (Release ID: 1592004) Visitor Counter : 7
    
    
      Read this release in: English