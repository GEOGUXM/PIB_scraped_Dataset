      স্বরাষ্ট্র মন্ত্রক

      অসমে অনুপ্রবেশকারীদের চিহ্নিত করতে জাতীয় নাগরিক পঞ্জী
      Posted On: 20 NOV 2019 10:09PM by PIB Kolkata


    নয়াদিল্লি, ২০ নভেম্বর, ২০১৯


    কেন্দ্রীয় স্বরাষ্ট্র প্রতিমন্ত্রী শ্রী নিত্যানন্দ রাই আজ রাজ্যসভায় জাতীয় নাগরিক পঞ্জী বা এনআরসি সংক্রান্ত এক প্রশ্নের লিখিত জবাবে জানিয়েছেন যে, ১৯৫৫ সালের নাগরিকত্ব আইনের বিভিন্ন ধারার আওতায় অসমে জাতীয় নাগরিক পঞ্জী সংশোধন করার কাজ চলছে। তিনি আরও জানান, অসমে এনআরসি-র খসড়া তালিকা ২০১৮-র ৩০ জুলাই প্রকাশিত হয়। বিভিন্ন দাবি-দাওয়া ও আপত্তি নিরসনের পর চূড়ান্ত এনআরসি তালিকা গত ৩১ আগস্ট প্রকাশিত হয়েছে। চূড়ান্ত এনআরসি তালিকা অনুযায়ী যদি কোনও ব্যক্তি সন্তুষ্ট না হয়ে থাকেন, তা হলে তিনি তালিকা প্রকাশের ১২০ দিনের মধ্যে ফরেনার্স অর্ডার, ১৯৬৪-র আওতায় গঠিত ফরেনার্স ট্রাইব্যুনালে আবেদন জানাতে পারেন।


    শ্রী রাই আরও জানান, ফরেনার্স ট্রাইব্যুনালে দাখিল করা আবেদনের নিষ্পত্তির পরই বিতাড়ণের বিষয়টি আসবে। ১৯৪৬ সালের বিদেশি নাগরিক আইনের আওতায় অনুপ্রবেশকারীদের বিতাড়নের যে ক্ষমতা কেন্দ্রীয় সরকারকে দেওয়া হয়েছে, সেই ক্ষমতা ভারতীয় সংবিধানের ২৫৮(১) অনুচ্ছেদ অনুযায়ী অসম সরকারকে দেওয়া হয়েছে। সুতরাং, অসম সরকার প্রয়োজন-সাপেক্ষে একজন অনুপ্রবেশকারীর নাগরিকত্ব যাচাইয়ের পর তাকে বিতাড়িত করার সিদ্ধান্ত নিতে পারে।


    SSS/BD/SB

    
    
    (Release ID: 1592537) Visitor Counter : 5
    
    
      Read this release in: English