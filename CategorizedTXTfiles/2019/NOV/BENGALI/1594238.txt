      স্বরাষ্ট্র মন্ত্রক

      ভূমিধ্বসের ঝুঁকি হ্রাস ও এ ধরনের বিপর্যয় এড়ানো নিয়ে প্রথম আন্তর্জাতিক সম্মেলনের উদ্বোধন করলেন স্বরাষ্ট্র প্রতিমন্ত্রী শ্রী জি কিষাণ রেড্ডি
      Posted On: 29 NOV 2019 4:29PM by PIB Kolkata


    নয়াদিল্লি, ২৮ নভেম্বর, ২০১৯


    কেন্দ্রীয় স্বরাষ্ট্র প্রতিমন্ত্রী শ্রী জি কিষাণ রেড্ডি আজ নতুন দিল্লিতে ভূমিধ্বসের ঝুঁকি হ্রাস ও এ ধরনের বিপর্যয় এড়ানো নিয়ে আন্তর্জাতিক স্তরের প্রথম সম্মেলন উদ্বোধন করেন। এই উপলক্ষে শ্রী রেড্ডি ভূমিধ্বসের মতো বিপর্যয় মোকাবিলায় উন্নত প্রযুক্তি উদ্ভাবনের পাশাপাশি বিপর্যয়জনিত প্রভাব কমাতে প্রয়োজনীয় পরিকাঠামো গড়ে তোলার ওপর জোর দেন। তিনি বলেন, ভূমিধ্বসের ঘটনার ব্যাপারে সমগ্র বিশ্বই অবহিত কারণ, এ ধরনের ঘটনায় ব্যাপক জীবনহানি ও সম্পত্তির ক্ষয়ক্ষতি হয়ে থাকে। ভূমিধ্বসের ফলে একদিকে যেমন সড়ক, ভবন, সেতু, যোগাযোগ ব্যবস্থার মতো পরিকাঠামো ব্যাপক ক্ষয়ক্ষতি হয়, অন্যদিকে তেমনই অবশিষ্ট বিশ্বের সঙ্গে ক্ষতিগ্রস্ত এলাকার মানুষের যোগাযোগ ও যাতায়াত বন্ধ হয়ে যায়। এ ধরনের প্রাকৃতিক বিপর্যয় সংস্কৃতি ও ঐতিহ্য ধ্বংস করে দেয়। এমনকি, সংশ্লিষ্ট এলাকার মানুষের সাংস্কৃতিক ও ঐতিহাসিক পরিচিতিও নিশ্চিহ্ন হয়ে যায়।


    শ্রী রেড্ডি আরও বলেন, ভূমিধ্বস যদিও প্রাকৃতিক বিপর্যয়, তথাপি মানুষের আধুনিক জীবনশৈলী, লোভ-লালসা, দায়িত্বজ্ঞানহীন পরিকল্পনা সহ বিশ্ব উষ্ণায়ন ও জলবায়ু পরিবর্তনের মতো বিষয়গুলিও এ ধরনের বিপর্যয় ও ক্ষয়ক্ষতির অন্যতম কারণ। মানুষের অগ্রগতি ও সমৃদ্ধির যাত্রাপথে ভূমিধ্বস বড় চ্যালেঞ্জ ছুঁড়ে দিয়েছে বলে মন্তব্য করে মন্ত্রী বলেন, এই বিপর্যয় প্রাকৃতিক ভারসাম্য নষ্ট করে দেয়।


    ভারতকে প্রাকৃতিক বিপর্যয় মোকাবিলায় দক্ষ করে তুলতে এবং ভূমিধ্বসজনিত ক্ষয়ক্ষতি হ্রাসে সরকারি উদ্যোগগুলির কথা উল্লেখ করে শ্রী রেড্ডি জানান, ২০০৫ সালে বিপর্যয় ব্যবস্থাপনা আইন কার্যকর হওয়ার পর থেকে সরকার সংশ্লিষ্ট সকল পক্ষকে নিয়ে জেলা থেকে কেন্দ্রীয় স্তর পর্যন্ত সর্বত্রই বিপর্যয় প্রতিরোধী ক্ষমতা ও দক্ষতা বৃদ্ধির একাধিক উদ্যোগ নিয়েছে। ভারতকে বিপর্যয় মোকাবিলায় আরও দক্ষ করে তুলতে অনেক পথ অতিক্রম করতে হবে বলে মন্তব্য করে তিনি বলেন, বিপর্যয়ের ঝুঁকি হ্রাসে এ ধরনের সম্মেলন দেশকে আরও অভিজ্ঞ ও দক্ষ করে তুলবে।


    এই সম্মেলনে ন্যাশনাল ইনস্টিটিউট অফ ডিজাস্টার ম্যানেজমেন্টের কার্যনির্বাহী নির্দেশক মেজর জেনারেল মনোজ কুমার বিন্দল, জাতীয় বিপর্যয় ব্যবস্থাপনা কর্তৃপক্ষের সদস্য সচিব শ্রী জি ভি ভি শর্মা, স্বরাষ্ট্র মন্ত্রকের যুগ্ম সচিব শ্রী সঞ্জীব কে জিন্দল সহ বহু বিশিষ্ট ব্যক্তি উপস্থিত ছিলেন।


    CG/BD/DM

    
    
    (Release ID: 1594238) Visitor Counter : 5
    
    
      Read this release in: English