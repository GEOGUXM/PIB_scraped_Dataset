      তথ্যওসম্প্রচারমন্ত্রক

      তথ্যচিত্র নির্মাতারা আর্থিক ও দর্শক আকর্ষণ উভয় দিক থেকেই সমস্যার সম্মুখীন হন : ঊষা দেশপান্ডে
      Posted On: 25 NOV 2019 7:23PM by PIB Kolkata


    গোয়া, ২৫ নভেম্বর, ২০১৯


    তথ্যচিত্র নির্মাতারা আর্থিক অথবা দর্শক টানা উভয় দিক থেকেই সমস্যার সম্মুখীণ হয়ে থাকেন বলে মন্তব্য করলেন ভারতীয় তথ্যচিত্র নির্মাতা সংগঠনের সভাপতি শ্রীমতী ঊষা দেশপান্ডে। তিনি রবিবার পানাজি-তে ৫০তম ভারতীয় আন্তর্জাতিক চলচ্চিত্র উৎসব বা ইফি-তে এক সাংবাদিক সম্মেলনে একথা বলেন।


    শ্রীমতী দেশপান্ডে আরও বলেন, একজন তথ্যচিত্র নির্মাতার কাছে সবচেয়ে গুরুত্বপূর্ণ বিষয় হ’ল দর্শকদের কাছে পৌঁছনো। দেশে তথ্যচিত্র নির্মাতাদের উপযুক্ত মঞ্চ প্রদান করতে এই সংগঠন তথ্যচিত্র প্রদর্শনের আয়োজন করে থাকে। কেন্দ্রীয় সরকারের ফিল্মস্‌ ডিভিশনের সহায়তায় দেশের বহু শহরে প্রতি মাসের দ্বিতীয় ও চতুর্থ শুক্রবার বিভিন্ন ধরনের তথ্যচিত্র প্রদর্শনীর আয়োজন করা হচ্ছে। দেশের আরও ২০টি শহরে তথ্যচিত্র দেখানোর ব্যবস্থা করা হচ্ছে বলেও তিনি জানান।


    তথ্যচিত্র নির্মাতারা কম-বেশি সাংবাদিকদের মতোই কাজ করে থাকেন। শ্রীমতী দেশপান্ডে সতর্ক করে দিয়ে বলেন, সামাজিক বিষয়ে তথ্যচিত্র নির্মাণের সময় সংশ্লিষ্ট সকলকে নিরপেক্ষ মনোভাব বজায় রাখতে হবে। তথ্যচিত্র নির্মাণে আগ্রহী ছাত্রছাত্রীদের উপযুক্ত প্রশিক্ষণের জন্য চারটি বিশ্ববিদ্যালয়ের সঙ্গে সহযোগিতায় কর্মশিবিরের আয়োজন করা হবে বলেও সংগঠনের সাধারণ সচিব শ্রী শঙ্কর দেশাই জানান। দূরদর্শনে তথ্যচিত্র প্রদর্শনের জন্য যে শ্লট পাওয়া গেছে, ইতিমধ্যেই সেখানে প্রায় ৬০টি ছবি দেখানো হয়েছে। তথ্যচিত্র সম্প্রচারিত হলেই নির্মাতারা আর্থিক দিক থেকে লাভবান হবেন। তথ্যচিত্র নির্মাণের ক্ষেত্রে উপযুক্ত নীতি গ্রহণের জন্যও শ্রী দেশাই সরকারের সহযোগিতা চান। উল্লেখ করা যেতে পারে, পানাজি-তে আয়োজিত ইফি-র পাশাপাশি, ২৫ – ২৭শে নভেম্বর পর্যন্ত ভারতীয় তথ্যচিত্র নির্মাতা সংগঠনের পক্ষ থেকে ওপেন ফোরামের আয়োজন করা হয়েছে। এই ফোরামে তথ্যচিত্রের বিষয়ে নানা দিক নিয়ে আলাপ-আলোচনা হবে।


    CG/BD/SB

    
    
    (Release ID: 1593495) Visitor Counter : 3
    
    
      Read this release in: English