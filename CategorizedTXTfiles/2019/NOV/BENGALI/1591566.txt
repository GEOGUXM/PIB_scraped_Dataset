      প্রধানমন্ত্রীরদপ্তর

      একাদশ ব্রিকস্‌ শিখর সম্মেলনের ফাঁকে রাশিয়ার রাষ্ট্রপতির সঙ্গে প্রধানমন্ত্রীর সাক্ষাৎ
      Posted On: 14 NOV 2019 3:01PM by PIB Kolkata


    নয়াদিল্লি, ১৪ নভেম্বর, ২০১৯


    প্রধানমন্ত্রী শ্রী নরেন্দ্র মোদী ব্রাসিলিয়ায় একাদশ ব্রিকস্‌ শিখর সম্মেলনের ফাঁকে বুধবার রাশিয়ার রাষ্ট্রপতি মিঃ ভ্লাদিমির পুতিনের সঙ্গে সাক্ষাৎ করেন। চলতি বছরে দুই নেতার মধ্যে এটি চতুর্থ সাক্ষাৎ।


    বৈঠকে উভয় নেতাই প্রধানমন্ত্রীর ভ্লাদিভোস্তক সফর পরবর্তী সময়ে দ্বিপাক্ষিক সম্পর্কের অগ্রগতি পর্যালোচনা করেন। প্রধানমন্ত্রী শ্রী মোদী ভারতের প্রতিরক্ষা মন্ত্রী তথা পেট্রোলিয়াম ও প্রাকৃতিক গ্যাস মন্ত্রীর সফল রাশিয়া সফরের কথা বিশেষভাবে উল্লেখ করেন।


    দ্বিপাক্ষিক বাণিজ্যিক লেনদেনের পরিমাণ ২০২৫ সালের আগেই ২৫ বিলিয়ন মার্কিন ডলারে পৌঁছে যাওয়ায় উভয় নেতাই সন্তোষ প্রকাশ করেন। আঞ্চলিক স্তরে বাণিজ্যিক ক্ষেত্রে যে সমস্ত বাধা-বিপত্তিগুলি রয়েছে, তা দূর করতে আগামী বছর সেদেশে এবং ভারতে প্রথম দ্বিপাক্ষিক আঞ্চলিক ফোরামে বৈঠক হবে বলেও সিদ্ধান্ত হয়েছে।


    তেল ও প্রাকৃতিক গ্যাস আমদানির ক্ষেত্রে স্থিতিশীলতা ও অগ্রগতির বিষয়গুলি নিয়েও দুই নেতা আলোচনা করেন। রাষ্ট্রপতি পুতিন সুমেরু অঞ্চলে প্রাকৃতিক গ্যাসের যে বিপুল ভান্ডার রয়েছে, তার সম্ভাবনাকে কাজে লাগানোর জন্য ভারতীয় লগ্নির আহ্বান জানান।


    উভয় নেতাই ভারতের নাগপুর – সেকেন্দ্রাবাদ শাখায় ট্রেনের গতি আরও বাড়ানোর লক্ষ্যে পরিকাঠামো উন্নয়নে অগ্রগতির বিষয়টি নিয়েও আলোচনা করেন। প্রতিরক্ষা সহ অসামরিক আনবিক শক্তি ক্ষেত্রে সহযোগিতার অগ্রগতিতেও দু’জনেই সন্তোষ প্রকাশ করেন। অসামরিক পারমাণবিক শক্তি ক্ষেত্রে তৃতীয় পক্ষের সহযোগিতার সম্ভাবনাগুলিকেও উভয় নেতাই স্বাগত জানান।


    আন্তর্জাতিক বিভিন্ন বিষয়ে অভিন্ন দৃষ্টিভঙ্গী ও অবস্থানের কথা উল্লেখ করে উভয় নেতাই ভবিষ্যতে আরও নিবিড় আলাপ-আলোচনা চালিয়ে যাওয়ার ব্যাপারে সহমত প্রকাশ করেন।


    আগামী বছর মস্কোয় বিজয় দিবস উদযাপন অনুষ্ঠানে প্রধানমন্ত্রী শ্রী মোদীকে আমন্ত্রণের কথা রাষ্ট্রপতি পুতিন পুনরায় স্মরণ করিয়ে দেন। প্রধানমন্ত্রী শ্রী মোদী এই আমন্ত্রণ সাদরে গ্রহণ করেছেন।


    CG/BD/SB

    
    
    (Release ID: 1591566) Visitor Counter : 3
    
    
      Read this release in: English