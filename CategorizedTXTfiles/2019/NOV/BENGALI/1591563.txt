      অর্থমন্ত্রক

      ভারত-সুইজারল্যান্ড সচিব স্তরের দ্বিপাক্ষিক বৈঠকে কর এড়ানোর মোকাবিলায় সহযোগিতা নিয়ে আলোচনা
      Posted On: 14 NOV 2019 2:20PM by PIB Kolkata


    নয়াদিল্লি, ১৩ নভেম্বর, ২০১৯


    বিদেশের অ্যাকাউন্টে জমা কালো টাকার মোকাবিলা করাই ভারত সরকারের অগ্রাধিকার। কর এড়ানোর বিরুদ্ধে লড়াইয়ে সহযোগিতা বৃদ্ধির জন্য প্রধানমন্ত্রী শ্রী নরেন্দ্র মোদী এবং সুইস রাষ্ট্রপতি মিঃ উয়েলির মধ্যে চুক্তি অনুযায়ী দুই পক্ষই কর বিষয়ে দ্রুত তথ্য আদানপ্রদানে নিবিড়ভাবে কাজ করছে।


    এই সহযোগিতা আরও বাড়াতে রাজস্ব সচিব ডঃ অজয়ভূষণ পাণ্ডে এবং সুইজারল্যান্ডের আন্তর্জাতিক অর্থ বিষয়ক বিদেশ সচিব শ্রীমতী ড্যানিয়েলা স্টোফেল আজ নতুন দিল্লিতে বৈঠক করলেন। কর বিষয়ে প্রশাসনিক সহযোগিতার ক্ষেত্রে গত কয়েক বছরে যে অগ্রগতি হয়েছে বিশেষ করে, এইচএসবিসি মামলায় সুইজারল্যান্ড যে সহযোগিতা করেছে সেই নিয়ে দুই সচিবই সন্তোষ প্রকাশ করেছেন।


    ২০১৯-এর সেপ্টেম্বরে দুই দেশের মধ্যে স্বয়ংক্রিয়ভাবে প্রথম আর্থিক অ্যাকাউন্টের তথ্য হস্তান্তরকে স্বাগত জানিয়ে দুই সচিবই কর এড়িয়ে বিদেশে গচ্ছিত টাকার মোকাবিলায় আন্তর্জাতিক কর স্বচ্ছতা প্রসঙ্গে তাঁদের দেশের দায়বদ্ধতার কথা জানিয়েছেন। এই স্বয়ংক্রিয় আর্থিক তথ্য আদানপ্রদানের ফলে আর্থিক স্বচ্ছতার ক্ষেত্রে একটি নতুন যুগের সূচনা হয়েছে। এর ফলে, ভারতের কর প্রশাসন সুইজারল্যান্ডে ভারতীয়দের ব্যাঙ্ক অ্যাকাউন্টগুলির সমস্ত তথ্য এখন থেকে জানতে পারবে। আদানপ্রদানের জন্য তথ্যের গুণমান নিয়মিত বৃদ্ধির লক্ষ্যে দুই দেশের অভিজ্ঞতা ভাগ করে নেওয়ার জন্য উপযুক্ত কর্তৃপক্ষকে উৎসাহ দিয়েছেন সচিবরা।


    রাজস্ব সচিব এবং সুইস বিদেশ সচিব অর্থনীতির ডিজিটালাইজেশন থেকে উদ্ভূত সমস্যাগুলির মোকাবিলা নিয়েও কথা বলেন। সুসংহত আন্তর্জাতিক পদক্ষেপের বিষয়েও তাঁরা সম্মত হন। ঠিকঠাক কর আদায় এবং দীর্ঘস্থায়ী ভিত্তিতে কাঙ্খিত উন্নয়নের জন্য করের ভিত্তি যাতে ঠিক থাকে এবং মুনাফা দেখানোর বিষয়ে কোন সংস্থা যাতে অনৈতিক কাজ না করতে পারে, সেই বিষয়ে তাঁরা কথা বলেন।


    ভারত-সুইজারল্যান্ড কর বিষয়ক চুক্তির অধীনে দুই দেশের সহযোগিতা বৃদ্ধির জন্য উপযুক্ত স্তরে নিয়মিত আলোচনাতেও সম্মত হয়েছেন সচিবরা। পারস্পরিক বন্ধুত্ব এবং সহযোগিতার স্বার্থে এই আলোচনা এগিয়ে নিয়ে যেতে রাজি হয়েছেন তাঁরা।


    বৈঠকের শেষে দুই সচিব একটি যৌথ বিবৃতি স্বাক্ষর করেন।


    CG/AP/DM

    
    
    (Release ID: 1591563) Visitor Counter : 5
    
    
      Read this release in: English