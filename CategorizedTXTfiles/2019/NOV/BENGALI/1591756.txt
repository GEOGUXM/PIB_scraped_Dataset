      ক্ষুদ্র, অতিক্ষুদ্রওমাঝারিশিল্পমন্ত্রক

      ৩৯তম ভারত আন্তর্জাতিক বাণিজ্য মেলার উদ্বোধন করলেন গড়করি
      Posted On: 15 NOV 2019 5:25PM by PIB Kolkata


    নয়াদিল্লি, ১৪ নভেম্বর, ২০১৯


    কেন্দ্রীয় সড়ক পরিবহণ ও মহাসড়ক এবং অতিক্ষুদ্র, ক্ষুদ্র ও মাঝারি উদ্যোগ মন্ত্রী শ্রী নীতিন গড়করি বৃহস্পতিবার নতুন দিল্লিতে ৩৯তম ভারত আন্তর্জাতিক বাণিজ্য মেলার (আইআইটিএফ) উদ্বোধন করেন। এই অনুষ্ঠানে শিল্প ও বাণিজ্য দপ্তরের প্রতিমন্ত্রী শ্রী সোম পারকাশ উপস্থিত ছিলেন। বিশ্ব ব্যাঙ্কের সহজে ব্যবসা করার সূচকের নিরিখে ভারত ২০১৪ সালে ১৪২তম স্থানে ছিল। সর্বশেষ প্রকাশিত তথ্যে ভারত ৬৩তম স্থানে উঠে এসেছে। এই অনন্য সাফল্যে অনুপ্রাণিত হয়ে এবারের মেলার বিষয় ‘সহজে ব্যবসা করা – ইজ অফ ডুয়িং বিজনেস’।


    এই উপলক্ষে আয়োজিত অনুষ্ঠানে শ্রী গড়করি বলেন, অতিক্ষুদ্র, ক্ষুদ্র ও মাঝারি শিল্পোদ্যোগে দেশ প্রভূত উন্নতি করেছে। দেশের মোট রপ্তানির ২৯ শতাংশ এই ক্ষেত্র থেকেই হয়। সম্প্রতি এই ক্ষেত্রে ১ কোটিরও বেশি মানুষের কর্মসংস্থানের সৃষ্টি হয়েছে। মন্ত্রী অতিক্ষুদ্র, ক্ষুদ্র ও মাঝারি শিল্পোদ্যোগকে দেশের উন্নয়নের চালিকাশক্তি বলে বর্ণনা করেন।


    শিল্পোদ্যোগীদের নতুন নতুন ধারণা প্রয়োগ করে ব্যয় হ্রাস, নকশা ও বাণিজ্যের উন্নতির লক্ষ্যে কাজ করার আহ্বান জানান তিনি। বিভিন্ন রাজ্য কাঁচামাল ও খনিজ সম্পদে সমৃদ্ধ। মন্ত্রী বলেন, এগুলিকে ব্যবহার করে ব্যবসা-বাণিজ্য ও শিল্পের সুযোগ গড়ে তুলতে হবে। আন্তর্জাতিক স্তরে স্বীকৃত গুণমানসম্পন্ন আধুনিক প্রযুক্তি প্রশিক্ষণ কেন্দ্র গড়ে তোলার জন্য সরকার বিভিন্ন উদ্যোগ নিচ্ছে বলে মন্ত্রী জানান।


    শিল্প ও বাণিজ্য প্রতিমন্ত্রী শ্রী সোম পারকাশ তাঁর ভাষণে, ৩৯তম আইআইটিএফ-এর মূল ভাবনা ‘ইজ অফ ডুয়িং বিজনেস’-এর বিষয়ে বিস্তারিত বলেন। দেশের অর্থনীতিকে ৫ লক্ষ কোটি মার্কিন ডলারের সমতুল অর্থনীতিতে পরিণত করা ও ২০২২ সালের মধ্যে কৃষকদের আয় দ্বিগুণ করার লক্ষ্যে অতিক্ষুদ্র, ক্ষুদ্র ও মাঝারি শিল্পোদ্যোগ ক্ষেত্রের গুরুত্বপূর্ণ ভূমিকার কথা তিনি উল্লেখ করেন। আন্তর্জাতিক স্তরে ‘ব্র্যান্ড ইন্ডিয়া’র প্রচারে এই ধরনের মেলা গুরুত্বপূর্ণ ভূমিকা নিয়ে থাকে বলে তিনি উল্লেখ করেন। আইআইটিএফ, ২০১৯-এ একবার ব্যবহারযোগ্য প্লাস্টিক নিষিদ্ধ করার সিদ্ধান্তকে মন্ত্রী স্বাগত জানান।


    এই মেলায় বৃহৎ প্রতিষ্ঠান, অতিক্ষুদ্র, ক্ষুদ্র ও মাঝারি শিল্পোদ্যোগ, অসরকারি সংগঠন, বিভিন্ন শিল্পী, স্বনির্ভর গোষ্ঠীগুলির উৎপাদিত সামগ্রী ও পরিষেবার নমুনা সম্ভাব্য গ্রাহকদের কাছে পৌঁছে দেওয়ার সুযোগ রয়েছে। কেন্দ্র ও রাজ্য সরকারগুলির এবং বিভিন্ন সংস্থার সংস্কারমূলক নানা উদ্যোগের তথ্য, নতুন কর্মসূচি ও উদ্যোগের খবর এই মেলা থেকে পাওয়া যাবে।


    অস্ট্রেলিয়া, ইরান, ব্রিটেন, ভিয়েতনাম, বাহরিন, বাংলাদেশ, ভুটান, চিন, মিশর, হংকং ও ইন্দোনেশিয়া সহ বিভিন্ন দেশ ১৪ দিনের এই বাণিজ্য মেলায় অংশগ্রহণ করেছে। আফগানিস্তান এই মেলায় অংশীদার দেশ ও বিহার এবং ঝাড়খণ্ড ‘ফোকাস স্টেট’।


    আর্থ-সামাজিক ক্ষমতায়ন ও শিল্পের জন্য ভারতের নানা উদ্যোগে এই মেলা বিশেষভাবে সহায়ক ভূমিকা পালন করে। দেশে শিল্পোদ্যোগের বিভিন্ন উদাহরণ এই মেলা থেকে পাওয়া সম্ভব।


    CG/CB/DM

    
    
    (Release ID: 1591756) Visitor Counter : 5
    
    
      Read this release in: English