      স্বরাষ্ট্র মন্ত্রক

      আপৎকালীন পরিস্হিতি প্রতিরোধ ও তার মোকাবিলার সঙ্গে যুক্ত সাংহাই সহযোগিতা সংগঠনের সদস্য রাষ্ট্রগুলির বিভাগীয় দপ্তরের প্রধানদের দশম বৈঠকে অমিত শাহের ভাষণ
      Posted On: 08 NOV 2019 5:23PM by PIB Kolkata


    নয়াদিল্লি, ০৮ নভেম্বর , ২০১৯


    কেন্দ্রীয় স্বরাষ্ট্রমন্ত্রী অমিত শাহ আজ নতুন দিল্লীতে আপৎকালীন পরিস্হিতি প্রতিরোধ ও তার মোকাবিলার সঙ্গে যুক্ত সাংহাই সহযোগিতা সংগঠনের (এসসিও) সদস্য রাষ্ট্রগুলির বিভাগীয় দপ্তরের প্রধানদের দশম বৈঠকে ভাষণ দেন।


    এই উপলক্ষ্যে স্বরাষ্ট্রমন্ত্রী এসসিও-র সদস্য রাষ্ট্রগুলি থেকে আগত প্রতিনিধিদের উষ্ণ অভ্যর্থনা জানান। তিনি বলেন, এই অঞ্চলে বহুপাক্ষিক, রাজনৈতিক, অর্থনৈতিক ও মানুষের সঙ্গে মানুষের যোগাযোগ স্হাপনের ক্ষেত্রে সমস্ত সদস্য রাষ্ট্রের প্রয়াসের মধ্যে আরও সমন্বয় গড়ে তোলার লক্ষ্যে এসসিও-কে বিশেষ গুরুত্ব দিয়ে থাকে।


    আঞ্চলিক সুসম্পর্ক বজায় রাখার ক্ষেত্রে এক উপযুক্ত মঞ্চ হিসেবে এসসিও-র বিশেষ গুরুত্বের কথা উল্লেখ করে শ্রী শাহ জানান, ভারত বিগত দুই বছরে ২০টির বেশি মন্ত্রী পর্যায়ের বৈঠকে যোগ দিয়েছে। ভারত উপমহাদেশীয় অঞ্চলে মানবিক সহায়তা ও বিপর্যয় জনিত পরিস্হিতির মোকাবিলার ক্ষেত্রে ভারত সর্বপ্রথমে উদ্যোগী হয়েছে। জীবনহানি ও সম্পত্তির ক্ষয়ক্ষতি কমাতে বিপর্যয় প্রতিরোধী পরিকাঠামো গড়ে তোলার জন্য তিনি সংশ্লিষ্ট সকল পক্ষের প্রতি আহ্বান জানান। এ প্রসঙ্গে তিনি বলেন, প্রধানমন্ত্রী শ্রী নরেন্দ্র মোদী নিউ ইয়র্কে রাষ্ট্রসঙ্ঘের জলবায়ু পরিবর্তনের মোকাবিলা সংক্রান্ত শীর্ষ বৈঠকে বিপর্যয় প্রতিরোধী পরিকাঠামো গড়ে তোলার জন্য জোট গঠনের সূচনা করেছেন।


    ভারতে প্রথমবার এসসিও-র মন্ত্রীপর্যায়ের বৈঠক আয়োজনে গর্ব প্রকাশ করে স্বরাষ্ট্রমন্ত্রী বলেন, এই বৈঠক বিপর্যয় প্রতিরোধী পরিকাঠামো গড়ে তোলার লক্ষ্যে কার্যকর রণকৌশল নিয়ে আলাপ-আলোচনার জন্য সমস্ত এসসিও সদস্য রাষ্ট্রকে এক জায়গায় নিয়ে আসবে। ভবিষ্যৎ বিপর্যয় জনিত পরিস্হিতির মোকাবিলার ক্ষেত্রেও সেরা পন্হা-পদ্ধতিগুলি আদান-প্রদানের ক্ষেত্রে পারস্পরিক দক্ষতার বিষয়গুলি নিয়েও বৈঠকে আলোচনা হবে বলেও তিনি জানান।


    বিপর্যয় ব্যবস্হাপনার ক্ষেত্রে জলবায়ু পরিবর্তন এখন নতুন চ্যালেঞ্জ ছুঁড়ে দিয়েছে মন্তব্য করে শ্রী শাহ বলেন, সাধারণ মানুষকে বিপর্যয়ের প্রভাব থেকে সুরক্ষিত রাখার লক্ষ্যে এসসিওভুক্ত সব দেশকে আন্তরিক ও সঙ্ঘবদ্ধ প্রয়াস নিতে হবে। তিনি আশাপ্রকাশ করেন, শহরাঞ্চলে ভূমিকম্পের পর ত্রাণ ও উদ্ধার সংক্রান্ত যৌথ মহড়া তথা নতুন দিল্লীতে আয়োজিত মন্ত্রী পর্যায়ের এই বৈঠক থেকে অদূর ভবিষ্যতে বিপর্যয় মোকাবিলার লক্ষ্যে কর্মপরিকল্পনা চূড়ান্ত করা সম্ভব হবে। এই বৈঠকে আজ যে প্রটোকল স্বাক্ষরিত হতে চলেছে তা এসসিওভুক্ত দেশগুলির মধ্যে বিপর্যয় ব্যবস্হাপনার ক্ষেত্রে আরও বেশি সহযোগিতা গড়ে তোলার নতুন পথ খুলে দেবে বলেও শ্রী শাহ অভিমত প্রকাশ করেন।


    CG/ BD /NS

    
    
    (Release ID: 1591036) Visitor Counter : 2
    
    
      Read this release in: English