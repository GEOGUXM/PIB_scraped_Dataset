      তথ্যওসম্প্রচারমন্ত্রক

      সত্যজিৎ রায় ফিল্ম অ্যান্ড টেলিভিশন ইনস্টিটিউটে আজ থেকে শুরু হল পঞ্চম ভারতীয় আন্তর্জাতিক বিজ্ঞান চলচ্চিত্র উৎসব
      Posted On: 06 NOV 2019 5:59PM by PIB Kolkata


    কলকাতা, ৬ নভেম্বর, ২০১৯


    পঞ্চম ভারতীয় আন্তর্জাতিক বিজ্ঞান চলচ্চিত্র উৎসবের আসর বসেছে কলকাতায়। এরই অঙ্গ হিসেবে আজ কলকাতার সত্যজিৎ রায় ফিল্ম অ্যান্ড টেলিভিশন ইনস্টিটিউটে শুরু হল বিজ্ঞান-ভিত্তিক চলচ্চিত্র প্রদর্শনী। বিজ্ঞান প্রসারের সহায়তায় এই উৎসবের আয়োজন করা হয়েছে। অনুষ্ঠানের সূচনায় সত্যজিৎ রায় ফিল্ম অ্যান্ড টেলিভিশন ইনস্টিটিউটের অধিকর্তা ডঃ দেবমিত্রা মিত্র বলেন, সাধারণ মানুষের মধ্যে বিজ্ঞানকে আরও বেশি জনপ্রিয় এবং নতুন প্রজন্মের চলচ্চিত্র নির্মাতাদের আগ্রহী করে তুলতে এই উৎসবের আয়োজন করা হয়েছে। তিনি বলেন, বিজ্ঞান-ভিত্তিক চলচ্চিত্র সাধারণ মানুষের মধ্যে বৈজ্ঞানিক ভাবধারা গড়ে তুলতে সাহায্য করে।


    সেন্টার ফর সায়েন্টিফিক অ্যান্ড ইন্ডাস্ট্রিয়াল রিসার্চ (সিএসআইআর) এবং ন্যাশনাল ইনস্টিটিউট অফ সায়েন্স কমিউনিকেশন অ্যান্ড ইনফরমেশন রিসোর্স (এনআইএসসিএআইআর)-এর অধিকর্তা অধ্যাপক মনোজ কুমার পাটাইরিয়া বলেন, এই ধরনের চলচ্চিত্র উৎসবের উদ্দেশ্যই হল উৎসবে অংশগ্রহণকারী ছাত্রছাত্রী এবং চলচ্চিত্র নির্মাতাদের মধ্যে বিজ্ঞান ও প্রযুক্তির ভাবধারা গড়ে তোলা ও প্রসার ঘটানো। তিনি বিজ্ঞান ও প্রযুক্তির ওপর আরও বেশি করে চলচ্চিত্র নির্মাণের জন্য এসআরএফটিআই-এর ছাত্রছাত্রী ও চলচ্চিত্র নির্মাতাদের এগিয়ে আসার আহ্বান জানান। অনুষ্ঠানে, বিশিষ্ট কবি ও চলচ্চিত্র নির্মাতা শ্রী বুদ্ধদেব দাশগুপ্ত বিজ্ঞান-ভিত্তিক চলচ্চিত্র নির্মাণের জন্য কেন্দ্রীয় তথ্য ও সম্প্রচার মন্ত্রকের পক্ষ থেকে আর্থিক সাহায্যের আর্জি জানান। স্যুইজারল্যান্ডের পরিবেশবিদ ও চলচ্চিত্র নির্মাতা শ্রীমতী ব্রিগেট আট্টার কোরনেকি সাধারণ মানুষের স্বার্থে পরিবেশ-ভিত্তিক চলচ্চিত্র নির্মাণের ওপর বিশেষ জোর দেন।


    এসআরএফটিআই-এর ‘মিশন মঙ্গল’, ‘পরমাণু’, ‘ইন্ডিয়ান সায়েন্টিফিক সাউথ পোল এক্সপিডিশন, ২০১৯’, ‘দ্য ফেক গ্যালিলিও মুন’, ‘অ্যাটাপিওর্স : দ্য মিস্ট্রি অফ হিউম্যান ইভোলিউশন’ ছবিগুলি প্রদর্শিত হবে এই চলচ্চিত্র উৎসবে।


    এদিন উদ্বোধনী অনুষ্ঠানে উপস্থিত ছিলেন আইএসএফএফআই-২০১৯-এর নমিনেশন জুরি চেয়ার অধ্যাপক শম্ভুনাথ সিং, পদার্থবিদ অধ্যাপক পার্থ ঘোষ, বিশিষ্ট লেখক, দার্শনিক ও সঙ্গীতকার শ্রী অভিষেক শর্মা সহ একাধিক চলচ্চিত্র নির্দেশক ও লেখক।


    CG/SS/DM

    
    
    (Release ID: 1590646) Visitor Counter : 6
    
    
      Read this release in: English