      প্রতিরক্ষামন্ত্রক

      ভারত-রাশিয়া আন্তঃসরকারি সামরিক কমিশন এবং সামরিক প্রযুক্তি সহযোগিতা সংক্রান্ত ১৯তম বৈঠকে যৌথভাবে সভাপতিত্ব করলেন প্রতিরক্ষা মন্ত্রী শ্রী রাজনাথ সিং
      Posted On: 07 NOV 2019 4:53PM by PIB Kolkata


    নয়াদিল্লি, ৬ নভেম্বর, ২০১৯


    ভারতের প্রতিরক্ষা মন্ত্রী শ্রী রাজনাথ সিং এবং রাশিয়ার প্রতিরক্ষা মন্ত্রী জেনারেল সারগেই শৈগু মস্কোতে আজ ১৯তম ভারত-রাশিয়া আন্তঃসরকারি সামরিক কমিশন এবং সামরিক প্রযুক্তি সহযোগিতা সংক্রান্ত ১৯তম বৈঠকে যৌথভাবে সভাপতিত্ব করেন।


    এই বৈঠক উপলক্ষে শ্রী রাজনাথ সিং-কে সেন্ট্রাল মস্কোতে রাশিয়ার প্রতিরক্ষা মন্ত্রকে গার্ড অফ অনার দেওয়া হয়। প্রতিরক্ষা মন্ত্রী হিসেবে প্রথম রাশিয়া সফরের জন্য শ্রী সিং-কে স্বাগত জানিয়ে জেনারেল শৈগু ভারতকে সে দেশের এক বিশেষ কৌশলগত প্রতিরক্ষা অংশীদার হিসেবে বর্ণনা করেন। শ্রী সিং জোর দিয়ে বলেন, দুই দেশের মধ্যে বিশেষ ও সুবিধাসম্পন্ন কৌশলগত অংশীদারিত্ব গত সেপ্টেম্বর মাসে ভ্লাদিভোস্তক শীর্ষ সম্মেলনের প্রেক্ষিতে আরও জোরদার হয়েছে। যৌথ উদ্যোগের মাধ্যমে ভারতে প্রতিরক্ষা সাজ-সরঞ্জাম উৎপাদনের ক্ষেত্রে আন্তঃসরকারি চুক্তির গুরুত্বের কথা উল্লেখ করে ভারতের প্রতিরক্ষা মন্ত্রী বলেন, এর ফলে, উৎপাদন খরচ যেমন কমবে, তেমনই সাজ-সরঞ্জামের সময়মতো সরবরাহও সম্ভব হবে। পাশাপাশি, দেশীয়করণে অগ্রগতি হবে। আশা করা হচ্ছে, আন্তঃসরকারি চুক্তির ফলে ‘মেক ইন ইন্ডিয়া’ কর্মসূচিতে আরও গতি আসবে।


    ভারতের প্রতিরক্ষা মন্ত্রীর আমন্ত্রণের প্রেক্ষিতে সে দেশের প্রতিরক্ষা মন্ত্রী আগামী বছর ফেব্রুয়ারি মাসের গোড়ায় উত্তরপ্রদেশের লক্ষ্ণৌতে প্রতিরক্ষা প্রদর্শনীতে রাশিয়ার অংশগ্রহণের আশ্বাস দেন। ভারতে বিশ্ব বিখ্যাত কালাশনিকভ একে-২০৩ রাইফেল উৎপাদনের জন্য যৌথ উদ্যোগে গঠিত ভারত-রাশিয়া রাইফেল্‌স প্রাইভেট লিমিটেড-এর কাজকর্ম দ্রুত চালু করার ব্যাপারে রাশিয়া প্রস্তুত রয়েছে বলেও জানানো হয়।


    দুই প্রতিরক্ষা মন্ত্রীর বৈঠকে অভিন্ন স্বার্থ-সংশ্লিষ্ট একাধিক আন্তর্জাতিক বিষয় নিয়েও বিশদে আলোচনা হয়। সে দেশের প্রতিরক্ষা মন্ত্রী সিরিয়ায় রাশিয়ার অভিযান নিয়ে ভারতের প্রতিরক্ষা মন্ত্রীকে অবহিত করেন। সন্ত্রাস দমনের ক্ষেত্রে ভারতকে সবরকম সাহায্য দানের ব্যাপারে রাশিয়ার প্রতিশ্রুতির কথা পুনরায় উল্লেখ করে সে দেশের প্রতিরক্ষা মন্ত্রী বলেন, সন্ত্রাস দমনের ক্ষেত্রে নতুন দিল্লির নিরাপত্তা সংক্রান্ত উদ্বেগের বিষয়গুলিতে রাশিয়া সর্বদাই অগ্রাধিকার দিয়ে থাকে। ভারতের প্রতিরক্ষা ক্ষমতা বাড়াতে সে দেশের প্রতিরক্ষা মন্ত্রী যাবতীয় সাহায্যের আশ্বাস দেন। ভারতের প্রতি দৃঢ় সমর্থনের জন্য শ্রী রাজনাথ সিং রাশিয়ার প্রশংসা করেন।


    ভারত ও রাশিয়ার সেনাবাহিনীর মধ্যে দীর্ঘস্থায়ী বন্ধুত্বের প্রতীক হিসেবে শ্রী সিং সে দেশের প্রতিরক্ষা মন্ত্রীকে ভারতীয় সেনাবাহিনীর তিনটি শাখাকে ভিত্তি করে নির্মিত ত্রিভূজাকৃতি বিশিষ্ট একটি পাত্র উপহার দেন। শ্রী সিং তাঁর রাশিয়া সফরের শেষ পর্যায়ে আগামীকাল বৃহস্পতিবার সেন্ট পিটার্সবার্গ সফর করবেন। সেখানে তিনি পিসকারেভস্কি স্মৃতি সমাধিস্থলে পুষ্পার্ঘ্য অর্পণ করে শ্রদ্ধা জানাবেন।


    CG/BD/DM

    
    
    (Release ID: 1590875) Visitor Counter : 7
    
    
      Read this release in: English