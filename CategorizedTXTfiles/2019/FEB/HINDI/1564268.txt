      पोत परिवहन मंत्रालय

      प्रमुख बंदरगाहों ने अप्रैल 2018-जनवरी 2019 के दौरान कार्गो संचालन में 3.11 प्रतिशत की वृद्धि दर्ज की
      Posted On: 12 FEB 2019 6:22PM by PIB Delhi


    भारत के प्रमुख बंदरगाहों ने अप्रैल 2018-जनवरी 2019 के दौरान 578.86 मिलियन टन कार्गो का संचालन किया है , जो पिछले वर्ष की समान अवधि में संचालित 561.39 मिलिटन टन कार्गो की तुलना में 3.11 प्रतिशत अधिक है।


    अप्रैल 2018-जनवरी 2019 के दौरान कोलकाता (हल्दिया सहित) , पारादीप , विशाखापत्‍तनम , कामराजार , चेन्‍नई , कोचीन , न्‍यू मंगलोर , जेएनपीटी और दीनदयाल समेत नौ बंदरगाहों ने यातायात में धनात्‍मक वृद्धि दर्ज की है।


    प्रमुख बंदरगाहों पर कार्गो संचालन :


    · सर्वाधिक बढ़ोतरी कामराजार बंदरगाह (15.56 प्रतिशत) द्वारा दर्ज की गई है। इसके बाद क्रमश: हल्दिया सहित कोलकाता बंदरगाह (9.86 प्रतिशत) , कोचीन (8 प्रतिशत) , जेएनपीटी (7.46 प्रतिशत) और पारादीप बंदरगाह (6.4 प्रतिशत) का नंबर आता है।


    · कामराजार बंदरगाह के कार्गो संचालन में वृद्धि मुख्‍यत: कंटेनर यातायात में बढ़ोतरी (21.7 प्रतिशत) की बदौलत आई है। इसके बाद अन्‍य विविध कार्गो (41.23 प्रतिशत) , अन्‍य द्रव (11.63 प्रतिशत) , पेट्रोलियम , तेल एवं लुब्रिकेंट यानी पीओएल (9.14 प्रतिशत) और ताप एवं वाष्‍प कोयले (5.18 प्रतिशत) का नंबर आता है।


    · कोलकाता बंदरगाह पर यातायात में 9.86 प्रतिशत की समग्र वृद्धि दर्ज की गई है। इसी तरह कोलकाता डॉक सिस्‍टम (केडीएस) ने 4.68 प्रतिशत की यातायात वृद्धि दर्शायी है , जबकि हल्दिया डॉक कॉम्‍प्‍लेक्‍स (एचडीसी) ने 12.11 प्रतिशत की वृद्धि दर्ज की है।


    · अप्रैल 2018-जनवरी 2019 के दौरान दीनदयाल (कांडला) बंदरगाह ने मात्रा की दृष्टि से सर्वाधिक यातायात अर्थात 94.55 मिलियन टन (16.33 प्रतिशत हिस्‍सेदारी) का संचालन किया। इसके बाद 89.98 मिलियन टन (15.54 प्रतिशत हिस्‍सेदारी) के साथ पारादीप बंदरगाह , 58.6 मिलियन टन (10.12 प्रतिशत हिस्‍सेदारी) के साथ जेएनपीटी , 54.73 मिलियन टन (9.45 प्रतिशत हिस्‍सेदारी) के साथ विशाखापत्‍तनम और 52.18 मिलियन टन (9.01 प्रतिशत हिस्‍सेदारी) के साथ कोलकाता बंदरगाह (हल्दिया सहित) का नंबर आता है। इन बंदरगाहों ने कुल मिलाकर प्रमुख बंदरगाह यातायात के लगभग 60 प्रतिशत का संचालन किया है।


      * पीओएल की जिंस-वार प्रतिशत हिस्‍सेदारी सर्वाधिक अर्थात 33.35 प्रतिशत रही। इसके बाद क्रमश: कंटेनर (20.8 प्रतिशत) , ताप एवं वाष्‍प कोयला (14.95 प्रतिशत) , अन्‍य विविध कार्गो (10.51 प्रतिशत) , कोकिंग एवं अन्‍य कोयला (8.26 प्रतिशत) , लौह अयस्‍क एवं छर्रे (5.71 प्रतिशत) और अन्‍य द्रव (4.20 प्रतिशत) , तैयार उर्वरक (1.21 प्रतिशत) और विशिष्‍ट स्‍वाद या खुशबू वाले कच्‍चे माल यानी एफआरएम (1.01 प्रतिशत) का नंबर आता है।


    ****


    आर.के.मीणा/अर्चना/आरआरएस/जीआरएस – 356

    
    
    (Release ID: 1564268) Visitor Counter : 113
    
    
      Read this release in: English
    
    
    

*