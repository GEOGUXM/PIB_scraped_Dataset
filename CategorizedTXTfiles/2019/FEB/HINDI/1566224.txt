      युवा कार्यक्रम एवं खेल मंत्रालय

      प्रधानमंत्री श्री नरेन्‍द्र मोदी राष्‍ट्रीय युवा संसद महोत्‍सव 2019 पुरस्‍कार प्रदान करेंगे
      Posted On: 25 FEB 2019 2:47PM by PIB Delhi


    प्रधानमंत्री श्री नरेन्‍द्र मोदी 27 फरवरी , 2019 को नई दिल्‍ली के विज्ञान भवन में राष्‍ट्रीय युवा संसद महोत्‍सव 2019 पुरस्‍कार के विजेताओं को पुरस्‍कार प्रदान करेंगे। केंद्रीय युवा मामले तथा खेल राज्‍य मंत्री (स्‍वतंत्र प्रभार) कर्नल राज्यवर्धन सिंह राठौड़ (सेवानिवृत्‍त) ने राष्‍ट्रीय युवा दिवस 12 जनवरी ,2019 को 18-25 वर्ष के आयु समूह में सार्वजनिक विषयों में शामिल होने तथा जन साधारण की राय को समझने के लिए राष्‍ट्रीय युवा संसद 2019 का शुभारंभ किया था।


    प्रधानमंत्री ने 31 दिसंबर , 2017 को अपने ‘ मन की बात ’ कार्यक्रम में देश के प्रत्‍येक जिले में युवाओं के लिए युवा संसद आयोजित करने का विचार साझा किया था। युवा संसद युवाओं को नए भारत के बारे में सोचने तथा 2022 के पहले अपने संकल्‍पों की पूर्ति के लिए योजना बनाने का अवसर प्रदान करता है। उन्‍होंने 12 जून , 2018 को 22वें राष्‍ट्रीय युवा महोत्‍सव के दौरान अपने संबोधन में युवाओं की आवाज सुनने के विचार को दोहराया था।


    राष्‍ट्रीय युवा संसद महोत्‍सव 2019 का आयोजन युवा मामले और खेल मंत्रालय के तत्‍वाधान में संयुक्‍त रूप से राष्‍ट्रीय सेवा योजना (एनएसएस) तथा नेहरू युवा केंद्र संगठन द्वारा किया गया है। इसका विषय है नए भारत की आवाज बने तथा समाधान निकाले और नीति में योगदान करें।


    जिला , राज्‍य और राष्‍ट्रीय स्‍तर पर युवा संसद में भाग लेने के लिए 18-25 आयु वर्ग के युवा आमंत्रित किए गए थे। जिला और राज्‍य स्‍तरों पर राष्‍ट्रीय युवा संसद महोत्‍सव 2019 आयोजित किए जा चुके हैं। जिला युवा संसद (डीवाईपी) के भागीदारों का चयन दो जांच प्रक्रियाओं- डिजिटल तथा वॉकइन- के माध्‍यम से किया गया। जांच कार्य देश भर के निर्धारित 471 जिलों में 24 से 28 जनवरी के बीच नॉडल संस्‍थानों में किया गया। प्रत्‍येक जिला संसद से निर्णायक मंडल द्वारा 3 सर्वश्रेष्‍ठ वक्‍ता चुने गए थे जिन्‍होंने राज्‍य युवा संसद (एसवाईपी) में भाग लिया। इसी तरह राज्‍य युवा संसद से चयनित 2 श्रेष्‍ठ वक्‍ता 26 फरवरी ,2019 को आयोजित राष्‍ट्रीय युवा संसद (एनवाईपी) में वक्‍ता के रूप में भाग लेंगे। राष्‍ट्रीय युवा संसद के लिए 56 अंतिम प्रतिभागियों को चुनने के लिए 5 से 7 फरवरी तक देश भर में 28 राज्‍य युवा संसद आयोजित किए।


    कर्नल राज्यवर्धन राठौड़ नई दिल्‍ली के डॉ. अम्‍बेडकर अंतर्राष्‍ट्रीय केंद्र में 26 फरवरी , 2019 को संसद के राष्‍ट्रीय सतर के फाइनल का उद्घाटन करेंगे। राष्‍ट्रीय युवा संसद में 3 श्रेष्‍ठ वक्‍ताओं को प्रधानमंत्री प्रमाण पत्र के साथ क्रमश: 2 लाख रुपये , 1.5 लाख रुपये तथा 1 लाख रुपये का पुरस्‍कार देंगे।


    सभी स्‍तरों पर आयोजित युवा संसद में 50 हजार से अधिक युवाओं ने भागीदारी की और इसे युवाओं की आवाज , विचार से और मजबूत तथा जीवंत बनाया जाएगा। राष्‍ट्रीय युवा संसद महोत्‍सव युवाओं को सार्वजनिक विषयों में भागीदारी करने , जन साधारण की राय को समझने तथा सही तरीके से अपने विचार व्‍यक्‍त करने के लिए प्रोतसाहित करता है। यह महोत्‍सव नए भारत के विजन की प्रासंगिक और कारगर आवाज व्‍यक्‍त करता है और युवाओं के स्‍वर को नीति निर्माताओं को उपलब्‍ध कराया जाता है और क्रियान्‍वयन के लिए आगे बढ़ाया जाता है।


    ****


    आर.के.मीणा/एएम/एजी/एसकेपी -539

    
    
    (Release ID: 1566224) Visitor Counter : 395
    
    
      Read this release in: Tamil , English , Urdu , Marathi , Bengali