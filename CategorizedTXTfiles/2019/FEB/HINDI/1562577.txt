      आयुष

      आयुष मंत्री ने स्‍नातकोत्‍तर पाठ्यक्रमों का शुभारंभ किया और एनएचआरआईएमएच में स्‍वामी अथूरदासजी की आवक्ष प्रतिमा का अनावरण किया
      Posted On: 02 FEB 2019 6:11PM by PIB Delhi


    आयुष राज्‍य मंत्री (स्‍वतंत्र प्रभार) श्री श्रीपद नाईक ने आज कोट्टायम में राष्‍ट्रीय होम्‍योपैथी मानसिक स्‍वास्‍थ अनुसंधान संस्‍थान में स्‍नातकोत्‍तर पाठ्यक्रमों और राष्‍ट्रीय सेमिनार का शुभारंभ किया। इस अवसर पर श्री नाईक ने स्‍वामी अथूरदासजी की आवक्ष प्रतिमा का अनावरण किया, जो अनुसंधान संस्‍थान के संस्‍थापक थे।


    इस अवसर पर श्री नाईक ने कहा कि स्‍वामीजी शुरूआती वर्षों में केरल में होम्‍योपैथी को लोकप्रिय बनाने के लिए इतने प्रतिबद्ध थे कि लोग उन्‍हें केरल का हैनीमन कहते थे। उन्‍होंने कहा कि कांस्‍य प्रतिमा स्‍वामी जी को सच्‍ची श्रद्धांजलि है और यह छात्रों तथा संस्‍थान में आने वाले लोगों के लिए प्रेरणा का स्रोत बनी रहेगी।


    श्री श्रीपद नाईक ने कहा कि उनके मंत्रालय ने केन्‍द्रीय होम्‍योपैथी अनुसंधान परिषद के अंतर्गत केन्‍द्रीय अनुसंधान संस्‍थान का उन्‍नयन कर राष्‍ट्रीय होम्‍योपैथी मानसिक स्‍वास्‍थ्‍य अनुसंधान संस्‍थान करने का फैसला किया है। उन्‍होंने कहा कि इसका मुख्‍य उद्देश्‍य अनुसंधान को उच्‍च अध्‍ययन से जोड़ना है, ताकि होम्‍योपैथी का तेजी से विकास हो सके।


    उन्‍होंने संस्‍थान के विकास के लिए 7.59 एकड़ जमीन आवंटित करने के केरल सरकार के फैसले पर खुशी जाहिर की। उन्‍होंने कहा कि यहां मनोविकारों और अन्‍य अवस्‍थाओं का आधुनिक तरीके से इलाज हो सकता है और यह संस्‍थान छात्रों को अनुसंधान के लिए अनुशासनात्‍मक माहौल दे सकता है।


    उन्‍होंने जोर देकर कहा कि आयुष मंत्रालय होम्‍योपैथी को बढ़ावा देने के लिए प्रतिबद्ध है। मानसिक बीमारी और अवसाद के मामलों में बढ़ोतरी हो रही है। दुर्व्‍यवहार की घटनाएं और शराब समाज में अनेक बुराइयों का कारण हैं। आत्‍महत्‍या, घरेलू हिंसा और वैवाहिक जीवन में मनमुटाव की घटनाएं बढ़ रही हैं। अत: इन समस्‍याओं के समाधान के लिए स्‍वास्‍थ्‍य सेवा प्रणाली में रणनीतिक बदलाव की आवश्‍यकता है।


    इस अवसर पर मौजूद अन्‍य व्‍यक्तियों में केन्‍द्रीय होम्‍योपैथी अनुसंधान परिषद के महानिदेशक डॉ. राज के. मनचंदा, अथूरश्रम कुरीची के अध्‍यक्ष श्री पी. गोपालकृष्‍णन नायर, एएनएसएसएचएमसी, कुरीची के प्रधानाचार्य डॉ. आर. वेणु गोपाल, एनएचआरआईएमएच, कोट्टायम की संचालन परिषद के सदस्‍या डॉ. एन. राधा, गर्वेंनमेंट होम्‍योपैथिक मेडिकल कॉलेज, तिरुवनंतपुरम के प्रधानाचार्य डॉ. सुनील राज, राष्‍ट्रीय आयुष मिशन, केरल के राज्‍य कार्यक्रम अधिकारी डॉ. जय नारायणन, आयुष मंत्रालय में सलाहकार (होम्‍योपैथी) डॉ. कंवल शेट्टी, ग्राम पंचायत कुरीची की सदस्‍य श्रीमती सुजाता, कुरीची ग्राम पंचायत के अध्‍यक्ष श्री मनोज जॉर्ज, जिला पंचायत के अध्‍यक्ष श्री सन्‍नी पमपादी, एनएचआरआईएमएच के प्रधानाचार्य डॉ. जनार्दनन नायर शामिल हैं। डॉ. नायर ने धन्‍यवाद भाषण दिया। कोट्टायम और पथनमथीट्टा जिलों के चिकित्‍सा अधिकारियों के लिए प्रशिक्षण कार्यक्रम शुरू किया गया।


    ****


    आर.के.मीणा/एएम/केपी/वाईबी

    
    
    (Release ID: 1562577) Visitor Counter : 67
    
    
      Read this release in: English