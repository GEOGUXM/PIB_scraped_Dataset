      प्रधानमंत्री कार्यालय

      प्रधानमंत्री ने श्रीनगर में कहा, सरकार आतंकवाद का मुंहतोड़ जवाब देगी
      
      प्रधानमंत्री ने नवनिर्वाचित सरपंचों से बातचीत की, लोकतंत्र और विकास के लिए जम्‍मू कश्‍मीर के नागरिकों की प्रतिबद्धता की सराहना की
      
      प्रधानमंत्री ने अवंतिपुरा में नए एम्‍स का शिलान्‍यास किया
      
      श्रीनगर में 6000 करोड़ रूपये की विकास परियोजनाओं का अनावरण हुआ
      
      प्रधानमंत्री ने बांदीपुरा में पहले ग्रामीण बीपीओ का उद्घाटन किया

      Posted On: 03 FEB 2019 4:23PM by PIB Delhi

    प्रधानमंत्री श्री नरेन्‍द्र मोदी ने कहा है कि देश उन लोगों को मुंहतोड़ जवाब देगा जो जम्‍मू-कश्‍मीर में आतंकवाद भड़काने की कोशिश कर रहे हैं। आज श्रीनगर में जन समुदाय को संबोधित करते हुए उन्‍होंने कहा कि हम उपयुक्‍त तरीके से प्रत्‍येक आतंकवादी से निपटेंगे। हम लोग जम्‍मू-कश्‍मीर में आतंकवाद की रीढ़ को तोड़ देंगे और हम पूरी ताकत से लड़ेंगे।


    प्रधानमंत्री ने शहीद नजीर अहमद वानी को श्रद्धांजलि अर्पित की जिन्‍होंने आतंकवादियों से लड़ते हुए अपने प्राणों की आहुति दे दी थी। उन्‍होंने कहा , ‘ शहीद अहमद वानी और अन्‍य बहादुर सैन्‍यकर्मियों को मेरी श्रद्धांजलि, जिन्‍होंने राष्‍ट्र और शांति के लिए अपने प्राणों की आहुति दे दी। नजीर अहमद वानी को अशोक चक्र पुरस्‍कार से सम्‍मानित किया गया है। उनका साहस और पराक्रम जम्‍मू-कश्‍मीर तथा पूरे राष्‍ट्र के युवाओं को देश के लिए जीने का रास्‍ता दिखाता है ’ ।


    प्रधानमंत्री श्री मोदी ने नए निर्वाचित सरपंचों के साथ बातचीत की। उन्‍होंने कहा कि उन्‍हें इस बात की प्रसन्‍नता है कि राज्‍य में इतने वर्षों के बाद स्‍थानीय निकायों के चुनाव हुए हैं। इसके लिए उन्‍होंने जम्‍मू-कश्‍मीर के लोगों की प्रशंसा करते हुए कहा कि विपरीत परिस्थितियों में भी आप लोंगों ने वोट दिया। यह लोकतंत्र में आपकी आस्‍था और राज्‍य के विकास के लिए आपकी इच्‍छा को दर्शाता है।


    राज्‍य के सर्वांगीण विकास की प्रतिबद्धता को रेखांकित करते हुए प्रधानमंत्री श्री नरेन्‍द्र मोदी ने कहा कि मैं यहां 6000 करोड़ रूपये की विकास परियोजनाओं को उद्घाटन करने आया हूं। ये सभी परियोजनाएं श्रीनगर और इसके आसपास के क्षेत्रों में रहने वाले लोगों के जीवन को आसान बनाएंगी।


    प्रधानमंत्री श्री मोदी ने कश्‍मीर में विकास परियोजनाओं की एक श्रृंखला का अनावरण किया। उन्‍होंने पुलवामा के अवंतिपुरा में एम्‍स का शिलान्‍यास किया। यह राज्‍य में स्‍वास्‍थ्‍य की ढांचागत सुविधाओं को बेहतर बनाएगा। इसे आयुष्‍मान भारत से जोड़ा जाएगा। आयुष्‍मान भारत पूरी दुनिया की सबसे बड़ी स्‍वास्‍थ्‍य देखभाल योजना है। इस योजना के लॉंच होने के बाद अब तक दस लाख लोग लाभान्वित हुए हैं। जम्‍मू कश्‍मीर के 30 लाख लोगों को इस योजना के तहत लाया गया है।


    इस अवसर पर प्रधानमंत्री ने बांदीपुरा में पहले ग्रामीण बीपीओ का उद्घाटन किया। इससे बांदीपुरा और निकटवर्ती जिलों के युवाओं के लिए रोजगार के अवसरों में वृद्धि होगी। प्रधानमंत्री ने कहा कि बांदीपुरा ग्रामीण बीपीओ से क्षेत्र के युवाओं को नए अवसर प्राप्‍त होंगे।


    प्रधानमंत्री श्री मोदी ने कहा कि उनकी सरकार कश्‍मीरी प्रवासियों को पूर्ण सुरक्षा प्रदान करेगी जो यहां लौट आना चाहते हैं और अपनी जिंदगी बिताना चाहते हैं। कश्‍मीरी प्रवासी कर्मचारियों के लिए 700 ट्रांजिट फ्लैट बनाए जा रहे हैं। 3000 पदों पर विस्‍थापित कश्‍मीरियों को नियुक्‍त करने का कार्य प्रगति पर है।


    इस अवसर पर प्रधानमंत्री ने देश के विभिन्‍न क्षेत्रों के कॉलेज छात्रों से बातचीत की।


    राष्‍ट्रीय उच्‍चतर शिक्षा अभियान (आरयूएसए) के तहत विभिन्‍न परियोजनाओं का प्रधानमंत्री द्वारा बटन दबाकर डिजिटल लॉंच भी एक प्रमुख आकर्षण केंद्र था। प्रधानमंत्री ने किश्‍तवाड़, कूपवाड़ा और बारामूला में 3 डिग्री कॉलेजों का शिलान्‍यास किया। उन्‍होंने जम्‍मू वि‍श्‍वविद्यालय में उद्यमिता नवाचार और कैरियर हब की भी आधारशिला रखी।


    प्रधानमंत्री ने 400 केवी क्षमता वाले जालंधर–सांबा-राजौरी-शोपियां-अमरगढ़ (सोपौर) वितरण लाइन का शुभारंभ किया। इस परियोजना में जम्‍मू-कश्‍मीर में ग्रिड कनेक्टिविटी को बेहतर बनाया है।


    इस अवसर पर जनसमुदाय को संबोधित करते हुए प्रधानमंत्री ने कहा कि पिछली सरकार ने दिल्‍ली के विज्ञान भवन से कई बड़ी परियोजनाओं का उद्घाटन किया था। परंतु एनडीए सरकार ने विभिन्‍न क्षेत्रों में इन परियोजनाओं का शुभारंभ किया है। उन्‍होंने कहा कि हमारी सरकार ने झारखंड से आयुष्‍मान भारत योजना की शुरूआत की है, जबकि यूपी से उज्‍ज्‍वला योजना शुरू की गई है। इसी तरह प्रधानमंत्री सुरक्षा बीमा योजना पश्चिम बंगाल से, हैंडलूम अभियान, तमिलनाडु से और बेटी बचाओ, बेटी पढ़ाओ की शुरूआत हरियाणा से हुई है।


    उन्‍होंने सितंबर 2018 में जम्‍मू-कश्‍मीर को खुले में शौच से मु‍क्‍त घोषित करने के लिए राज्‍य के लोगों की सराहना की।


    प्रधानमंत्री ने कहा कि देश में नवोन्‍मेष और स्‍टार्टअप के नए युग की शुरूआत हुई है। उन्‍होंने कहा कि पिछले तीन-चार वर्षों की अवधि में भारत में 15000 स्‍टार्टअप संचालन में हैं। इनमें से आधे टियर-1 और टियर-2 शहरों मे स्थित है।


    प्रधानमंत्री श्री मोदी ने गंदरबल के सोपोर में बहुउद्देश्‍यीय इंडोर स्‍पोर्टस सुविधा केंद्र का उद्घाटन किया। इस केंद्र से युवाओं को इंडोर खेलों को खेलने की सुविधा मिलेगी। उन्‍होंने कहा कि राज्‍य के सभी 22 जिलों को खेलों इंडिया अभियान में शामिल किया गया है।


    प्रधानमंत्री डल लेक भी देखने गए और वहां पर उपलब्‍ध सुविधाओं का निरीक्षण किया।


    यह प्रधानमंत्री की एकदिवसीय यात्रा थी। इसमें उन्‍होंने राज्‍य के तीनों क्षेत्रों – लेह, जम्‍मू और श्रीनगर की यात्रा की।


    आर.के.मीणा/जेके/एसके-180


    

    
    (Release ID: 1562549) Visitor Counter : 105
    
    
      Read this release in: English