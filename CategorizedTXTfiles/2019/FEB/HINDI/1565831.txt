      कार्मिक, लोक शिकायत एवं पेंशन मंत्रालय

      ‘शिष्ट भारत अभियान’ की शुरूआत के मौके पर डॉ. जितेन्द्र सिंह का संबोधन
      Posted On: 21 FEB 2019 4:44PM by PIB Delhi


    पूर्वोत्तर क्षेत्र विकास राज्य मंत्री (स्वतंत्र प्रभार), प्रधानमंत्री कार्यालय में राज्य मंत्री, कार्मिक, लोक शिकायत एवं पेंशन, परमाणु ऊर्जा और अंतरिक्ष राज्य मंत्री डॉ. जितेन्द्र सिंह ने कहा कि वरिष्ठ लोगों को अपने आचरण से युवा पीढ़ी के सामने उदाहरण प्रस्तुत करना चाहिए, ताकि युवा अपनी पुरानी पीढ़ियों को देखकर स्वभाविक रूप से मूल्यों को प्राप्त कर सकें। वे आज नई दिल्ली में एक गैर-सरकारी संगठन द्वारा आयोजित ‘ शिष्ट भारत अभियान ’ की शुरूआत के अवसर पर बोल रहे थे। इस आयोजन की थीम- स्कूलों और कॉलेजों में नैतिक विज्ञान शिक्षा के महत्व पर चर्चा करना और पाठ्यक्रम में नैतिक विज्ञान को एक विषय के रूप में शामिल करना था।


    डॉ. जितेन्द्र सिंह ने कहा कि वरिष्ठों को सबसे पहले अपने आपको शिक्षित करने की जरूरत है। उन्होंने कहा कि प्राचीन ग्रंथों में कहा गया है कि मूल्यों को बदलने में तीन पीढ़ियां लगती हैं, इसलिए हमारी आने वाली पीढ़ियों में अच्छे मूल्यों को शामिल करने के लिए लगातार प्रयास किए जाने चाहिए। उन्होंने कहा कि भारत एक गतिशील लोकतंत्र है और इन बदलावों को अपनाना सीखकर हम लाभ उठा सकते हैं।


    मंत्री महोदय ने कहा कि इस तरह के अभियान जनता को रचनात्मक दिशा में ले जाते हैं। उन्होंने कहा कि प्रधानमंत्री श्री नरेन्द्र मोदी द्वारा शुरू किया गया ‘ स्वच्छ भारत अभियान ’ आज जन-आंदोलन बन गया है। इस अभियान से जनता जागरूक हुई है और उसके ऊपर सकारात्मक प्रभाव पड़ा है। स्वच्छ भारत अभियान की शुरूआत से एक साल के भीतर लाखों शौचालय बनाए गए। उन्होंने कहा कि प्रधानमंत्री के नेतृत्व में जनता की मानसिकता और व्यवहार में बहुत बदलाव आया है।


    ‘ शिष्ट भारत अभियान ’ की शुरूआत के अवसर पर डॉ. जितेन्द्र सिंह ने प्रतिभागियों से बातचीत भी की। उन्होंने कहा कि हमें विभिन्न क्षेत्रों और धर्मों को ध्यान में रखते हुए सभी व्यक्तियों के प्रति सकारात्मक रवैया अपनाना चाहिए। उन्होंने कहा कि पुरानी पीढ़ियों की तुलना में नई पीढ़ी में अधिक आत्मविश्वास है, क्योंकि उसे अपार अवसर उपलब्ध हैं। बातचीत के दौरान डॉ. जितेन्द्र सिंह ने अंतरिक्ष और अन्य क्षेत्रों में भारत की उपलब्धियों का भी उल्लेख किया।


    आयोजन के दौरान उपरोक्त विषय पर आयोजित निबंध प्रतियोगिता के विजेताओं को पुरस्कार भी प्रदान किए गए तथा नैतिक आदर्शों और नागरिक मूल्यों के महत्व पर चर्चा भी की गई।


    ***


    आर.के.मीणा / अर्चना/एकेपी/एमएस- 487


    

    
    (Release ID: 1565831) Visitor Counter : 400
    
    
      Read this release in: Marathi , English , Urdu