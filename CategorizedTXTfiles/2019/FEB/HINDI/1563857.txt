      पेट्रोलियम एवं प्राकृतिक गैस मंत्रालय

      निजी कम्‍पनियों द्वारा सीएनजी स्‍टेशनों की स्‍थापना के लिए श्री धर्मेंद्र प्रधान द्वारा डीलर स्‍वामित्‍व डीलर परिचालित (डीओडीओ) मॉडल का शुभारम्‍भ
      Posted On: 11 FEB 2019 1:13PM by PIB Delhi


    केंद्रीय पेट्रोलियम एवं प्राकृतिक गैस तथा कौशल विकास एवं उद्यमिता मंत्री श्री धर्मेन्द्र प्रधान ने सीएनजी स्टेशनों की स्थापना के लिए आज डीलर स्वामित्व डीलर परिचालित (डीओडीओ) मॉडल का शुभारम्भ किया। उन्होंने योजनाओं के लिए सामान्य दिशा-निर्देश जारी किए, जिनके तहत सीजीडी गतिविधियों के विवेक पर निर्धारित डीलर प्लॉट को विशेष रूप से सीएनजी स्टेशन की स्थापना और उससे संबंधित वाणिज्यिक गतिविधियों के लिए विकसित किया जाएगा। योजना के तहत, अधिकृत 23 संस्थाओं द्वारा सेवित 87 भौगोलिक क्षेत्रों को कवर किया जाएगा।


    देश में वर्तमान में 1500 से अधिक सीएनजी स्टेशन परिचालित किए जा रहे हैं, जो 33 लाख से अधिक सीएनजी वाहनों की आवश्‍यकताओं की पूरी करते हैं। सीजीडी बोली के 9वें चरण में, अगले 8 वर्षों में समूचे भारत में 4600 से अधिक नए सीएनजी स्टेशन स्‍थापित किए जाने की संभावना है।


    वर्तमान में जारी सीजीडी बोली के 10वें चरण में 50 जीए को कवर किए जाने की परिकल्पना की गई है, जो भारत के 24% क्षेत्र और 18% आबादी के लिए जिम्मेदार 14 राज्यों में फैले 124 जिलों को कवर करेगी। बोली के 10वें चरण के बाद देश के 53% क्षेत्र और 70% आबादी की सीजीडी नेटवर्क तक पहुंच होगी। जैसे- जैसे अधिक से अधिक सीएनजी स्टेशन खुलते जाएंगे, 10% से अधिक सीएनजी स्टेशन डीओडीओ मॉडल पर आधारित हो सकते हैं।


    इस अवसर पर अपने सम्‍बोधन में श्री प्रधान ने कहा कि देश गैस अर्थव्यवस्था की ओर बढ़ रहा है, क्योंकि यह ईंधन सस्ता है और इससे प्रदूषण भी कम होता है। पीएनजीआरबी ने सीजीडी नेटवर्क का अभूतपूर्व विस्तार किया है और इससे अधिक गैस पाइपलाइन बिछाने, गैस के उत्पादन और उपलब्धता में वृद्धि तथा उपभोक्ताओं को सीएनजी और पीएनजी उपलब्‍ध कराने के लिए बुनियादी ढांचे के अंतिम चरण का मार्ग प्रशस्‍त होगा। उन्होंने निवेशकों और निजी कम्‍पनियों से डीओडीओ के माध्यम से उपलब्‍ध कराए जा रहे अवसर का उपयोग करके गैस आधारित अर्थव्यवस्था की वृद्धि में भाग लेने का आह्वान किया।


    ***


    आर.के.मीणा/एएम/आरके/306

    
    
    (Release ID: 1563857) Visitor Counter : 121
    
    
      Read this release in: English