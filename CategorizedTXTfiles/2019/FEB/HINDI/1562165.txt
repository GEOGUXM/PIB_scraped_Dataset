      वित्‍त मंत्रालय

      ‘मुद्रा योजना’ के तहत 7,23,000 करोड़ रुपये के 15.56 करोड़ ऋण वितरित किए गए हैं
      
      सरकार ने ‘आर्टिफिशियल इंटेलिजेंस’ पर राष्‍ट्रीय कार्यक्रम शुरू करने की परिकल्‍पना की है

      Posted On: 01 FEB 2019 1:29PM by PIB Delhi

    केन्‍द्रीय वित्‍त , कॉरपोरेट मामले , रेल और कोयला मंत्री श्री पीयूष गोयल ने आज संसद में अंतरिम बजट 2019-20 पेश करते हुए कहा कि ‘मुद्रा योजना’ के तहत कुल मिलाकर 7,23,000 करोड़ रुपये के 15.56 करोड़ ऋण वितरित किए गए हैं। उन्‍होंने कहा कि भारत भी दुनिया के उन चुनिंदा देशों में शामिल है जहां सर्वाधिक संख्‍या में युवा आबादी है। श्री गोयल ने कहा कि प्रधानमंत्री कौशल विकास योजना के जरिए 1 करोड़ से भी अधिक युवाओं को प्रशिक्षित किया जा रहा है, ताकि आजीविका अर्जित करने में उनकी मदद की जा सके। उन्‍होंने कहा कि ‘मुद्रा’, स्‍टार्ट-अप इंडिया और स्‍टैंड-अप इंडिया सहित स्‍व-रोजगार योजनाओं के जरिए युवाओं की पूरी क्षमता का उपयोग किया गया है। रोजगार चाहने वाले लोग अब रोजगार सृजित करने लगे हैं, इसकी बदौलत भारत अब दुनिया का दूसरा सबसे बड़ा स्‍टार्ट-अप हब बन गया है। उन्‍होंने कहा कि सरकार को देश के युवाओं की कड़ी मेहनत और अभिनव आइडिया पर गर्व है।


    श्री गोयल ने कहा कि आर्टिफिशियल इंटेलिजेंस और संबंधित प्रौद्योगिकियों का लाभ आम जनता तक पहुंचाने के उद्देश्‍य से सरकार ने ‘आर्टिफिशियल इंटेलिजेंस’ पर एक राष्‍ट्रीय कार्यक्रम शुरू करने की परिकल्‍पना की है। उन्‍होंने कहा कि उत्‍कृष्‍टता केन्‍द्रों के साथ-साथ एक हब के रूप में आर्टिफिशियल इंटेलिजेंस पर राष्‍ट्रीय केन्‍द्र की स्‍थापना से इस कार्य में काफी तेजी आएगी। प्राथमिकता वाले नौ क्षेत्रों की पहचान की गई है। उन्‍होंने कहा कि एक राष्‍ट्रीय आर्टिफिशियल इंटेलिजेंस पोर्टल भी शीघ्र ही विकसित किया जाएगा।


    ***


    आर.के . एम/ए.एम/आईपी/आरएस/एसएस/जे/के/एस/एस/डी/डीके/एसएस/एमएस/वी/सीएस/वाई/सी/08


    

    
    (Release ID: 1562165) Visitor Counter : 291