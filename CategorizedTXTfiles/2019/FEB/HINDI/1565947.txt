      विधि एवं न्‍याय मंत्रालय

      'डूइंग बिजनेस' रिपोर्ट में रैंकिंग बेहतर करने के उपायों पर सलाहकार परिषद में हुई चर्चा
      Posted On: 20 FEB 2019 3:54PM by PIB Delhi


    केंद्रीय कानून और इलेक्‍ट्रॉनिक्‍स एवं सूचना प्रौद्योगिकी मंत्री श्री रविशंकर प्रसाद की अध्‍यक्षता में 19 फरवरी 2019 को नेशनल मिशन फॉर जस्टिस डिलिवरी एंड लीगल रिफॉर्म के सलाहकार परिषद की ग्‍यारहवीं बैठक हुई। इस बैठक में अटॉर्नी जनरल श्री केके वेणुगोपाल , सॉलिसिटर जनरल श्री तुषार मेहता, विधायी विभाग में सविच डॉ. जी. नारायण राजू, विधि सचिव एवं सचिव (न्‍याय) डॉ. आलोक श्रीवास्‍तव, प्रो. (डॉ.) माधव मेनन और न्‍याय विभाग के वरिष्‍ठ अधिकारियों ने भाग लिया। मिशन के उद्देश्यों को ध्यान में रखते हुए परिचर्चा उन मुद्दों पर केंद्रित रही जो अदालतों में लंबित मामलों को कम करने में मददगार साबित हो सकते हैं। साथ ही उन रणनीतिक कदमों की समीक्षा भी की गई जो न्‍याय को किफायती बनाने के अलावा उसकी रफ्तार भी बढ़ा सकते हैं। इस संदर्भ में परिषद ने जिला एवं अधीनस्थ न्यायालयों में लंबित मामलों के त्वरित निपटान के लिए तरीकों एवं साधनों पर चर्चा की। साथ ही न्यायिक बुनियादी ढांचे में विस्‍तार और न्यायिक प्रक्रिया से जुड़े लोगों की संख्‍या बढ़ाने पर भी चर्चा हुई। परिषद ने जिला एवं अधीनस्थ न्यायालयों में लंबित मामलों के निपटान में तेजी लाने के लिए अधीनस्थ स्तर पर रिक्त पदों को भरने सहित अन्य संभावनाओं पर भी गौर किया।


    परिषद ने अन्‍य तरीकों पर भी चर्चा की जिन्‍हें अदालतों में लंबित मामलों को निपटाने में तेजी लाने और सूचना प्रौद्योगिकी के उपयोग के लिए अपनाया जा सकता है। इस संदर्भ में परिषद ने मौजूदा कानून में संशोधन करने की संभावनाओं पर भी चर्चा की ताकि मामलों की सुनवाई एवं निपटान में तेजी लाया जा सके और गरीबों एवं वंचित तबकों की न्‍याय तक पहुंच सुनिश्चित हो सके। उपरोक्त के अलावा परिषद ने प्रभावी कार्यान्वयन के लिए नेशनल मिशन डायरेक्‍टोरेट की विभिन्न गतिविधियों की करीबी निगरानी करने के लिए नेशनल मिशन फॉर जस्टिस डिलिवरी एंड लीगल रिफॉर्म्‍स के पुनर्गठन की संभावनाओं पर भी गौर किया।


    परिषद ने विश्व बैंक की डूइंग बिजनेस रिपोर्ट खासकर अनुबंधों के प्रवर्तन में भारत की रैंकिंग में सुधार और उससे संबं‍धित मुद्दों पर भी विचार-विमर्श किया। साथ ही अदालतों में लंबित मामलों को कहीं अधिक पारदर्शिता के साथ त्‍वरित निपटान के लिए जिला एवं अधीनस्थ न्यायालयों में सूचना प्रौद्योगिकी के इस्‍तेमाल पर भी चर्चा की गई। परिषद ने देश के सर्वोच्च न्यायालय की पहल पर अदालत एवं मामलों की प्रबंधन प्रणाली में सुधार के लिए जारी प्रयासों पर भी गौर किया। परिषद ने उस दृष्टिकोण का समर्थन किया जिस पर राष्ट्रीय न्यायालय प्रबंधन प्रणाली समिति के साथ-साथ राष्ट्रीय न्यायालय प्रबंधन प्रणालियों की सलाहकार समिति में की गई है।


    ***


    आरके मीणा/एएम/एसकेसी

    
    
    (Release ID: 1565947) Visitor Counter : 33
    
    
      Read this release in: English