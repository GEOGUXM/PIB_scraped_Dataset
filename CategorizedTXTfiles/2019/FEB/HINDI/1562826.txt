      वाणिज्‍य एवं उद्योग मंत्रालय

      वाणिज्‍य एवं उद्योग मंत्री श्री सुरेश प्रभु ने सीमेंट उद्योग पर संग्रह का विमोचन किया
      Posted On: 05 FEB 2019 6:34PM by PIB Delhi


      श्री सुरेश प्रभु नई दिल्‍ली में ‘ सीमेंट उद्योग-भारत 2018 ’ पर संग्रह का विमोचन करते हुए


      केन्‍द्रीय वाणिज्‍य एवं उद्योग और नागरिक उड्डयन मंत्री श्री सुरेश प्रभु ने आज नई दिल्‍ली में ‘ सीमेंट उद्योग-भारत 2018 ’ पर संग्रह का विमोचन किया।


      यह संग्रह राष्‍ट्रीय सीमेंट एवं निर्माण सामग्री परिषद ( एनसीसीबीएम) द्वारा उद्योग एवं आतंरिक व्‍यापार संवर्धन विभाग (डीपीआईआईटी) द्वारा तैयार किया गया है। इस संग्रह में प्रौद्योगिकी विकास एवं चुनौतियों के साथ-साथ भारतीय सीमेंट उद्योग के लिए उपलब्‍ध अवसरों के बारे में भी महत्‍वपूर्ण जानकारियां दी गई हैं। इसके अलावा , संग्रह में भारत स्थि‍त सीमेंट संयंत्रों की सम्‍पूर्ण निर्देशिका भी है। भारतीय सीमेंट उद्योग दुनिया में दूसरा सबसे बड़ा उद्योग है। भारतीय सीमेंट उद्योग की वार्षिक स्‍थापित क्षमता 2018 में 509 मिलियन टन रही और सीमेंट उत्‍पादन 298 मिलियन टन आंका गया। देश भर में 143 एकीकृत सीमेंट संयंत्र , 102 ग्राइंडिंग इकाइयां (यूनिट) , क्लिंकर तैयार करने वाली 5 इकाइयां और 62 लघु सीमेंट संयंत्र हैं।


      इस अवसर पर श्री सुरेश प्रभु ने भारतीय सीमेंट उद्योग में ऊर्जा दक्षता , पर्यावरणीय उत्‍कृष्‍टता और गुणवत्‍ता मानकों को बेहतर करने पर विशेष जोर दिया। उन्‍होंने कहा कि भारत में सीमेंट खपत अब भी प्रति व्‍यक्ति लगभग 235 किलोग्राम है , जबकि वैश्विक औसत 520 किलोग्राम प्रति व्‍यक्ति है , जो इस उद्योग के विकास की व्‍यापक संभावनाओं को दर्शाती है। वाणिज्‍य मंत्री ने इस बात पर प्रकाश डाला कि वर्ष 2022 तक ‘ सभी के लिए आवास ’, ‘ मेक इन इंडिया ’, विश्‍वस्‍तरीय सीमेंट कंक्रीट राजमार्गों , 100 स्‍मार्ट सिटी बनाने , समर्पित माल गलियारों , स्‍वच्‍छ भारत मिशन , अल्‍ट्रा मेगा विद्युत परियोजनाओं एवं जल परिवहन सहित कनेक्टिविटी में सुधार पर सरकार के फोकस से बुनियादी ढांचागत एवं आवास क्षेत्रों को आवश्‍यक बढ़ावा मिलेगा।


      श्री सुरेश प्रभु ने सीमेंट उद्योग से यह भी अनुरोध किया कि वह सीमेंट उत्‍पादन में इस्‍तेमाल होने वाली सामग्री की रिसाइक्लिंग के बारे में विचार करे।


      उपर्युक्‍त कार्यक्रम में वाणिज्‍य और उद्योग मंत्रालय के वरिष्‍ठ अधिकारियों , राष्‍ट्रीय सीमेंट एवं निर्माण सामग्री परिषद व सीमेंट उद्योग के पदाधिकारियों तथा सीमेंट उत्‍पादक संघ के प्रतिनिधियों ने भाग लिया।


      ****


      आर.के.मीणा/अर्चना/आरआरएस/जीआरएस – 228

    
    
    (Release ID: 1562826) Visitor Counter : 142
    
    
      Read this release in: English