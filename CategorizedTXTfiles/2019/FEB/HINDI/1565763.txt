      सड़क परिवहन एवं राजमार्ग मंत्रालय

      श्री नितिन गडकरी कल उत्‍तराखंड में राष्ट्रीय राजमार्गों और नमामि गंगे परियोजनाओं का उद्घाटन करेंगे एवं आधारशिला रखेंगे
      Posted On: 20 FEB 2019 4:47PM by PIB Delhi

    
    केंद्रीय सड़क परिवहन एवं राजमार्ग, जहाजरानी और जल संसाधन, नदी विकास व गंगा संरक्षण मंत्री श्री नितिन गडकरी कल उत्‍तराखंड के हरिद्वार में राष्‍ट्रीय राजमार्गो और नमामि गंगे से जुड़ी 5894 करोड़ रुपये की लागत वाली परियोजनाओं का उद्घाटन करेंगे और आधारशिला रखेंगे। श्री गडकरी के साथ इस अवसर पर उत्‍तराखंड के मुख्‍यमंत्री श्री त्रिवेन्‍द्र सिंह रावत भी उपस्थित रहेंगे। 
    
    उत्‍तराखंड में श्री गडकरी 5555 करोड़ रुपये की कुल सात राष्‍ट्रीय राजमार्ग (एनएच) परियोजनाओं की आधारशिला रखेंगे। इसमें एनएच-58 और 72 के हरिद्वार-देहरादून सेक्‍शन में हरिद्वार से लाल टप्‍पर के बीच 14.948 किलोमीटर लंबी सड़क पर पैकेज-1 के तहत अधूरे पड़े काम को 350 करोड़ रुपये की लागत से पूरा करना, पैकेज-2 के तहत एनएच-72 के हरिद्वार-देहरादून सेक्‍शन पर लाल टप्‍पर से हरिद्वार के बीच 22.2 किलोमीटर लंबी सड़क पर अधूरे पड़े काम को 244 करोड़ रुपये में पूरा करना, इसके अलावा एनएच 334ए पर 93 करोड़ रुपये की लागत से पुरकाजी से लक्सर और हरिद्वार के बीच 46 किलोमीटर लंबी सड़क को चौड़ा कर दो लेन का बनाना, हरिद्वार में एनएच-58 पर मायापुरी स्‍क्रैप नहर के ऊपर 45 करोड़ रुपये की लागत से मुख्‍य पुल के साथ 1.05 किलोमीटर लंबा ऊंचा मार्ग बनाना, एनएच-74 पर 827 करोड़ रुपये की लागत से हरिद्वार से नगीना के बीच की 71.614 किलोमीटर सड़क को चार लेन का बनाना, एनएच-73 और 72ए पर रूड़की से छुटमुलपुर और गंगालहरी तथा छुटमुलपुर से गणेशपुर तक 942 करोड़ रुपये की लागत से 53.3 किलोमीटर लंबी सड़क का निर्माण तथा हरिद्वार में 3,000 करोड़ रुपये की लागत से 49.4 किलोमीटर लंबे रिंगरोड़ के निर्माण के लिए डीपीआर तैयार करना शामिल है। 
    
    श्री गडकरी इस अवसर पर 13.97 करोड़ रुपये की लागत से बनाये गये 32.3 किलोमीटर लंबा रोशनाबाद-बिहारीगढ़ मोटरवे की सुदृढ़ीकरण परियोजना तथा 40.1 करोड़ रुपये की लागत से जॉली ग्रांट-थानोन-रायपुर-सहस्रधारा रोड़ पर 210 मीटर, 75 मीटर और 90 मीटर लंबे तीन पुलों का भी उद्घाटन करेंगे। 
    
    वे नमामि गंगे कार्यक्रम के तहत 339.18 करोड़ रुपये की लागत से निर्मित घाट भी आम जनता को स‍मर्पित करेंगे। इनमें हरिद्वार में गंगा के बाएं किनारे पर, भीमगोड़ा बैराज के नीचे की तरफ चांदी घाट रिवर फ्रंट विकास परियोजना भी शामिल है, इस पर 69.18 करोड़ रुपये की लागत आई है। उद्घाटन की जाने वाली अन्य परियोजनाओं में उत्तरकाशी, रुद्रप्रयाग, टिहरी गढ़वाल, पौड़ी गढ़वाल, हरिद्वार और चमोली जिलों में विभिन्‍न स्‍थानों पर 20 घाट और 16 शवदाहगृह शामिल हैं।
    
    ***

    आर.के.मीणा/एएम/एमएस/जीआरएस-47 6

    
    
    (Release ID: 1565763) Visitor Counter : 158
    
    
      Read this release in: English , Urdu