      कार्मिक, लोक शिकायत एवं पेंशन मंत्रालय

      राज्य मंत्री डॉ. जितेन्द्र सिंह से भारतीय लोकतांत्रिक नेतृत्व संस्थान के छात्र-समूह ने भेंट की
      
      ‘न्यू इंडिया’ के निर्माण में युवा महत्वपूर्ण भूमिका निभाएंगे : डॉ. जितेन्द्र सिंह

      Posted On: 08 FEB 2019 5:11PM by PIB Delhi

    भारतीय लोकतांत्रिक नेतृत्व संस्थान ( आईआईडीएल ) , महाराष्ट्र के एक छात्र-समूह ने आज केंद्रीय पूर्वोत्तर विकास राज्यमंत्री (स्वतंत्र प्रभार), प्रधानमंत्री कार्यालय, कार्मिक, लोक शिकायत व पेंशन, परमाणु ऊर्जा और अंतरिक्ष राज्य मंत्री डॉ. जितेन्द्र सिंह से मुलाकात की। इस समूह में 10 राज्यों के 18 छात्र शामिल थे। ये छात्र नेतृत्व, राजनीति और प्रशासन में पीजी की पढ़ाई कर रहे हैं। संस्थान के छात्रों का यह दूसरा बैच है। पहले बैच के 32 छात्रों ने पिछले वर्ष मंत्री से मुलाकात की थी। विभिन्न राजनीतिक दलों के संबंध में छात्रों ने अपने अनुभव साझा किए।


    डॉ. जितेन्द्र सिंह ने कहा कि युवा न्यू इंडिया के निर्माण में निर्णायक भूमिका निभाएंगे। वे राजनीतिक आर्थिक और सामाजिक क्षेत्रों में महत्वपूर्ण भूमिका निभाएंगे। उन्होंने कहा कि प्रधानमंत्री श्री नरेन्द्र मोदी के नेतृत्व में सरकार ने युवाओं के विकास के लिए विभिन्न कदम उठाए हैं। डॉ. सिंह ने कहा कि भारत की 65 प्रतिशत आबादी 35 वर्ष से कम की है। इसलिए युवाओं की आकांक्षाओं को सही दिशा देना बहुत महत्वपूर्ण है।


    डॉ. जितेन्द्र सिंह ने पूर्वोत्तर तथा जम्मू-कश्मीर में सरकार के विकास कार्यक्रमों की चर्चा की। उन्होंने कहा कि इन कार्यक्रमों से क्षेत्र के युवाओं को लाभ मिलेगा। डॉ. सिंह ने स्टार्ट-अप इंडिया, स्टैड-अप इंडिया जैसे कार्यक्रमों की भी चर्चा की।


    डॉ. सिंह ने कहा कि हाल के वर्षों में इंटरनेट की सुविधा से युवा विकास के प्रति अधिक सजग हो गए हैं। युवाओं को अपने क्षेत्रों का भ्रमण करना चाहिए और समस्याओं/ मामलों को समझने का प्रयास करना चाहिए।


    डॉ. सिंह ने आयोजनकर्ताओं को प्रोत्साहित करते हुए कहा कि उन्हें पिछले बैचों से फीडबैक लेना चाहिए और कार्यकलाप में आवश्यक परिवर्तन करने चाहिए।


    ***


    आर . के.मीणा/एएम/जेके/सीएस


    

    
    (Release ID: 1563593) Visitor Counter : 104
    
    
      Read this release in: English , Urdu