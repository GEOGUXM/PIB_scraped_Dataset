      नीति आयोग

      नीति आयोग ने शिक्षा में प्रणालीगत बदलाव लाने के लिए एमएसडीएफ के साथ आशय पत्रक पर हस्‍ताक्षर किए
      Posted On: 12 FEB 2019 7:22PM by PIB Delhi


      नीति आयोग और माइकल और सुसान डेल फाउंडेशन (एमएसडीएफ) ने प्रणालीगत सुधारों के माध्‍यम से पब्लिक स्‍कूल शिक्षा में सुधार लाने के लिए श्रेष्‍ठ प्रक्रियाओं को साझा करने और दस्‍तावेजों को संहिताबद्ध करने के लिए आशय पत्रक (एसओआई) पर हस्‍ताक्षर किए हैं। ऐसा एमएसडीएफ के भारत की विभिन्‍न राज्‍य सरकारों के साथ किए गए कार्य के सामूहिक अनुभव के आधार पर किया गया है। इस एसओआई पर नीति आयोग के सीईओ श्री अमिताभ कांत की उपस्थिति में नीति आयोग के सलाहकार (एचआरडी) श्री आलोक कुमार और एमएसडीएफ के प्रबंध निदेशक (अंतर्राष्‍ट्रीय) श्री बरुण मोहंती ने हस्‍ताक्षर किए।


      नी‍ति आयोग को साक्ष्‍य आधारित नीति सुधार और ज्ञान निवेश के माध्‍यम से सहयो‍गी और प्रतिस्‍पर्धी संघवाद को बढ़ावा देने के मुख्‍य जनादेश के साथ स्‍थापित किया गया था। अपनी स्‍थापना से ही नीति आयोग ने सतत शिक्षा प्रणाली को स्‍थापित करने के लिए शिक्षा परिणामों को एक प्रमुख केन्द्रित क्षेत्र के रूप में महत्‍व दिया है। इसके परिणामस्‍वरूप स्‍कूली शिक्षा गुणवत्‍ता सूचकांक (एसईक्‍यूआई) शैक्षिक परिणामों और शिक्षा प्रमाणकों को अधिक महत्‍व देते हुए राज्‍यों और केन्‍द्रशासित प्रदेशों को उचित स्‍थान देने के लिए विकसित किया गया है। नीति आयोग मध्‍य प्रदेश , झारखंड और ओडिशा में प्रणालीगत बदलाव लाने के लिए शिक्षा में मानव पूंजी परिवर्तन के लिए सतत कार्य पहल (एसएटीएच-ई) लागू कर रहा है। शिक्षा आकांक्षापूर्ण जिला कार्यक्रमों का एक महत्‍वपूर्ण घटक भी है , जो भारत के सबसे अधिक वंचित जिलों में शिक्षा की स्थिति में सुधार करना चाहते हैं।


      इस नवीनतम भागीदारी के तहत नीति आयोग और सुसान डेल फाउंडेशन विभिन्‍न राज्‍य सरकारों द्वारा किये गए उन सुधारों का दस्‍तावेजीकरण करेगा , जिनसे शिक्षा में प्रणालीगत सुधारों की शुरूआत हुई है और पिछले वर्षों के दौरान इन सुधारों से शिक्षा परिणामों में सुधार आना शुरू हुआ है। विभिन्‍न राज्‍यों में शिक्षा में हुए प्रणालीगत सुधारों के माध्‍यम से पूरे देश के लगभग 30 मिलियन बच्‍चों पर सकारात्‍मक प्रभाव पड़ा है। समझौते के तहत राज्‍य के नेताओं , सलाहकारों , अनुसंधान एजेंसियों और शिक्षकों को शामिल करके एक संयुक्‍त दल राज्‍यों से शिक्षा पर आधारित परिवर्तन के सिद्धांत को विकसित करने में मिलकर कार्य करेगा और शिक्षा में प्रणालीगत सुधार के प्रभाव के मूल्‍यांकन का अध्‍ययन तीसरे पक्ष द्वारा कराया जाएगा। एक स्‍तर पर शिक्षा परिणामों में सुधार लाने के लिए समन्वित और सतत प्रयासों के साथ-साथ शैक्षिक तथा प्रशासन दोनों सुधारों की जरूरत है।


      ****


      आर.के.मीणा/एएम/आईपीएस/वाईबी-350

    
    
    (Release ID: 1564195) Visitor Counter : 182
    
    
      Read this release in: English , Urdu