      सड़क परिवहन एवं राजमार्ग मंत्रालय

      राष्ट्रीय सड़क सुरक्षा सप्ताह का शुभारंभ सोमवार को
      Posted On: 01 FEB 2019 4:43PM by PIB Delhi


      केंद्रीय गृह मंत्री श्री राजनाथ सिंह , विदेश मंत्री श्रीमती सुषमा स्वराज , केंद्रीय सड़क परिवहन एवं राजमार्ग , शिपिंग तथा जल संसाधन, नदी विकास और गंगा संरक्षण मंत्री श्री नितिन गडकरी तथा केंद्रीय सड़क परिवहन एवं राजमार्ग , शिपिंग तथा रसायन और उर्वरक राज्य मंत्री श्री मनसुख एल मंडाविया सोमवार, 4 फरवरी को नई दिल्ली में 30वें राष्ट्रीय सड़क सुरक्षा सप्ताह , 2019 का उद्घाटन करेंगे। यह आयोजन गांधी स्मृति और दर्शन , राजघाट , नई दिल्ली में होगा। इसमें स्कूली बच्चे , गैर-सरकारी संगठन तथा सरकार और उद्योग जगत से जुड़े सड़क सुरक्षा के हितधारक भाग लेंगे।


      सड़क सुरक्षा सप्ताह के दौरान विभिन्न कार्यक्रम आयोजित किए जाएंगे , जिनमें सुरक्षा के क्षेत्र में उभरते रुझानों , सड़क सुरक्षा इंजीनियरिंग , मोटर वाहन बीमा , आपात स्थिति में देखरेख (प्रोटेक्शन ऑफ गुड स्मार्टियन एण्ड फर्स्ट रिस्पोंडर ट्रेनिंग) , युवाओं की भूमिका पर सेमिनार और कार्यशालाओं का आयोजन तथा सड़क सुरक्षा में कार्पोरेट जगत की भूमिका पर उद्योग/कॉर्पोरेट कॉन्क्लेव का आयोजन शामिल हैं। इनमें ओईएम , एसीएमए , परीक्षण एजेंसियां , रोड इंजीनियर्स/ऑडिटर्स और सड़क निर्माण कंपनियों/कंसेशनर्स , कॉरपोरेट्स , एनजीओ , इंश्योरेंस कंपनियों , मेडिकल स्टाफ और कॉलेज के छात्रों के प्रतिनिधि भाग लेंगे। आईडीटीआर , सराय काले खां में स्कूल बस ड्राइवर रिफ्रेशर प्रशिक्षण सत्र भी आयोजित किया जाएगा , जहां निजी स्कूलों के बस चालकों को सड़क सुरक्षा के बारे में प्रशिक्षण दिया जाएगा।


      महात्मा गांधी की 150वीं जयंती के उपलक्ष्य में एक मोटरकार रैली को भी हरी झंडी दिखाकर रवाना किया जाएगा। यह रैली ऐतिहासिक रूप से गांधीजी से जुड़ी जगहों से होकर भारत और बांग्लादेश से होते हुए म्यांमार तक जाएगी। यह रैली गांधीजी के जीवन में महत्व रखने वाले स्थानों को जोड़ेगी और साथ ही साथ सड़क सुरक्षा से संबंधित चिंताओं की भी वकालत करेगी। यह रैली भारत में साबरमती , पोरबंदर , दांडी , यरवदा , सेवाग्राम , जबलपुर , लखनऊ , गोरखपुर , चौरी चौरा , चंपारण , शांतिनिकेतन और कोलकाता से होते हुए बांग्लादेश में ढाका से गुजरेगी। इसका समापन 24 फरवरी को म्यांमार के यंगून में होगा। यह मोटर रैली यंगून तक पहुंचने के लिए लगभग 7250 किमी की दूरी तय करेगी। यह भारत में महात्मा गांधी के 150वें वर्ष के उपलक्ष्य में वर्ष भर चलने वाले समारोहों का हिस्सा है , जिनका आरंभ भारत सरकार द्वारा पिछले साल 2 अक्टूबर को किया गया था।


      ***


      आर.के.मीणा/एएम / आरके /एमएम- 1562263


    

    
    (Release ID: 1562730) Visitor Counter : 33
    
    
      Read this release in: English