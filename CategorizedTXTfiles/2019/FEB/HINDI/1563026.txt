      मंत्रिमण्‍डल

      कैबिनेट ने शांतिपूर्ण उद्देश्यों के लिए बाह्य अंतरिक्ष के अन्वेषण और उपयोग में सहयोग पर भारत और इंडोनेशिया के बीच रूपरेखा समझौते को मंजूरी दी
      Posted On: 06 FEB 2019 10:27PM by PIB Delhi


    प्रधानमंत्री श्री नरेन्द्र मोदी की अध्यक्षता में केंद्रीय मंत्रिमंडल ने शांतिपूर्ण उद्देश्यों के लिए बाह्य अंतरिक्ष के अन्वेषण और उपयोग में सहयोग पर भारत और इंडोनेशिया के बीच रूपरेखा समझौते को पूर्वव्यापी मंजूरी दे दी है। इस रूपरेखा समझौते पर 30 मई , 2018 को जकार्ता में हस्ताक्षर किए गए थे और फिर इसका आदान-प्रदान किया गया था।


    बिंदु-वार विवरण :

      * यह रूपरेखा समझौता अंतरिक्ष विज्ञान , बाह्य अंतरिक्ष के अन्वेषण , अंतरिक्ष प्रौद्योगिकी के उपयोग , पृथ्वी के सुदूर संवेदीकरण , समेकित बीआईएके टीटीसी केंद्र के परिचालन और रखरखाव , भारतीय ग्राउंड स्टेशन की होस्टिंग , आईआरआईएमएस स्टेशन की होस्टिंग , एलएपीएएन निर्मित्त उपग्रहों के प्रक्षेपण के लिए सहायता , ग्राउंड स्टेशनों के परस्पर उपयोग इत्यादि जैसे संभावित दिलचस्पी वाले क्षेत्रों में सहयोग करने में समर्थ बनाएगा।

      * इस रूपरेखा समझौते से विशिष्ट कार्यकलापों के लिए प्रक्रियाओं के कार्यान्वयन को अंतिम रूप दिया जा सकेगा। इसके फलस्‍वरूप इस समझौते के लक्ष्यों को अर्जित करने के उद्देश्‍य से एक संयुक्त कार्यदल का गठन किया जाएगा , जिसमें अंतरिक्ष विभाग/इसरो , इंडोनेशियन नेशनल इंस्टीच्यूट ऑफ एयरोनॉटिक्स एंड स्पेस (एलएपीएएन) के सदस्य शामिल होंगे।


      * व्यापक प्रभाव:


    रूपरेखा समझौता भारत और इंडोनेशिया के बीच सहयोग को और सुदृढ़ बनायेगा। यह समझौता इंडोनेशिया में इसरो का टीटीसी केंद्र और आईआरएमएस केंद्र की स्थापना करने में सहायक होगा।


    पृष्ठभूमि:


    भारत और इंडोनेशिया पिछले दो दशकों से भी अधिक समय से अंतरिक्ष क्षेत्र में सहयोग कर रहे हैं। भारतीय अंतरिक्ष अनुसंधान संगठन (इसरो) ने इसरो के प्रक्षेपण यान और उपग्रह मिशन के लिए टेलीमेट्री ट्रैकिंग एंड कमांड (टीटीसी) समर्थन देने के लिए इंडोनेशिया के बियाक में ग्राउंड स्टेशन की स्थापना की है। वर्तमान में यह सहयोग 1997 एवं 2002 में हस्ताक्षरित एजेंसी स्तर (इसरो- इंडोनेशियन नेशनल इंस्टीच्यूट ऑफ एयरोनॉटिक्स एंड स्पेस (एलएपीएन) समझौतों के तहत आगे बढ़ाया जा रहा है। 1997 के समझौता ज्ञापन के अनुसार , परिचालन , रखरखाव एवं उपयोग के अधिकार को बरकरार रखते हुए उपकरण के टाइटिल को 5 वर्षों के बाद एलएपीएएन को सुपुर्द किया जाना था।


    उपरोक्त को ध्यान में रखते हुए सरकार के स्तर पर सहयोग को बढ़ाते हुए इसरो एवं एलएपीएएन ने शांतिपूर्ण उद्देश्यों के लिए बाह्य अंतरिक्ष के अन्वेषण और उपयोग में सहयोग पर भारत और इंडोनेशिया के बीच रूपरेखा समझौते के मसौदे पर बातचीत की एवं जकार्ता में 23-26 अप्रैल , 2018 में भारत और इंडोनेशिया के बीच एक बैठक के दौरान आपसी रूप से सहमति जताई। विदेश मंत्रालय एवं प्रभावी मंत्री के रूप में प्रधानमंत्री से आवश्यक अनुमोदन प्राप्त करने के बाद 30 मई , 2018 को भारत के प्रधानमंत्री के इंडोनेशिया दौरे के दौरान इस रूपरेखा समझौते पर हस्ताक्षर किए गए और फिर इसका आदान-प्रदान किया गया।


    ****


    अतुल कुमार तिवारी/आरकेमीणा/एएम/केपी


    

    
    (Release ID: 1563026) Visitor Counter : 85
    
    
    
    
    

*