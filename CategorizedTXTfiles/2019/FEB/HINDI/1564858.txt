      प्रधानमंत्री कार्यालय

      प्रधानमंत्री झांसी के दौरे पर
      
      उत्तर प्रदेश में रक्षा गलियारे का शिलान्यास किया
      
      भारत पाकिस्तान के नापाक इरादों का ठोस जवाब देगाः प्रधानमंत्री
      
      प्रधानमंत्री ने बुन्देलखंड को सुनिश्चित जलापूर्ति के लिए परियोजना का शिलान्यास किया
      
      पहाड़ी बांध आधुनिकीकरण परियोजना राष्ट्र को समर्पित की

      Posted On: 15 FEB 2019 7:16PM by PIB Delhi

    ­


    प्रधानमंत्री श्री नरेन्द्र मोदी ने आज झांसी का दौरा किया। उन्होंने झांसी में रक्षा गलियारे का शिलान्यास किया और विभिन्न विकास परियोजनाओं का अनावरण किया।


    इस अवसर पर एक जनसमूह को संबोधित करते हुए, उन्होंने कहा, “ हमारे पड़ोसी के नापाक इरादों का भारत के लोगों द्वारा माकूल जवाब दिया जाएगा। विश्व की सभी प्रमुख शक्तियां हमारे साथ खड़ी हैं और हमें समर्थन दे रही हैं। जो संदेश मुझे प्राप्त हुए हैं उनसे प्रदर्शित होता है कि वे न केवल दुखी हैं बल्कि क्रुद्ध भी हैं। हर कोई आतंकवाद को समाप्त करने के समर्थन में है। ”


    प्रधानमंत्री ने कहा हमारे बहादुर जवानों ने अपने जीवन का बलिदान किया है और उनके बलिदान व्यर्थ नहीं जाएंगे। उन्होंने वादा किया कि पुलवामा हमले के साजिशकर्ताओं को सजा दी जाएगी। उन्होंने कहा, “ हमारा पड़ोसी देश भूल गया है कि यह एक नया भारत है। पाकिस्तान भीख के कटोरे के साथ दुनिया भर में घूम रहा है लेकिन उसे विश्व से कोई सहायता नहीं मिल रही है। ”


    रक्षा गलियारे का शिलान्यास करते हुए प्रधानमंत्री ने कहा कि झांसी आगरा क्षेत्र में रक्षा गलियारा इस क्षेत्र के युवाओं के लिए बड़ी संख्या में प्रत्यक्ष और अप्रत्यक्ष रोजगार का सृजन करेगा। विदेश और देश की कई रक्षा संबंधित कंपनियां इस क्षेत्र में निवेश करेंगी। उन्होंने कहा कि वे इस क्षेत्र में श्रमबल को कौशल विकास भी प्रदान करेंगी। प्रधानमंत्री ने परियोजना के महत्व को रेखांकित किया और कहा कि युवा अपने गृहनगर से ही आजीविका प्राप्त कर सकेंगे और उन्हें प्रवासित होने की आवश्यकता नहीं होगी। उन्होंने कहा कि रक्षा गलियारा भारत को रक्षा उत्पादन में आत्मनिर्भर बनाने में भी सहायता करेगा।


    प्रधानमंत्री ने बुन्देलखण्ड क्षेत्र के ग्रामीण इलाकों के लिए पाइप युक्त जल योजना का शिलान्यास किया। उन्होंने कहा कि यह न केवल एक पाइप लाइन परियोजना है बल्कि इस सूखाग्रस्त क्षेत्र के लिए एक जीवनरेखा भी है। यह हमारी माताओं और बहनों के सुदूर क्षेत्र से जल ढ़ोने के श्रम से बचाएगा और पाइप युक्त कनेक्शन के जरिए प्रत्येक घर तक पीने का पानी उपलब्ध कराया जाएगा।


    अमृत स्कीम के तहत प्रधानमंत्री ने झांसी नगर पीने का पानी स्कीम चरण- II का शिलान्यास किया। उन्होंने कहा कि झांसी एवं निकटवर्ती गांवों के लिए पीने के पानी के प्रयोजन हेतु बेतवा नदी के पानी का उपयोग करने से संबंधित 600 करोड़ रुपए की एक परियोजना जल्द ही आरम्भ होगी।


    प्रधानमंत्री द्वारा इस अवसर पर 425 किलोमीटर लंबी झांसी-माणिकपुर और भीमसेन-खैरवार रेल लाइन के दोहरीकरण और झांसी में कोच रिफर्बिशिंग वर्कशॉप का भी शिलान्यास किया गया।


    प्रधानमंत्री ने झांसी-खैरवार खंड के 297 किलोमीटर लंबे खण्ड के विद्युतीकरण का उद्घाटन किया। ये परियोजनाएं बड़ी संख्या में रोजगार अवसरों का सृजन करेंगी और बुन्देलखण्ड क्षेत्र के समग्र विकास में सहायक होंगी। इस अवसर पर प्रधानमंत्री ने इच्छा जताई कि बुन्देलखण्ड क्षेत्र का भी गुजरात के कच्छ की तरह विकास होगा जो कि इसी क्षेत्र के समान है।


    पश्चिमी उत्तर प्रदेश को निर्बाधित बिजली आपूर्ति सुनिश्चित करने के लिए आज पश्चिम-उत्तर अंतः क्षेत्र विद्युत पारेषण सुदृढ़ीकरण परियोजना राष्ट्र को समर्पित की गई जो इस क्षेत्र में बिजली की मांग को पूर्ति करने में सहायक होगी।


    पहाड़ी बांध अधुनिकीकरण परियोजना का उद्घाटन एक अन्य आकर्षण रहा। यह परियोजना बांध से पानी के रिसाव में कमी लाने के जरिए किसानों को लाभ पहुंचाएगी और किसानों के लिए और अधिक जल उपलब्ध हो सकेगा।


    प्रधानमंत्री ने यह भी कहा कि प्रधानमंत्री किसान सम्मान निधि योजना के तहत सीधे किसानों के बैंक खातों में लगभग 7.5 लाख करोड़ रुपए जमा किए जाएंगे। उन्होंने कहा कि इसी प्रकार लाभार्थियों के बैंक खातों में सब्सिडी, छात्रवृति इत्यादि के सीधे अंतरण से राजस्व रिसाव में एक लाख करोड़ रुपए की बचत हुई है।


    ***


    आर.के.मीणा/अर्चना/एसकेजे/डीसी- 401


    

    
    (Release ID: 1564858) Visitor Counter : 574
    
    
      Read this release in: Assamese , English , Urdu , Gujarati , Tamil , Kannada