      सड़क परिवहन एवं राजमार्ग मंत्रालय

      प्रधानमंत्री कल पश्चिम बंगाल के जलपाईगुड़ी जिले में 1938 करोड़ रुपये की राष्ट्रीय राजमार्ग परियोजना की आधारशिला रखेंगे
      Posted On: 07 FEB 2019 1:18PM by PIB Delhi


      प्रधानमंत्री श्री नरेन्द्र मोदी कल पश्चिम बंगाल के उत्तरी क्षेत्र में राष्ट्रीय राजमार्ग संख्या-31डी में फालाकाटा-सलसलाबाड़ी सेक्शन के बीच चार लेन की सड़क बनाए जाने की परियोजना की आधारशिला रखेंगे। राष्ट्रीय राजमार्ग का 41.7 किलोमीटर लंबा यह सेक्शन राज्य के जलपाईगुड़ी जिले में आता है। इसे चार लेन का बनाए जाने पर 1938 करोड़ रुपये की लागत आएगी।


      परियोजना के पूरे हो जाने पर सलसलाबाड़ी और अलीपुरदुआर से सिलीगुड़ी के बीच सड़क मार्ग से दूरी 50 किलोमीटर घट जाएगी। सिलीगुड़ी तक पहुंचने का रास्ता बेहतर हो जाने से रेल मार्ग और वायु मार्ग तक पहुंच भी सुगम हो जाएगा। इस राष्ट्रीय राजमार्ग पर चार लेन की सड़क बन जाने से क्षेत्र से चाय और अन्य कृषि उत्पादों को बाजार तक पहुंचाना आसान हो जाएगा। बेहतर सड़क संपर्क से क्षेत्र में पर्यटन को भी बढ़ावा मिलेगा। कुल मिलाकर इससे राज्य की सामाजिक और आर्थिक गतिविधियों को गति मिलेगी, जिससे स्थानीय लोगों के लिए रोजगार के नये अवसर बनेंगे।


      फालाकाटा-सलसलाबाड़ी सेक्शन पर बनाए जाने वाले चार लेन की सड़क पर लोगों के लिए यातायात सुरक्षा की सारी सुविधाएं मौजूद रहेंगी। इस सेक्शन पर तीन रेलवे ओवरब्रिज, दो फ्लाईओवर, वाहनों के लिए तीन भूमिगत मार्ग तथा आठ बड़े और 17 छोटे पुल होंगे।


      ***


      आर.के.मीणा/एएम / मधुलिका / एमएस

    
    
    (Release ID: 1563179) Visitor Counter : 212
    
    
      Read this release in: English , Urdu