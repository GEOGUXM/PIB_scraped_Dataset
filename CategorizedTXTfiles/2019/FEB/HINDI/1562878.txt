      सूक्ष्‍म, लघु एवं मध्‍यम उद्यम मंत्रालय

      एससी और एसटी उद्यमियों से वस्‍तुओं एवं सेवाओं की खरीद में अनुकरणीय प्रदर्शन के लिए सीपीएसई का अभिनंदन किया गया
      Posted On: 05 FEB 2019 7:14PM by PIB Delhi


    सूक्ष्‍म, लघु एवं मझोले उद्यम (एमएसएमई) राज्‍य मंत्री (स्‍वतंत्र प्रभार) श्री गिरिराज सिंह ने अनुसूचित जाति (एससी) और अनुसूचित जनजाति (एसटी) उद्यमियों को बढ़ावा देने के लिए सार्वजनिक खरीद नीति के तहत अनुकरणीय प्रदर्शन को ध्‍यान में रखते हुए आज चुनिंदा केन्‍द्रीय सार्वजनिक क्षेत्र उद्यमों (सीपीएसई) का अभिनंदन किया। महारत्‍न, नवरत्‍न, मिनीरत्‍न एवं सामान्‍य श्रेणियों वाले 14 सीपीएसई का अभिनंदन किया गया। देश भर के 70 सीपीएसई ने इस कार्यक्रम में भाग लिया।


    इस अवसर पर श्री गिरिराज सिंह ने बताया कि सार्वजनिक खरीद नीति के तहत सभी केन्‍द्रीय मंत्रालयों, विभागों और सार्वजनिक क्षेत्र उद्यमों को अपनी कुल वार्षिक खरीद का न्‍यूनतम 25 प्रतिशत सूक्ष्‍म एवं लघु उद्यमों (एमएसई) से खरीदना पड़ता है। इसमें से 4 प्रतिशत एससी एवं एसटी उद्यमियों के स्‍वामित्‍व वाली इकाइयों (यूनिट) के लिए निर्धारित है। इसके अलावा, 358 वस्‍तुएं विशिष्‍ट तौर पर एमएसई से ही खरीद के लिए आरक्षित हैं।


    उन्‍होंने कहा कि एमएसएमई मंत्रालय गुणवत्‍तापूर्ण उत्‍पादों का उत्‍पादन किये जाने के उद्देश्‍य से एमएसएमई द्वारा अपनाई गई प्रौद्योगिकियों का निरंतर उन्‍नयन सुनिश्चित करने के लिए प्रयासरत है, ताकि उन्‍हें विपणन योग्‍य और प्रतिस्‍पर्धी बनाया जा सके। उन्‍होंने कहा कि आज एमएसएमई विनिर्माण, निर्यात और रोजगार सृजन के मोर्चे पर अग्रणी है। श्री गिरिराज सिंह ने कहा कि विभिन्‍न उपायों जैसे कि जमानत या रेहन मुक्‍त ऋणों के प्रावधान से जुड़ी सीमा को बढ़ाकर 2 करोड़ रुपये करने, प्रौद्योगिकी के उन्‍नयन, क्‍लस्‍टर विकास, वेन्‍डर विकास और एससी-एसटी उद्यमियों को वित्‍तीय लाभ देने से जुड़ी योजनाओं की बदौलत ही यह संभव हो पाया है।


    उन्‍होंने कहा कि एमएसएमई मंत्रालय और समस्‍त केन्‍द्रीय सार्वजनिक क्षेत्र उद्यम एससी/एसटी के उद्यमों से 4 प्रतिशत की खरीद का लक्ष्‍य प्राप्‍त करने की दिशा में सही ढंग से अग्रसर हैं। श्री गिरिराज सिंह ने सीपीएसई से यह अनुरोध किया कि वे एमएसएमई से अपनी खरीद बढ़ाएं और 25 प्रतिशत की ‘सीमा’ तोड़ दें तथा एमएसएमई से अपने ‘संबंध’ मजबूत करें, ताकि समावेशन और विकास सुनिश्चित किया जा सके।


    जिन सीपीएसई का अभिनंदन किया गया उनमें इंडियन ऑयल कॉरपोरेशन लिमिटेड, भारत हैवी इलेक्ट्रिकल्स लिमिटेड, भारत पेट्रोलियम कॉरपोरेशन लिमिटेड, एनएमडीसी लिमिटेड, एनबीसीसी (इंडिया) लिमिटेड, भारत इलेक्ट्रॉनिक्स लिमिटेड, नेशनल स्मॉल इंडस्ट्रीज कॉरपोरेशन लिमिटेड, एमएमटीसी, नेशनल फिल्म डेवलपमेंट कॉरपोरेशन, पीईसी, फूड कॉरपोरेशन ऑफ इंडिया और जूट कॉरपोरेशन ऑफ इंडिया भी शामिल हैं।


    ****


    आर.के.मीणा/अर्चना/आरआरएस/जीआरएस – 2 37

    
    
    (Release ID: 1562878) Visitor Counter : 126
    
    
      Read this release in: English