      प्रधानमंत्री कार्यालय

      राष्‍ट्रप‍ति के अभिभाषण पर धन्‍यवाद प्रस्‍ताव पर चर्चा के जवाब में लोकसभा में प्रधानमंत्री का वक्‍तव्‍य
      Posted On: 07 FEB 2019 8:40PM by PIB Delhi


    प्रधानमंत्री श्री नरेन्‍द्र मोदी ने आज लोकसभा में राष्‍ट्रपति के अभिभाषण पर धन्यवाद प्रस्‍ताव पर हुई चर्चा का जवाब दिया। इस अवसर पर उन्‍होंने चर्चा में नयी जान फूंकने और महत्‍वपूर्ण विषयों पर अपने विचार साझा करने के लिए सदन के सदस्‍यों को धन्‍यवाद दिया।


    अपने शुरुआती संबोधन में सरकार की उपलब्धियां गिनाते हुए उन्‍होंने कहा कि “यह एक ऐसी सरकार है जो देश के लोगों के लिए काम करती है, लोगों की आकांक्षाओं के प्रति संवेदनशील है,ईमानदार है, पारदर्शी है, भ्रष्‍टाचार के खिलाफ है और तेज विकास का काम कर रही है।”


    प्रधानमंत्री ने कहा कि पिछले चार सालों में भारत ने अभूतपूर्व प्रगति की है। इस्‍पात क्षेत्र में प्रत्‍यक्ष विदेशी निवेश से लेकर स्‍टार्टअप्स , दुग्‍ध उत्‍पादन, कृषि और विमानन हर क्षेत्र में देश की प्रगति उल्‍लेखनीय रही है। “हम दुनिया में दूसरे सबसे बड़े इस्‍पात उत्‍पादक,मोबाइल निर्माता और चौथे बड़े ऑटोमोबाइल विनिर्माता बन चुके हैं। हम एक ऐसा देश हैं जहां बंपर पैदावार हो रही है।”


    अपनी सरकार की अहम बातों का जिक्र करते हुए श्री मोदी ने कहा कि पिछले 55 महीने की उनकी सरकार की उपलब्धियां कोई भी आसानी से देख सकता है, जो पिछले 55 सालों में हासिल की गयी उपलब्धियों से कहीं बहुत अधिक है। उन्‍होंने कहा “स्‍वच्‍छता का दायरा बढ़कर 98 फीसदी हो चुका है, लोगों के लिए दस करोड़ से ज्‍यादा शौचालय बनाए जा चुके है। पिछले 55 सालों में केवल 12 करोड़ गैस कनेक्‍शन दिए गए जबकि महज 55 महीनों में उनकी सरकार ने 13 करोड़ गैस कनेक्‍शन उपलब्‍ध कराए जिसमें 6 करोड़ उज्ज्वला कनेक्‍शन हैं। जिस तेजी से काम हुआ है और जिनके लिए हुआ है इस बारे में आप खुद ही फैसला करें।”


    विपक्ष पर बोलते हुए प्रधानमंत्री ने कहा कि लोगों ने बहुमत वाली सरकार का काम काज भी देखा है कि वह क्‍या कर सकते हैं , और दूसरी ओर उनकी सरकार का कामकाज भी देखा है। उन्‍होंने कहा कि लोग महामिलावट वाली सरकार नहीं चाहते। ऐसी सरकार कभी सफल नहीं हो सकती।


    उन्‍होंने कहा कि भी आलोचना करने के लिए कोई भी स्‍वतंत्र है लेकिन ऐसा करते समय उन्‍हें देश की आलोचना नहीं करनी चाहिए। भ्रष्‍टाचार पर कड़ा बयान देते हुए प्रधानमंत्री ने कहा कि उनकी सरकार भ्रष्‍ट लोगों को कानून के दायरे में लाने के लिए अथक प्रयास कर रही है। बेनामी कानून पर उन्‍होंने कहा कि यह उनकी सरकार ही है जो बेनामी संपत्तियों के खिलाफ कानून लेकर आयी है और इसकी वजह से ही बेनामी संपत्ति रखने वाले लोग अब पकड़े जा रहे हैं।


    राफेल मुद्दे पर बोलते हुए प्रधानमंत्री ने कहा कि इस सबंध में लगाए गए सभी आरोपों का जवाब रक्षा मंत्री विस्तार से दे चुकी हैं , लेकिन इसे लेकर फिर भी उन लोगों द्वारा विवाद खड़ा किया जा रहा है जो यह समझते हैं कि रक्षा सौदे बिना रिश्‍वत के नहीं हो सकते। गैर निष्‍पादित परिंसपत्तियों पर प्रधानमंत्री ने कहा कि पिछली सरकार इसकी बड़ी विरासत छोड़ गई है और जो लोग देश का पैसा लेकर भागे हैं वह आज ट्विटर पर रो रहे हैं। उनका कहना है “ मैंने केवल 7800 करोड़ रूपया लिया था जबकि सरकार ने मेरी 13 हजार करोड़ रूपए की संपत्ति कुर्क कर ली है। ”


    श्री मोदी ने कहा कि सरकार द्वारा अनुदानों का ब्‍यौरा मांगे जाने पर 20 हजार गैर सरकारी संगठनों ने अपना काम काज बंद कर दिया। भविष्‍य में यह संख्‍या और बढ़ सकती है। राष्‍ट्रीय जनतांत्रिक गठबंधन की कार्यशैली की व्‍याख्‍या करते हुए उन्‍होंने कहा कि यह सरकार लोगों का जीवन आसान बनाने के लिए कठिन प्रयास कर रही है। पिछली सरकारों की तुलना में कीमतों पर अंकुश लगाया गया है। स्वस्थ भारत के प्रति अपनी प्रतिबद्धता व्यक्त करते हुए उन्होंने कहा कि दवाईयों और चिकित्सा उपकरणों की कीमतें घटाई गई हैं।


    रोजगार का जिक्र करते हुए प्रधानमंत्री ने कहा कि नौकरियों की सबसे ज्यादा अवसर परिवहन क्षेत्र में बने हैं। पिछले चार सालों में छह लाख से ज्यादा नये पेशेवर श्रम बल में शामिल हुए हैं, जिससे लोगों के लिए नौकरियों के अवसर बढ़े हैं। उन्होंने इस अवसर पर बताया कि सितंबर 2017 से नवंबर 2018 के बीच महज 15 महीनों में किस तरह एक करोड़ 80 लाख लोगों का कर्मचारी भविष्य निधि में पंजीकरण हुआ, जिनमें से 64 प्रतिशत 28 वर्ष से कम आयु के हैं। प्रधानमंत्री ने लोकसभा को यह भी बताया कि एक करोड़ बीस लाख से ज्यादा लोगों का राष्ट्रीय पेंशन प्रणाली में पंजीकरण कराया गया है।


    देश की विदेश नीति पर श्री मोदी ने कहा कि इसकी वजह से वैश्विक स्तर पर भारत की पहचान बनी है। भारत को आज पूरी दुनिया सुनती है। उन्होंने कहा कि पेरिस समझौते को अंतिम रूप दिए जाने के पहले दुनिया के शीर्ष नेताओं ने भारत से बात की थी। उन्होंने साफ कहा कि आज भारत के इस्राइल और फलीस्तीन के साथ ही सऊदी अरब और ईरान के साथ भी मित्रतापूर्ण संबंध हैं।


    देश की प्रगति में नई पीढ़ी की भूमिका की सराहना करते हुए प्रधानमंत्री ने कहा कि जो लोग 21वीं सदी में जन्में हैं, वे अब देश के मतदाता बनने जा रहे हैं। ऐसे में देश की प्रगति को नया आयाम देने में उनकी बड़ी भूमिका होगी। प्रधानमंत्री ने अपना भाषण समाप्त करते हुए कहा कि देशवासियों की आकांक्षाएं पूरी करने के लिए उनकी सरकार हमेशा काम करती रहेगी।


    *****


    आर.के.मीणा/एएम / मधुलिका / एमएस

    
    
    (Release ID: 1563500) Visitor Counter : 105
    
    
      Read this release in: English , Urdu , Marathi , Assamese , Gujarati , Tamil , Kannada