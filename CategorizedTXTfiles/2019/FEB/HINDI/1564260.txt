      जल संसाधन, नदी विकास एवं गंगा संरक्षण मंत्रालय

      पांचवां अंतर्राष्ट्रीय बांध सुरक्षा सम्मेलन भुवनेश्वर में 13-14 फरवरी को आयोजित होगा
      Posted On: 12 FEB 2019 6:39PM by PIB Delhi


    भारत सरकार, ओडिशा सरकार और विश्व बैंक की संयुक्त पहल के रूप में पांचवां अंतर्राष्ट्रीय बांध सुरक्षा सम्मेलन भुवनेश्वर में 13-14 फरवरी को आयोजित किया जा रहा है। संस्थागत मजबूती के तौर पर विश्व बैंक की सहायता से बांध पुनर्वास और सुधार परियोजना (डीआरआईपी) चलाई जा रही है। गैर-डीआरआईपी राज्यों सहित विभिन्न डीआरआईपी राज्यों में सभी हितधारकों के लिए एक साझा मंच उपलब्ध कराने के उद्देश्य से प्रतिवर्ष बांध सुरक्षा सम्मेलन आयोजित किये जाते हैं। कार्यान्वयन एजेंसियां और अग्रणी शैक्षिक संस्थान इसमें सहयोग करते हैं। बांध से जुड़े व्यवसायी, शिक्षाविद, वैज्ञानिक और देश-विदेश के उद्योगपति इस सम्मेलन में बांध सुरक्षा से संबंध में सभी पहलुओं और इससे जुड़ी समस्याओं के समाधान के उपायों के बारे में चर्चा करेंगे।


    बड़े बांधों की संख्या के अनुसार चीन और अमेरिका के बाद भारत का तीसरा स्थान है। भारत में बड़े बांधों की संख्या 5264 है, जबकि 437 बड़े बांध निर्माणाधीन हैं। इन बांधों द्वारा जल की कुल भंडारण क्षमता लगभग 283 बिलियन घन मीटर है। कृषि, ग्रामीण, शहरी क्षेत्र में जल सुरक्षा और सतत विकास के साथ-साथ औद्योगिक विकास के क्षेत्र में इन बांधों की महत्वपूर्ण भूमिका है। स्वतंत्रता के समय से लेकर भारत सरकार के लिए ये प्रमुख प्राथमिकताओं में शामिल रहे हैं। पिछले 70 वर्षों से अधिक समय में भारत ने इस महत्वपूर्ण सुविधा पर काफी धनराशि लगाई है। खाद्य, ऊर्जा और जल सुरक्षा सुनिश्चित करने के साथ-साथ सूखे तथा बाढ़ में कमी लाने के क्रम में, जलाश्यों के सीमित जल के भंडारण और प्रबंधन के लिए यह आवश्यक भी है।


    हमारे लगभग 80 प्रतिशत बड़े बांध 25 वर्षों से अधिक पुराने हैं। लगभग 209 बांध 100 वर्ष से भी अधिक पुराने हैं। इन बांधों का निर्माण ऐसे दौर में किया गया था जब डिजाइन और सुरक्षा संबंधी मानकों का स्तर वर्तमान युग की तुलना में काफी नीचे था।


    गैर-डीआरआईपी राज्यों के साथ-साथ देश और विश्व भर के अन्य हितधारकों को बांध सुरक्षा से जुड़ी चुनौतियों के समाधान के लिए सर्वश्रेष्ठ वैश्विक चलनों और प्रौद्योगिकीय संसाधनों के इस्तेमाल से परिचित कराना इस वार्षिक आयोजन का लक्ष्य है। सम्मेलन के दौरान विचार-विमर्श से मिले प्रमुख सुझावों को प्रकाशित किया जाएगा और कार्यान्वयन के लिए सभी हितधारकों और नीतिनिर्माताओं के पास भेजा जाएगा। संबंधित प्रकाशन और कागजात डीआरआईपी की वेबसाइट https//:www.damsafety.in पर भी उपलब्ध कराए जायेंगे।


    ***


    आर.के.मीणा/अर्चना/एसकेएस/सीएस

    
    
    (Release ID: 1564260) Visitor Counter : 651
    
    
      Read this release in: English