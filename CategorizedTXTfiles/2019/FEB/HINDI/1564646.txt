      आवास एवं शहरी कार्य मंत्रालय

      मोबाइल एप्प के जरिये लाभार्थी निर्मित मकानों की तस्वीरें खींचकर उन्हें अपलोड कर सकेंगे
      
      लाभार्थी द्वारा अपने मकानों के साथ सेल्फी को अपलोड करने की सुविधा
      
      श्री हरदीप पुरी ने पीएमएवाई (यू) मोबाइल एप्प शुरू किया

      Posted On: 14 FEB 2019 6:16PM by PIB Delhi

    आवासन और शहरी मामलों के राज्यमंत्री (स्वतंत्र प्रभार) श्री हरदीप एस पुरी ने कहा है कि प्रधानमंत्री आवास योजना (शहरी) मोबाइल एप्प के जरिये लाभार्थी अपने परिवारों सहित पूर्ण रूप से निर्मित मकानों की तस्वीरें खींचकर उन्हें अपलोड कर सकेंगे। इस एप्प के जरिये लाभार्थी अपने मकानों के साथ सेल्फी भी अपलोड कर पाएंगे। इसके अलावा 30-60 सैकेंड की वीडियो क्लिप के जरिये लाभार्थी प्रधानमंत्री आवास योजना (शहरी) के तहत मकान प्राप्त करने की कहानी भी प्रस्तुत कर सकते हैं। वे आज नई दिल्ली में पीएमएवाई (यू) मोबाइल एप्प जारी करने के अवसर पर बोल रहे थे। इस अवसर पर एक मिनट की फिल्म भी दिखाई गई जिसमें यह बताया गया कि प्रधानमंत्री आवास योजना (शहरी) ने किस तरह लाभार्थियों के जीवन पर प्रभाव डाला है। आयोजन में आवासन और शहरी मामलों के सचिव श्री दुर्गा शंकर मिश्रा और सबके लिए घर के अभियान निदेशक तथा संयुक्त सचिव श्री अमृत अभिजात भी उपस्थित थे।


    प्रधानमंत्री आवास योजना (शहरी) अभियान की शुरूआत 25 जून, 2015 को की गई थी, जिसका उद्देश्य सभी पात्र शहरी परिवारों को 2022 तक आवास प्रदान करना है। योजना ने अभूतपूर्व प्रगति की है और शहरी क्षेत्रों में लगभग एक करोड़ मकानों की मांग के अनुरूप 73 लाख से अधिक मकानों की मंजूरी दी है। लगभग 40 लाख मकान निर्माण के विभिन्न स्तरों पर हैं और 15 लाख से अधिक मकान बनाए जा चुके हैं। इसके अलावा लगभग 12 लाख मकान नई और उभरती हुई प्रौद्योगिकियों के इस्तेमाल से निर्मित किये जा रहे हैं।


    ***


    आर.के.मीणा/अर्चना/एकेपी/सीएस

    
    
    (Release ID: 1564646) Visitor Counter : 252
    
    
      Read this release in: English