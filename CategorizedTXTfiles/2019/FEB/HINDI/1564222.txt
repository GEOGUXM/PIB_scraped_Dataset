      वाणिज्‍य एवं उद्योग मंत्रालय

      भारत-अमेरिका वाणिज्यिक वार्ता का नई दिल्‍ली में आयोजन
      Posted On: 12 FEB 2019 5:10PM by PIB Delhi


    भारत-अमेरिका वाणिज्यिक वार्ता और भारत-अमेरिका सीईओ फोरम का 14 फरवरी , 2019 को नई दिल्‍ली में आयोजन किया जा रहा है। भारतीय पक्ष का नेतृत्‍व वाणिज्‍य , उद्योग और नागर विमानन मंत्री श्री सुरेश प्रभु और अमेरिकी पक्ष का नेतृत्‍व वहां के वाणिज्‍य सचिव श्री विलबुर रॉस करेंगे। दोनों मंत्री भारत-अमेरिका वाणिज्यिक वार्ता के सह-अध्‍यक्ष होंगे।


    अमेरिका और भारत की सरकारों के प्रतिनिधि 2018 में आयोजित‍ वाणिज्यिक वार्ता कार्य योजना के परिणामों को साझा करेंगे। इस कार्य योजना में मानक , व्‍यापारिक माहौल , निवेश , यात्रा और पर्यटन समेत तीन कार्य वर्ग शामिल हैं। 2019 की वाणिज्यिक वार्ता प्राथमिकताओं , नई सीईओ फोरम सिफारिशों के आधार पर सहयोग के नये क्षेत्रों की पहचान करने के बारे में विचार-विमर्श किया जाएगा। भारत-अमेरिका सीईओ फोरम के सह-अध्‍यक्ष टाटा सन्‍स के चेयरमैन श्री नटराजन चन्‍द्रशेखरन और अमेरिकन टावर्स कॉरपोरेशन के चेयरमैन , अध्‍यक्ष और सीईओ श्री जेम्‍स टेकलेट होंगे। भारत-अमेरिका सीईओ फोरम के दौरान कार्य समूह अपने-अपने क्षेत्र से संबंधित प्रस्‍तुतियां देंगे और सिफारिशें करेंगे। इस फोरम का पुनर्गठन ट्रंप एवं मोदी प्रशासन ने किया था। यह फोरम उन प्रमुख बाजार पहुंच मुद्दों का खुलासा करने के लिए प्रभावी मंच है , जो कारोबार का काम आसान बनाने तथा नजदीकी सहयोग के क्षेत्रों की पहचान करने में प्रभाव डालते हैं।


    भारत और अमेरिका के मध्‍य वस्‍तुओं और सेवाओं का वार्षिक द्विपक्षीय व्‍यापार पिछले दशक में दोगुना हो गया है। यह 2007 में 58 बिलियन अमेरिकी डॉलर था , जो 2017 में बढ़कर 126 बिलियन अमेरिकी डॉलर हो गया। दोनों देश द्विपक्षीय व्‍यापार में और बढ़ोतरी करने के उपाय तलाशने के लिए संकल्‍पबद्ध है। अनिश्चित वैश्विक आर्थिक परिस्थितियों के बावजूद 2018 में भी द्विपक्षीय व्यापार जारी रहा। पिछले कुछ वर्षों के दौरान द्विपक्षीय निवेश प्रवाह में भी महत्‍वपूर्ण बढ़ोतरी हुई है।


    भारत और अमेरिका दोनों ही अपने बीच मौजूद समानताओं को पहचानते हैं। दोनों देश विचारों , मूल्यों और लोकतांत्रिक प्रणालियों की समानताओं का उपयोग करके वाणिज्यिक साझेदारी को और मजबूत बनाने के लिए कृतसंकल्प हैं।


    ****


    आर.के.मीणा/एएम/आईपीएस/वाईबी-


    

    
    (Release ID: 1564222) Visitor Counter : 90
    
    
      Read this release in: English , Urdu