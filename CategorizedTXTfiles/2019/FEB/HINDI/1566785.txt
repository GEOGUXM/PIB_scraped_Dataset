      आर्थिक मामलों की मंत्रिमण्‍डलीय समिति (सीसीईए)

      मंत्रिमंडल ने हिरासर, राजकोट (गुजरात) स्थित नए ग्रीनफील्ड हवाई अड्डे के विकास की मंजूरी दी
      Posted On: 28 FEB 2019 10:42PM by PIB Delhi


    प्रधानमंत्री श्री नरेन्द्र मोदी की अध्यक्षता में मंत्रिमंडल के आर्थिक मामलों की समिति ने हिरासर, राजकोट (गुजरात) स्थित नए ग्रीनफील्ड हवाई अड्डे को1405 करोड़ रुपये की अनुमानित लागत से विकसित करने के लिए अपनी मंजूरी दी।


    राजकोट का यह मौजूदा हवाई अड्डा शहर के मध्य में स्थित है और केवल 236 एकड़ (अनुमानित) भूमि में बना होने के कारण यहां भूमि की बहुत कमी है। इस हवाई अड्डे के चारों ओर आवासीय और व्यापारिक भवन स्थित होने के कारण इसकी क्षमता बहुत अवरूद्ध हो गई है। हवाई अड्डे की पूर्वी दिशा में रेलवे लाइन और राजमार्ग होने के कारण रनवे का विस्तार भी संभव नहीं है। इस हवाई अड्डे का नगरीय या हवाई विस्तार होने की कोई गुंजाइश नही है इस कारण मौजूदा हवाई अड्डे की इस वर्तमान स्थिति में बड़ी बॉडी के हवाई जहाजों के परिचालन की कोई संभावना नहीं है।


    अहमदाबाद, सूरत और वडोदरा के बाद राजकोट गुजरात राज्य का चौथा सबसे बड़ा शहर है। यह शहर गुजरात के सौराष्ट्र क्षेत्र का केंद्र है। यह देश में 35 वां सबसे बड़ा शहरी समुदाय केंद्र है। 2015 के अनुसार इसकी जनसंख्या 1.2 मिलियन से अधिक है। यह दुनिया में 22 वां सबसे तेजी से बढ़ता हुआ शहर है।


    मौजूदा हवाई अड्डे के संबंध में बाध्यताओं और आवश्यकताओं को ध्यान में रखते हुए राज्य सरकार ने राजकोट में एक नए ग्रीनफील्ड हवाई अड्डे को विकसित करने की इच्छा जाहिर की। गुजरात सरकार ने नए हवाई अड्डे के लिए अपेक्षित भूमि की पहचान की है और भारतीय विमानपत्तन प्राधिकरण से नए हवाई अड्डे के विकास, परिचालन और रख-रखाव का अनुरोध किया है।


    ***


    अतुल कुमार तिवारी/आरकेमीणा/एएम/आईपीएस/सीएल

    
    
    (Release ID: 1566785) Visitor Counter : 83