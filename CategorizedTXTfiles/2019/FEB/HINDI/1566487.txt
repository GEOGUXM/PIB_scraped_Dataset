      सड़क परिवहन एवं राजमार्ग मंत्रालय

      श्री नितिन गडकरी ने आज पंजाब में 746 करोड़ रुपये के लागत से बनने वाली दो सड़क परियोजनाओं की आधारशिला रखी
      Posted On: 25 FEB 2019 8:45PM by PIB Delhi


    केंद्रीय सड़क परिवहन एवं राजमार्ग, जहाजरानी और जल संसाधन तथा नदी विकास और गंगा कायाकल्प मंत्री, श्री नितिन गडकरी ने आज पंजाब राज्य के कपूरथला जिले के फगवाड़ा में और रूपनगर जिले के श्री आनंदपुर साहिब में 746 करोड़ रुपये की लागत वाली दो सड़क परियोजनाओं की आधारशिला रखी। श्री आनंदपुर साहिब में , उन्होंने 67.64 किलोमीटर लंबी बंगा- गढ़शंकर- श्री आनंदपुर साहिब- नैना देवी सड़क के उन्नयन के लिए आधारशिला रखी, जिसकी अनुमानित लागत 581 करोड़ रुपये है और इस परियोजना का 8.80 किमी हिस्सा हिमाचल प्रदेश में पड़ता है। उन्होंने, फगवाड़ा शहर में एनएच - 44 पर 2.555 किलोमीटर लंबी एलिवेटेड संरचना और वाहनों के लिए अंडरपास निर्माण की भी आधारशिला रखी, जिसकी अनुमानित लागत 165 करोड़ रुपये है।


    श्री नितिन गडकरी ने, श्री आनंदपुर साहिब में एक जनसभा को संबोधित करते हुए कहा कि दिल्ली से व्यास के लिए 6 लेन वाले राष्ट्रीय राजमार्ग का अपग्रेड अमृतसर तक किया जाएगा। उन्होंने इस क्षेत्र में स्वान नदी के चैनलाइजेशन का भी आश्वासन दिया। उन्होंने पंजाब के रूपनगर जिले में तख्त श्री केशगढ़ साहिब , श्री आनंदपुर साहिब में भी जाकर अपना श्रद्धा सुमन अर्पित किया। इन परियोजनाओं की आधारशिला रखने के लिए, केंद्रीय सामाजिक न्याय और अधिकारिता राज्य मंत्री, श्री विजय सांपला , पंजाब सरकार में लोक निर्माण (बी एंड आर ) और सूचना प्रौद्योगिकी मंत्री , श्री विजय इंदर सिंगला , श्री आनंदपुर साहिब से लोकसभा सांसद , प्रोफेसर प्रेम सिंह चंदूमाजरा और राज्यसभा सांसद , श्री श्वेत मलिक ने श्री नितिन गडकरी को धन्यवाद दिया।


    इन परियोजनाओं के माध्यम से पर्यटन , सुरक्षित यात्रा , कम समय में यात्रा और आर्थिक गतिविधियों में बढ़ोत्तरी और रोजगार में वृद्धि होगी, जिससे स्थानीय लोगों को लाभ प्राप्त होगा।


    आर.के.मीणा/एएम/एएल –

    
    
    (Release ID: 1566487) Visitor Counter : 12
    
    
      Read this release in: English