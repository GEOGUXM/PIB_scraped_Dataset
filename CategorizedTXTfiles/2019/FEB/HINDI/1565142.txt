      संस्‍कृति मंत्रालय

      ताज व्यू गार्डन की आज आधारशिला रखी गई
      Posted On: 14 FEB 2019 7:43PM by PIB Delhi


      केंद्रीय संस्कृति और पर्यावरण वन और जलवायु परिवर्तन राज्य मंत्री (स्वतंत्र प्रभार) डॉ. महेश शर्मा ने आज आगरा में ताज महल और आगरा किले के बीच ताज कॉरिडोर क्षेत्र में ताज व्यू गार्डन की आधारशिला रखी. इस मौके पर आगरा से लोकसभा सांसद और राष्ट्रीय अनुसूचित जाति आयोग के अध्यक्ष प्रोफेसर (डॉ.) रामशंकर कठेरिया, आगरा नगर निगम के महापौर श्री नवीन जैन और भारतीय पुरातत्व सर्वेक्षण के वरिष्ठ अधिकारी मौजूद थे.


      ताज व्यू गार्डन को भारतीय पुरातत्व सर्वेक्षण संस्थान और भारत सरकार का संस्कृति मंत्रालय मिलकर मुगलकालीन चारबाग गार्डन की तर्ज पर विकसित कर रहा है. ताज महल के आसपास तेजी से पौधारोपण कर हरियाली को बढ़ाना इसका मुख्य लक्ष्य है. इससे ताज महल के आसपास प्रदूषण को घटाने में तो मदद मिलेगी ही साथ ही पर्यटकों को यहां बेहतरीन नजारा भी देखने को मिलेगा.


      मंत्री डॉ. महेश शर्मा ने ताज महल के पूर्वी गेट पर नव-निर्मित पर्यटक सेवा केंद्र के पास स्थायी फोटो प्रदर्शनी का भी उद्घाटन किया. इस प्रदर्शनी का थीम ‘ प्राचीन काल से ताजमहल ’ रखा गया था. ये फोटो प्रदर्शनी सिर्फ पर्यटकों के लिए आकर्षण का केंद्र ही नहीं होगी बल्कि इससे अनुसंधान में रुचि रखने वाले लोगों और छात्रों को भी मदद मिलेगी. फोटो प्रदर्शनी में दिखाए गई तस्वीरों में से सबसे पुरानी तस्वीर 1862 की है जबकि सबसे हाल की तस्वीर 2018 की है. इस फोटो प्रदर्शनी का मुख्य उद्देश्य है लोगों को हमारी बेहद मजबूत विरासत की एक झलक देना और युवा पीढ़ी को इसे संरक्षित रखने के लिए प्रेरित करना.


      आर.के.मीणा/अर्चना / पीकेटी


    

    
    (Release ID: 1565142) Visitor Counter : 46
    
    
      Read this release in: English , Urdu