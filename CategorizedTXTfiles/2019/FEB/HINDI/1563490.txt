      प्रधानमंत्री कार्यालय

      प्रधानमंत्री कल गुवाहाटी, ईटानगर और अगरतला जाएंगे
      
      प्रधानमंत्री ईटानगर में नए ग्रीनफिल्ड एयरपोर्ट और सिला सुरंग की आधारशिला रखेंगे
      
      प्रधानमंत्री दूरदर्शन अरुण प्रभा चैनल का शुभारंभ करेंगे
      
      प्रधानमंत्री गुवाहाटी में पूर्वोत्तर गैस ग्रिड की आधारशिला रखेंगे
      
      प्रधानमंत्री त्रिपुरा में गार्जी-बेलोनिया रेल मार्ग का उद्घाटन करेंगे
      
      प्रधानमंत्री विभिन्न विकास परियोजनाओं का लोकार्पण करेंगे
      Posted On: 08 FEB 2019 11:45AM by PIB Delhi


      प्रधानमंत्री श्री नरेन्द्र मोदी कल गुवाहाटी, ईटानगर और अगरतला के दौरे पर जाएंगे। प्रधानमंत्री ईटानगर में ग्रीनफिल्ड एयरपोर्ट, सिला सुरंग और पूर्वोत्तर गैस ग्रिड की आधारशिला रखेंगे। वे दूरदर्शन अरुण प्रभा चैनल और गार्जी बेलोनिया रेल मार्ग का उद्घाटन करेंगे। वे असम, अरुणाचल प्रदेश और त्रिपुरा में विभिन्न विकास परियोजनाओं का लोकार्पण भी करेंगे।


      अरुणाचल प्रदेश में प्रधानमंत्री


      प्रधानमंत्री श्री नरेन्द्र मोदी कल सुबह गुवाहाटी से ईटानगर पहुंचेंगे। श्री मोदी ईटानगर के आईजी पार्क में विकास परियोजनाओं की एक श्रृंखला का लोकार्पण करेंगे।


      प्रधानमंत्री ईटानगर के होलोंगी में ग्रीनफिल्ड एयरपोर्ट के निर्माण की आधारशिला रखेंगे। अभी ईटानगर के सबसे नजदीक हवाई अड्डा वहां से 80 किलोमीटर दूर असम के लीलाबारी में है। ईटानगर में हवाई अड्डा बनने से क्षेत्र में जहां कनेक्टिविटी बेहतर होगी, वहीं इससे राज्य में पर्यटन की संभावनाएं खुलेगी। इससे क्षेत्र की आर्थिक वृद्धि तेज होगी और सामरिक तौर पर भी यह राष्ट्र के लिए अहम होगा। हवाई अड्डे के सम्पर्क सड़क के साथ हरी पट्टियां, वर्षा जल संचयन की सुविधाएं और इस्तेमाल के लिए ऊर्जा उपकरण जैसे विभिन्न विशेषताएं होंगी।


      प्रधानमंत्री अरुणाचल प्रदेश में सिला सुरंगा की आधारशिला रखेंगे। इससे सभी मौसम में आम लोगों के साथ ही सुरक्षा बलों के लिए पूरे साल तवांग घाटी में आना-जाना संभव हो सकेगा। सुरंग बनने के बाद तवांग घाटी जाने के समय में एक घंटे की कमी आएगी और इससे क्षेत्र में पर्यटन को बढ़ावा मिलेगा और आर्थिक गतिविधियां भी तेज होंगी।


      प्रधानमंत्री कल ईटानगर के आईजी पार्क में अरुणाचल प्रदेश के लिए समर्पित दूरदर्शन चैनल डीडी अरुण प्रभा का उद्घाटन करेंगे। डीडी अरुण प्रभा दूरदर्शन द्वारा संचालित 24वां चैनल होगा। प्रधानमंत्री अरुणाचल प्रदेश में 110 मेगावॉट पारे जलविद्युत संयंत्र को भी राष्ट्र को समर्पित करेंगे। नीपको द्वारा निर्मित यह परियोजना दीकरोंग नदी (ब्रह्मपुत्र की सहायक नदी) की संभावित जल ऊर्जा का दोहन करेगी और पूर्वोत्तर के राज्यों को सस्ता जलविद्युत उपलब्ध कराएंगी, जिससे इस क्षेत्र में ऊर्जा उपलब्धता में सुधार होगा।


      प्रधानमंत्री अरुणाचल प्रदेश के जोट में भारतीय फिल्म एवं टेलीविजन संस्थान (एफटीआईआई) के स्थायी परिसर की आधारशिला रखेंगे। इससे पूर्वोत्तर राज्यों के फिल्म में रुचि रखने वाले छात्रों को सुविधा होगी। प्रधानमंत्री अरुणाचल प्रदेश में पुनर्विकसित तेजु हवाई अड्डे का उद्घाटन करेंगे। तेजु हवाई अड्डे को उड़ान योजना के तहत वाणिज्यिक संचालन के अनुरूप नए तरीके से ढाला गया है।


      प्रधानमंत्री अरुणाचल प्रदेश में 50 स्वास्थ्य एवं तंदुरुस्ती केन्द्रों का उद्घाटन करेंगे। समग्र स्वास्थ्य सुनिश्चित करने के लिए आयुष्मान भारत योजना में स्वास्थ्य एवं तंदुरुस्ती केन्द्र एक महत्वपूर्ण अंग हैं। प्रधानमंत्री सौभाग्य योजना के तहत अरुणाचल प्रदेश में सभी घरों तक बिजली पहुंच जाने की भी घोषणा करेंगे।


      असम में प्रधानमंत्री


      ईटानगर से प्रधानमंत्री गुवाहाटी वापस आएंगे। गुवाहाटी में प्रधानमंत्री पूर्वोत्तर गैस ग्रिड की आधारशिला रखेंगे, जो पूरे क्षेत्र में प्राकृतिक गैस की अबाधित उपलब्धता सुनिश्चित करेगी और इससे औद्योगिक विकास में तेजी आएगी। यह ग्रिड सरकार की उस योजना का हिस्सा है जिसके तहत पूरे पूर्वोत्तर क्षेत्र में सस्ती और गुणवत्तापूर्ण गैस उपलब्ध कराना है। प्रधानमंत्री कामरूप, सचर, हेलाकांडी और करीमगंज जिलों में सिटी गैस वितरण नेटवर्क की भी आधारशिला रखेंगे। इससे घरों, उद्योगों और वाणिज्यिक इकाईयों में स्वच्छ ईंधन (पीएनजी) पहुंचाई जाएंगी।


      प्रधानमंत्री असम के तिनसुकिया में होलोंग मॉड्यूलर गैस प्रसंस्करण संयंत्र का उद्घाटन करेंगे। इससे असम में उत्पादित कुल गैस का 15 फीसदी गैस अधिक मिलेगी। इस दौरान प्रधानमंत्री नुमालीगढ़ में एनआरएल बायो रिफाइनरी और बिहार, पश्चिम बंगाल, सिक्किम एवं असम होते हुए बरौनी से गुवाहाटी तक 729 किलोमीटर गैस पाइपलाइन की आधारशिला रखेंगे।


      त्रिपुरा में प्रधानमंत्री


      प्रधानमंत्री के दौरे का अंतिम पड़ाव अगरतला होगा। प्रधानमंत्री अगरतला के स्वामी विवेकानंद स्टेडियम में गार्जी बेलोनिया रेल मार्ग को राष्ट्र को समर्पित करेंगे। यह रेल मार्ग त्रिपुरा को दक्षिण और दक्षिण-पूर्व एशिया का प्रवेश द्वारा बनाएंगा। प्रधानमंत्री नर्सिंगगढ़ में त्रिपुरा प्रौद्योगिकी संस्थान के नए परिसर का भी उद्घाटन करेंगे।


      प्रधानमंत्री अगरतला में महाराजा वीर बिक्रम हवाई अड्डे पर महाराजा वीर बिक्रम किशोर मणिक्य बहादुर की मूर्ति का अनावरण करेंगे। महाराजा वीर बिक्रम किशोर मणिक्य बहादुर आधुनिक त्रिपुरा के निर्माता माने जाते है। अगरतला शहर के निर्माण का श्रेय महाराजा वीर बिक्रम को जाता है।


      ****


      आर.के.मीणा/एएम/एके/डीके - 264


    

    
    (Release ID: 1563490) Visitor Counter : 596
    
    
      Read this release in: Assamese , English , Urdu , Marathi , Gujarati , Tamil , Malayalam