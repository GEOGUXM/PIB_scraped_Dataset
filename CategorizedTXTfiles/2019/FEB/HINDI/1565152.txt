      फाइनेंस कमीशन

      वित्‍त आयोग ने की विद्युत मंत्रालय संग बैठक
      Posted On: 15 FEB 2019 6:30PM by PIB Delhi


    पंद्रहवें वित्त आयोग ने आज नई दिल्ली में विद्युत मंत्रालय के साथ एक बैठक की। बैठक की अध्यक्षता विद्युत मंत्री श्री आर. के. सिंह और वित्त आयोग के चेयरमैन श्री एन. के. सिंह ने की। बैठक के दौरान आयोग के सदस्यों के अलावा आयोग , विद्युत मंत्रालय और इसके सार्वजनिक उपक्रमों के वरिष्ठ अधिकारी भी उपस्थित थे।


    बैठक के दौरान बिजली क्षेत्र के सुधारों का राज्‍य की वित्‍तीय सेहत पर प्रभाव के बारे में चर्चा हुई क्योंकि इन दोनों के बीच महत्‍वपूर्ण आपसी संबंध है।


    बिजली यूटिलिटीज और परिवहन क्षेत्र सहित सार्वजनिक क्षेत्र की अन्‍य इकाइयों को दी गई निवेश गारंटी से राज्‍यों की वित्‍तीय स्थिति प्रभावित हुई है। राज्‍यों को दी ऋण गारंटी में बिजली क्षेत्र की हिस्‍सेदारी 90 प्रतिशत है जबकि शेष 10 प्रतिशत में परिवहन क्षेत्र की गारंटी सहित अन्‍य गारंटी शामिल हैं। वर्ष 2011-12 में सभी राज्‍यों का विस्‍तारित ऋण जीडीपी का करीब 23.3 प्रतिशत था। इस मुद्दे पर सभी हितधारकों ने विस्‍तार से चर्चा की।


    बिजली क्षेत्र के मामले में पहले के आयोगों ( 13 वें और 14 वें वित्‍त आयोग) ने भी बैठक में विचार-विमर्श किया था। उस दौरान जो मुद्दे सामने आए थे उनमें कुछ राज्यों द्वारा बढ़ते घाटे के बावजूद आठ या नौ वर्षों तक दरें न बढ़ाना और समय पर दरों में वृद्धि न किए जाने से यूटिलिटीज का परिचालन बुरी तरह प्रभावित होना शामिल है। इसके अलावा यह भी पाया गया कि जिन राज्‍यों में दरें संशोधित की गई थीं वहां वित्‍तीय फासला भी कम हुआ था। फिर भी बड़े वित्‍तीय घाटे जारी रहे क्‍योंकि सही लागत का ध्यान नहीं रखा गया था।


    सामान्य तौर पर पर्याप्त क्षमताओं के अभाव के बावजूद नियामकीय संस्थानों ने विद्युत अधिनियम , 2003 के अुनसार बहुवर्षीय शुल्‍क ढांचा सहित शुल्‍क दरों में सुधार लाने का आग्रह किया। इस संबंध में मंत्रालय ने उपचारात्मक उपायों पर चर्चा की।


    केंद्रीय विद्युत मंत्रालय ने राज्यों के उन विचारों से सहमति जताई कि राज्य विद्युत नियामक आयोगों (एसईआरसी) द्वारा विद्युत अपीलीय ट्रिब्यूनल (एपीटीईएल) के निर्देशों के अनुपालन से वितरण क्षेत्र में अनुशासन लाने और प्रक्रियाओं को आसान बनाने में मदद मिलेगी। साथ ही इससे वितरण यूटिलिटीज के राजस्‍व और नकदी प्रवाह की स्थिति में भी सुधार होगा। इसमें कहा गया है कि राज्‍य के स्‍वामित्‍व वाली वितरण कंपनियों की वित्‍तीय पुनर्गठन योजना में अनिवार्य तौर पर शुल्‍क दरों में संशोधन की शर्तें होनी चाहिए।


    बैठक में यूडीएवाई योजना की ताजा स्थिति पर विस्‍तार से चर्चा की गई।


    मंत्रालय ने भारत में इलेक्ट्रिक मोबिलिटी को बढ़ावा देने के लिए आयोग के समक्ष एक योजना भी प्रस्‍तुत किया। इसमें 5 ,000 करोड़ रुपये की लागत से अगले पांच वर्षों यानी 2020 से 2025 तक 70 शहरों और 20 प्रतिशत राजमार्गों पर इलेक्ट्रिक वाहनों के लिए बुनियादी ढांचा स्‍थापित करने की बात कही गई है।


    मंत्रालय ने बिजली संयंत्रों के लिए एमओईएफ एवं सीसी द्वारा अधिसूचित नए मानदंडों को पूरा करने के लिए गैस ईंधन को सल्‍फर मुक्‍त करने वाले संयंत्र की स्थापना लागत को पूरा करने के लिए 40 प्र तिशत यानी 83 , 500 करोड़ रुपये तक के वीजीएफ का भी प्रस्‍ताव दिया है।


    वित्‍त आयोग और विद्युत मंत्रालय ने नवीन एवं नवीकरणीय ऊर्जा मंत्रालय के साथ जल्द ही एक अलग बैठक करने पर सहमति व्यक्त की।


    *****


    आरके मीणा/एएम/एसकेसी

    
    
    (Release ID: 1565152) Visitor Counter : 17
    
    
      Read this release in: English , Urdu