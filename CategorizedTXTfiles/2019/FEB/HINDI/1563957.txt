      स्‍वास्‍थ्‍य एवं परिवार कल्‍याण मंत्रालय

      पीजीआईएमईआर, चंडीगढ़ का 35 वां दीक्षांत समारोह
      
      सरकार गरीबों, जरूरतमंदों और समाज के वंचित वर्गों को स्वास्थ्य देखभाल की उचित सुविधा प्रदान करने के लिए पूरी तरह प्रतिबद्ध है: श्री जे. पी. नड्डा
      
      श्री जे. पी. नड्डा ने पीजीआईएमईआर, चंडीगढ़ में तीन हाई-टेक सुविधाओं का उद्घाटन किया

      Posted On: 09 FEB 2019 8:32PM by PIB Delhi

    केंद्रीय स्वास्थ्य और परिवार कल्याण मंत्री श्री जे. पी. नड्डा ने कहा कि सरकार देश के कोने-कोने में गरीब , जरूरतमंद और समाज के वंचित वर्गों के लिए स्वास्थ्य देखभाल की उचित सुविधाएं प्रदान करने के लिए पूरी तरह से प्रतिबद्ध है। स्‍नातकोत्‍तर चिकित्‍सा शिक्षा एवं अनुसंधान संस्‍थान (पीजीआईएमईआर) , चंडीगढ़ में आज 35 वें दीक्षांत समारोह को संबोधित करते हुए श्री जे. पी. नड्डा ने कहा कि सरकार देश के विभिन्न हिस्सों में एम्स जैसे संस्थान स्‍थापित कर रही है और बड़े पैमाने पर जिला अस्पतालों का आधुनिकीकरण कर उन्‍हें मेडिकल कॉलेजों में परिवर्तित कर मेडिकल कॉलेजों के नेटवर्क का विस्तार कर रही है। उन्‍होंने कहा कि आयुष्मान भारत जैसी सरकारी योजनाएं सभी के लिए स्वास्थ्य देखभाल सुविधा प्रदान करने में बड़ी परिवर्तनकारी होंगी।


    श्री नड्डा ने विभिन्न विशिष्टताओं के छात्रों को पैंतीस(35) स्वर्ण , बानवे(92) रजत और पचानवे (95) कांस्य पदक प्रदान किए और 1886 डिग्रियां प्रदान की।


    पीजीआईएमईआर के निदेशक प्रोफेसर जगत राम ने संस्थान में प्रगति के बारे में एक रिपोर्ट प्रस्तुत की।


    श्री जे.पी. नड्डा ने पीजीआईएमईआर , चंडीगढ़ में तीन नई सुविधाओं का भी उद्घाटन किया। ये सुविधाएं हैं नया अत्याधुनिक नेफ्रोलॉजी एंड ट्रांसप्लांट केयर यूनिट (एनटीसीयू ), एडवांस्‍ड हाई एनर्जी लिनीअर एक्‍सीलेटर और अनुसंधान ब्लॉकों के लिए 11 केवी सबस्टेशन।


    ****


    आर.के.मीणा/एएम/एमके

    
    
    (Release ID: 1563957) Visitor Counter : 11
    
    
      Read this release in: English