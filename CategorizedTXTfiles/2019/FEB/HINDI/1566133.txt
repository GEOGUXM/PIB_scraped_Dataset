      वित्‍त मंत्रालय

      केंद्रीय अप्रत्यक्ष कर और सीमा शुल्क बोर्ड (सीबीआईसी) ने व्यापार को सुगम बनाने, निर्यात को बढ़ावा देने और अनुपालन में सुधार के लिए अध्ययन करने तथा उपायों की अनुशंसा करने के लिए तीन कार्य समूहों का गठन किया
      Posted On: 23 FEB 2019 3:26PM by PIB Delhi


    केंद्रीय अप्रत्यक्ष कर और सीमा शुल्क बोर्ड (सीबीआईसी) ने व्यापार को सुगम बनाने, निर्यात को बढ़ावा देने और अनुपालन में सुधार के लिए अध्ययन करने तथा उपायों की अनुशंसा करने के लिए तीन कार्य समूहों का गठन किया है।


    ये कार्य समूह निम्नलिखित पर ध्यान देगें -

      * सीमा शुल्क टैरिफ की विधायी संरचना में सुधार और अर्थव्यवस्था और उद्योग की उभरती और भविष्य की जरूरतों के अनुरूप इसे अद्यतन करना। भारत की निर्यात प्रतिस्पर्धा को बढ़ाने के लिए एक व्यापक निर्यात प्रशुल्क संरचना बनाने पर विशेष ध्यान दिया जाएगा।
      * ई-कॉमर्स के माध्यम से निर्यात को बढ़ावा देने पर जोर देने के साथ निर्यात प्रोत्साहन और सुविधा, भारत के निर्यात बाजारों के समक्ष मौजूद व्यापार सुविधा अवरोधों पर ध्यान देना और निर्यातकों के लिए संभार तंत्र सेवाओं की गुणवत्ता में सुधार।
      * अनुपालन में वृद्धि, सीमा शुल्क पर राजस्व संग्रह में सुधार करने के लिए खामियों को दूर करने और आईजीएसटी प्रतिदाय घोटालों पर अंकुश लगाना।

    ये समूह निर्यात संवर्धन परिषदों और वाणिज्य और उद्योग मंत्रालय की संबंधित शाखाओं सहित व्यापक स्तर पर हितधारकों से परामर्श करेंगे।


    ये समूह दो महीने की अवधि के भीतर अपनी रिपोर्ट प्रस्तुत कर देंगे।


    केंद्रीय प्रत्यक्ष कर बोर्ड और सीमा शुल्क बोर्ड के अध्यक्ष प्रणब कुमार दास ने कहा कि “समूहों की सिफारिशें, जिन पर कार्यान्वयन के लिए प्राथमिकता के आधार पर ध्यान दिया जाएगा, व्यवसाय करने की सुगमता और निर्यात प्रतिस्पर्धा में और वृद्धि करेंगी। सीबीआईसी राजस्व बढ़ाने और धोखाधड़ी पर अंकुश लगाने के लिए उन्नत डेटा एनालिटिक्स टूल्स का उपयोग करेगा।”


    ***


    आर.के.मीणा/एएम/एसकेजे/एनके-524

    
    
    (Release ID: 1566133) Visitor Counter : 405
    
    
    
    
    

*