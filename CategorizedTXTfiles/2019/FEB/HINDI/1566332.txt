      गृह मंत्रालय

      एनडीएमए ‘गर्म हवा के जोखिम को कम करना’ विषय पर एक राष्‍ट्रीय कार्यशाला का आयोजन करेगा
      
      ‘समय पूर्व चेतावनी, समय पूर्व कार्रवाई’ की जरूरत

      Posted On: 26 FEB 2019 11:51AM by PIB Delhi

    राष्‍ट्रीय आपदा प्रबंधन प्राधिकरण (एनडीएमए) 27-28 फरवरी , 2019 को ‘ गर्म हवा के जोखिम को कम करना ’ विषय पर दो दिवसीय राष्ट्रीय कार्यशाला का आयोजन करेगा। यह कार्यशाला महाराष्‍ट्र सरकार के सहयोग से नागपुर में आयोजित की जाएगी।


    हाल के वर्षों में पूरे विश्‍व में गर्म हवा से होने वाले नुकसान में बढ़ोतरी हुई है। जलवायु परिवर्तन से तापमान में वृद्धि हुई है तथा इससे गर्म हवा की गंभीरता तथा बारम्‍बारता में भी बढ़ोतरी हुई है। भारत भी प्रतिवर्ष गर्म हवा से होने वाले नुकसान का अनुभव कर रहा है।


    एनडीएमए गर्म हवा के दुष्‍प्रभाव को कम करने के लिए प्रभावित राज्‍यों के साथ मिलकर कार्य कर रहा है।


    पिछले कुछ वर्षों में गर्मी से होने वाली मौतों की संख्‍या में कमी आई है। इसके लिए कई कदम उठाये गये है। इनमें प्रमुख हैं – गर्म हवा पर राष्‍ट्रीय दिशा-निर्देश का प्रभावी और समय पर कार्यान्‍वयन , 13 प्रभावित राज्‍यों में गर्म हवा कार्य योजना की तैयारी , एनडीएमए द्वारा निरंतर निगरानी , प्रिंट इलेक्‍ट्रोनिक और सोशल मीडिया के जरिये व्‍यापक जागरूकता अभियान , 2017 और 2018 में तैयारी पर आधारित कार्यशालाएं आदि। 2015 में गर्मी से होने वाली मौतों की संख्‍या 2 , 000 से अधिक थीं , जो 2018 में कम होकर 25 हो गई है।


    इस पृष्‍ठभूमि में इस कार्यशाला का लक्ष्‍य है-गर्म हवा कार्य योजना को तैयार करने तथा इसे लागू करने की जरूरत के संबंध में राज्‍यों को संवेदनशील बनाना। कुछ राज्‍यों ने गर्म हवा के कुप्रभाव को कम करने के सराहनीय प्रयास किये हैं। कार्यशाला में ये राज्‍य अपने अनुभव सांझा करेंगे।


    यह कार्यशाला प्रभावित आबादी में सामुदायिक क्षमता निर्माण और जागरूकता के लिए भी अवसर प्रदान करेगी। इस कार्यशाला में गर्म हवा के जोखिम को कम करने के लिए दीर्घ अवधि के उपाय के साथ-साथ जलवायु परिवर्तन को अनुकूल बनाने पर भी विचार-विमर्श किया जाएगा।


    इस कार्यशाला में गर्म हवा के जोखिम को कम करने से संबंधित विशेषज्ञ तथा समय पूर्व चेतावनी और पूर्वानुमान एजेंसियों , राज्‍य सरकारों , शोध संस्‍थानों के प्रतिनिधि व एनडीएमए के सदस्‍य एवं वरिष्‍ठ अधिकारी भी भाग लेंगे।


    ******


    आर . के.मीणा/एएम/जेके/जीआरएस-553


    

    
    (Release ID: 1566332) Visitor Counter : 175
    
    
      Read this release in: English , Urdu , Marathi