      सड़क परिवहन एवं राजमार्ग मंत्रालय

      कैबिनेट ने एनएच-127बी पर धुबरी (उत्‍तरी तट, असम) और फूलवारी (दक्षिणी तट, मेघालय) के बीच ब्रह्मपुत्र नदी पर चार लेन वाले पुल व पहुंच मार्ग के निर्माण को मंजूरी दी
      Posted On: 28 FEB 2019 10:42PM by PIB Delhi


    प्रधानमंत्री श्री नरेन्‍द्र मोदी की अध्यक्षता में आर्थिक मामलों की मंत्रिमंडल समिति ने असम व मेघालय राज्‍य में एनएच-127बी पर धुबरी (उत्तरी तट , असम) और फूलवारी (दक्षिणी तट , मेघालय) के बीच ब्रह्मपुत्र नदी पर चार लेन वाले पुल व पहुंच मार्ग के निर्माण को मंजूरी दी। पुल की कुल लंबाई 19.282 किलोमीटर होगी।


    पुल का निर्माण पूर्वोत्‍तर सड़क नेटवर्क कनेक्टिविटी परियोजना चरण-3 के अंतर्गत किया जाएगा। इस निर्माण के लिए जेआईसीए ऋण सहायता उपलब्‍ध कराएगी। कुल निर्माण लागत 4997.04 करोड़ रुपये है। इसमें सिविल निर्माण लागत 3548 करोड़ रुपये है। इसमें 55.68 करोड़ रुपये की धनराशि शामिल है , जिसे जमीन अधिग्रहण , पुनर्वास और अन्‍य निर्माण गति‍विधियों के लिए निर्धारित किया गया है। परियोजना लगभग 6 वर्षों में पूरी होगी।


    परियोजना का रणनीतिक और सामाजिक-आर्थिक महत्‍व है। पूर्वोत्‍तर राज्‍यों के आर्थिक रूप से सर्वाधिक पिछड़े जिलों के विकास के लिए यह परियोजना बहुत उपयोगी सिद्ध होगी। पुल के निर्माण से यात्रा की दूरी 205.3 किलोमीटर से कम होकर सिर्फ 19.282 किलोमीटर रह जाएगी। असम के धुबरी और मेघालय के फूलबारी के बीच यात्रा अवधि 5 घंटे से कम होकर 20 मिनट रह जाएगी। पुल के निर्माण से मेघालय के पश्चिमी क्षेत्रों तथा असम के बराक घाटी क्षेत्र और पूर्वोत्‍तर के दक्षिणी राज्‍यों-मणिपुर , मिजोरम और त्रिपुरा तथा देश के अन्‍य भागों से दूरी कम हो जाएगी।


    *****


    आर.के.मीणा/एएम/जेके/जीआरएस

    
    
    (Release ID: 1567095) Visitor Counter : 14
    
    
      Read this release in: English , Urdu