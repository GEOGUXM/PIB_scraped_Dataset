      स्‍वास्‍थ्‍य एवं परिवार कल्‍याण मंत्रालय

      श्री अश्विनी कुमार चौबे ने एनएचएम की
      
      संचालन समिति की छठी बैठक की अध्‍यक्षता की

      Posted On: 02 FEB 2019 5:23PM by PIB Delhi

    केंद्रीय स्‍वास्‍थ्‍य एवं परिवार कल्‍याण राज्‍य मंत्री श्री अश्विनी कुमार चौबे ने आज राष्‍ट्रीय स्‍वास्‍थ्‍य मिशन के मिशन संचालन समिति की छठी बैठक की अध्‍यक्षता की। उन्‍होंने बैठक में कहा कि सरकार स्‍वास्‍थ्‍य एवं आरोग्‍य केंद्रों के माध्‍यम से व्‍यापक प्राथमिक स्‍वास्‍थ्‍य सुविधा प्रदान करने की दिशा में तेजी से आगे बढ़ रही है। इस अवसर पर नीति आयोग के सदस्‍य (स्‍वास्‍थ्‍य) डॉ.वीके पॉल , स्‍वास्‍थ्‍य एवं परिवार कल्‍याण मंत्रालय की सचिव श्रीमती प्रीति सूदन और एनएचएम के एएस तथा एमडी श्री मनोज झालानी भी उपस्थि‍त थे।


    श्री चौबे ने कहा कि एनएचएम राज्‍यों की स्‍वास्‍थ्‍य प्रणालियों को बेहतर बनाने के लिए महत्‍वपूर्ण है। उन्‍होंने कहा कि प्रधानमंत्री ने आकांक्षी जिलों पर विशेष ध्‍यान देने का आग्रह किया है।


    एनएचएम-नि:शुल्‍क दवा सेवा पहल के तहत राज्‍यों/केंद्रशासित प्रदेशों को धन उपलब्‍ध कराया जा रहा है , ताकि वे प्राथमिक स्‍वास्‍थ्‍य सुविधाओं में नि:शुल्‍क दवाएं वितरित कर सकें और दवा की गुणवत्‍ता का मूल्‍यांकन करने तथा दवाओं की खरीद करने के लिए आईटी आधारित प्रणालियों की स्‍थापना कर सकें। वर्तमान में 36 राज्‍यों/केंद्रशासित प्रदेशों ने जन स्‍वास्‍थ्‍य केंद्रों से आवश्‍यक दवाओं का नि:शुल्‍क वितरण करने संबंधी नीतियों को अधिसूचित किया है। एनएचएम नि:शुल्‍क जांच सेवा पहल के तहत जन स्‍वास्‍थ्‍य केंद्रों में जरूरी स्‍वास्‍थ्‍य जांचों को नि:शुल्‍क उपलब्‍ध कराने के लिए धन उपलब्‍ध कराया जा रहा है। इस कार्यक्रम को उन राज्‍यों/केंद्रशासित प्रदेशों में शुरू किया गया है जहां जांच केंद्रों में या पीपीपी मोड के तहत नि:शुल्‍क जांच सुविधाएं प्रदान की जाती है।


    बैठक में एनएचएम के अंतर्गत पहुंच , धनराशि और सुविधाओं को बढ़ाने, हेपेटाइटिस की रोकथाम और नियंत्रण, टीकाकरण, व्‍यापक प्राथमिक स्‍वास्‍थ्‍य देखभाल, गैर-संक्रामक रोग (एनसीडी) राष्‍ट्रीय टीबी नियंत्रण कार्यक्रम में मरीज का समर्थन और निजी क्षेत्र की भागीदारी, स्‍वास्‍थ्‍य कर्मियों के क्षमता निर्माण आदि विषयों पर विचार-विमर्श किया गया।


    श्री चौबे ने कहा कि बैठक में विभिन्‍न विषयों पर गंभीर चर्चा हुई और विशेषज्ञों के दृष्टिकोण से एनएचएम की गुणवत्‍ता और प्रभावशीलता को बेहतर बनाने में मदद मिलेगी। उन्‍होंने कहा कि सुझावों पर गंभीरता से विचार किया जाएगा।


    आयुष मंत्रालय , जनजा‍तीय मामलों का मंत्रालय, महिला एवं बाल विकास मंत्रालय, पेयजल और स्‍वच्‍छता मंत्रालय, पंचायती राज मंत्रालय, ग्रामीण विकास मंत्रालय, शहरी विकास मंत्रालय, उच्‍च शिक्षा विभाग, सामाजिक न्‍याय एवं अधिकारिता मंत्रालय के प्रतिनिधियों के साथ-साथ स्‍वास्‍थ्‍य क्षेत्र के विशेषज्ञ और सिविल सोसायटी के सदस्‍यों ने भी बैठक में भाग लिया।


    ***


    आर.के.मीणा/जेके/एसके-195


    

    
    (Release ID: 1562579) Visitor Counter : 38
    
    
      Read this release in: English