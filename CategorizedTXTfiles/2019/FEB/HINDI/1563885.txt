      रेल मंत्रालय

      जॉन मॉरिस अजाक्स फायर इंजन ने स्‍टेट्समैन के 53वें संस्‍करण की विंटेज कार रैली में स्‍टेट्समैन चैलेंजर ट्रॉफी जीती
      
      राष्‍ट्रीय रेल संग्रहालय दिल्‍ली में संरक्षित यह फायर इंजन दुनिया में अपने किस्‍म का ऐसा एकमात्र इंजन है, जिसमें असली श्रेयूस्‍बरी और चैलिनर सॉलिड टायर लगे हैं

      Posted On: 11 FEB 2019 4:21PM by PIB Delhi

    भारतीय रेलवे का 160 वर्षों से भी अधिक का समृद्ध इतिहास है , जो मूर्त और अमूर्त दोनों विरासत का व्‍यापक स्‍वरूप प्रस्‍तुत करता है। वर्षों से भारतीय रेलवे अपनी औद्योगिक सुरक्षा के साथ-साथ भा‍वी पीढि़यों को जीवंत विरासत का समावेश करने के लिए निरंतर और केन्द्रित दृष्टिकोण बनाए रखने का प्रयास कर रही है। प्रथम विश्‍व युद्ध से पूर्व के विंटेज ब्‍लेसाइज चेसिस (1914) पर जॉन मॉरिस अजाक्स फायर इंजन भारतीय रेलवे की गौरवमयी संपत्ति है। इसे राष्‍ट्रीय रेल संग्रहालय दिल्‍ली में संरक्षित किया गया है। इसने स्‍टेट्समैन 53वें संस्‍करण की विंटेज कार रैली में भाग लिया है और इसे स्टेट्समैन चैलेंजर ट्रॉफी से नवाजा गया है। यह फायर इंजन हर साल अनेक श्रेणियों में नियमित रूप से ट्रॉफियां जीत रहा है। राष्‍ट्रीय रेल संग्रहालय इस रैली में 1981 से भाग ले रहा है। 2013 तक इसे हमेशा स्टेट्समैन चेलेंजर ट्रॉफी और 2013 के बाद से इस रैली में भाग लेने वाले सबसे पुराने वाहन के लिए इंडियन ऑयल ट्रॉफी से सम्‍मानित किया जा रहा है। यह प्रसिद्ध वाहन हमेशा शहर में चर्चा का और ऑटोमोबाइल प्रेमियों में आकर्षण का केन्‍द्र बना हुआ है।


    ****


    आर . के.मीणा/एएम/आईपीएस/वाईबी- 316


    

    
    (Release ID: 1563885) Visitor Counter : 136
    
    
      Read this release in: English