      स्‍वास्‍थ्‍य एवं परिवार कल्‍याण मंत्रालय

      राष्ट्रीय कैंसर संस्थान, झज्जर को एम्स, नई दिल्ली के हिस्से के रूप में राष्ट्र को समर्पित किया गया था
      
      अंतरिम बजट में 22वें एम्स के रूप में रेवाड़ी में एम्स की घोषणा की गई थीः जे.पी. नड्डा

      Posted On: 26 FEB 2019 6:54PM by PIB Delhi

    हरियाणा के झज्जर में राष्ट्रीय कैंसर संस्थान (एनसीआई) की स्थिति के बारे में मीडिया के एक वर्ग में रिपोर्टें आई हैं। केन्द्रीय स्वास्थ्य और परिवार कल्याण मंत्री श्री जे.पी. नड्डा ने स्पष्ट किया है कि झज्जर स्थित राष्ट्रीय कैंसर अस्पताल के बारे में किसी तरह का भ्रम नहीं होना चाहिए। इसे हाल में एम्स नई दिल्ली के अभिन्न अंग के रूप में प्रधानमंत्री श्री नरेन्द्र मोदी द्वारा राष्ट्र को समर्पित किया गया और यह संस्थान कैंसर रोग देखभाल के लिए समर्पित विशेषज्ञता संपन्न तृतीयक संस्थान है। उन्होंने यह भी स्पष्ट किया कि झज्जर कैंसर संस्थान के लिए सभी सुविधाएं वहीं विकसित की जाएंगी और इसे दूसरे स्थान पर नहीं ले जाया जाएगा। 2035 करोड़ रुपये की लागत से बना एनसीआई एकल अस्पताल परियोजना में भारत सरकार द्वारा सबसे बड़ा निवेश है और तीन वर्षों के रिकॉर्ड समय में पूरा होने वाला संस्थान है।


    श्री नड्डा ने कहा कि प्रधानमंत्री श्री नरेन्द्र मोदी के विजन के हिस्से के रूप में प्रत्येक राज्य में एक एम्स स्थापित किया जाएगा। एम्स रेवाड़ी (मनेथी गांव में) की घोषणा 2019-20 के अंतरिम बजट में की गई थी और यह देश का 22वां तथा हरियाणा का पहला एम्स होगा। अन्य एम्स की तरह रेवाड़ी एम्स की स्थापना प्रधानमंत्री स्वास्थ्य सुरक्षा योजना (पीएमएसएसवाई) के अंतर्गत होगी।


    प्रस्तावित एम्स 1299 करोड़ रुपये की लागत से 223 एकड़ जमीन में स्थापित किया जाएगा। इसमें 750 बिस्तरों का अस्पताल, ट्रॉमा सेंटर सुविधाएं, प्रति वर्ष 100 एमबीबीएस छात्रों के नामांकन के साथ मेडिकल कॉलेज और प्रति वर्ष 60 बीएससी (नर्सिंग) छात्रों के नामांकन के साथ नर्सिंग कॉलेज होगा।


    ****


    आर.के.मीणा/एएम/एजी/एमएस

    
    
    (Release ID: 1566435) Visitor Counter : 192
    
    
      Read this release in: English , Urdu