      वाणिज्‍य एवं उद्योग मंत्रालय

      वाणिज्‍य मंत्रालय ने निर्यात बढ़ाने के लिए निर्यात संवर्धन परिषदों के साथ बैठक की
      Posted On: 05 FEB 2019 6:47PM by PIB Delhi


    निर्यातकों के समक्ष मौजूद विभिन्‍न समस्‍याओं पर विचार करने के लिए निर्यात संवर्धन परिषदों और अन्‍य महत्‍वपूर्ण निर्यातकों के साथ एक बैठक आज (05 फरवरी , 2019) नई दिल्‍ली में आयोजित की गई। बैठक के दौरान उन तरीकों पर भी गौर किया गया, जिनकी मदद से भारत से वाणिज्यिक निर्यात को बढ़ाकर मार्च 2019 तक 325 अरब अमेरिकी डॉलर के स्‍तर पर पहुंचाया जा सकता है। इस बैठक की अध्‍यक्षता वाणिज्‍य विभाग में सचिव डॉ. अनूप वधावन ने की।


    वर्ष 2017-18 में भारत से कुल निर्यात (वाणिज्यिक एवं सेवाएं) में पिछले वर्ष की तुलना में 13.31 प्रतिशत की वृद्धि दर्ज की गई। वर्ष 2017-18 में कुल निर्यात 498.61 अरब अमेरिकी डॉलर का हुआ , जिनमें से 303.53 अरब अमेरिकी डॉलर की राशि वाणिज्यिक निर्यात से जुड़ी हुई है।


    आरंभिक झटकों से उबरने और वर्ष 2013-14 में 314.4 अरब अमेरिकी डॉलर के उच्‍च निर्यात स्‍तर पर पहुंचने के बाद भारतीय निर्यात वर्ष 2013-14 के बाद फिर से भारी दबाव में आ गया और दूसरे चरण में वैश्विक आर्थिक एवं वित्‍तीय संकट के गहराने के कारण ही यह नौबत आई। संकट के इस दूसरे चरण में चीन जैसे देश भी बुरी तरह प्रभावित हुए। हालांकि , उसके बाद से ही बेहतर लॉजिस्टिक्‍स,व्‍यापार में सुविधा, अधिकारियों एवं कर्मचारियों से व्‍यक्तिगत सम्‍पर्क कम करने एवं पारदर्शिता बढ़ाने के उद्देश्‍य से किये गये डिजिटलीकरण को बढ़ावा देने, वस्‍तु एवं सेवा कर (जीएसटी) को लागू करने और कौशल वृद्धि के जरिये क्षमता निर्माण हेतु किये गये संगठित प्रयासों की बदौलत सरकार भारत पर व्‍यापक असर डालने वाली आर्थिक सुस्‍ती पर विराम लगाने में सफल रही।


    इसके परिणामस्‍वरूप भारत से वाणिज्यिक निर्यात में वर्ष 2016-17 से ही निरंतर वृद्धि दर्ज की जा रही है। भारत से वाणिज्यिक निर्यात में लगभग तीन वर्षों से वृद्धि दर्ज की जा रही है तथा वर्ष 2018-19 में इसके और ज्‍यादा बढ़कर नये स्‍तर पर पहुंच जाने की संभावना है।


    वित्‍त वर्ष 2018-19 की अप्रैल-दिसम्‍बर 2018 अवधि के दौरान वाणिज्यिक निर्यात में पिछले वित्‍त वर्ष की समान अवधि की तुलना में लगभग 10 प्रतिशत की वृद्धि दर्ज की गई है।


    यह विस्‍तृत निर्यात संवर्धन रणनीति की बदौलत संभव हो पाया है , जिसे वाणिज्‍य विभाग ने तैयार किया है और निर्यात संवर्धन परिषदों, निर्यातकों एवं वित्‍तीय संस्‍थानों सहित अनेक हितधारकों के साथ परामर्श इस पर अमल किया जा रहा है।


    ****


    आर.के.मीणा/अर्चना/आरआरएस/जीआरएस – 229

    
    
    (Release ID: 1562836) Visitor Counter : 78
    
    
      Read this release in: English