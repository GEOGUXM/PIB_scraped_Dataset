      सड़क परिवहन एवं राजमार्ग मंत्रालय

      श्री नितिन गडकरी कल उत्तर प्रदेश के मुजफ्फरनगर व बुलंदशहर में राष्ट्रीय राजमार्गों और नमामि गंगे परियोजनाओं का उद्घाटन करेंगे एवं आधारशिला रखेंगे
      Posted On: 20 FEB 2019 5:05PM by PIB Delhi


    केंद्रीय सड़क परिवहन एवं राजमार्ग, शिपिंग और जल संसाधन, नदी विकास व गंगा संरक्षण मंत्री श्री नितिन गडकरी कल पश्चिमी उत्तर प्रदेश के मुजफ्फरनगर और बुलंदशहर में 331 किलोमीटर लंबे राष्ट्रीय राजमार्ग और नमामि गंगे से जुड़े कार्यों के तहत 89.5 एमएलडी की क्षमता वाले सीवेज शोधन संयंत्रों (एसटीपी) का उद्घाटन करेंगे एवं आधारशिला रखेंगे। इन पर कुल मिलाकर 8530 करोड़ रुपये की लागत आएगी। श्री गडकरी के साथ उत्तर प्रदेश के मुख्यमंत्री योगी आदित्यनाथ भी वहां का दौरा करेंगे।


    मुजफ्फरनगर में श्री गडकरी एनएच-709ए के पानीपत-नगीना खंड पर पांच परियोजनाओं की आधारशिला रखेंगे। इनमें ये शामिल हैं- 1253 करोड़ रुपये की लागत से 36 किलोमीटर लंबे चार लेन वाले पानीपत-शामली खंड का निर्माण किया जाएगा, 1622 करोड़ रुपये की लागत से 43 किलोमीटर लंबे चार लेन वाले शामली-मुजफ्फरनगर खंड का निर्माण किया जाएगा, 923 करोड़ रुपये की लागत से 27 किलोमीटर लंबे चार लेन वाले मुजफ्फरनगर- मिर्जापुर खंड का निर्माण किया जाएगा, 267 करोड़ रुपये की लागत से 22 किलोमीटर लंबे 2 लेन एवं ढलान वाले बिजनौर कोतवाली-नगीना खंड का निर्माण किया जाएगा और 708 करोड़ रुपये की लागत से राष्ट्रीय राजमार्ग के 88 किलोमीटर लंबे चार लेन वाले मेरठ-बुढाना-शामली-उत्तर प्रदेश/हरियाणा सीमा (करनाल) खंड का निर्माण किया जाएगा।


    श्री गडकरी 231 करोड़ रुपये की लागत से नमामि गंगे कार्यक्रम के तहत मुजफ्फरनगर में 87 एमएलडी की क्षमता वाले एसटीपी और आईएमडी के निर्माण एवं पुनरुद्धार कार्य की भी आधारशिला रखेंगे।


    बुलंदशहर में श्री गडकरी 76 करोड़ रुपये की लागत से नमामि गंगे कार्यक्रम के तहत अनूपशहर में 1.5 एवं 1.0 एमएलडी की क्षमता वाले सीवरेज और उन्नत एसटीपी को आम जनता को समर्पित करेंगे। श्री गडकरी 1500 करोड़ रुपये की लागत से 50 किलोमीटर लंबी एसएच-65 बुलंदशहर-शयाना-गढ़ सड़क (इसे अब सैद्धांतिक रूप से राष्ट्रीय राजमार्ग घोषित कर दिया गया है) को चार लेन में तब्दील करने के लिए सर्वे कराने और विस्तृत परियोजना रिपोर्ट (डीपीआर) तैयार करने से जुड़े कार्यों का शुभारंभ करेंगे। इसके साथ ही श्री गडकरी 1950 करोड़ रुपये की लागत से 65 किलोमीटर लंबी एसएच-18 मेरठ-बदायूं सड़क (इसे अब सैद्धांतिक रूप से राष्ट्रीय राजमार्ग घोषित कर दिया गया है) को चार लेन में तब्दील करने के लिए सर्वे कराने और विस्तृत परियोजना रिपोर्ट तैयार करने से जुड़े कार्यों का शुभारंभ करेंगे।


    

    ***


    आर.के.मीणा / अर्चना/आरआरएस/सीएल- 469


    

    
    (Release ID: 1565624) Visitor Counter : 238
    
    
      Read this release in: English , Urdu