      उप राष्ट्रपति सचिवालय

      उपराष्ट्रपति ने कई रेल परियोजनाओं का शुभारम्भ किया
      
      कृष्णापटनम बंदरगाह - ओबुलावरिपल्ले रेल लाइन वरदान
      
      दिव्यांटगजनों को कौशल प्रदान करने के लिए संयुक्ति क्षेत्रीय केंद्र भवन का उद्घाटन किया
      
      भावुक होते हुए उपराष्ट्रपति ने अपने जीवन में जन सेवा के यादगार कार्यक्रमों का स्‍मरण किया
      Posted On: 21 FEB 2019 11:26AM by PIB Delhi


    उपराष्ट्रपति श्री एम. वेंकैया नायडू ने आज कई रेल परियोजनाओं का शुभारम्‍भ किया। इनमें वेंकटचलम से वेलीकैल्‍लु और ओबुलावरिपल्ले से चेरलोपल्ली (कृष्णापटनम- ओबुलावरिपल्‍ले रेल लाइन परियोजना का हिस्सा) तक बहुप्रतीक्षित नई रेल लाइन का उद्घाटन शामिल हैं। नेल्‍लोर रेलवे स्टेशन का पुनर्विकास और कृष्णापटनम से रापुर स्टेशन तक के सभी रेलवे स्टेशनों पर यात्री सुविधाएं विकसित करने के कार्यों की आधारशिला रखी।


    यात्री हित की अन्‍य पहलों में नेल्लोर-चेन्नई सेंट्रल एमईएमयू सेवा का शुभारम्‍भ शामिल है। इससे दिन के समय नेल्लोर शहर से चेन्नई तक यात्रा सुविधा उपलब्‍ध होगी। इसके अलावा उपराष्‍ट्रपति ने नेल्लोर, गुंटूर और रेनिगुटां रेलवे स्टेशनों पर उच्च गति की वाई-फाई सेवा भी समर्पित की।


    श्री नायडू ने अक्कमपेट रेलवे स्टेशन पर नया बुकिंग कार्यालय, तिरुवोट्टियूर रेलवे स्टेशन पर नया फुट ओवर ब्रिज, नया बुकिंग कार्यालय और गुम्मिडिपुंडी में लेवल क्रॉसिंग के बदले नया सब-वे भी समर्पित किया।


    उपराष्ट्रपति ने तिरुपति रेलवे स्टेशन पर (वीडियो लिंक के जरिए) नवीनतम यात्री सुविधाओं और नेल्लोर दक्षिण रेलवे स्टेशन पर नए फुट ओवर ब्रिज का भी उद्घाटन किया। गुडूर को विजयवाड़ा से जोड़ने के लिए एक नई इंटरसिटी ट्रेन चलाने के उपराष्ट्रपति के सुझाव पर प्रतिक्रिया देते हुए रेलमंत्री श्री पीयूष गोयल ने इस अवसर पर घोषणा की कि शीघ्र ही दिन के समय चलने वाली एक नई रेलगाड़ी शुरू की जाएगी।


    सभा को संबोधित करते हुए उपराष्ट्रपति ने इस बात पर प्रसन्‍नता व्‍यक्‍त की कि दिसंबर 2019 तक रापुर से वेंकटचलम तक यात्री रेल सेवा का उनका सपना साकार हो जाएगा। श्री नायडू ने कहा कि नेल्लोर स्टेशन का पुनर्विकास कार्य और नेल्लोर से चेन्नई तक एमईएमयू सेवा शुरू होने से उन्‍हें अपार संतोष मिला है।


    ओबुलावरिपल्ले से कृष्णापटनम बंदरगाह तक की नई रेल लाइन को वरदान बताते हुए उन्होंने आशा व्‍यक्‍त की कि सुरंग बनाने का लंबित कार्य जल्दी ही पूरा होगा। नई लाइन से दूरी 72 किमी तक कम होगी और माल परिवहन के लिए निर्बाध संपर्कता उपलब्‍ध होगी, क्योंकि यह लाइन वेंकटचलम स्टेशन पर विजयवाड़ा-गुडूर मुख्य लाइन से बंदरगाह को जोड़ती है।


    श्री नायडू ने कहा कि क्षेत्र के विकास के लिए कृष्णापटनम बंदरगाह-ओबुलावरिपल्ले लाइन के महत्व की दृष्टि से उन्‍होंने सबसे पहले यह प्रस्ताव श्री अटल बिहारी वाजपेयी के मंत्रिमंडल में जब नीतीश कुमार रेल मंत्री थे तब रखा था और तब से वे इसके लिए प्रयास कर रहे थे।


    वेंकटचलम से रापुर तक यात्री सेवा शुरू होने से सात स्टेशनों के यात्रियों की लंबे समय से की जा रही मांग पूरी होगी। उन्होंने वेंकटचलम से रापूर तक यात्री सेवा शुरू करने के उनके सुझाव को स्वीकार करने के लिए रेलमंत्री श्री पीयूष गोयल और रेलवे बोर्ड का आभार व्‍यक्‍त किया।


    श्री नायडू ने कहा कि कई रेल परियोजनाओं से संपर्कता में काफी सुधार होगा और यात्री सुरक्षा तथा आराम के उच्च मानक स्थापित होंगे तथा ‘यात्रा सुगम’ होगी। उन्होंने कहा कि पुनर्विकसित नेल्लोर स्टेशन फूड कोर्ट और शॉपिंग कियोस्क सहित अत्याधुनिक सुविधाओं वाला प्रतिष्ठित स्‍थान होगा। पुनर्विकास से नेल्लोर स्टेशन की ब्रांड छवि बनाने में मदद मिलेगी।


    उपराष्ट्रपति चाहते है कि केंद्र और राज्य सरकार राजनीति करने की बजाय लोगों के कल्याण के लिए मिलकर कार्य करें। उन्होंने नेताओं से अपील की कि वे देश की सुरक्षा, एकता और अखंडता से जुड़े मुद्दों का राजनीतिकरण न करें। राष्ट्र की सुरक्षा और अखंडता को नुकसान पहुंचाने की कोई गुंजाइश नहीं होनी चाहिए।


    भावुक होते हुए उपराष्ट्रपति ने कहा कि नागरिक केंद्रित, यात्री हित की परियोजनाएं शुरू होने से उन्हें अत्‍यंत संतुष्टि मिली है। उन्होंने कहा कि उनके जीवन के पिछले दो दशकों में आज के अतिरिक्‍त कई यादगार कार्यक्रम हुए हैं।


    विभिन्न विकास उन्मुख परियोजनाएं शुरू करने के लिए अपने प्रयासों को याद करते हुए उन्होंने कहा कि 2001 में स्वर्ण भारत ट्रस्ट की स्थापना ऐसा ही एक ऐतिहासिक स्‍मरणीय अवसर था।


    उपराष्ट्रपति ने कहा कि उनके जीवन के अन्य महत्‍वपूर्ण कार्यक्रमों में स्मार्ट सिटीज कार्यक्रम, स्वच्छ भारत, सबके लिए आवास, शहरी ढांचागत विकास के लिए अमृत योजना, विभिन्न शहरों में मेट्रो रेल सेवाओं का संचालन, रियल एस्‍टेट विनियामक प्राधिकरण (रेरा) का कार्यान्वयन, नवगठित तेलंगाना के खम्मम जिले से सात मंडलों को आंध्र प्रदेश में शामिल करने का अध्यादेश और विधेयक पारित करना है। उन्होंने 2014 में आंध्र प्रदेश पुनर्गठन विधेयक पारित होने के दौरान आंध्र प्रदेश के लिए न्याय सुनिश्चित कराने के अपने संघर्ष का भी उल्लेख किया।


    इसी प्रकार उपराष्ट्रपति ने ‘सभी के लिए आवास’ योजना के तहत आंध्र प्रदेश के लिए 11 लाख से अधिक आवासों की मंजूरी और राज्य में आवास परियोजनाओं के लिए 10,000 करोड़ रुपये के ऋण को मंजूरी देने का भी उल्लेख किया।


    श्री नायडू ने सर्बिया, माल्टा और रोमानिया की अपनी यात्रा के दौरान सर्बिया की संसद को संबोधित करने के अपने अनुभव को भी फिर याद किया।


    बाद में दिव्‍यांगजनों के कौशल विकास, पुनर्वास और सशक्तिकरण के लिए संयुक्‍त क्षेत्रीय केंद्र के नए भवन का उद्घाटन करते हुए उपराष्ट्रपति ने बाधा रहित यात्रा के लिए दिव्‍यांग-अनुकूल सार्वजनिक बुनियादी ढांचा निर्मित करने की आवश्यकता पर बल दिया।


    श्री नायडू ने कहा कि सीआरसी जैसे केंद्र कौशल और प्रशिक्षण प्रदान करके दिव्‍यांगजनों को सशक्त बनाएंगे। उन्होंने आज सीआरसी के माध्यम से लाभार्थियों को व्हील चेयर, स्मार्ट केन, डिजिटल हियरिंग एड्स, मोटराइज्ड ट्राई-साइकिल, कृत्रिम अंग, कैलिपर्स सहित कुल 1731 उपकरण वितरित किए जाने पर प्रसन्नता व्यक्त की।


    उपराष्ट्रपति ने नौकरियों में दिव्‍यांजनों के लिए आरक्षण बढ़ाने सहित कई कदम उठाने के लिए सरकार की सराहना की। वे चाहते हैं कि निजी क्षेत्र भी इस महान कार्य में शामिल हो और दिव्‍यांगजनों को रोजगार प्रदान करने के लिए विशेष अभियान चलाए तथा अपने अनुसार उन्हें प्रशिक्षित करे।


    पहले जुबली अस्पताल के परिसर से संचालित होने वाले सीआरसी के जरिए 30,000 से अधिक लाभार्थियों की जरूरतों को पूरा किया गया।


    इस अवसर पर केंद्रीय सामाजिक न्याय और अधिकारिता मंत्री श्री थावरचंद गहलोत, केंद्रीय रेल और कोयला मंत्री श्री पीयूष गोयल, आंध्र प्रदेश के नगरपालिका प्रशासन मंत्री श्री पोंगुरु नारायण, आंध्र प्रदेश के कृषि, बागवानी, रेशम कीट-पालन, कृषि संसाधन मंत्री श्री सोमीरेड्डी चंद्रमोहन रेड्डी और अन्‍य गणमान्‍य उपस्थित थे।


    ***


    आर.के.मीणा/एएम/एमके-

    
    
    (Release ID: 1566054) Visitor Counter : 275