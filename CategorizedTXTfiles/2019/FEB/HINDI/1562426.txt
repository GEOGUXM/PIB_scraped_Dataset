      प्रधानमंत्री कार्यालय

      प्रधानमंत्री 3 फरवरी 2019 को जम्मू, श्रीनगर और लेह की यात्रा करेंगे
      
      प्रधानमंत्री जम्मू के विजयपुर भवनों में और पुलवामा के अवंतीपोरा में नए एम्स की आधारशिला रखेंगे, प्रधानमंत्री किश्तवाड़ में 624 मेगावाट क्षमता वाली जल विद्युत परियोजना का शिलान्यास करेंगे
      
      प्रधानमंत्री केबीआर हवाई अड्डे के नए टर्मिनल भवन का भी शिलान्यास करेंगे
      
      प्रधानमंत्री जम्मू और कश्मीर में विभिन्न विकास परियोजनाओं का शिलान्यास/ लोकार्पण करेंगे

      Posted On: 02 FEB 2019 1:46PM by PIB Delhi

    प्रधानमंत्री 03 फरवरी , 2019 को जम्मू , श्रीनगर और लेह की यात्रा करेंगे। प्रधानमंत्री जम्मू और कश्मीर में विभिन्न विकास परियोजनाओं का उद्घाटन / शिलान्यास करेंगे। वे श्रीनगर में डल लेक भी देखने जाएंगे।


    प्रधानमंत्री पट्टिका का अनावरण करके विजयपुर और अवंतीपोरा में एम्स भवनों का शिलान्यास करेंगे। प्रधानमंत्री श्री नरेंद्र मोदी की अध्यक्षता में केंद्रीय मंत्रिमंडल ने जम्मू के विजयपुर में और पुलवामा के अवंतीपोरा में एम्स की स्थापना को मंजूरी दी थी। नए एम्स अस्पतालों की स्थापना से क्षेत्र में स्वास्थ्य देखभाल सुविधाएं, स्वास्थ्य शिक्षा और प्रशिक्षण बेहतर होगा।


    प्रधानमंत्री श्री मोदी जम्मू में भारतीय जनसंचार संस्थान के नॉर्थ रीजनल सेंटर कैम्पस का शिलान्यास भी करेंगे।


    प्रधानमंत्री लद्दाख विश्वविद्यालय का शुभारंभ करेंगे। यह लद्दाख क्षेत्र का पहला विश्वविद्यालय होगा , जिसे लद्दाख विश्वविद्यालय अधिनियम, 2018 के तहत स्थापित किया जाएगा। लेह , कारगिल , नुब्रा , ज़ांस्कर , द्रास और ख़ाल्सी के डिग्री कॉलेज इस विश्वविद्यालय के अंर्तगत आयेंगे। लेह और कारगिल में विश्वविद्यालय के प्रशासनिक कार्यालय होंगे।


    प्रधानमंत्री राष्ट्रीय उच्चतर शिक्षा अभियान (आरयूएसए) के अंर्तगत विभिन्न परियोजनाओं को डिजिटल माध्यम से शुभारंभ करेंगे।


    प्रधानमंत्री श्री नरेन्द्र मोदी निम्न कार्यक्रमों के लिए बटन दबाकर पट्टिकाओं का अनावरण करेंगे-


    54 नए मॉडल डिग्री कॉलेजों , 11 व्यावसायिक कॉलेजों और देश में 1 महिला विश्वविद्यालय की आधारशिला, 16 मॉडल डिग्री कॉलेजों और देश के 66 उद्यमिता , नवाचार और कैरियर हब का उद्घाटन, जम्मू और कश्मीर के किश्तवाड़ , कुपवाड़ा और बारामूला में 3 मॉडल डिग्री कॉलेजों का शिलान्यास, तथा जम्मू विश्वविद्यालय में उद्यमिता , नवाचार और कैरियर हब की आधारशिला।


    प्रधानमंत्री श्री नरेन्द्र मोदी कठुआ स्थित यूनिवर्सिटी इंस्टीट्यूट ऑफ इंजीनियरिंग एंड टेक्नोलॉजी का लोकार्पण करेंगे। इसके बाद प्रधानमंत्री पट्टिका का अनावरण करके प्रवासी कश्मीरी कर्मचारियों के लिए पारगमन आवास (ट्रांज़िट एकोमोडेशन) की आधारशिला रखेंगे। प्रधानमंत्री श्री नरेन्द्र मोदी सौभाग्य योजना के तहत जम्मू और कश्मीर राज्य के सभी परिवारों के लिए शत- प्रतिशत विद्युतीकरण की घोषणा करेंगे।


    प्रधानमंत्री श्री मोदी जम्मू कश्मीर के किश्तवाड़ में 624 मेगावाट की किरू जलविद्युत परियोजना का शिलान्यास करेंगे। यह परियोजना चिनाब नदी पर बनाई जाएगी। परियोजना के पूरा होने पर 2272 मिलियन यूनिट वार्षिक विद्युत उत्पादन होगा।


    प्रधानमंत्री श्री नरेन्द्र मोदी दातांग गाँव के पास डाह में 9 मेगावाट की पनबिजली परियोजना का उद्घाटन करेंगे। यह जम्मू-कश्मीर स्टेट पावर डेवलपमेंट कॉर्पोरेशन लिमिटेड की परियोजना है। प्रधानमंत्री 220 केवी श्रीनगर- अलस्टेंग - द्रास- कारगिल - लेह वितरण प्रणाली का लोकार्पण करेंगे। प्रधानमंत्री ने इस परियोजना की आधारशिला अगस्त 2014 में रखी थी। प्रधानमंत्री 400 केवी डी / सी जालंधर-सांबा-राजौरी- शोपियां-अमरगढ़ (सोपोर) वितरण लेन भी राष्ट्र को समर्पित करेंगे। इस परियोजना ने जम्मू और कश्मीर में ग्रिड कनेक्टिविटी को बढ़ाया है।


    प्रधानमंत्री श्री मोदी सजवाल में चिनाब नदी पर 1640 मीटर लंबे, दो लेन वाले पुल की आधारशिला रखेंगे। यह परियोजना सजवाल और इंद्री पट्टियां के लोगों को एक वैकल्पिक मार्ग प्रदान करेगा। इस पुल के पूरा होने के बाद सजवाल और इंद्री पट्टियां के बीच की दूरी जो पहले 47 किलोमीटर थी, कम होकर 5 किलोमीटर रह जाएगी।


    प्रधानमंत्री श्री मोदी राष्ट्रीय नदी संरक्षण योजना (एनआरसीपी) के तहत देविका और तवी नदियों के प्रदूषण को कम करने के उद्देश्य से बनी परियोजना की आधारशिला रखेंगे। इस परियोजना के पूरा होने पर दोनों नदियों के प्रदूषण में कमी आयेगी और उनके जल-गुणवत्ता में भी सुधार होगा।


    प्रधानमंत्री श्री मोदी पट्टिका का अनावरण करके लेह के कुशोकबकुला रिमपोची (केबीआर) हवाई अड्डे के नए टर्मिनल भवन का शिलान्यास करेंगे। 18,985 वर्गमीटर में बनने वाला नया टर्मिनल मॉड्यूलर , ऊर्जा कुशल और आत्मनिर्भर टर्मिनल भवन होगा।


    प्रधानमंत्री श्री मोदी लद्दाख में नए पर्यटक और ट्रैकिंग मार्ग की शुरूआत करेंगे। इससे लद्दाख में पर्यटन गतिविधियों में वृद्धि होगी और पर्यटकों की संख्या भी बढ़ेगी। इससे कई गांवों में रोजगार के नए अवसरों का सृजन होगा।


    प्रधानमंत्री बांदीपोरा में ग्रामीण बीपीओ सुविधाओं का शुभारंभ करेंगे। इससे बांदीपोरा और पड़ोसी जिलों के युवाओं के लिए रोजगार के अवसर बढ़ेंगे। प्रधानमंत्री गंदरबल के सेफोरा में बहुउद्देशीय इनडोर खेल सुविधा का उद्घाटन करेंगे। इससे गंदरबल जिले के युवाओं को इनडोर खेलों को खेलने की सुविधा प्राप्त होगी।


    प्रधानमंत्री श्री मोदी श्रीनगर में , असम , गुजरात , हरियाणा , ओडिशा , महाराष्ट्र और तेलंगाना के छात्रों के साथ बातचीत करेंगे। वे नए निर्वाचित सरपंचों के साथ भी बातचीत करेंगे।


    प्रधानमंत्री श्री नरेन्द्र मोदी ने विभिन्न ढांचागत सुविधाओं से संबंधित परियोजनाओं का शिलान्यास करने के लिए 19 मई 2018 में जम्मू , श्रीनगर और लेह की यात्रा की थी।


    आर.के.मीणा/एएम/जेके/एनके -168


    

    
    (Release ID: 1562426) Visitor Counter : 712
    
    
      Read this release in: Tamil , Kannada , Assamese , English , Marathi , Bengali , Gujarati