      वाणिज्‍य एवं उद्योग मंत्रालय

      जर्मनी के प्रतिनिधिमंडल ने वाणिज्‍य एवं उद्योग राज्‍य मंत्री श्री सी.आर. चौधरी से मुलाकात की
      Posted On: 04 FEB 2019 7:52PM by PIB Delhi


    जर्मनी का प्रतिनिधिमंडल वाणिज्‍य एवं उद्योग राज्‍यमंत्री श्री सी.आर. चौधरी से मुलाकात करते हुए


    जर्मनी के आर्थिक कार्य , डिजिटलाइजेशन और ऊर्जा मंत्री डॉ. एंड्रीस पिंकवार्ट के नेतृत्‍व में एक उच्‍च स्‍तरीय जर्मन प्रतिनिधिमंडल ने आज नई दिल्‍ली में वाणिज्‍य एवं उद्योग राज्‍य मंत्री श्री सीआर चौधरी से मुलाकात की।


    दोनों पक्षों ने स्‍मार्ट सिटी , खाद्य प्रसंस्‍करण क्षेत्र , हवाईअड्डे के भवन , दूध उत्‍पादन क्षेत्र तथा हरित ऊर्जा के लिए प्रौद्योगिकी जैसी परियोजनाओं में जर्मनी के अधिकाधिक सहयोग के बारे में अनेक विषयों पर बातचीत की।


    जर्मनी के प्रतिनिधिमंडल ने भारत के आर्थिक और औद्योगिक विकास में और भी अधिक जानकारी पाने की इच्‍छा व्‍यक्‍त की। उन्‍होंने भारत – जर्मनी फास्‍ट ट्रेक प्रणाली के माध्‍यम से भारत में जर्मनी की ओर से निवेश तथा अपनी सुविधा के बारे में जानकारी प्राप्‍त करने की इच्‍छा व्‍यक्‍त की। साथ ही , जर्मनी ने भारत में जर्मनी की कंपनियों के लिए अवसरों और चुनौतियों की ओर ध्‍यान देने तथा स्‍टार्टअप इंडिया कार्यक्रम और इसकी मौजूदा स्थिति को बेहतर रूप में समझने की इच्‍छा व्‍यक्‍त की।


    जर्मनी के मंत्री और उनके प्रतिनिधिमंडल ने भारत की स्‍टार्टअप इकोसिस्‍टम और जर्मनी के नार्थ राइन वेस्‍टफलिया के बीच सहयोग के उपायों के बारे में चर्चा की।


    श्री सीआर चौधरी ने कहा कि देश में 100 स्‍मार्ट सिटी को तैयार करने तथा हवाई अड्डों के निर्माण को लेकर जर्मनी की ओर से भारत में निवेश के लिए काफी अवसर है। उन्‍होंने कहा कि उड़ान परियोजना के तहत 2025 तक देश में हवाई अड्डे की संख्‍या बढ़कर 400 हो जायेगी।


    जर्मनी के मंत्री ने कहा कि जर्मनी यह आशा करता है कि जर्मनी में और भी अधिक संख्‍या में भारतीय कंपनियां स्‍थापित हों। फिलहाल केवल 80 भारतीय कंपनियां जर्मनी में कार्यरत हैं।


    ‘ इन्‍वेस्‍ट इंडिया ’ ने भारत में निवेश के अवसरों के बारे में जर्मनी के प्रतिनिधिमंडल को अवगत कराया और कारोबारी सुगमता की दिशा में उठाये गये कदमों के बारे में भी जानकारी दी।


    *****


    आर . के.मीणा/एएम/एसकेएस/एस-198


    

    
    (Release ID: 1562635) Visitor Counter : 148
    
    
      Read this release in: English