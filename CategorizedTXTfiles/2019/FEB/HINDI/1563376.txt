      पोत परिवहन मंत्रालय

      श्री नितिन गडकरी कल प्रयागराज में फरक्का-पटना के बीच दूसरे चरण की नदी सूचना प्रणाली का उद्घाटन करेंगे
      
      मंत्री गंगा में फरक्का पर नये नेवीगेशन लॉक का शुभारंभ करेंगे, जिससे गंगा नदी में हिल्सा मछली के प्रजनन में मदद मिलेगी
      
      इस परियोजना से गंगा में माल परिवहन और मत्स्य पालन गतिविधियों को प्रोत्साहन मिलेगा
      
      श्री गडकरी कुम्भ मेले में नमामि गंगे प्रदर्शनी देखने जाएंगे
      
      कल अयोध्या में वे 7195 करोड़ रुपये की राष्ट्रीय राजमार्ग परियोजना का उद्घाटन भी करेंगे

      Posted On: 07 FEB 2019 6:16PM by PIB Delhi

    केन्द्रीय जहाजरानी, सड़क परिवहन और राजमार्ग, जल संसाधन, नदी विकास तथा गंगा संरक्षण मंत्री श्री नितिन गडकरी कल प्रयागराज में राष्ट्रीय जलमार्ग-1 (गंगा नदी) पर 410 किलोमीटर लंबे फरक्का-पटना मार्ग के बीच नदी सूचना प्रणाली के दूसरे चरण का उद्घाटन करेंगे। वे इस अवसर पर फरक्का में नेवीगेशन लॉक का शुभारंभ भी करेंगे, जिससे गंगा में हिल्सा मछलियों के प्रजनन और नदी पारिस्थितिकी प्रणाली को संरक्षित करने में मदद मिलेगी।


    नदी सूचना प्रणाली-आरआईएस (फरक्का-पटना)


    राष्ट्रीय जलमार्ग-1 पर 410 किलोमीटर लंबे फरक्का-पटना मार्ग पर नदी सूचना प्रणाली के दूसरे चरण का उद्घाटन होने से इस मार्ग पर चलने वाले जहाजों और नदी किनारे बने आधार स्टेशनों के बीच इलेक्ट्रॉनिक डाटा का तेज गति से आदान-प्रदान हो सकेगा। यह एक प्रकार की जहाज यातायात प्रबंधन प्रणाली है, जिसमें अगली पीढ़ी की प्रौद्योगिकी का इस्तेमाल किया गया है। इसकी मदद से जहाजों के बीच टक्कर, जहाज और पुल के टकराने की घटनाओं को रोकने तथा जल परिवहन से जुड़ी सभी सुरक्षा व्यवस्था बनाए रखने में मदद मिलती है। यह प्रणाली यूरोप, चीन और अमरीका जैसे देशों में उन्नत जल परिवहन के लिए इस्तेमाल की जाती है। नदी सूचना प्रणाली के दूसरे चरण में– मनिहारी, भागलपुर, मुंगेर, बाढ़ और हतिदह में पांच आधार स्टेशन बनाए गए हैं, जबकि पटना में एक कंट्रोल स्टेशन बनाया गया है। भारतीय जलमार्ग प्राधिकरण इस परियोजना को तीन चरणों में लागू कर रहा है। पहला चरण 2016 में 57 करोड़ रुपये की लागत से हल्दिया-फरक्का के बीच 545 किलोमीटर लंबे जलमार्ग पर शुरू किया गया था। पटना और वाराणसी के बीच 356 किलोमीटर जलमार्ग पर यह परियोजना प्रगति पर है।


    फरक्का नेवीगेशन लॉक की मदद से हिल्सा मछलियों का संरक्षण


    विकास का पर्यावरण अनुकूल टीकाऊ सुरक्षित और किफायती मॉडल विकसित करने की भारतीय जलमार्ग प्राधिकरण की प्रतिबद्धता के अनुकूल फरक्का में बनाया गया नेवीगेशन लॉक गंगा नदी में हिल्सा मछलियों के प्रजनन और उनके एक स्थान से दूसरे स्थान पर जाने को आसान बनाएगा। फरक्का नेवीगेशन लॉक के तहत जलमार्ग विकास परियोजना के जरिए नदी में हिल्सा मछलियों के लिए अलग से गलियारा बनाया गया है। 1976 में फरक्का नेवीगेशन लॉक के निर्माण के बाद से नदी में हिल्सा मछलियों की गतिविधियां फरक्का तक सीमित रह गई थी, लेकिन अब जलमार्ग विकास परियोजना के जरिए अलग से मछलियों के गलियारा बन जाने से इनका एक स्थान से दूसरे स्थान आना-जाना आसान हो गया है। बांग्लादेश की राष्ट्रीय मछली होने के साथ ही पश्चिम बंगाल में भी हिल्सा का काफी सांस्कृतिक महत्व है।


    मछलियों के लिए बनाए जाने वाला विशेष गलियारा बांधों और झरनों के आसपास बनाया जाता है, ताकि मछलियों को एक स्थान से दूसरे स्थान पर आने-जाने के लिए प्राकृतिक माहौल मिल सके। जलमार्ग विकास परियोजना के तहत राष्ट्रीय जलमार्ग-1 पर फरक्का में 361.35 करोड़ रूपये की लागत से अत्याधुनिक नेवीगेशन लॉक बनाया जा रहा है, जो जून 2019 में पूरा हो जाएगा। परियोजना के लिए विश्व बैंक की ओर से 5369 करोड़ रुपये की वित्तीय मदद दी गई है।


    श्री गडकरी कल कुम्भ मेले में राष्ट्रीय स्वच्छ गंगा मिशन की ओर से आयोजित एक प्रदर्शनी भी देखने जाएंगे।


    ***


    आर.के.मीणा/एएम / मधुलिका / एमएस


    

    
    (Release ID: 1563376) Visitor Counter : 233