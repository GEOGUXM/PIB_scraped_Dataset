      वाणिज्‍य एवं उद्योग मंत्रालय

      वाणिज्‍य मंत्री ने की सऊदी अरब के व्यापार प्रतिनिधिमंडल से मुलाकात
      Posted On: 20 FEB 2019 7:40PM by PIB Delhi


    श्री सुरेश प्रभु सउदी अरब के व्‍यापार प्रतिनिधिमंडल के साथ बैठक में


    केंद्रीय वाणिज्य एवं उद्योग और नागरिक उड्डयन मंत्री श्री सुरेश प्रभु ने आज नई दिल्ली में सऊदी अरब के व्यापार प्रतिनिधिमंडल से मुलाकात की। सऊदी अरब के व्‍यापार प्रतिनिधिमंडल का नेतृत्व सऊदी इंडियन बिजनेस काउंसिल के चेयरमैन श्री कामेल एस अल-मुनाजेद ने किया।


    चर्चा के दौरान वाणिज्य मंत्री ने कहा कि सऊदी अरब से पेट्रोलियम उत्पादों की निरंतर एवं निर्बाध आपूर्ति के कारण भारत की ऊर्जा सुरक्षा सुनिश्चित हुई है। लेकिन अब यह समय दोनों देशों के लिए पेट्रोलियम से इतर जाने और नए उत्पादों , व्यवसायों एवं क्षेत्रों में विविधता लाने का है।


    सुरेश प्रभु ने आगे कहा कि अफ्रीका जैसे नए क्षेत्रों में सहयोग और साथ मिलकर काम करने में दोनों देशों के लिए अपार संभावनाएं मौजूद हैं। सऊदी अरब और भारत दोनों को अब खाड़ी क्षेत्र से बाहर देखना होगा और नए बाजार तलाशने होंगे।


    वाणिज्य मंत्री ने चिकित्सा प्रत्यारोपण , कृषि-प्रसंस्करण , शिक्षा एवं अन्य उभरते क्षेत्र जैसे व्यवसायों में सऊदी अरब के निवेश का स्वागत किया और कहा कि इससे न केवल भारत को मदद मिलेगी बल्कि व्यापारिक अवसरों में विस्तार से सऊदी अरब को भी लाभ होगा।


    सुरेश प्रभु ने बताया कि भारत भी सऊदी अरब में निवेश करना चाहता है ताकि दोनों देशों के संबंधों को नई ऊंचाइयों तक ले जाया जा सके। इसके लिए सऊदी अरब और भारत की कंपनियों की पहचान करने के लिए 8 कार्यदल बनाए गए हैं जो साथ मिलकर काम कर सकते हैं। सुरेश प्रभु ने आगे कहा कि सऊदी अरब में व्यापार एवं निवेश के लिए किसी भी मुद्दे को निपटाने के लिए वाणिज्य एवं उद्योग मंत्रालय ने एक फास्‍ट ट्रैक ढांचा तैयार किया है जो एकल खिड़की के जरिये किसी भी मुद्दे को निपटाएगा।


    सऊदी व्यापार प्रतिनिधिमंडल ने वाणिज्य मंत्री को सूचित किया कि दोनों देशों के एसएमई उद्योगों को प्राथमिकता देने की आवश्यकता है क्योंकि वे दोनों अर्थव्यवस्थाओं के भविष्य हैं और एसएमई से रोजगार सृजन को बढ़ावा मिलेगा।


    सऊदी प्रतिनिधिमंडल में आईटी , लॉजिस्टिक्स , संचार , स्वास्थ्य एवं अपशिष्ट प्रबंधन में दिलचस्‍पी रखने वाले सदस्य शामिल थे।


    सऊदी अरब आज भारत का चौथा सबसे बड़ा व्यापार भागीदार (चीन , अमेरिका और जापान के बाद) है और वह ऊर्जा का एक प्रमुख स्रोत है। भारत अपनी लगभग 17 प्रतिशत कच्‍चे तेल की जरूरतों को सउदी अरब से आयात के जरिये पूरा करता है। वर्ष 2017-18 में भारत और सऊदी अरब के बीच द्विपक्षीय व्यापार 9.56 प्रतिशत बढ़कर 27.48 अरब अमेरिकी डॉलर हो गया। इस दौरान सऊदी अरब से हमारा आयात बढ़कर 22.06 अरब अमेरिकी डॉलर तक पहुंच गया जो पिछले वर्ष (19.97 अरब अमेरिकी डॉलर) के मुकाबले 10.50 प्रतिशत अधिक है। जबकि इस दौरान सऊदी अरब को हमारा निर्यात बढ़कर 5.41 अरब अमेरिकी डॉलर हो गया जो पिछले वर्ष (5.11 अरब अमेरिकी डॉलर) के मुकाबले 5.88 प्रतिशत अधिक है। वर्तमान द्विपक्षीय व्यापार (अप्रैल से अक्टूबर 2018 अनंतिम आंकड़े) का मूल्य 19.64 अरब अमेरिकी डॉलर है।


    भारतीय नागरिकों के लिए व्यापार वीजा और यात्रा वीजा शुल्कों में कमी की गई और उन्‍हें पारस्परिक शर्तों के आधार पर तय किया गया। सऊदी अरब भारतीय निर्यात के लिए विश्‍व का 15 वां सबसे बड़ा बाजार है और भारत के कुल वैश्विक निर्यात में इसका योगदान 1.85 प्रतिशत (2017-18) गंतव्य है। दूसरी ओर , सऊदी अरब भारत के वैश्विक आयातों का तीसरा सबसे बड़ा स्रोत ( 2017-18 में 4.74 प्रतिशत ) है। वर्ष 2017 के आंकड़ों के अनुसार , सऊदी अरब से निर्यात के लिए भारत चौथा सबसे बड़ा बाजार है जिसका उसके कुल वैश्विक निर्यात में 8.88 प्रतिशत का योगदान है। जहां तक सऊदी अरब द्वारा आयात का सवाल है तो भारत 7 वें स्थान पर है और यह सऊदी अरब के लगभग 4.13 प्रतिशत आयात का स्रोत है।


    ***


    आरके मीणा/एएम/एसकेसी

    
    
    (Release ID: 1565944) Visitor Counter : 12
    
    
      Read this release in: English , Urdu