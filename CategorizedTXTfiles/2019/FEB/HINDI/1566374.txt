      कार्मिक, लोक शिकायत एवं पेंशन मंत्रालय

      डॉ. जितेन्‍द्र सिंह कल राष्‍ट्रीय ई-गवर्नेंस पुरस्‍कार प्रदान करेंगे
      
      ई-गवर्नेंस के क्षेत्र में उपलब्धियों को मान्‍यता देने के लिए छह श्रेणियों में पुरस्‍कार प्रदान किए जाएंगे

      Posted On: 26 FEB 2019 4:01PM by PIB Delhi

    ई-गवर्नेंस पहल के कार्यान्‍वयन में विशिष्‍टता को मान्‍यता देने और उसे बढ़ावा देने के विचार से , भारत सरकार प्रत्‍येक वर्ष ई-गवर्नेंस पर राष्‍ट्रीय पुरस्‍कार प्रदान करती है। केन्‍द्रीय पूर्वोत्तर क्षेत्र विकास मंत्रालय में राज्‍य मंत्री (स्‍वतंत्र प्रभार) , प्रधानमंत्री कार्यालय , कार्मिक , लोक शिकायत एवं पेंशन , परमाणु ऊर्जा विभाग और अंतरिक्ष विभाग में राज्‍य मंत्री डॉ. जितेन्‍द्र सिंह कल (27 फरवरी , 2019 को ) नई दिल्‍ली में वर्ष 2019 के लिए राष्‍ट्रीय ई-गवर्नेंस पुरस्‍कार प्रदान करेंगे।


    ई-गवर्नेंस के क्षेत्र में उपलब्धियों को मान्‍यता देने के लिए छह श्रेणियों में ये पुरस्‍कार दिए जाएंगे। इस पहल के तहत डिजाइनिंग की कारगर प्रक्रियाओं के बारे में जानकारी प्रदान करने और टिकाऊ ई-गवर्नेंस पहलों को लागू करने पर जोर दिया जाता है। साथ ही , सफल ई-गवर्नेंस समाधानों में नवाचारों को बढ़ावा देने और समस्‍याओं का समाधान करने , जोखिमों में कमी लाने , मुद्दों के निपटारे और सफलता के लिए योजना तैयार करने के बारे में अनुभवों के आदान - प्रदान भी किया जाता है।


    राष्‍ट्रीय ई-गवर्नेंस पुरस्‍कार के तहत सरकारी विभागों द्वारा एक सरकार से दूसरे सरकार के बीच (जीटूजी) , सरकार से नागरिक के बीच (जीटूसी) , सरकार से कारोबार (जीटूबी) से जुड़ी कुछ श्रेष्‍ठ पहलों को मान्‍यता दी जाती है। इसके तहत स्‍टार्टअप , शैक्षिक अनुसंधान संस्‍थाओं के साथ ही उभरती प्रौद्योगिकि‍यों को अपनाने के संदर्भ में पहलों को भी मान्‍यता दी जाती है।


    निम्‍नलिखित छह श्रेणियों में ये पुरस्‍कार प्रदान किए जाएंगे :-


    i. डिजिटल सुधार के लिए सरकारी प्रक्रिया के पुनर्निर्धारण में विशिष्‍टता।


    ii. नागरिक-के‍न्‍द्रि‍त वितरण में विशिष्‍टता।


    iii. (i) पूर्वोत्तर राज्‍यों , पर्वतीय राज्‍यों (ii) केन्‍द्रशासित प्रदेशों (दिल्‍ली सहित) (iii) अन्‍य राज्‍यों में ई-गवर्नेंस के क्षेत्र में जिला स्‍तर पर पहलों में विशिष्‍टता।


    iv. शैक्षिक/अनुसंधान संस्‍थाओं द्वारा नागरिक केन्‍द्रि‍त सेवाओं पर विशिष्‍ट अनुसंधान।


    v. स्‍टार्टअप उद्यमों द्वारा ई-गवर्नेंस समाधान में सूचना एवं संचार प्रौद्योगिकी के इस्‍तेमाल में नवाचार (भारत सरकार के औद्योगिक नीति एवं संवर्धन विभाग द्वारा स्‍टार्टअप की परिभाषा के अनुसार)।


    vi. उभरती प्रौद्योगिकियों को अपनाने में विशिष्‍टता।


    प्रत्‍येक श्रेणी में स्‍वर्ण एवं रजत पुरस्‍कार प्रदान किए जाएंगे। आईआरसीटीसी रेल कनेक्‍ट मोबाइल एप के लिए श्रेणी-1 में एक विशेष ज्‍यूरी पुरस्‍कार भी प्रदान किया जा रहा है। प्रदर्शनी सहित यह कार्यक्रम श्रेष्‍ठ परंपराओं , अभिनव प्रौद्योगिकियों तथा सूचना एवं संचार प्रौद्योगिकी से जुड़े समाधानों को दर्शाने के लिए एक मंच है। इस कार्यक्रम में कुछ पुरस्‍कृत पहलों पर आधारित अनुभवों को भी साझा किया जाएगा, जैसे :-


    1. आईआरसीटीसी रेल कनेक्‍ट मोबाइल एप


    2. उमंग


    3. एमडीडीए ईआरपी


    4. पुनर्वास


    5. हैलो डॉक्‍टर 555


    6. तमिलनाडु राज्‍य के लिए पवन विद्युत पूर्वानुमान सेवा


    7. भिवानी के पालिका क्षेत्र के लिए अल्‍ट्रा रिजोल्‍यूशन यूएवी आधारित जियो सूचना एवं संचार प्रौद्योगिकी समर्थित संपत्ति कर प्रबंधन प्रणाली


    विकास को बढ़ावा देने के लिए नागरिक केन्द्रित सेवाओं तथा प्रौद्योगिकी के इस्‍तेमाल पर जोर दिया जा रहा है। ऐसी आशा है कि कुछ परियोजनाओं की प्रस्‍तुतियों द्वारा देश के डिजिटल सुधार में मदद मिलेगी।


    इस कार्यक्रम में भारत सरकार , राज्‍य सरकारों , उद्योगजगत , शिक्षाजगत और निजी क्षेत्र के बहुत से प्रतिनिधियों के भाग लेने की संभावना है।


    ***


    आर.के.मीणा/एएम/एसकेएस/वीके-5 63

    
    
    (Release ID: 1566374) Visitor Counter : 196
    
    
      Read this release in: English , Urdu