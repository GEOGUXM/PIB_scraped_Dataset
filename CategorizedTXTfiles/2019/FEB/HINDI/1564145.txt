      महिला एवं बाल विकास मंत्रालय

      पोषण अभियान के तहत पोषण चुनौतियों पर राष्‍ट्रीय परिषद की चौथी बैठक का आयोजन
      Posted On: 12 FEB 2019 6:43PM by PIB Delhi


    महिला और बाल विकास मंत्रालय , भारत सरकार ने आज पोषण अभियान के तहत देश में पोषण चुनौतियों पर राष्‍ट्रीय परिषद की चौथी बैठक का आयोजन किया। इसकी अध्‍यक्षता नीति आयोग के उपाध्‍यक्ष ने की। केन्‍द्रीय खाद्य और सार्वजनिक वितरण मंत्री श्री रामविलास पासवान , महिला और बाल विकास मंत्रालय में राज्‍य मंत्री डॉ. वीरेन्‍द्र कुमार, नीति आयोग में स्‍वास्‍थ्‍य और पोषण सदस्‍य डॉ. विनोद के पॉल, उत्‍तर प्रदेश की समाज कल्‍याण मंत्री श्रीमती अनुपमा जायसवाल ने भी इस बैठक में भाग लिया। राज्‍य सरकार के सचिव / प्रतिनिधि भी इस बैठक में सम्मिलित हुए।


    बैठक के दौरान महिला और बाल विकास मंत्रालय ने पोषण चुनौतियों पर राष्‍ट्रीय परिषद की पिछली बैठक की सिफारिशों पर की गई कार्रवाई के बारे में जानकारी दी। मंत्रालय ने 3 दिसम्‍बर , 2018 तथा 22 जनवरी, 2019 को आयोजित कार्यकारी समिति की चौथी और 5वीं बैठकों में की गई सिफारिशों के बारे में भी बताया।


    महिला और बाल विकास मंत्रालय ने पोषण अभियान को लागू करने में हुई प्रगति की विस्‍तृत रिपोर्ट भी समिति के सामने प्रस्‍तुत की। भारत सरकार ने पोषण अभियान (राष्‍ट्रीय पोषण मिशन) की स्‍थापना की है। इसकी शुरूआत प्रधानमंत्री श्री नरेन्‍द्र मोदी ने 8 मार्च , 2018 को राजस्‍थान के झुंझुनू शहर से की थी। प्रौद्योगिकी के उपयोग के माध्‍यम से इस कार्यक्रम में एक लक्षित दृष्टिकोण और समावेश के द्वारा बच्‍चों में बोनापन, कुपोषण, खून की कमी और कम वजन के बच्‍चों के जन्‍म को रोकने के लिए प्रयास किये गये हैं। इसके अलावा किशोरावस्‍था की लड़कियों, गर्भवती महिलाओं, स्‍तनपान कराने वाली महिलाओं पर ध्‍यान केंद्रित किया गया है। इस प्रकार समग्र रूप से कुपोषण को रोकने के प्रयास किये गये।


    पोषण अभियान का उद्देश्‍य अगले कुछ वर्षों के दौरान विभिन्‍न निगरानी मानकों को प्राप्‍त करने के लिए प्रौद्योगिकी के उपयोग , व्‍यवहारिक परिवर्तन द्वारा सेवा आपूर्ति और हस्‍तक्षेप सुनिश्चित कराना है। एक समग्र दृष्टिकोण सुनिश्चित कराने के लिए सभी 36 राज्‍यों / केन्‍द्र शासित प्रदेशों और 718 जिलों को वर्ष 2020 तक चरणबद्ध रूप से इस अभियान के तहत शामिल कर लिया जाएगा। इससे पहले देश में कभी भी पोषण को इतने उच्‍च स्‍तर पर प्राथमिकता नहीं दी गई है।


    आर.के.मीणा/एएम/आईपीएस/एस – 347


    

    
    (Release ID: 1564145) Visitor Counter : 1289
    
    
      Read this release in: English , Urdu