      कार्मिक, लोक शिकायत एवं पेंशन मंत्रालय

      ‘’भारत को जानो कार्यक्रम’’ के 53वें संस्‍करण के अंतर्गत 8 देशों के भारतीय मूल के 40 युवा डॉ. जितेन्‍द्र सिंह से मिले
      Posted On: 05 FEB 2019 4:33PM by PIB Delhi


    ‘’भारत को जानो कार्यक्रम’’ के 53वें संस्‍करण के अंतर्गत 8 देशों के भारतीय मूल के युवाओं का एक समूह आज नई दिल्‍ली में पूर्वोत्तर क्षेत्र विकास राज्‍य मंत्री (स्‍वतंत्र प्रभार), प्रधानंत्री कार्यालय में राज्‍यमंत्री, कार्मिक, लोक शिकायत तथा पेंशन, परमाणु ऊर्जा तथा अंतरिक्ष राज्‍य मंत्री डॉ. जितेन्‍द्र सिंह से मिला। युवा प्रवासी भारतीयों के लिए भारत को जानो कार्यक्रम के 53वें संस्‍करण में 40 युवा (24 युवती और 16 युवा) फिजी, गुयाना, मॉरीशस, पुर्तगाल, दक्षिण अफ्रीका, श्रीलंका, सूरीनाम तथा त्रिनिदाद और टोबैगो के हैं। इस संस्‍करण के सहयोगी राज्‍य हैं महाराष्‍ट्र तथा दमन और दीव।


    ‘’भारत को जानो’’ कार्यक्रम विदेश मंत्रालय आयोजित करता है इसका उद्देश्‍य 18-30 वर्ष की आयु समूह के प्रवासी युवा भारतीयों को देश के विकास और उपलब्धियों से अवगत कराना और उन्‍हें अपने पूर्वजों की धरती के निकट लाना है। यह कार्यक्रम भारतीय मूल के विद्यार्थियों तथा पेशेवर युवाओं को भारत भ्रमण, विचार, आकांक्षाओं और अनुभवों को साझा करने तथा समकालीन भारत के साथ निकटता के लिए विशिष्‍ट मंच प्रदान करता है।


    डॉ. जितेन्‍द्र सिंह ने युवाओं से बातचीत की और भारत भ्रमण के उनके अनुभवों पर विचार विमर्श किया। उन्‍होंने कहा कि यह कार्यक्रम उन युवाओं को अवसर प्रदान करता है जो अपनी जड़ों को जानने तथा अनुभव साझा करने के इच्‍छुक हैं। उन्‍होंने दोनों देशों के बीच जन-जन के संपर्क की भूमिका की चर्चा की। उन्‍होंने कहा कि विश्‍व बेहतर कनेक्‍टिविटी के कारण छोटा हो गया है और बाधाएं कम हो गई हैं। संचार के नए तौर-तरीकों से राष्‍ट्रीय सीमाओं के बाहर लोगों से सीधे जुड़ाव होता है।


    भारत भ्रमण पर आए युवाओं ने कहा कि ‘’भारत को जानो कार्यक्रम’’ से उन्‍हें भारतीय परंपराओं, विरासत तथा पारिवारिक संपर्क को जानने में मदद मिली। उन्‍होंने अतीत में अपने परिवारों के भारत भ्रमण के बारे में भी जानकारी दी। युवाओं ने कहा कि आईटी उद्योग, बॉलीवुड, भारतीय व्‍यंजनों तथा खेल से काफी प्रभावित हुए हैं। डॉ. जितेन्‍द्र सिंह ने युवाओं के साथ उनकी शैक्षिक और पेशेवर पृष्‍ठभूमि और उनके पूर्वजों के राज्‍य सहित अन्‍य पहलुओं पर बातचीत की।


    पिछले पांच वर्षों में भारत की प्रगति की चर्चा करते हुए डॉ. जितेन्‍द्र सिंह ने कहा कि प्रधानमंत्री श्री नरेन्‍द्र मोदी द्वारा वैश्विक स्‍तर पर भारत को प्रस्‍तुत किया गया है। उन्‍होंने कहा कि भारत अंतरिक्ष प्रौद्योगिकी क्षेत्र में किसी देश से कम नहीं है। उनहोंने स्‍वच्‍छ भारत अभियान,अंतरराष्‍ट्रीय योग दिवस जैसे सरकारी कायक्रमों का उल्‍लेख किया। युवाओं से बातचीत करते हुए उन्‍होंने भारत के पूर्वोत्‍तर क्षेत्र में हुई प्रगति की चर्चा की।


    8 देशों के प्रवासी युवा 23 जनवरी से 16 फरवरी तक भारत भ्रमण पर हैं युवा महाराष्‍ट्र, दमन और दीव तथा आगरा गये। युवा अभी दिल्‍ली में हैं और ऐतिहासिक स्‍मारकों तथा सांस्‍कृतिक स्‍थलों को देखेंगे। े


    *****


    आर . के.मीणा/एएम/एजी/एस- 215

    
    
    (Release ID: 1562721) Visitor Counter : 277
    
    
      Read this release in: English