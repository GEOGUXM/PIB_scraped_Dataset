      प्रधानमंत्री कार्यालय

      राष्‍ट्रप‍ति के अभिभाषण पर धन्‍यवाद प्रस्‍ताव पर चर्चा के जवाब में लोकसभा में प्रधानमंत्री के वक्‍तव्‍य के मुख्य अंश
      Posted On: 07 FEB 2019 7:58PM by PIB Delhi


    प्रधानमंत्री श्री नरेन्‍द्र मोदी ने आज लोकसभा में राष्‍ट्रपति के अभिभाषण पर धन्यवाद प्रस्‍ताव पर हुई चर्चा का जवाब दिया। कई ट्वीट करते हुए प्रधानमंत्री ने कहाः


    “ सरकार को देश के लोगों के लिए काम करना पड़ता है । उसे लोगों की आकांक्षाओं के प्रति संवेदनशील होना पड़ता है । भ्रष्टाचार के लिए कोई जगह नहीं है।


    संसद में हुयी चर्चा में कई सदस्‍यों ने हिस्‍सा लिया । मैं उन सभी को धन्‍यवाद देता हूं।


    मैं उन सभी को बधाई देना चाहता हूं, जो 2019 में होने वाले संसदीय चुनाव में पहली बार मतदान करेंगे। 21वीं सदी में जन्में लोग अब मतदाता बनने जा रहे हैं। वे भारत की प्रगति को नया रूप देने में अहम भूमिका निभाएंगे।


    विश्वास और आशावाद हमारे देश को आगे ले जाएगा। हम चुनौतियों से भागने वालों में से नही हैं। हम उनका सामना करते हैं और लोगों की आकांक्षाएं पूरा करने के लिए काम करते हैं।


    कांग्रेस के हमारे मित्र समय को दो काल खंड में देखते हैं। बीसी यानी कांग्रेस के पहले, जब कुछ नहीं था और एडी यानी आफ्टर डाइनेस्टी, जब सब कुछ हुआ।


    भारत ने पिछले चार सालों में उल्लेखनीय प्रगति की है। निवेश, इस्पात क्षेत्र, स्टार्टअप्स, दुग्ध उत्पादन, कृषि और विमानन जैसे सभी क्षेत्रों में भारत की प्रगति उत्कृष्ट रही है।


    मोदी की आलोचना करते-करते विपक्ष ने देश की बुराई करना शुरू कर दिया है। इसीलिए उनके नेता लंदन में प्रेस कॉन्फ्रेंस कर देश की छवि खराब करते हैं।


    क्या आपको पता है उनके प्रति मेरा अपराध क्या है ? एक गरीब परिवार में जन्मा व्यक्ति उनकी सल्तनत को चुनौती दे रहा है। उनके 55 वर्ष के शासनकाल में देश में स्वच्छता का दायरा महज 38 फीसदी था, जबकि हमारे 55 महीने के शासनकाल में यह 98 प्रतिशत के करीब पहुंच चुका है। उनके 55 साल के शासन में केवल 12 करोड़ गैस कनेक्शन दिए गए, जबकि हमने 55 महीने के शासन में 13 करोड़ गैस कनेक्शन दिए। अपने पांच साल के कार्यकाल में हमने काफी तेजी से काम किया।


    जरा सोचिए, कांग्रेस ने आपातकाल लगाया था, लेकिन आज वे मोदी पर संस्थाओं को खत्म करने का आरोप लगाते हैं। कांग्रेस ने सेना का अपमान किया। सेना प्रमुख को गुंडा बताया, लेकिन उनकी नजर में मैं संस्थाओं को नष्ट कर रहा है। कांग्रेस के नेता कहानियां बनाते हैं कि सेना तख्तापलट करने की कोशिश करती है, फिर भी मुझ पर आरोप है कि मैं संस्थाओं को नष्ट कर रहा हूं। कांग्रेस निर्वाचन आयोग और ईवीएम मशीनों पर सवाल उठाती है, लेकिन आरोप है कि मोदी संस्थाओं को खत्म कर रहे हैं। कांग्रेस न्यायपालिका पर दबाव बनाती है, पर आरोप है कि मोदी संस्थाओं को खत्म कर रहे हैं। कांग्रेस ने योजना आयोग को जोकरों की जमात कहा था, पर आरोप है कि मोदी संस्थाओं को खत्म कर रहे हैं। कांग्रेस ने संविधान के अनुच्छेद 356 का कई बार दुरूपयोग किया, लेकिन आरोप है कि मोदी संस्थाओं को खत्म कर रहे हैं। भारत के लोगों ने बहुमत वाली पिछली सरकार के कामकाज को भी देखा है। उन्होंने राष्ट्रीय जनतांत्रिक गठबंधन का काम भी देखा है। वे कोलकाता में जुटे नेताओं की महामिलावट वाली सरकार नहीं चाहते।


    2010 में आयोजित राष्ट्रमंडल खेलों के दौरान जब हमारे खिलाड़ी पदक जीतने की जी-जान से कोशिश कर रहे थे। कांग्रेस ने इसे पार्टी के चंद लोगों के लिए पैसा जुटाने के अवसर के रूप में लिया।


    यूपीए सरकार की फोन बैंकिंग प्रणाली ने अपने नेताओं के मित्रों के लिए कमाल किया था। इस तरह के पक्षपातपूर्ण रवैये से हमारी बैंकिंग प्रणाली को कई समस्याओं से जूझना पड़ा।


    मैं संसद के पटल पर कहना चाहूंगा कि भारतीय राष्ट्रीय कांग्रेस नहीं चाहती कि हमारी सशस्त्र सेनाएं शक्तिशाली बने। वे हमारी सुरक्षा व्यवस्था को मजबूत नहीं होने देना चाहती। मैं जानना चाहता हूं कि आखिर वे किन कंपनियों के लिए इतनी बेशर्मी से पैरवी कर रहे हैं। डॉ. बाबा साहब अम्बेडकर हमेशा से अपने समय से आगे की सोचते थे। उन्होंने कहा था कि कांग्रेस में शामिल होना आत्महत्या करने के समान है।


    हजारों संगठनों को विदेशों से धन प्राप्त होता है। हमने जब इस प्रक्रिया में पारदर्शिता लाने की कोशिश की तो कई संगठनों ने अपना कामकाज बंद कर दिया। आखिर यह धन देश में कैसे आ रहा था। इसकी जवाबदेही किस पर थी।


    महंगाई और कांग्रेस का करीबी नाता है। जब-जब कांग्रेस सत्ता में आई है, कीमतें बढ़ी हैं। एनडीए सरकार ने कीमतों पर अंकुश लगाने का काम किया है। आखिर क्या वजह थी कि यूपीए सरकार के शासनकाल में एलईडी बल्ब महंगे थे।


    हमारी सरकार ने देश के लोगों के स्वास्थ्य और बेहतरी के लिए काम किया है। स्टेंट, घुटने के ऑपरेशन और दवाइयों की कीमतें घटने लगी हैं। इससे गरीबों को फायदा हो रहा है।


    सितंबर 2017 से लेकर नवंबर 2018 तक यानि करीब-करीब 15 महीने में लगभग 1 करोड़ 80 लाख लोगों ने पहली बार प्रॉविडेंट फंड का पैसा कटाना शुरू किया है। इनमें से भी 64 प्रतिशत 28 साल से कम आयु के हैं।


    इसके अलावा एक और तथ्य है। हमारे देश में मार्च 2014 में करीब-करीब 65 लाख लोगों को नेशनल पेंशन सिस्टम (एनपीएस) में रजिस्टर किया गया था। पिछले साल अक्तूबर में ये संख्या बढ़कर करीब1 करोड़ 20 लाख हो गई है। क्या ये भी बिना नई नौकरी के ही हो गया।


    एक और आकड़ा है। हर साल इनकम टैक्स रिटर्न भरते समय , नॉन-कॉरपेरेट करदाता भी अपनी आय घोषित करते हैं। इन्हें खुद तनख्वाह नहीं मिलती, लेकिन ये लोग यहां नियुक्त लोगों को तनख्वाह देते हैं।


    पिछले चार वर्षों में देश में ऐसे 6 लाख 35 हजार नए पेशेवर जुड़े। क्या आपको लगता है कि एक डॉक्टर ने अपना क्लिनिक या नर्सिंग होम खोला है, तो उसने सिर्फ एक व्यक्ति को ही नौकरी दी होगी, या कोई चार्टर्ड अकाउंटेंट सिर्फ एक व्यक्ति को नौकरी पर रखकर अपना दफ्तर चला रहा होगा? नहीं।


    हज़ारों करोड़ रुपए की लागत से 99 लटकी पड़ी सिंचाई परियोजनाओं को पूरा किया जा रहा है:


    भारत की विदेश नीति ऐसी है कि आज वह इस्राइल और फलीस्तीन तथा सऊदी अरब और ईरान दोनों के साथ दोस्ताना संबंध बनाए हुए है।


    हमारी विदेश नीति ने विश्व मंच पर भारत की आवाज को बुलंद किया है। हम भारत के लोगों की आकांक्षाओं को पूरा करने के लिए हमेशा काम करते रहेंगे।


    घमंड ने कांग्रेस को 400 सीटों से 44 सीटों पर सिमटा दिया है। देश के प्रति हमारी प्रतिबद्धता ने हमें दो सीटों से 282 सीटों तक पहुंचा दिया।


    मैं आपको विश्वास दिलाना चाहता हूं कि जिन लोगों ने देश को लूटा है, उन्हें नरेन्द्र मोदी से डरना होगा।


    सूरज जायेगा भी तो कहाँ


    उसे यहीं रहना होगा


    यहीं हमारी सांसों में


    हमारी रगों में


    हमारे संकल्पों में


    हमारे रतजगों में


    तुम उदास मत होओ


    अब मैं किसी भी सूरज को नही डूबने दूंगा। ”


    *****


    आर.के.मीणा/एएम / मधुलिका / एमएस

    
    
    (Release ID: 1563546) Visitor Counter : 127
    
    
      Read this release in: English , Urdu , Marathi , Assamese , Gujarati , Tamil