      इलेक्ट्रानिक्स एवं आईटी मंत्रालय

      भारत की डिजिटल कहानी से सीखने को उत्‍सुक है विश्‍व - रविशंकर प्रसाद
      
      डेटा एनालिटिक्‍स में नेतृत्‍व के लिए भारत बेहतर स्थिति में
      
      एनआईसी को प्रौद्योगिकी के उपयोग में लोगों की मदद करनी चाहिए

      Posted On: 21 FEB 2019 12:46PM by PIB Delhi

    केंद्रीय इलेक्ट्रॉनिक्स एवं सूचना प्रौद्योगिकी और विधि एवं न्याय मंत्री श्री रविशंकर प्रसाद ने कहा कि डिजिटल इंडिया की यात्रा ने वैश्विक रुचि पैदा की है और लोग भारत के अनुभव से सीखने के लिए उत्सुक हैं। उन्होंने कहा कि राष्ट्रीय सूचना विज्ञान केंद्र (एनआईसी) की जिम्‍मेदारी है कि वह शासन में सुधार के लिए प्रौद्योगिकी की तैनाती करे और विकास को कहीं अधिक समावेशी एवं टिकाऊ बनाए। वह वीआईवीआईडी 2019 के उद्घाटन अवसर पर बोल रहे थे।


    उन्होंने कहा कि डिजिटल इंडिया पहल को आईटी और शासन से इतर देखा जाना चाहिए। यह आम लोगों को सशक्त बनाने के उद्देश्य से मोदी सरकार की एक पहल है। उन्होंने कहा कि एनआईसी की जिम्मेदारी है कि वह ग्रामीण-शहरी खाई को कम करने के उद्देश्य से लोगों को डिजिटल तकनीक के उपयोग के लिए प्रेरित करे और शासन में पारदर्शिता लाने के राष्ट्रीय प्रयास की सफलता सुनिश्चित करे।


    श्री रविशंकर ने कहा कि एनआईसी को भारतीय कृषि परिदृश्य में सुधार लाने, सरकारी स्‍कूलों को तकनीकी टूल से लैस करते हुए प्राथमिक शिक्षा को मानकीकृत करने और कम लागत वाली प्रौद्योगिकी के साथ स्‍वास्‍थ्‍य सेवा उपलब्‍ध कराने के क्षेत्र में भी काम करना चाहिए।


    उन्होंने कहा कि भारत के पास डेटा एनालिटिक्स का केंद्र होने के लिए सब कुछ है और भारत को इस क्षेत्र में अग्रणी स्थिति तक ले जाने के लिए एनआईसी महत्‍वपूर्ण स्थिति में है। कम लागत वाले साइबर सुरक्षा समाधान वि‍कसित करना एक अन्‍य ऐसा मुद्दा है जिस पर तत्‍काल ध्‍यान देने की जरूरत है। उन्‍होंने कहा कि सरकार के प्रौद्योगिकी संरक्षक को निजी क्षेत्र को सहारा देने से नहीं हिचकना चाहिए।


    इस अवसर पर उन्‍होंने निम्‍नलिखित का उद्घाटन किया-

      * डिजिटल इंडिया कम्पेंडियम
      * डिजिधन मित्र चैटबोट
      * तकनीकी इनक्‍यूबेशन एवं उद्यमी विकास योजना (टीआईडीई 2.0)
      * निम्‍नलिखित पर उत्‍कृष्‍टता केंद्र:
          + आईओटी ओपन लैब, एसटीपीआई बेंगलूरु
          + ईएसडीएम इनक्‍यूबेशन, एसटीपीआई भुवनेश्‍वर
          + उभरती प्रौद्योगिकी, नैसकॉम, गांधीनगर
          + उभरती प्रौद्योगिकी, नैसकॉम, विशाखापत्‍तनम

    उत्‍कृष्‍टता केंद्र

      * बेंगलूरु के आईओटी ओपन लैब में उत्कृष्टता केंद्र: यह 5 वर्षों की अवधि में 500 स्टार्ट-अप को मदद देने के लक्ष्‍य के साथ प्रति वर्ष 100 स्टार्ट-अप की मदद करने का इरादा रखता है।
      * अत्याधुनिक सुविधाओं के साथ भुवनेश्वर कर इलेक्ट्रॉनिक्स सिस्टम डिजाइन एंड मैन्युफैक्चरिंग (ईएसडीएम) इनक्यूबेटर ईएसडीएम नवाचार एवं आरएंडडी को बढ़ावा देने और भारतीय बौद्धिक संपदा तैयार के लिए देश के पूर्वी क्षेत्र में अपने तरह का पहला केंद्र है। इस इनक्यूबेटर को ओडिशा सरकार, आईआईटी भुवनेश्वर और आईईएसए के सहयोग से एसटीपीआई द्वारा चालू किया जाएगा। इसका लक्ष्य 5 वर्षों की अवधि में 40 स्टार्ट-अप से लाभ उठाना है।
      * गांधीनगर में आईओटी के लिए उत्कृष्टता केंद्र: आईआईटी गांधीनगर में आईओटी एवं एआई के लिए उत्कृष्टता का केंद्र तकनीकी नवाचार के माहौल रफ्तार देगा और विनिर्माण (इंडस्‍ट्री 0), जैवप्रौद्योगिकी, फार्मा एवं स्वास्थ्य सेवा जैसे प्रमुख क्षेत्रों पर ध्‍यान केंद्रित करेगा।
      * आईओटी के लिए नैसकॉम सेंटर ऑफ एक्सीलेंस, विजाग: विजाग में आईओटी के लिए उत्‍कृष्‍टता केंद्र की स्‍थापना नैसकॉम और आंध्र प्रदेश सरकार ने साथ मिलकर किया है। यह केंद्र कृषि, स्‍वास्‍थ्‍य सेवा और इंडस्‍ट्री 0 में सकारात्मक बदलाव लाने के लिए प्रौद्योगिकी हस्तक्षेप पर ध्यान केंद्रित करेगा।

    डिजिधन मित्र चैटबोट


    एनआईसी द्वारा डिजाइन और विकसित एआई आधारित डिजिधन मित्र उपयोगकर्ताओं के साथ टेक्‍स्‍ट एवं वॉइस आधारित वार्तालाप की सुविधा देता है ताकि ग्राफ, सारणी और टेक्‍स्‍ट प्रारूप में उपयुक्‍त जानकारी उपलब्‍ध कराया जा सके। यह बैंकवार लेनदेन की जानकारी उपलब्‍ध कराने के साथ-साथ भीम, आईएमपीएस, कार्ड आदि लेनदेन के विभिन्‍न तरीकों में वृद्धि पैटर्न को सारणी एवं ग्राफ में उपलब्‍ध कराता है।


    तकनीकी इनक्‍यूबेशन एवं उद्यमी विकास (टीआईडीई 2.0) योजना


    यह योजना कनीकी उद्यमिता क्षेत्र में रफ्तार बढ़ाने के उद्देश्‍य से तैयार की गई है। इस योजना के तहत समाज के लिए पहचाने गए सात क्षेत्रों में आईओटी, एआई, ब्‍लॉक-चेन, रोबोटिक्‍स आदि उभरती प्रौद्योगिकी का उपयोग करने वाले आईसीटी स्‍टार्टअप की मदद करने वाले इनक्‍यूबेटरों को वित्‍तीय एवं तकनीकी सहायता प्रदान की जाती है।


    एनआईसी टेकजीओवी पुरस्‍कार


    एनआईसी टेकजीओवी एक ऐसा प्रतिस्पर्धी मंच है जो देश के विभिन्‍न राज्‍य एवं जिला कार्यालयों में तैनात एनआईसी अधिकारियों को अपना ज्ञान बढ़ाने और उभरती प्रौद्योगिकी को सीखने का एक अनोखा अवसर प्रदान करता है। इस कार्यक्रम के तहत नवाचार एवं कोलैब:डीईबी नाम से दो अलग-अलग ट्रैक के लिए कुल 203 टीम के तहत कुल मिलाकर 514 सदस्‍यों को पंजीकृत किया गया है। टेकजीओवी 2019 के विभिन्‍न सब-ट्रैक के तहत 13 सदस्‍यों के साथ 7 टीमों और 19 सदस्‍यों के साथ 8 टीमों को क्रमश: स्‍वर्ण एवं रजत श्रेणियों में विजेता घोषित किया गया।


    स्‍वच्‍छता पुरस्‍कार


    माननीय प्रधानमंत्री के दृष्टिकोण से प्रेरित स्‍वच्‍छ भारत मिशन के तहत सभी केंद्रीय मंत्रालयों/ विभागों को स्वछता संबंधी गतिविधियों में शामिल करना काफी महत्वपूर्ण है। एनआईसी ने स्वच्छ भारत मिशन के आरंभ से ही स्वछता गतिविधियों में भाग लिया है। राज्‍य स्‍तर पर कार्यालयों की उपलब्धियों को रैंकिंग/पुरस्‍कार देने के लिए एनआईसी द्वारा एक ऑडिट की गई और उसके आधार पर एनआईसी राज्‍य केंद्रों की रैंकिंग को अंतिम रूप दिया गया।


    ***


    आरके मीणा/एएम/एसकेसी

    
    
    (Release ID: 1566055) Visitor Counter : 29
    
    
    
    
    

*