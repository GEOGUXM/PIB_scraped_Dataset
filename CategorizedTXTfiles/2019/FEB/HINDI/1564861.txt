      विद्युत मंत्रालय

      प्रधानमंत्री ने ओरई के 765/400 केवी तथा अलीगढ़ के 765 केवी विद्युत उपगृहों का लोकार्पण किया
      
      4976 करोड़ रुपये की लागत वाली इन परियोजनाओं से पश्चिमी उत्तर प्रदेश और बुंदेलखंड की ऊर्जा प्रणाली बेहतर होगी
      
      Posted On: 15 FEB 2019 6:54PM by PIB Delhi


    प्रधानमंत्री श्री नरेन्द्र मोदी ने झांसी में आयोजित एक कार्यक्रम में पावरग्रिड के ओरई स्थित 765/400 केवी तथा अलीगढ़ स्थित 765 केवी क्षमता वाले विद्युत उपगृहों का लोकार्पण किया। ये परियोजनाएं पश्चिमी क्षेत्र (डब्ल्यूआर) तथा पूर्वी क्षेत्र (एनआर, खंड बी) के लिए अंतर-क्षेत्रीय वितरण प्रणाली को सुदृढ़ बनाने के कार्यक्रम का हिस्सा है।


    इस परियोजना की लागत 4976 करोड़ रुपये है। इससे पश्चिमी उत्तर प्रदेश तथा बुंदेलखंड की ऊर्जा प्रणाली तथा अंतर-क्षेत्रीय वितरण व्यवस्था बेहतर होगी। पश्चिमी उत्तर प्रदेश तथा बुंदेलखंड के ओरई, अलीगढ़ और निकटवर्ती क्षेत्रों में ऊर्जा की विश्वसनीय आपूर्ति सुनिश्चित होगी।


    इन परियोजनाओं के अंतर्गत ओरई गैस इंसुलेटेड सब-स्टेशन (जीआईएस) तथा अलीगढ़ गैस इंसुलेटेड सब-स्टेशन (जीआईएस) में अतिरिक्त उच्च विद्युत क्षमता (ईएचवी) तथा उत्तर तथा पश्चिम ग्रिडों के बीच उच्च क्षमता के ऊर्जा वितरण कॉरिडोर का निर्माण किया गया है।


    उत्तर तथा पश्चिम ग्रिडों के बीच 2700 मेगावॉट तक की ऊर्जा का स्थानांतरण किया जा सकेगा।


    इस परियोजना का निर्माण पावरग्रिड कॉरपोरेशन ने किया है, जो भारत सरकार के ऊर्जा मंत्रालय के अंतर्गत एक नवरत्न कम्पनी है। इस निर्माण से पश्चिमी यूपी और बुंदेलखंड के ओरई तथा निकटवर्ती क्षेत्रों के ऊर्जा मांग को पूरा किया जा सकेगा। इन सुविधाओं से आर्थिक विकास को बढ़ावा मिलेगा तथा घरों, कृषि आवश्यकताओं, व्यापार और उद्योग को नियमित ऊर्जा आपूर्ति प्राप्त होगी।


    इस अवसर पर उत्तर प्रदेश के राज्यपाल श्री राम नाईक, मुख्यमंत्री श्री योगी आदित्यानाथ, केन्द्रीय पेय जल और स्वच्छता मंत्री सुश्री उमा भारती तथा अन्य गणमान्य लोग उपस्थित थे। पावरग्रिड के सीएमडी श्री रवि पी. सिंह तथा राज्य सरकार व पावरग्रिड के वरिष्ठ अधिकारी भी कार्यक्रम में उपस्थित थे।


    पावरग्रिड के बारे में


    पावरग्रिड दुनिया की सबसे बड़ी ऊर्जा वितरण कम्पनियों में से एक है। इसके पास 151380 किलोमीटर वितरण लाईन, 239 विद्युत उपगृह तथा 353344 एमवीए वितरण क्षमता का विशाल नेटवर्क है।


    ****


    आर.के.मीणा/एएम/जेके/डीके-402


    

    
    (Release ID: 1564861) Visitor Counter : 79
    
    
      Read this release in: English