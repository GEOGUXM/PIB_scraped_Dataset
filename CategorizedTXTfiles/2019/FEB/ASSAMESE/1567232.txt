      প্ৰধানমন্ত্ৰীৰ কাৰ্যালয়

      দক্ষিণ কোৰিয়াত ভাৰতীয় সমূদায়ৰ অনুষ্ঠানত প্ৰধানমন্ত্ৰীৰ ভাষণৰ অসমীয়া অনুবাদ
      Posted On: 21 FEB 2019 9:00PM by PIB Guwahati


    নমস্কাৰ৷


    কোৰিয়াত বসবাস কৰা মোৰ ভাৰতীয় ভাই - ভনীসকলক পুনৰবাৰ নমস্কাৰ জনাইছো৷ এনে উৎসাহেৰে মোক আদৰণি জনোৱাৰ বাবে আপোনালোক সকলোৰে প্ৰতি মই মোৰ কৃতজ্ঞতা জনাইছো৷


    মোক কোৱা হৈছে যে আপোনাকে বহু সময় ধৰি ইয়াত অপেক্ষা কৰি আছিল৷ অৱশ্যে বাহিৰত ঠাণ্ডা যদিও ভিতৰত ভাল লাগি আছে৷ প্ৰতিটো বস্তুতে আমি ইতিবাচক দৃষ্টিভংগীৰে চাব লাগে৷ আপোনালোকৰ এই মৰমৰ বাবে শিৰণত কৰিছো৷


    বন্ধুসকল , এইবাৰৰ সৈতে মোৰ দ্বিতীয়বাৰলৈ দক্ষিণ কোৰিয়ালৈ আহি প্ৰবাসী ভাৰতীয়সকলৰ সৈতে বাৰ্তালাপ কৰাৰ সৌভাগ্য হ ’ ল। ভাৰত আৰু দক্ষিণ কোৰিয়াৰ সম্পৰ্কৰ মুল ভেঁটি কেৱল বাণিজ্যিকেই নহয় , ইয়াৰ মূল আধাৰ হৈছে উভয় দেশৰ জনগণৰ মাজৰ সম্পর্ক। প্ৰবাসী ভাৰতীয় আৰু ভাৰতীয় বংশোদ্ভৱসকলেই এই সম্পর্কৰ বুনিয়াদ। মই কও যে আপোনালোক প্ৰত্যেকেই দেশৰ সাংস্কৃতিক ৰাজদূত।


    প্রাচীনকালত ভাৰতৰ ৰাজকুমাৰী সূর্যৰত্না কেইবা হাজাৰ কিলোমিটাৰ ভ্ৰমণ কৰি ইয়ালৈ আহিছিল। ইয়াৰ ৰাজাৰ সৈতে তেওঁৰ বিবাহ হৈছিল। আজিও লাখ লাখ কোৰিয়াবাসীয়ে তেওঁক নিজৰ বংশধৰ বুলি বিশ্বাস কৰে। সেইবাবে মই ক ’ ব বিচাৰো যে কোৰিয়াৰ সৈতে আমাৰ তেজৰ সম্পর্ক আছে৷


    কোৰিয়াবাসীৰ শৰীৰৰ তেজ ভাৰতৰ অংশ। বৰ্তমানেও অযোধ্যাত ৰাজকুমাৰী সূর্যৰত্নাৰ মূর্তি স্থাপিত কৰি থোৱা আছে৷ যোৱা বছৰ দীপাৱলীৰ সময়ত দক্ষিণ কোৰিয়াৰ ফাৰ্ষ্ট লেডী কিম জং ছুক তাৰ এটি জাকজমক অনুষ্ঠানৰ সাক্ষী হৈছিল। হয়তো ইয়াৰ টিভিতো সেই অনুষ্ঠান সম্প্ৰচাৰ হৈছিল। ভগৱান ৰামচন্দ্ৰই যুদ্ধত জয়ী হৈ অযোধ্যালৈ ঘুৰি অহাৰ পাছত যিদৰে পোহৰৰ মালাৰে সজাই তোলা হৈছিল , কেইবা হাজাৰ বছৰ পাছত দক্ষিণ কোৰিয়াৰ ফাৰ্ষ্ট লেডীৰ উপস্থিতিত সম্ভৱতঃ সেইদৰেই পোহৰৰ মালাৰে অযোধ্যাক সজাই তুলিছিল।


    বন্ধুসকল , ভাৰত আৰু দক্ষিণ কোৰিয়াৰ পাৰস্পৰিক সম্পর্কত বৌদ্ধ ধর্মও আন এক শক্তিশালী ভেঁটি। অষ্টম শতিকাত কোৰিয়াৰ বৌদ্ধ ভিক্ষুক হাইচোৱে ভাৰত ভ্ৰমণৰ বাবে গৈছিল। কোৰিয়াৰ উন্নয়নত প্রাচীন ভাৰতীয় প্ৰভাৱৰ লগতে সাম্প্ৰতিক সময়ত আপোনালোকৰ পৰিশ্ৰমৰ অৱদানো অনস্বীকার্য। এইখন দেশত আপোনালোকৰ অৱদান , ভাৰতীয় মেধা আৰু দক্ষতাৰ সুনাম আছে। ভাৰতত থাকিও বহুতে কোৰিয়াৰ কোম্পানীসমূহক গৱেষণা আৰু উদ্ভাৱনৰ ক্ষেত্রত সহায় কৰিছে। কোৰিয়াৰ বিশ্ববিদ্যালয়সমূহত কর্মৰত ভাৰতীয় অধ্যাপক , গৱেষক আৰু পোষ্ট ডক্টৰেট ছাত্ৰসকলেও দক্ষিণ কোৰিয়াৰ আর্থিক সমৃদ্ধিৰ সমান্তৰালভাৱে ইয়াৰ সাংস্কৃতিক আৰু সামাজিক জীৱনত গুৰুত্বপূর্ণ বৰঙণি আগবঢ়াইছে৷


    বন্ধুসকল , আপোনালোকৰ উপস্থিতিয়ে দক্ষিণ কোৰিয়াত যোগচর্চাকে জনপ্রিয় কৰি তুলিছে। ছিউল , বুছান আৰু অন্যান্য চহৰত দুহাজাৰতকৈ অধিক লোকে আন্তঃৰাষ্ট্ৰীয় যোগ দিৱসত অতি নিষ্ঠা আৰু উৎসাহেৰে যোগদান কৰিছিল৷ আপোনালোকে দক্ষিণ কোৰিয়াত হোলী , দীপাৱলী আৰু বৈশাখীকে ধৰি বিভিন্ন ভাৰতীয় উৎসৱ পালনৰ সময়ত কোৰিয়াৰ বন্ধুসকলকো ইয়াৰ অংশীদাৰ কৰি তোলে। এই দেশৰ চহৰসমূহত ভাৰতীয় ৰেস্তোৰাসমূহত বিভিন্ন প্ৰদেশৰ ভাৰতীয় খাদ্যৰ পৰিৱেশন কৰি কোৰিয়াবাসীৰো মন জয় কৰিবলৈ সক্ষম হৈছে৷


    একেদৰে , দক্ষিণ কোৰিয়াত ভাৰতীয় চিনেমাৰ জনপ্রিয়তা ক্ৰমান্বয়ে বৃদ্ধি পাইছে। ক্রীড়াৰ ক্ষেত্রত দক্ষিণ কোৰিয়াৰ ল ’ ৰা - ছোৱালীসকলৰ মুখত ‘ কাবাদী কাবাদী ’ শুনিবলৈ পাই মোৰ বহু ভাল লাগিল৷ ২০১৮ৰ এছিয়ান গেমছত কাবাদীতে দক্ষিণ কোৰিয়াই ৰূপৰ পদক জয় কৰিছিল৷


    বন্ধুসকল , মোৰ মতে আপোনালোক সকলো যেনেকৈ দক্ষিণ কোৰিয়াত ভাৰতৰ ৰাজদূত , তেনেদৰে সমগ্ৰ পৃথিৱীত ৩০ মিলিয়ন প্ৰবাসী ভাৰতীয়ৰ পৰিশ্ৰম আৰু নিয়মানুৱর্তীতাই তেওঁলোকক সেইবোৰ দেশত ভাৰতৰ গর্বিত ৰাজদূত কৰি তুলিছে। সেই ক্ষেত্ৰত দেশৰ ৰাষ্ট্ৰ নেতাসকলেও গর্বৰে কৃতী ভাৰতীয়সকলৰ প্ৰশংসা কৰিব৷


    বন্ধুসকল , মহাত্মা গান্ধীজীৰ ডেৰশ বছৰীয়া জয়ন্তী সমগ্ৰ বিশ্বৰ ভাৰতীয়সকলক লৈ এই উদযাপন কৰাটো অতিকে গুৰুত্বপূর্ণ। সমগ্ৰ বিশ্বত গান্ধীজীৰ দৰে মহাপুৰুষৰ যিমান পৰিচয় গঢ়ি উঠিব লাগিছিল , দুর্ভাগ্যবশতঃ সিমান হোৱা নাই৷ নেলচন মেণ্ডেলা , মার্টিন লুথাৰ কিং অথবা কেনেডিক বিশ্ববাসীয়ে যিদৰে জানে , গান্ধীজীকে এতিয়াও সেইদৰে নাজানে। ভাৰতীয় হিচাপে এই যুগপুৰুষগৰাকীক বিশ্ববাসীৰ সৈতে পৰিচিত কৰোৱাৰ দায়িত্ব আমাৰ সকলোৰে আছে। আমাৰ পূর্বজসকলে যিখিনি কৰিব নোৱাৰিলে , সেইটো কৰাৰ বাবে আমাৰ সপোন থকা উচিৎ।


    মহাত্মা গান্ধী বিশ্বমানৱ আছিল৷ বৰ্তমান বিশ্বই যিবোৰ সমস্যাৰ সন্মুখীন হৈছে , সেইবোৰৰ সমাধানৰ ক্ষেত্ৰত তেওঁৰ দর্শন বহু পৰিমাণে প্রাসংগিক। বাপুজীৰ জীৱনত প্ৰকৃতিৰ ভূমিকা পৰিৱেশৰ সৈতে মানুহৰ জীৱনক মিলাই দিয়াৰ যি দর্শন , সেইটোৱে বহুতো সমস্যাৰ সমাধান কৰিব পাৰে। দক্ষিণ কোৰিয়াত বাপুক অপৰিসীম শ্ৰদ্ধা জনোৱা হৈছে৷ তেওঁৰ স্মৃতিত আমি সকলোৱে মিলি দক্ষিণ কোৰিয়াত ১৫০টা গছপুলি ৰোপণ কৰিছো৷


    বন্ধুসকল , দক্ষিণ কোৰিয়াৰ সৈতে ভাৰতে এই অঞ্চলৰ শান্তি , সুস্থিৰতা আৰু সমৃদ্ধি বৃদ্ধিৰ উদ্দেশ্যে খোজত খোজ মিলাই আগুৱাই গৈছে৷ আমাৰ মাজত যিটো স্পষ্ট আৰু সহজ অংশীদাৰিত্ব আছে , আমি সকলোৱে মিলি তাক আৰু অধিক সুদৃঢ় কৰি তুলিব পাৰিলে উভয় দেশৰ জনসাধাৰণ উপকৃত হ ’ ব৷


    এই অভিজ্ঞতাই দুয়োখন দেশৰ সম্পর্কক আৰু অধিক শক্তিশালী কৰি তুলিছে। এই ক্ষেত্রত কোৰিয়াত ভাৰতীয় কোম্পানিসমূহৰ উপস্থিতিয়ে গুৰুত্বপূর্ণ ভূমিকা পালন কৰিছে৷ ভাৰতৰ গাঁৱে গাঁৱে , ঘৰে ঘৰে এলজি , ছেমছাং , হুণ্ডাইৰ দৰে কোৰিয়ান ব্ৰেণ্ডসমূহ জনপ্রিয় হৈ পৰিছে৷


    বন্ধুসকল , আজি সমগ্ৰ বিশ্বই ভাৰতৰ দিশে আশাৰে বাট চাই ৰৈছে৷ আমি আজি বিশ্বত দ্ৰততম বিকশিত ডাঙৰ অর্থনীতিৰ দেশ হিচাপে পৰিগণিত হৈছো। ২০১৪ চনৰ পূৰ্বে আমাৰ দেশ ‘ ফ্রেজাইল ফাইভ ’ অৰ্থাৎ বিধ্বস্ত অৰ্থনীতিৰ দেশসমূহৰ শাৰীত আছিল৷ আৰু এতিয়া ভাৰতে কেইটামান বছৰৰ ভিতৰতে ৫ ট্রিলিয়ন অর্থনীতিৰ দেশ হৈ উঠাৰ লক্ষ্যৰে আগুৱাই গৈছে। ২০১৪চনত মই যেতিয়া প্ৰধানমন্ত্রীৰ দায়িত্বত অধিষ্ঠিত হৈছিলো , তেতিয়া আমি বিশ্বৰ ১১তম অর্থনীতিৰ দেশ আছিলো৷ কিন্তু আজি আমি ষষ্ঠ স্থানত উপনীত হৈছো৷ বিশ্বাস কৰক , আমি পঞ্চম হ ’ বলৈ বেছি দেৰি নাই। আমি অহা ডেৰ দশকত ভাৰতক শ্রেষ্ঠ তিনিখন আগশাৰীৰ দেশৰ অন্যতম কৰি তোলাৰ চেষ্টা কৰিছো৷


    বন্ধুসকল , বিগত চাৰে চাৰি বছৰত আমি ‘ ইজ অৱ লিভিং ’ আৰু ‘ ইজ অৱ ডুয়িং বিজনেছ ’ সুনিশ্চিত কৰাৰ লক্ষ্যৰে সফলতাৰে আগুৱাই গৈছো৷ তাৰবাবে প্ৰয়োজনীয় আর্থিক আৰু সামাজিক সংস্কাৰ যেনে পৰোক্ষ কৰ সংস্কাৰ তথা সামগ্ৰী আৰু সেৱা কৰ বা জিএছটিক আজি আমাৰ ব্যৱস্থাৰ অংশ কৰি তুলিছো। চর্দাৰ বল্লভ ভাই পেটেলে যেনেকৈ দেশক ৰাজনৈতিকভাবে ঐক্যবদ্ধ কৰিছিল , জিএছটিয়ে তেনেদৰেই দেশক অর্থনৈতিকভাবে ঐক্যবদ্ধ কৰিছে। আমি দৃঢ় পদক্ষেপ লৈ নগদ বিহীন অর্থনীতিৰ দিশে আগুৱাই গৈছো৷ আমি আর্থিক নিয়মানুৱর্তিতা বজাই ৰাখিবলৈ সক্ষম হৈছো৷ ফলত বিগত চাৰি বছৰত ‘ ইজ অৱ ডুয়িং বিজনেছ ’ ৰ ৰেংকিঙত আমি ৬৫টা স্থান আগুৱাই আহিছো৷ ভাৰতৰ দৰে ইমান বৈচিত্র্যপূৰ্ণ এখন উন্নয়নশীল দেশ কিদৰে ইমান আগুৱাই গৈছে , সেয়া বিশেষজ্ঞসকলৰ বাবেও বিস্ময়ৰ কাৰণ হৈ পৰিছে ।


    বিশ্ব বেংকৰ অধ্যক্ষই মোক ফোন কৰি তেওঁৰ বিস্ময়ৰ কথা জনাইছে৷ তেওঁ কৈছিল যে যি দেশে ইমান বিশ্বাসেৰে আগুৱাই যাব পাৰে , সেই দেশৰ প্ৰধানমন্ত্রীৰ দুশ্চিন্তাৰ কোনো কাৰণ নাই। কিন্তু মই আত্ম সন্তুষ্টিত ভোগা নাই৷ আমি সেই তালিকাত প্ৰথম ৫০খন দেশৰ মাজত উপনীত হ ’ ব বিচাৰো৷


    বন্ধুসকল , বিশ্বই ভাৰতক এতিয়া বিনিয়োগৰ বাবে অন্যতম উপযোগী দেশ বুলি ভাবিবলৈ লৈছে৷ বিগত চাৰি বছৰত অভিলেখ পৰিমাণ ২৬৩ বিলিয়ন ডলাৰ প্ৰত্যক্ষ বিদেশী বিনিয়োগ আহিছে। আপোনালোকৰ মাজৰ যিসকলে শেহতীয়াভাৱে ভাৰতলৈ গৈছে , তেওঁলোকে হয়তো দেশত অনেক পৰিৱর্তন প্ৰত্যক্ষ কৰিছে৷


    এতিয়া দেশৰ প্রায় প্ৰতিগৰাকী নাগৰিকৰে বেংক একাউণ্ট আছে। মাত্ৰ এহাজাৰ দিনৰ ভিতৰতে ৩৩ কোটিতকৈও অধিক বেংক একাউণ্ট খোলা হৈছে। এক আন্তঃৰাষ্ট্ৰীয় প্ৰতিবেদন মতে যোৱা চাৰি বছৰত সমগ্ৰ পৃথিৱীত মুঠ যিমান বেংক একাউণ্ট খোলা হৈছে , তাৰ আধাতকৈও অধিক একাউণ্ট ভাৰততে খোলা হৈছে৷ কেৱল ইমানেই নহয় , ভাৰতৰ এই দুখীয়া লোকসকল আৰ্থিকভাৱে যে স্বচ্চল সেয়া নতুনকৈ খোলা বেংক একাউণ্টত কেইদিনমানৰ ভিতৰতে জমা হোৱা ১২ বিলিয়ন ডলাৰৰ পৰাই প্ৰমাণিত হ ’ ল৷ ফলত বিশ্ববাসীয়ে ভাৰতত এই বিত্তীয় অন্তর্ভুক্তিকৰণ বিপ্লৱক বিশেষ দৃষ্টিৰে চাব ধৰিলে৷


    মুদ্রা যোজনাৰ জৰিয়তে ১২৮ মিলিয়ন নাগৰিকক ৯০ বিলিয়ন ডলাৰতকৈও অধিক ক্ষুদ্ৰ ঋণ প্ৰদান কৰা হৈছে৷ ইয়াৰ ভিতৰত ৭৪ শতাংশ ঋণ মহিলাসকলে লাভ কৰিছে৷ এয়া কিমান ডাঙৰ বিপ্লৱ আপোনালোকে হয়তো তাক অনুধাবন কৰিব পাৰিছে৷


    সামাজিক নিৰাপত্তাৰ বাবে আজি পেন্সন আৰু বীমাৰ এনে কেতবোৰ প্ৰকল্প আৰম্ভ কৰা হৈছে , যাতে ন্যূনতম ৯০ পইচা প্ৰতিদিনে অথবা মাহ এক টকা কিস্তি প্ৰদান কৰি দুখীয়া লোকসকলে ২ লাখ টকাৰ বীমা কৰিব পাৰে৷ তদুপৰি , অলপ দিনৰ আগতে বিশ্বৰ সর্ববৃহৎ স্বাস্থ্য বীমা আঁচনি আয়ুষ্মান ভাৰতৰ শুভাৰম্ভ কৰা হৈছে , যাক বহুতে এতিয়া মোদী কেয়াৰ বুলি অভিহিত কৰিছে৷ ইয়াৰ জৰিয়তে দেশৰ ৫০ কোটি লোকে বিনামূল্যে চিকিৎসা সেৱা লাভ কৰিছে৷ অর্থাৎ আমেৰিকা , কানাডা আৰু মেক্সিকোৰ মুঠ জনসংখ্যাতকৈও অধিক লোক এই প্ৰকল্প দ্বাৰা লাভৱান হৈছে৷


    ভাৰতত এতিয়া বিশ্বৰ সর্বোচ্চ মূর্তি ‘ ষ্টেচু অৱ ইউনিটী ’ নিৰ্মাণ কৰা হৈছে। এই গৌৰৱৰ সমান্তৰালভাৱে ডিজিটেল ইণ্ডিয়াই দেশৰ প্রাত্যহিক জীৱনত দ্রুত পৰিৱর্তন সাধন কৰিছে। বৰ্তমান প্রায় প্ৰতিগৰাকী ভাৰতীয় নাগৰিকৰ ওচৰত বায় ’ মেট্রিক পৰিচয়পত্ৰ আছে। দেশৰ ১ . ২৫লাখ গাঁৱত ইতিমধ্যে অপ্টিকেল ফাইবাৰেৰে সংযোগ কৰা হৈছে।


    বন্ধুসকল , বৰ্তমান কেইবাটাও ক্ষেত্ৰত ভাৰতে বিশ্বক নেতৃত্ব প্ৰদান কৰিছে। যক্ষ্মা নিবাৰণৰ বাবে ৰাষ্ট্ৰসংঘ ২০৩০ চনৰ লক্ষ্য বছৰ হিচাপে নির্ধাৰণ কৰিছে। কিন্তু ভাৰতে ২০২৫ চনত লক্ষ্য হিচাপে লৈ আগবাঢ়ি হৈছে যদিও আপোনাক নিশ্চিত থাকক যে তাৰ পূৰ্বেই আমি সেই লক্ষ্যত উপনীত হ ’ ম৷


    পৰিৱেশ অনুকূল শক্তি উৎপাদনত ভাৰতে বিশ্বক পথ প্ৰদৰ্শন কৰিছে৷ আন্তঃৰাষ্ট্ৰীয় সৌৰ মৈত্ৰী স্থাপনৰ জৰিয়তে এই আন্দোলনত নেতৃত্ব প্ৰদান কৰাৰ লগতে সেউজ অর্থনীতিৰ দিশে আগুৱাই যোৱাটোৱেই আমাৰ মূল লক্ষ্য। আমাৰ দেশে ইতিমধ্যে নবীকৰণযোগ্য শক্তি উৎপাদনত বিশ্বৰ ষষ্ঠ স্থান অধিকাৰ কৰিছে।


    বন্ধুসকল , এই সৰ্বাংগীন পৰিৱর্তন আপোনালোকেও হয়তো অনুভৱ কৰিছে। যেতিয়াই অন্য কোনো দেশৰ নাগৰিকৰ সৈতে কৰমর্দন কৰে , তেতিয়া তেওঁলোকৰ আগৰ তুলনাত অধিক সময় আপোনাৰ হাত ধৰি ৰাখিব বিচাৰে৷ আপোনালোকেও দেশৰ ইতিবাচক উন্নয়নৰ কথা তেওঁলোকক জনাব পাৰিছে। ‘ মেক ইন ইণ্ডিয়া ’ এক আন্তঃৰাষ্ট্ৰীয় ব্ৰেণ্ড হৈ উঠিছে। দক্ষিণ কোৰিয়াৰ দৰে বন্ধুৰাষ্ট্ৰৰ সৈতে মিলি আমি দেশক বৈদ্যুতিন সামগ্ৰীৰ নির্মাণৰ ক্ষেত্রত ডাঙৰ হাব হিচাপে গঢ়ি তুলিব বিচাৰো৷


    বন্ধুসকল , বৰ্তমান ভাৰতত এক নতুন প্রাণশক্তি অনুভূত হয়৷ সেই প্রাণশক্তিৰ প্ৰতিনিধিস্বৰূপে কাইলৈ মোক ছিউল শান্তি পুৰস্কাৰেৰে সন্মানীত কৰিব। এই পুৰস্কাৰ মোৰ নহয় , মই ভাৱো এয়া আমাৰ ১৩০ কোটি ভাৰতবাসীৰ লগতে ৩ কোটি প্ৰবাসী ভাৰতীয়ৰ হৈ গ্ৰহণ কৰিবলৈ আহিছো। এই পুৰস্কাৰ প্ৰতিগৰাকী ভাৰতীয়ৰ পৰিশ্ৰমৰ সন্মান। বিগত চাৰি বছৰ ধৰি ভাৰতীয়সকলে দিন - ৰাতি এক কৰি যি পৰিশ্ৰম কৰি আহিছে এয়া তাৰ সন্মান। সেইবাবে মই আপোনালোক যিসকল এইখন দেশত নিজৰ পৰিশ্ৰমৰ জৰিয়তে দেশৰ সন্মান বৃদ্ধি কৰি আহিছে , তেওঁলোক সকলোকে বহুত বহুত শুভেচ্ছা জনাইছো৷


    আমাৰ দেশত কুম্ভমেলাৰ ইতিহাস নতুন নহয়৷ প্ৰতিদিনেই গংগাৰ তীৰত ইউৰোপৰ বহুত দেশৰ মুঠ জনসংখ্যাতকৈও অধিক একত্রিত হোৱাৰ লগতে গংগা স্নানো কৰে৷ আৰু সম্পূর্ণ কুম্ভমেলাত যিমান মানুহে স্নান কৰে , সেয়া দক্ষিণ কোৰিয়াৰ জনসংখ্যাৰ চাৰি গুণৰ সমান৷ এই বছৰ যিসকলে দেশ - বিদেশৰ পৰা কুম্ভমেলালৈ গৈছে , তেওঁলোকে এই মেলাৰ সুব্যৱস্থা আৰু পৰিচ্ছন্নতাৰ প্ৰশংসা কৰিছে৷ প্ৰথমবাৰলৈ নিউইয়র্ক টাইম্‌ছে কুম্ভমেলাৰ প্ৰতিবেদনত স্বচ্ছতাক লৈ বিশেষ প্ৰবন্ধ প্ৰকাশ কৰিছে। আমাৰ দেশবাসীয়ে দৃঢ় প্ৰত্যয়েৰে কাম কৰিলে কেনে পৰিৱর্তন আনিব পাৰে , কুম্ভমেলা তাৰ এটি উৎকৃষ্ট উদাহৰণ।


    বন্ধুসকল , ভাৰত দ্রুতগতিত পৰিৱর্তন হৈছে , আগুৱাই গৈছে। মই যি দেশলৈকে যাও , প্ৰবাসী ভাৰতীয় আৰু ভাৰতীয় বংশোদ্ভৱসকলক সাক্ষাৎ কৰো। কিন্তু বিনামূল্যে নহয় , এই সাক্ষাতৰ বাবে ৰাজি হৈ আপোনালোকৰ ওচৰত এটি অনুৰোধ ৰাখো৷ আজি আপোনালোকৰ ওচৰতো ৰাখিব বিচাৰিছো৷ আপোনালোকে য ’ ত থাকে , তাত প্ৰতিবেশী তথা কর্মস্থলীত আপোনালোকৰ সহকর্মীসকলক ভাৰত ভ্ৰমণৰ বাবে উদ্বুদ্ধ কৰক। পর্যটন উন্নয়নৰ ডাঙৰ শক্তি। প্ৰত্যেকে ন্যূনতম ৫জনকৈ বিদেশী পৰিয়ালক ভাৰতলৈ অহাৰ বাবে উদ্বুদ্ধ কৰক , সহায় কৰক। আপোনালোকে যদি ইয়াকো কৰিব পাৰে , তেতিয়া হ ’ লেই দেখিব দেশৰ বাবে কিমান ডাঙৰ অৱদান আগবঢ়ালে৷


    আপোনালোকে মোৰ এই প্ৰতিশ্রুতি কিভাবে ৰক্ষা কৰিছে , সেয়া মই ভাৰতীয় দূতাবাসৰ পৰা গম পাম৷ মই জানো যে ভাৰতীয়সকলে প্ৰতিশ্রুতি দিলে পালন কৰে। কি কথা , মই আপোনালোকৰ প্ৰশংসা কৰিছো আৰু আপোনালোকে হাঁহিছে ?


    মই আহিম , বাৰে বাৰে আহিম। চিন্তা নকৰিব৷ আৰু আহিলেই জানিব বিচাৰিব যে আপোনালোকে দেশৰ বাবে কিমান যে কাম কৰিছে ?


    এই প্ৰচণ্ড শীতত আপোনালোক ইয়ালৈ আহি মোক আশীর্বাদ জনোৱাৰ বাবে মই পুনৰবাৰ সকলোকে বহুত বহুত কৃতজ্ঞতা জনাইছো৷


    ধন্যবাদ।


    *****


    অতুল তিৱাৰী / শ্বাহবাজ হচিবি / নিৰ্মল শৰ্মা / দিগন্ত

    
    
    (Release ID: 1567232) Visitor Counter : 3
    
    
      Read this release in: Assamese , English , Marathi , Bengali , Tamil