      প্ৰধানমন্ত্ৰীৰ কাৰ্যালয়

      প্ৰয়াগৰাজত অনুষ্ঠিত স্বচ্ছ কুম্ভ, স্বচ্ছ আভাৰ অনুষ্ঠানত প্ৰধানমন্ত্ৰীয়ে আগবঢ়োৱা ভাষণৰ লিখিত ৰূপ
      Posted On: 24 FEB 2019 8:34PM by PIB Guwahati


    জয় গংগা মায়া ,


    জয় যমুনা মায়া ,


    জয় সৰস্বতী মায়া ,


    জয় হো প্ৰয়াগৰাজ৷


    মোৰ মৰমৰ ভাই - ভনীসকল ,


    তপোভূমি প্ৰয়াগৰাজ আৰু ইয়াৰ বাসিন্দাসকলক মোৰ প্ৰণাম৷ প্ৰয়াগৰ ভূমিলৈ পুনৰ এবাৰ আহি মই নিজকে ধন্য মানিছো৷ যোৱাবাৰ যেতিয়া ইয়ালৈ আহিছিলো তেতিয়া মই কুম্ভমেলাৰ পবিত্ৰ গংগা -যমুনা-সৰস্বতীৰ সংগমত পূজা কৰাৰ আৰু পবিত্ৰ অক্ষয়ৱট দৰ্শনৰ সৌভাগ্য লাভ কৰিছিলো৷ এইবাৰ সংগমত পবিত্ৰ স্নান কৰাৰ আৰু পূজা কৰাৰ পৰম সৌভাগ্য হ’ল৷


    সতীৰ্থসকল , প্ৰয়াগৰাজৰ তপস্যাৰ সৈতে এই নগৰৰ শতিকা পুৰণি সম্পৰ্ক আছে৷ যোৱা কেইমাহত কোটি কোটি লোকে ইয়াত তপস্যা , ধ্যান আৰু সাধনা কৰি আছে৷ প্ৰয়াগৰাজৰ প্ৰান্তে প্ৰান্তে তপস্যাৰ প্ৰভাৱ সকলোৱে অনুভৱ কৰিব পাৰে৷ কুম্ভত হঠযোগীও আছে , তপযোগীও আছে , মন্ত্ৰযোগীও আছে আৰু ইয়াৰ মাজতে এইসকল পাকৈত কৰ্মযোগীও আছে৷ এই কৰ্মযোগীসকলে দিন ৰাতি পৰিশ্ৰম কৰি কোটি কোটি ভক্তক সকলো সুবিধা আগবঢ়াইছে৷


    মই এনডিআৰএফৰ আমাৰ সতীৰ্থ ভাই ৰাজেন্দ্ৰ গৌতমকো শ্ৰদ্ধাঞ্জলি অৰ্পিত কৰিব বিচাৰো৷ তেওঁ শ্ৰদ্ধাৰ ভক্তসকলৰ জীৱন ৰক্ষাৰ বাবে নিজৰ জীৱনক তুচ্ছ জ্ঞান কৰিলে৷ মই তেওঁৰ পৰিয়ালৰ প্ৰতি গভীৰ সমবেদনা জ্ঞাপন কৰিছো৷ এই কৰ্মযোগীসকলৰ মাজত নাবিকো আছে , যিয়ে মা গাংগাৰ সাধনা কৰা কোটি কোটি ভক্তক নিৰাপদ গন্তব্য স্থানলৈ লৈ যায়৷ এই কৰ্মযোগীসকলৰ ভিতৰত প্ৰয়াগৰাজৰ স্থানীয় লোকসকলো অন্যতম , যাৰ তপস্যা মোলা আৰম্ভ হোৱাৰ কেইবা মাহ পূৰ্বেই আৰম্ভ হৈছিল৷


    সতীৰ্থসকল , কুম্ভৰ কৰ্মযোগীসকলৰ অন্যতম হ ’ ল চাফ - চিকুণৰ সৈতে জড়িত স্বচ্ছকৰ্মীসকল , যিয়ে নিজৰ পৰিশ্ৰমেৰে কুম্ভমেলাৰ বিশাল চৌহদক পৰিষ্কাৰ কৰি ৰাখি সমগ্ৰ বিশ্বত ইয়াক চৰ্চাৰ বিষয় কৰি তুলিছে৷ প্ৰায় ২০ - ২২ কোটি লোকৰ সমাগম ঘটা এটা স্থানক এইদৰে পৰিষ্কাৰ কৰি ৰখাতো যথেষ্ট গুৰুত্বপূৰ্ণ দায়িত্ব৷ মোৰ সতীৰ্থসকল , আপোনালোকে প্ৰমাণ কৰি দিছে যে বিশ্বত অসম্ভৱ একোৱে নহয়৷


    ভাই - ভনীসকল , আজিৰ পৰা কিছুদিন পূৰ্বে মই এনেকুৱা একাংশ কৰ্মযোগীক লগ পাইছিলো৷ চাফ - চিকুণৰ সৈতে জড়িত মোৰ এই ভাই - ভনীসকলে যোৱা কেইবাটাও সপ্তাহ ধৰি মেলাৰ চৌহদৰ দায়িত্ব পালন কৰি আছে৷ পুৱা সোনকালে উঠা , ৰাতি পলমকৈ শুৱা , দিনটো আৱৰ্জনা কঢ়িওৱা , লেতেৰা চাফা কৰা , শৌচালয় চাফা কৰা আদি কামত তেওঁলোক ব্যস্ত থাকে৷ সকলোৰে দৃষ্টিৰ পৰা আঁতৰত থাকি তেওঁলোকে সংগোপনে নিজৰ কাম কৰি থাকিলেও দিল্লীৰ পৰা মই তেওঁলোকৰ পৰিশ্ৰমৰ খবৰ লৈ আছিলো৷ কুম্ভমেলাৰ স্বচ্ছতাক আজি বিশ্ববাসীয়ে ভূৰি - ভূৰি প্ৰশংসা কৰিছে , ইয়াৰ আঁৰৰ প্ৰকৃত নায়কসকল হ ’ ল আমাৰ চাফাই কৰ্মীসকল৷


    ভাই - ভনীসকল , আজিৰ দিনটো মোৰ বাবে স্মৰণীয় হৈ ৰ ’ ব৷ আজি কুম্ভমেলাত চাফাইকৰ্মী ভাই বন্ধুৰ চৰণ ধুই বন্দনা কৰা মুহূৰ্ততো মই জীৱনত কেতিয়াও পাবৰিব নোৱাৰিম৷ তেওঁলোকৰ আশীৰ্বাদ , মৰম , স্নেহ এইদৰে অব্যাহত থাকক আৰু ময়ো যাতে এইদৰে আপোনালোকক সেৱা কৰি থাকিব পাৰো , তাৰে কামনা কৰিছো৷


    সতীৰ্থসকল , এইবাৰ স্বচ্ছ কুম্ভ এনেকুৱা এক সময়ত উদযাপিত হৈছে , যিসময়ত দেশবাসীয়ে ৰাষ্ট্ৰপিতা মহাত্মা গান্ধীৰ ১৫০ সংখ্যক জয়ন্তী পালন কৰি আছে৷ গান্ধীজীয়ে প্ৰায় ১০০ বছৰ পূৰ্বে স্বয়ং স্বচ্ছ কুম্ভমেলাৰ আগ্ৰহ প্ৰকাশ কৰিছিল৷ দেশবাসীৰ সহযোগত স্বচ্ছ ভাৰত অভিযানে নতুন লক্ষ্যৰ দিশে তীব্ৰ গতিৰে আগবাঢ়িছে৷ এইবাৰ ২ অক্টোবৰৰ পূৰ্বে ভাৰতবৰ্ষই নিজকে মুকলিত শৌচমুক্ত দেশ হিচাপে ঘোষণা কৰাৰ দিশত আগবাঢ়িছে৷ মই অনুভৱ কৰিছো যে প্ৰয়াগৰাজত স্বচ্ছতাৰ কামত ব্যস্ত চাফাই কৰ্মীসকল সমগ্ৰ দেশৰ বাবে প্ৰেৰণাৰ উৎস হিচাপে সন্মুখলৈ আহিছে৷


    ভাই - ভনীসকল , মই পূৰ্বেও প্ৰয়াগৰাজলৈ আহিছো যদিও ইমান নিৰ্মল গংগাজল কেতিয়াও দেখা নাই৷ ইয়াৰ বিষয়ে বহুতৰে মুখত শুনি আছিলো , কিন্তু আজি স্বয়ং এয়া অনুভৱ কৰিলো৷


    সতীৰ্থসকল , গংগা নদীৰ এই নিৰ্মলতা নমামী গংগে অভিযানক অধিক সাৰ্থক কৰি তোলে৷ এই অভিযানৰ অধীনত প্ৰয়াগৰাজ গংগাত পৰা ৩২ টা নলা বন্ধ কৰা হৈছে আৰু আৱৰ্জনা নিষ্কাষণ প্ৰকল্পৰ মাধ্যমেৰে গংগা নদীৰ প্ৰদূষিত পানী বিশুদ্ধ কৰা হৈছে৷


    সতীৰ্থসকল , এই অভিযানক সফল কৰিবলৈ চৰকাৰ সংকল্পবদ্ধ৷ নমামী গংগেৰ সৈতে অনেক স্বচ্ছতা কৰ্মী প্ৰত্যক্ষভাৱে জড়িত হৈ পৰিছে আনকি তেওঁলোকে আৰ্থিকভাৱেও সহায় আগবঢ়াই আছে৷ দুদিন পূৰ্বে ময়ো সামান্য বৰঙণি আগবঢ়াইছো৷ ছিউল শান্তি পুৰস্কাৰৰ সৈতে লাভ কৰা প্ৰায় ৩০ লাখৰ ধনৰাশি মই নিজৰ লগত নাৰাখি নমামী গংগে অভিযানৰ নামত উৎসৰ্গা কৰিছো৷ বিগত ৪ . ৬ বছৰত প্ৰধানমন্ত্ৰী হিচাপে লাভ কৰা উপহাৰসমূহ নিলাম কৰি সংগ্ৰহ হোৱা ধনৰাশিও মা গংগাৰ সেৱাত উৎসৰ্গা কৰিছো৷


    সতীৰ্থসকল , আমাৰ নাবিকসকলো মা গংগাৰ সমৰ্পিত প্ৰহৰী৷ প্ৰয়াগৰাজ আৰু নাবিকসকলৰ এক পৌৰাণিক সম্পৰ্ক আছে৷ নাবিক অবিহণেতো ভগৱান ৰামৰ ৰামায়ণো সম্পূৰ্ণ নহয়৷ মোৰ সৈতেও নাৱিকৰ এক অভিন্ন সম্পৰ্ক আছে৷ আপোনালোকে নিজকে ভগৱান ৰামৰ সেৱক গণ্য কৰে আৰু মই নিজকে আপোনালোকৰ প্ৰধান সেৱক হিচাপে গণ্য কৰো৷ আপোনালোকে নিজকে গংগা - পুত্ৰ বুলি ভাৱে আৰু মই মা গংগাৰ আহ্বানত আপোনালোকৰ মাজলৈ আহিছো৷ আপোনালোকে যি নিষ্ঠাৰে কুম্ভলৈ অহা ভক্তগণক সেৱা আগবঢ়ায় , তেওঁলোকৰ মাৰ্গদৰ্শন কৰে , সেয়া অতি প্ৰশংসনীয়৷ আপোনালোকৰ অবিহণে ইমান বৃহৎ আয়োজন সম্ভৱ নহয়৷


    ভাই - বন্ধুসকল , এই কুম্ভত প্ৰকৃতাৰ্থত বহু কেইটা নতুন কাৰ্যসূচী হাতত লোৱা হৈছে৷ প্ৰথমবাৰৰ বাবে ভক্তগণে সংগমত স্নান কৰাৰ লগতে অক্ষয়বট দৰ্শনৰ সুযোগ লাভ কৰিছে৷ স্বাধীনতাৰ পাছত অক্ষয়ৱটক সদায় দূৰ্গৰ ভিতৰত আৱদ্ধ কৰি ৰখা হৈছিল৷ কিন্তু এইবাৰ চৰকাৰে ভক্ত আৰু অক্ষয়বটৰ মাজত দূৰত্ব নাইকিয়া কৰে৷ মই জানিব পাৰিছো যে প্ৰতিদিনে লাখ লাখ ভক্তই অক্ষয়বট আৰু সৰস্বতী কুম্ভ দৰ্শনৰ বাবে আহিছে৷


    ভাই - ভনীসকল , যোৱা বছৰ ইয়ালৈ আহোতে মই কৈছিলো যে ২০১৯ৰ কুম্ভমেলা আধ্যাত্মিকতা , আস্থা আৰু আধুনিকতাৰ ত্ৰিবেণী হ ’ ব৷ আজি মই বহুত সুখী যে আপোনালোক সকলোৱে নিজৰ তপস্যাৰ জৰিয়তে এই বিচাৰধাৰাক সাৰ্থক কৰি তুলিলে৷


    সতীৰ্থসকল , প্ৰয়াগৰাজৰ কৃপা , সাধু - সন্তৰ আশীৰ্বাদ , সৱল ব্যৱস্থা আৰু আপোনালোকৰ অনুশাসনৰ বাবে কুম্ভমেলা শান্তিপূৰ্ণ আৰু সুৰক্ষিতভাৱে চলি আছে৷ মই মন কৰিছো যে কুম্ভমেলাত উত্তৰ - প্ৰদেশ আৰক্ষীয়ে যি ভূমিকা পালন কৰিছে , সেয়াও চৌদিশে চৰ্চা হোৱা দেখা গৈছে৷ ইয়াৰ বাবে সুৰক্ষা জোৱানসকল প্ৰশংসাৰ পাত্ৰ৷ তেওঁলোকক বহুত বহুত অভিনন্দন জনাইছো৷


    সতীৰ্থসকল , প্ৰয়াগৰাজত যেতিয়া কুম্ভমেলা আৰম্ভ হয় তেতিয়া সমগ্ৰ প্ৰয়াগৰাজেই কুম্ভ হৈ যায়৷ প্ৰয়াগৰাজৰ নিৱাসী শ্ৰদ্ধাভাজন হৈ যায়৷ প্ৰয়াগৰাজক এখন আটকধুনীয়া চহৰ হিচাপে গঢ়ি তোলা আৰু কুম্ভমেলাৰ সফল আয়োজনৰ ক্ষেত্ৰত প্ৰয়াগবাসীৰ ভূমিকা সমগ্ৰ দেশবাসীৰ বাবে প্ৰেৰণাদায়ক৷


    সতীৰ্থসকল , আপোনালোকৰ সহযোগত এইবাৰ কুম্ভমেলাৰ বাবে তৈয়াৰ কৰা ব্যৱস্থাসমূহ সম্পূৰ্ণৰূপে স্থায়ী , পূৰ্বে কুম্ভৰ বাবে অস্থায়ী ব্যৱস্থা নিৰ্মাণ কৰা হৈছিল আৰু ইয়াৰে অধিকাংশ মেলাৰ সৈতেও সমাপ্ত হৈ গৈছিল৷ এইবাৰ নিৰ্মাণ হোৱা স্থায়ী সুবিধাসমূহ দীৰ্ঘদিনৰ বাবে প্ৰয়াগবাসীয়ে ব্যৱহাৰ কৰিব পাৰিব৷ ইয়াত মাত্ৰ ১১ মাহৰ ভিতৰত নিৰ্মাণ হোৱা নতুন টাৰ্মিনেলৰ কথাও যথেষ্ঠ চৰ্চা হৈছে৷


    এই কুম্ভমেলা ভক্তি আৰু সেৱাভাৱৰ সৈতে স্বচ্ছতা আৰু সমৃদ্ধিৰো প্ৰতীক হওক , এয়াই চৰকাৰৰ প্ৰচেষ্টা আছিল৷ পুনৰ এবাৰ মই উত্তৰ - প্ৰদেশ চৰকাৰ , কেন্দ্ৰ আৰু ৰাজ্যৰ সকলো বিভাগক কুম্ভমেলাৰ সফল আয়োজনৰ বাবে বহুত বহুত ধন্যবাদ জনাইছো৷


    ভাই - বন্ধুসকল , কুম্ভমেলাই প্ৰতিবছৰে কিবা নহয় কিবা সামাজিক বাৰ্তা কঢ়িয়াই আনে৷ মাজতে অৱশ্যে এই পৰম্পৰা বন্ধ হয় আৰু কুম্ভ মেলা কেৱল ধাৰ্মিক অনুষ্ঠান হৈ পৰিছিল৷ কিন্তু এইবাৰ কুম্ভ মেলাই সমগ্ৰ দেশৰ বাবে ভক্তি আৰু সেৱাভাৱৰ লগতে স্বচ্ছতাৰ শক্তিশালী বাৰ্তা কঢ়িয়াই আনিছে৷ মই বিশ্বাসী যে অনাগত সময়ত দেশত অনুষ্ঠিত হ ’ বলগীয়া যিকোনো ধাৰ্মিক , সামাজিক অথবা ৰাজনৈতিক সমাৰোহত স্বচ্ছতাৰ ওপৰত বিশেষ গুৰুত্ব আৰোপ কৰা হয়৷


    সাধু - সন্তসকলৰ মাজত উপস্থিত থাকি আজি মোৰ জীৱন ধন্য হৈ গ ’ ল৷ তেওঁলোকৰ পৰা লাভ কৰা আশীৰ্বাদ , শিক্ষা - দিক্ষাৰ পৰা তথা এই চিন্তাধাৰাৰ জৰিয়তেই আজি মই আপোনালোকৰ সন্মুখত থিয় হৈ আছো৷


    মানৱ জাতিৰ কল্যাণৰ বাবে দৰিদ্ৰ , দুখীয়াক সেৱা কৰাৰ বাৰ্তা আমাৰ পূৰ্বজসকলে আমাক দি থৈ গৈছে৷ মই সন্তুষ্ট ব্যক্ত কৰিছো যে আজি মুকলি হোৱা কোষৰ জৰিয়তে নাৱিক পৰিয়াল , চাফাই কৰ্মীৰ পৰিয়াল , নিম্ন পদবীত কৰ্মৰত আৰক্ষী জোৱানসকলৰ পৰিয়াল উপকৃত হ ’ ব৷ তেওঁলোকলৈ মোৰ বহুত বহুত শুভকামনা থাকিল৷


    ধন্যবাদ৷


    ***


    अतुल तिवारी/शाहबाज हसीबी/निर्मल शर्मा / মুকুট শৰ্মা

    
    
    (Release ID: 1567240) Visitor Counter : 1
    
    
      Read this release in: English , Urdu , Hindi , Marathi , Bengali , Tamil