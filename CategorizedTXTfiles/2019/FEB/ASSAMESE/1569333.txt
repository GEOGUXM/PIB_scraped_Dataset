      প্ৰধানমন্ত্ৰীৰ কাৰ্যালয়

      নতুন দিল্লীত ৰাষ্ট্ৰীয় সমৰ স্মাৰক উদ্বোধন কৰি দিয়া প্ৰধানমন্ত্ৰীৰ ভাষণ
      Posted On: 25 FEB 2019 9:00PM by PIB Guwahati


    প্ৰতিৰক্ষা মন্ত্ৰী নিৰ্মলা সীতাৰমণ জী, ৰাজ্যিক প্ৰতিৰক্ষা মন্ত্ৰী শ্ৰী সুভাষ ভাম্ৰে জী, দেশৰ বিভিন্ন প্ৰান্তৰ পৰা অহা আপোনালোক আটাইকে আপোনালোকৰ প্ৰধান সেৱকৰ প্ৰণাম।


    আপোনালোক সকলো ভূতপূৰ্ব নহয়, বৰঞ্চ আপোনালোক অভূতপূৰ্বহে। কিয়নো, আপোনালোকৰ দৰে লাখ লাখ সৈনিকৰ ত্যাগ আৰু শৌৰ্যৰ বলত আজি আমাৰ সেনাবাহিনী পৃথিৱীৰ আটাইতকৈ শক্তিশালী সেনাবাহিনীৰ অন্যতম হিচাপে পৰিগণিত হ ’ বলৈ সক্ষম হৈছে। পৃথিৱীৰ বৃহত্তম গণতান্ত্ৰিক দেশখনত আপোনালোক প্ৰত্যেকে প্ৰদৰ্শন কৰা ত্যাগ আৰু বীৰত্বৰ পৰম্পৰা আক্ষৰিক অৰ্থতে অতুলনীয়। শত্ৰুয়েই হওক কিম্বা প্ৰকৃতিয়েই হওক , দেশৰ বিৰুদ্ধে অহা প্ৰতিটো সংকটৰ বেলিকা সদায়ে আমাৰ সৈনিকসকলেই সকলোৰে আগতে এনে প্ৰত্যাহ্বানৰ মুখামুখী হৈ অহাই নহয় বৰঞ্চ ইয়াৰ উচিত প্ৰত্যুত্তৰো দি আহিছে। এই বীৰগাঁথাক লৈ যেতিয়া লতা দিদিয়ে —‘ এ মেৰে ৱতন কে লোগো... ’ শীৰ্ষক গীতটি গাইছিল তেতিয়া সকলোৰে চকু সেমেকি উঠিছিল।


    বন্ধুসকল, এইডোখৰ ঐতিহসিক স্থানত মই আজি পুলুৱামাত ছহিদ হোৱা প্ৰতিগৰাকী সু-সন্তানৰ সুৰক্ষাৰ স্বাৰ্থত কৰা সৰ্বস্ব ত্যাগক মই প্ৰণিপাত জনাইছো।মই ৰাষ্ট্ৰৰ প্ৰতিটো সংকটৰ মুহূৰ্তত সাহসৰে থিয় দিয়া প্ৰতিগৰাকী বীৰ-বীৰাংগণাকো আজিৰ এই পবিত্ৰ মুহূৰ্তত শ্ৰদ্ধা নিবেদন কৰিছো। বন্ধুসকল, নতুন ভাৰেত আজি নতুন ৰীতি আৰু নতুন নীতিৰে আগবাঢ়িব খুজিছে। প্ৰচণ্ড শক্তিশালী স্থিতিৰে বিশ্ব-প্ৰেক্ষাপটত নিজৰ ভূমিকা নিৰ্দ্ধাৰণ কৰিব খুজিছে। এই সকলোৰে নেপথ্যত আপোনালোকৰ শৌৰ্য, আপোনালোকৰ অনুশাসন আৰু সমৰ্পণৰ এক মহত্বপূৰ্ণ যোগদান আছে। আজি মোৰ খুবেই ভাল লাগিছে কাৰণ আৰু মাত্ৰ কেইটামান মুহূৰ্তৰ পিচতে আপোনালোকৰ লগতে দেশৰো এক দীঘলীয়া প্ৰতিক্ষাৰ অন্ত পৰিব। স্বাধীনতাৰ সাত দশকৰ পিচত আই ভাৰতীৰ বাবে প্ৰাণাহুতি দিয়া সু-সন্তানসকলৰ অমৰ স্মৃতিত নিৰ্মিত ৰাষ্ট্ৰীয় সমৰ স্মাৰক আজি তেওঁলোকৰ নামত উচৰ্গা কৰা হ ’ ব। এই স্মাৰকত বহু সহস্ৰ ছহিদৰ নাম খোদিত কৰা হৈছ, যিয়ে বৰ্তমান আৰু ভৱিষ্যত প্ৰজন্মক দেশৰ সেৱা আৰু ৰাষ্ট্ৰ নিৰ্মাণৰ বাবে উত্সৰ্গিত মনোভাৱৰে কাম কৰি যোৱাৰ বাবে যুগে যুগে অনুপ্ৰণিত কৰি ৰাখিব।


    বন্ধুসকল, ৰাষ্ট্ৰীয় সমৰ স্মাৰকৰ দাবী দীৰ্ঘ দিন ধৰি উথ্থাপিত হৈ আহিছিল। যোৱা দশকবোৰত দুই-এবাৰ আয়োজনো কৰা হৈছিল। পিছে বৰ বেচি দূৰ আগবঢ়া নাছিল। আপোনালোকৰ আশীৰ্বাদত ২০১৪ চনত আমি ৰাষ্ট্ৰীয় সমৰ স্মাৰক নিৰ্মাণৰ প্ৰক্ৰিয়া আৰম্ভ কৰিলো আৰু এতিয়া নিৰ্দ্ধাৰিত সময়তকৈ আগতেই এই সৌধৰ লোকাৰ্পণ সম্ভৱ হৈ উঠিছে। আপোনোলোক সকলোৱে ৰাষ্ট্ৰৰ বাবে এক অদ্ভূত স্মৃতিৰ সৃজন কৰিছে।


    বন্ধুসকল, কোনো এটা সংকল্প গ্ৰহণ কৰি তাক কেনেকৈ বাস্তৱায়িত কৰিব পাৰি এই স্মাৰকে প্ৰতীকী ৰূপত সেই কথাকো প্ৰতীয়মান কৰিছে। এনে এটা সংকল্পই মই আপোনালোকৰ আগত কৰিছিলো। সেয়া হৈছে-- One Rank One Pension । এই কথাৰ বাবে আগৰ চৰকাৰ সময়ত আপোনালোকে কিমান সংঘৰ্ষ কৰিবলগীয়া হাছিল, কিমান আন্দোলন কৰিবলগীয়া হৈছিল, দেশে এই কথা বাৰুকৈয়ে প্ৰত্যক্ষ কৰিছিল। এতিয়া ‘ ৱান ৰেংক ৱান পেঞ্চন ’ -ৰ সিদ্ধান্ত কেৱল ৰূপায়িত হোৱাই নহয়, বৰং ৩৫ হাজাৰ কোটি টকা ইতিমধ্যে আমাৰ চৰকাৰে বিতৰণো যে কৰিছে সেই কথা দেশ আৰু আপোনালোক সকলোৱেই প্ৰত্যক্ষ কৰিছে। চৰকাৰৰ পেঞ্চন বাজেট, যাৰ পৰিমাণ আগতে ৪৪হাজাৰ কোটি টকা আছিল, এতিয়া এই পৰিমাণ ১ লাখ ১২ হাজাৰ কোটি লৈ বৃদ্ধি কৰা হৈছে। ভাৱকচোন!


    বন্ধুসকল, ‘ অআৰঅপি ’ বলবত হোৱাৰ ফলত আপোনালোক সকলোৰে পেঞ্চনৰ নিৰিখ ৪০শতাংশ হাৰে বৃদ্ধি পাইছে। কেৱল সেয়াই নহয়, বাতমানে কৰ্মৰত সৈনিকসকলৰ দৰমহাও ২০১৪চনৰ তুলনাত ৫৫ শতাংশহাৰে বৃদ্ধি পাইছে। ইয়াৰ উপৰি আপোনালোকৰ দৰে প্ৰাক্তন সৈনিকৰ অন্যান্য সা-সুবিধাৰ ক্ষেত্ৰতো চৰকাৰৰ দ্বাৰা বিশেষ চকু ৰখা হৈছে। পেঞ্চন সংক্ৰান্ত্ৰীয় কাম-কাজৰ বাবে আপোনালোকে যাতে কাৰ্যালয়ে কাৰ্যালয়ে তাঁত বাতি কাঢ়িবলগীয়া নহয় সেয়া নিশ্চিত কৰিবলৈকে এটা অন-লাইন পদ্ধতি বিকশিত কৰি থকা হৈছে। সেইদৰে আমাৰ চৰকাৰে নিয়ন্ত্ৰণ ৰেখা অথবা আন্তঃৰাষ্ট্ৰীয় সীমাত মোতায়েন হৈ থকাৰ মুহূৰ্তত শত্ৰুৰ হাতত কিম্বা বান, ধুমুহা বা ভূমি-স্খলনৰ দৰে প্ৰাকৃতিক দুৰ্যোগত পৰি অপঘাতৰ বলী হবলগীয়া হলেতেওঁলোকৰ পৰিয়ালৰ আন সদস্য পেঞ্চনৰ হকদাৰ কৰাৰ ব্যৱস্থা কৰিছে। আপোনালোকৰ বাবে ছুপাৰ স্পেচিয়েলিটী সা-সুবিধাযুক্ত হাস্পটাল নিৰ্মাণৰ এক দাবী দীৰ্ঘদিন ধৰি চলি আহিছিল। আজিৰ এই ঐতিহাসিক মুহূৰ্তত মই আপোনালোকক জনাবলৈ পাই আনন্দিত হৈছো যে এনেকুৱা এখন নহয়, তিনিখন হাস্পটাল নিৰ্মাণৰ বাবে আমি সিদ্ধান্ত গ্ৰহণ কৰিছো।


    বন্ধুসকল, যেতিয়া দেশৰ সৈনিক সুস্থ-সবল হয় তেতিয়া সামগ্ৰিকভাবে সেনাবাহিনীটোৱেই শক্তিশালী হয়। দেশৰ সেনাৰ মনোবলে দেশৰ সুৰক্ষা নিশ্চিত কৰে আৰু সেয়ে আমাৰ সকলো প্ৰয়াস, সকলো চিন্তাৰ কেন্দ্ৰবিন্দুয়েই হৈছে আমাৰ সৈনিক, আমাৰ ফৌজী ভাইসকল। এই আগ্ৰহৰ বাবে এই প্ৰথম বাৰ ৫৭ হাজাৰ নন-কম্বাটেণ্ট পদক কম্বাটেণ্ট পদলৈ ৰূপান্তৰিত কৰা হৈছে। এনে আগ্ৰহৰ পৰিণতি হিচাপেই সৈনিকসকলৰ ক্ষমতা বৃদ্ধি কৰাৰ মানসৰে দুগ্ধ-পামৰ দৰে কামৰ বোজা আঁতৰোৱাৰ ব্যৱস্থা কৰা হৈছে। আৰু এই আগ্ৰহৰ বাবেই স্থল-সেনা দিবস, নৌ-সেনা দিবস কিম্বা বায়ু সেনা দিবসৰ দৰে কাৰ্যসূচী উদযাপনৰ সময়ত আমাৰ সৈনিকসকলৰ উদ্ভাৱনী দক্ষতাক তেনে কাৰ্যসূচীৰ অভিন্ন অংগ হিচাপে প্ৰদৰ্শনৰ ব্যৱস্থা কৰা হৈছে। সৈনিকসকলৰ সন্মান বাঢ়ক, তেওঁলোকৰ শৌৰ্য আৰু অদম্য সাহসৰ কথা দেশবাসীয়ে অৱগত হওক, দেশৰ শিশুসকল এই বীৰগাঁথাৰে অনুপ্ৰাণিত হওক এই আশা বাস্তৱায়িত কৰিবলৈকে যোৱা ২০১৭ চনৰ ১৫ আগষ্টত সেনাৰ সাহসিকতাৰ বঁটা সম্পৰ্কীয় এক পৰ্টেলো অনুষ্ঠানিক ভাবে মুকলি কৰা হৈছে।


    দেশৰ সুৰক্ষাৰ প্ৰসংগত সমাজৰ সকলো বৰ্গৰ অংশীদাৰিত্ব আতিকে আৱশ্যক আৰু স্বাভাৱিকতেই এয়া আৱশ্যকো। এনে এক চিন্তাৰ ফলতে প্ৰথমবাৰৰ বাবে দেশত মহিলাই যুজাৰু বিমানৰ পাইলট হোৱাৰ সুযোগ লাভ কৰিছে। সেনা বাহিনীতো দেশৰ ছোৱালীৰ অংশগ্ৰহণ আৰু অধিক বিস্তৃত কৰিবলৈ নিৰন্তৰ প্ৰয়াস চলাই থকা হৈছে। সেনা-আৰক্ষীৰ সামগ্ৰীক গোটত ২০ শতাংশ পৰ্যন্ত মহিলাৰ নিযুক্তি নিশ্চিত কৰাৰ পদক্ষেপ গ্ৰহণ কৰা হৈছে। ছৰ্ট চাৰ্ভিছ কমিছনৰ জৰিয়তে নিয়োজিত কৰা মহিলা পদাধিকাৰী সকলকো তেওঁলোকৰ সতীৰ্থ পুৰুষ অধিকাৰীসকলৰ দৰেই স্থায়ী নিযুক্তিৰ নিশ্চয়তা প্ৰদানৰ সিদ্ধান্ত গ্ৰহণ কৰা হৈছে।


    বন্ধুসকল, দেশৰ সেনা বাহিনীক আত্ম নিৰ্ভৰশীল কৰাৰ বাবেও অহৰ্নিশে পদক্ষেপ গ্ৰহণৰ ব্যৱস্থা কৰা হৈছে। এসময়ত যিটো কথা একেবাৰে অসম্ভৱ বুলি ভবা হৈছিল সেইটো কথাকে এতিয়া তেনেই সম্ভৱ বুলি ভবাৰ পৰিৱেশ গঢ়ি তোলা হৈছে। আমি প্ৰতিৰক্ষা সামগ্ৰীৰ উত্পাদনৰ সমগ্ৰ প্ৰেক্ষাপটটোকে সলনি কৰাৰ উদ্যোগ গ্ৰহণ কৰা হৈছে। অনুজ্ঞা প্ৰদান প্ৰক্ৰিয়াৰ পৰা আমদানী প্ৰক্ৰিয়ালৈ, আমি সম্পূৰ্ণ প্ৰক্ৰিয়াটোকে আৰু অধিক পাৰদৰ্শী কৰি তোলাৰ বাবে পৰিবেশ ৰচনা কৰিব খুজিছো। প্ৰতিৰক্ষা সামগ্ৰীৰ উত্পাদনৰ ক্ষেত্ৰত বিদেশী বিনিয়োগক উত্সাহিত কৰাৰ বাবেও আমি পদক্ষেপ গ্ৰহণ কৰিছো। এই ক্ষেত্ৰত ৪৯ শতাংশ পৰ্যন্ত বিনিয়োগ স্বয়ংক্ৰিয় ভাবে সম্ভৱ কৰাৰ লগতে আন কেতবোৰ ক্ষেত্ৰত ১০০ শতাংশ পৰ্যন্ত বিদেশী বিনিয়োগৰ প্ৰাৱধানো কৰা হৈছে।


    ‘ ডিফেন্স প্ৰকিওৰ প্ৰচিডিঅ ’ ৰ অথবা প্ৰতিৰক্ষা সামগ্ৰী ক্ৰয়ৰ ক্ষেত্ৰতো আমি বহুখিনি পৰিৱৰ্তন সাধন কৰিছো। এই প্ৰসংগত ‘ মে ’ ক ইন ইণ্ডিয়া ’ ক উত্সাহিত কৰাত গুৰুত্ব আৰোপ কৰা হৈছে। আপোনালোকে শুনি আচৰিত হ ’ ব যে প্ৰতিৰক্ষা সামগ্ৰী উত্পাদনৰ বাবে আগবাঢ়ি আহিবলৈকে কুণ্ঠাবোধ কৰা ব্যক্তিগত খণ্ডৰ প্ৰতিষ্ঠান সমূহে এতিয়া ২০১৪ চনৰ তুলনাত তিনিগুণে বেছিকৈ আগবাঢ়ি আহি এনে সামগ্ৰী নিৰ্মাণত যোগদান কৰিছেহি। যথা সময়ত প্ৰতিৰক্ষা সামগ্ৰী ক্ৰয় প্ৰক্ৰিয়া সম্পূৰ্ণ কৰাৰ ক্ষেত্ৰতো গুৰুত্ব আৰোপ কৰা হৈছে। ইয়াৰ বাবে প্ৰতিৰক্ষা মন্ত্ৰালয় আৰু সেৱা মুখ্যালয়ৰ ক্ষমতা বৃদ্ধি কৰা হৈছে। আৰু এই প্ৰথমবাৰৰ বাবে আমাৰ ‘ অৰ্ডিনেন্স ফেক্টৰী বোৰ্ড ’ ৰ আয়ুধ কাৰখানাসমূহক ২৫০ৰো অধিক ‘ নন ক ’ ৰ আইটেম ’ ৰ বোজা বহন কৰাৰ পৰা মুক্তি দিয়াৰ ব্যৱস্থা কৰা হৈছে। এতিয়া আমাৰ সেনাবাহিনীয়ে আপত্তিৰ প্ৰমাণ পত্ৰ নোহোৱাকৈয়ে এনে সামগ্ৰী ব্যক্তিগত খণ্ডৰ পৰা ক্ৰয় কৰিব পাৰিব।


    বন্ধুসকল, ভাৰতীয় সেনাৰ শক্তিক আজি বিশ্ব প্ৰেক্ষাপটত সন্মানিত কৰা হৈছে। ভাৰতীয় সেনা এনে এক সেনা যিয়ে শান্তি স্থাপন কৰাৰ বাবে অস্ত্ৰ হাতত তুলি লয়। ভাৰত এনে এখন দেশ, যিয়ে ৰাষ্ট্ৰ সংঘৰ ৭০ৰ ভিতৰত ৫০ টা বৃহত্ অভিযানৰ বাবে ২ লাখৰো অধিক সেনা প্ৰেৰণ কৰিছে। ভাৰত এনে এখন দেশ, শান্তি অভিযানৰ সময়ত যাৰ আটাইতকৈ অধিক সেনা ছহিদ হৈছে।


    ভাই-ভনীসকল, এয়া আমাৰ সকলোৰে বাবে গৌৰৱৰ কথা যে আজি আমাৰ প্ৰয়াসৰ ফলত পৃথিবীৰ ডাঙৰ ডাঙৰ দেশসমূহে আমাৰ সৈতে কান্ধত কান্ধ মিলাই আগবাঢ়িব বিচাৰিছে। এনে কাৰণৰ সুবাদতে ২০১৬ চনত আমাৰ ‘’’ আন্তৰাষ্ট্ৰীয় ফ্লীট ৰিভিউ ’ ত ৫০খন দেশে অংশ কৰিছিল। এই কাৰণৰ সুবাদতে আজি এখৰ পিচত এখন দেশে আমাৰ সৈতে প্ৰতিৰক্ষা শিতানত সহযোগিতা আগবঢ়োৱাৰ বাবে বুজাবুজি কৰিবলৈ আগবাঢ়ি আহিব খুজিছে। এই কাৰণতে আমাৰ সেনাই আমাৰ মিত্ৰ দেশসমূহৰ সেনাবাহিনীৰ সৈতে বছৰি গড়ে ১০টা ডাঙৰ যুটীয়া অনুশীলনত ভাগ লৈ আহিছে।


    বন্ধুসকল, সামগ্ৰিক বিশ্বক লৈ আমি বহণ কৰা দৃষ্টিভংগীৰ বাবেই ভাৰতীয় সেনাই এক বিশেষ সন্মান আদায় কৰিবলৈ সক্ষম হৈ আহিছে। আজি যদি ভাৰত মহাসাগৰত জল-দস্যুৰ উপদ্ৰৱ প্ৰায় নোহোৱা হৈছে, তেন্তে তাৰ শ্ৰেয় ভাৰতীয় সেনাৰ শক্তি আৰু ইয়াৰ আন্তৰাষ্ট্ৰীয় সহযোগিতাৰ বৰ্দ্ধিত পৰিসৰলৈকে যাব। আমাৰ চৰকাৰৰ এই প্ৰয়াসৰ মাজতে আগতেনো কি হৈ আছিল, কেনেকৈ হৈ আছিল, এনেবোৰ কথাও অৱগত কৰোৱাৰ প্ৰাসংগিকতা আছে। আপোনালোকৰ মাজৰ বহুতেই চাগৈ এইবোৰ কথাৰ উমান পায়েই। তথাপি মই আজিৰ এই উপলক্ষত দেশবাসীৰ সন্মুখত কেতবোৰ তথ্য দোহাৰিব খুজিছো। এইবোৰ কথা আজিৰ প্ৰজন্মইয়ো জনাৰ প্ৰয়োজনীয়তা আছে। নিজকে ভাৰতৰ ভাগ্য বিধাতা বুলি গণ্য কৰা লোকসকলে দেশৰ বীৰ সন্তানসকলৰ প্ৰতি অন্যায় কৰাৰ লগতে সৈনিক আৰু ৰাষ্ট্ৰৰ সুৰক্ষাৰ প্ৰসংগতো কুট খেলত লিপ্ত হোৱাৰ সকলো সুযোগ গ্ৰহণ কৰিছিল।


    বন্ধুসকল, ২০০৯ চনত সেনাবাহিনীয়ে ১লাখ ৮৬হাজাৰ বুলেট প্ৰুফ জেকেট বিচাৰিছিল। বুলেট প্ৰুফ জেকেট নোহোৱাকৈয়ে আমাৰ সেনাই শত্ৰু সেনাৰ গুলী আৰু আতংকবাদীৰ বিৰুদ্ধে অভিযান চলাই যাবলগীয়া হৈছিল। নিজৰ জীৱনৰ বাজী লগাই আতংকবাদীৰ সৈতে ভয়াৱহ সংঘৰ্ষত লিপ্ত হ ’ বলগীয়া হৈছিল।


    বন্ধুসকল, ২০০৯ ৰ পৰা ২০১৪ চন পৰ্যন্ত পাঁচটা বছৰ পাৰ হৈ গৈছিল যদিও সেনাৰ বাবে কিন্তু বুলেট প্ৰুফ জেকেট ক্ৰয় কৰা নহ ’ ল। আমাৰ চৰকাৰে কিন্তু যোৱা চাৰে চাৰিটা বছৰত ২লাখ ৩০হাজাৰৰো অধিক বুলেট প্ৰুফ জেকেট ক্ৰয় কৰিছে। এতিয়া আপোনালোকেই কওকচোন, আমাৰ সেনাক ৰক্ষা কৱচৰ পৰা বঞ্চিত কৰাৰ পাপ কৰা হৈছিল নে নাই! এই পাপ, এই কলংকৰ দাগ কাৰ নামত পৰিব ? বন্ধুসকল, সেনা জোৱানৰ ক্ষেত্ৰত, দেশৰ সুৰক্ষাৰ ক্ষেত্ৰতো আনকি এনে কাণ্ডজ্ঞানহীনতা অপৰাধৰে নামান্তৰ মাত্ৰ। সেনাৰ প্ৰতি আগৰ চৰকাৰৰ আচৰণ কেনে আছিল সেই কথা মোতকৈ আপোনালোকেহে বেছিকৈ জানিব। সেনা আৰু দেশৰ সুৰক্ষাৰ দৰে অতিকে গুৰুত্বপূৰ্ণ বিষয়কো সেইসকলে নিজৰ উপাৰ্জনৰ সাধন কৰি লৈছিল। হয়তো ছহিদক মনত পেলালে তেওঁলোকৰ একো লাভ নহয়, সেয়ে ছহিদক পাহৰাতো তেওঁলোকৰ বাবে সহজ কথা হৈ পৰে।


    বন্ধুসকল, বফৰ্ছৰ পৰা হেলিকপ্টাৰ পৰ্যন্ত সকলো কেলেংকাৰীৰ অনুসন্ধানে একেটা পৰিয়ালৰ দিশেই গতি কৰা কথাই বিশেষ বাৰ্তা বহন কৰে। এতিয়া এইসকল লোকেই ৰাফেল বিমান যাতে ভাৰতলৈ আহিব নোৱাৰে তাৰ বাবে প্ৰাণ-পণে চেষ্টা অব্যাহত ৰাখিছে।


    বন্ধুসকল, আগন্তুক কেইটামান মাহৰ ভিতৰতে যেতিয়া ভাৰতৰ আকাশত প্ৰথমখন ৰাফেলে যাত্ৰা আৰম্ভ কৰিব তেতিয়া আপোনা আপুনিকৈয়ে সেইসকল লোকৰ সকলো প্ৰয়াস মষিমূৰ হ ’ ব। সকলো ষড়যন্ত্ৰৰ মুদা মৰিব।


    বন্ধুসকল, দেশৰ সেনা বাহিনীক শক্তিশালী কৰাৰ বাবে আমাৰ চৰকাৰে অত্যাধুনিক বিমান, হেলিকপ্টাৰ, চাবমেৰিণ, জাহাজ আৰু অন্য অস্ত্ৰ-শস্ত্ৰৰে সু-সজ্জিত কৰাৰ পদক্ষেপ গ্ৰহণ কৰিছে। ৰাষ্ট্ৰ হিতক আওকাণ কৰি বিগত সময়চোৱাত যিবোৰ সিদ্ধান্ত কেবা দশক ধৰি পেলাই ৰখা হৈছিল তেনেবোৰ সিদ্ধান্তকে এতিয়া প্ৰাথমিকতা প্ৰদান কৰি ৰূপায়ণৰ ব্যৱস্থা কৰা হৈছে। সেনাৰ বাবে অত্যাধুনিক ৰাইফল ক্ৰয় কৰাৰ লগতে ভাৰততো নিৰ্মাণৰ ব্যৱস্থা আমাৰ চৰকাৰে কৰিছে। অলপতে ৭২ হাজাৰ ৰাইফল কিনিব বিচাৰি আমাৰ চৰকাৰে সংশ্লিষ্ট প্ৰতিষ্ঠানত অৰ্দাৰ পেচ কৰিছে। তদুপৰি ২৫ হাজাৰ কোটি টকা পৰিমাণৰ গোলা-বাৰুদ আৰু বন্দুকৰ গুলী জৰুৰী ভাৱে কিনাৰো প্ৰস্তুতি সম্পূৰ্ণ কৰা হৈছে।


    বন্ধুসকল, সেনাক শক্তিশালী কৰা অথবা ছহিদৰ সন্মান, কিছুমান ব্যক্তিৰ বাবে দেশতকৈয়ো তেওঁলোকৰ নিজৰ পৰিয়ালৰ স্বাৰ্থহে ডাঙৰ, পৰিয়ালৰ হিতহে আচল কথা। আজি দেশে ৰাষ্ট্ৰীয় সমৰ স্মাৰক লাভ কৰিবলৈ আগবাঢ়িছে, পিছে, ৰাষ্ট্ৰীয় আৰক্ষী স্মাৰকৰোতো একেই দশা আছিল। এই স্মাৰকৰ নিৰ্মাণ আৰু উন্মোচনৰ সৌভাগ্যও আমাৰ চৰকাৰেই লাভ কৰিছিল। প্ৰায় আঢ়ৈ দশকৰ আগতে এই স্মাৰকৰ নিৰ্মাণ সম্পৰ্কীয় ফাইলৰ আদান-প্ৰদান আৰম্ভ হৈছিল। অটল জীৰ চৰকাৰৰ সময়ত এই প্ৰসংগত কিছু অগ্ৰগতি লাভ কৰিছিল যদিও তেওঁৰ চৰকাৰ যোৱাৰ পিচত এই গতিৰ যতি পৰিছিল।


    বন্ধুসকল, আমাৰ ছহিদ, আমাৰ নাৱিকসকলৰ প্ৰতি বাৰু এনে আচৰণ কিয় প্ৰদৰ্শন কৰি অহা হৈছিল, আজি দেশৰ প্ৰতিগৰাকী সৈনিকে, প্ৰতি গৰাকী নাগৰিকে এই প্ৰশ্নকে উথ্থাপন কৰিছে। দেশবাসীৰ প্ৰতি, ছহিদৰ প্ৰতি, তেওঁলোকৰ পৰিয়াল বৰ্গৰ প্ৰতি, দেশৰ বাবে সৰ্বস্ব ত্যাগ কৰা মহানায়কসকলৰ প্ৰতি বাৰু এই অন্যায় কিয় কৰা হৈছিল! ইমানদিনে কিয় বাৰু এটা ছহিদ স্মাৰক নিৰ্মাণৰ বিষয়টোক উপেক্ষা কৰি অহা হ ’ ল!


    ভাই-ভনীসকল, প্ৰথমে ভাৰতনে, প্ৰথমে পৰিয়াল! ইণ্ডিয়া ফাৰ্ষ্ট নে ফেমিলী ফাৰ্ষ্ট-ৰ মাজৰ দূৰত্ব ইয়াৰ শুদ্ধ উত্তৰ। বিদ্যালয়ৰ পৰা হাস্পটাললৈ, ঘাইপথৰ পৰা বিমান বন্দৰলৈ, ষ্টেডিয়ামৰ পৰা বঁটা-বাহনলৈ সকলোতে কেৱল এটা পৰিয়ালৰ নামকে সাঙুৰি দিয়াৰ পৰম্পৰা চলি আহিছিল। এটা পৰিয়ালৰ গুণ-গানৰ পৰিণামেই হওক কিম্বা দুস্পৰিণামেই হওক তেওঁলোকৰ চৰকাৰৰ সময়ত ভাৰতীয় ইতিহাস, ভাৰতৰ মহানতা অথবা ভাৰতৰ পৰম্পৰাই কেতিয়াও যোগ্য মৰ্যাদা পোৱাই নাছিল। এনেবোৰ কাৰণতে আমি চৰকাৰ গঠনৰ পিচৰে পৰা এই স্থিতি সলনি কৰাৰ বাবে ব্যস্ত হৈ পৰিছিলো। আজি চৰ্দাৰ পেটেলেই হওক কিম্বা বাবা চাহেব আম্বেদকাৰেই হওক অথবা নেতাজী সুভাস চন্দ্ৰ বসুয়েই হওক, আমাৰ ৰাষ্ট্ৰ পুৰুষসকলক ৰাষ্ট্ৰৰ গৌৰৱগাঁথাৰ সৈতে, নতুন ভাৰতৰ আত্মা, ইয়াৰ পৰিচিতিৰ সৈতে সংযুক্ত কৰাৰ প্ৰয়াস কৰা হৈছে।


    বন্ধুসকল, মোৰ স্পষ্ট কথা—মোডী মহত্বপূৰ্ণ নহয়, বৰং এইখন দেশৰ সভ্যতা, সংস্কৃতি, ইয়াৰ ইতিহাস সকলোৰে ওপৰত। মোডীক কোনোবাই মনত ৰাখক বা নাৰাখক, কিন্তু এইখন দেশৰ কোটি কোটি নাগৰিকৰ হিতাৰ্থে কৰা তপস্যা, সমৰ্পন, বীৰত্ব গাঁথা আৰু তেওঁলোকৰ শৌৰ্য-বীৰ্যৰ কাহিনী অজৰ অমৰ হৈ থকা উচিত।


    বন্ধুসকল, বিগত চাৰে চাৰিটা বছৰত আমাৰ প্ৰাক্তন সেনা-জোৱান আৰু তেওঁলোকৰ পৰিয়ালবৰ্গৰ জীৱন যাত্ৰা মসৃণ কৰাৰ লক্ষ্যৰে বহুবোৰ পদক্ষেপ গ্ৰহণ কৰা হৈছে। অনাগত সময়তো আৰু অধিক পদক্ষেপ গ্ৰহণ কৰাৰ বাবে পৰিকল্পনা যুগুতাই উলিওৱা হৈছে। আজিৰ তাৰিখত এখন শক্তিশালী চৰকাৰ আপোনালোকৰ সন্মুখত আছে, যিয়ে অসম্ভৱকো সম্ভৱ কৰাৰ সামৰ্থ্য প্ৰদৰ্শন কৰি আহিছে। আপোনালোকৰ বাবে, আপোনালোকৰ পৰিয়ালৰ বাবে, আপোনালোকৰ এই প্ৰধান সেৱকে সদায় ৰাষ্টৰ হিতক সকলোৰে ওপৰত স্থান দি সিদ্ধান্ত গ্ৰহণ কৰিব। দেশৰ সুৰক্ষা, দেশৰ বিকাশ, মোৰ বাবে এইবোৰ লক্ষ্য ইমানেই পবিত্ৰ যে ইয়াৰ বাবে মই সকলো সংকট, সকলো ষড়যন্ত্ৰ, মোৰ পথত আহিব পৰা সকলো বাধাকে নেওচিবলৈ সাজু হৈ আছো।


    ৰাষ্ট্ৰীয় সমৰ স্মাৰকৰ বাবে আকৌ এবাৰ দেশৰ প্ৰতিগৰাকী সৈনিক, ছহিদৰ পৰিয়াল আৰু সকলো দেশবাসীক হৃদয়ৰে অভিনন্দন জ্ঞাপন কৰিলো। আৰু মই দেশৰ বাবে সৰ্বস্ব ত্যাগ কৰিব খোজা, দেশৰ বাবে, ত্ৰিৰংগাৰ বাবে জীৱনকো তুচ্ছ কৰিব খোজা প্ৰতিগৰাকী ব্যক্তিকে প্ৰণিপাত জনাইছো।


    মোৰ বক্তব্য সামৰাৰ মুহূৰ্তত আহক আমি সমস্বৰে কও—


    ভাৰত মাতা কী—জয়


    ভাৰত মাতা কী—জয়


    ভাৰত মাতা কী—জয়।


    বন্দে—মাতৰম


    বন্দে—মাতৰম


    বন্দে—মাতৰম।।


    *****


    KB


    

    
    (Release ID: 1569333) Visitor Counter : 3
    
    
      Read this release in: English , Hindi , Bengali , Tamil