      প্ৰধানমন্ত্ৰীৰ কাৰ্যালয়

      বিশ্বৰ বৃহত্তম ভাগৱত গীতাৰ উন্মোচনী অনুষ্ঠানত প্ৰধানমন্ত্ৰী ভাষণৰ অসমীয়া অনুবাদ
      Posted On: 26 FEB 2019 8:44PM by PIB Guwahati


    হৰে কৃষ্ণ , হৰে কৃষ্ণ ,


    ইস্কনৰ পূজ্য অধ্যক্ষ গোপাল কৃষ্ণ মহাৰাজ ডাঙৰীয়া , মোৰ মন্ত্রিসভাৰ সদস্য শ্রী মহেশ শর্মা ডাঙৰীয়া , মাননীয় সাংসদ শ্রীমতী মীনাক্ষী লেখী , ইস্কনৰ অন্যান্য বিশিষ্ট সদস্যবৃন্দ তথা ইয়াত উপস্থিত ভদ্ৰ পুৰুষ - মহিলাসকল৷


    মোক জনোৱা মতে এই অনুষ্ঠানত আমেৰিকা , ব্রিটেন , ৰাছিয়া , হাংগেৰীকে ধৰি কেইবাখনো দেশৰ লোকে অংশগ্ৰহণ কৰিছে - আপোনালোক সকলোকে বহুত বহুত শুভেচ্ছা জনাইছো৷


    বন্ধুসকল , আজিৰ দিনটো অতিকে গুৰুত্বপূর্ণ৷ হৰে কৃষ্ণ , হৰে কৃষ্ণ ! আজিৰ দিনটো এইবাবে গুৰুত্বপূর্ণ যে আজি পুৱাই মই ‘ গান্ধী শান্তি পুৰস্কাৰ ’ প্ৰদান অনুষ্ঠানত অংশগ্ৰহণৰ সুযোগ লাভ কৰাৰ পাছত এতিয়া বিশ্বৰ বৃহত্তম ভাগৱত গীতা দেশবাসীৰ নামত উচর্গা কৰাৰ সৌভাগ্য হৈছে৷ এই সুযোগ মোৰ বাবে এইবাবে বিশেষ , কাৰণ মই এতিয়া য ’ ত থিয় হৈ আছো আজিৰ পৰা প্রায় দুই দশক পূর্বে এই মন্দিৰটোৰ আধাৰশিলা স্থাপন কৰিছিল শ্ৰদ্ধাৰ অটল বিহাৰী বাজপেয়ী ডাঙৰীয়াই৷


    বন্ধুসকল , বিশ্বৰ এই বৃহত্তম শ্রীমদ্ভাগৱত গীতাখনি ৩ মিটাৰ দীঘল আৰু ইয়াৰ ওজন প্রায় ৮০০ কিলোগ্রাম৷ কেৱল আকৃতিয়েই ইয়াৰ বিশেষত্ব নহয় , এই গীতা ৰচনাত ইস্কনে নিজৰ সকলো সামর্থ্য আৰু সৃষ্টিশীলতা প্ৰয়োগ কৰি ইয়াক শতিকাৰ পাছত শতিকালৈ বিকশিত ভাৰতীয় জ্ঞানৰ প্ৰতীক কৰি তুলিলে৷ এই গীতা ভগৱান শ্রীকৃষ্ণ আৰু স্বামী শ্র্দ্ধালুৰ ভক্তি আৰু সমর্পণৰ প্ৰতীক৷ এই প্ৰশংসনীয় কামৰ বাবে আপোনালোক সকলোৱেই ধন্যবাদৰ পাত্ৰ৷ ইয়াৰ জৰিয়তে ভাৰতৰ প্রাচীন আৰু দিব্যজ্ঞানৰ পৰম্পৰাৰ প্ৰতি বিশ্ববাসীৰ আকর্ষণ আৰু অধিক বৃদ্ধি পাব৷


    বন্ধুসকল , এতিয়ালৈকে শ্রীমদ্ভাগত গীতাক সাধাৰণ জনতাৰ ওচৰ পোৱাবলৈ বহুতো প্ৰচেষ্টা হাতত লোৱা হৈছে৷ ক্ষুদ্ৰতমৰ পৰা আৰম্ভ কৰি বৃহত্তম আকাৰৰ গীতাৰ প্ৰকাশ , ইয়াৰ সৰল ব্যাখ্যা আৰু সুলভ সংস্কৰণ , দেশী - বিদেশী বহুত ভাষাত শ্রীমদ্ভাগৱত গীতাৰ অনুবাদ কৰা হৈছে৷ লোকমান্য বাল গংগাধৰ তিলকে কাৰাগাৰত থাকিয়ে ‘ গীতা ৰহস্য ’ লিখিছিল৷ তেওঁ ভগৱান শ্রীকৃষ্ণৰ নিষ্কাম কর্মযোগৰ অতি সৰল ব্যাখ্যা কৰিছিল৷ তেওঁ লিখিছিল , ‘ গীতাৰ প্ৰভাৱ কেৱল দার্শনিক অথবা পণ্ডিতসকলৰ আলোচনাতে সীমিত নাথাকি , তেওঁলোকৰ আচাৰ - ব্যৱহাৰতো সদায় উপলব্ধি হয় ’ ৷ লোকমান্য তিলকে মাৰাঠী ভাষাত গীতাৰ জ্ঞানক সাধাৰণ জনতাৰ ওচৰলৈ নিছিল আৰু গুজৰাটী ভাষাতো ইয়াৰ অনুবাদ কৰা হৈছে৷ জাতিৰ পিতা মহাত্মা গান্ধীয়ে কাৰাগাৰত থাকি সেই গুজৰাটী অনুবাদ কৰিছিল৷ সেয়া নতুনকৈ নিজা ব্যাখ্যাসহ ‘ শ্রীমদ্ভাগত গীতা - একর্ডিং টু গান্ধী ’ গ্ৰন্থত লিখিছিল৷ এই ৰচনাৰ জৰিয়তে গান্ধীজীয়ে গীতাৰ আৰু এটি দিশ বিশ্ববাসীৰ সন্মুখত তুলি ধৰিছিল৷ গান্ধীজীয়ে ৰচনা কৰা সেই গ্ৰন্থখনি মই আমেৰিকাৰ প্রাক্তন ৰাষ্ট্ৰপতি শ্রী বাৰাক অ ’ বামাক উপহাৰ হিচাপে দিছিলো৷


    বন্ধুসকল , শ্রীমদ্ভাগত গীতা বিশ্ববাসীৰ প্ৰতি ভাৰতৰ সর্বোত্তম প্রেৰণামূলক উপহাৰ৷ গীতাই সমগ্ৰ বিশ্বৰ ঐতিহ্য আৰু হাজাৰ হাজাৰ বছৰ ধৰি স্থান – কাল – পাত্ৰ নির্বিশেষে সকলো মানুহৰ বাবে প্রাসংগিক৷ বিশ্বৰ শীর্ষ নেতাসকলৰ পৰা আৰম্ভ কৰি সাধাৰণ জনতাকৈ সকলোৱে গীতাত জনহিতৰ কাম কৰাৰ পথ দেখিছে৷ ভাৰতৰ প্রায় সকলোৰে ঘৰত কিবা প্ৰকাৰে শ্রীমদ্ভাগত গীতা আছে৷ বিশ্বৰ বহুত মহান ব্যক্তিয়েও ইয়াৰ দিব্যজ্ঞানৰ পৰা নিজকে আঁতৰাই ৰাখিব পৰা নাই৷ জ্ঞান - বিজ্ঞানৰ প্ৰতিটো ক্ষেত্রত বহুলোকৰ প্রেৰণা হৈ পৰে কুৰুক্ষেত্ৰ যুদ্ধ ক্ষেত্রত কৃষ্ণই অৰ্জুনক প্ৰদান কৰা সেই অমৰবাণী৷


    বন্ধুসকল , বিখ্যাত জার্মান দার্শনিক ছোপেনহাৱাৰ লিখিছে , ‘ গীতা আৰু উপনিষদৰ অধ্যয়নৰ পৰা অধিক লাভজনক গ্ৰন্থ সমগ্ৰ বিশ্বৰ আন কোনো অধ্যয়নতে পোৱা নাযায় , যি আমাৰ জীৱনক শান্তিৰ সৈতে পৰিচিত কৰাৰ লগতে আমাৰ মৃত্যুকো অনন্ত শান্তিৰ আশ্বাস দিছে ’ ৷ এই কথা তেওঁ সেই সময়ত কৈছিল , যেতিয়া আমাৰ দেশ পৰাধীন হৈ আছিল , আমাৰ সংস্কৃতি , আমাৰ ঐতিহ্যকো পদদলিত কৰাৰ বহুত প্ৰচেষ্টা চলিছিল , ভাৰতীয় দর্শনক নস্যাৎ কৰা , নীচ বুলি জ্ঞান কৰাৰ প্ৰচেষ্টা চলিছিল৷


    বন্ধুসকল , মঞ্চত উপস্থিত মহান ব্যক্তিসকল তথা মোৰ সন্মুখত বহি থকা বহুত বিদ্বান আৰু ভক্তসকলেও ভাৰতৰ এই পুৰাতন জ্ঞান আৰু পবিত্ৰতাৰ সৈতে বিশ্ববাসীক পৰিচিত কৰোৱাৰ এক ডাঙৰ প্ৰচেষ্টা লৈছে৷ শ্রীমদ - ভক্তি বেদান্তস্বামী প্ৰভুনাথ মহোদয়েতো নিজকে শ্রীমদ্ভাগত গীতাৰ প্ৰচাৰত সমর্পণ কৰি দিছিল৷ গান্ধীজীৰ জীৱনত শ্রীমদ্ভাগত গীতা আৰু সত্যাগ্ৰহে যিদৰে এক গুৰুত্বপূর্ণ ভূমিকা পালন কৰিছিল , সেইদৰে স্বামীজীৰ বাবেও মানৱতাৰ সেৱাত এই দুই আলোকবর্তিকা সদায় প্রিয় হৈ আছিল৷ সেইবাবে তেওঁ প্ৰথমে গান্ধীজীৰ নেতৃত্বত ভাৰত ত্যাগ আন্দোলনত অংশগ্ৰহণ কৰিছিল৷ দেশ স্বাধীন হোৱাৰ পাছত তেওঁ মানৱ মুক্তিৰ অলখ - উজ্জীৱনত বিশ্ব ভ্ৰমণৰ বাবে ওলাই গৈছিল৷ নিজৰ প্ৰৱল ইচ্ছাশক্তিৰ জোৰত সকলো ধৰণৰ সমস্যাৰ সমাধানত ইস্কনে অভিযান আৰম্ভ কৰিছিল , যি আজি বিশ্বক ভগৱান শ্রীকৃষ্ণৰ প্ৰদর্শিত পথৰ সৈতে পৰিচিত কৰোৱাৰ ক্ষেত্ৰত গুৰুত্বপূর্ণ ভূমিকা পালন কৰিছে৷


    বন্ধুসকল , গীতা যদিও এখন ধর্মগ্ৰন্থ , ই কিন্তু এখন জীৱনগ্ৰন্থও৷ দেশ – কাল – পন্থা নির্বিশেষে আমি প্ৰতিদিনে যিবোৰ সমস্যাৰ সন্মুখীন হও , মহাভাৰতত অর্জুনৰ দ্বিধাগ্ৰস্ত পৰিস্থিতিত শ্রীমদ্ভাগত গীতাই আমাক সেৱা আৰু সমর্পণৰ পথেৰে এইবোৰ সমস্যা সমাধানৰ পথ দেখুৱায়৷ এগৰাকী ছাত্ৰ হিচাপে যদি বিবুধিত পৰে অথবা কোনো দেশৰ ৰাষ্ট্রপতি হিচাপে মোক্ষলাভৰ কথা ভাবে ; আপোনালোকৰ মনৰ প্ৰতিটো প্ৰশ্নৰ উত্তৰ শ্রীমদ্ভাগত গীতাত পাব৷


    মই ভাবো , গীতা মানৱ জীৱনৰ সর্ববৃহৎ প্ৰায়োগিক গ্ৰন্থ৷ জীৱনৰ প্ৰতিটো সমস্যাৰ সমাধান গীতাৰ যিকোনো এটা পংক্তিত বিচাৰি পাব৷ শ্রীকৃষ্ণই স্পষ্টভাৱে কৈছে –


    “ পৰিত্রাণায় সাধুনাং বিনাশায় চ দুষ্কৃতাম্ ‌


    ধর্মসংস্থাপনার্থায় সম্ভৱামি যুগে যুগে ।।


    অর্থাৎ , মানৱতাৰ শত্রুসকলৰ হাতৰ পৰা বিশ্বক ৰক্ষা কৰাৰ ঐশ্বৰিক শক্তি সদায় আমাৰ সৈতে থাকে৷ এই বার্তাৰ জৰিয়তে মই বিশ্ব দুষ্টাত্মা আৰু অসুৰসকলক সঁকিয়নী প্ৰদান কৰিছো৷


    ভাই - ভনীসকল , প্ৰভুৱে যেতিয়া কৈছে , ‘ কিয় অযথা চিন্তা কৰিছা ? কিয় অযথা কাৰোবালৈ ভয় কৰিছা ? কোনে তোমাক মাৰিব পাৰে ? তুমি কি লৈ আহিছা আৰু কি লৈ যাবা ? ’ এই দর্শনে আপোনাক জনসেৱা আৰু ৰাষ্ট্ৰসেৱাত সমর্পিত হোৱাৰ প্রেৰণা যোগায়৷


    বন্ধুসকল , এই উপলব্ধিৰ পৰা আমি চেষ্টা কৰিছো যে চৰকাৰৰ প্ৰতিটো নীতি আৰু সিদ্ধান্তৰ মূলতে যেন ন্যায় আৰু সমতা থাকে৷ আমাৰ ‘ সবকা সাথ , সবকা বিকাশ ’ মন্ত্ৰও এই চিন্তাৰে ফল৷ আমাৰ প্ৰতিখন আঁচনি , প্ৰতিটো সিদ্ধান্তত এই ভাৱ পৰিলক্ষিত হয়৷ দুর্নীতিৰ বিৰুদ্ধে লোৱা প্ৰতিটো পদক্ষেপ অথবা দৰিদ্ৰ লোকসকলৰ কল্যাণৰ স্বার্থত ধাৰাবাহিকভাৱে কাম কৰি যোৱাৰ প্ৰচেষ্টাত আমি স্বজন - তোষণৰ ৰাজনীতিৰ ঊর্ধ্বত প্ৰতিষ্ঠা কৰাৰ চেষ্টা কৰি আহিছো৷


    বন্ধুসকল , আমাৰ চৰকাৰে দৃঢ়ভাবে বিশ্বাস কৰে যে ভাৰতীয় সংস্কৃতি , ভাৰতীয় মূল্যবোধ আৰু ঐতিহ্যই বিশ্বৰ বহুত সমস্যাৰ সমাধানৰ সামর্থ্য আছে৷ বিশ্বই আজি হিংসা , পাৰিবাৰিক সংঘাত , পৰিৱেশ সম্পৰ্কীয় দুৰ্যোগৰ দৰে যিবোৰ সমস্যাৰ সম্মুখীন হৈছে - সেইবোৰ সমস্যাৰ সমাধান ভাৰতীয় দর্শনত আছে৷ যোগ আৰু আয়ুর্বেদৰ গুৰুত্বক সমগ্ৰ পৃথিৱীত চিনাকী দিয়াৰ ক্ষেত্রত আপোনালোকৰ দৰে সংস্থা আৰু দেশৰ বহুত সাধু - সন্ন্যাসীৰ তপস্যাই আমাৰ চৰকাৰক সমৃদ্ধ কৰিছে৷ ফলস্বৰূপে আজি বিশ্বত স্বাস্থ্য আৰু সুস্থতাৰ বাবে যোগ আৰু আয়ুর্বেদৰ আকর্ষণ ক্ৰমান্বয়ে বৃদ্ধি পাইছে৷


    বন্ধুসকল , মই এইটো কথাও লক্ষ্য কৰিছো যে যোগ আৰু আয়ুর্বেদকে ধৰি আমাৰ প্রাচীন জ্ঞান - বিজ্ঞান সম্পর্কে বিশ্বক যথাযথভাবে পৰিচয় কৰোৱাৰ ক্ষেত্রত আৰু কেতবোৰ কাম বাকী আছে৷ বিশ্ববাসীৰ সন্মুখত আমাৰ সর্বশ্রেষ্ঠ জ্ঞানকে তুলি ধৰিব লাগিব৷


    আপোনালোক সকলোৰে প্ৰতি , আমাৰ পৰম্পৰাগত জ্ঞান – বিজ্ঞানেৰ প্ৰজ্ঞাৰে সমৃদ্ধ কর্মযোগীসকলৰ প্ৰতি মোৰ অনুৰোধ আপোনালোকৰ প্ৰচেষ্টাক আৰু গতি প্ৰদান কৰক৷ নতুন প্ৰজন্মক এইবোৰৰ গৱেষণাত জড়িত কৰক , কেন্দ্রীয় চৰকাৰে আপোনালোকৰ প্ৰতি সহায়ৰ হাত আগবঢ়াবলৈ সদায় প্ৰস্তুত৷


    পুনৰবাৰ ইস্কনৰ সৈতে জড়িত সকলো ভক্ত , প্ৰতিগৰাকী ভাৰতীয়ক , মানবতাৰ প্ৰতি আস্থাশীল প্ৰতিগৰাকী বিশ্ববাসীৰ লগতে বৃহত্তম শ্রীমদ্ভাগত গীতাৰ বাবে মই বহুত বহুত শুভেচ্ছা জনাইছো৷


    আপোনালোকে মোক আমন্ত্ৰণ জনাই এই পবিত্ৰ অনুষ্ঠানৰ অংশীদাৰ কৰি তোলাৰ বাবে আপোনালোকৰ প্ৰতি মই অতিশয় কৃতজ্ঞ৷


    বহুত বহুত ধন্যবাদ , হৰে কৃষ্ণ !


    ***


    অতুল তিৱাৰী / শ্বাহবাজ হছিবি / বাল্মিকী মাহাতো / নিৰ্মাল শৰ্মা / দিগন্ত

    
    
    (Release ID: 1567239) Visitor Counter : 3
    
    
      Read this release in: English , Urdu , Hindi , Marathi , Bengali , Gujarati , Tamil