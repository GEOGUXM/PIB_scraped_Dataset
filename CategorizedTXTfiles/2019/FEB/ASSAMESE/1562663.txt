      প্ৰধানমন্ত্ৰীৰ কাৰ্যালয়

      লেহত বিভিন্ন উন্নয়নমূলক প্ৰকল্পৰ আধাৰশিলা স্থাপন আৰু উচৰ্গা অনুষ্ঠানত প্ৰধানমন্ত্ৰীয়ে প্ৰদান কৰা ভাষণৰ অসমীয়া অনুবাদ
      Posted On: 03 FEB 2019 1:18PM by PIB Guwahati


    ইয়ালৈ অহাৰ পূৰ্বে মোক কোনোবাই ক ’ লে যে লেহত অতিশয় শীত৷ তাপমান শূন্য ডিগ্ৰীতকৈও তলত৷ এই ভীষণ শীততো আপোনালোক ইয়ালৈ আহিছে , মই সঁচাকৈয়ে বিভোৰ হৈ পৰিছো আৰু আপোনালোকক নমস্কাৰ জনাইছো৷ বিমানবন্দৰৰ পৰা অৱতৰণ কৰাৰ পিছত বহু বয়সীয়া আই - মাতৃয়ে বিমানবন্দৰলৈ আশীৰ্বাদ দিবলৈ আহিছিল৷ এই ভীষণ শীতত তেওঁলোক বাহিৰত মুকলিকৈ থিয় হৈ আছিল৷ মই গাড়ীৰ পৰা নামি তেওঁলোকক সেৱা জনাবলৈ তললৈ গ ’ লো৷ তেওঁলোকৰ স্নেহে মন আন্দোলিত কৰি তুলিলে৷ আপোনালোকৰ এই আপোনত্ব , এই স্নেহ দেখি মোৰ যি অলপ শীতৰ অনুভৱ হৈছিল , এতিয়া তাৰ লেশমানো অনুভৱ হোৱা নাই৷


    মঞ্চত উপৱিষ্ট জম্মু আৰু কাশ্মীৰৰ ৰাজ্যপাল শ্ৰীমান সৎপাল মালিক মহোদয় , মন্ত্ৰীমণ্ডলৰ মোৰ সহযোগী আৰু এই জম্মু - কাশ্মীৰৰ সন্তান ডাঃ জিতেন্দ্ৰ সিং মহোদয় , জম্মু - কাশ্মীৰ বিধান পৰিষদৰ অধ্যক্ষ শ্ৰীমান হাজী অনায়ত আলী মহোদয় , লাডাখ স্বায়ত্ব পাহাৰী বিকাশ পৰিষদ লেহৰ অধ্যক্ষ শ্ৰীমান জে . টি . নমগয়াল মহোদয় , লাডাখ স্বায়ত্ব পাহাৰী বিকাশ পৰিষদ কাৰ্গিলৰ অধ্যক্ষ শ্ৰীমান ফিৰোজ আহমেদ মহোদয় , বিধান পৰিষদৰ সদস্য শ্ৰীমান শ্বেৰিং দৰ্জী মহোদয় আৰু ইয়াত উপস্থিত মোৰ ভাতৃ - ভগ্নীসকল …


    লাডাখ বীৰৰ ভূমি৷ ১৯৪৭ চনেই হওক অথবা ১৯৬২ চনেই হওক অথবা কাৰ্গিলৰ যুদ্ধই হওক , ইয়াৰ বীৰ সেনাই লেহ আৰু কাৰ্গিলৰ সাহসী লোকে দেশৰ সুৰক্ষা নিশ্চিত কৰিছে৷ ইমান সুন্দৰ পাহাৰৰ দ্বাৰা সুশোভিত লাডাখ অনেক নদীৰো স্ৰোতস্বৰূপ৷ আৰু এয়া প্ৰকৃতাৰ্থতেই ঈশ্বৰৰ উপহাৰ৷ ৯ - ১০ মাহৰ ভিতৰত মই পুনৰবাৰ আপোনালোকৰ মাজত উপস্থিত থকাৰ সৌভাগ্য লাভ কৰিছো৷ আপোনালোকে যি প্ৰতিকূল পৰিস্থিতিৰ মাজত থাকে , প্ৰতিটো কঠিন প্ৰত্যাহ্বানৰ মোকাবিলা কৰে , এয়া মোৰ বাবে অতিশয় প্ৰেৰণাদায়ক৷ যি স্নেহ আপোনালোকে মোক প্ৰদান কৰিছে .. সেয়া মই সুতসহিতে আপোনালোকক ঘূৰাব লাগিব৷ মই অনুভৱ কৰিছো যে এই বতৰে আপোনালোকক কষ্ট দিয়ে৷ বিজুলীৰ সমস্যা হয় , পানীৰ সমস্যা হয়৷ অসুখৰ সময়ত চিন্তা হয়৷ পশুৰ বাবে আহাৰৰ নাটনি হয়৷ ইয়াৰ বাবে দূৰ - দুৰণিলৈ যাবলগীয়া হয়৷ যেতিয়া মই পাৰ্টীৰ সংগঠনৰ বাবে কাম কৰিছিলো তেতিয়া ইয়াত আপোনালোকৰ মাজত থকাৰ সৌভাগ্য লাভ কৰিছিলো৷ বহু সময়ৰ বাবে মই আপোনালোকৰ মাজত আছিলো৷ মই ইয়াত থাকি নিজে দেখিছো যে কিদৰে জনসাধাৰণে সমস্যাৰ সন্মুখীন হ ’ বলগীয়া হয়৷


    বন্ধুসকল , এই সমস্যাসমূহ দূৰ কৰাৰ বাবে কেন্দ্ৰ চৰকাৰে সম্পূৰ্ণৰূপে প্ৰতিশ্ৰুতিবদ্ধ আৰু সেইবাবে মই স্বয়ং বাৰে বাৰে লেহ , লাডাখ আৰু জম্মু - কাশ্মীৰলৈ আহো৷ যোৱাবাৰ বিদ্যুতৰ সৈতে জড়িত অনেক প্ৰকল্পৰ আধাৰশিলা স্থাপন আৰু লোকাৰ্পণ কৰিছিলো আৰু আজিও আপোনালোকৰ জীৱন সৰল কৰি তুলিবলৈ প্ৰায় ৩ হাজাৰ কোটি টকাৰ প্ৰকল্পসমূহৰ … ৩ হাজাৰ কোটি টকাৰ .. উদঘাটন , আধাৰশিলা স্থাপন আৰু লোকাৰ্পণ কৰা হৈছে যি আপোনালোকে অলপ আগেয়ে প্ৰত্যক্ষ কৰিলে৷ হাইড্ৰ ’ ইলেক্ট্ৰিকেল প্ৰকল্পৰ দ্বাৰা লেহ আৰু কাৰ্গিল অনেক গাঁৱলৈ পৰ্যাপ্ত পৰিমাণে আৰু সহজতে বিদ্যুৎ উপলব্ধ হ ’ ব৷ শ্ৰীনগৰ উল্লেস্তিন - ড্ৰাজ - কাৰ্গিল সংবহন পথৰ আধাৰশিলা স্থাপনৰ সৌভাগ্যও ময়েই লাভ কৰিছিলো আৰু আজি ইয়াৰ লোকাৰ্পণ কৰাৰ সৌভাগ্যও মইয়েই লাভ কৰিলো৷ ২ হাজাৰ কোটিতকৈও অধিক এই যোজনাৰ দ্বাৰা এতিয়া লেহ - লাডাখৰ বিজুলীৰ সমস্যা দূৰ হ ’ ব৷


    বন্ধুসকল , আমাৰ চৰকাৰৰ কাম কৰাৰ ধৰণ এনেকুৱাই৷ দেশে ওলমাই থোৱা আৰু বিভ্ৰান্ত কৰাৰ পুৰণি সংস্কৃতি এৰি থৈ আহিছে আৰু অনাগত পাঁচটা বৰ্ষত মই ওলমাই থোৱা আৰু বিভ্ৰান্ত কৰা সংস্কৃতি দেশৰ পৰাই বিদূৰ কৰিব লাগিব৷ যি প্ৰকল্পৰ আজি আধাৰশিলা স্থাপন কৰা হৈছে সেয়া সময়মতে সম্পূৰ্ণ কৰাৰ বাবে সম্পূৰ্ণ বল প্ৰয়োগ কৰা হৈছে৷


    ভাতৃ আৰু ভগ্নীসকল , আজি যিবোৰ প্ৰকল্পৰ লোকাৰ্পণ , উদঘাটন আৰু আধাৰশিলা স্থাপন কৰা হৈছে , তাৰ দ্বাৰা বিদ্যুতৰ সৈতে লেহ - লাডাখৰ সৈতে দেশ আৰু বিদেশৰ সৈতে যোগাযোগ ব্যৱস্থাৰ উত্তৰণ হ ’ ব , পৰ্যটন বৃদ্ধি হ ’ ব , নিয়োজনৰ অৱকাশৰ সৃষ্টি হ ’ ব আৰু যুৱ প্ৰজন্মই অধ্যয়নৰ বাবেও সুবিধা লাভ কৰিব৷ ইয়াৰ বতৰ ইমানেই ধুনীয়া যে যদি আমি ইয়াত উত্তম মানদণ্ডৰ শৈক্ষিক প্ৰতিষ্ঠান স্থাপন কৰো তেন্তে মই ভাবো যে ভাৰতৰ প্ৰতিটো কোণৰ পৰা তৰুণসকলে ইয়ালৈ পঢ়িবলৈ ওলাই আহিব৷ আৰু আমি সেই সপোনসমূহ প্ৰত্যক্ষ কৰিব লাগে আৰু মোৰ মন - মগজুত তেনে সপোনে ক্ৰিয়া কৰি আছে৷


    বন্ধুসকল , আমাৰ সকলোৰে সন্মানীয় মহান কুশ্বক বকুলা ৰিম্প ’ চীয়ে নিজৰ সমগ্ৰ জীৱন এটা সপোনৰ পিছতেই অতিবাহিত কৰিলে৷ লেহ - লাডাখক শ্ৰেষ্ঠ ভাৰতৰ সৈতে সংযুক্ত কৰা আৰু দেশত একতা তথা অখণ্ডতাৰ ভাৱনাক শক্তিশালী কৰাই আছিল পূজনীয় ৰিম্প ’ জীৰ সকলোতকৈ ডাঙৰ সপোন আছিল৷ কেন্দ্ৰ চৰকাৰে তেওঁৰ সপোন বাস্তৱায়িত কৰাৰ বাবে ইয়াৰ যোগাযোগ ব্যৱস্থাক এক নতুন ৰূপ দিয়াৰ প্ৰয়াস কৰিছে৷ লেহ - লাডাখক ৰে ’ ল আৰু বিমানপথৰ সৈতে সংযুক্ত কৰাৰ বাবে দুটা বৃহৎ প্ৰকল্পৰ কাম চলি আছে৷ এই অঞ্চলটোক প্ৰথমবাৰলৈ দেশৰ ৰে ’ ল মানচিত্ৰৰ সৈতে সংযুক্ত কৰা ৰে ’ লৱে লাইন আৰু কুশ্বক বকুলা ৰিম্প ’ চী বিমানবন্দৰৰ নতুন আৰু আধুনিক টাৰ্মিনেল বিল্ডিঙে ইয়াৰ উন্নয়নত প্ৰভূত অৰিহণা আগবঢ়াব৷


    বন্ধুসকল , তিনি দশক পূৰ্বে ইয়াত যি বিল্ডিং নিৰ্মাণ কৰা হৈছিল , সময়ৰ সৈতে ইয়াক আধুনিকতা প্ৰদান কৰাৰ বাবে , ইয়াত নতুন সুবিধা বিকশিত কৰাৰ বাবে কিন্তু কেতিয়াও চিন্তা কৰা হোৱা নাছিল৷ আজি নতুন টাৰ্মিনেল বিল্ডিঙৰ আধাৰশিলা স্থাপন কৰা হৈছে আৰু অতি সোনকালেই লোকাৰ্পণো হ ’ ব৷ আৰু মই আপোনালোকক প্ৰত্যয়িত কৰিব বিচাৰিছো যে আজি যিবোৰ প্ৰকল্পৰ আধাৰশিলা স্থাপন কৰা হৈছে , আপোনালোকৰ আশীৰ্বাদত সেইসমূহৰ লোকাৰ্পণ কৰিবলৈও ময়েই আহিম৷ এই টাৰ্মিনেল অত্যাধুনিক সা - সুবিধাযুক্ত হোৱাৰ লগতে অধিক সংখ্যক যাত্ৰীৰ পৰিচালনা কৰিবলৈ সক্ষম হ ’ ব৷


    এইদৰে বিলাসপুৰ , মানালী , লেহ ৰে ’ ল লাইনৰ সৰ্বেক্ষণ আৰম্ভ হৈছে৷ বহু স্থানত কাম আৰম্ভও হৈছে৷ যেতিয়া এই ৰে ’ লপথ সম্পূৰ্ণ হৈ উঠিব তেতিয়া দিল্লীৰ পৰা লেহলৈ দূৰত্ব ভালেখিনি হ্ৰাস হ ’ ব৷ শীতকালত এই অংশটো ভাৰতৰ অন্য প্ৰান্তৰ সৈতে যোগাযোগ বিচ্ছিন্ন হৈ পৰে৷ এই ৰে ’ লপথে সেই সমস্যা দূৰীকৰণত সহায়ক হিচাপে বিবেচিত হ ’ ব৷


    বন্ধুসকল , যেতিয়া কোনো অঞ্চলত যোগাযোগ ব্যৱস্থাৰ উত্তৰণ হয় তেতিয়া তাৰে জনতাৰ জীৱন সহজ হৈ পৰে , নিয়োজনৰ সুবিধাৰ সৃষ্টি হয়৷ পৰ্যটনো বিকশিত হয়৷ লেহ - লাডাখ আধ্যাত্মিক , কলা , সংস্কৃতি , প্ৰকৃতিৰ সৌন্দৰ্যতা আৰু দুঃসাহসিক ক্ৰীড়াৰ বাবে প্ৰসিদ্ধ অঞ্চল৷ ইয়াৰ পৰ্যটনৰ বিকাশৰ বাবে চৰকাৰে আন এটা পদক্ষেপ গ্ৰহণ কৰিছে৷ আজি ইয়াত পাঁচটা নতুন ট্ৰেকিং পথ মুকলি কৰাৰ বাবে সিদ্ধান্ত গ্ৰহণ কৰা হৈছে৷ কেন্দ্ৰ চৰকাৰে এই পথসমূহৰ সুৰক্ষিত আঞ্চলিক অনুমোদনৰ বৈধতা সাত দিনৰ পৰা বৃদ্ধি কৰি ১৫ দিনলৈ কৰিছে৷ ইয়ালৈ অহা পৰ্যটকে শান্তিৰে দীৰ্ঘসময়ৰ বাবে নিজৰ ভ্ৰমণৰ আনন্দ লাভ কৰিব পাৰিব আৰু ইয়াৰ জৰিয়তে অঞ্চলটোৰ যুৱ প্ৰজন্মৰো নিয়োজন বৃদ্ধি হ ’ ব৷


    বন্ধুসকল , মোক কোৱা হৈছে যে এইবাৰ ৩ লাখতকৈও অধিক পৰ্যটক ইয়ালৈ আহিছে আৰু প্ৰায় ১ লাখ লোকে কাৰ্গিল পৰিদৰ্শন কৰিছে৷ এফালৰ পৰা চাবলৈ গ ’ লে কাশ্মীৰলৈ যিমানবোৰ পৰ্যটক আহিছে তাৰে অৰ্ধেক অংশই এই ক্ষেত্ৰলৈ আহিছে৷ সেই দিন দূৰ নহয় যেতিয়া লেহ - লাডাখৰ পৰ্যটন উদ্যোগে আকাশ স্পৰ্শ কৰিব৷


    ভাতৃ আৰু ভগ্নীসকল , কেন্দ্ৰ চৰকাৰে সমগ্ৰ দেশতে বিকাশৰ পঞ্চধাৰা অৰ্থাৎ ল ’ ৰা - ছোৱালীৰ শিক্ষা , যুৱপ্ৰজন্মৰ উপাৰ্জন , বয়স্ক ব্যক্তিৰ ঔষধ , কৃষকৰ সিঞ্চন আৰু জনতাৰ আগ্ৰহক সুনিশ্চিত কৰাৰ বাবে উঠি - পৰি লাগিছে৷ এয়া লেহ - লাডাখ আৰু কাৰ্গিলতো এই সকলো সুবিধাক সৱলীকৰণ কৰাৰ দিশতো প্ৰয়াস চলিব ধৰিছে৷ লাডাখত মুঠ জনসংখ্যাৰ ৪০ শতাংশই হ ’ ল যুৱ শিক্ষাৰ্থী৷ আপোনালোকে দীৰ্ঘসময়ৰ ইয়াত এখন বিশ্ববিদ্যালয়ৰ বাবে দাবী কৰি আছিল৷ আজি আপোনালোকৰ এই দাবী পূৰণ কৰা হৈছে আৰু ইয়াৰ বাবে মই বিশেষকৈ যুৱসমাজক অশেষ অভিনন্দন জনাইছো৷ আজি এয়া ক্লাষ্টাৰ বিশ্ববিদ্যালয় মুকলি কৰা হৈছে৷ শিক্ষাৰ্থীসকলৰ সুবিধাৰ বাবে লেহ আৰু কাৰ্গিলত ইয়াৰ প্ৰশাসনিক কাৰ্যালয় মুকলি কৰা হ ’ ব৷


    বন্ধুসকল , লেহ - লাডাখ দেশৰ সেই অংশত অৱস্থিত য ’ ত অনুসূচীত জনজাতিৰ ভাই - ভনীসকল অধিক সংখ্যাত বসবাস কৰে৷ দুদিন পূৰ্বে কেন্দ্ৰ চৰকাৰে বাজেট প্ৰস্তুত কৰিছে৷ ইয়াত অনুসূচীত জাতি , জনজাতিৰ বিকাশৰ ক্ষেত্ৰত গুৰুত্ব প্ৰদান কৰা হৈছে৷ অনুসূচীত জনজাতিৰ কল্যাণৰ বাবে বাজেটত প্ৰায় ৩০ শতাংশ আৱণ্টন বৃদ্ধি কৰা হৈছে৷ দলিতৰ বিকাশৰ বাবে প্ৰায় ৩৫ শতাংশতকৈ অধিক আৱণ্টন এইবাৰৰ বাজেটত কৰা হৈছে৷ বাজেটত অনুসূচীত জনজাতিৰ কল্যাণৰ বাবে ১১ হাজাৰ কোটি টকাৰ অধিক ব্যৱস্থা কৰা হৈছে৷ ইয়াৰ দ্বাৰা এতিয়া শিক্ষা , স্বাস্থ্য আৰু অন্য সুবিধাসমূহো বৃদ্ধি হ ’ ব৷


    ভাতৃ আৰু ভগ্নীসকল , কেন্দ্ৰ চৰকাৰ দেশৰ সেইসমূহ নাগৰিকক বিকাশৰ মুখ্যধাৰাৰ সৈতে জড়িত কৰাৰ প্ৰয়াস কৰিছে যিয়ে বিকাশৰ পূৰ্ণ লাভ কৰিবলৈ সক্ষম হোৱা নাই৷ এই বাজেটত চৰকাৰে অঘৰী সম্প্ৰদায়ৰ বাবে এক বৃহৎ পদক্ষেপ গ্ৰহণ কৰিছে৷ এই লোকসকলে নিজৰ জীৱনশৈলীৰ বাবে , কেতিয়াবা বতৰৰ বাবে এটা স্থানত অধিক সময়ৰ বাবে থাকিব নোৱাৰে৷ এওঁলোকলৈ চৰকাৰী যোজনাৰ লাভ প্ৰদান কৰাটো অতিশয় কঠিন হৈ পৰে৷ এওঁলোকৰ বাবে চৰকাৰে কল্যাণ বিকাশ ব ’ ৰ্ড গঠন কৰাৰ সিদ্ধান্ত গ্ৰহণ কৰিছে যাতে চৰকাৰে যি বিকাশৰ কাৰ্যসূচীৰ দিশত অগ্ৰসৰ হৈছে , সেই বিকাশৰ লাভ এই পৰিয়ালসকলে যাতে শীঘ্ৰে লাভ কৰিব পাৰে৷ এওঁলোক কোন … সাপ নচুওৱা , নাচনীয়াৰ আৰু গৰুগাড়ীত ঘূৰি ফুৰা লোহাৰসকল … সম্পূৰ্ণ অঘৰী৷ এওঁলোক একেটা স্থানতে নাথাকে , নিজৰ পশুধনক লৈ এঠাইৰ পৰা আনঠাইলৈ ঘূৰি ফুৰে৷ নিজৰ পুৰণি স্থান আহি পাবলৈ দুবছৰ পৰ্যন্ত সময়ৰ প্ৰয়োজন হয়৷ এনে পৰিয়ালসমূহৰ বাবে চিন্তা কৰাৰ সন্দৰ্ভত আমি এক ডাঙৰ সিদ্ধান্ত গ্ৰহণ কৰিছো৷


    বন্ধুসকল , ইয়াৰোপৰি বাজেটত দেশৰ কৃষকসকলৰ বাবেও ঐতিহাসিক ঘোষণা চৰকাৰে কৰিছে৷ প্ৰধানমন্ত্ৰী কৃষক সন্মান নিধি হ্ৰস্বকালীনত যাক কোৱা হোয় প্ৰধানমন্ত্ৰী কিষাণ , এই যোজনাৰ লাভ লেহ - লাডাখৰ অনেক কৃষক পৰিয়ালে লাভ কৰিব৷ চৰকাৰে সিদ্ধান্ত গ্ৰহণ কৰিছে যে যিসকল কৃষকৰ ওচৰত পাঁচ কঠাতকৈ কম ভূমি আছে আৰু ইয়াততো প্ৰায় এনেকুৱাই … পাঁচ কঠাতকৈ কম ভূমি থকা লোকসকলৰ … তেওঁলোকৰ বেংকৰ একাউণ্টত পোনে পোনে প্ৰতি বছৰে ৬ হাজাৰ টকা দিল্লী … কেন্দ্ৰ চৰকাৰৰ তৰফৰ পৰা জমা হ ’ ব৷ এয়া দুই - দুই হাজাৰৰ তিনিটা কিস্তিত পোৱা যাব৷ ঋতুৰ ভিত্তিত এয়া হিচাপ কৰা হৈছে৷ ইয়াত প্ৰথম কিস্তিটো অতি শীঘ্ৰে প্ৰদান কৰাৰ বাবে মই প্ৰয়াস কৰিছো৷ আৰু সেইবাবে মই দেশৰ সকলো ৰাজ্য চৰকাৰক এই সংক্ৰান্তত নিৰ্দেশনা আজিয়েই প্ৰেৰণ কৰিম৷ এইদৰে সূচনা প্ৰেৰণ কৰা হ ’ ব যে আপোনালোকৰ ইয়াৰ কৃষক … তেওঁলোকৰ সূচী …. তেওঁলোকৰ আধাৰ নম্বৰ অতি শীঘ্ৰেই প্ৰেৰণ কৰক যাতে তেওঁলোকৰ একাউণ্টত ধন জমা কৰিব পাৰি৷ আৰু এনেকুৱা নহয় যে প্ৰথমে কথা ক ’ লো … পিছত প্ৰতিশ্ৰুতি দিলো … এনেকুৱা নহয় .. মই এয়া প্ৰণয়ন কৰিব লাগিব৷ আৰু ৰাজ্যসমূহৰ প্ৰশাসনিক যন্ত্ৰ যিমানেই সক্ৰিয় হ ’ ব সিমানেই ক্ষীপ্ৰতাৰে লাভ পাব৷


    আৰু ইয়াৰ জৰিয়তে আলু , মটৰ , কবিৰ উৎপাদকসকল উৎসাহিত হ ’ ব৷ ইয়াৰ কবিৰ কথা মোৰ ভালকৈয়ে মনত আছে৷ মই যেতিয়া ইয়াত সংগঠনত কাম কৰিছিলো তেতিয়া দিল্লীৰ পৰা নিতৌ অহা - যোৱা কৰিছিলো৷ তেতিয়া মোৰ পৰিচিত কাৰ্যকৰ্তাই মোক কৈছিল যে আপোনাৰ অহা - যোৱাৰ খৰচ আমি দিম , কেৱল আমাৰ বাবে কবি লৈ আনিব৷ আৰু মইও ইয়াৰ পৰা বহু শাক - পাচলি লৈ গৈছিলো৷ আৰু এই নতুন যোজনাৰ বাবে মই সঁচাকৈয়ে কৈছো যে এয়া এক অদভূত যোজনা৷ তেওঁলোকে অধিক লাভান্বিত হ ’ ব৷ আৰু যিসকল লোক দিল্লীৰ এয়াৰ কণ্ডিচনাৰ কোঠালিত বহে তেওঁলোকে গম নাপায়৷ দুৰ্গম পাহাৰত , মৰুভূমিত থকা দৰিদ্ৰ কৃষকসকলৰ বাবে ছয় হাজাৰ টকা বহুত৷ এয়াৰ কণ্ডিচনাৰ কোঠালিত বহা মানুহসমূহে এই কথা গম নাপায়৷ তেওঁলোকে বুজিয়েই নাপায়৷


    এই নতুন যোজনাৰ বাবে মই দেশৰ সমগ্ৰ কৃষকক অভিনন্দন জ্ঞাপন কৰিছো৷


    বন্ধুসকল , লেহ , লাডাখ , কাৰ্গিল ভাৰতৰ শিৰস্ত্ৰাণস্বৰূপ৷ মা ভাৰতীৰ এই মুকুট আমাৰ গৌৰৱস্বৰূপ৷ বিগত চাৰে চাৰি বৰ্ষত এই অঞ্চলটো আমাৰ বিকাশৰ প্ৰাথমিকতাৰ কেন্দ্ৰস্বৰূপ হৈ আছে৷ মই সুখী যে লাডাখ স্বায়ত্ব পৰিষদ পাহাৰী বিকাশ আয়োগ আইনৰ পৰিৱৰ্তন কৰা হৈছে৷ আৰু আয়োগক ব্যয়ৰ সৈতে জড়িত বিষয়সমূহত অধিক স্বাধীনতা প্ৰদান কৰা হৈছে৷ ইয়াৰ দ্বাৰা আয়োগে গুৰুত্বপূৰ্ণ বিষয়সমূহত অধিক সংবেদনশীলতাৰে সিদ্ধান্ত গ্ৰহণ কৰিব পাৰিব৷


    বন্ধুসকল , কেন্দ্ৰ চৰকাৰ সকলোৰে সৈতে সকলোৰে বিকাশৰ ওপৰত কাম কৰি আছে৷ দেশৰ যিকোনো ব্যক্তি , যিকোনো অঞ্চল যাতে বিকাশৰ স্পৰ্শহীন নহয় তাৰ বাবে যোৱা চাৰে চাৰি বছৰৰ পৰা দিনে - ৰাতিয়ে কাম কৰি আছো৷


    মই ইয়াৰে জনতাক প্ৰত্যয়িত কৰিব বিচাৰিছো যে লাডাখ কাৰ্গিলৰ কোনো অংশ যাতে বাকী নাথাকে৷ কেন্দ্ৰ চৰকাৰৰ আমাৰ মিত্ৰসকলে বহু দীঘল তালিকা পঢ়িলে , মই ইমান ভিতৰলৈ নাযাও৷ কিন্তু মই ইয়াৰ সকলোৰে পৰিচিত আৰু মোৰ আটাইতকৈ ডাঙৰ লাভ হ ’ ল মই এনে এক প্ৰধানমন্ত্ৰী যি ভাৰতৰ প্ৰতিটো কোণলৈ গৈছো৷ সেয়ে মই ভালকৈ জানো৷ কেন্দ্ৰ চৰকাৰে আপোনালোকৰ আশা আৰু আকাংক্ষাক ভালকৈয়ে সন্মান কৰে৷ আজিৰ এই আধাৰশিলা স্থাপন আৰু লোকাৰ্পণ তাৰেই এক প্ৰয়াস৷


    পুনৰবাৰ জীৱনক সহজ কৰি তোলাৰ সকলো যোজনাৰ বাবে আপোনাক অলেখ শুভকামনা জনাইছো৷ শীতৰ এই বতৰতো আপোনালোকে দূৰ দুৰণিৰ পৰা মোক আশীৰ্বাদ দিয়াৰ বাবে আহিছে , বৃহৎ সংখ্যাত উপস্থিত হৈছে৷ ইয়াৰ বাবে মই আপোনালোকক ধন্যবাদ জ্ঞাপন কৰিছো৷ মোৰ সৈতে সমগ্ৰ শক্তিৰে কওক ….


    ভাৰত মাতাৰ জয় …


    ভাৰত মাতাৰ জয় …


    ভাৰত মাতাৰ জয় …


    ভাৰত মাতাৰ জয় …


    বহুত বহুত ধন্যবাদ


    *****


    अतुल तिवारी / अरुण कुमार / शाहबाज़ हसीबी / बाल् ‍ मीकि महतो / ममता /MANN

    
    
    (Release ID: 1562663) Visitor Counter : 2
    
    
      Read this release in: English , Marathi , Hindi , Gujarati