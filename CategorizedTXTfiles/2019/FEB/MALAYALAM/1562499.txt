      PIB Headquarters

      സംസ്ഥാന തിരഞ്ഞെടുപ്പ് കമ്മീഷന്‍ വോട്ടര്‍ പട്ടിക പ്രസിദ്ധീകരിച്ചു; സംസ്ഥാനത്ത് ആകെ 2,54,08711 സമ്മതിദായകര്‍, പട്ടികയില്‍ പേര് ചേര്‍ക്കാന്‍ ഇനിയും അവസരം നല്‍കും;
      Posted On: 01 FEB 2019 1:37PM by PIB Thiruvananthpuram


    ലോക്‌സഭാ തിരഞ്ഞെടുപ്പിന് മുന്നോടിയായി, കരട് വോട്ടര്‍ പട്ടികയിലെ അപാകതകള്‍ പരിഹരിച്ചതിനു ശേഷമുള്ള കേരളത്തിലെ അന്തിമ വോട്ടര്‍ പട്ടിക തിരഞ്ഞെടുപ്പ് കമ്മീഷന്‍ പ്രസിദ്ധീകരിച്ചു. സംസ്ഥാന തിരഞ്ഞെടുപ്പ് കമ്മീഷന്റെ വെബ്‌സൈറ്റായ www.ceokeral.gov.in ല്‍ വോട്ടര്‍ പട്ടിക പ്രസിദ്ധീകരിച്ചിട്ടുണ്ട്. എല്ലാ സമ്മതിദായകരും പട്ടിക പരിശോധിച്ച് തങ്ങളുടെ പേര് വോട്ടര്‍ പട്ടികയില്‍ ഉണ്ടെന്ന് ഉറപ്പുവരുത്തണമെന്ന് മുഖ്യ തിരഞ്ഞെടുപ്പ് ഉദ്യോഗസ്ഥന്‍ ശ്രീ. ടീക്കാറാം മീണ തിരുവനന്തപുരത്ത് വാര്‍ത്താ സമ്മേളനത്തില്‍ ആവശ്യപ്പെട്ടു. വോട്ടര്‍ പട്ടികയില്‍ പേരില്ലാത്തവര്‍ക്ക് ഇനിയും പേര് ചേര്‍ക്കുന്നതിന് അവസരം നല്‍കും. അന്തിമ പട്ടിക പ്രസിദ്ധീകരിച്ചു എന്നതുകൊണ്ട് വോട്ടര്‍മാര്‍ക്ക് പുതുതായി പേര് ചേര്‍ക്കാനുള്ള സൗകര്യം നിര്‍ത്തിവെക്കില്ല. തിരഞ്ഞെടുപ്പിന് നാമനിര്‍ദ്ദേശ പത്രിക പിന്‍വലിക്കാവുന്ന അവസാന ദിനം വരെ ഈ സൗകര്യം ലഭ്യമാണ്. ഇതു സംബന്ധിച്ച സംശയനിവാരണത്തിന് എല്ലാ ജില്ലകളിലും പ്രവര്‍ത്തിക്കുന്ന തിരഞ്ഞെടുപ്പു കമ്മീഷന്റെ ടോള്‍ ഫ്രീ ഹെല്‍പ്പ്‌ലൈനായ 1950 ല്‍ ബന്ധപ്പെടാമെന്ന് ശ്രീ. മീണ അറിയിച്ചു. ഇതിനു പുറമെ മുഖ്യ തിരഞ്ഞെടുപ്പ് ഉദ്യോഗസ്ഥന്റെ ഓഫീസിലും ഹെല്‍പ്പലൈന്‍ സൗകര്യം ഏര്‍പ്പെടുത്തിയിട്ടുണ്ട്. 18004251965 എന്നതാണ് ഹെല്‍പ്പ്‌ലൈന്‍ നമ്പര്‍.


    നേരത്തെ ഒക്ടോബറില്‍ തിരഞ്ഞെടുപ്പ് കമ്മീഷന്‍ കരട് വോട്ടര്‍ പട്ടിക പ്രസിദ്ധീകരിച്ചിരുന്നു. ഈ പട്ടിക സംബന്ധിച്ച പരാതികള്‍ സമര്‍പ്പിക്കാന്‍ ഒന്നര മാസം സമയം അനുവദിച്ചിരുന്നു. ഈ പരാതികള്‍ പരിഗണിച്ച്, 'ഇന്റന്‍സീവ് സമ്മറി റിവിഷന്‍' വഴി പുതിയ പേരുകള്‍ കൂട്ടിച്ചേര്‍ത്തും മരണമടഞ്ഞവരുടെ പേരുകള്‍ നീക്കം ചെയ്തുമാണ് ഇപ്പോള്‍ അന്തിമ പട്ടിക പ്രസിദ്ധീകരിച്ചിട്ടുള്ളത്.
    കമ്മീഷന്‍ പുറത്തുവിട്ട അന്തിമ വോട്ടര്‍ പട്ടികയനുസരിച്ച് സംസ്ഥാനത്ത് ആകെ 2,54,08711 വോട്ടര്‍മാരാണുള്ളത്. ഇതില്‍ 1,22,97403 പേര്‍ പുരുഷന്‍മാരും 1,31,11189 പേര്‍ വനിതകളുമാണ്. 119 ഭിന്നലിംഗക്കാരും വോട്ടര്‍പട്ടികയില്‍ ഇടംനേടി. ഏറ്റവും കൂടുതല്‍ വോട്ടര്‍മാരുള്ളത് മലപ്പുറം ജില്ലയിലാണ്- 30,47923 പേര്‍. രണ്ടാം സ്ഥാനത്ത് തിരുവനന്തപുരം ജില്ലയാണ്- 26,54470 പേര്‍. ആകെ 66584 എന്‍.ആര്‍.ഐ വോട്ടര്‍മാരാണ് പട്ടികയിലുള്ളത്. കോഴിക്കോട് ജില്ലയാണ് എന്‍.ആര്‍.ഐ വോട്ടര്‍മാരുടെ എണ്ണത്തില്‍ മുമ്പില്‍. 18- 19 പ്രായത്തിലുള്ള 2,61780 പേരാണ് വോട്ടര്‍ പട്ടികയിലുള്ളത്. 46700 വോട്ടര്‍മാരുമായി മലപ്പുറം ജില്ല തന്നെയാണ് ഇക്കാര്യത്തിലും മുന്നില്‍. ഇത്തവണ 24970 പോളിംഗ് ബൂത്തുകളാണ് കേരളത്തിലുണ്ടാകുക. കഴിഞ്ഞ തവണത്തെക്കാള്‍ 510 പോളിംഗ് സ്‌റ്റേഷനുകളാണ് സംസ്ഥാനത്ത് കൂടുതലായി ഉള്ളത്.
    AM / ND MRL- 24
    ***


    

    
    (Release ID: 1562499) Visitor Counter : 2