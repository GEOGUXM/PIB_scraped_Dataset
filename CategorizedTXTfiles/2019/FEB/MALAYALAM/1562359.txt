      ധനകാര്യ മന്ത്രാലയം

      5 ലക്ഷം രൂപ വരെയുള്ള വാര്‍ഷിക വരുമാനത്തിന് ആദായ നികുതിയില്ല; കൂടുതല്‍ കിഴിവുകള്‍ പ്രഖ്യാപിച്ചു
      
      മൂന്നു കോടിയോളം വരുന്ന ചെറുകിട, ഇടത്തരം നികുതിദായകര്‍ക്ക് 23000 കോടി രൂപയിലേറെ ആശ്വാസം
      
      ചെറിയ സമ്പാദ്യങ്ങളിലെ ടി.ഡി.എസ് പരിധി ഉയര്‍ത്തി
      
      ഭവന, റിയല്‍ എസ്റ്റേറ്റ് മേഖലയ്ക്ക് ഉത്തേജനം
      
      ഇടത്തരക്കാര്‍ക്കും ചെറുകിട നികുതിദായകര്‍ക്കുമായി ധനമന്ത്രി നിരവധി ആശ്വാസ നടപടികള്‍ പ്രഖ്യാപിച്ചു

      Posted On: 01 FEB 2019 1:45PM by PIB Thiruvananthpuram

    അഞ്ചു ലക്ഷം രൂപ വരെ വാര്‍ഷിക വരുമാനമുള്ളവരെ ആദായനികുതിയില്‍ നിന്ന് ഒഴിവാക്കി. കഴിഞ്ഞ നാലര വര്‍ഷമായി ഗവണ്‍മെന്റ് കൈക്കൊണ്ട സുപ്രധാന നികുതി പരിഷ്‌കാരങ്ങള്‍ വഴി നികുതി വരവും നികുതി അടിത്തറയും വര്‍ദ്ധിച്ചതായി ഇടക്കാല ബജറ്റ് അവതരിപ്പിക്കവെ ധനകാര്യ മന്ത്രി പീയുഷ് ഗോയല്‍ ചൂണ്ടിക്കാട്ടി. അതുകൊണ്ടുതന്നെ നികുതി പരിഷ്‌കരണത്തിന്റെ ചില പ്രയോജനങ്ങള്‍ ഇടത്തരക്കാരായ നികുതിദായകരിലേക്ക് കൈമാറുകയാണെന്ന് അദ്ദേഹം പറഞ്ഞു.
    6.50 ലക്ഷം വരെ മൊത്തം വാര്‍ഷിക വരുമാനമുള്ളവര്‍ക്ക് പ്രൊവിഡന്റ് പണ്ട്, പ്രത്യേക സമ്പാദ്യങ്ങള്‍, ഇന്‍ഷുറന്‍സ് എന്നിവയില്‍ നിക്ഷേപിച്ചാല്‍ ഫലത്തില്‍ പൂര്‍ണമായും ആദായ നികുതി ഇളവ് ലഭിക്കും. ഭവന വായ്പയുടെ രണ്ടു ലക്ഷം വരെയുള്ള പലിശ, വിദ്യാഭ്യാസ വായ്പയുടെ പലിശ, ദേശീയ പെന്‍ഷന്‍ പദ്ധതിയിലേക്ക് നല്‍കുന്ന വിഹിതം, മെഡിക്കല്‍ ഇന്‍ഷുറന്‍സ്, മുതിര്‍ന്ന പൗരന്‍മാരുടെ വൈദ്യച്ചെലവ് എന്നിവയുള്ള കുറച്ചുകൂടി ഉയര്‍ന്ന വരുമാനക്കാര്‍ക്കും നികുതിയടക്കേണ്ടിവരില്ല. സ്വയം തൊഴില്‍ ചെയ്യുന്നവര്‍, ചെറുകിട ബിസിനസുകാര്‍, ശമ്പളക്കാര്‍, പെന്‍ഷന്‍കാര്‍, മുതിര്‍ന്ന പൗരന്‍മാര്‍ എന്നിവരടക്കം 3 കോടിയോളം വരുന്ന ഇടത്തരക്കാര്‍ക്ക് 18500 കോടി രൂപയുടെ നികുതി ആനുകൂല്യം ഇതു വഴി ലഭിക്കും.
    ശമ്പളക്കാര്‍ക്കുള്ള സ്റ്റാന്റേര്‍ഡ് കിഴിവ് നിലവിലുള്ള 40,000 രൂപയില്‍ നിന്ന് 50,000 രൂപയായി വര്‍ദ്ധിപ്പിച്ചു. ഇതു വഴി 3 കോടിയിലേറെ ശമ്പളക്കാര്‍ക്കും പെന്‍ഷന്‍കാര്‍ക്കും അധിക നികുതി ആനുകൂല്യം ലഭിക്കും.
    പോസ്റ്റ് ഓഫീസ്/ ബാങ്ക് നിക്ഷേപങ്ങള്‍ക്ക് സ്രോതസ്സിലുള്ള നികുതി കിഴിവിന്റെ (ടി.ഡി.എസ്) പരിധി 10,000 രൂപയില്‍ നിന്ന് 40,000 രൂപയായി ഉയര്‍ത്താന്‍ ബജറ്റ് നിര്‍ദ്ദേശിക്കുന്നു. വാടകയ്ക്ക് ഈടാക്കുന്ന ടി.ഡി.എസ് പരിധി 1,80000 ത്തില്‍ നിന്ന് 2,40000 ആക്കും.
    സ്വന്തം താമസത്തിനായി ഉപയോഗിക്കുന്ന രണ്ടാമത്തെ വീടിന് വാടക ഇനത്തില്‍ ആദായ നികുതി ഈടാക്കില്ല. ജോലി, കുട്ടികളുടെ വിദ്യാഭ്യാസം, രക്ഷിതാക്കളുടെ പരിചരണം എന്നിവക്കായി രണ്ടിടങ്ങളില്‍ വീടുള്ള ഇടത്തരക്കാര്‍ക്ക് ഏറെ ആശ്വാസം നല്‍കുന്ന തീരുമാനമാണിത്.
    ആദായ നികുതി നിയമത്തിനു കീഴിലെ 54ാം വകുപ്പിനു കീഴിലെ മൂലധന നേട്ടത്തിന് നല്‍കുന്ന ഇളവ് താമസിക്കുന്ന ഒരു വീടിന് ആയിരുന്നത് രണ്ട് വീടുകള്‍ക്കായി വര്‍ദ്ധിപ്പിച്ചു. ഒരാളുടെ ജീവിതകാലഘട്ടത്തില്‍ ഒരിക്കല്‍ മാത്രമേ ഈ ഇളവ് ലഭ്യമാകൂ. താങ്ങാവുന്ന ഭവനനിര്‍മ്മാണം പ്രോത്സാഹിപ്പിക്കുന്നതിന് ആദായ നികുതി നിയമത്തിലെ 80-ഐ.ബി.എ പ്രകാരമുള്ള ആനുകൂല്യങ്ങള്‍ ഒരു വര്‍ഷത്തേക്കു കൂടി ദീര്‍ഘിപ്പിച്ചു. റിയല്‍ എസ്റ്റേറ്റ് മേഖലയ്ക്ക് ഉത്തേജനം പകരാനായി വിറ്റഴിക്കാത്ത ആസ്തികളില്‍ അനുമാന വാടകയിനത്തില്‍ നികുതി ചുമത്തുന്നത് പദ്ധതി പൂര്‍ത്തിയാക്കിക്കഴിഞ്ഞ് ഒരു വര്‍ഷത്തേക്ക് ഒഴിവാക്കി നല്‍കിയിരുന്നത് രണ്ടു വര്‍ഷത്തേക്കാക്കി.
    AM MRD - 93
    ***

    
    
    (Release ID: 1562359) Visitor Counter : 23
    
    
      Read this release in: Marathi , Tamil , English , Bengali , Gujarati