      PIB Headquarters

      ഒറ്റത്തവണ ഉപയോഗത്തിനുള്ള പ്ലാസ്റ്റിക് 2022 ഓടെ ഇല്ലാതാക്കും: കേന്ദ്ര മന്ത്രി ഡോ. ഹര്‍ഷ് വര്‍ദ്ധന്‍
      Posted On: 23 FEB 2019 4:48PM by PIB Thiruvananthpuram


    ഒറ്റത്തവണ ഉപയോഗത്തിനായി നിര്‍മ്മിക്കപ്പെടുന്ന പ്ലാസ്റ്റിക് 2022 ഓടെ ഇല്ലാതാക്കുകയാണ് ഗവണ്‍മെന്റിന്റെ ലക്ഷ്യമെന്ന് കേന്ദ്ര ശാസ്ത്ര, സാങ്കേതിക, ഭൗമശാസ്ത്ര മന്ത്രി ഡോ. ഹര്‍ഷ് വര്‍ദ്ധന്‍ പറഞ്ഞു. പരിസ്ഥിതി സംരക്ഷണത്തിനായി കേന്ദ്ര ഗവണ്‍മെന്റ് ആവിഷ്‌ക്കരിച്ച 'ഗ്രീന്‍ ഗുഡ് ഡീഡ്‌സ്' പദ്ധതി ജനപങ്കാളിത്തത്തോടെ ഒരു സാമൂഹിക മുന്നേറ്റമാക്കി മാറ്റണമെന്നും അദ്ദേഹം പറഞ്ഞു. സെന്റര്‍ ഫോര്‍ മറൈന്‍ ലിവിങ്ങ് റിസോഴ്‌സസ് ആന്‍ഡ് ഇക്കോളജിയുടെ (സിഎംഎല്‍ആര്‍ഇ) പുതിയ ക്യാംപസ്(അടല്‍ ഭവന്‍) പുതുവൈപ്പില്‍ ഉദ്ഘാടനം ചെയ്യുകയായിരുന്നു അദ്ദേഹം.


    ശാസ്ത്ര, സാങ്കേതിക വിദ്യയുടെ കാര്യത്തില്‍ ലോകത്തെ ഏറ്റവും മികച്ച മൂന്ന് രാജ്യങ്ങളിലൊന്നായി 2030 നകം ഇന്ത്യയെ മാറ്റുമെന്നും ഡോ. ഹര്‍ഷ് വര്‍ദ്ധന്‍ പറഞ്ഞു. പുതുവൈപ്പ് എല്‍എന്‍ജി റോഡില്‍ 10 ഏക്കര്‍ സ്ഥലത്ത് 40 കോടി രൂപ ചെലവിലാണ് സിഎംഎല്‍ആര്‍ഇയുടെ പുതിയ ക്യാംപസ് നിര്‍മ്മിച്ചിരിക്കുന്നത്.


    സിഎംഎല്‍ആര്‍ഇയുടെ പുതിയ വെബ്‌സൈറ്റും ചടങ്ങില്‍ ഡോ. ഹര്‍ഷ് വര്‍ദ്ധന്‍ ഉദ്ഘാടനം ചെയ്തു. പുതിയ സിഎംഎല്‍ആര്‍ഇ ക്യാംപസിനെ കുറിച്ചുള്ള പ്രത്യേക സ്മരണിക സ്റ്റാംപിന്റെ പ്രകാശനവും ചടങ്ങില്‍ നടന്നു. 'ടാക്‌സോണമിക് ഡിസ്‌കവറീസ് ഫ്രം നോര്‍ത്തേണ്‍ ഇന്ത്യന്‍ ഓഷ്യന്‍' എന്ന പുസ്തകത്തിന്റെ പ്രകാശനം ചടങ്ങില്‍ ശ്രീ എസ്. ശര്‍മ്മ എംഎല്‍എ കേന്ദ്ര മന്ത്രി ഡോ. ഹര്‍ഷ് വര്‍ദ്ധന് പുസ്തകത്തിന്റെ ആദ്യ പ്രതി നല്‍കിക്കൊണ്ട് നിര്‍വഹിച്ചു.


    കേന്ദ്ര ഭൗമശാസ്ത്ര മന്ത്രാലയം സെക്രട്ടറി ഡോ. എം. രാജീവന്‍, തപാല്‍ വകുപ്പ് കേരള സര്‍ക്കിള്‍ ചീഫ് പോസ്റ്റ് മാസ്റ്റര്‍ ജനറല്‍ ശ്രീമതി ശാരദ സമ്പത്ത്, സിഎംഎല്‍ആര്‍ഇ ഡയറക്ടര്‍ ഡോ. എം. സുധാകര്‍, സയന്റിസ്റ്റ്-എഫ് ഡോ. എ. ശിവജി എന്നിവരും പങ്കെടുത്തു.


    AB/BSN

    
    
    (Release ID: 1566078) Visitor Counter : 8