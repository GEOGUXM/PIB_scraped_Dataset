      കൃഷി മന്ത്രാലയം

      ചെറുകിട നാമമാത്ര കര്‍ഷകര്‍ക്ക് 6000 രൂപ ധനസഹായം ലഭ്യമാക്കുന്നതിന് പി.എം.കിസാന്‍ പോര്‍ട്ടല്‍ ആരംഭിച്ചു
      പദ്ധതിയുടെ ഫലപ്രദമായ നടത്തിപ്പിന് സഹകരിക്കണമെന്ന് കേന്ദ്രം സംസ്ഥാനങ്ങളോട് ആവശ്യപ്പെട്ടു

      Posted On: 07 FEB 2019 4:24PM by PIB Thiruvananthpuram

    പ്രധാനമന്ത്രി കിസാന്‍ സമ്മാന്‍ നിധി (പി.എം - കിസാന്‍) പദ്ധതിയുടെ ഫലപ്രദവും വേഗത്തിലുമുള്ള നടത്തിപ്പിന് പിന്തുണ തേടിക്കൊണ്ട് കേന്ദ്ര കൃഷി കര്‍ഷക ക്ഷേമ മന്ത്രി ശ്രീ. രാധാ മോഹന്‍ സിംഗ് എല്ലാ സംസ്ഥാന മുഖ്യമന്ത്രിമാര്‍ക്കും കത്തയച്ചു.
    പദ്ധതി പ്രകാരം അര്‍ഹരായ ചെറുകിട കര്‍ഷക കുടുംബങ്ങളെ തിരഞ്ഞെടുക്കേണ്ടത് സംസ്ഥാന ഗവണ്‍മെന്റുകളാണെന്നും അവരുടെ ബാങ്ക് അക്കൗണ്ടുകള്‍ തുടങ്ങിയ വിശദാംശങ്ങള്‍ ഇതിലേക്കായുള്ള ഓണ്‍ലൈന്‍ പോര്‍ട്ടലില്‍ ഉള്‍പ്പെടുത്തിയാല്‍ അര്‍ഹരായ കുടുംബങ്ങള്‍ക്ക് ആനുകൂല്യത്തിന്റെ ആദ്യ ഗഡു കൈമാറാനാകുമെന്ന് കത്തില്‍ ചൂണ്ടിക്കാട്ടിയിട്ടുണ്ട്.


    പദ്ധതിയുടെ നടത്തിപ്പിനായി അര്‍ഹരായ ഗുണഭോക്തൃ കര്‍ഷക കുടുംബങ്ങളെ കുറിച്ചുള്ള ഡാറ്റാ ബേസ് സംസ്ഥാനങ്ങള്‍ തയ്യാറാക്കണം. പേര്, വയസ്, ലിംഗം, വിഭാഗം (പട്ടിക ജാതി- പട്ടിക വര്‍ഗ്ഗം), ആധാര്‍ നമ്പര്‍ (ആധാര്‍ നമ്പര്‍ ലഭിച്ചിട്ടില്ലെങ്കില്‍ ആധാറിനായി അപേക്ഷിച്ചപ്പോള്‍ ലഭിച്ച എന്റോള്‍ നമ്പരും ഒപ്പം ഡ്രൈവിംഗ് ലൈസന്‍സ്, വോട്ടര്‍ ഐഡി, ദേശീയ തൊഴിലുറപ്പ് പദ്ധതിയുടെ തൊഴില്‍ കാര്‍ഡ് അല്ലെങ്കില്‍ കേന്ദ്ര -സംസ്ഥാന ഗവണ്‍മെന്റുകള്‍ നല്‍കിയിട്ടുള്ള ഏതെങ്കിലും തിരിച്ചറിയില്‍ രേഖ മുതലായവ), ബാങ്ക് അക്കൗണ്ട് നമ്പര്‍, ഐ എഫ് എസ് സി കോഡ് മുതലായവ ഇതില്‍ ഉള്‍പ്പെട്ടിരിക്കണം. മൊബൈല്‍ ഫോണ്‍ നമ്പര്‍ നിര്‍ബന്ധമല്ലെങ്കിലും ലഭ്യമാണെങ്കില്‍ അത് കൂടി ഉള്‍പ്പെടുത്തിയാല്‍ ആനുകൂല്യം കൈമാറ്റം ചെയ്യപ്പെടുമ്പോള്‍ അത് സംബന്ധിച്ച വിവരം ഗുണഭോക്താവിന് നേരിട്ട് ലഭ്യമാകും. അര്‍ഹരായ കുടുംബങ്ങള്‍ക്ക് ധനസഹായം കൈമാറുന്നതില്‍ ഇരട്ടിപ്പ് ഉണ്ടാകില്ലെന്ന് സംസ്ഥാന /കേന്ദ്രഭരണ പ്രദേശങ്ങള്‍ ഉറപ്പ് വരുത്തണം. ഗുണഭോക്താക്കളുടെ തെറ്റായതോ / അപൂര്‍ണമോ ആയ ബാങ്ക് വിശദാംശങ്ങള്‍ ഉണ്ടെങ്കില്‍ അവ വേഗത്തില്‍ തീര്‍പ്പാക്കണം.
    രാജ്യമൊട്ടുക്ക് ആനുകൂല്യ കൈമാറ്റത്തിന് ഏകീകൃത ഘടന കൈവരുത്താനും ആനുകൂല്യ കൈമാറ്റത്തെ സഹായിക്കാനുമായി ചെറുകിട നാമമാത്ര കര്‍ഷകരുടെ വിശദാംശങ്ങള്‍ അപ്‌ലോഡ് ചെയ്യുന്നതിന് പി.എം.കിസാന്‍ പോര്‍ട്ടല്‍ (http://pmkisan.nic.in) തുടങ്ങിയിട്ടുണ്ടെന്നും ശ്രീ. രാധാ മോഹന്‍ സിംഗ് അറിയിച്ചു.
    പദ്ധതിയുടെ സമയബന്ധിതമായ നടപ്പാക്കലിന് സംസ്ഥാന തലം മുതല്‍ ഗ്രാമ തലം വരെ സമര്‍പ്പിതമായ ഒരു ഭരണ സംവിധാനത്തിന്റെ ഇടപെടല്‍ ആവശ്യമാണെന്നും കത്തില്‍ ചൂണ്ടിക്കാട്ടിയിട്ടുണ്ട്.
    ND MRD - 99
    ***


    

    
    (Release ID: 1563465) Visitor Counter : 275
    
    
      Read this release in: Marathi , English , Hindi