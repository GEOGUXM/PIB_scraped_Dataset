      PIB Headquarters

      പ്രധാനമന്ത്രി കിസാന്‍ സമ്മാന്‍ നിധി കര്‍ഷകര്‍ക്ക് സ്ഥിരവരുമാനം ഉറപ്പുവരുത്താനുള്ള ശ്രമങ്ങളുടെ ഭാഗം: കേന്ദ്ര ടൂറിസം സഹമന്ത്രി ശ്രീ. അല്‍ഫോണ്‍സ് കണ്ണന്താനം
      Posted On: 24 FEB 2019 6:43PM by PIB Thiruvananthpuram


                    രാജ്യത്തിന്റെ സമ്പദ്ഘടനയുടെ നട്ടെല്ലായ കര്‍ഷകര്‍ക്ക് സ്ഥിര വരുമാനം ഉറപ്പുവരുത്താനുള്ള കേന്ദ്ര ഗവണ്‍മെന്റിന്റെ ഉദ്യമങ്ങളുടെ ഭാഗമാണ് പ്രധാനമന്ത്രി കിസാന്‍ സമ്മാന്‍ നിധിയെന്ന് കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോണ്‍സ് കണ്ണന്താനം പറഞ്ഞു. പ്രധാനമന്ത്രി കിസാന്‍ സമ്മാന്‍ നിധിയുടെ ഔദ്യോഗിക ഉദ്ഘാടനം ഉത്തര്‍പ്രദേശിലെ ഖൊരക്പൂരില്‍ പ്രധാനമന്ത്രി ശ്രീ. നരേന്ദ്ര മോദി നിര്‍വ്വഹിക്കുന്നതിന്റെ തത്സമയ വെബ്കാസ്റ്റിംഗ് തിരുവനന്തപുരത്തെ ശ്രീകാര്യത്തുള്ള കേന്ദ്ര തോട്ടവിള ഗവേഷണ കേന്ദ്രത്തില്‍ (സി.ടി.സി.ആര്‍.ഐ) പ്രദര്‍ശിപ്പിക്കുന്നതിനോടനുബന്ധിച്ചുള്ള ചടങ്ങ് ഉദ്ഘാടനം ചെയ്യുകയായിരുന്നു അദ്ദേഹം.

                      പ്രധാനമന്ത്രി കിസാന്‍ സമ്മാന്‍ നിധിക്കു കീഴില്‍ നിലവില്‍ ഒരു വര്‍ഷം നല്‍കുന്ന തുകയായ 6000 രൂപ വരു വര്‍ഷങ്ങളില്‍ വര്‍ദ്ധിപ്പിച്ചുകണ്ടുവരാന്‍ കേന്ദ്ര ഗവണ്‍മെന്റ് ഉദ്ദേശിക്കുന്നതായി ശ്രീ. അല്‍ഫോണ്‍സ് കണ്ണന്താനം പറഞ്ഞു. 22 കാര്‍ഷികവിളകള്‍ക്ക് നിലവില്‍ കേന്ദ്ര ഗവണ്‍മെന്റ് കുറഞ്ഞ താങ്ങുവില ഉറപ്പു നല്‍കുന്നുണ്ട്. മുന്‍ ഗവണ്‍മെന്റുകള്‍ കൈക്കൈാണ്ട തെറ്റായ നടപടികളുടെ ഫലമായാണ് റബര്‍ കാര്‍ഷിക വിളകളുടെ പട്ടികയില്‍ ഉള്‍പ്പെടാത്തതെന്നും അദ്ദേഹം പറഞ്ഞു. വീണ്ടും അധികാരത്തിലെത്തിയാല്‍ കര്‍ഷകര്‍ക്ക് സ്ഥിര വരുമാനം ഉറപ്പാക്കാനുള്ള പദ്ധതികളുടെ അടുത്തഘട്ടത്തിന് തുടക്കം കുറിക്കുമെന്നും ശ്രീ. കണ്ണന്താനം വ്യക്തമാക്കി.
                      കേന്ദ്ര കാര്‍ഷിക സഹകരണ, കര്‍ഷകക്ഷേമ വകുപ്പ് ജോയിന്റ് സെക്രട്ടറി ശ്രീ. അഭിലാഷ് ലിഖി, സി.ടി.സി.ആര്‍.ഐ ഡയറക്ടര്‍ ഡോ. അര്‍ച്ചന മുഖര്‍ജി, സി.ടി.സി.ആര്‍.ഐ പ്രിന്‍സിപ്പല്‍ സയന്റിസ്റ്റ് ഡോ. ശ്രീകുമാര്‍ തുടങ്ങിയവര്‍ സംസാരിച്ചു.
                      തിരഞ്ഞെടുത്ത കര്‍ഷകരുമായി വീഡിയോ കോണ്‍ഫറന്‍സിംഗ് വഴി പ്രധാനമന്ത്രി നടത്തിയ ആശയവിനിമയത്തില്‍ ശ്രീകാര്യം പൗഡിക്കോണത്തുനിന്നുള്ള കര്‍ഷകന്‍ ശ്രീ. ബേബിനാഥ കുറുപ്പ് പങ്കെടുത്തു. 40 സെന്റ് ഭൂമിയില്‍ കൃഷി നടത്തുന്ന തനിക്ക് ഈ പദ്ധതി ഏറെ പ്രയോജനപ്പെടുമെന്ന് അദ്ദേഹം പറഞ്ഞു. കൃഷിയെ മാത്രം ആശ്രയിച്ച് ഉപജീവനം കഴിക്കുന്ന തങ്ങളെപ്പോലുള്ളവര്‍ക്കായി ഇനിയും കൂടുതല്‍ പദ്ധതികള്‍ നടപ്പിലാക്കാന്‍ സാധിക്കട്ടെയെന്ന് അദ്ദേഹം ആശംസിച്ചു.
    
    
    (Release ID: 1566196) Visitor Counter : 10