      വാണിജ്യ വ്യവസായ മന്ത്രാലയം

      കേരളമുള്‍പ്പെടെ ഏഴ് സംസ്ഥാനങ്ങളിലെ വ്യോമയാന അടിസ്ഥാന സൗകര്യ പദ്ധതികള്‍ കേന്ദ്ര മന്ത്രി സുരേഷ് പ്രഭു ഉദ്ഘാടനം ചെയ്തു
      Posted On: 22 FEB 2019 5:13PM by PIB Thiruvananthpuram


    
    രാജ്യത്തെ വിവിധ വിമാനത്താവളങ്ങളിലെ നിരവധി അടിസ്ഥാന സൗകര്യ പദ്ധതികള്‍ കേന്ദ്ര സിവില്‍ വ്യോമയാന മന്ത്രി ശ്രീ. സുരേഷ് പ്രഭു ന്യൂഡല്‍ഹിയില്‍ ഇന്ന് വീഡിയോ ലിങ്ക് വഴി ഉദ്ഘാടനം ചെയ്തു.


    കേരളത്തിലെ തിരുവനന്തപുരം, കോഴിക്കോട് വിമാനത്താവളങ്ങള്‍, കര്‍ണ്ണാടകത്തിലെ മംഗലൂരൂ വിമാനത്താവളം, തമിഴ് നാട്ടിലെ മധുര വിമാനത്താവളം, അസമിലെ റുപ്‌സി വിമാനത്താവളം, രാജസ്ഥാനിലെ ജയ്പൂര്‍ വിമാനത്താവളം, പഞ്ചാബിലെ അമൃത്‌സര്‍ വിമാനത്താവളം, മണിപ്പൂരിലെ ഇംഫാല്‍ വിമാനത്താവളം എന്നിവ ഇതില്‍ ഉള്‍പ്പെടും. തിരുവനന്തപുരത്ത് നടന്ന ചടങ്ങില്‍ തിരുവനന്തപുരം, കോഴിക്കോട് വിമാനത്താവളങ്ങളിലെ പദ്ധതികള്‍ക്ക് ഗവര്‍ണര്‍ ജസ്റ്റിസ് (റിട്ട) ശ്രീ. പി. സദാശിവം തറക്കല്ലിട്ടു. മംഗലൂരു വിമാനത്താവളത്തിലെ പദ്ധതികള്‍ക്ക് കര്‍ണ്ണാടക ഗവര്‍ണര്‍ ശ്രീ. വാജുഭായ് വാലയും, റുപ്‌സി വിമാനത്താവളത്തിലെ പദ്ധതികള്‍ക്ക് അസം മുഖ്യമന്ത്രി ശ്രീ. സര്‍ബാനന്ത് സോനോവാളും തുടക്കമിട്ടു.


    തദവസരത്തില്‍ സംസാരിക്കവെ എയര്‍പോര്‍ട്ട് അതോറിറ്റി ഓഫ് ഇന്ത്യയുടെ 8 വിമാനത്താവളങ്ങളുടെ അടിസ്ഥാന സൗകര്യ വികസനത്തിനായി 620 കോടി രൂപ ചെലവിടുമെന്ന് കേന്ദ്ര മന്ത്രി ശ്രീ. സുരേഷ് പ്രഭു അറിയിച്ചു. ലോകത്തെ ഏറ്റവും വേഗത്തില്‍ വളരുന്ന വ്യോമയാന മേഖലയാണ് ഇന്ത്യയെന്ന് അദ്ദേഹം പറഞ്ഞു. ആന്‍ഡമാന്‍, ലക്ഷദ്വീപ് എന്നിവയുള്‍പ്പെടെയുള്ള സ്ഥലങ്ങളിലെ കണക്ടിവിറ്റി കൂടുതല്‍ മെച്ചപ്പെടുത്തുന്നതിനായി 28 മുതല്‍ 30 റൂട്ടുകളില്‍ വരെ സര്‍വ്വീസ് നടത്തുന്നതിന് ഉഡാന്‍ മൂന്നാം ഘട്ടത്തിന് ദര്‍ഘാസ് ക്ഷണിച്ചിട്ടുണ്ടെന്ന് ശ്രീ. പ്രഭു അറിയിച്ചു. രാജ്യത്തിനകത്ത് വിമാനയാത്ര നടത്തുന്ന 1.1 ബില്ല്യണ്‍ യാത്രക്കാര്‍ക്കായി കുറഞ്ഞത് 40 മുതല്‍ 50 ബില്ല്യണ്‍ ഡോളര്‍ വരെ നിക്ഷേപം ആവശ്യമായ 200 വിമാനത്താവളങ്ങള്‍ വേണ്ടി വരുമെന്നാണ് കണക്കാക്കിയിട്ടുള്ളത്. വിമാനങ്ങളുടെ എണ്ണം ഇക്കൊല്ലം മാര്‍ച്ചിലെ 622 ല്‍ നിന്ന് 2040 മാര്‍ച്ച് ആകുന്നതോടെ 2360 ആയി വര്‍ദ്ധിക്കുന്നതോടെ ഉഡാന്‍ പദ്ധതിയുടെ ലക്ഷ്യം പൂര്‍ത്തീകരിക്കുമെന്നും ശ്രീ. പ്രഭു ചൂണ്ടിക്കാട്ടി.
    ND MRD – 139
    ***


    

    
    (Release ID: 1566202) Visitor Counter : 5
    
    
      Read this release in: English