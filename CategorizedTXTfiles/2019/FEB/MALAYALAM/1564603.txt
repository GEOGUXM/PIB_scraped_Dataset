      PIB Headquarters

      ഹിന്ദി ഇന്ത്യയുടെ ഐക്യത്തെ ദൃഢമാക്കുന്ന ശക്തമായ ഉപാധി: കേരള ഗവര്‍ണര്‍
      Posted On: 14 FEB 2019 5:48PM by PIB Thiruvananthpuram

      ഇന്ത്യയുടെ ഐക്യത്തെ ദൃഢമാക്കുന്ന ശക്തമായ ഉപാധിയാണ് ഹിന്ദിയെന്ന് കേരള ഗവര്‍ണര്‍ ജസ്റ്റിസ് (റിട്ട) പി. സദാശിവം പറഞ്ഞു. എല്ലാ ഇന്ത്യന്‍ ഭാഷകളും സമ്പന്നമാണെന്നും അവ രാജ്യത്തിന്റെ സാംസ്‌കാരിക വൈവിധ്യത്തെ മെച്ചപ്പെടുത്തുന്നവയാണെന്നും ഗവര്‍ണ്ണര്‍ പറഞ്ഞു. കേന്ദ്ര ആഭ്യന്തര മന്ത്രാലയത്തിനു കീഴിലുളള ഔദ്യോഗിക ഭാഷാ വകുപ്പിന്റെ ദക്ഷിണ, ദക്ഷിണപശ്ചിമ മേഖലകളുടെ ഔദ്യോഗിക ഭാഷാ സമ്മേളനവും പുരസ്‌ക്കാരദാനചടങ്ങും ഉദ്ഘാടനം ചെയ്യുകയായിരുന്നു അദ്ദേഹം. പ്രാദേശിക ഭാഷകള്‍ സംസ്‌കാരത്തെ പുഷ്ടിപ്പെടുത്തുന്നവയാണെന്നും അവയുടെ വികാസവും പ്രചാരവും ഹിന്ദി ഭാഷയ്ക്ക് കരുത്തേകുമെന്നും അദ്ദേഹം കൂട്ടിച്ചേര്‍ത്തു. ഔദ്യോഗിക ഭാഷ നിര്‍വഹണത്തിനുള്ള വിശിഷ്ട പുരസ്‌ക്കാരങ്ങള്‍ കേന്ദ്ര സര്‍ക്കാര്‍ ഓഫീസുകള്‍, പൊതുമേഖലാ സ്ഥാപനങ്ങള്‍, ബാങ്കുകള്‍ തുടങ്ങിയവയുടെ മേധാവികള്‍ക്ക് ഗവര്‍ണര്‍ സമ്മാനിച്ചു.
      കുസാറ്റ് വൈസ് ചാന്‍സലര്‍ ഡോ. ആര്‍. ശശിധരന്‍ ചടങ്ങില്‍ വിശിഷ്ടാതിഥിയായി. ഔദ്യോഗിക ഭാഷാവകുപ്പ് സെക്രട്ടറി ശ്രീ ശൈലേഷ് അധ്യക്ഷത വഹിച്ചു. ഔദ്യോഗിക ഭാഷാവകുപ്പ് ജോയിന്റ് സെക്രട്ടറി ഡോ. ബിപിന്‍ ബെഹാരി, ടോളിക് ചെയര്‍മാന്‍ ഡോ. ഫ്രാന്‍സിസ് ജേക്കബ് എന്നിവര്‍ പ്രസംഗിച്ചു. ഔദ്യോഗിക ഭാഷാവകുപ്പിന് കീഴിലുളള റീജണല്‍ ഇംപ്ലിമെന്റേഷന്‍ ഓഫീസ് (സൌത്ത് വെസ്റ്റ്) ആണ് പരിപാടി സംഘടിപ്പിച്ചത്.
    
    
    (Release ID: 1564603) Visitor Counter : 8