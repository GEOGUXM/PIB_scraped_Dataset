      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ତୈଳ ବିଶୋଧନାଗାର ସଂପର୍କରେ ପ୍ରକଳ୍ପ ପରିଚାଳନା ପରାମର୍ଶ ପାଇଁ ଇଆଇଏଲ ଏବଂ ମଙ୍ଗୋଲିଆ ମଧ୍ୟରେ ବୁଝାମଣା ପତ୍ର ସ୍ୱାକ୍ଷରିତ
      Posted On: 10 FEB 2019 4:02PM by PIB Bhubaneshwar


    ତୈଳ ବିଶୋଧନାଗାର ସଂପର୍କରେ ପ୍ରକଳ୍ପ ପରିଚାଳନା ପରାମର୍ଶ ପାଇଁ ଭାରତ ଏବଂ ମଙ୍ଗୋଲିଆ ଏକ ବୁଝାମଣା ପତ୍ରରେ ସ୍ୱାକ୍ଷର କରିଛନ୍ତି । ଏହି ବୁଝାମଣା ପତ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ଅଧୀନସ୍ଥ ଇଞ୍ଜିନିୟର୍ସ ଇଣ୍ଡିଆ ଲିମିଟେଡ଼ ଏବଂ ମଙ୍ଗୋଲିଆ ସରକାରଙ୍କ ମଙ୍ଗୋଲ ରିଫାଇନେରୀ (ଏଲଏଲସି) ମଧ୍ୟରେ ସ୍ୱାକ୍ଷରିତ ହେଇଛି । ଉତ୍ତର ପ୍ରଦେଶର ନୋଏଡ଼ାଠାରେ ଆୟୋଜିତ ପେଟ୍ରୋଟେକ୍‌ - 2019 ସମ୍ମିଳନୀ ପୃଷ୍ଠଭୂମିରେ ଏହି ଚୁକ୍ତିନାମାରେ ଉଭୟ ପକ୍ଷ ହସ୍ତାକ୍ଷର କରିଛନ୍ତି । ଏହି ବୁଝାମଣାପତ୍ର ପ୍ରକଳ୍ପ ପରିଚାଳନା ପରାମର୍ଶ ସମ୍ବନ୍ଧୀୟ ସେବା ଆଦାନପ୍ରଦାନ ପାଇଁ ସହଯୋଗ ପାଇଁ ଉଦ୍ଦିଷ୍ଟ । ଏହା ମାଧ୍ୟମରେ ଇଆଇଏଲ ମଙ୍ଗୋଲିଆରେ ଏକ ତୈଳ ବିଶୋଧନାଗାର ପ୍ରତିଷ୍ଠା କରିବ । ମଙ୍ଗୋଲିଆ ସରକାର ସୈନସାନ୍ଦ କ୍ଷେତ୍ରରେ ଏକ ଅଶୋଧିତ ଗ୍ରୀନ୍‌ଫିଲ୍ଡ ତୈଳ ବିଶୋଧନାଗାର ସ୍ଥାପନ କରିବା ପାଇଁ ସ୍ଥିର କରିଛନ୍ତି ଏବଂ ଏହାର କ୍ଷମତା 1.5 ଏମଏମଟିପିଏ । ଏଥିପାଇଁ ଭାରତ ସରକାର ଲାଇନ ଅଫ୍‌ କ୍ରେଡ଼ିଟ୍‌ ଯୋଗାଇଦେବେ । ଇଆଇଏଲ ଏହି ପ୍ରକଳ୍ପର ବିସ୍ତୃତ ସମ୍ଭାବ୍ୟତା ଅଧ୍ୟୟନ ରିପୋର୍ଟ ପ୍ରସ୍ତୁତ କରିବ । ଏହା ବ୍ୟତୀତ ମଙ୍ଗୋଲ ରିଫାଇନେରୀ ସକାଶେ ପରାମର୍ଶ ପରିଚାଳନା ସେବା ଯୋଗାଣ ସକାଶେ ଇଆଇଏଲ ଯୋଗ୍ୟ ବିବେଚିତ ହେବା ପରେ ଏହାକୁ ସର୍ଟଲିଷ୍ଟ କରାଯାଇଛି । ମଙ୍ଗୋଲ ରିଫାଇନେରୀ ପକ୍ଷରୁ ଏହାର ପରିଚାଳନା ନିର୍ଦ୍ଦେଶକ ଡ଼କ୍ଟର ଆଲତାନସେତସେଗ୍‌ ଦାସଦାଭା ଏବଂ ଇଆଇଏଲ ପକ୍ଷରୁ ଏହାର ନିଦେ୍ର୍ଦଶକ ଶ୍ରୀ ଆର କେ ସଭରୱାଲ ଏହି ବୁଝାମଣାପତ୍ରରେ ସ୍ୱାକ୍ଷର କରିଥିଲେ । ଏହି ଅବସରରେ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଏବଂ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଏବଂ ମଙ୍ଗୋଲିଆର ପେଟ୍ରୋଲିୟମ୍‌ ମନ୍ତ୍ରୀ ଉପସ୍ଥିତ ଥିଲେ ।


    ***************

    
    
    (Release ID: 1563821) Visitor Counter : 9