      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତର ପ୍ରଥମ ସେମି ହାଇସ୍ପିଡ ଟ୍ରେନ “ବନ୍ଦେ ଭାରତ ଏକ୍ସପ୍ରେସ୍” ଚଳାଚଳକୁ ଆସନ୍ତାକାଲି ପତାକା ଦେଖାଇ ଶୁଭାରମ୍ଭ କରିବେ ପ୍ରଧାନମନ୍ତ୍ରୀ;
      ନୂଆଦିଲ୍ଲୀ-ବାରଣାସୀର ଯାତ୍ରା ମାତ୍ର 8 ଘଣ୍ଟା;
      ସୋମବାର, ଗୁରୁବାର ବ୍ୟତୀତ ସପ୍ତାହର ସବୁଦିନ ଚାଲିବ ଟ୍ରେନ;
      ମେକ ଇନ ଇଣ୍ଡିଆର ସଫଳ କାହାଣୀ ବନ୍ଦେ ଭାରତ ଏକ୍ସପ୍ରେସର ପରିଚୟ ହେବ ଗତି, ସ୍ତର ଓ ସେବା
      Posted On: 14 FEB 2019 5:57PM by PIB Bhubaneshwar


    ଭାରତୀୟ ରେଳବାଇର ‘ ମେକ ଇନ ଇଣ୍ଡିଆ ’ ପ୍ରୟାସ ଭାରତର ପ୍ରଥମ ସେମି ହାଇସ୍ପିଡ ଟ୍ରେନ “ ବନ୍ଦେ ଭାରତ ଏକ୍ସପ୍ରେସ ” ରୂପରେ ପ୍ରତିଫଳିତ ହେବାକୁ ଯାଉଛି ।


    ଆସନ୍ତାକାଲି ନୂଆଦିଲ୍ଲୀ-କାନପୁର-ଆହ୍ଲାବାଦ-ବାରାଣାସୀ ରୁଟରେ ଏହି ଟ୍ରେନର ପ୍ରଥମ ଯାତ୍ରାକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ପତାକା ଦେଖାଇ ଶୁଭାରମ୍ଭ କରିବେ । ସେ ଟ୍ରେନରେ ରହିଥିବା ସୁବିଧା ନିରୀକ୍ଷଣ କରିବା ସହିତ ଉପସ୍ଥିତ ଜନସଭାକୁ ସମ୍ବୋଧିତ କରିବେ ।


    ଆସନ୍ତାକାଲି ଏହି ଟ୍ରେନର ଉଦଘାଟନୀ ଯାତ୍ରାରେ କେନ୍ଦ୍ର ରେଳ ଏବଂ କୋଇଲା ମନ୍ତ୍ରୀ ଶ୍ରୀ ପୀୟୂଷ ଗୋଏଲ ଗଣମାଧ୍ୟମ ଏବଂ ଅଧିକାରୀମାନଙ୍କୁ ନେଇ ଏକ ଦଳର ନେତୃତ୍ୱ ନେବେ । ଏହା କାନପୁର ଏବଂ ଆହ୍ଲାବାଦରେ ରହିବ ସେଠାରେ ବିଶିଷ୍ଟ ବ୍ୟକ୍ତିବିଶେଷ ଓ ଜନସାଧାରଣ ସ୍ୱାଗତ ସମ୍ବର୍ଦ୍ଧନା ଜଣାଇବେ ।


    ବନ୍ଦେ ଭାରତ ଏକ୍ସପ୍ରେସ ଘଣ୍ଟାପ୍ରତି ସର୍ବାଧିକ 160 କିମି ବେଗରେ ଗତି କରିପାରିବ ଏବଂ ଏଥିରେ ଶତାବ୍ଦୀ ଟ୍ରେନ ଭଳି ଯାତ୍ରା ଶ୍ରେଣୀ ରହିବ କିନ୍ତୁ ଏଥିରେ ଅଧିକ ସୁବିଧା ମିଳିବ । ଯାତ୍ରୀମାନଙ୍କୁ ସମ୍ପୂର୍ଣ୍ଣ ନୂଆ ଯାତ୍ରା ଅଭିଜ୍ଞତା ପ୍ରଦାନ କରିବା ଏହାର ଲକ୍ଷ୍ୟ ।


    ମାତ୍ର 8 ଘଣ୍ଟାରେ ଏହି ଟ୍ରେନ ନୂଆଦିଲ୍ଲୀରୁ ବାରାଣାସୀ ମଧ୍ୟରେ ଯାତ୍ରା ସମ୍ପୂର୍ଣ୍ଣ କରିବ ଏବଂ ସୋମବାର ଓ ଗୁରୁବାରକୁ ଛାଡ଼ିଦେଲେ ସପ୍ତାହର ସବୁଦିନ ଯାତ୍ରା କରିବ ।


    ସମସ୍ତ କୋଚରେ ସ୍ୱୟଂକ୍ରିୟ ଦରଜା , ଜିପିଏସ ଆଧାରିତ ଅଡିଓ ଭିଜୁଆଲ ଯାତ୍ରୀ ସୂଚନା ବ୍ୟବସ୍ଥା , ମନୋରଞ୍ଜନ ଉଦ୍ଦେଶ୍ୟରେ ଅନବୋର୍ଡ ହଟସ୍ପଟ ୱାଇଫାଇ ବ୍ୟବସ୍ଥା ଏବଂ ବସିବା ପାଇଁ ଅତ୍ୟନ୍ତ ଆରାମଦାୟକ ସିଟ ବ୍ୟବସ୍ଥା ରହିଛି । ସମସ୍ତ ଶୌଚାଳୟ ଜୈବ-ଭାକ୍ୟୁମ ଶ୍ରେଣୀର । ଏଥିରେ ଦ୍ୱୈତ ପ୍ରଣାଳୀର ଆଲୋକକୀରଣ ବ୍ୟବସ୍ଥା ଯଥା ସାଧାରଣ ଆଲୋକୀକରଣ ଏବଂ ପ୍ରତି ସିଟ ପାଖରେ ବ୍ୟକ୍ତିଗତ ଲାଇଟ ବ୍ୟବସ୍ଥା ରହିଛି । ପ୍ରତି ବଗିରେ ପେଣ୍ଟ୍ରି ସୁବିଧା ରହିଛି , ଏଥିରେ ଗରମ ଖାଦ୍ୟ ସହିତ ଗରମ ଓ ଥଣ୍ଡା ପାନୀୟ ପରିବେଷଣ ସୁବିଧା ରହିଛି । ଇନସୁଲେସନ ବ୍ୟତୀତ ଯାତ୍ରୀଙ୍କ ଅତିରିକ୍ତ ସୁବିଧା ଲାଗି ଗରମ ଏବଂ ଶବ୍ଦକୁ ଅତି କମସ୍ତରରେ ରଖିବା ଲାଗି ଏଥିରେ ବ୍ୟବସ୍ଥା ରହିଛି ।


    ବନ୍ଦେ ଭାରତ ଏକ୍ସପ୍ରେସରେ 16ଟି ଶୀତତାପ ନିୟନ୍ତ୍ରିତ ବଗି ରହିଛି ଏଥିମଧ୍ୟରୁ 2ଟି ଏକଜିକ୍ୟୁଟିଭ ଶ୍ରେଣୀର । ଏଥିରେ ମୋଟ 1 , 128 ଜଣ ଯାତ୍ରୀ ଏକକାଳୀନ ଯାତ୍ରା କରିପାରିବେ । ସମସ୍ତ ବୈଦ୍ୟୁତିକ ସରଞ୍ଜାମ ବଗି ଓ ସିଟ ତଳେ ଦିଆଯାଇଛି । ଯାହା ଏହି ଟ୍ରେନରେ ଯାତ୍ରୀଙ୍କ ପାଇଁ ଅଧିକ ସ୍ଥାନ ସୃଷ୍ଟି କରିଛି । ଫଳରେ ସମାନ ସଂଖ୍ୟକ ବଗି ଥାଇ ସୁଦ୍ଧା ଏହି ଟ୍ରେନର ଯାତ୍ରୀ ପରିବହନ କ୍ଷମତା ପାରମ୍ପରିକ ଶତାବ୍ଦୀ ଏକ୍ସପ୍ରେସଠାରୁ ଢେର ଅଧିକ ।


    ପରିବେଶ ଅନୁକୂଳ ମାର୍ଗରେ ଗତି କରିବା ସହିତ ବନ୍ଦେ ଭାରତ ଏକ୍ସପ୍ରେସରେ ପୁନଃସୃଷ୍ଟିକାରୀ ବ୍ରେକିଂ ବ୍ୟବସ୍ଥା ରହିଛି ଯାହା 30% ପର୍ଯ୍ୟନ୍ତ ବିଦ୍ୟୁତ ଶକ୍ତି ସଂଚୟ କରିପାରିବ ।


    ଗତି , ସୁରକ୍ଷା ଏବଂ ସେବା ଏହି ଟ୍ରେନର ପରିଚୟ । ଭାରତୀୟ ରେଳବାଇର ଏକ ଉତ୍ପାଦନ ୟୁନିଟ ଚେନ୍ନାଇସ୍ଥିତ ଇଂଟିଗ୍ରାଲ କୋଚ ଫ୍ୟାକ୍ଟ୍ରି (ଆଇସିଏଫ) ଏହି ଟ୍ରେନର ଆଭ୍ୟନ୍ତରୀଣ ଡିଜାଇନ ଏବଂ ଉତ୍ପାଦନ କାର୍ଯ୍ୟକୁ ସଫଳତା ପୂର୍ବକ ସମ୍ପାଦନ କରିଛି । ମାତ୍ର 18 ମାସ ମଧ୍ୟରେ ବ୍ୟବସ୍ଥାର ସମନ୍ୱୟ ପାଇଁ କମ୍ପ୍ୟୁଟର ମଡେଲିଂ ଏବଂ ବହୁସଂଖ୍ୟକ ଯୋଗାଣକାରୀଙ୍କ ସହିତ କାର୍ଯ୍ୟ କରାଯାଇଛି ।


    ପ୍ରଧାନମନ୍ତ୍ରୀଙ୍କ “ ମେକ ଇନ ଇଣ୍ଡିଆ ” ସଂକଳ୍ପକୁ ଦୃଷ୍ଟିରେ ରଖି ଏହି ଟ୍ରେନର ଅଧିକାଂଶ ଭାଗ ଭାରତରେ ହିଁ ଡିଜାଇନ ଏବଂ ନିର୍ମାଣ କରାଯାଇଛି । ଏହି ଟ୍ରେନର ପ୍ରଭାବ , ପ୍ରଦର୍ଶନର ଗୁଣବତ୍ତା , ନିରାପତ୍ତା ଏବଂ ଯାତ୍ରୀ ସୁବିଧା ବିଶ୍ୱସ୍ତରୀୟ ହୋଇପାରିଛି । ତଥାପି ଏହାର ଭଡ଼ା ବୈଶ୍ୱିକ ଦରର ଅଧାଠାରୁ ମଧ୍ୟ କମ । ବିଶ୍ୱ ରେଳ ବ୍ୟବସାୟରେ ଯୁଗାନ୍ତକାରୀ ପରିବର୍ତ୍ତନ ଆଣିବାର ସମ୍ଭାବନା ଏହି ଟ୍ରେନ ନିକଟରେ ରହିଛି ।


    **********

    
    
    (Release ID: 1564770) Visitor Counter : 23