      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜାମ୍ମୁ ସାଧାରଣ ସଭାରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 03 FEB 2019 7:56PM by PIB Bhubaneshwar


    ଭାରତ ମାତା କୀ ଜୟ , ଭାରତ ମାତା କୀ ଜୟ , ଭାରତ ମାତା କୀ ଜୟ ।


    ମଂଚ ଉପରେ ବିରାଜମାନ ଶ୍ରୀମାନ ରବୀନ୍ଦ୍ର ରୈନା ମହୋଦୟ , ଡକ୍ଟର ଜିତେନ୍ଦ୍ର ସିଂହ , ଅବିନାଶ ରାୟ , ଶମଶେର ସିଂହ , ନିର୍ମଳ ସିଂହ , ଜୁଗଳ କିଶୋର ସିଂହ ମହୋଦୟ , ଚନ୍ଦ୍ରମୋହନ ମହୋଦୟ , କବୀନ୍ଦ୍ର ମହୋଦୟ , ପୂର୍ଣ୍ଣିମା ମହୋଦୟା , ଶର୍ମା ମହୋଦୟ , ଚନ୍ଦ୍ରପ୍ରକାଶ ମହୋଦୟ , ଅବଦୁଲ ଗନି ମହୋଦୟ , କେକେ ମନିୟାଲ ମହୋଦୟ , ରାଜୀବ ମହୋଦୟ , ଶ୍ୟାମ ଚୌଧୁରୀ ମହୋଦୟ , ସୁଖ ନନ୍ଦନ ମହୋଦୟ , ବାଲୀ ଭଗତ ମହୋଦୟ , ପ୍ରିୟ ସେଠୀ ମହୋଦୟ , ଅଜୟ ନନ୍ଦା ମହୋଦୟ , ମଂଚ ଉପରେ ବିରାଜମାନ ସମସ୍ତ ବରିଷ୍ଠ ମହାନୁଭବ ଆଉ ବିଶାଳ ସଂଖ୍ୟାରେ ଏଠାକୁ ଆସିଥିବା ମୋର ପ୍ରିୟ ଭାଇ ଓ ଭଉଣୀମାନେ ।


    ମୁଁ ଦେଖୁଛି କି ମଂଚଠାରୁ ମଧ୍ୟ ବାହାରେ ଏତେ ଲୋକ ଅଛନ୍ତି , ଆଉ ଖରାର ମଧ୍ୟ ମଜା ନେଉଛନ୍ତି । ମାଆ ବୈଷ୍ଣୋଦେବୀଙ୍କର ଛତ୍ରଛାୟାରେ ଜାମ୍ମୁକୁ ପୁଣି ଥରେ ଆସିବା ମୋ ପାଇଁ ହେଉଛି ଏକ ସୌଭାଗ୍ୟର ବିଷୟ । ମୁଁ ଯେବେ ମଧ୍ୟ ଆସୁଛି ଏଠାକାର ଉର୍ଜ୍ଜା ମୋତେ ଆହୁରି ଅଧିକ ଦୃଢ଼ତାର ସହିତ କାମ କରିବା ପାଇଁ ପ୍ରେରଣା ଯୋଗାଇଥାଏ । ଆପଣଙ୍କର ଏହି ସ୍ନେହ ମୋତେ ଏହି କଥାର ଅନୁଭବ କରାଇଥାଏ କି ମୋତେ କ୍ରମାଗତ ଭାବେ କାମ କରି ଚାଲିବାର ଅଛି । ଆପଣମାନଙ୍କର ଆଶା ଏବଂ ଆକାଂକ୍ଷା ସବୁକୁ ପୂରଣ କରିବା ପାଇଁ ପରିଶ୍ରମ କରିବାକୁ ଅଛି । ଯେତେବେଳେ ମୁଁ ଏଠାରେ ବସିଥିଲି , ବହୁତ ପୁରୁଣା ଚେହେରା ହାତ ଉପରକୁ କରି ମୋର ଧ୍ୟାନ ଆକର୍ଷଣ କରିବାକୁ ଚାହୁଁଥିଲେ । ସେ ସମସ୍ତ ବହୁତ ପୁରୁଣା ଚେହେରା , ଯାହାଙ୍କ ସହିତ ବର୍ଷ ବର୍ଷ ଧରି ମୋତେ କାମ କରିବାର ସୁଯୋଗ ମିଳିଛି , ଆଜି ଆଉ ଥରେ ପୁଣି ସେମାନଙ୍କୁ ଦର୍ଶନ କରିବାର ସୁଯୋଗ ମୋତେ ମିଳିଛି ।


    ସାଥୀଗଣ , ଆଜି ଜାମ୍ମୁ-କାଶ୍ମୀରର ବିକାଶକୁ ନୂତନ ଗତି ଦେବା ପାଇଁ ଛଅ ହଜାର କୋଟି ଟଙ୍କାର ଅନେକ ପ୍ରକଳ୍ପର ଶିଳାନ୍ୟାସ ଏବଂ ଲୋକାର୍ପଣର ସୁଯୋଗ ମିଳିଛି । ଜାମ୍ମୁରେ ନିର୍ମାଣ ହେବାକୁ ଥିବା ଏଆଇଏମଏସ(ଏମ୍ସ) , ଇଂଜିନିୟରିଂ କଲେଜ , ଭାରତୀୟ ଜନ ସଂଚାର ସଂସ୍ଥାନର ନୂତନ କ୍ୟାମ୍ପସ , ଭିତ୍ତିଭୂମିର ଅନ୍ୟ ପ୍ରକଳ୍ପ ଏଠାକାର ଲୋକଙ୍କ ଜୀବନକୁ ସରଳ ଏବଂ ସୁଗମ କରିବାରେ ସାହାଯ୍ୟ କରିବ ।


    ଭାଇ ଓ ଭଉଣୀମାନେ , ଏ ଯେଉଁ ସାତଶହ ପଚାଶ ଶଯ୍ୟା ବିଶିଷ୍ଟ ଅତ୍ୟାଧୁନିକ ଏମ୍ସ ଏଠାରେ ନିର୍ମାଣ ହେବାକୁ ଯାଉଛି , ଏହା ଫଳରେ ଜାମ୍ମୁବାସୀଙ୍କୁ ଉତ୍ତମ ସ୍ୱାସ୍ଥ୍ୟସେବା ତ ମିଳିବ ହିଁ ଏହା ସହିତ ସହରର ଅନ୍ୟାନ୍ୟ ମେଧାବୀ ଛାତ୍ରମାନଙ୍କ ପାଇଁ ଅନେକ ନୂତନ ସୁଯୋଗ ମଧ୍ୟ ସୃଷ୍ଟି ହେବ । ଏମ୍ସ ସହିତ ଅନନ୍ତନାଗ , ବାରାମୂଳା , ଡୋଡା , କଠୁଆ ଏବଂ ରାଜୌରୀରେ ପାଞ୍ଚଟି ମେଡିକାଲ କଲେଜ ନିର୍ମାଣ କରିବାର କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି । ଏହି କଲେଜଗୁଡ଼ିକ ପାଇଁ କେନ୍ଦ୍ର ସରକାର ସାଢ଼େ ସାତ ଶହ କୋଟି ଟଙ୍କାରୁ ଅଧିକ ପାଣ୍ଠ ମଞ୍ଜୁର କରି ଦେଇଛନ୍ତି । ଏହି କଲେଜଗୁଡ଼ିକରେ ମଧ୍ୟ ଖୁବ ଶୀଘ୍ର ପାଠପଢ଼ା ଆରମ୍ଭ ହୋଇଯିବ । ଏହାର ଅର୍ଥ ଏହା ହେବ କି ରାଜ୍ୟରେ ଆହୁରି ପାଂଚଶହ ଏମବିବିଏସ୍ ସିଟ୍ ସଂଖ୍ୟା ବୃଦ୍ଧି ହେବ ।


    ଆପଣ ଏହା ଚାହୁଁଛନ୍ତି ନା ମେଡିକାଲ କଲେଜରେ ଏଠାକାର ପିଲାମାନଙ୍କୁ ସୁଯୋଗ ମିଳୁ ? ଚାହୁଁଛନ୍ତି କି ଚାହାଁନ୍ତି ନାହିଁ ? ଶୁଣାଯାଉ ନାହିଁ ? ଶୁଣାଯାଉଛି , ପକ୍କା ? ଜାମ୍ମୁ-କାଶ୍ମୀରରେ ବିଗତ 70 ବର୍ଷରୁ 500 ହିଁ ଏମବିବିଏସ୍ ସିଟ୍ ସଂଖ୍ୟା ରହିଥିଲା , ଯାହାକି ଭାଜପା ସରକାରଙ୍କ ଚେଷ୍ଟାରୁ ଏବେ ଦୁଇ ଗୁଣାରୁ ମଧ୍ୟ ଅଧିକ ହେବାକୁ ଯାଉଛି । ଏମ୍ସ ମେଡିକାଲ କଲେଜ ବ୍ୟତୀତ କଠୁଆର ଇଂଜିନିୟରିଂ କଲେଜ ଏବଂ ଜାମ୍ମୁରେ ଭାରତୀୟ ଜନ ସଂଚାର ସଂସ୍ଥାନର ନୂତନ କ୍ୟାମ୍ପସ ଏଠାକାର ଯୁବ ସାଥୀଙ୍କୁ ବୃତିଗତ ଶିକ୍ଷାର ନୂତନ ଅବସର ଦେବାକୁ ଯାଉଛି । ମୋତେ ଅବଗତ କରାଯାଇଛି କି ଏଠାରେ ଆଇଆଇଟିର ବିଲ୍ଡିଂର କାର୍ଯ୍ୟ ମଧ୍ୟ ସଂପୂର୍ଣ୍ଣ ହୋଇ ସାରିଛି ଏବଂ ଆଇଆଇଏମ୍ର ବିଲ୍ଡିଂ ପାଇଁ କାର୍ଯ୍ୟ ମଧ୍ୟ ଆରମ୍ଭ ହେବାକୁ ଯାଉଛି ।


    ସାଥୀଗଣ , କେନ୍ଦ୍ର ସରକାର ଯୁବକମାନଙ୍କୁ ସମାନ ସୁଯୋଗ ଦେବା ପାଇଁ ସମର୍ପିତ ହୋଇଛନ୍ତି । ନିକଟରେ ଏକ ଐତିହାସିକ ନିଷ୍ପତ୍ତି ନେଇ ଶିକ୍ଷା ଏବଂ ସରକାରୀ ସେବାମାନଙ୍କରେ ସାଧାରଣ ବର୍ଗର ଗରିବ ଯୁବକମାନଙ୍କୁ 10 ପ୍ରତିଶତ ସଂରକ୍ଷଣ ବ୍ୟବସ୍ଥା ଦେବାର କାର୍ଯ୍ୟ କରାଯାଇଛି । ଏହା ଫଳରେ ଜାମ୍ମୁର ମଧ୍ୟ ଅନେକ ମେଧାବୀ ଗରିବ ଯୁବକଙ୍କୁ ଲାଭ ହେବ । ଏହା ବ୍ୟତୀତ ସରକାର ସମଗ୍ର ଦେଶରେ ଶୈକ୍ଷିକ ସଂସ୍ଥାନମାନଙ୍କରେ ପ୍ରାୟ 25 ପ୍ରତିଶତ ସିଟ୍ ସଂଖ୍ୟାରେ ମଧ୍ୟ ବୃଦ୍ଧି କରିବାକୁ ଯାଉଛନ୍ତି । ଭାଇ ଓ ଭଉଣୀମାନେ , ଜାମ୍ମୁରେ ଯାତାୟତ ଏବଂ ଅନ୍ୟାନ୍ୟ ଭିତ୍ତିଭୂମିକୁ ମଧ୍ୟ ସୁଦୃଢ଼ କରାଯାଉଛି । ଦୂର-ଦୂରାନ୍ତର ଅଂଚଳଗୁଡ଼ିକୁ ଯୋଡ଼ିବା ପାଇଁ ଏଠାକାର ସଡ଼କ ନେଟୱାର୍କକୁ ସୁଧାରିବା ପାଇଁ ଭାଜପା ସରକାର ପ୍ରଧାନମନ୍ତ୍ରୀ ବିକାଶ ପ୍ୟାକେଜରେ 40 ହଜାର କୋଟି ଟଙ୍କାର ବ୍ୟବସ୍ଥା ଏହି କାର୍ଯ୍ୟ ପାଇଁ କରିଛନ୍ତି । ମୁଁ ଏହି କଥା ପାଇଁ ଖୁସି ଯେ ଏହି ପ୍ୟାକେଜ ଫଳରେ ନିର୍ମାଣ ହେଉଥିବା ସଡ଼କ , ସେତୁ , ସୁଡଙ୍ଗ , ଜାତୀୟ ରାଜପଥର କାମ ଏବେ ଦ୍ରୁତ ଗତିରେ ଆରମ୍ଭ ହୋଇ ଯାଇଛି । ଚେନାବ ନଦୀ ଉପରେ ତିଆରି ହେବାକୁଥିବା ସଜୱାଲ ସେତୁ ଏବଂ ଇନ୍ଦିପଟ୍ଟନର ଦୂରତା ପ୍ରାୟ 50 କିଲୋମିଟରରୁ ହ୍ରାସ ହୋଇ କେବଳ 5 କିଲୋମିଟର ହୋଇଯାଇଛି । 5100 କୋଟି ଟଙ୍କା ବ୍ୟୟରେ ତିଆରି ହେଉଥିବା ସେନାନୀ ସୁଧ ମହାଦେବ ଗୋହା ସଡ଼କ ପାଇଁ ଥିବା ସମସ୍ତ ବାଧାକୁ ଏବେ ଦୂର କରି ଦିଆଯାଇଛି । ଏବେ ଏହା ଉପରେ ଖୁବ ଦ୍ରୁତ ଗତିରେ କାର୍ଯ୍ୟ କରାଯିବ । ଏହିଭଳି ଭାବେ ଜାମ୍ମୁ ଅଖନୁର ସେକ୍ସନରେ ମଧ୍ୟ ଦ୍ରୁତ ଗତିରେ କାର୍ଯ୍ୟ କରାଯାଉଛି । ସାଥୀଗଣ , ଜାମ୍ମୁରେ ଯୋଗାଯୋଗ ସହିତ ବିଦ୍ୟୁତର ଭିତ୍ତିଭୂମିକୁ ମଧ୍ୟ ସୁଦୃଢ଼ କରାଯାଉଛି । କିସ୍ତୱାଡ଼ରେ ଚେନାବ ଉପରେ ଯେଉଁ ବିଜୁଳି ଶକ୍ତି ପ୍ରକଳ୍ପ ନିର୍ମାଣ କରାଯିବ , ତାହା ଫଳରେ ଜାମ୍ମୁ-କାଶ୍ମୀରର ବିଜୁଳି ଚାହିଦା ତ ପୁରଣ ହିଁ ହେବ । ଏଠାକାର ହଜାର ହଜାର ଯୁବକଙ୍କୁ ମଧ୍ୟ ରୋଜଗାର ମିଳିବ । ଏହି ପ୍ରକଳ୍ପ ସହିତ ସରକାର ରାତଲେ ଜଳ ବିଦ୍ୟୁତ ପ୍ରକଳ୍ପକୁ ଚଲାଇବା ପାଇଁ ମଧ୍ୟ ବ୍ୟବସ୍ଥା କରି ଦେଇଛନ୍ତି । ଏହି ପ୍ରକଳ୍ପ ସଂପୂର୍ଣ୍ଣ ହୋଇଯିବା ପରେ ହିଁ ରାଜ୍ୟକୁ ସାଢ଼େ ଆଠଶହ ମେଗାୱାଟର ଅତିରିକ୍ତ ବିଜୁଳି ମିଳିବ । ଏହିଭଳି ହିଁ ଗୋଟିଏ ପ୍ରକଳ୍ପ ବିଗତ 40 ବର୍ଷ ଧରି ଅଟକି ପଡ଼ି ରହିଥିଲା । ଶାହପୁରକନ୍ଦି ବନ୍ଧ ପରିଯୋଜନା ଉପରେ ମଧ୍ୟ ଏବେ ଜାମ୍ମୁ କାଶ୍ମୀର- ପଞ୍ଜାବ ସହିତ ବୁଝାମଣା କରି ଦେଇଛି । ଏହା ଫଳରେ ରାଜ୍ୟକୁ ବିଜୁଳି ତ ମିଳିବ , ଏହା ସହିତ ସାବା ଏବଂ କଠୁଆ ଜିଲ୍ଲାର 32 ହଜାର ହେକ୍ଟର ଭୂମିକୁ ଜଳସେଚନ ସୁବିଧା ମଧ୍ୟକୁ ଅଣାଯାଇ ପାରିବ ।


    ଭାଇ ଓ ଭଉଣୀମାନେ , ପୂର୍ବ ସରକାରମାନଙ୍କର ଦେଶର ଆବଶ୍ୟକତା ଏବଂ ଭାବନାକୁ ଅଣଦେଖା କରିବାର ମନୋଭାବକୁ ଆପଣମାନେ ଭଲ ଭାବେ ଜାଣିଥିଲେ । ଏବେ କତାରପୁର କରିଡର କଥାକୁ ହିଁ ନିଅନ୍ତୁ , ଯଦି ଧ୍ୟାନ ଯାଇଥାଆନ୍ତା ତ ଆଜି ଆମର ଗୁରୁ ନାନକ ଦେବଜୀଙ୍କ ଭୂମି ଆମ ଦେଶରେ ଥାଆନ୍ତା , ହିନ୍ଦୁସ୍ଥାନର ଅଂଶ ହୋଇ ରହିଥାଆନ୍ତା । ଏହିଭଳି ଭାବେ ପାକିସ୍ତାନ , ଆଫଗାନିସ୍ତାନ ଏବଂ ବାଂଲାଦେଶରେ ଏଭଳି ଅନେକ ମାଆ ଭାରତୀଙ୍କ ସନ୍ତାନ ଅଛନ୍ତି ଯେଉଁମାନଙ୍କ ସହିତ ଅତ୍ୟାଚାର ହୋଇଛି । ଆମର ଏହି ଭାଇ ଓ ଭଉଣୀମାନଙ୍କର କଷ୍ଟ ଉପରେ କେହି ମଧ୍ୟ ଧ୍ୟାନ ଦେଇ ନାହାଁନ୍ତି । ଆମେ ଏକ ସଂକଳ୍ପର ସହିତ ନାଗରିକ ଆଇନରେ ସଂଶୋଧନ ଆଣିବାକୁ ପ୍ରସ୍ତାବ ଦେଇଛୁ । ଏହି ଦେଶ ହେଉଛି ସେହି ସଂକଳ୍ପର ଅଂଶ , ଯାହା ଫଳରେ ଆମେ ସେହି ସମସ୍ତ ଲୋକମାନଙ୍କ ସହିତ ଠିଆ ହୋଇ ରହିବୁ , ଯେଉଁମାନେ କେବେ ଭାରତର ଅଂଶ ହୋଇ ରହିଥିଲେ , କିନ୍ତୁ 1947ରେ ହୋଇଥିବା ପରିସ୍ଥିତି କାରଣରୁ ଆମଠାରୁ ଅଲଗା ହୋଇଗଲେ । ଏବେ ଯଦି ସେମାନଙ୍କର ଆସ୍ଥା ନାମରେ ଶୋଷଣ କରାଯାଉଛି ତ ସେମାନଙ୍କ ସହିତ ଦେଶ ଠିଆ ହେବା ନିତାନ୍ତ ଜରୁରୀ ଅଟେ । ଏହି ସମସ୍ତ ଲୋକମାନଙ୍କର ଅଧିକାରର ରକ୍ଷା ପାଇଁ ଭାରତ ସଦା ସର୍ବଦା ଠିଆ ହୋଇ ରହିବ । ନ୍ୟାୟ ଏବଂ ଜୀବନର ଅନେକ ଅଧିକାରଗୁଡ଼ିକର ରକ୍ଷା କରାଯିବ ।


    ସାଥୀଗଣ , ଆଜି ଏହି ଅବସରରେ ମୁଁ ଆଉ ଏକ ମହତ୍ୱପୂର୍ଣ୍ଣ ବିଷୟ , ବହୁତ ହିଁ ଭାବନାପୂର୍ଣ୍ଣ ବିଷୟ ଉପରେ ମଧ୍ୟ କଥା ହେବାକୁ ଚାହୁଁଛି । ଏହି ବିଷୟ ହେଉଛି ମୋର କାଶ୍ମୀର ପଣ୍ଡିତ , କାଶ୍ମୀର ବିସ୍ଥାପିତ ଭାଇ ଓ ଭଉଣୀମାନଙ୍କର । କେନ୍ଦ୍ରର ସରକାର , ତାଙ୍କର ଅଧିକାର , ତାଙ୍କ ସମ୍ମାନ , ତାଙ୍କ ଗୌରବ ପାଇଁ ପ୍ରତିବଦ୍ଧ ଅଟନ୍ତି , ସମର୍ପିତ ଅଟନ୍ତି । ହିଂସା ଏବଂ ଆତଙ୍କବାଦର ଯେଉଁ ସମୟରେ ସେମାନଙ୍କୁ ନିଜର ଘର ଛାଡ଼ିବାକୁ ପଡ଼ିଲା , ଯେଉଁ କଷ୍ଟ ସହିବାକୁ ପଡ଼ିଲା , ତାହା ହିନ୍ଦୁସ୍ଥାନ କେବେ ଭୁଲି ପାରିବ ନାହିଁ । ମୁଁ ପ୍ରତ୍ୟେକ ଅବସରରେ କହେ ନାହିଁ , କିନ୍ତୁ ସେହି ପୀଡ଼ା ଅଛି ମୋ ମନରେ , ସଦା ସର୍ବଦା ରହିଛି । ଆଉ ଏଥିପାଇଁ ଯେତେବେଳେ ତିନି , ସାଢ଼େ ତିନି ବର୍ଷ ପୂର୍ବେ ଜାମ୍ମୁ କାଶ୍ମୀର ପାଇଁ ପ୍ୟାକେଜ ଘୋଷଣା କରାଯାଇଥିଲା , ତ ନିଜ କାଶ୍ମୀର ପଣ୍ଡିତ ଭାଇ ଓ ଭଉଣୀମାନଙ୍କ ପାଇଁ କିଛି କରିବାକୁ ଏକ ଚେଷ୍ଟା କରାଯାଇଥିଲା । ଏବେ ମୁଁ ଖୁସି ଯେ ଶ୍ରୀନଗରରେ ଯେତେବେଳେ କିଛି ସମୟ ପରେ ମୁଁ ପହଂଚିବି ତ ବାନ୍ଦିପୁରା ଏବଂ ଗନ୍ଦରବଲରେ ବାଟରେ ରହିବା(ପଥପାର୍ଶ୍ଵ ସେବା ବ୍ୟବସ୍ଥା) ପାଇଁ ଏହି ବ୍ୟବସ୍ଥାର ସମ୍ପ୍ରସାରଣ କରିବା ଭଳି ଯୋଜନାର ଶିଳାନ୍ୟାସ ହେବାକୁ ଯାଉଛି । ପ୍ରଧାନମନ୍ତ୍ରୀ ପ୍ୟାକେଜ ମାଧ୍ୟମରେ କାଶ୍ମୀର ବିସ୍ଥାପିତଙ୍କ ଯେଉଁ ତିନି ହଜାର ପଦବୀରେ ନିଯୁକ୍ତି କରିବାର ପ୍ରତିଶ୍ରୁତି ଦିଆଯାଇଥିଲା , ତା ’ ଉପରେ ମଧ୍ୟ କାର୍ଯ୍ୟ ଆରମ୍ଭ କରାଯାଇ ସାରିଛି ।


    ଭାଇ ଓ ଭଉଣୀମାନେ , ଯେତେବେଳେ ଆମେ ସରକାରରେ ମେଂଟରେ ତ ବହୁତ କିଛି କଥା ହୋଇ ପାରି ନଥିଲା । ଆମେମାନେ ରାଜ୍ୟରେ ପଂଚାୟତ ନିର୍ବାଚନ ଉପରେ ବହୁତ ପ୍ରାଥମିକତା ଦେଇଥିଲୁ , କିନ୍ତୁ ସେତେବେଳେ ତାହା ସମ୍ଭବ ହୋଇପାରିଲା ନାହିଁ । ଏବେ କିଛିଦିନ ତଳେ ଏଠାରେ ହୋଇଥିବା ପଂଚାୟତ ନିର୍ବାଚନରେ ଯେଭଳିଭାବେ ଲୋକମାନେ ଭାଗ ନେଲେ । ହିଂସାର କୌଣସି ଘଟଣା ଘଟିଲା ନାହିଁ । 70 ପ୍ରତିଶତରୁ ଅଧିକ ମତଦାନ ହେଲା । ତାହା ନିଜକୁ ନିଜେ ହେଉଛି ଅଭୁତପୂର୍ବ । ଜାମ୍ମୁ-କାଶ୍ମୀରର ନାଗରିକ ଏଥିପାଇଁ ହେଉଛନ୍ତି ଅଭିନନ୍ଦନର ପାତ୍ର । ଏଠାକାର ପ୍ରଶାସନ ହେଉଛି ଅଭିନନ୍ଦନର ପାତ୍ର । ଏବେ ରାଜ୍ୟରେ ଆତଙ୍କବାଦକୁ ଦୃଢ ହସ୍ତରେ ମୁକାବିଲା କରାଯାଉଛି । ପୂର୍ବର ଅନେକ ପ୍ରକଳ୍ପରେ ମଧ୍ୟ ଦ୍ରୁତ ଗତି ଆସିଛି । ମୁଁ ବିଶ୍ୱାସ ଦେଉଛି କି ଗଣତନ୍ତ୍ରକୁ ସଶକ୍ତ କରିବା ପାଇଁ ଜାମ୍ମୁ- କାଶ୍ମୀରର ସନ୍ତୁଳିତ ବିକାଶ ପାଇଁ କୌଣସି ଅଭାବ କେବେ ବାକି ରହିବ ନାହିଁ ।


    ଭାଇ ଓ ଭଉଣୀମାନେ , କେନ୍ଦ୍ର ସରକାରଙ୍କ ପାଇଁ ଦେଶ ହିତ ଆଉ ଦେଶର ଲୋକମାନଙ୍କ ହିତ ଆମ ପାଇଁ ହେଉଛି ସର୍ବୋପରି । ଦୁଇ ଦିନ ପୂର୍ବେ ଯେଉଁ ବଜେଟ ଉପସ୍ଥାପନ କରାଯାଇଛି , ସେଥିରେ ସମସ୍ତଙ୍କର ସହିତ-ସମସ୍ତଙ୍କର ବିକାଶର ଆମର ସଂପଳ୍ପକୁ ଆହୁରି ସୁଦୃଢ଼ କରାଯାଇଛି । ଏହି ବଜେଟ ଗରିବ , କୃଷକ , ଶ୍ରମିକ , କର୍ମଚାରୀ , ବ୍ୟବସାୟୀ , ଯୁବକ ହୁଅନ୍ତୁ , ବୟସ୍କ ହୁଅନ୍ତୁ , ମହିଳା ହୁଅନ୍ତୁ , ଦଳିତ ହୁଅନ୍ତୁ , ଆଦିବାସୀ ହୁଅନ୍ତୁ , ପ୍ରତ୍ୟେକଙ୍କ ବିକାଶକୁ ଗତି ଦେବା ଭଳି ହୋଇଛି । ଦେଶର 70 ବର୍ଷର ଇତିହାସରେ ପ୍ରଥମ ଥର ଭାଜପା ସରକାର କୃଷକମାନଙ୍କ ପାଇଁ ଏକ ଏଭଳି ଐତିହାସିକ ଯୋଜନା ନେଇ କରି ଆସିଛନ୍ତି , ଯାହାର ପ୍ରଥମେ କଳ୍ପନା ମଧ୍ୟ କରାଯାଇ ପାରି ନଥିଲା ।


    ସାଥୀଗଣ , ଦେଶର 12 କୋଟିରୁ ଅଧିକ କ୍ଷୁଦ୍ର କୃଷକ ପରିବାର ଯେଉଁମାନଙ୍କ ପାଖରେ ପାଂଚ ଏକର ପର୍ଯ୍ୟନ୍ତ ଜମି ରହିଛି , ସେମାନଙ୍କୁ ଏବେ ପ୍ରତ୍ୟେକ ବର୍ଷ ଛଅ ହଜାର ଟଙ୍କା ସିଧା ବ୍ୟାଙ୍କ ଖାତାକୁ ପଠାଯିବ । ମୋଦୀ ଯେଉଁ ବ୍ୟାଙ୍କରେ ଖାତା ଖୋଲିବାର ଅଭିଯାନ ଚଲାଇଥିଲେ ତ ସେହି ସମୟରେ ନିଜକୁ ନିଜେ ବହୁତ ବଡ଼ ବିଶିଷ୍ଟ ଓ ବୁଦ୍ଧିମାନ ଭାବୁଥିବା ଲୋକମାନେ ତାହାକୁ ଉପହାସ କରି ଉଡ଼ାଇ ଦେଇଥିଲେ । ଥଟ୍ଟା ମଜାରେ ଉଡ଼ାଇବାରେ ଥକି ପଡ଼ି ନଥିଲେ । ଏବେ ଜଣା ପଡ଼ିଲା କି ଜନ-ଧନ ଖାତାର ଲାଭ କିପରି ପହଂଚିବାର ଅଛି । ଦୁଇ-ଦୁଇ ହଜାର ଟଙ୍କା ତିନୋଟି କିସ୍ତିରେ ଏହି ଟଙ୍କା କୃଷକମାନଙ୍କ ଖାତାରେ ଜମା ହେବ , ଯେଉଁଥିରୁ ପ୍ରଥମ କିସ୍ତି ଆଗାମୀ କିଛି ସମୟରେ ହିଁ କୃଷକଙ୍କ ଖାତାକୁ ଆସିଯିବ ।


    ସାଥୀଗଣ , ପିଏମ କିଷାନ ସମ୍ମାନ ନିଧି ଯୋଜନା ସଂକ୍ଷେପରେ କୁହାଯାଉଛି ପିଏମ୍ କିଷାନ୍ । ଏହି ଯୋଜନା ମାଧ୍ୟମରେ 75 ହଜାର କୋଟି ଟଙ୍କା ଶୁଣନ୍ତୁ , 75 ହଜାର କୋଟି ଟଙ୍କା , ପଂଚସ୍ତରୀ ହଜାର କୋଟି ଟଙ୍କା କୃଷକଙ୍କ ଖାତାରେ ସିଧାସଳଖ ପହଂଚିବ । କୌଣସି ମଧ୍ୟସ୍ଥି ନାହିଁ , କେହି ଦଲାଲ ନାହିଁ , ଏହାଦ୍ୱାରା କୋଟି କୋଟି କ୍ଷୁଦ୍ର ଚାଷୀ ଯେଉଁମାନଙ୍କୁ କେବେ ସରକାରୀ ସହାୟତା ମିଳି ନାହିଁ , ସେମାନଙ୍କୁ ସହାୟତା ମିଳିବ ।


    ସାଥୀଗଣ , ଏବେ ଆପଣ ହିଁ କହନ୍ତୁ ଯଦି ଆପଣ ଜଣେ ରୋଗୀ ତ ଆପଣ କ ’ ଣ ପସନ୍ଦ କରିବେ ଯେ ଆପଣ ପ୍ରତ୍ୟେକ ଛଅ ମାସରେ ରୋଗରେ ପଡ଼ନ୍ତୁ ଆଉ ଯେତେବେଳେ ଡାକ୍ତରଙ୍କ ପାଖକୁ ଯିବେ ତ ଡାକ୍ତର କିଛି ପୁଡ଼ିଆ ଧରାଇ ଦେବେ , ଇଂଜେକସନ୍ ଲଗାଇ ଦେବେ , ଆଉ ଟଙ୍କା ମାରିନେଇ ଯିବେ । ଏହି କ୍ରମ ଜୀବନ ସାରା ଚାଲୁ ରହୁ । ପ୍ରତ୍ୟେକ ଛଅ ମାସରେ ଡାକ୍ତରଙ୍କ ପାଖକୁ ଯିବା , ଅବା ପୁଣି ଆପଣ ଥରେ ରୋଗଗ୍ରସ୍ତ ହେବା ପରେ ଡାକ୍ତରଙ୍କ ପାଖକୁ ଯିବା ଓ ପରେ ଡାକ୍ତର ସେହି ରୋଗକୁ ମୂଳରୁ ଦୂର କରିବା ପାଇଁ ଚିକିତ୍ସା କରନ୍ତି । କାହା ପାଖକୁ ଯିବେ ଭାଇ ? ବାରମ୍ବାର ରୋଗରେ ପଡ଼ିବା , ଏଭଳି ଡାକ୍ତରଙ୍କ ପାଖକୁ ଯିବା , କି ଯେଉଁ ଲୋକ ମୂଳରୁ ରୋଗକୁ ସମାପ୍ତ କରିଦେବ ତାଙ୍କ ପାଖକୁ ଯିବା ? କାହା ପାଖକୁ ଯିବା ? ନିଶ୍ଚିତ ଭାବେ ଆପଣ ତାଙ୍କ ପାଖକୁ ଯିବେ ଯେଉଁ ଲୋକ ମୂଳରୁ ରୋଗକୁ ସମାପ୍ତ କରିଦେବ ସେହି ଡାକ୍ତରଙ୍କ ପାଖକୁ ଯିବେ । କିନ୍ତୁ ଆଜି ପର୍ଯ୍ୟନ୍ତ ଆମର ଏଠାରେ କୃଷକମାନଙ୍କ ପାଇଁ ପ୍ରଥମ ଥର ଚିକିତ୍ସା ଭଳି ବାଟକୁ ଗ୍ରହଣ କରାଯାଉଥିଲା । ରୋଗଗ୍ରସ୍ତ କରାଅ , ପୁଡ଼ିଆ ଧରାଇ ଦିଅ , ରୋଗଗ୍ରସ୍ତ କରାଅ , ପୁଡ଼ିଆ ଧରାଇ ଦିଅ । ଋଣ ଛାଡ଼ରେ କୃଷକଙ୍କର ଋଣ କେବେ ଶେଷ ହେଲା ନାହିଁ ଆଉ ନା ହିଁ ହେବ । ଆଉ ମଧ୍ୟସ୍ଥିଙ୍କ ପକେଟ ମୋଟା ହେବାରେ ଲାଗିଥିଲା । ମୁଁ ଆପଣମାନଙ୍କୁ ଏକ ଉଦାହରଣ ଦେବାକୁ ଚାହିଁବି କଂଗ୍ରେସ ଦଳ , 10 ବର୍ଷ ପୂର୍ବେ 2008-09 ନିର୍ବାଚନ ଜିତିବା ପାଇଁ କୃଷକମାନଙ୍କ ଋଣ ଛାଡ଼ର ଘୋଷଣା କରିଥିଲା । ଦେଶର କୃଷକମାନଙ୍କ ଉପରେ ସେ ସମୟରେ ଛଅ ଲକ୍ଷ କୋଟି ଟଙ୍କାର ଋଣ ଥିଲା , ଆଜିଠାରୁ ଦଶ ବର୍ଷ ପୂର୍ବର କଥା କହୁଛି । ଯେତେବେଳେ ରିମୋର୍ଟ କଣ୍ଟ୍ରୋଲବାଲା ସରକାର ଚାଲୁଥିଲା । ଛଅ ଲକ୍ଷ କୋଟି ଟଙ୍କାର ଋଣ ଥିଲା । ଛଅ ଲକ୍ଷ କୋଟି ଟଙ୍କାର ଋଣ ଛାଡ଼ ନାମରେ ନିର୍ବାଚନ ଲଢାଗଲା , କୃଷକମାନଙ୍କର ଭୋଟ ହାତେଇ ନିଆଗଲା , କୃଷକମାନଙ୍କ ଆଖିରେ ଧୂଳି ପକାଇ ଦେଲେ , କ୍ଷମତାରେ ବସିଗଲେ , ଆସିବା ପରେ କ ’ ଣ କଲେ । ଆପଣ ଆଶ୍ଚର୍ଯ୍ୟ ହୋଇଯିବେ ଭାଇମାନେ । ଛଅ ଲକ୍ଷ କୋଟି ଟଙ୍କାର ଋଣ ଥିଲା , ଛାଡ଼ କଲେ ମାତ୍ର 52 ହଜାର କୋଟି ଟଙ୍କା । କଥା ଥିଲା ଛଅ ଲକ୍ଷ କୋଟି ଟଙ୍କାର ଋଣ ଛାଡ଼ କରିବା ପାଇଁ । କୃଷକମାନଙ୍କୁ ଧୋକା ଦେଲେ , କେବଳ 52 ହଜାର କୋଟି । ଆଉ ଯେତେବେଳେ ସିଏଜି ଯାଂଚ କଲେ ତ ସେଥିରେ ମଧ୍ୟ 30-35 ଲକ୍ଷ ଲୋକ ଏପରି ମିଳିଲେ , ଯେଉଁମାନେ ଋଣ ଛାଡ଼ର ହକଦାର ନଥିଲେ । ଆପଣ ଏବେ ମୋତେ କୁହନ୍ତୁ , ଏହି 30-35 ଲକ୍ଷ ଲୋକ ସେ କେଉଁମାନେ ଥିଲେ , ତାହା କେଉଁ ପଂଝା ଥିଲା , ଯାହା ରାଜକୋଷ ଖାଲି କରିଦେଲା ? ସେହି ଟଙ୍କା କୁଆଡ଼େ ଗଲା ? ଏହା ମୋର କହିବାର ଆବଶ୍ୟକତା ନାହିଁ , କାରଣ ଦେଶର ନାମୀଦାମୀ ଲୋକଙ୍କ ଦାଗୀ ଟ୍ରାକ୍ ରେକର୍ଡ ବିଷୟରେ ଦେଶର ସାଧାରଣ ଜନତା ଭଲ ଭାବେ ଜାଣନ୍ତି । ଦେଶ ଏହା ମଧ୍ୟ ଜାଣିଛି କି ଯେଉଁମାନଙ୍କର ସେତେବେଳେ ଋଣ ଛାଡ଼ ହୋଇଥିଲା , ସେମାନେ ମଧ୍ୟ ପୁଣି ଥରେ ଋଣଗ୍ରସ୍ତ ହୋଇଗଲେ , ଋଣରେ ବୁଡ଼ିଗଲେ । ଏବେ ଯେତେବେଳେ 10 ବର୍ଷ ପୂରଣ ହୋଇଗଲା , ତ ପୁଣି ଋଣ ଛାଡ଼ର ସ୍ୱର କଂଗ୍ରେସ ଦଳ ଉଠାଇବାକୁ ଆରମ୍ଭ କରି ଦେଇଛି । ନିର୍ବାଚନ ଆସିଥାଏ , ଆଉ ସେମାନଙ୍କୁ ଋଣ ଛାଡ଼ର ଜ୍ୱର ଆସିଥାଏ , କାରଣ ଏହା ହେଉଛି ଏଭଳି ଜଡ଼ିବୁଟି ଯାହା ସେମାନଙ୍କ ପାଖରେ ଥିଲା କି ସାଧାସିଧା କୃଷକଙ୍କ ଆଖିରେ ଧୂଳି ପକାଇ ନିର୍ବାଚନ କରାଇ ନିଅ , ପରେ ସେମାନଙ୍କୁ ଛାଡ଼ି ଦିଅ , କିନ୍ତୁ ପୁଣିଥରେ କଂଗ୍ରେସର ଏହି ସତ୍ୟତା ସାମ୍ନାକୁ ଆସୁଛି ।


    ଏବେ ଆପଣ ଦେଖନ୍ତୁ ବିଗତ ଦିନରେ କ ’ ଣ ହେଲା । ଏବେ ଏବେ ମଧ୍ୟପ୍ରଦେଶରେ କଂଗ୍ରେସ ସରକାର ଗଠନ ହୋଇଛି । ସେଠାରେ କଲେ କ ’ ଣ ? କୃଷକଙ୍କର ଋଣଛାଡ଼ ଉପରେ ନିର୍ବାଚନ ଲଢ଼ିଲେ , ମଧ୍ୟପ୍ରଦେଶରେ ଏଭଳି କୃଷକଙ୍କ ଋଣ ଛାଡ଼ ହେଉଛି , ଯେଉଁମାନଙ୍କ ଉପରେ କେବେ ଋଣ ହିଁ ନଥିଲା । ଆଉ ଯାହାଙ୍କ ଉପରେ ଋଣ ରହିଛି ସେମାନଙ୍କୁ କେତେ ଟଙ୍କାର ଚେକ୍ ମିଳିଛି । ଆପଣ ଜାଣି ଆଶ୍ଚର୍ଯ୍ୟ ହୋଇଯିବେ । 13 ଟଙ୍କାର ଋଣଛାଡ଼ ହୋଇଛି , 13 ଟଙ୍କା । ରାଜସ୍ଥାନରେ ସରକାର ଆସୁ-ଆସୁ ହିଁ ହାତ ଉପରକୁ ଟେକି ଦେଲେ । ସାଥୀଗଣ , ଏମାନଙ୍କର ନୀତି ଏବଂ ଚରିତ୍ର କୃଷକମାନଙ୍କୁ ଋଣମୁକ୍ତ କରିବା ପାଇଁ କେବେ ହେଲେ ମଧ୍ୟ ନଥିଲା । କୃଷକମାନଙ୍କ ନାଁରେ ମଧ୍ୟସ୍ଥିଙ୍କର ପେଟ ଭରିବା , ପକେଟ ଭରିବା , ଏହି ଧାରା ଚାଲି ଆସିଛି । ଗୋଟିଏ କ୍ଷଣ ପାଇଁ ମାନିନିଅନ୍ତୁ କି ସଚ୍ଚୋଟତାର ସହିତ କୃଷକମାନଙ୍କୁ ଋଣଛାଡ଼ କରାଯିବ , ତେବେ ମଧ୍ୟ କ ’ ଣ ସ୍ଥିତି ରହିବ , ଏମାନେ ସଚ୍ଚୋଟତାର ସହିତ କାର୍ଯ୍ୟ କରିବାବାଲା ନୁହଁନ୍ତି , ପୁଣି ମଧ୍ୟ ଚାଲ ମାତା ବୈଷ୍ଣୋଦେବୀଙ୍କ ପାଦ ତଳେ ବସିଛେ , ତ ଆମେ ପୁଣିଥରେ ଚିନ୍ତା କରିବା କି ଚାଲ , ସଚ୍ଚୋଟତାର ସହିତ କରିବା , ଏହାର ଲାଭ କାହାକୁ ମିଳିବ , ମୁଁ ଆପଣମାନଙ୍କୁ ବୁଝାଇବାକୁ ଚାହୁଁଛି । ଯଦି କର୍ଣ୍ଣାଟକରେ ସେମାନେ ଯେଉଁ ଋଣଛାଡ଼ର ପ୍ରତିଶୃତି ଦେଇଛନ୍ତି ଯଦି ତାହାର ଶତ ପ୍ରତିଶତ ଲାଗୁ କରିବେ , ଆଉ ବାସ୍ତବରେ ସଚ୍ଚୋଟତାର ସହିତ କରିବେ , ତେବେ ମଧ୍ୟ ଏହାର ଲାଭ ଶହେ କୃଷକମାନଙ୍କ ମଧ୍ୟରୁ 30-40 ରୁ ଅଧିକ କୃଷକଙ୍କୁ ମିଳିବ ନାହିଁ । 100ରୁ 30-40 ଆଉ ସେଥିରେ କେତେ ବେଇମାନ ପ୍ରବେଶ କରିଯିବେ , ତାହା ହେଉଛି ଭିନ୍ନ । ସେହିପରି ରାଜସ୍ଥାନରେ ମଧ୍ୟ ଯଦି ଏହି ଋଣଛାଡ଼ର ପ୍ରତିଶୃତି ସଚ୍ଚୋଟତାର ସହ ପୂରଣ କରିବେ , ତେବେ ମଧ୍ୟ ରାଜସ୍ଥାନରେ ଶହେରୁ 20-30ଙ୍କୁ ହିଁ ଲାଭ ମିଳିବ , ଅଧିକଙ୍କୁ ଲାଭ ମିଳିବ ନାହିଁ । ଯଦି ପଞ୍ଜାବରେ ତାଙ୍କ ସରକାର ଅଛନ୍ତି , ସେଠାରେ ମଧ୍ୟ ଯଦି ଏହି ସଚ୍ଚୋଟତାର ସହିତ ସେମାନେ ଯାହା କହିଛନ୍ତି , ତାକୁ ଲାଗୁ କରିବେ ତେବେ ମଧ୍ୟ 100ରୁ 20-30 ଜଣଙ୍କୁ ହିଁ ଲାଭ ମିଳିବ । ଅଧିକଙ୍କୁ ଲାଭ ମିଳିବ ନାହିଁ । 2008ରେ ତାଙ୍କର ଋଣ ଛାଡ଼ର ଲାଭ ମଧ୍ୟ ତ ହାରାହାରି 20-30 ଲୋକଙ୍କୁ ହିଁ ମିଳିଛି ଅର୍ଥାତ କଂଗ୍ରେସର ଋଣଛାଡ଼ ସବୁବେଳେ 70-80 ପ୍ରତିଶତ ଲୋକ ସେଥିରୁ ବାଦ ପଡ଼ୁଥିବା କୃଷକ ସେହି କୃଷକଙ୍କ କ ’ ଣ ପାପ ଥିଲା , ସେ ଗରିବ କୃଷକଙ୍କର କ ’ ଣ ପାପ ଥିଲା , ଯେଉଁମାନେ ବ୍ୟାଙ୍କର ଦରଜା ପର୍ଯ୍ୟନ୍ତ ଯାଇ ପାରିଲେ ନାହିଁ । ସେହି କୃଷକମାନଙ୍କର କ ’ ଣ ପାପ ଥିଲା ? କେବଳ ତାଙ୍କ ଆଖପାଖରେ ଯେଉଁ ବଡ଼-ବଡ଼ ଲୋକ ସେମାନଙ୍କ ପାଇଁ ହିଁ ଯୋଜନା ତିଆରି ହେଉଥିଲା , ଆମେ ଯେଉଁ ଯୋଜନା ନେଇକରି ଆସିଛୁ , ତାହାର ଲାଭ ସାରା ଦେଶର 12 କୋଟି କୃଷକ ପରିବାରଙ୍କୁ ମିଳିବ । ଅର୍ଥାତ 100ରୁ 90-95 କୃଷକ ପ୍ରତ୍ୟେକ ଗାଁରେ ଏହାର ଦାବିଦାର ପାଲଟିବେ । ଆପଣମାନେ କଳ୍ପନା କରିଛନ୍ତି ? ସାଥୀଗଣ , ଏହା ହେଉଛି ସେମାନଙ୍କ ନିରାଶାର ଦ୍ୱିତୀୟ ସବୁଠାରୁ ବଡ଼ କାରଣ । ଆପଣମାନେ ଦେଖିଥିବେ , ଯେତେବେଳେ ଆମ ଅର୍ଥମନ୍ତ୍ରୀ ବଜେଟ ପାଠ କରୁଥିଲେ , ତ ବିରୋଧିଙ୍କ ଚେହେରା କିପରି ଥିଲା , ସବୁକିଛି ଲଟକି ଯାଇଥିଲା , ହୋଶ୍ ଉଡ଼ିଯାଇଥିଲା । କାରଣ ଗୋଟିଏ ଗୋଟିଏ ପଇସାର ଉପଯୋଗ , ଜନହିତରେ ଉପଯୋଗ , ସାଧାରଣ ମଣିଷର କଲ୍ୟାଣରେ ଉପଯୋଗ , ଏହା ସେମାନେ କେବେ ମଧ୍ୟ ଚିନ୍ତା କରି ନଥିଲେ , ନା ଶିଖିଛନ୍ତି , ନା କରିଛନ୍ତି । ଗୋଟିଏ ପଟେ ତ ଋଣଛାଡ଼ରୁ ମିଳିବାକୁ ଥିବା ଋଣ ଚାଲିଯିବ , ମଧ୍ୟସ୍ଥିଙ୍କର ଦେକାନ ବନ୍ଦ ହୋଇଗଲା , ଆଉ ଅନ୍ୟପଟେ ସେମାନଙ୍କର ନିର୍ବାଚନ ବେଲୁନର ହାୱା ବାହାରିଗଲା । ଋଣଛାଡ଼ ଦ୍ୱାରା ଏହି କ୍ଷମତାକୁ ଫେରିବାର କଂଗ୍ରେସର ଦଶ ବର୍ଷିଆ ଯୋଜନାରୁ ଏବେ କୃଷକ ସଚେତନ ହୋଇ ସାରିଛନ୍ତି ।


    ଭାଇ ଓ ଭଉଣୀମାନେ , ମୁଁ ଆପଣମାନଙ୍କୁ କହିବାକୁ ଚାହିଁବି କି ପଅରଦିନ ବଜେଟରେ ଘୋଷଣା କରାଯାଇଥିବା ପିଏମ୍ କିଷାନ ସମ୍ମାନ ଯୋଜନା ର ଲାଭ କେବଳ ଥରେ ନୁହେଁ , ଏହା ଥରକର ଯୋଜନା ନୁହେଁ । ଏହା ପ୍ରତ୍ୟେକ ବର୍ଷ ମିଳିବ । ଆଉ ଏହା ତ ପ୍ରତ୍ୟେକ ବର୍ଷ.. ଆଉ ସେମାନଙ୍କର କ ’ ଣ ଥିଲା , 10 ବର୍ଷ ପରେ , ଆପଣ ଦେଖନ୍ତୁ ହିସାବ କିତାବ ଟିକେ , 10 ବର୍ଷରେ ଥରେ , 50-60 ହଜାର କୋଟି ଟଙ୍କା ଋଣ ଛାଡ଼ କରି 10 ବର୍ଷ ପର୍ଯ୍ୟନ୍ତ ନିଜକୁ ନିଜେ କୃଷକଙ୍କ ମସିହା ବୋଲି ଭାବୁଥିଲେ । ଭାଜପା ସରକାର ଯେଉଁ ଯୋଜନା ପ୍ରସ୍ତୁତ କରିଛନ୍ତି , ଯଦି ତାକୁ ଆଗାମୀ 10 ବର୍ଷ ପର୍ଯ୍ୟନ୍ତ ହିସାବ କରି ଦେଖାଯାଏ ତ ଆଗାମୀ 10 ବର୍ଷରେ ଏହି ପିଏମ୍ କିଷାନ୍ ଯୋଜନା ଅଧୀନରେ ଯାହା ପ୍ରତ୍ୟେକ ବର୍ଷ କୃଷକଙ୍କ ଖାତାକୁ 6 ହଜାର ଟଙ୍କା ଯିବାର ଅଛି , ତାକୁ ଯଦି ଆମେ 10 ବର୍ଷର ହିସାବ କରିବା , ତ ସାଢ଼େ ସାତ ଲକ୍ଷ କୋଟି ଟଙ୍କା କୃଷକଙ୍କ ଖାତାରେ ଜମା ହେବ ।


    ସାଥୀଗଣ , ପିଏମ୍ କିଷାନ ସମୃଦ୍ଧି ଯୋଜନା ବିଗତ ସାଢ଼େ ଚାରି ବର୍ଷ ଧରି କୃଷକମାନଙ୍କ ସ୍ଥିତିକୁ ସୁଧାରିବା ପାଇଁ କରାଯାଉଥିବା ପ୍ରୟାସର ହେଉଛି ଏକ ବଡ଼ ସୋପାନ । ମଞ୍ଜିଠାରୁ ବଜାର ପର୍ଯ୍ୟନ୍ତ ଅନେକ ପ୍ରୟାସ ନିରନ୍ତର କରାଯାଉଛି । ଚାଷବାସରେ ହେଉଥିବା ଖର୍ଚ୍ଚ କମ୍ କରିବାର ପ୍ରୟାସ ସହିତ କୃଷକମାନଙ୍କର ଉତ୍ପାଦନକୁ ଉଚିତ ମୂଲ୍ୟ ମିଳୁ , ଏଥିପାଇଁ ମଧ୍ୟ ଅନେକ ପ୍ରୟାସ କରାଯାଇଛି । ଇଏ ହେଉଛି ଆମ ସରକାର ଯିଏ ଏମଏସପି ଉପରେ କୃଷକମାନଙ୍କର ବହୁବର୍ଷ ପୁରୁଣା ଦାବିକୁ ପୂରଣ କରିଛନ୍ତି । ରବି ଏବଂ ଖରିଫର 22ଟି ଫସଲର ସର୍ବନିମ୍ନ ସହାୟକ ମୂଲ୍ୟ ଦେଢ଼ଗୁଣରୁ ଅଧିକ ସ୍ଥିର କରାଯାଇଛି । ଏବେ ରାଜ୍ୟ ସରକାରଙ୍କୁ ଏହି କଥା ପାଇଁ ପ୍ରୋତ୍ସାହିତ କରାଯାଉଛି କି ଏହି ସହାୟକ ମୂଲ୍ୟ କୃଷକମାନଙ୍କ ପର୍ଯ୍ୟନ୍ତ ପହଂଚୁ ।


    ସାଥୀଗଣ , ଏହି ବଜେଟରେ ଜୟ କିଷାନଙ୍କ ସହିତ ଜୟ ଜବାନଙ୍କ ପାଇଁ ମଧ୍ୟ ବହୁତ ବଡ଼ ନିଷ୍ପତ୍ତି ନିଆଯାଇଛି । ଜାମ୍ମୁ ତ ହେଉଛି ଡୋଗରା ପରମ୍ପରା , ଶୌର୍ଯ୍ୟର ଭୂମି । ମୁଁ ଜାମ୍ମୁ କାଶ୍ମୀରର ହଜାର ହଜାର ସୈନିକ ପରିବାରଙ୍କୁ ଅଭିନନ୍ଦନ ଜଣାଇବାକୁ ଚାହୁଁଛି , କାରଣ ଦେଶର ପ୍ରତିରକ୍ଷା ବଜେଟ ତିନି ଲକ୍ଷ କୋଟି ଟଙ୍କାକୁ ଅତିକ୍ରମ କରିଯାଇଛି । ଏହାଦ୍ୱାରା ଆମର ସୁରକ୍ଷା ପ୍ରସ୍ତୁତି ତ ସୁଦୃଢ଼ ହେବ ହିଁ , ଆମର ଜବାନମାନଙ୍କୁ ମଧ୍ୟ ଲାଭ ମିଳିବ ।


    ଭାଇ ଓ ଭଉଣୀମାନେ , ଦେଶ ଏହି କଥାର ମଧ୍ୟ ସାକ୍ଷୀ ରହିଛି କି କିପରି ଚାରି ଦଶକ ଧରି ‘ ଗୋଟିଏ ପାହ୍ୟା- ଗୋଟିଏ ପେନସନ ’ ( ୱାନ ର୍ୟାଙ୍କ- ୱାନ ପେନସନ)ର ପ୍ରସଙ୍ଗ ଲଟକି ରହିଥିଲା । ଉଦ୍ଦେଶ୍ୟରେ କ ’ ଣ ପ୍ରଭେଦ ଥାଏ ଏହାର ଅନୁମାନ ଏହି କଥାରୁ ଲଗାଯାଇ ପାରିବ କି କଂଗ୍ରେସ ସରକାର ‘ ଗୋଟିଏ ପାହ୍ୟା- ଗୋଟିଏ ପେନସନ ’ (ୱାନ ରେଙ୍କ- ୱାନ ପେନସନ) ପାଇଁ 2014ରେ ଏଭଳି ହିଁ ପରିସଂଖ୍ୟାନ ବଜେଟରେ ଦେଇଯାଇଥିଲେ , 500କୋଟିର , ଯେତେବେଳେ କି କେନ୍ଦ୍ରର ଭାଜପା ସରକାର ଏଥିପାଇଁ ଏ ପର୍ଯ୍ୟନ୍ତ 35 ହଜାର କୋଟି ଟଙ୍କାରୁ ଅଧିକ ଆବଂଟିତ କରିସାରିଛନ୍ତି । ସେମାନେ କେତେ ମିଛ କହୁଥିଲେ । 500 କୋଟିରେ ଘୋଷଣା କରୁଥିଲେ , ଆବଶ୍ୟକତା ଥିଲା 35 ହଜାର କୋଟି ଟଙ୍କାର । କିନ୍ତୁ ସେନାର ଜବାନଙ୍କ ଆଖିରେ ଧୂଳି ପକାଇବାରେ ସେମାନଙ୍କୁ କୌଣସି ଲଜ୍ୟା ଲାଗିଲା ନାହିଁ । ଏଥିରେ ମଧ୍ୟ ପ୍ରାୟ 11 ହଜାର କୋଟି ଟଙ୍କାତ ହେଉଛି ବକେୟା ରାଶି , ଯାହା ଦେଶର ସୈନିକ ପରିବାରଙ୍କ ଖାତାରେ ପହଂଚି ସାରିଛି ।


    ସାଥୀଗଣ , ଆଜି ଜାମ୍ମୁ- କାଶ୍ମୀର ପୁଲିସ ହୁଅନ୍ତୁ , ଆମର କେନ୍ଦ୍ରୀୟ ବଳର ଜବାନ ହୁଅନ୍ତୁ , କଠିନ ପରିସ୍ଥିତରେ ମଧ୍ୟ ଦେଶ ଏବଂ ଶାନ୍ତିର ଶତ୍ରୁଙ୍କ ସହିତ ଲଢେଇ କରୁଛନ୍ତି । ମୁଁ ଶହୀଦ ନଜିର ଅହମ୍ବଦ ବାନୀ , ଶହୀଦ ଔରଙ୍ଗଜେବ , ଇମତିଆଜ ଅହମ୍ମଦ ମୀରଙ୍କ ଭଳି ଅନେକ ବାହାଦୂର ସାଥୀଙ୍କୁ ଆଦରର ସହିତ ଶ୍ରଦ୍ଧାସୁମନ ଅର୍ପଣ କରୁଛି । ମୁଁ ପ୍ରତ୍ୟେକ ଶହୀଦ ପରିବାରକୁ ବିଶ୍ୱାସ ଦେବାକୁ ଚାହୁଁଛି କି ଦେଶର ସରକାର ଆପଣଙ୍କ ସହିତ ପ୍ରତ୍ୟେକ ପାଦରେ ଠିଆ ହୋଇ ରହିବେ । ମୁଁ ସୀମାରେ ଗୁଳିର ସାମ୍ନା କରୁଥିବା ପରିବାରଙ୍କୁ ମଧ୍ୟ ଆଶ୍ୱାସ୍ତ କରୁଛି କି ସେମାନଙ୍କ ସୁରକ୍ଷା ପାଇଁ ଯଥା ସମ୍ଭବ ପ୍ରୟାସ କରାଯାଉଛି । ଗୋଟିଏ ପଟେ ଶତ୍ରୁଙ୍କୁ କଡ଼ା ଜବାବ ଦିଆଯାଉଛି , ସେହିପରି ଅନ୍ୟପକ୍ଷରେ ସୀମା ଆରପଟେ 14 ହଜାର ବଙ୍କର ନିର୍ମାଣ କରାଯାଉଛି , ଫଳରେ ଆପଣ ସମସ୍ତେ ସୁରକ୍ଷିତ ରହି ପାରିବେ ।


    ଭାଇ ଓ ଭଉଣୀମାନେ , ଦେଶର ସୁରକ୍ଷା ଆଉ ଦେଶବାସୀଙ୍କର ଜୀବନ ଶୋ ÷ ଳୀକୁ ଉପରକୁ ଉଠାଇବା ପାଇଁ ନୂତନ ଭାରତର ନିର୍ମାଣ ପାଇଁ କେନ୍ଦ୍ର ସରକାର ସଂମ୍ପୂର୍ଣ୍ଣ ଭାବେ ସମର୍ପିତ ଅଟନ୍ତି । ଆପଣ ସମସ୍ତଙ୍କ ସହଯୋଗରେ ନୂତନ ଭାରତ ସକ୍ଷମ ମଧ୍ୟ ହେବ ଆଉ ସୁରକ୍ଷିତ ମଧ୍ୟ ହେବ । ପୁଣି ଥରେ ବିକାଶର ସମସ୍ତ ପ୍ରକଳ୍ପ ପାଇଁ ମୁଁ ଆପଣ ସମସ୍ତଙ୍କୁ ବହୁତ- ବହୁତ ଅଭିନନ୍ଦନ ଜଣାଉଛି । ମୋ ସହିତ ସଂମ୍ପୂର୍ଣ୍ଣ ଶକ୍ତି ସହିତ କୁହନ୍ତୁ-


    ଭାରତ ମାତା କୀ ଜୟ!


    ଭାରତ ମାତା କୀ ଜୟ!


    ଭାରତ ମାତା କୀ ଜୟ!


    ବହୁତ ବହୁତ ଧନ୍ୟବାଦ ।

    
    
    (Release ID: 1562638) Visitor Counter : 27