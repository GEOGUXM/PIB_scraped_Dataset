      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଏନଡିଏମଏ ଦ୍ୱାରା ନ୍ୟୁ ମାଙ୍ଗାଲୋରରେ ସିବିଆରଏନ ବିପତ୍ତି ସଂପର୍କିତ ତାଲିମ କାର୍ଯ୍ୟକ୍ରମ
      Posted On: 11 FEB 2019 4:59PM by PIB Bhubaneshwar


    ଜାତୀୟ ବିପର୍ଯ୍ୟୟ ପ୍ରଶମନ ପ୍ରାଧିକରଣ ( NDMA ) ତରଫରୁ ନ୍ୟୁ ମାଙ୍ଗାଲୋର ପୋର୍ଟ ଟ୍ରଷ୍ଟ , ମାଙ୍ଗାଲୋରଠାରେ ଏକ ତାଲିମ କାର୍ଯ୍ୟକ୍ରମ ଆୟୋଜନ ହୋଇଛି । ଏହି ପାଞ୍ଚଦିନିଆ କାର୍ଯ୍ୟକ୍ରମର ଲକ୍ଷ୍ୟ ହେଲା ବନ୍ଦର ଗୁଡିକରେ ସିବିଆରଏନ ବିପଦକାଳୀନ ସ୍ଥିତିର ମୁକାବିଲା ପାଇଁ ସିପୋର୍ଟ ଇମରଜେନ୍ସି ହ୍ୟାଣ୍ଡଲର ( SEH )ର ପ୍ରସ୍ତୁତି ବଢାଇବା ।


    ଏହି ସିରିଜର ଏହା ପ୍ରଥମ କାର୍ଯ୍ୟକ୍ରମ ଯାହା ଦେଶର ବିଭିନ୍ନ ବନ୍ଦରରେ ଆୟୋଜିତ ହେବ । ସ୍ୱତନ୍ତ୍ର ପ୍ରଶିକ୍ଷିତ ଦଳ ଆସି ପହଞ୍ଚିବା ପର୍ଯ୍ୟନ୍ତ ସାହାଯ୍ୟ ପାଇଁ ପ୍ରସ୍ତୁତ ରହିବାକୁ ଏସଇଏଚଗୁଡିକୁ ପ୍ରେରିତ କରିବା ଏହି କାର୍ଯ୍ୟକ୍ରମର ଉଦ୍ଦେଶ୍ୟ । ସିବିଆରଏନ ବିପଦକାଳୀନ ସ୍ଥିତି ରସାୟନ , ଜୈବିକ , ରେଡିଓଲଜିକାଲ ଓ ଆଣବିକ ସାମଗ୍ରୀ ବ୍ୟବହାର ଦ୍ୱାରା ସୃଷ୍ଟ ବିପଦ ସହ ସଂପର୍କିତ ।


    ଏହି ତାଲିମ କାର୍ଯ୍ୟକ୍ରମ ଭାରତୀୟ ବନ୍ଦର ସଂଘ ( IPA ) , ଇନଷ୍ଟିଚ୍ୟୁଟ ଅଫ ନ୍ୟୁକ୍ଲିୟର ମେଡିସିନ ଆଣ୍ଡ ଆଲାଏଡ ସାଇନ୍ସେସ ଓ ଜାତୀୟ ବିପର୍ଯ୍ୟୟ ପ୍ରଶମନ ବଳ ସହଯୋଗରେ ଆୟୋଜିତ ହେଉଛି । ଏହି ତାଲିମ କାର୍ଯ୍ୟକ୍ରମ ଯେକୌଣସି ସିବିଆରଏନ ବିପଦକାଳୀନ ସ୍ଥିତିକୁ ମୁକାବିଲା କରିବାରେ ଏସଇଏଚକୁ ସକ୍ଷମ କରି ବନ୍ଦରଗୁଡ଼ିକରେ ସିବିଆରଏନ ସୁରକ୍ଷା ବୃଦ୍ଧି କରିବ ।


    ଏହି କାର୍ଯ୍ୟକ୍ରମରେ ବକ୍ତୃତା ସାଙ୍ଗକୁ କ୍ଷେତ୍ର ତାଲିମ ଓ ବ୍ୟକ୍ତିଗତ ସୁରକ୍ଷା ଉପକରଣ ( PPE ) ଉପଯୋଗ ଏବଂ ଅନୁସନ୍ଧାନ ଓ ପରିଶୋଧନର ପ୍ରଦର୍ଶନ ସାମିଲ ରହିଛି । କାର୍ଯ୍ୟକ୍ରମରେ ଏସଇଏଚକୁ ପ୍ରାଥମିକ ଚିକିତ୍ସା ସହାୟତା ଓ ପ୍ରାରମ୍ଭିକ ମନୋବୈଜ୍ଞାନିକ ଓ ସାମାଜିକ ସହାୟତା ପ୍ରଦାନ କରିବାକୁ ସକ୍ଷମ କରାଯିବ । ଭାବା ଆଣବିକ ଗବେଷଣା କେନ୍ଦ୍ର ( BARC ) ତଥା ପ୍ରତିରକ୍ଷା ଅନୁସନ୍ଧାନ ଓ ବିକାଶ ପ୍ରତିଷ୍ଠାନ ( DRDO )ର ବିଶେଷଜ୍ଞମାନେ ଏହି ଅବସରରେ ପ୍ରଶିକ୍ଷଣ ଦେବେ । ବନ୍ଦର ପରିଚାଳନା ଓ ରକ୍ଷଣାବେକ୍ଷଣ ସହ ସଂପୃକ୍ତ ବିଭିନ୍ନ ଏଜେନ୍ସିର ପ୍ରତିନିଧିତ୍ୱ କରୁଥିବା ପ୍ରାୟ 50 ଜଣଙ୍କୁ ଏହି କାର୍ଯ୍ୟକ୍ରମ ମାଧ୍ୟମରେ ସିବିଆରଏନ ବିପଦକାଳୀନ ସ୍ଥିତିର ବିଭିନ୍ନ ଦିଗ ସଂପର୍କରେ ପ୍ରଶିକ୍ଷିତ କରାଯିବ । ଆଉ 150 କର୍ମଚାରୀଙ୍କୁ ଏ ସଂପର୍କରେ ଅର୍ଦ୍ଧଦିବସୀୟ କାର୍ଯ୍ୟକ୍ରମରେ ତାଲିମ ପ୍ରଦାନ କରାଯିବ ।


    *************

    
    
    (Release ID: 1564048) Visitor Counter : 13