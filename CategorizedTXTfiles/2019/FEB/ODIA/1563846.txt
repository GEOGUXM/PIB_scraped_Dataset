      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଦକ୍ଷତା ବିକାଶ ଏବଂ ଉଦ୍ୟମିତା ମନ୍ତ୍ରଣାଳୟ ଦ୍ୱାରା ରାଜପଥ ପ୍ରକଳ୍ପର 6 କ୍ଷେତ୍ରରେ 82 ହଜାରଙ୍କୁ ପ୍ରଶିକ୍ଷଣ
      • ବିଦ୍ୟୁତ ଯାନ ବ୍ୟବହାରକୁ ସରକାରଙ୍କ ପ୍ରୋତ୍ସାହନ
      • ଦେଶରେ ଚଳାଚଳ କରୁଛି 3.14 ଲକ୍ଷ ବିଦ୍ୟୁତ ଯାନ
      Posted On: 11 FEB 2019 4:38PM by PIB Bhubaneshwar


    ସଡ଼କ ପରିବହନ , ରାଜମାର୍ଗ , ଜାହାଜ ଚଳାଚଳ ଏବଂ ସାର ଓ ରସାୟନ ରାଷ୍ଟ୍ରମନ୍ତ୍ରୀ ମନସୁଖ ମାଣ୍ଡଭୀୟ ଗତ ସପ୍ତାହରେ ଏକ ଲିଖିତ ଉତ୍ତରରେ ଲୋକସଭାରେ ସୂଚନା ଦେଇଥିଲେ ଯେ , ରାଜପଥ କ୍ଷେତ୍ରରେ ନିର୍ମାଣ ଶ୍ରମିକମାନଙ୍କୁ ପ୍ରଶିକ୍ଷଣ ଦେବା ନିମନ୍ତେ Recognition of Prior Learning ଯୋଜନାରେ ସଡ଼କ ପରିବହନ ଓ ରାଜମାର୍ଗ ମନ୍ତ୍ରଣାଳୟ ଦକ୍ଷତା ବିକାଶ କାର୍ଯ୍ୟକ୍ରମ ଆରମ୍ଭ କରିଛି । ଦକ୍ଷତା ବିକାଶ ଏବଂ ଉଦ୍ୟମିତା ମନ୍ତ୍ରଣାଳୟ ଦ୍ୱାରା ଏହି ଯୋଜନା ଲାଗୁ କରାଯାଇଛି ଏବଂ ମନ୍ତ୍ରଣାଳୟ ପକ୍ଷରୁ ଏହାର ନିୟମାବଳୀ ପ୍ରକାଶ ପାଇଛି । ନିୟମାବଳୀ ଅନୁସାରେ ଶହେ କୋଟି ଟଙ୍କାରୁ ଅଧିକ ମୂଲ୍ୟର ରାଜପଥ ପ୍ରକଳ୍ପରେ ନିୟୋଜିତ ହେବାକୁ ଥିବା ଶ୍ରମିକମାନଙ୍କୁ ପ୍ରଶିକ୍ଷଣ ପ୍ରଦାନ କରାଯିବ । ଏହି ଯୋଜନାରେ ଏ ପର୍ଯ୍ୟନ୍ତ 95 ହଜାର ଶ୍ରମିକ ପ୍ରଶିକ୍ଷଣ ପାଇଁ ପଞ୍ଜିକୃତ ହୋଇଛନ୍ତି ଏବଂ 82 ହଜାରଙ୍କୁ 6ଟି ଟ୍ରେଡରେ ପ୍ରଶିକ୍ଷଣ ପ୍ରଦାନ କରାଯାଇଛି ।


    ଅନ୍ୟ ଏକ ଲିଖିତ ଉତ୍ତରରେ ଶ୍ରୀ ମାଣ୍ଡଭୀୟ ସୂଚନା ଦେଇଛନ୍ତି ଯେ , ସଡ଼କ ନିର୍ମାଣରେ ରବରକୁ ମୋଡି ଫାୟର ଭାବେ ବ୍ୟବହାର କରାଯାଉଛି । ଇଣ୍ଡିଆନ ରୋଡ କଂଗ୍ରେସ ( IRC )ର ନିୟମାବଳୀ ଅନୁଯାୟୀ ଏମ୍ଓଆରଟିଏଚ ଏବଂ ଏନଏଚଏଆଇ ସଡ଼କ ନିର୍ମାଣରେ ରବର ପିଚୁ ବ୍ୟବହାର କରୁଛନ୍ତି , ଯାହାକି ସଡ଼କର ମାନରେ ଉନ୍ନତି କରିବ । ଦେଶରେ ଏବେ 3.14 ଲକ୍ଷ ବିଦ୍ୟୁତ ଚାଳିତ ଯାନ ଚଳାଚଳ କରୁଥିବା ମଧ୍ୟ ସେ ସୂଚନା ଦେଇଥିଲେ । ସରକାର ବିଦ୍ୟୁତ ଚାଳିତ ଯାନ ବ୍ୟବହାର କରିବାକୁ ଲୋକଙ୍କୁ ପ୍ରୋତ୍ସାହିତ କରୁଛନ୍ତି । ଏଥିପାଇଁ ଅନେକ ଗୁଡ଼ିଏ ପ୍ରୋତ୍ସାହନ ମୂଳକ ପଦକ୍ଷେପ ମଧ୍ୟ ନିଆଯାଇଛି । ବିଦ୍ୟୁତ ଚାଳିତ ଯାନ ବୃଦ୍ଧି ପାଇଲେ ଏହା ଜାଳେଣି ବ୍ୟବହାର ହ୍ରାସ କରିବା ସହ ପରିବେଶ ପ୍ରଦୂଷଣ ମଧ୍ୟ କମାଇବ ।


    *****************

    
    
    (Release ID: 1563846) Visitor Counter : 19