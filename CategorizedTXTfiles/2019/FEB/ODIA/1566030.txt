      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      କିସାନ ଉର୍ଜା ସୁରକ୍ଷା ଏବଂ ଉତ୍ଥାନ ମହାଭିଯାନର ଶୁଭାରମ୍ଭକୁ କ୍ୟାବିନେଟ ମଞ୍ଜୁରି
      Posted On: 19 FEB 2019 8:26PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କ୍ୟାବିନେଟ ସମିତି ( CCEA ) ବୈଠକରେ କିସାନ ଉର୍ଜା ସୁରକ୍ଷା ଏବଂ ଉତ୍ଥାନ ମହାଭିଯାନର ଶୁଭାରମ୍ଭକୁ ମଞ୍ଜୁରି ମିଳିଛି । କୃଷକମାନଙ୍କୁ ଆର୍ଥିକ ଏବଂ ଜଳ ସୁରକ୍ଷା ପ୍ରଦାନ କରିବା ଏହାର ଲକ୍ଷ୍ୟ ।


    ଏହି ପ୍ରସ୍ତାବିତ ଯୋଜନାରେ ତିନୋଟି ଉପାଦାନ ରହିଛି ।


    ପ୍ରଥମ ଉପାଦାନ : 10 ହଜାର ମେଗାୱାଟର ବିକେନ୍ଦ୍ରିକୃତ ଗ୍ରାଉଣ୍ଡ ମାଉଣ୍ଟେଡ ଗ୍ରୀଡକୁ ଅକ୍ଷୟ ଶକ୍ତି ପାୱାର ପ୍ଲାଣ୍ଟ ସହ ସଂଯୁକ୍ତ କରାଯିବ ।


    ଦ୍ୱିତୀୟ ଉପାଦାନ : 17.50 ଲକ୍ଷ ଏକକ ସୌର ଶକ୍ତି ଚାଳିତ କୃଷି ପମ୍ପ ସଂଯୋଗ ।


    ତୃତୀୟ ଉପାଦାନ : 10 ଲକ୍ଷ ଗ୍ରୀଡ ସଂଯୁକ୍ତ ସୌର ଶକ୍ତି ଚାଳିତ କୃଷି ପମ୍ପର ସୌରୀକରଣ କରାଯିବ ।


    ସମସ୍ତ ତିନୋଟି ଉପାଦାନ ସଂଯୁକ୍ତ , ଏହି ଯୋଜନା ଅଧୀନରେ 2022 ସୁଦ୍ଧା ସୌର କ୍ଷମତାକୁ 25 , 750 ମେଗାୱାଟକୁ ବୃଦ୍ଧି କରିବାକୁ ଲକ୍ଷ୍ୟ ରଖାଯାଇଛି । ଏହି ଯୋଜନା ପାଇଁ ମୋଟ 34 , 422 କୋଟି ଟଙ୍କାର କେନ୍ଦ୍ରୀୟ ସହାୟତା ଯୋଗାଇ ଦିଆଯିବ ।


    1 ହଜାର ମେଗାୱାଟ କ୍ଷମତା ପାଇଁ ପାଇଲଟ ଆଧାରରେ ପ୍ରଥମ ଏବଂ ତୃତୀୟ ଉପାଦାନକୁ କାର୍ଯ୍ୟକାରୀ କରାଯିବ । ପାଇଲଟ କାର୍ଯ୍ୟାନ୍ୱୟନର ସଫଳତା ପରେ 1 ଲକ୍ଷ ଗ୍ରୀଡ ସଂଯୁକ୍ତ କୃଷି ପମ୍ପ ସଂଯୋଗକୁ କାର୍ଯ୍ୟକାରୀ କରାଯିବ । ଦ୍ୱିତୀୟ ଉପାଦାନ ବିସ୍ତୃତ ଭାବେ କାର୍ଯ୍ୟକାରୀ କରାଯିବ ।


    ପ୍ରଥମ ଉପାଦାନ ଅଧୀନରେ 500 କିଲୋୱାଟରୁ 2 ମେଗାୱାଟ କ୍ଷମତା ପର୍ଯ୍ୟନ୍ତ ଅକ୍ଷୟ ଶକ୍ତି ପ୍ଲାଣ୍ଟଗୁଡ଼ିକୁ ବ୍ୟକ୍ତିଗତ ଚାଷୀ/ସମବାୟ ସମିତି/ପଞ୍ଚାଯତ କୃଷି ଉତ୍ପାଦନ ସଂଗଠନ ( FPO )ଗୁଡ଼ିକ ସେମାନଙ୍କ ଚାଷ ଜମି କିମ୍ବା ଖାଲିସ୍ଥାନରେ ପ୍ରତିଷ୍ଠା କରିବେ । ସମ୍ପୃକ୍ତ ଏସଇଆରସି ଦ୍ୱାରା ନିର୍ଦ୍ଧାରଣ କରାଯାଇଥିବା ଦର ଆଧାରରେ ଡିସକମଗୁଡ଼ିକ ଦ୍ୱାରା ପାୱାର ଜେନେରେଟର କ୍ରୟ କରାଯିବ । ଗ୍ରାମୀଣ ଜମି ମାଲିକମାନଙ୍କୁ ଏହି ଯୋଜନା ଏକ ସ୍ଥିର ଏବଂ ନିରନ୍ତର ଆୟ ଉତ୍ସ ଯୋଗାଇଦେବ । ଡିସକମଗୁଡ଼ିକ ପାଞ୍ଚ ବର୍ଷ ଲାଗି ପ୍ରତି ୟୁନିଟ 40 ପଇସା ଲେଖାଏଁ ପ୍ରଦର୍ଶନ ଆଧାରିତ ପାରିତୋଷିକ ଦିଆଯିବ ।


    ଦ୍ୱିତୀୟ ଉପାଦାନ ଅଧୀନରେ ବ୍ୟକ୍ତିଗତ ଚାଷୀମାନଙ୍କୁ 7.5 ଅଶ୍ୱଶକ୍ତି ବିଶିଷ୍ଟ ଏକକ ସୌର ପମ୍ପ ସ୍ଥାପନ ପାଇଁ ସହାୟତା ଯୋଗାଇ ଦିଆଯିବ । ଏହି ଯୋଜନା ଅଧୀନରେ ପମ୍ପର ଅଶ୍ୱଶକ୍ତି କ୍ଷମତା ସହ ସମାନ କିଲୋୱାଟ କ୍ଷମତାରେ ସୌର ପିଭି ନିମନ୍ତେ ଅନୁମତି ଦିଆଯିବ ।


    ଯୋଜନାର ତୃତୀୟ ଉପାଦାନ ଅଧୀନରେ ବ୍ୟକ୍ତିଗତ ଚାଷୀମାନଙ୍କୁ 7.5 ଅଶ୍ୱଶକ୍ତି କ୍ଷମତା ବିଶିଷ୍ଟ ସୌର ପମ୍ପ ସ୍ଥାପନ ପାଇଁ ସହାୟତା ଯୋଗାଇ ଦିଆଯିବ । ଏହି ଯୋଜନା ଅଧୀନରେ ପମ୍ପର ଅଶ୍ୱଶକ୍ତି କ୍ଷମତାର ଦୁଇ ଗୁଣ କିଲୋୱାଟ କ୍ଷମତାରେ ସୌର ପିଭି ନିମନ୍ତେ ଅନୁମତି ଦିଆଯିବ । କୃଷକମାନେ ସେମାନଙ୍କ ଜଳସେଚନ ଆବଶ୍ୟକତା ଅନୁଯାୟୀ ଶକ୍ତି ଉତ୍ପାଦନ କରିପାରିବେ ଏବଂ ବଳକା ଶକ୍ତି ଡିସକମକୁ ବିକ୍ରି କରିପାରିବେ । ଏହା କୃଷକମାନଙ୍କୁ ଅତିରିକ୍ତ ଆୟ ପାଇଁ ନୂଆ ମାର୍ଗ ପ୍ରଶସ୍ତ କରିବ ଏବଂ ରାଜ୍ୟଗୁଡ଼ିକୁ ସେମାନଙ୍କ ଆରପିଓ ଲକ୍ଷ୍ୟ ହାସଲରେ ସହାୟକ ହେବ ।


    ଉଭୟ ଦ୍ୱିତୀୟ ଏବଂ ତୃତୀୟ ଉପାଦାନ ପାଇଁ , ବେଞ୍ଚମାର୍କ ମୂଲ୍ୟ କିମ୍ବା ଟେଣ୍ଡର ମୂଲ୍ୟର 30% , ଯାହା କମ ହୋଇଥିବ , କେନ୍ଦ୍ରୀୟ ସହାୟତା ଯୋଗାଇ ଦିଆଯିବ । ରାଜ୍ୟ ସରକାର ୩୦% ସବସିଡି ଯୋଗାଇ ଦେବେ ଏବଂ ଅବଶିଷ୍ଟ 40% କୃଷକମାନଙ୍କ ଦ୍ୱାରା ଯୋଗାଇ ଦିଆଯିବ । 30% ମୂଲ୍ୟ ଭରଣା କରିବା ଲାଗି ବ୍ୟାଙ୍କ ଋଣ ମଧ୍ୟ ଉପଲବ୍ଧ ହେବ । ଅବଶିଷ୍ଟ 10% କୃଷକମାନଙ୍କ ଦ୍ୱାରା ଯୋଗାଇ ଦିଆଯିବ । 50%ର ଉଚ୍ଚ ସିଏଫଏ ଉତ୍ତରପୂର୍ବାଞ୍ଚଳ , ସିକ୍କିମ , ଜମ୍ମୁ ଓ କଶ୍ମୀର , ହିମାଚଳ ପ୍ରଦେଶ , ଉତ୍ତରାଖଣ୍ଡ , ଲାକ୍ଷାଦୀପ ଏବଂ ଆଣ୍ଡାମାନ ଓ ନିକୋବାର ଦ୍ୱୀପ ପାଇଁ ଯୋଗାଇ ଦିଆଯିବ ।


    ଅଙ୍ଗାରକାମ୍ଳ ଗ୍ୟାସ ନିର୍ଗମନ ହ୍ରାସ କରି ଏହି ଯୋଜନା ପରିବେଶ ଉପରେ ସୁପ୍ରଭାବ ପକାଇବ । ଏହି ଯୋଜନାର ତିନୋଟି ଉପାଦାନ ମିଳିତ ଭାବେ ବାର୍ଷିକ 27 ମିଲିୟନ ଟନ ଅଙ୍ଗାରକାମ୍ଳ ନିର୍ଗମନ ହ୍ରାସ କରିବ । ଆହୁରି ଯୋଜନାର ଦ୍ୱିତୀୟ ଉପାଦାନ ଏକାକୀ ସୌର ପମ୍ପର ଦ୍ୱାରା ବାର୍ଷିକ 1.2 ବିଲିୟନ ଲିଟର ଡିଜେଲ ସଞ୍ଚୟ କରିପାରିବ ଯଦ୍ଦ୍ୱାରା ଏହା ଦେଶର ଅଶୋଧିତ ତୈଳ ଆମଦାନୀ ହ୍ରାସ କରିବା ସହିତ ବିଦେଶୀ ମୁଦ୍ରା ସଞ୍ଚୟ କରିବ ।


    ଏହି ଯୋଜନାର ସିଧାସଳଖ ନିଯୁକ୍ତି ସମ୍ଭାବନା ରହିଛି । ଏହାଛଡ଼ା ଆତ୍ମନିର୍ଭରଶୀଳତା ବୃଦ୍ଧି କରି ଏହି ପ୍ରସ୍ତାବ ବାର୍ଷିକ 6.31 ଲକ୍ଷ କୁଶଳୀ ଏବଂ ଅର୍ଦ୍ଧକୁଶଳୀ ଶ୍ରମଶକ୍ତି ସୃଷ୍ଟି କରିବ ।


    ******************

    
    
    (Release ID: 1566030) Visitor Counter : 1