      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ମହାରାଷ୍ଟ୍ରର ୟବତମାଳ ଗସ୍ତ, କହିଲେ 2022 ସୁଦ୍ଧା ହାସଲ ହେବ ସମସ୍ତଙ୍କ ପାଇଁ ଆବାସ ଲକ୍ଷ୍ୟ;
      କଂକ୍ରିଟ ନିର୍ମିତ ଆବାସ ଦୃଢ଼ ସ୍ୱପ୍ନର ମାର୍ଗ ପ୍ରଶସ୍ତ କରିବ :
      ପୁଲୱାମା ଆତଙ୍କବାଦୀଙ୍କ ବିରୋଧରେ କାର୍ଯ୍ୟାନୁଷ୍ଠାନ ଲାଗି ସୁରକ୍ଷା ବାହିନୀଙ୍କୁ ସମ୍ପୂର୍ଣ୍ଣ ସ୍ୱାଧୀନତା- ପ୍ରଧାନମନ୍ତ୍ରୀ;
      ୟବତମାଳରେ 500 କୋଟି ଟଙ୍କା ମୂଲ୍ୟର ସଡ଼କ ପ୍ରକଳ୍ପର ଶିଳାନ୍ୟାସ;
      ହମସଫର ଅଜନୀ (ନାଗପୁର)-ପୁଣେ ଟ୍ରେନକୁ ସବୁଜ ପତାକା ଦେଖାଇ ଶୁଭାରମ୍ଭ କରାଗଲା;
      ପ୍ରଧାନମନ୍ତ୍ରୀ ସହସ୍ରକୁଣ୍ଡ ଏକଲବ୍ୟ ମଡେଲ ଆବାସିକ ବିଦ୍ୟାଳୟ କଲେ ଉଦଘାଟନ
      Posted On: 16 FEB 2019 6:58PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ମହାରାଷ୍ଟ୍ରର ୟବତମାଳ ଗସ୍ତ କରିଥିଲେ । ସେ ରାଜ୍ୟରେ ଅନେକ ପ୍ରକଳ୍ପର ଶୁଭାରମ୍ଭ କରିଥିଲେ । ଏହି ଅବସରରେ କେନ୍ଦ୍ରମନ୍ତ୍ରୀ ଶ୍ରୀ ନୀତିନ ଗଡ଼କରୀ ଏବଂ ମହାରାଷ୍ଟ୍ରର ମୁଖ୍ୟମନ୍ତ୍ରୀ ଶ୍ରୀ ଦେବେନ୍ଦ୍ର ଫଡ଼ନାବିସ ମଧ୍ୟ ଉପସ୍ଥିତ ଥିଲେ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ପ୍ରଧାନମନ୍ତ୍ରୀ ଆବାସ ଯୋଜନା (ପିଏମଏୱାଇ)ରେ ଚୟନ ହୋଇଥିବା ହିତାଧିକାରୀମାନଙ୍କ ନୂଆ ଆବାସର ଚାବି ବାଂଟିଥିଲେ । ସେ କହିଥିଲେ ଯେ ପିଏମଏୱାଇ ଅନ୍ତର୍ଗତ ୟବତମାଳରେ ପାଖାପାଖି 14 , 500 ନୂତନ ବାସଗୃହ ନିର୍ମାଣ କରାଯାଇଛି । ଆମେ 2022 ସୁଦ୍ଧା ସମସ୍ତଙ୍କ ପାଇଁ ଆବାସ ଲକ୍ଷ୍ୟ ହାସଲ କରିବୁ । କଂକ୍ରିଟ ନିର୍ମିତ ବାସଗୃହ ସୁଦୃଢ଼ ସ୍ୱପ୍ନର ମାର୍ଗ ପ୍ରଶସ୍ତ କରିବ ।


    ସେ ମହାରାଷ୍ଟ୍ର ରାଜ୍ୟ ଗ୍ରାମୀଣ ଜୀବିକା ମିଶନ ଅନ୍ତର୍ଗତ ମହିଳା ସ୍ୱୟଂ ସହାୟିକା ଗୋଷ୍ଠୀଗୁଡ଼ିକୁ ପ୍ରମାଣପତ୍ର/ଚେକ ବିତରଣ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ୟବତମାଳରେ ଏହି କାର୍ଯ୍ୟକ୍ରମ ସମସ୍ତଙ୍କୁ ବିକାଶର ପଂଚଧାରା-ପିଲାଙ୍କ ପାଇଁ ଶିକ୍ଷା , ଯୁବକମାନଙ୍କ ପାଇଁ ଜୀବିକା , ବରିଷ୍ଠ ନାଗରିକଙ୍କ ପାଇଁ ଚିକିତ୍ସା , କୃଷକମାନଙ୍କ ପାଇଁ ଜଳସେଚନ ଏବଂ ସାଧାରଣ ଅଭିଯୋଗର ସମାଧାନ ଉପଲବ୍ଧ କରାଇବା ଲାଗି ଆମ ପ୍ରୟାସର ସମ୍ପ୍ରସାରଣ ।


    ପ୍ରଧାନମନ୍ତ୍ରୀ ସୁଇଚ ଟିପି 500 କୋଟି ଟଙ୍କା ମୂଲ୍ୟର ଏକ ସଡ଼କ ପ୍ରକଳ୍ପର ଆଧାରଶୀଳା ରଖିଥିଲେ । ସେ ଭିଡିଓ ଲିଙ୍କ ଜରିଆରେ ହମସଫର ଅଜନୀ (ନାଗପୁର)-ପୁଣେ ଟ୍ରେନ ଚଳାଚଳକୁ ସବୁଜ ପତାକା ଦେଖାଇ ଶୁଭାରମ୍ଭ କରିଥିଲେ । ସେ ଜୋର ଦେଇ କହିଥିଲେ ଯେ ଯୋଗାଯୋଗ ବିକାଶର ଆଧାର । ସଡ଼କ ଏବଂ ରେଳବାଇ ପ୍ରକଳ୍ପ ଦ୍ୱାରା ୟବତମାଳ ଏବଂ ପାଶ୍ୱର୍ବର୍ତ୍ତୀ ଅଂଚଳରେ ସାମଗ୍ରୀକ ବିକାଶ ନିମନ୍ତେ ସହାୟତା ମିଳିପାରିବ ।


    ଏକ ସାଧାରଣ ସଭାକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ "ଆମେ ପୁଲୱାମା ଆକ୍ରମଣ ଘଟଣା ପରେ ଗଭୀର ଦୁଃଖ ଏବଂ ଯନ୍ତ୍ରଣା ଦେଇ ଗତିକରୁଛୁ । ମହାରାଷ୍ଟ୍ରର ଦୁଇ ଜଣ ସାହସୀ ପୁତ୍ର ମଧ୍ୟ ରାଷ୍ଟ୍ର ପାଇଁ ନିଜ ଜୀବନ ବଳିଦାନ ଦେଇଛନ୍ତି । ଆମର ସମବେଦନା ଶୋକସନ୍ତପ୍ତ ପରିବାର ସହିତ ରହିଛି । ସେମାନଙ୍କ ବଳିଦାନ ବ୍ୟର୍ଥ ଯିବ ନାହିଁ । ଆମେ ସୁରକ୍ଷାବାହିନୀକୁ କାର୍ଯ୍ୟାନୁଷ୍ଠାନର ସମୟ , ସ୍ଥାନ ଏବଂ ପଦ୍ଧତି ନିର୍ଦ୍ଧାରଣ କରିବା ଲାଗି ସମ୍ପୂର୍ଣ୍ଣ ସ୍ୱାଧୀନତା ଦେଇଛୁ । ଯଦି ଆମେ ଦେଖିଥିବା ସ୍ୱପ୍ନକୁ ପୂରଣ କରିବାରେ ସକ୍ଷମ ହୋଇପାରୁଛୁ କିମ୍ବା ରାଷ୍ଟ୍ରର ବିକାଶ କରିପାରୁଛୁ , ତା ' ହେଲେ ଏହା ଆମ ସାହସୀ ସୈନିକମାନଙ୍କ ବଳିଦାନ କାରଣରୁ ସମ୍ଭବ ହୋଇପାରୁଛି ।


    ପ୍ରଧାନମନ୍ତ୍ରୀ କହିଥିଲେ ଯେ ସିକଲ ସେଲ ରୋଗ ଉପରେ ଗବେଷଣା ପାଇଁ ଚନ୍ଦ୍ରପୁରରେ ଏକ ଗବେଷଣା କେନ୍ଦ୍ର ନିର୍ମାଣ କରାଯାଉଛି ।


    ଏହି ଅବସରରେ ପ୍ରଧାନମନ୍ତ୍ରୀ ସହସ୍ରକୁଣ୍ଡ ଏକଲବ୍ୟ ମଡେଲ ଆବାସିକ ବିଦ୍ୟାଳୟର ଉଦଘାଟନ କରିଥିଲେ । ସ୍କୁଲ ପରିସର 15 ଏକର ଜମିରେ ବ୍ୟାପି ରହିଛି ଏବଂ ଏଥିରେ ସମସ୍ତ ଅତ୍ୟାଧୁନିକ ସୁବିଧା ରହିଛି । ସେ ଆଶା ବ୍ୟକ୍ତ କରିଥିଲେ ଯେ ଏହି ବିଦ୍ୟାଳୟ ଜନଜାତି ପିଲାମାନଙ୍କ ଆକାଂକ୍ଷାକୁ ପୂରଣ କରିବ । ଜନଜାତି କ୍ଷେତ୍ରରେ ଏକ ହଜାର ଏକଲବ୍ୟ ମଡେଲ ଆବାସିକ ବିଦ୍ୟାଳୟ ପ୍ରତିଷ୍ଠା କରିବା ଲକ୍ଷ୍ୟର ଏହା ଏକ ଅଂଶବିଶେଷ ।


    ପ୍ରଧାନମନ୍ତ୍ରୀ କହିଥିଲେ , ଆମେ ଜନଧନଠାରୁ ଆରମ୍ଭ କରି ବନଧନ ପର୍ଯ୍ୟନ୍ତ ଜନଜାତିଙ୍କ ସାମଗ୍ରୀକ ବିକାଶ ଲାଗି ବିଶେଷ ଭାବେ ପ୍ରତିବଦ୍ଧ । ଗୋଟିଏ ପଟେ ଜନଧନ ଗରିବମାନଙ୍କ ଆର୍ଥିକ ଅନ୍ତର୍ଭୂକ୍ତିକରଣରେ ସହାୟତା କରିଛି , ଅନ୍ୟପଟେ ବନଧନ ଲଘୁ ବନଜାତ ଉତ୍ପାଦନ ଜରିଆରେ ଗରିବମାନଙ୍କୁ ଅତିରିକ୍ତ ଆୟ ଦେବାରେ ସହାୟତା କରୁଛି । ଆମେ ଲଘୁ ବନ ଉତ୍ପାଦନର ମୂଲ୍ୟ ବୃଦ୍ଧି ଲାଗି ବନଧନ କେନ୍ଦ୍ର ପ୍ରତିଷ୍ଠା କରୁଛୁ , ଯାହାଦ୍ୱାରା ଜନଜାତିମାନଙ୍କୁ ସେମାନଙ୍କ ଉତ୍ପାଦର ଉନ୍ନତ ମୂଲ୍ୟ ମିଳିପାରିବ । ଆମେ ବାଉଁଶକୁ ଗଛ ମାନ୍ୟତାରୁ ମଧ୍ୟ ମୁକ୍ତ କରିଛୁ , ଯାହାଦ୍ୱାରା ଜନଜାତିର ଲୋକମାନେ ବାଉଁଶ ଏବଂ ଏହାର ଉତ୍ପାଦନରୁ ନିଜ ଆୟରେ ବିବିଧତା ଆଣିପାରିବେ ।


    ଆମ ସ୍ୱାଧୀନତା ସଂଗ୍ରାମରେ ଜନଜାତି ନାୟକଙ୍କ ଦ୍ୱାରା ଦିଆଯାଇଥିବା ବଳିଦାନକୁ ସ୍ମରଣ କରି ପ୍ରଧାନମନ୍ତ୍ରୀ କହିଥିଲେ ଯେ ଆମେ ସାରା ଦେଶର ସଂଗ୍ରହାଳୟ ଏବଂ ସ୍ମାରକୀରେ ସେମାନଙ୍କ ସ୍ମୃତିକୁ ସଂରକ୍ଷିତ କରି ରଖୁଛୁ ।


    **********

    
    
    (Release ID: 1564941) Visitor Counter : 14