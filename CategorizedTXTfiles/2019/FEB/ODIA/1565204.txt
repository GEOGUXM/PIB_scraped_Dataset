      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଦିଲ୍ଲୀ ପୁଲିସର ସାଇବର କ୍ରାଇମ ଶାଖା ଓ ଜାତୀୟ ସାଇବର ଫରେନସିକ ଲ୍ୟାବ ଉଦଘାଟନ କଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      • ଡିଜିଟାଲ ବିଶ୍ୱରେ ସାଇବର ଅପରାଧ ପ୍ରତି ଶୂନ୍ୟ ସହନଶୀଳ ଆଭିମୁଖ୍ୟ ଗ୍ରହଣ ପାଇଁ ଶ୍ରୀ ରାଜନାଥ ସିଂହଙ୍କ ଆହ୍ୱାନ

      Posted On: 18 FEB 2019 3:44PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ କହିଛନ୍ତି ଯେ , ସାଇବର ଅପରାଧ ପାରମ୍ପରିକ ପୁଲିସ ପାଇଁ ପ୍ରତିବନ୍ଧକ ସାଜିଛି । ତେଣୁ ପୁଲିସ ଅଧିକାରୀମାନେ ସାଇବର ବିପଦର ମୁକାବିଲା ପାଇଁ କୌଶଳ ସୁଧାରିବା ଦରକାର । ଦିଲ୍ଲୀ ପୁଲିସର ସାଇବର ନିରୋଧ , ସଚେତନତା ଓ ତଦନ୍ତ କେନ୍ଦ୍ର ଓ ସ୍ୱରାଷ୍ଟ୍ର ମନ୍ତ୍ରଣାଳୟର ଜାତୀୟ ସାଇବର ଫରେନସିକ ଗବେଷଣାଗାର ଉଦ୍ଘାଟନ କରି ସେ କହିଛନ୍ତି ଯେ , ସାଇବର ଅପରାଧ ଏବେ ପ୍ରମୁଖ ପ୍ରତିବନ୍ଧକ ସାଜିଛି । ଡିଜିଟାଲ ବିଶ୍ୱରେ ଲୋକଙ୍କ ଆସ୍ଥା ଭାଜନ ହେବାକୁ ଚାହୁଁଥିଲେ ଆମକୁ ସାଇବର ଅପରାଧ ପ୍ରତି ଶୂନ୍ୟ ସହନଶୀଳ ଆଭିମୁଖ୍ୟ ଗ୍ରହଣ କରିବାକୁ ପଡିବ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଛନ୍ତି ଯେ , ଆଜିର ଇଣ୍ଟରନେଟ ଓ କମ୍ପ୍ୟୁଟର ଯୁଗରେ ସାଇବର ଠକେଇ , ମହିଳା ନିର୍ଯାତନା , ଆତଙ୍କବାଦୀ ଭର୍ତ୍ତି ଭଳି ସାଇବର ଅପରାଧର କଡା ମୁକାବିଲା କରିବା ଉଚିତ । ଇଣ୍ଟରନେଟ କେବଳ ସୋସିଆଲ ମିଡିଆ ନୁହେଁ ଅନଲାଇନ ବ୍ୟାଙ୍କିଂ , ସପିଂ ତଥା ଶିଳ୍ପ ସଂସ୍ଥାର ରିମୋଟ ପରିଚାଳିତ ପ୍ରଣାଳୀ ପାଇଁ ଜରୁରୀ । ଆମକୁ ଏକ ସଂସ୍ଥାଗତ ତନ୍ତ୍ର ବିକାଶ କରି ସାଇବର କ୍ଷେତ୍ରର ପ୍ରତିବନ୍ଧକର ମୁକାବିଲା କରି ଏହାକୁ ସାଧାରଣ ଲୋକଙ୍କ ବ୍ୟବହାର ପାଇଁ ପ୍ରସ୍ତୁତ କରିବା ଦରକାର ।


    ଶ୍ରୀ ରାଜନାଥ ସିଂହ କହିଛନ୍ତି ଗତ ଚାରି ବର୍ଷରୁ ଅଧିକ ସମୟ ଧରି ସ୍ୱରାଷ୍ଟ୍ର ମନ୍ତ୍ରଣାଳୟ ତରଫରୁ ସାଇବର ଅପରାଧର ମୁକାବିଲା ପାଇଁ ଅନେକ ପଦକ୍ଷେପ ନିଆଯାଇଛି । ଫୋନ ଠକେଇ ଉପରେ ଆନ୍ତଃ ମନ୍ତ୍ରୀସ୍ତରୀୟ କମିଟି ମଧ୍ୟ ଗଠିତ ହୋଇଛି । ମହିଳା ଓ ଶିଶୁଙ୍କ ପ୍ରତି ହେଉଥିବା ସାଇବର ଅପରାଧ ରୋକିବା ଯୋଜନା ଅନ୍ତର୍ଗତ ଅନଲାଇନ ଅପରାଧ ରିପୋର୍ଟିଂ ପୋର୍ଟାଲ cybercrime.gov.in ଆରମ୍ଭ ହୋଇଛି । ଆଇନ ଶୃଙ୍ଖଳା ରକ୍ଷାକାରୀ ସଂସ୍ଥା , ଓକିଲ ଓ ବିଚାରପତିମାନଙ୍କ ପାଇଁ ତାଲିମ କାର୍ଯ୍ୟକ୍ରମ ପ୍ରସ୍ତୁତ ହୋଇଛି । ସାଇବର ଅପରାଧ ରୋକିବା ପାଇଁ ବ୍ୟକ୍ତିଗତ କ୍ଷେତ୍ରରୁ ଆରମ୍ଭ କରି ଜାତୀୟ ଓ ଅନ୍ତର୍ଜାତୀୟ ସ୍ତରରେ ଉଦ୍ୟମ ହେବା ଉଚିତ । ପୁଙ୍ଖାନୁପୁଙ୍ଖ ତଦନ୍ତ ପାଇଁ ସ୍ୱରାଷ୍ଟ୍ର ମନ୍ତ୍ରଣାଳୟ ଏକ ବିଶେଷଜ୍ଞ କମିଟି ଗଠନ କରିବା ସହିତ ସାଇବର ଅପରାଧ ସମନ୍ୱୟ କେନ୍ଦ୍ର ସୃଷ୍ଟି କରିଛନ୍ତି । ଏହି କେନ୍ଦ୍ର ସାଇବର ଫରେନସିକ , ସାଇବର ତଦନ୍ତ , ସାଇବର ଗବେଷଣା , ନୂତନ ଉଦ୍ଭାବନ , ବିପଦ ବିଶ୍ଳେଷଣ ଓ ସାଇବର ତାଲିମ କ୍ଷେତ୍ରରେ କାମ କରିବ ବୋଲି ଶ୍ରୀ ରାଜନାଥ ସିଂହ କହିଛନ୍ତି ।


    ଦିଲ୍ଲୀ ପୁଲିସର ସାଇବର ନିରୋଧ , ସଚେତନତା ଓ ତଦନ୍ତ କେନ୍ଦ୍ର କ୍ରିପ୍ଟୋ କରେନ୍ସି ଠକେଇ ଓ ଅନ୍ତର୍ଜାତିକ ଠକେଇର ମୁକାବିଲା କରିବ ବୋଲି ଶ୍ରୀ ସିଂହ କହିଛନ୍ତି । ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନିର୍ଦ୍ଦେଶରେ “ କମ ସରକାର , ଅଧିକ ଶାସନ ” ର ଲକ୍ଷ୍ୟ ହାସଲ ପାଇଁ ଉଦ୍ୟମ ହେଉଛି । ସ୍ୱରାଷ୍ଟ୍ର ମନ୍ତ୍ରୀ ଏହି ଅବସରରେ ଦିଲ୍ଲୀ ପୁଲିସର 56 ଫ୍ଲାଟ ବିଶିଷ୍ଟ ଆବାସିକ ବ୍ଲକ ଉଦ୍ଘାଟନ କରିଥିଲେ । କାର୍ଯ୍ୟକ୍ରମରେ ଦିଲ୍ଲୀର ଲେଫଟନାଣ୍ଟ ଗଭର୍ଣ୍ଣର ଅନୀଲ ବୈଜଲ ଓ ଦିଲ୍ଲୀ ପୁଲିସ କମିଶନର ଶ୍ରୀ ଅମୂଲ୍ୟ ପଟ୍ଟନାୟକ ଅଭିଭାଷଣ ଦେଇଥିଲେ ।


    ******************

    
    
    (Release ID: 1565204) Visitor Counter : 17