      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ରୀୟ ଯୁଦ୍ଧ ସ୍ମାରକ ଲୋକାର୍ପଣ ଅବସରରେ ପୂର୍ବତନ ସୈନିକଙ୍କୁ ଉଦବୋଧନ ଦେଲେ ପ୍ରଧାନମନ୍ତ୍ରୀ
      Posted On: 25 FEB 2019 9:40PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ନୂଆଦିଲ୍ଲୀଠାରେ ରାଷ୍ଟ୍ରୀୟ ଯୁଦ୍ଧ ସ୍ମାରକ ସମର୍ପିତ କରିବା ପାଇଁ ଅଖଣ୍ଡଜ୍ୟୋତି ପ୍ରଜ୍ୱଳିତ କରିଛନ୍ତି । ଏହି ଅବସରରେ ସେ ସ୍ମାରକର ବିଭିନ୍ନ ବିଭାଗ ପରିଦର୍ଶନ କରିଥିଲେ ।


    ଏହା ପୂର୍ବରୁ ପୂର୍ବତନ ସୈନିକମାନଙ୍କ ବିଶାଳ ରାଲିକୁ ସମ୍ବୋଧନ କରି ପ୍ରଧାନମନ୍ତ୍ରୀ କହିଥିଲେ ଯେ , ଲକ୍ଷ ଲକ୍ଷ ସୈନିକଙ୍କ ବୀରତ୍ୱ ଓ ସମର୍ପଣ ଯୋଗୁଁ ହିଁ ଭାରତୀୟ ସେନା ଆଜି ବିଶ୍ୱର ସବୁଠାରୁ ଶକ୍ତିଶାଳୀ ସେନା ଭାବେ ପରିଗଣିତ ହେଉଛି । ଶତ୍ରୁ ବିପକ୍ଷରେ ହେଉ କି ପ୍ରାକୃତିକ ବିପର୍ଯ୍ୟୟ ବେଳେ ହେଉ ସୈନିକମାନେ ସବୁବେଳେ ଆଗରେ ରହିଥାନ୍ତି ।


    ପ୍ରଧାନମନ୍ତ୍ରୀ ପୁଲୱାମା ଆତଙ୍କବାଦୀ ଆକ୍ରମଣରେ ସହିଦ ସିଆରପିଏଫ ଯବାନଙ୍କ ବଳିଦାନକୁ ମନେ ପକାଇବା ସହ ଦେଶ ପାଇଁ ପ୍ରାଣୋତ୍ସର୍ଗ କରିଥିବା ସହିଦମାନଙ୍କୁ ଶ୍ରଦ୍ଧାଞ୍ଜଳି ଦେଇଥିଲେ । ବିଶ୍ୱରେ ଆଜି ନୂଆ ଭାରତର ଗୌରବ ବଢ଼ିଛି ଓ ଏଥିରେ ଦେଶର ସଶସ୍ତ୍ର ସେନାର ଅବଦାନ ଗୁରୁତ୍ୱପୂର୍ଣ୍ଣ । ରାଷ୍ଟ୍ରୀୟ ଯୁଦ୍ଧ ସ୍ମାରକ ବା ଜାତୀୟ ସମର ସ୍ମାରକ ସମର୍ପଣ କରି ପ୍ରଧାନମନ୍ତ୍ରୀ ଖୁସି ବ୍ୟକ୍ତ କରିଥିଲେ ।


    ସୈନିକ ଓ ପୂର୍ବତନ ସୈନିକଙ୍କ ପାଇଁ “ ୱାନ ରାଙ୍କ , ୱାନ ପେନସନ ” ଲାଗୁ କରି କେନ୍ଦ୍ର ସରକାର ନିଜ ସଂକଳ୍ପ ପୂରଣ କରିଛନ୍ତି । ଓଆରଓପି ଲାଗୁ ହେବାରୁ ପେନସନରେ 40% ବୃଦ୍ଧି ଓ 2014 ତୁଳନାରେ ସେନା କର୍ମୀଙ୍କ ବେତନରେ 55% ବୃଦ୍ଧି ହୋଇଛି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ଏହି ଅବସରରେ ପ୍ରଧାନମନ୍ତ୍ରୀ ସୁପର ସ୍ପେଶାଲିଟି ହସ୍ପିଟାଲ ପାଇଁ ହେଉଥିବା ଦାବି ସଂପର୍କରେ ଉଲ୍ଲେଖ କରିବା ସହ ତିନିଟି ସୁପର ସ୍ପେଶାଲିଟି ହସ୍ପିଟାଲ ପ୍ରତିଷ୍ଠା ପାଇଁ ଘୋଷଣା କରିଛନ୍ତି ।


    ସଶସ୍ତ୍ର ସେନା ପ୍ରତି ସରକାରଙ୍କ ଆଭିମୁଖ୍ୟ ସଂପର୍କରେ କିଛି ଉଦାହରଣ ଦେବା ଅବସରରେ ପ୍ରଧାନମନ୍ତ୍ରୀ କହିଥିଲେ ଯେ , ସେନା ଦିବସ , ନୌସେନା ଦିବସ ଓ ବାୟୁସେନା ଦିବସ ଅବସରରେ ସେନା କର୍ମଚାରୀମାନଙ୍କୁ ଅଭିନବ ପ୍ରୟୋଗ ପାଇଁ ପ୍ରୋତ୍ସାହିତ କରାଯାଉଛି । 15 ଅଗଷ୍ଟ , 2017ରେ ଲଞ୍ଚ ହୋଇଥିବା ବୀରତା ପୁରସ୍କାର ପୋର୍ଟାଲ ସଂପର୍କରେ ସେ ସୂଚନା ଦେଇଛନ୍ତି । ମହିଳାମାନେ ଏବେ ଫାଇଟର ପାଇଲଟ ହେବାର ସୁଯୋଗ ପାଉଛନ୍ତି ବୋଲି ସେ କହିଛନ୍ତି । ସର୍ଟ ସର୍ଭିସ କମିଶନରେ ଥିବା ମହିଳାମାନଙ୍କୁ ପୁରୁଷ ସହକର୍ମୀଙ୍କ ସମକକ୍ଷ ସ୍ଥାୟୀ କମିଶନ ପାଇଁ ସୁଯୋଗ ମିଳୁଛି ।


    ପ୍ରତିରକ୍ଷା ସାମଗ୍ରୀ କ୍ରୟର ଇକୋ-ବ୍ୟବସ୍ଥା ବଦଳାଇବା କାର୍ଯ୍ୟକ୍ରମ ଆରମ୍ଭ ହୋଇଛି । ପାରଦର୍ଶିତା ଓ ସମସ୍ତଙ୍କୁ ସମାନ ସୁଯୋଗ ପ୍ରଦାନ ସରକାରଙ୍କ ଆଭିମୁଖ୍ୟ ବୋଲି ପ୍ରଧାନମନ୍ତ୍ରୀ କହିବା ସହ “ ମେକ୍ ଇନ ଇଣ୍ଡିଆ ” କୁ ଗୁରୁତ୍ୱ ଦେଇଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ , ଭାରତୀୟ ସେନା ଜାତିସଂଘର 70 ପ୍ରମୁଖ ଶାନ୍ତି ମିଶନରୁ ପ୍ରାୟ 50ଟିରେ ଭାଗ ନେଇଛି ଓ ପ୍ରାୟ ଦୁଇ ଲକ୍ଷ ସୈନିକ ଏସବୁ ଅପରେସନରେ ଭାଗ ନେଇଛନ୍ତି । 2016 ମସିହାରେ ଭାରତୀୟ ନୌସେନା ଦ୍ୱାରା ଆୟୋଜିତ ଅନ୍ତର୍ଜାତିକ ଫ୍ଲିଟ ରିଭ୍ୟୁରେ 50ଟି ଦେଶର ନୈାସେନା ଭାଗ ନେଇଥିଲେ । ଆମ ସଶସ୍ତ୍ର ସେନା ପ୍ରତିବର୍ଷ ପ୍ରାୟ 10ଟି ବଡ ଧରଣର ଅଭ୍ୟାସ ବନ୍ଧୁ ଦେଶମାନଙ୍କ ସହ ମିଶି କରୁଛି ବୋଲି ସେ କହିଛନ୍ତି ।


    ଭାରତର ସାମରିକ ଶକ୍ତି ଓ ଆନ୍ତର୍ଜାତିକ ଭାଗୀଦାରି ଯୋଗୁଁ ଭାରତ ମହାସାଗରରେ ଦସ୍ୟୁ ଉପଦ୍ରବ ଅନେକାଂଶରେ କମିଛି ବୋଲି ପ୍ରଧାନମନ୍ତ୍ରୀ କହିଛନ୍ତି । 1.86 ଲକ୍ଷ ବୁଲେଟ ପ୍ରୁଫ ଜ୍ୟାକେଟ ପାଇଁ ଭାରତୀୟ ସେନାର ଦୀର୍ଘ ଦିନର ଦାବି ସଂପର୍କରେ ସେ କହିଛନ୍ତି ଯେ , କେନ୍ଦ୍ର ସରକାର ବିଗତ ସାଢ଼େ ଚାରି ବର୍ଷରେ 2.30 ଲକ୍ଷ ବୁଲେଟ ପ୍ରୁଫ ଜ୍ୟାକେଟ କିଣି ସାରିଛନ୍ତି । କେନ୍ଦ୍ର ସରକାର ଭାରତୀୟ ସେନା ପାଇଁ ଅତ୍ୟାଧୁନିକ ଏୟାରକ୍ରାଫ୍ଟ , ହେଲିକପ୍ଟର , ବୁଡାଜାହାଜ , ଜାହାଜ ଓ ଅସ୍ତ୍ରଶସ୍ତ୍ର ମଞ୍ଜୁର କରିଛନ୍ତି । ବହୁ ଦିନରୁ ହୋଇ ଆସୁଥିବା ଦାବିଗୁଡ଼ିକୁ ଜାତୀୟ ସ୍ୱାର୍ଥକୁ ଦୃଷ୍ଟିରେ ରଖି ପୂରଣ କରାଯାଇଛି ।


    ରାଷ୍ଟ୍ରୀୟ ଯୁଦ୍ଧ ସ୍ମାରକ ଭଳି ଜାତୀୟ ପୁଲିସ ସ୍ମାରକ ମଧ୍ୟ ନିର୍ମାଣ ହୋଇଛି । ସର୍ଦ୍ଦାର ପଟେଲ , ବାବାସାହେବ ଆମ୍ବେଦକର ଓ ନେତାଜୀ ସୁଭାଷ ଚନ୍ଦ୍ର ବୋଷଙ୍କ ଭଳି ମହାନ ଜାତୀୟ ନେତାଙ୍କୁ ସ୍ୱୀକୃତି ମିଳିଛି ବୋଲି ପ୍ରଧାନମନ୍ତ୍ରୀ କହିଛନ୍ତି । ଏହି ଅବସରରେ ଦେଶର ସ୍ୱାର୍ଥକୁ ଦୃଷ୍ଟିରେ ରଖି କେନ୍ଦ୍ର ସରକାର ନିଷ୍ପତ୍ତି ନେବା ଜାରି ରଖିବେ ବୋଲି ସେ କହିଛନ୍ତି ।


    **************

    
    
    (Release ID: 1566448) Visitor Counter : 25