      ଜାହାଜ ଚଳାଚଳ ମନ୍ତ୍ରଣାଳୟ

      ସ୍ମାର୍ଟ ଶିଳ୍ପ ବନ୍ଦର ନଗରୀ ବିକାଶ
      Posted On: 11 FEB 2019 3:13PM by PIB Bhubaneshwar


    ସଡ଼କ ପରିବହନ , ଜାହାଜ ଚଳାଚଳ ଏବଂ ସାର ଓ ରସାୟନ ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ମାଣ୍ଡଭୀୟ ରାଜ୍ୟସଭାରେ ଏକ ଲିଖିତ ପ୍ରତ୍ୟୁତ୍ତରରେ କହିଛନ୍ତି ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଭାରତ ସରକାର 2ଟି ସ୍ମାର୍ଟ ଶିଳ୍ପ ବନ୍ଦର ନଗରୀ ବିକାଶ କରିବାକୁ ନିଷ୍ପତ୍ତି ନେଇଛନ୍ତି । ଦେଶର ଆର୍ଥିକ ବିକାଶକୁ ତ୍ୱରାନ୍ୱିତ କରିବା ଲକ୍ଷ୍ୟରେ ଗୋଟିଏ ସ୍ଥାନରେ ରପ୍ତାନି ଓ ଆମଦାନି ପାଇଁ ଆବଶ୍ୟକ ଭିତ୍ତିଭୂମି ଯୋଗାଇ ଦେଇ ବନ୍ଦରଭିତ୍ତିକ ଶିଳ୍ପ ବିକାଶକୁ ପ୍ରୋତ୍ସାହିତ କରିବା ଉଦ୍ଦେଶ୍ୟରେ ସେଥିମଧ୍ୟରୁ ଗୋଟିଏ ପୂର୍ବତଟ (ପାରାଦୀପ ବନ୍ଦର) ଏବଂ ଅନ୍ୟଟି ପଶ୍ଚିମ ତଟ (ଦୀନ ଦୟାଲ ବନ୍ଦର , କାଣ୍ଡଲା)ରେ ସ୍ଥାପନ କରାଯାଉଛି । ଉଭୟ ସ୍ଥାନରେ ମଲ୍ଟି ମୋଡାଲ୍ ଲଜିଷ୍ଟିକ୍ ପାର୍କ , ଶିଳ୍ପ ପାର୍କ , ସଡ଼କ ନେଟୱାର୍କ ବିକାଶ , ଟ୍ରକ୍ ଟର୍ମିନାଲ ନିର୍ମାଣ ଭଳି ବିଭିନ୍ନ ପ୍ରକଳ୍ପ କାର୍ଯ୍ୟ ଜୋରସୋରରେ ଚାଲୁ ରହିଛି ।


    ଅନ୍ୟ ଏକ ପ୍ରଶ୍ନର ଉତ୍ତରରେ ଶ୍ରୀ ମାଣ୍ଡଭୀୟ ଗୃହକୁ ସୂଚନା ଦେଇଛନ୍ତି ଯେ ଦେଶରେ ବନ୍ଦରଭିତ୍ତିକ ବିକାଶକୁ ପ୍ରୋତ୍ସାହିତ କରିବା ଉଦ୍ଦେଶ୍ୟରେ ଜାହାଜ ଚଳାଚଳ ମନ୍ତ୍ରଣାଳୟ ପକ୍ଷରୁ ଫ୍ଲାଗସିପ୍ ସାଗରମାଳା ପ୍ରକଳ୍ପ ଶୁଭାରମ୍ଭ ହୋଇଛି । ଏହି କାର୍ଯ୍ୟକ୍ରମ ଅଧୀନରେ 8.78 ଲକ୍ଷ କୋଟି ଟଙ୍କା ପୁଞ୍ଜିନିବେଶର 600ରୁ ଅଧିକ ପ୍ରକଳ୍ପ ଚିହ୍ନଟ କରାଯାଇଛି । ବର୍ତ୍ତମାନ ସୁଦ୍ଧା 0.16 କୋଟି ଟଙ୍କା ମୂଲ୍ୟର 105ଟି ପ୍ରକଳ୍ପ କାର୍ଯ୍ୟ ଶେଷ ହୋଇଛି । 4.16 କୋଟି ଟଙ୍କା ମୂଲ୍ୟର 414ଟି ପ୍ରକଳ୍ପ କାର୍ଯ୍ୟ ବିଭିନ୍ନ ପର୍ଯ୍ୟାୟରେ ରହିଛି ।


    ଏହି କାର୍ଯ୍ୟକ୍ରମର ଉପକୂଳ କମ୍ୟୁନିଟି ବିକାଶ ପ୍ରକଳ୍ପ ଅଧୀନରେ 17606 ଜଣ ବ୍ୟକ୍ତିଙ୍କୁ ପ୍ରଶିକ୍ଷଣ ଦିଆଯାଇ ବିଭିନ୍ନ ସିପ୍ ବ୍ରେକିଂ ୟାର୍ଡରେ ନିଯୁକ୍ତି ଦିଆଯାଇଛି । ଦୀନଦୟାଲ ଉପାଧ୍ୟାୟ ଗ୍ରାମୀଣ କୌଶଳ ଯୋଜନା - ସାଗରମାଳା ଜରିଆରେ ପ୍ରଶିକ୍ଷଣ ନେଇଥିବା 1978 ଜଣଙ୍କ ମଧ୍ୟରୁ 1143 ଜଣ ଉପକୂଳ ଜିଲ୍ଲାଗୁଡ଼ିକର ବିଭିନ୍ନ କମ୍ପାନିରେ ନିଯୁକ୍ତି ପାଇଛନ୍ତି । 2025 ସୁଦ୍ଧା ସାଗରମାଳା କାର୍ଯ୍ୟକ୍ରମ ଅଧୀନରେ ସମସ୍ତ ପ୍ରକଳ୍ପ ଶେଷ ହେବା ବେଳକୁ 40 ଲକ୍ଷ (ପ୍ରତ୍ୟକ୍ଷ) ଓ 60 ଲକ୍ଷ (ପରୋକ୍ଷ) କର୍ମନିଯୁକ୍ତି ସୃଷ୍ଟି ହେବ ବୋଲି ଆକଳନ କରାଯାଇଛି ।


    ****************

    
    
    (Release ID: 1564216) Visitor Counter : 11