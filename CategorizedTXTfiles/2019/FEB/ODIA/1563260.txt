      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ ମୋନାକୋର ଯୁବରାଜ ଆଲବର୍ଟ ଦ୍ୱିତୀୟ
      Posted On: 05 FEB 2019 4:25PM by PIB Bhubaneshwar


    ମୋନାକୋର ଯୁବରାଜ ଆଲବର୍ଟ ଦ୍ୱିତୀୟ ଆଜି ( ଫେବୃଆରୀ 05 , 2019) ରାଷ୍ଟ୍ରପତି ଭବନ ଠାରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି ।


    ଯୁବରାଜ ଆଲବର୍ଟ ଦ୍ୱିତୀୟଙ୍କୁ ଭାରତକୁ ସ୍ୱାଗତ କରି ରାଷ୍ଟ୍ରପତି କହିଲେ ଯେ ଭାରତ ଏବଂ ମୋନାକୋ ମଧ୍ୟରେ ସଦାବେଳେ ଆସ୍ଥା , ବନ୍ଧୁତ୍ୱ ଏବଂ ପାରସ୍ପରିକ ସହଯୋଗର ସଂପର୍କ ରହି ଆସିଛି । ଯୁବରାଜଙ୍କ ବର୍ତ୍ତମାନର ଭାରତ ଗସ୍ତ ଦୁଇ ଦେଶର ସଂପର୍କକୁ ଏକ ନୂତନ ଶୀର୍ଷରେ ପହଞ୍ଚାଇବାରେ ସହାୟକ ହେବ ବୋଲି ରାଷ୍ଟ୍ରପତି ଆଶା ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଭାରତ ଓ ମୋନାକୋ ମଧ୍ୟରେ ଥିବା ସଂପର୍କର ବନ୍ଧନ ବେଶ୍‌ ସୁଦୃଢ଼ । କିନ୍ତୁ ଏହାକୁ ଅଧିକ ନିବିଡ଼ କରିବାର ପର୍ଯ୍ୟାପ୍ତ ସୁଯୋଗ ରହିଛି । ଅକ୍ଷୟ ଶକ୍ତି , ଜଳବାୟୁ ପରିବର୍ତ୍ତନ ଏବଂ ପର୍ଯ୍ୟାବରଣ ସୁରକ୍ଷା କ୍ଷେତ୍ରରେ ଦୁଇ ଦେଶ ମିଳିତ ଭାବେ କାର୍ଯ୍ୟ କରିବାକୁ ସହମତ ହୋଇଛନ୍ତି । ଦ୍ୱିପାକ୍ଷିକ ସହଯୋଗରେ ଆମେ ସେହିସବୁ ପ୍ରସଙ୍ଗ ଉପରେ ଗୁରୁତ୍ୱ ଆରୋପ କରୁ । ଭାରତ ଏବେ ବିଶ୍ୱର ଦ୍ରୁତତମ ପ୍ରଗତିଶୀଳ ଅର୍ଥନୀତିରେ ପରିଣତ ହୋଇଛି । ମୋନାକାର ପ୍ରଯୁକ୍ତି ଏବଂ ନିବେଶକ କମ୍ପାନୀମାନେ ଭାରତର ଏହି ବିକାଶ ଯାତ୍ରାରେ ସାମିଲ ହେବାକୁ ସେ ଆହ୍ୱାନ ଜଣାଇଥିଲେ । ପରେ , ରାଷ୍ଟ୍ରପତି ଯୁବରାଜଙ୍କ ସମ୍ମାନାର୍ଥେ ଏକ ଭୋଜିସଭାର ଆୟୋଜନ କରିଥିଲେ ଏବଂ ମୋନାକୋର ଯୁବରାଜଙ୍କ ସହ ଆସିଥିବା ଏକ ଉଚ୍ଚସ୍ତରୀୟ ପ୍ରତିନିଧିମଣ୍ଡଳ ଏଥିରେ ସାମିଲ ହୋଇଥିଲେ ।


    ***************

    
    
    (Release ID: 1563260) Visitor Counter : 10