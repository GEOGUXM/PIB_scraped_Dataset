      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆର୍ଜେଣ୍ଟିନା ରାଷ୍ଟ୍ରପତିଙ୍କ ଗସ୍ତ ସମୟରେ ପ୍ରଧାନମନ୍ତ୍ରୀ ଇଂରାଜୀରେ ପ୍ରଦାନ କରିଥିବା ପ୍ରେସ ବିବୃତ୍ତି (ଫେବୃଆରୀ 18, 2019)
      Posted On: 18 FEB 2019 3:46PM by PIB Bhubaneshwar


    ମୋର ବନ୍ଧୁ ରାଷ୍ଟ୍ରପତି ମାକ୍ରି ଏବଂ ଆର୍ଜେଣ୍ଟିନାରୁ ଆସିଥିବା ସମସ୍ତ ମାନ୍ୟଗଣ୍ୟ ଅତିଥି ,


    ଅଭିନନ୍ଦନ , ( ନମସ୍କାର)


    ମାନ୍ୟବର ରାଷ୍ଟ୍ରପତି , ତାଙ୍କ ପରିବାର ବର୍ଗ ଏବଂ ସମସ୍ତ ପ୍ରତିନିଧିମାନଙ୍କୁ ମୁଁ ସ୍ୱାଗତ କରୁଛି । ଏହା ଖୁବ ଆନନ୍ଦର ବିଷୟ ଯେ ବୁଏନୋସ ଆଇରିସଠାରେ ଆମ ବୈଠକ ହେବାର ଦୁଇ ମାସ ପରେ , ଆଜି ଭାରତରେ ଆପଣମାନଙ୍କୁ ସ୍ୱାଗତ କରିବା ପାଇଁ ମୋତେ ଏହି ସୁଯୋଗ ମିଳୁଛି । 2018ରେ G -28 ସମ୍ମିଳନୀର ସଫଳ ଏବଂ ସମର୍ଥ ଆୟୋଜନ କରିବା ନେଇ ମୁଁ ଏହି ଅବସରରେ ରାଷ୍ଟ୍ରପତି ମାକ୍ରି ଏବଂ ତାଙ୍କ ଟିମକୁ ଆଉ ଥରେ ଶୁଭେଚ୍ଛା ଜଣାଉଛି । ସମ୍ମିଳନୀର ସଫଳ ଆୟୋଜନ ପାଇଁ ରାଷ୍ଟ୍ରପତି ମାକ୍ରିଙ୍କର ନେତୃତ୍ୱ ଗୁରୁତ୍ୱପୂର୍ଣ୍ଣ ଥିଲା । ବୁଏନୋସ ଆଇରିସଠାରେ ଆୟୋଜିତ G -20 ସମ୍ମିଳନୀ ସମୟରେ ରାଷ୍ଟ୍ରପତି ମାକ୍ରି ଏକ ଆନନ୍ଦଦାୟକ ଘୋଷଣା କରିଥିଲେ ଯେ 2022ରେ ଭାରତର ସ୍ୱାଧୀନତା ଦିବସର 75ତମ ବର୍ଷ ପାଳନ ଅବସରରେ ଭାରତ ଜି-20 ସମ୍ମିଳନୀର ଆୟୋଜନ କରିବ । ଏଥିପାଇଁ ମୁଁ ତାଙ୍କୁ ଧନ୍ୟବାଦ ଜଣାଉଛି ।


    ବନ୍ଧୁଗଣ ,


    ଆଜି ରାଷ୍ଟ୍ରପତି ମାକ୍ରିଙ୍କ ସହିତ ମୋର ପଞ୍ଚମ ବୈଠକ ଉଭୟ ଦେଶ ମଧ୍ୟରେ ଦ୍ୱିପାକ୍ଷିକ ସମ୍ପର୍କର ଦ୍ରୂତ ତଥା ବୃଦ୍ଧି ପାଉଥିବା ଗୁରୁତ୍ୱକୁ ପ୍ରତିଫଳିତ କରୁଛି । ଆମେ ପ୍ରମାଣିତ କରିଛୁ କି ଉଭୟ ଦେଶ ମଧ୍ୟରେ ଥିବା 15 , 000 କିଲୋମିଟରର ଦୂରତ୍ୱ ହେଉଛି କେବଳ ଏକ ସଂଖ୍ୟା । ଏକ ବିଶେଷ ବର୍ଷରେ ରାଷ୍ଟ୍ରପତି ମାକ୍ରିଙ୍କ ଗସ୍ତ ହୋଇଛି ; ଏହା ହେଉଛି ଉଭୟ ଦେଶ ମଧ୍ୟରେ କୁଟନୈତିକ ସମ୍ପର୍କ ପ୍ରତିଷ୍ଠାର 70ତମ ବର୍ଷ । ମାତ୍ର ଆମ ଜନସାଧାରଣଙ୍କ ପାରସ୍ପରିକ ସମ୍ପର୍କ ଏହାଠାରୁ ପୁରୁଣା । 1924ରେ ଗୁରୁଦେବ ରବିନ୍ଦ୍ରନାଥ ଟାଗୋର ଆର୍ଜେଣ୍ଟିନା ଗସ୍ତ କରିଥିଲେ । ତାଙ୍କ ସୃଷ୍ଟି ମାଧ୍ୟମରେ ଏହି ଗସ୍ତର ଗଭୀର ପ୍ରଭାବ ଅମର ହୋଇ ରହିଛି । ଆମର ମିଳିତ ମୂଲ୍ୟବୋଧ , ଶାନ୍ତିର ପ୍ରସାର ପାଇଁ ଆମର ଆଗ୍ରହ , ସ୍ଥାୟୀତ୍ୱ , ଅର୍ଥନୈତିକ ପ୍ରଗତି ଏବଂ ସମୃଦ୍ଧି ପାଇଁ ଉଭୟ ଦେଶ ସେମାନଙ୍କର ସମ୍ପର୍କକୁ ଏକ ରଣନୈତିକ ଭାଗୀଦାରିତାର ସ୍ଥିତି ପ୍ରଦାନ କରିଛନ୍ତି । ବୈଶ୍ୱିକ ଶାନ୍ତି ଏବଂ ସ୍ଥାୟୀତ୍ୱ ପାଇଁ ସନ୍ତ୍ରାସବାଦ ଏକ ଗୁରୁତର ବିପଦ ବୋଲି ମୁଁ ଏବଂ ରାଷ୍ଟ୍ରପତି ଏକମତ ହୋଇଛୁ । ପୁଲୱାମାରେ ଯେଉଁ ବର୍ବରୋଚିତ ଆକ୍ରମଣ ହୋଇଛି ତାହା ସୂଚାଉଛି ଯେ ଆଲୋଚନାର ସମୟ ଏବେ ଶେଷ ହୋଇଛି । ସମ୍ପ୍ରତି ସମଗ୍ର ବିଶ୍ୱ ଏବେ ମିଳିତ ଭାବେ ସନ୍ତ୍ରାସବାଦ ଏବଂ ଏହାର ସମର୍ଥକଙ୍କ ବିରୋଧରେ ଦୃଢ଼ ପଦକ୍ଷେପ ଗ୍ରହଣ କରିବାର ଆବଶ୍ୟକତା ରହିଛି । ସନ୍ତ୍ରାସବାଦୀ ତଥା ସେମାନଙ୍କର ଅମାନବୀୟ ସମର୍ଥକଙ୍କ ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ କରିବା ନେଇ ଦ୍ୱିଧାବୋଧ ପ୍ରକାଶ କରିବାର ଅର୍ଥ ସନ୍ତ୍ରାସବାଦକୁ ପ୍ରସାର କରିବା ସହିତ ସମାନ । G -20 ଦେଶଭାବେ ସନ୍ତ୍ରାସବାଦର ମୁକାବିଲା କରିବା ନେଇ ଆମକୁ ‘ ହାମବର୍ଗ ନେତୃବୃନ୍ଦଙ୍କ ବିବୃତି ’ ର 11ଟି କାର୍ଯ୍ୟସୂଚୀକୁ କାର୍ଯ୍ୟକାରୀ କରିବା ଗୁରୁତ୍ୱପୂର୍ଣ୍ଣ । ଏ ପ୍ରସଙ୍ଗରେ ଏହା ଗୁରୁତ୍ୱପୂର୍ଣ୍ଣ ଯେ ଆମେ ଉଭୟ ଦେଶ ଆଜି ଆମର ଆଲୋଚନା ପରେ ସନ୍ତ୍ରାସବାଦ ବିରୋଧରେ ଏକ ସ୍ୱତନ୍ତ୍ର ଘୋଷଣା କରିବା । ମହାକାଶ କ୍ଷେତ୍ରରେ ଏବଂ ଆଣବିକ ଶକ୍ତିର ଶାନ୍ତିପୂର୍ଣ୍ଣ ବ୍ୟବହାର କ୍ଷେତ୍ରରେ ଆମର ସହଯୋଗ ନିୟମିତ ଭାବେ ବୃଦ୍ଧି ପାଉଛି । ପ୍ରତିରକ୍ଷା ସହଯୋଗକୁ ନେଇ ଆଜି ସ୍ୱାକ୍ଷରିତ ହୋଇଥିବା ବୁଝାମଣା ପତ୍ର ପ୍ରତିରକ୍ଷା କ୍ଷେତ୍ରରେ ଆମର ସହଯୋଗକୁ ଏକ ନୂତନ ଦିଗ ପ୍ରଦାନ କରିବ ।


    ବନ୍ଧୁଗଣ ,


    ଅନେକ ଦିଗରେ ଭାରତ ଏବଂ ଆର୍ଜେଣ୍ଟିନା ପରସ୍ପରର ପରିପୂରକ । ଆମର ପାରସ୍ପରିକ ଲାଭ ପାଇଁ ଏହାର ସମ୍ପୂର୍ଣ୍ଣ ଫାଇଦା ଉଠାଇବା ପାଇଁ ଆମେ ପ୍ରୟାସ କରୁଛୁ । ଆର୍ଜେଣ୍ଟିନା ହେଉଛି କୃଷିର ଏକ ପାୱାର ହାଉସ । ଭାରତ ଏହାର ଖାଦ୍ୟ ସୁରକ୍ଷା ପାଇଁ ଏହି ଦେଶକୁ ଏକ ଗୁରୁତ୍ୱପୂର୍ଣ୍ଣ ଅଂଶୀଦାର ଭାବେ ବିବେଚନା କରେ । ଆଜି ଆମମାନଙ୍କ ମଧ୍ୟରେ କୃଷି-ଶିଳ୍ପ ସହଯୋଗ କାର୍ଯ୍ୟାନ୍ୱୟନ ଏ ଦିଗରେ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ । ଆଇସିଟି କ୍ଷେତ୍ର ବିଶେଷ କରି ଜେଏଏମ ବା ଜନଧନ-ଆଧାର-ମୋବାଇଲ ତ୍ରୟ ଏବଂ ଡିଜିଟାଲ ଦେୟ ଭିତ୍ତିଭୂମିରେ ଭାରତର ସଫଳତାକୁ ଆମେ ଆର୍ଜେଣ୍ଟିନା ସହିତ ବାଣ୍ଟିବା ପାଇଁ ଆମେ ପ୍ରସ୍ତୁତ । ଆମେ ଭାରତରେ ଏକ ଲକ୍ଷ୍ୟ ପ୍ରସ୍ତୁତ କରିଛୁ ଯେ 2030 ସୁଦ୍ଧା ଅତିକମରେ ଆମର ଶତକଡା 30 ପ୍ରତିଶତ ଯାନ ବାହାନ ବୈଦ୍ୟୁତିକ ବ୍ୟାଟେରୀରେ ଚାଲିବେ । ଆର୍ଜେଣ୍ଟିନା ହେଉଛି ଲିଥିୟମ ତ୍ରିଭୂଜର ଅଂଶବିଶେଷ ଏବଂ ବିଶ୍ୱର ଲିଥିୟମ ଭଣ୍ଡାରର ପାଖାପାଖି ଶତକଡା 54 ପ୍ରତିଶତ ଏଠାରେ ମହଜୁଦ ରହିଛି । ଖଣି କ୍ଷେତ୍ରରେ ସହଯୋଗ ପାଇଁ ଆମର ଯୁଗ୍ମ ଅଭିଯାନ ‘ କାବିଲ ’ ଆର୍ଜେଣ୍ଟିନା ସହିତ ଆଲୋଚନା ଆରମ୍ଭ କରିଛି ।


    ବନ୍ଧୁଗଣ ,


    ଗତ 10 ବର୍ଷ ମଧ୍ୟରେ ଆମର ଦ୍ୱିପାକ୍ଷିକ ସମ୍ପର୍କ ଦୁଇ ଗୁଣରୁ ଅଧିକ ହୋଇଛି ଏବଂ 3 ମିଲିଅନ ଆମେରିକୀୟ ଡଲାରରୁ ବୃଦ୍ଧି ପାଇଛି । କୃଷି , ଧାତୁ ଏବଂ ଧାତବ , ତୈଳ , ଗ୍ୟାସ , ଫାର୍ମାସ୍ୟୁଟିକାଲ , ରସାୟନ , ମୋଟର ଯାନ ଏବଂ ସେବା ଆଦି ଅନେକ କ୍ଷେତ୍ରରେ ଅନେକ କିଛି ବୃ୍ଦ୍ଧି ହେବାର ସମ୍ଭାବନା ରହିଛି । ସମ୍ପ୍ରତି ଆମ ବ୍ୟବସାୟିକ ସମ୍ପର୍କ ବୃଦ୍ଧି କରିବା ପାଇଁ ଆମେ ଅନେକ ସ୍ୱତନ୍ତ୍ର ପଦ୍ଧତିକୁ ଚିହ୍ନଟ କରିଛୁ । ଆମେ ଆନନ୍ଦିତ ଯେ ଅନେକ ଗୁରୁତ୍ୱପୂର୍ଣ୍ଣ ଆର୍ଜେଣ୍ଟିନା କମ୍ପାନୀର ପ୍ରତିନିଧି ରାଷ୍ଟ୍ରପତି ମାକ୍ରିଙ୍କ ସହ ଆସିଛନ୍ତି । ମୁଁ ଦୃଢ଼ ବିଶ୍ୱାସୀ ଯେ ଦିଲ୍ଲୀ ଏବଂ ମୁମ୍ବାଇରେ ବ୍ୟବସାୟିକ ନେତୃବୃନ୍ଦଙ୍କ ସହ ସେମାନଙ୍କ ଆଲୋଚନା ଫଳପ୍ରଦ ହେବ । 2004ରେ ମେରକୋସୁର ସହିତ ପ୍ରିଫରେନ୍ସିଆଲ ବାଣିଜ୍ୟିକ ଚୁକ୍ତି ସ୍ୱାକ୍ଷରିତ କରିବାରେ ଭାରତ ହେଉଛି ପ୍ରଥମ ଦେଶ । ଆର୍ଜେଣ୍ଟିନାର ବର୍ତ୍ତମାନର ପ୍ରେସିଡେନ୍ସି ସମୟରେ , ଆଜି ଆମେ ଭାରତ-ମେର୍କୋସୁର ଟ୍ରେଡର ପ୍ରସାରଣ ପାଇଁ ଅନେକ ପଦକ୍ଷେପ ସମ୍ବନ୍ଧରେ ଆଲୋଚନା କଲୁ ।


    ବନ୍ଧୁଗଣ ,


    ଆର୍ଜେଣ୍ଟିନାରେ ଭାରତୀୟ କଳା , ସଂସ୍କୃତି ଏବଂ ଆଧ୍ୟାତ୍ମିକତାର ଲକ୍ଷ ଲକ୍ଷ ପ୍ରଶଂସକ ରହିଛନ୍ତି । ଭାରତରେ ଆର୍ଜେଣ୍ଟିନାର ଟ୍ୟାଙ୍ଗୋ ନୃତ୍ୟ ଏବଂ ଫୁଟବଲ ଅନେକ ପ୍ରସିଦ୍ଧି ହାସଲ କରିଛି । ଜନସାଧାରଣଙ୍କୁ ନିକଟତର କରିବା ପାଇଁ , ସାଂସ୍କୃତିକ କାର୍ଯ୍ୟକ୍ରମର ଆଦାନ ପ୍ରଦାନ ଏବଂ ସହଯୋଗ ପାଇଁ ପର୍ଯ୍ୟଟନ ଏବଂ ସାର୍ବଜନୀନ ପ୍ରସାରଣ ଏଜେନ୍ସିମାନଙ୍କ ମଧ୍ୟରେ ଚୁକ୍ତିନାମା ସ୍ୱାକ୍ଷରିତ ହୋଇଛି ।


    ବନ୍ଧୁଗଣ


    ଆନ୍ତର୍ଜାତିକ ଫୋରମମାନଙ୍କରେ ଭାରତ ଏବଂ ଆର୍ଜେଣ୍ଟିନା ମଧ୍ୟରେ ଉତ୍ତମ ସହଯୋଗ ରହିଛି । ବୈଶ୍ୱିକ ଶାନ୍ତି ଓ ସୁରକ୍ଷା ଏବଂ ସମସ୍ତ ଜନସାଧାରଣଙ୍କ ଅର୍ଥନୈତିକ ଏବଂ ସାମାଜିକ ବିକାଶ ପାଇଁ ଆମେ ସଂସ୍କାରମୂଳକ ବିବିଧତାର ଆବଶ୍ୟକତାକୁ ଗ୍ରହଣ କରୁଛୁ । କ୍ଷେପଣାସ୍ତ୍ର ବୈଷୟିକ ଜ୍ଞାନ ନିୟନ୍ତ୍ରଣ ରେଜିମି , ୱାସେନାର ଆୟୋଜନ , ଅଷ୍ଟ୍ରେଲିଆ ଗ୍ରୁପ ଏବଂ ଆଣିବିକ ଯୋଗାଣ ଗ୍ରୁପରେ ଭାରତର ସଦସ୍ୟତାକୁ ଆର୍ଜେଣ୍ଟିନା ଦୃଢ଼ ଭାବେ ସମର୍ଥନ କରିଛି । ଦକ୍ଷିଣ-ଦକ୍ଷିଣ ସହଯୋଗ ଆମ ପାଇଁ ଅନେକ ପରିମାଣରେ ଗୁରୁତ୍ୱପୂର୍ଣ୍ଣ । ମୁଁ ଏକଥା ଘୋଷଣା କରି ଖୁବ ଆନନ୍ଦିତ ଯେ 2019ରେ ବୁଏନୋସ ଆଇରିସଠାରେ ଦକ୍ଷିଣ-ଦକ୍ଷିଣ ସହଯୋଗକୁ ନେଇ ଆମେରିକାର ଦ୍ୱିତୀୟ ଉଚ୍ଚସ୍ତରୀୟ ସମ୍ମିଳନୀରେ ଭାରତ ସକ୍ରିୟତାର ସହ ଅଂଶଗ୍ରହଣ କରିବ । ପାଣିପାଗ ପରିବର୍ତ୍ତନ ବିରୋଧରେ ହେଉଥିବା ସଂଗ୍ରାମକୁ ନେଇ ଆମ ମତ ମଧ୍ୟ ସମାନ । ଆନ୍ତର୍ଜାତିକ ସୌର ଗଠବନ୍ଧନ ( ISA )ରେ ଆର୍ଜେଣ୍ଟିନାକୁ ଏକ ନୂତନ ସଦସ୍ୟ ଭାବେ ସ୍ୱାଗତ କରିବା ନେଇ ମୁଁ ଆନନ୍ଦିତ ।


    ମହାଭାଗ ,


    ଭାରତ ଗସ୍ତ ନେଇ ମୋର ନିମନ୍ତ୍ରଣ ସ୍ୱୀକାର କରିଥିବାରୁ ମୁଁ ପୁଣିଥରେ ମୋର କୃତଜ୍ଞତା ଜଣାଉଛି । ମୁଁ ଆଶାପ୍ରକାଶ କରୁଛି ଯେ ଏହି ଯାତ୍ରା ଆପଣ ଏବଂ ଆପଣଙ୍କ ପରିବାର ବର୍ଗଙ୍କ ପାଇଁ ଉପଭୋଗ୍ୟ ହେବ ।


    ଧନ୍ୟବାଦ


    ମୁଚାସ ଗ୍ରାସିଆସ


    ********************

    
    
    (Release ID: 1565205) Visitor Counter : 24