      ସଂସଦୀୟ ବ୍ୟାପାର ମନ୍ତ୍ରଣାଳୟ

      ପୁଲୱାମା ଆତଙ୍କବାଦୀ ଆକ୍ରମଣକୁ ସମସ୍ତ ରାଜନୈତିକ ଦଳର ନିନ୍ଦା ଏବଂ ସରକାରଙ୍କୁ ସମର୍ଥନ ପ୍ରତିଶ୍ରୁତି
      • ଶାନ୍ତିପ୍ରିୟ କାଶ୍ମୀର ବାସୀଙ୍କ ସହ ଦେଶବାସୀ ଛିଡ଼ା ହୋଇଛନ୍ତି ଏବଂ ଭାରତ ବିରୋଧରେ ସୀମାପାର ଆତଙ୍କବାଦକୁ କଡ଼ା ନିନ୍ଦା କରୁଛନ୍ତି: ନରେନ୍ଦ୍ର ସିଂ ତୋମାର

      Posted On: 16 FEB 2019 3:17PM by PIB Bhubaneshwar

    ପୁଲୱାମାରେ ଆମ ସୁରକ୍ଷା ବାହିନୀ ଉପରେ କାପୁରୁଷତାର ସହ ହୋଇଥିବା ଆକ୍ରମଣରେ ଦେଶ ଗଭୀର କ୍ଷୋଭ ପ୍ରକାଶ କରିଛି । ଆମ ଦେଶ ବିରୋଧରେ ଚାଲିଥିବା ଆତଙ୍କବାଦ ବିରୋଧରେ ନିର୍ଣ୍ଣାୟକ ଲଢ଼େଇ ପାଇଁ ଆମେ ଏବେ ପ୍ରସ୍ତୁତ ଏବଂ ଆମ ସରକାର ଏକ ନିର୍ଣ୍ଣାୟକ ନିଷ୍ପତ୍ତିରେ ଲଢ଼େଇକୁ ପହଞ୍ଚାଇବା ପାଇଁ ପ୍ରତିବଦ୍ଧ ’ ଗଣମାଧ୍ୟମକୁ କହିଛନ୍ତି କେନ୍ଦ୍ର ସଂସଦୀୟ ବ୍ୟାପାର , ଗ୍ରାମ୍ୟ ଉନ୍ନୟନ , ପଞ୍ଚାୟତିରାଜ , ଖଣି ମନ୍ତ୍ରୀ ଶ୍ରୀ ନରେନ୍ଦ୍ର ସିଂ ତୋମାର । କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହଙ୍କ ଅଧ୍ୟକ୍ଷତାରେ ପୁଲୱାମା ଆକ୍ରମଣ ପ୍ରସଙ୍ଗରେ ସଂସଦର ବିଭିନ୍ନ ରାଜନୈତିକ ଦଳର ନେତାଙ୍କୁ ନେଇ ଅନୁଷ୍ଠିତ ସର୍ବଦଳୀୟ ବୈଠକ ପରେ ଶ୍ରୀ ତୋମାର ଏହା କହିଛନ୍ତି ।


    ଆତଙ୍କବାଦୀଙ୍କ ଆକ୍ରମଣକୁ ନିନ୍ଦା କରି ଶ୍ରୀ ତୋମାର କହିଛନ୍ତି ଯେ , ଆମ ଯବାନଙ୍କ ଏହି ବଳିଦାନ ବ୍ୟର୍ଥ ଯିବନାହିଁ । ଭାରତ ବିରୋଧରେ ଆତଙ୍କବାଦକୁ ପ୍ରୋତ୍ସାହିତ କରୁଥିବା ଶକ୍ତିମାନଙ୍କ ବିରୋଧେରେ କାର୍ଯ୍ୟାନୁଷ୍ଠାନ ପାଇଁ ଆମ ସେନାକୁ ପୂର୍ଣ୍ଣ କ୍ଷମତା ଦିଆଯାଇଛି । ଭାରତ ସରକାର ପ୍ରଥମରୁ ଆତଙ୍କବାଦ ପ୍ରସଙ୍ଗରେ ଶୂନ୍ୟ ସହନଶୀଳତା ନୀତି ଆଦରି ଆସୁଛନ୍ତି । ଏହି ଆତଙ୍କୀ ଆକ୍ରମଣ ଏହା ସୂଚାଉଛି ଯେ ଏହି ନୀତି ଯୋଗୁ ଆତଙ୍କବାଦୀମାନେ କେବଳ ନିରାଶ ହୋଇ ଏପରି ଆକ୍ରମଣ କରିଛନ୍ତି ବୋଲି ମନ୍ତ୍ରୀ କହିଥିଲେ ।


    ସହିଦ ଯବାନଙ୍କ ପରିବାର ସହ ସରକାର ଦୃଢ଼ ଭାବେ ଅଛନ୍ତି ଏବଂ ସେମାନଙ୍କୁ ସହାୟତା ଦିଗରେ କାଣିଚାଏ ହେଳା କରାଯିବ ନାହିଁ । କେନ୍ଦ୍ର ସରକାର ଇତି ମଧ୍ୟରେ ସହିଦ ମାନଙ୍କ ପରିବାରଙ୍କୁ ସହାୟତା କରିବାକୁ ସମସ୍ତ ରାଜ୍ୟ ସରକାରଙ୍କ ନିର୍ଦ୍ଦେଶ ଦେଇଥିବା ମନ୍ତ୍ରୀ କହିଥିଲେ ।


    ଆତଙ୍କବାଦ ବିରୋଧରେ ଲଢ଼େଇ ଦିଗରେ ସମସ୍ତ ରାଜନୈତିକ ଦଳର ସମର୍ଥନରେ ସନ୍ତୋଷ ପ୍ରକାଶ କରି ଶ୍ରୀ ତୋମାର କହିଲେ , ଭାରତ ବିରୋଧରେ ସୀମାପାରି ଆତଙ୍କବାଦକୁ ପ୍ରୋତ୍ସାହିତ ଶକ୍ତି ବିରୋଧରେ ଲଢ଼େଇ ଏବଂ ଶାନ୍ତିପ୍ରିୟ କାଶ୍ମୀରବାସୀଙ୍କ ସହ ଦେଶବାସୀ ଦୃଢ଼ତାର ସହ ଛିଡ଼ା ହୋଇଛନ୍ତି । ମନ୍ତ୍ରୀ କହିଥିଲେ , ଜମ୍ମୁ-କାଶ୍ମୀରରେ ଏପରି ଶକ୍ତି ଅଛନ୍ତି , ଯେଉଁମାନେ କି ଆତଙ୍କବାଦୀଙ୍କ ସହ ହାତ ମିଳାଇ ଶାକ୍ତି ପ୍ରକ୍ରିୟାକୁ ଭଣ୍ଡୁର କରିବା ଉଦ୍ୟମ କରୁଛନ୍ତି । ଏପରି ଶକ୍ତି କାଶ୍ମୀରର ଯୁବପିଢ଼ିଙ୍କ ଶତ୍ରୁ ଏବଂ ସେମାନେ ରାଜ୍ୟରେ ଶାକ୍ତି ବଜାୟ ରହୁ ବୋଲି ଚାହାନ୍ତି ନାହିଁ । କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ କଥାକୁ ଦୋହରାଇ ଶ୍ରୀ ତୋମାର କହିଥିଲେ , ଜମ୍ମୁ-କାଶ୍ମୀରରୁ ଆତଙ୍କବାଦକୁ ନିର୍ମୂଳ କରି ଶାନ୍ତି ଫେରାଇ ଆଣିବା ଦିଗରେ ସରକାର ପ୍ରତିବଦ୍ଧ ।


    ଶ୍ରୀ ତୋମାର କହିଥିଲେ , ସର୍ବଦଳୀୟ ବୈଠକରେ ସମସ୍ତ ରାଜନୈତିକ ଦଳ ଏକ ସ୍ୱରରେ ଆତଙ୍କବାଦୀ ଆକ୍ରମଣକୁ ନିନ୍ଦା କରିବା ସହ ସହିଦ ଯବାନଙ୍କୁ ଶ୍ରଦ୍ଧାଞ୍ଜଳି ଜଣାଇବାକୁ ଦୁଇ ମିନିଟ ନିରବ ପ୍ରାର୍ଥନା କରିଥିଲେ । ବୈଠକରେ ଆତଙ୍କବାଦ ଆକ୍ରମଣକୁ ନିନ୍ଦା କରି ଏକ ପ୍ରସ୍ତାବ ମଧ୍ୟ ଗୃହୀତ ହୋଇଥିବା ମନ୍ତ୍ରୀ କହିଥିଲେ ।


    ****************

    
    
    (Release ID: 1565008) Visitor Counter : 18