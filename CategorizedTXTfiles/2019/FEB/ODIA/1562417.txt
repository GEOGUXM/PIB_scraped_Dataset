      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ନୂତନ ଭାରତ ପାଇଁ ବଜେଟ ରାଷ୍ଟ୍ରକୁ ସଶକ୍ତ କରିବ : ପ୍ରଧାନମନ୍ତ୍ରୀ
      • ବଜେଟ ଗରିବଙ୍କୁ ସଶକ୍ତ, କୃଷକଙ୍କୁ ପ୍ରୋତ୍ସାହିତ, ଆର୍ଥିକ ଅଭିବୃଦ୍ଧିକୁ ତ୍ୱରାନ୍ୱିତ କରିବ : ପ୍ରଧାନମନ୍ତ୍ରୀ
      • 12 କୋଟି କୃଷକ ପରିବାର, 3 କୋଟି ମଧ୍ୟବିତ୍ତ ଟିକସଦାତା ସିଧାସଳଖ ଲାଭ ପାଇବେ : ପ୍ରଧାନମନ୍ତ୍ରୀ
      • 5 ଏକରରୁ କମ ଜମି ଥିବା କୃଷକ ପ୍ରଧାନମନ୍ତ୍ରୀ କିଷାନ ନିଧି ଦ୍ୱାରା ବହୁଳ ଭାବେ ଉପକୃତ ହେବେ
      • ପିଏମ ଶ୍ରମଯୋଗୀ ମନଧନ ଯୋଜନା ଦ୍ୱାରା ଅସଂଗଠିତ କ୍ଷେତ୍ରର ସ୍ୱାର୍ଥ ସୁରକ୍ଷିତ ହେବ
      Posted On: 01 FEB 2019 4:34PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଚଳିତ ବଜେଟକୁ ନୂତନ ଭାରତ ପାଇଁ ବଜେଟ ଭାବେ ଅଭିହିତ କରି ପ୍ରଶଂସା କରିବା ସହିତ ଏହା ଦେଶକୁ ସଶକ୍ତ କରିବ ବୋଲି ମତ ଦେଇଛନ୍ତି ।


    2019-20 ଅନ୍ତରୀଣ ବଜେଟ ଉପସ୍ଥାପନ ପରେ ଏକାଧିକ ଟ୍ୱିଟ ଏବଂ ବିବୃତି ଜରିଆରେ ପ୍ରଧାନମନ୍ତ୍ରୀ କହିଛନ୍ତି ଯେ ନୂତନ ଭାରତର ବଜେଟ ଦ୍ୱାରା 12 କୋଟି କୃଷକ ଏବଂ ସେମାନଙ୍କ ପରିବାର , 3 କୋଟିରୁ ଉର୍ଦ୍ଧ୍ଵ ମଧ୍ୟବିତ୍ତ ଟିକସଦାତା ପେସାଦାର ଏବଂ ସେମାନଙ୍କ ପରିବାର ଏବଂ 30ରୁ 40 କୋଟି ଶ୍ରମିକ ଲାଭବାନ ହେବେ ।


    ପ୍ରଧାନମନ୍ତ୍ରୀ କହିଛନ୍ତି , ଏନଡିଏ ସରକାରଙ୍କ ପ୍ରୟାସ ସମସ୍ତଙ୍କ ଜୀବନକୁ ଛୁଇଁଛି ଯାହା ଏହି ବଜେଟ ପ୍ରସ୍ତାବରୁ ପ୍ରତିଫଳିତ ହେଉଛି କୃଷକଙ୍କ ଠାରୁ ଆରମ୍ଭ କରି ମଧ୍ୟମବର୍ଗଙ୍କ ପର୍ଯ୍ୟନ୍ତ , ଆୟକର ଆଶ୍ୱସ୍ତି ଠାରୁ ଆରମ୍ଭ କରି ଭିତ୍ତିଭୂମି ପର୍ଯ୍ୟନ୍ତ , ଉତ୍ପାଦନ ଠାରୁ ଆରମ୍ଭ କରି ଏମଏସଏମଇ ପର୍ଯ୍ୟନ୍ତ , ଆବାସ ଠାରୁ ଆରମ୍ଭ କରି ସ୍ୱାସ୍ଥ୍ୟସେବା ପର୍ଯ୍ୟନ୍ତ ଏବଂ ବିକାଶର ପରିବର୍ଦ୍ଧିତ ଗତି ଠାରୁ ନୂତନ ଭାରତ ପର୍ଯ୍ୟନ୍ତ ସମସ୍ତଙ୍କ ପାଇଁ ଏହି ବଜେଟରେ ବ୍ୟବସ୍ଥା ରହିଛି ।


    ଅଧିକ ଲୋକ ଦାରିଦ୍ର୍ୟର କଷାଘାତକୁ ମୁକ୍ତି ପାଇବା ଦେଖିବା ଆନନ୍ଦର ବିଷୟ । ଆମର ନୂତନ ମଧ୍ୟମ ବର୍ଗଙ୍କ ଉନ୍ନତି ହେଉଛି ଏବଂ ସେମାନଙ୍କ ସ୍ୱପ୍ନ ମଧ୍ୟ ଉନ୍ନତ ହେଉଛି । ପ୍ରଧାନମନ୍ତ୍ରୀ ଟିକସ ରିହାତି ପାଇଁ ମଧ୍ୟମବର୍ଗଙ୍କୁ ଅଭିନନ୍ଦନ ଜଣାଇଥିଲେ ଏବଂ କହିଥିଲେ , ମୁଁ ମଧ୍ୟମବର୍ଗଙ୍କୁ ଦେଶର ବିକାଶ ଦିଗରେ ସେମାନଙ୍କ ଦୃଢ଼ ଯୋଗଦାନ ପାଇଁ ସଲାମ କରୁଛି ।


    ବଜେଟରେ କୃଷକ ଅନୁକୂଳ ପଦକ୍ଷେପ ସମ୍ପର୍କରେ ସେ କହିଥିଲେ ଯେ ଅନେକ ବର୍ଷ ଧରି କୃଷକମାନଙ୍କ ପାଇଁ ବିଭିନ୍ନ ଯୋଜନା କରାଯାଉଛି କିନ୍ତୁ ଦୁଃଖର କଥା ବହୁସଂଖ୍ୟକ କୃଷକ ଏହି ଯୋଜନାର ଲାଭ ପାଇବାରୁ ବଂଚିତ ହୋଇଛନ୍ତି । ସେ କହିଥିଲେ ଯେ ପ୍ରଧାନମନ୍ତ୍ରୀ କିସାନ ନିଧି ଯୋଜନା ଏକ ଐତିହାସିକ ପଦକ୍ଷେପ ଯାହାଦ୍ୱାରା 5 ଏକରରୁ କମ ଜମି ଥିବା କୃଷକମାନେ ଲାଭବାନ ହୋଇପାରିବେ । ପ୍ରଧାନମନ୍ତ୍ରୀ ଆହୁରି ଉଲ୍ଲେଖ କରିଥିଲେ , ପଶୁପାଳନ , ମତ୍ସ୍ୟଚାଷ କ୍ଷେତ୍ର ପ୍ରତି ମଧ୍ୟ ନୂତନ ଭାରତର ବଜେଟରେ ଧ୍ୟାନ ଦିଆଯାଇଛି ।


    ଅସଂଗଠିତ କ୍ଷେତ୍ରର ଶ୍ରମିକମାନଙ୍କ ସୁରକ୍ଷା ଉପରେ ଗୁରୁତ୍ୱ ଦେଇ ସେ କହିଥିଲେ ପ୍ରଧାନମନ୍ତ୍ରୀ ଶ୍ରମଯୋଗୀ ମନଧନ ଯୋଜନା ବ୍ୟାପକ ଭାବେ ସହାୟକ ହୋଇପାରିବ । ଏହି କ୍ଷେତ୍ରର ସ୍ୱାର୍ଥକୁ ଅଧିକ ସୁରକ୍ଷା ଦେବାର ଆବଶ୍ୟକତା ରହିଛି ଏବଂ ନୂତନ ଭାରତ ପାଇଁ ବଜେଟରେ ତାହା କରାଯାଇଛି । ଆୟୁଷ୍ମାନ ଭାରତ ଯୋଜନା ଏବଂ ସାମାଜିକ ନିରାପତ୍ତା ଯୋଜନା ମଧ୍ୟ ସେମାନଙ୍କ ଜୀବନକୁ ଛୁଇଁବ ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ଶେଷରେ ପ୍ରଧାନମନ୍ତ୍ରୀ କହିଥିଲେ ଯେ ସମାଜର ସବୁ ବର୍ଗଙ୍କ ନିକଟରେ ବିକାଶର ଲାଭ ପହଁଚିବା ସୁନିଶ୍ଚିତ ହେବା ଜରୁରି । ସେ କହିଥିଲେ , “ ଏହି ବଜେଟ ଗରିବଙ୍କ ସଶକ୍ତ କରିବ , କୃଷକମାନଙ୍କୁ ପ୍ରୋତ୍ସାହନ ଦେବ ଏବଂ ଅର୍ଥନୈତିକ ବିକାଶକୁ ତ୍ୱରାନ୍ୱିତ କରିବ ” ।


    **********

    
    
    (Release ID: 1562417) Visitor Counter : 25