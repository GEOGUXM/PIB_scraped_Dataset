      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ନବଗଠିତ କେନ୍ଦ୍ରୀୟ ୱାକଫ ପରିଷଦ ବୈଠକରେ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁଖତାର ଆବାସ ନକଭୀଙ୍କ ଅଧ୍ୟକ୍ଷତା
      • କେନ୍ଦ୍ରୀୟ ୱାକଫ ପରିଷଦ ପକ୍ଷରୁ ପୁଲୱାମା ଆତଙ୍କବାଦୀ ଆକ୍ରମଣରେ ସହିଦ ସୁରକ୍ଷା କର୍ମୀଙ୍କ ଉଦ୍ଦେଶ୍ୟରେ ଶ୍ରଦ୍ଧାଞ୍ଜଳି ପୂର୍ବକ ଦୁଇ ମିନିଟ ନୀରବ ପ୍ରାର୍ଥନା
      
      Posted On: 18 FEB 2019 3:42PM by PIB Bhubaneshwar


    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁଖତାର ଆବାସ ନକଭୀ ନୂଆଦିଲ୍ଲୀରେ କହିଛନ୍ତି ଯେ , ସ୍ୱାଧୀନତା ପରେ ପ୍ରଥମ ଥର ପାଇଁ କେନ୍ଦ୍ର ସରକାର ସମାଜର ପଛୁଆ ବର୍ଗର ଶିକ୍ଷା ଅଧିକାର ଓ ରୋଜଗାର ସୃଷ୍ଟିକାରୀ କୌଶଳ ବିକାଶ ପାଇଁ ଦେଶରେ ଥିବା ୱାକଫ ସମ୍ପତିର ଉପଯୋଗ ପାଇଁ ଶତ ପ୍ରତିଶତ ଆର୍ଥିକ ସହାୟତା ଯୋଗାଇ ଦେଉଛନ୍ତି । ନୂଆଦିଲ୍ଲୀରେ ଆୟୋଜିତ ନବଗଠିତ କେନ୍ଦ୍ରୀୟ ୱାକଫ ପରିଷଦର ବୈଠକରେ ଅଧ୍ୟକ୍ଷତା କରି ଶ୍ରୀ ନକଭୀ କହିଛନ୍ତି କେନ୍ଦ୍ର ସରକାର ସଂଖ୍ୟାଲଘୁ ସଂପ୍ରଦାୟ , ବିଶେଷ କରି ବାଳିକାମାନଙ୍କ ଶିକ୍ଷା ସଶକ୍ତିକରଣ ଓ ନିଯୁକ୍ତି ସୃଷ୍ଟିକାରୀ କୌଶଳ ବିକାଶ ପାଇଁ ମୌଳିକ ସୁବିଧା ଯୋଗାଇ ଦେଉଛନ୍ତି । ସ୍ୱାଧୀନତା ପରଠାରୁ ଦେଶର ଏହି ପଛୁଆ ଅଞ୍ଚଳଗୁଡିକ ଏସବୁ ସୁବିଧାରୁ ବଞ୍ଚିତ ଥିଲା ।


    ଜାମ୍ମୁ ଓ କାଶ୍ମୀରର ପୁଲୱାମା ଆତଙ୍କବାଦୀ ଆକ୍ରମଣରେ ଶହୀଦ ସୁରକ୍ଷା କର୍ମୀଙ୍କ ଉଦ୍ଦେଶ୍ୟରେ ଶ୍ରଦ୍ଧାଞ୍ଜଳି ପୂର୍ବକ ଦୁଇମିନିଟ ନୀରବ ପ୍ରାର୍ଥନା ପରେ ବୈଠକ ଆରମ୍ଭ ହୋଇଥିଲା । ଦେଶର 308 ଜିଲ୍ଲାର ସାମାଜିକ – ଆର୍ଥିକ - ଶିକ୍ଷା ସଶକ୍ତିକରଣ ଓ ନିଯୁକ୍ତି ସୃଷ୍ଟିକାରୀ କୌଶଳ ବିକାଶ ପାଇଁ ମୌଳିକ ସୁବିଧା ଯୋଗାଇ ଦେବାକୁ ଯୁଦ୍ଧସ୍ତରରେ କାମ ହୋଇଛି । ସଂଖ୍ୟାଲଘୁ ସଂପ୍ରଦାୟର ଉନ୍ନତି କାର୍ଯ୍ୟକ୍ରମ ପାଇଁ ପୂର୍ବ କେନ୍ଦ୍ର ସରକାରଙ୍କ ସମୟରେ 90ଟି ଜିଲ୍ଲା ଚିହ୍ନିତ ହୋଇଥିବା ବେଳେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ସରକାର ଏହି ଉନ୍ନୟନ କାର୍ଯ୍ୟକ୍ରମକୁ ବ୍ୟାପକ କରି 308ଟି ଜିଲ୍ଲାକୁ ସାମିଲ କରିଛନ୍ତି । ଦେଶରେ ଥିବା ୱାକଫ ସମ୍ପତିର ବିନିଯୋଗ ସାମାଜିକ-ଆର୍ଥିକ-ଶିକ୍ଷା ସଶକ୍ତିକରଣ ଓ ନିଯୁକ୍ତି ସୃଷ୍ଟିକାରୀ କୌଶଳ ବିକାଶ ପାଇଁ ହୋଇଥିବା ଅଭିଯାନ ସଫଳ ହୋଇଛି । ସାରା ଦେଶରେ 5.77ଲକ୍ଷ ପଞ୍ଜିକୃତ ୱାକଫ ସମ୍ପତ୍ତି ରହିଛି ।


    ଶ୍ରୀ ନକଭୀ କହିଛନ୍ତି ଯେ , ୱାକଫ ସମ୍ପତି ପଟ୍ଟା ନିୟମକୁ ନେଇ ଅବସରପ୍ରାପ୍ତ ବିଚାରପତି ଜକିଉଲ୍ଲା ଖାନଙ୍କ ଅଧ୍ୟକ୍ଷତାରେ ଗଠିତ ପାଞ୍ଚ ଜଣିଆ କମିଟି ରିପୋର୍ଟ ପ୍ରଦାନ କରି ସାରିଛନ୍ତି । ବୈଠକରେ କମିଟିର ସୁପାରିଶଗୁଡିକ ସଂପର୍କରେ ଆଲୋଚନା ହୋଇଥିଲା । କମିଟିର ସୁପାରିଶ ୱାକଫ ନିୟମକୁ ସହଜ ଓ ପ୍ରଭାବଶାଳୀ କରି ୱାକଫ ସମ୍ପତ୍ତିର ସୁବିନିଯୋଗ କରିବା ସହିତ ଦଶନ୍ଧି ଦଶନ୍ଧି ଧରି ବିବାଦ ଘେରରେ ଥିବା ୱାକଫ ସମ୍ପତ୍ତିକୁ ଫେରାଇ ଆଣିବାରେ ସହାୟକ ହେବ ବୋଲି ଶ୍ରୀ ନକଭୀ କହିଛନ୍ତି । କେନ୍ଦ୍ର ସରକାର କମିଟିର ସୁପାରିଶ ତର୍ଜମା କରିବା ପରେ ଏହାକୁ କାର୍ଯ୍ୟକାରୀ କରିବାକୁ ଉଚିତ ପଦକ୍ଷେପ ନେବେ ବୋଲି ସେ କହିଛନ୍ତି ।


    ଶ୍ରୀ ନକଭୀ କହିଛନ୍ତି ଯେ , “ ପ୍ରଧାନମନ୍ତ୍ରୀ ଜନବିକାଶ କାର୍ଯ୍ୟକ୍ରମ ” (PMJVK ) ଅନ୍ତର୍ଗତ ସଂଖ୍ୟାଲଘୁ ମନ୍ତ୍ରଣାଳୟ ପକ୍ଷରୁ ସ୍ୱାଧୀନତା ପରେ ପ୍ରଥମ ଥର ପାଇଁ ୱାକଫ ସମ୍ପତିରେ ସ୍କୁଲ , କଲେଜ , ଆଇଟିଆଇ , ଦକ୍ଷତା ବିକାଶ କେନ୍ଦ୍ର , ବହୁମୁଖୀ ସମିତି କେନ୍ଦ୍ର “ ସଦ୍ଭାବ ମଣ୍ଡପ ”, “ ହୁନର ହବ ”, ଡାକ୍ତରଖାନା , ବ୍ୟବସାୟ କେନ୍ଦ୍ର ଆଦି ନିର୍ମାଣ ହୋଇଛି ।


    ବିଗତ ସାଢେ ଚାରି ବର୍ଷରେ ପିଏମଜେଭିକେ ଅଧିନରେ ମୋଦୀ ସରକାରଙ୍କ ଦ୍ୱାରା ସଂଖ୍ୟାଲଘୁ ସଂପ୍ରଦାୟ ଅଧ୍ୟୁଷିତ ଅଞ୍ଚଳରେ 28ଟି ଡିଗ୍ରୀ କଲେଜ , 2197ଟି ସ୍କୁଲ ଘର , 40 , 201 ଅତିରିକ୍ତ ଶ୍ରେଣୀ ଗୃହ , 1213 ହଷ୍ଟେଲ , 191ଟି ଆଇଟିଆଇ , 50ଟି ପଲିଟେକନିକ , 39 , 586 ଅଙ୍ଗନବାଡି କେନ୍ଦ୍ର , 405 ସଦ୍ଭାବନା ମଣ୍ଡପ , 89 ଆବାସିକ ସ୍କୁଲ , 527ଟି ମାର୍କେଟ ସେଡ୍ ଆଦି ନିର୍ମାଣ ହୋଇଛି ।


    ସେଣ୍ଟ୍ରାଲ ୱାକଫ କାଉନସିଲ , ୱାକଫ ରେକର୍ଡ ଡିଜିଟାଇଜେସନ ନିର୍ଦ୍ଧାରିତ ସମୟରେ ସାରିବା ପାଇଁ ରାଜ୍ୟ ୱାକଫ ବୋର୍ଡକୁ ଆର୍ଥିକ ସହାୟତା ପ୍ରଦାନ କରୁଛି । 90 ପ୍ରତିଶତ ୱାକଫ ସଂପତିର ଡିଜିଟାଇଜେସନ ସରିଛି ଓ ବଳକା ଡିଜିଟାଇଜେସନ କାମ ଶୀଘ୍ର ସରିବ ବୋଲି ଶ୍ରୀ ନକଭୀ କହିଛନ୍ତି । ବିଗତ ସାଢେ ଚାରି ବର୍ଷ ମଧ୍ୟରେ ସରକାର ସଂଖ୍ୟାଲଘୁ ସଂପ୍ରଦାୟର 3 କୋଟି 83 ଲକ୍ଷ ଛାତ୍ରଛାତ୍ରୀ (ଏମାନଙ୍କ ମଧ୍ୟରେ 60 ପ୍ରତିଶତ ଛାତ୍ରୀ)ଙ୍କୁ ବୃତ୍ତି ପ୍ରଦାନ କରିଛନ୍ତି । କେନ୍ଦ୍ର ସରକାରଙ୍କ ଶିକ୍ଷା ସଶକ୍ତିକରଣ ଉଦ୍ୟମ ଫଳରେ ପଛୁଆ ବର୍ଗ ବିଶେଷ କରି ସଂଖ୍ୟାଲଘୁ ସଂପ୍ରଦାୟର ମୁସଲମାନ ବାଳିକାମାନଙ୍କ ସ୍କୁଲ ଡ୍ରପ ଆଉଟ ହାର ଯାହା ପୂର୍ବରୁ 70 ପ୍ରତିଶତ ଥିଲା ଏବେ 35 ପ୍ରତିଶତକୁ ଖସି ଆସିଛି । ଆମ ସରକାର ଆଗାମୀ ବର୍ଷରେ ଏହି ହାର ଶୂନ ପ୍ରତିଶତକୁ ଖସାଇ ଆଣିବାକୁ ଏକ ମିଶନ ଭାବରେ କାମ କରୁଛନ୍ତି ।


    ବିଭିନ୍ନ ନିଯୁକ୍ତି ସୃଷ୍ଟିକାରୀ କୌଶଳ ବିକାଶ ଯୋଜନା ମାଧ୍ୟମରେ ସରକାର 6 ଲକ୍ଷରୁ ଅଧିକ ସଂଖ୍ୟାଲଘୁ ଯୁବକଙ୍କୁ ନିଯୁକ୍ତି ଓ ନିଯୁକ୍ତି ସୁଯୋଗ ପ୍ରଦାନ କରିଛନ୍ତି । ଗତ ଦୁଇ ବର୍ଷ ମଧ୍ୟରେ “ ହୁନର ହାଟ ” ମାଧ୍ୟମରେ 2 ଲକ୍ଷରୁ ଅଧିକ କାରିଗରଙ୍କୁ ନିଯୁକ୍ତି ଓ ନିଯୁକ୍ତି ସୁଯୋଗ ପ୍ରଦାନ କରିଛନ୍ତି ।


    ***************

    
    
    (Release ID: 1565203) Visitor Counter : 13