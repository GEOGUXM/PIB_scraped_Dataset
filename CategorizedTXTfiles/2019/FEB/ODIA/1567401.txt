      କ୍ୟାବିନେଟ

      କାନପୁରରେ ସହର ସାର୍ବଜନୀନ ପରିବହନକୁ ପ୍ରୋତ୍ସାହନ
      Posted On: 28 FEB 2019 9:22PM by PIB Bhubaneshwar


    କାନପୁର ମେଟ୍ରୋ ରେଳ ପରିଯୋଜନାକୁ କ୍ୟାବିନେଟ ମଞ୍ଜୁରି ମିଳିଛି । 23.785 କିଲୋମିଟର ବିଶିଷ୍ଟ ଆଇଆଇଟି- ନୌବସ୍ତା କରିଡରରେ 14ଟି ଏଲିଭେଟେଡ ଓ 8ଟି ଭୂତଳ ଷ୍ଟେସନ ଓ କୃଷି ବିଶ୍ୱବିଦ୍ୟାଳୟରୁ ବାରା-8 ପର୍ଯ୍ୟନ୍ତ 8.60 କିଲୋମିଟର ରାସ୍ତାରେ 4ଟି ଏଲିଭେଟେଡ ଓ 4ଟି ଭୂତଳ ଷ୍ଟେସନ ହେବ । 11076.48 କୋଟି ଟଙ୍କା ବିନିମୟରେ 5 ବର୍ଷରେ ଏହି ପ୍ରକଳ୍ପ ସଂପୂର୍ଣ୍ଣ ହେବ ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ କାନପୁର ମେଟ୍ରୋ ରେଳ ପ୍ରକଳ୍ପକୁ ମଞ୍ଜୁରି ପ୍ରଦାନ କରିଛି । ଏହି ପ୍ରକଳ୍ପରେ ଦୁଇଟି ରହିବ ଯାହା କାନପୁରର ପ୍ରମୁଖ ସ୍ଥାନ ସହିତ କ୍ଲଷ୍ଟର କ୍ଷେତ୍ରକୁ ସଂଯୋଗ କରିବ । ମେଟ୍ରୋ ରେଳ ବ୍ୟବସ୍ଥା କାର୍ଯ୍ୟକାରୀ ହେଲେ ସହରରେ ଯାନବାହନ ଚଳପ୍ରଚଳ କମିବ ଓ ସଡକରେ ଯିବାଆସିବା ସୁବିଧାଜନକ ହେବ । ମେଟ୍ରୋ ରେଳ ବ୍ୟବସ୍ଥା ଦ୍ୱାରା ମାର୍ଗ ଜନିତ ବିକାଶ ଉନ୍ନତ ହେବ , ଯାହାଦ୍ୱାରା କରିଡର ଆଖପାଖରେ ଆବାସିକ ଓ ବ୍ୟବସାୟିକ ପରିସର ଗଢି ଉଠିବା ସହଜ ହେବ ।


    ବୈଶିଷ୍ଟ୍ୟ:

     1. ଆଇଆଇଟି- ନୌବସ୍ତା କରିଡର 23.785 କିଲୋମିଟର ବିଶିଷ୍ଟ ହେବ । ଏହା ଆଂଶିକ ଭାବେ ଏଲିଭେଟେଡ ଓ ଆଂଶିକ ଭାବେ ଭୂତଳ ହେବ । ଏଥିରେ ସମୁଦାୟ 22ଟି (14ଟି ଏଲିଭେଟେଡ ଓ 8ଟି ଭୂତଳ) ଷ୍ଟେସନ ରହିବ ।
     2. କୃଷି ବିଶ୍ୱବିଦ୍ୟାଳୟରୁ ବାରା-8 ପର୍ଯ୍ୟନ୍ତ କରିଡର 8.60 କିଲୋମିଟର ହେବ ଓ ଏଥିରେ 4ଟି ଏଲିଭେଟେଡ ଓ 4ଟି ଭୂତଳ ଷ୍ଟେସନ ରହିବ ।
     3. ପ୍ରକଳ୍ପରେ 11 , 076.48 କୋଟି ଟଙ୍କା ବିନିଯୋଗ ହେବ ଓ ଏହା 5 ବର୍ଷରେ ସଂପୂର୍ଣ୍ଣ ହେବ ।

    କନେକ୍ଟିଭିଟି ହାଇଲାଇଟ୍ସ:


    ଆଇଆଇଟି- ନୌବସ୍ତା କରିଡର ସହର ମଧ୍ୟ ଦେଇ ଯିବ । ଏହି ରାସ୍ତାରେ ପ୍ରମୁଖ ଶିକ୍ଷା ସଂସ୍ଥାନ , ରେଳ ଷ୍ଟେସନ ଓ ବସଷ୍ଟାଣ୍ଡ ପଡିବ । ଯେପରିକି ଆଇଆଇଟି କାନପୁର , ସିଏସଜେଏମ ବିଶ୍ୱବିଦ୍ୟାଳୟ , ଜିଏସୱାଇଏମ ମେଡିକାଲ କଲେଜ , ଝାକରକାଟି ବସଷ୍ଟାଣ୍ଡ ଓ କାନପୁର ସେଣ୍ଟ୍ରାଲ ରେଳ ଷ୍ଟେସନ ଆଦି ।


    କୃଷି ବିଶ୍ୱବିଦ୍ୟାଳୟରୁ ବାରା-8 ପର୍ଯ୍ୟନ୍ତ କରିଡର କାକାଦେଓ , ଗୋବିନ୍ଦ ନଗର ଭଳି ଜନବହୁଳ ଅଞ୍ଚଳରେ ସୁବିଧାଜନକ ପରିବହନ ବ୍ୟବସ୍ଥା ପ୍ରଦାନ କରିବ ।


    ଏହି ମେଟ୍ରୋ ସହର ବାସିନ୍ଦା , ଯାତ୍ରୀ , ଶିଳ୍ପ ସଂସ୍ଥା କର୍ମଚାରୀଙ୍କୁ ପରିବେଶ ଅନୁକୂଳ ଓ ସ୍ଥାୟୀ ସାର୍ବଜନୀନ ପରିବହନ ଉପଲବ୍ଧ କରାଇବ ।


    ବ୍ୟାବସାୟିକ ପରିଚାଳନା ପରେ 40 ଲକ୍ଷ ଲୋକେ କାନପୁର ମେଟ୍ରୋ ରେଳ ପ୍ରକଳ୍ପ ଦ୍ୱାରା ପ୍ରତ୍ୟକ୍ଷ ଓ ପରୋକ୍ଷ ଲାଭାନ୍ୱିତ ହେବେ ।


    ପ୍ରସ୍ତାବିତ କରିଡରକୁ ବିଭିନ୍ନ ସ୍ତରରେ ରେଳ ଷ୍ଟେସନ ସହ ସଂଯୋଗ କରାଯିବ । ଏଥିରେ ଫିଡର ବସ , ମଧ୍ୟବର୍ତ୍ତୀ ସାର୍ବଜନୀନ ପରିବହନ ( IPT ) ଓ ନନ-ମୋଟର ପରିବହନ ( NMT )ର ସୁବିଧା ଉପଲବ୍ଧ ହେବ । ଏହି ପ୍ରକଳ୍ପରେ ଭଡା ଓ ବିଜ୍ଞାପନରୁ ନନ-ଫେୟାର ବକ୍ସ ରାଜସ୍ୱ ସାଙ୍ଗକୁ ମାର୍ଗଜନିତ ବିକାଶ ଓ ବିକାଶ ଅଧିକାର ହସ୍ତାନ୍ତରଣ ( TDR ) ବ୍ୟବସ୍ଥାରେ ଭାଲ୍ୟୁ କ୍ୟାପଚର ଫାଇନାନ୍ସିଂ ( VCF ) ମଧ୍ୟ ମିଳି ପାରିବ ।


    ଏହି ମେଟ୍ରୋ ରେଳ କରିଡର ନିକଟବର୍ତ୍ତୀ ଆବାସିକ ଅଞ୍ଚଳଗୁଡିକ ଲାଭାନ୍ୱିତ ହେବେ । ଏହି ଅଞ୍ଚଳର ଲୋକେ ଆଖପାଖର ଷ୍ଟେସନରୁ ସହରର ବିଭିନ୍ନ ଅଞ୍ଚଳକୁ ଯିବା ପାଇଁ ଟ୍ରେନ ବ୍ୟବହାର କରିପାରିବେ ।


    ପ୍ରକଳ୍ପ ବିବରଣୀ:


    “ ଲକ୍ଷ୍ନୌ ମେଟ୍ରୋ ରେଳ କର୍ପୋରେସନ ” ପୁନଃଗଠିତ ହୋଇ ଭାରତ ସରକାର ଓ ଉତ୍ତର ପ୍ରଦେଶ ସରକାରଙ୍କ 50:50 ଅନୁପାତ ଥିବା ସଂଯୁକ୍ତ ମାଲିକାନା କମ୍ପାନୀ ହେବ । ଯାହା “ ଉତ୍ତର ପ୍ରଦେଶ ମେଟ୍ରୋ ରେଳ କର୍ପୋରେସନ ” ଭାବରେ ଏହି ପ୍ରକଳ୍ପ କାର୍ଯ୍ୟକାରୀ କରିବ ।


    କାନପୁର ମେଟ୍ରୋ ରେଳ ପ୍ରକଳ୍ପ ପାଇଁ ଅର୍ଥ ସଂଗ୍ରହ ସମାନ ଇକ୍ୱିଟି ଜରିଆରେ ଭାରତ ସରକାର ଓ ଉତ୍ତର ପ୍ରଦେଶ ସରକାରଙ୍କ ଦ୍ୱାରା ଆଂଶିକ ଭାବେ ଓ ଦ୍ୱିପାକ୍ଷିକ/ବହୁପକ୍ଷୀୟ ଅନ୍ତର୍ଜାତୀୟ ଫଣ୍ଡିଂ ଏଜେନ୍ସି/ଏଜେନ୍ସି ଦ୍ୱାରା ଉଦାର ଋଣ ଜରିଆରେ କରାଯିବ ।


    ଉତ୍ତର ପ୍ରଦେଶ ସରକାର ଆର୍ଥିକ ବର୍ଷ 2019-20ରେ ଏହି ଅବଧି ପାଇଁ 175 କୋଟି ଟଙ୍କା ପୂର୍ବରୁ ଆବଣ୍ଟିତ କରି ସାରିଛନ୍ତି ।


    ପ୍ରଭାବ:


    ଏହି ପ୍ରକଳ୍ପ ମାଧ୍ୟମରେ ସହରରେ ରହୁଥିବା ଲୋକେ ଶସ୍ତା , ବିଶ୍ୱସନୀୟ , ସୁରକ୍ଷିତ , ନିଶ୍ଚିତ ଓ ସରଳ ପରିବହନ ବ୍ୟବସ୍ଥା ପାଇପାରିବେ । ଏହାଦ୍ୱାରା ଦୁର୍ଘଟଣା , ପ୍ରଦୂଷଣ , ଯାତ୍ରା ସମୟ , ଶକ୍ତି ବିନିଯୋଗ , ଅସାମାଜିକ ଘଟଣା କମିବା ସାଙ୍ଗକୁ ସହର ବିକାଶ ଓ ନିରନ୍ତର ଉନ୍ନତି ପାଇଁ ଭୂମି ବ୍ୟବହାର ନିୟନ୍ତ୍ରିତ ହେବ ।


    ****************

    
    
    (Release ID: 1567401) Visitor Counter : 11
    
    
    
    
    

3.