      କ୍ୟାବିନେଟ

      ପିସାରେ ଭାରତର ଅଂଶଗ୍ରହଣ ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      Posted On: 19 FEB 2019 8:49PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଆନ୍ତଃରାଷ୍ଟ୍ରୀୟ ଛାତ୍ର ଆକଳନ କାର୍ଯ୍ୟକ୍ରମ ( PISA )ରେ ଭାରତ ଅଂଶଗ୍ରହଣ କରିବା ପ୍ରସ୍ତାବକୁ ମଞ୍ଜୁରି ପ୍ରଦାନ କରାଯାଇଛି । ଭାରତ ଏବଂ ଆର୍ଥିକ ସହଯୋଗ ଏବଂ ବିକାଶ ପରିଷଦ ( OECD ) ମଧ୍ୟରେ ଜାନୁଆରୀ 28 , 2019 ତାରିଖ ଦିନ ହୋଇଥିବା ରାଜିନାମା ଅନୁସାରେ ଭାରତ ପିସାରେ ଭାଗ ନେବ । ଏହି କାର୍ଯ୍ୟକ୍ରମ 2021 ମସିହାରେ ଓଇସିଡ଼ି ପକ୍ଷରୁ ଆୟୋଜନ କରାଯିବ ।


    ସୁଫଳ:


    ପିସାରେ ଅଂଶଗ୍ରହଣ ଦ୍ୱାରା ଯେଉଁ ଅଭିଜ୍ଞତା ହାସଲ ହେବ ତାହା ଦେଶରେ ବିଦ୍ୟାଳୟ ଶିକ୍ଷାବ୍ୟବସ୍ଥାରେ ସାମର୍ଥ୍ୟ ଭିତ୍ତିକ ପରୀକ୍ଷା ବ୍ୟବସ୍ଥା ପ୍ରବର୍ତ୍ତନରେ ସହାୟକ ହେବ । ଏହା ଫଳରେ ପିଲାମାନଙ୍କୁ ଆଉ ଶୁଆ ଭଳି ପାଠ ଘୋଷିବାକୁ ପଡ଼ିବ ନାହିଁ । କେନ୍ଦ୍ର ମାଧ୍ୟମିକ ଶିକ୍ଷାବୋର୍ଡ଼ ( CBSE ) ଏବଂ ଜାତୀୟ ଶୈକ୍ଷିକ ଗବେଷଣା ଓ ତାଲିମ ପ୍ରତିଷ୍ଠାନ ( NCERT ) ଏହି ପରୀକ୍ଷା ପ୍ରକ୍ରିୟା ଓ କାର୍ଯ୍ୟକଳାପକୁ ଆଗକୁ ଆଗେଇ ନେବାରେ ପ୍ରମୁଖ ଅନୁଷ୍ଠାନ ହେବେ ।


    ପ୍ରମୁଖବୈଶିଷ୍ଟ୍ୟ:


    ପିସା ଏକ ସାମର୍ଥ୍ୟ ଭିତ୍ତିକ ଆକଳନ ପଦ୍ଧତି ଯାହା ପାଠ୍ୟକ୍ରମ ଭିତ୍ତିକ ଆକଳନ ଠାରୁ ଭିନ୍ନ । ଏହା ଶିକ୍ଷାର୍ଥୀମାନେ କେତେ ମାତ୍ରାରେ ପାଠ୍ୟକ୍ରମର ମୂଳଭିତ୍ତିକୁ ଆହରଣ କରିପାରିଛନ୍ତି ଏବଂ ତାହା ଆଧୁନିକ ସମାଜ ପାଇଁ କେତେ ମାତ୍ରାରେ ଉପଯୋଗୀ ଓ ପ୍ରୟୋଗ ସିଦ୍ଧ ହୋଇପାରିବ ତାହା ଉପରେ ଗୁରୁତ୍ୱ ପ୍ରଦାନ କରାଯାଇଥାଏ । ଏହା ଭାରତୀୟ ଛାତ୍ରଛାତ୍ରୀ ମାନଙ୍କ ବୋଧଶକ୍ତି ଓ ଆହରଣ ଶକ୍ତିକୁ ବଢ଼ାଇବା ସହ ସେମାନଙ୍କୁ ଏକବିଂଶ ଶତାବ୍ଦୀର ବୈଶ୍ୱିକ ଅର୍ଥନୀତି ସହ ଖାପ ଖୁଆଇବା ସକାଶେ ପ୍ରେରଣା ଯୋଗାଇବ । ଏହି ପ୍ରକ୍ରିୟାରେ ସିବିଏସଇ ଏବଂ ଏନସିଇଆରଟି ଅଂଶ ବିଶେଷ ଭାବେ ସହଯୋଗ କରିବେ । କେନ୍ଦ୍ରୀୟ ବିଦ୍ୟାଳୟ ସଂଗଠନ ( KVS ) , ନବୋଦୟ ବିଦ୍ୟାଳୟ ସମିତି ( NVS ) ଏବଂ କେନ୍ଦ୍ରଶାସିତ ଚଣ୍ଡୀଗଡ଼ ଦ୍ୱାରା ପରିଚାଳିତ ବିଦ୍ୟାଳୟମାନ ଏଥିରେ ସାମିଲ ହେବେ । ଏଯାବତ୍ ପିସାରେ 80ରୁ ଅଧିକ ରାଷ୍ଟ୍ର , ଅଧିକନ୍ତୁ ବ୍ରାଜିଲ , ଚୀନ୍ , ଥାଇଲାଣ୍ଡ , ଇଣ୍ଡୋନେସିଆ , ମାଲେସିଆ ଏବଂ ଭିଏତନାମ ଭଳି ମଧ୍ୟମ ଆୟକରୀ 44ଟି ରାଷ୍ଟ୍ର ସାମିଲ ହୋଇସାରିଛନ୍ତି ।


    *****************

    
    
    (Release ID: 1566043) Visitor Counter : 22