      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      କେନ୍ଦ୍ର ସଡକ ପରିବହନ, ରାଜମାର୍ଗ, ଜାହାଜ ଚଳାଚଳ, ଜଳସମ୍ପଦ, ନଦୀ ବିକାଶ ମନ୍ତ୍ରଣାଳୟ ପକ୍ଷରୁ ଓଡିଶାରେ 2.50 ଲକ୍ଷ କୋଟି ଟଙ୍କାର ପୁଞ୍ଜି ବିନିଯୋଗ ଯୋଜନା
      ପାରାଦୀପରେ ବନ୍ଦରଭିତ୍ତିକ ଶିଳ୍ପ ପାଇଁ ଖର୍ଚ୍ଚ ହେବ ଏକ ଲକ୍ଷ କୋଟି ଟଙ୍କା
      • ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ଅଧିନରେ 9ଟି ପ୍ରକଳ୍ପ ମଞ୍ଜୁର
      • ଓଡିଶାରେ 3ଟି ନଦୀ ସଂଯୋଗୀକରଣ ପାଇଁ 40 ହଜାର କୋଟି ଟଙ୍କା ବିନିଯୋଗର ପ୍ରସ୍ତାବ
      • ସାଗରମାଳା ପରିଯୋଜନା ଅଧିନରେ 10 ହଜାର କୋଟି ଟଙ୍କାର ପ୍ରକଳ୍ପ କାର୍ଯ୍ୟ ଆରମ୍ଭ
      • 262 କିମି କଳିଙ୍ଗନଗର-ଧାମରା ଆଭ୍ୟନ୍ତରୀଣ ଜଳପଥର ବିକାଶ ଲାଗି ବିସ୍ତୃତ ପ୍ରକଳ୍ପ ରିପୋର୍ଟ ଚୂଡାନ୍ତ
      • ଗୋପାଳପୁର-ଦୀଘା 6 ଲେନ ବିଶିଷ୍ଟ ବେଳାଭୂମି ସଡକ ନିର୍ମାଣ ପାଇଁ 10 ହଜାର କୋଟି ଟଙ୍କାର ଯୋଜନା,
      • ରାଜ୍ୟ ସରକାର ଜଙ୍ଗଲ ଓ ପରିବେଶ ମଞ୍ଜୁରି ସହ ଜମି ଯୋଗାଇ ଦେବାକୁ ଗଡକରୀଙ୍କ ନିବେଦନ
      • ପାରାଦୀପରେ ସମୁଦ୍ର ଜଳରୁ ମଧୁର ଜଳ ପ୍ରସ୍ତୁତି ପ୍ଲାଂଟ ପ୍ରତିଷ୍ଠା କରାଯିବ
      Posted On: 06 FEB 2019 9:13PM by PIB Bhubaneshwar


    କେନ୍ଦ୍ର ସଡକ ପରିବହନ , ରାଜମାର୍ଗ , ଜାହାଜ ଚଳାଚଳ , ଜଳସମ୍ପଦ ଓ ନଦୀ ବିକାଶ ମନ୍ତ୍ରଣାଳୟ ପକ୍ଷରୁ ଓଡିଶାରେ ଆଗାମୀ 5 ବର୍ଷ ମଧ୍ୟରେ 2.50 ଲକ୍ଷ କୋଟି ଟଙ୍କାର ପୁଞ୍ଜି ବିନିଯୋଗ ଲାଗି ଏକ ମହତ୍ୱାକାଂକ୍ଷୀ ଯୋଜନା ପ୍ରସ୍ତୁତ କରାଯାଇଛି । ସେଥିମଧ୍ୟରୁ କେବଳ ବନ୍ଦର ଭିତିକ ଶିଳ୍ପ ପାଇଁ ଏକ ଲକ୍ଷ କୋଟି ଟଙ୍କା ଏବଂ ସଡକ ପରିବହନ ଓ ରାଜମାର୍ଗ ବିକାଶ ଲାଗି ଆଉ ଏକ ଲକ୍ଷ କୋଟି ଟଙ୍କାର ପୁଞ୍ଜି ବିନିଯୋଗ କରାଯିବ । ଆଜି ପାରାଦୀପଠାରେ ବିଭିନ୍ନ ପ୍ରକଳ୍ପର ଲୋକାର୍ପଣ ଓ ଶିଳାନ୍ୟାସ କରିବା ଅବସରରେ କେନ୍ଦ୍ର ମନ୍ତ୍ରୀ ଶ୍ରୀ ନିତିନ ଗଡକରୀ ଏହି ସୂଚନା ଦେଇଛନ୍ତି ।


    ଶ୍ରୀ ଗଡକରୀ କହିଛନ୍ତି ଯେ , ପାରାଦୀପ ବନ୍ଦର ଓଡିଶା ତଥା ପୂର୍ବ ଭାରତର ବିକାଶ ଇଞ୍ଜିନ ହୋଇପାରିବ । ପ୍ରଥମ ପର୍ଯ୍ୟାୟରେ 60 ହଜାର କୋଟି ଟଙ୍କା ବିନିଯୋଗ କରାଯାଉଛି ଏବଂ ଏହା ମାଧ୍ୟମରେ ପ୍ରାୟ 50 ହଜାର ପ୍ରତ୍ୟକ୍ଷ ଓ ପରୋକ୍ଷ ନିଯୁକ୍ତି ସୁଯୋଗ ସୃଷ୍ଟି ହେବ । ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ଅଧିନରେ 9ଟି ପ୍ରକଳ୍ପ ମଞ୍ଜୁର କରାଯାଇଛି । ନଦୀ ସଂଯୋଗୀକରଣ ଯୋଜନା ଅଧିନରେ 3ଟି ସଂଯୋଗୀକରଣ ପାଇଁ 40 ହଜାର କୋଟି ଟଙ୍କା ବିନିଯୋଗର ପ୍ରସ୍ତାବ ରହିଛି । ସେ କହିଥିଲେ ଯେ , ବନ୍ଦର ଆଧୁନିକୀକରଣ କାର୍ଯ୍ୟକ୍ରମ ମଧ୍ୟରେ ପାରାଦୀପର ପରିବହନ କ୍ଷମତା ଆଉ 7.5 ନିୟୁତ ଟନ ବୃଦ୍ଧି କରିବା ଲାଗି ଯୋଜନା ହେଉଛି । ଏହା ଅଧିନରେ ଆଜି 431 କୋଟି ଟଙ୍କାର ବହୁମୂଖୀ କ୍ଲିନ କାର୍ଗୋ ବର୍ଥ ଉଦ୍ଘାଟିତ ହୋଇଛି । ଏହାଦ୍ୱାରା କୋଇଲା , ପେଟ୍ରୋଲିୟମ ସାମଗ୍ରୀର ପରିବହନ ବୃଦ୍ଧି ପାଇବ । ଦକ୍ଷିଣ ଓ ପୂର୍ବ ଭାରତକୁ ପାରାଦୀପରୁ ମାଲ ପରିବହନ ବୃଦ୍ଧି ପାଇବ ।


    ସେ କହିଥିଲେ ଯେ , ସାଗରମାଳା ପରିଯୋଜନା ଅଧିନରେ 10 ହଜାର କୋଟି ଟଙ୍କାର ପ୍ରକଳ୍ପ କାର୍ଯ୍ୟ ଆରମ୍ଭ ହୋଇଛି । ଏହାଦ୍ୱାରା ତାମିଲନାଡୁକୁ କୋଇଲା , ଆସାମକୁ ଅଶୋଧିତ ତୈଳ ଓ ଜାପାନକୁ ସାମୁଦ୍ରିକ ମତ୍ସ୍ୟ ରପ୍ତାନୀ ବୃଦ୍ଧି ପାଇବ । ଏହି ପରିଯୋଜନା ଅଧିନରେ ମୋଟ 20 ହଜାର କୋଟି ଟଙ୍କାର ପ୍ରକଳ୍ପ କାର୍ଯ୍ୟକାରୀ କରାଯିବ । 2013-14ରେ ପାରାଦୀପର ରାଜସ୍ୱ ମାତ୍ର 340 କୋଟି ଟଙ୍କା ଥିଲା ଏବଂ 680 ଲକ୍ଷ ଟନ୍ ମାଲ ପରିବହନ କ୍ଷମତା ରହିଥିଲା । କିନ୍ତୁ ତାଙ୍କ ସରକାର କ୍ଷମତାକୁ ଆସିବା ପରେ ପାରାଦୀପ ବନ୍ଦରର ମାଲ ପରିବହନ କ୍ଷମତା 1100 ଲକ୍ଷ ଟନକୁ ବୃଦ୍ଧି ପାଇଛି ଏବଂ ରାଜସ୍ୱ 1750 କୋଟି ଟଙ୍କାରେ ପହଂଚିଛି । ଏହି ବନ୍ଦର ଏବେ 750 କୋଟି ଟଙ୍କା ପର୍ଯ୍ୟନ୍ତ ଲାଭ କରିଛି । ଦେଶରେ ସବୁ ବନ୍ଦରଗୁଡିକ ଲାଭରେ ଚାଲିଛି ଏବଂ ପ୍ରାୟ 7 ହଜାର କୋଟି ଟଙ୍କା ଲାଭ କରିଛନ୍ତି । ଗତ ସାଢ଼େ ଚାରି ବର୍ଷରୁ ଅଧିକ ସମୟ ମଧ୍ୟରେ ପାରାଦୀପ ଦେଇ ଅଶୋଧିତ ତୈଳ , କୋଇଲା , ଲୁହାପଥର ହେଣ୍ଡଲିଂ ଯଥେଷ୍ଟ ବୃଦ୍ଧି ପାଇଥିବା ବେଳେ ଖାଇବା ତେଲର ପରିବହନ ନିମନ୍ତେ ପ୍ରଥମ କରି ମେଡିଟେରାନିୟନ ମୁରିଂ ପ୍ରଣାଳୀ ଆରମ୍ଭ କରାଯାଇଛି ।


    ଜଳମାର୍ଗ ବିକାଶ ସମ୍ପର୍କରେ ସୂଚନା ଦେଇ ଶ୍ରୀ ଗଡକରୀ କହିଥିଲେ ଯେ , ବ୍ରାହ୍ମଣୀ-ମହାନଦୀ ଜଳମାର୍ଗର କଳିଙ୍ଗନଗର-ଧାମରା ସେକ୍ସନରେ 262 କିଲୋମିଟର ଆଭ୍ୟନ୍ତରୀଣ ଜଳପଥର ବିକାଶ ଲାଗି ବିସ୍ତୃତ ପ୍ରକଳ୍ପ ରିପୋର୍ଟ ପ୍ରସ୍ତୁତି ଚୁଡାନ୍ତ ହୋଇଛି । ଏହି ଜଳପଥ ମଧ୍ୟରେ 5-6ଟି ଡେମ ନିର୍ମାଣ କରାଯିବ । ଏହା ସମ୍ପୂର୍ଣ୍ଣ ହେଲେ 200 ଲକ୍ଷ ଟନ କ୍ଷମତାର ମାଲ ପରିବହନ ସୁବିଧା ସୃଷ୍ଟି ହେବ । ରେଳ ପରିବହନରେ କିଲୋମିଟର ପିଛା 6 ଟଙ୍କା , ସଡକ ପରିବହନରେ 10 ଟଙ୍କା ଖର୍ଚ୍ଚ ହେଉଥିବା ବେଳେ ଜଳପଥ ପରିବହନରେ ମାତ୍ର 1 ଟଙ୍କା ଖର୍ଚ୍ଚ ହେଉଛି । ଏଣୁ ଓଡିଶାରେ ଜଳପଥର ବିକାଶ ଦ୍ୱାରା ଅଭିବୃଦ୍ଧି ଆହୁରି ତ୍ୱରାନ୍ୱିତ ହେବ । ରାଜ୍ୟ ସରକାର ଏଥିଲାଗି ସହଯୋଗର ହାତ ବଢ଼ାଇଲେ ଆଗାମୀ 4-5 ମାସ ମଧ୍ୟରେ ଏହିସବୁ ପ୍ରକଳ୍ପ ଆରମ୍ଭ ହୋଇପାରିବ ।


    ଶ୍ରୀ ଗଡକରୀ କହିଥିଲେ ଯେ , ବେଳାଭୂମି ରାଜପଥ ପରିଯୋଜନା ଅଧିନରେ ଗୋପାଳପୁର-ଦୀଘା ମଧ୍ୟରେ ଏକ 6 ଲେନ ବିଶିଷ୍ଟ ବେଳାଭୂମି ସଡକ ନିର୍ମାଣର ଯୋଜନା ରହିଛି । ପାରାଦୀପ ଓ ଧାମରା ଦେଇ ଏହି ବେଳାଭୂମି ରାଜପଥ ଯିବ ଏବଂ ଏଥିଲାଗି ପ୍ରାରମ୍ଭିକ ପର୍ଯ୍ୟାୟରେ 10 ହଜାର କୋଟି ଟଙ୍କାର ପୁଞ୍ଜି ବିନିଯୋଗ ହେବ । ପ୍ରସ୍ତାବିତ ପ୍ରକଳ୍ପ ପାଇଁ ସମ୍ପୂର୍ଣ୍ଣ ପ୍ରକଳ୍ପ ରିପୋର୍ଟ ପ୍ରସ୍ତୁତି ଆରମ୍ଭ ହୋଇଛି । ଓଡିଶା ସରକାର ପରିବେଶ ଓ ଜଙ୍ଗଲ ମଞ୍ଜୁରି ସହ ଜମି ଯୋଗଇ ଦେଲେ ଏହିସବୁ ପ୍ରକଳ୍ପ 6 ମାସ ମଧ୍ୟରେ ଆରମ୍ଭ ହୋଇପାରିବ ବୋଲି ସେ କହିଥିଲେ ।


    ଶ୍ରୀ ଗଡକରୀ କହିଥିଲେ ଯେ , ପାରାଦୀପକୁ ଏକ ସ୍ମାର୍ଟ ବନ୍ଦର ସହରରେ ପରିଣତ କରିବା ଦିଗରେ ପଦକ୍ଷେପ ନିଆଯାଉଛି । ଏଠାକାର କର୍ମଚାରୀମାନଙ୍କ ପାଇଁ ଶସ୍ତାରେ ଘର ନିର୍ମାଣ କରାଯାଉଛି । ପାରାଦୀପ ବନ୍ଦରରେ ମଲ୍ଟି ମୋଡାଲ ଲଜିଷ୍ଟିକ ପାର୍କ ସହ ମାଛଧରା ବନ୍ଦରରୁ ମହାନଦୀ ମୂହାଣ ଖୋଦନ କାର୍ଯ୍ୟ ହାତକୁ ନିଆଯାଇଛି । ବନ୍ଦର ନଗରୀକୁ ବିଶୁଦ୍ଧ ପାନୀୟ ଜଳ ଯୋଗାଣ ନିମନ୍ତେ ଏକ ଡିସାଲିନେସନ ପ୍ଲାଂଟ ପ୍ରତିଷ୍ଠା ହେବାକୁ ଯାଉଛି । ସମୁଦ୍ର ଜଳରୁ ମଧୁର ଜଳ ପ୍ରସ୍ତୁତ କରିବା ଦିଗରେ ଏହି ବିଶୋଧନ ପ୍ଲାଂଟ କାର୍ଯ୍ୟ କରିବ ବୋଲି ସେ କହିଥିଲେ ।


    ପାରାଦୀପ ଗସ୍ତ ଅବସରରେ ଆଉ କେତେକ ପ୍ରମୁଖ ପ୍ରକଳ୍ପକୁ ମଧ୍ୟ ଲୋକାର୍ପିତ କରାଯିବା ସହ ଭିତ୍ତିପ୍ରସ୍ତର ସ୍ଥାପନ କରାଯାଇଛି । କେନ୍ଦ୍ର ପେଟ୍ରୋଲିୟମ , ପ୍ରାକୃତିକ ବାଷ୍ପ , ଦକ୍ଷତା ବିକାଶ ଓ ଉଦ୍ୟମୀତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ପାରାଦୀପ ବିଶୋଧନାଗାରଠାରେ ପୂର୍ବ ଭାରତରେ ପ୍ଲାଷ୍ଟିକ ଉଦ୍ୟୋଗକୁ ପ୍ରୋତ୍ସାହିତ କରିବା ପାଇଁ ପଲିପ୍ରପିଲିନ କାରଖାନାର ଲୋକାର୍ପଣ କରିଛନ୍ତି । ସେହିପରି ମନୋଇଥାଇଲିନ ଗ୍ଲାଇକୋଲ କାରଖାନାର କାର୍ଯ୍ୟାରମ୍ଭ ମଧ୍ୟ କରାଯାଇଛି । ଏଥିସହିତ ପାରାଦୀପ ବନ୍ଦରରେ ଏଲପିଜି ଆମଦାନୀ ଟର୍ମିନାଲ ଓ 3ଟି ବର୍ଥର ଯାନ୍ତ୍ରୀକିକରଣ କାର୍ଯ୍ୟ ଆରମ୍ଭ କରାଯାଇଛି ।


    **********

    
    
    (Release ID: 1562954) Visitor Counter : 29