      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସରକାର ସମାବେଶୀ, ସାମଗ୍ରିକ ଏବଂ ପୋଷଣୀୟ ଆର୍ଥିକ ବିକାଶ ପ୍ରତି ସଂକଳ୍ପବଦ୍ଧ: ଧର୍ମେନ୍ଦ୍ର ପ୍ରଧାନ
      Posted On: 05 FEB 2019 4:27PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଛନ୍ତି ଯେ ଭାରତ ବିଗତ ବର୍ଷମାନଙ୍କରେ ବିଶ୍ୱ ଅର୍ଥନୀତିର ଏକ ଉଜ୍ଜ୍ୱଳତମ ବିନ୍ଦୁରେ ପରିଣତ ହୋଇଛି । ଆଜି ନୂଆଦିଲ୍ଲୀଠାରେ ଆୟୋଜିତ ଡ଼ବ୍ଲୁଏଲପିଜିଏ 2019 ଏସିଆ ଏଲପିଜି ଶିଖର ସମ୍ମିଳନୀକୁ ଉଦଘାଟନ କରି ଶ୍ରୀ ପ୍ରଧାନ କହିଲେ ଯେ ଏକ ସୁଦୃଢ଼ ଅର୍ଥନୀତି ଏବଂ ସହାୟକ ନୀତି ବାତାବରଣ ମଧ୍ୟରେ ଆମ ସରକାର ଏକ ସମାବେଶୀ , ସାମଗ୍ରିକ ଏବଂ ପୋଷଣୀୟ ଉଚ୍ଚ ଆର୍ଥିକ ବିକାଶ ପ୍ରତି ସଂକଳ୍ପବଦ୍ଧ । ଏକ ଜନକଲ୍ୟାଣକାରୀ ରାଷ୍ଟ୍ର ଭାବେ ସରକାର ଦେଶର ଶେଷତମ ବ୍ୟକ୍ତିଙ୍କ ନିକଟରେ ମୌଳିକ ସୁବିଧା ସୁଯୋଗ ପହଞ୍ଚାଇବା ସକାଶେ ପ୍ରତିଶ୍ରୁତିବଦ୍ଧ ରହିଛନ୍ତି । ପ୍ରଧାନମନ୍ତ୍ରୀ ଆୱାସ ଯୋଜନା ଏଭଳି ଏକ କାର୍ଯ୍ୟକ୍ରମ ଯାହା ଦେଶର ଗରିବ ଓ ବାସହୀନ ଲୋକମାନଙ୍କୁ 2022 ମସିହା ସୁଦ୍ଧା ସୁଲଭ ମୂଲ୍ୟରେ ବାସଗୃହ ଯୋଗାଇଦେବା ସକାଶେ ଉଦ୍ଦିଷ୍ଟ । ସେଭଳି ପ୍ରତ୍ୟେକ ଘରେ ଶୌଚଳାୟ ଠାରୁ ଆରମ୍ଭ କରି ବିଜୁଳି ସଂଯୋଗ , ଏଲପିଜି , ପାନୀୟ ଜଳର ସୁବିଧା ରହିବ ଏବଂ ଜନ ଧନ ଯୋଜନା ଅଧୀନରେ ସେହି ଗୃହସ୍ୱାମୀ ବ୍ୟଙ୍କ ଆକାଉଣ୍ଟର ଧାରକ ହେବେ ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ମାଧ୍ୟମରେ ଯାହାକି 2016 ମସିହା ମେ ମାସରେ ଆରମ୍ଭ କରାଯାଇଥିଲା ସେଥିରେ ମୋଟ 5 କୋଟି ଲୋକଙ୍କୁ ଡ଼ିପୋଜିଟ ହୀନ ଏଲପିଜି ସଂଯୋଗ ଯୋଗାଇ ଦେବାକୁ ଲକ୍ଷ୍ୟ ଧାର୍ଯ୍ୟ କରାଯାଇଥିଲା । କିନ୍ତୁ ଏବେ ସୁଦ୍ଧା , ସମାଜର ଦୁର୍ବଳ ଏବଂ ଦରିଦ୍ର ଅବସ୍ଥାରେ ଥିବା 6 କୋଟିରୁ ଉର୍ଦ୍ଧ୍ଵ ପରିବାରଙ୍କୁ ତାହା ଯୋଗାଇ ଦିଆଯାଇ ସାରିଛି ଏବଂ ଏହା ଆଗାମୀ ଆର୍ଥିକ ବର୍ଷ ଶେଷ ସୁଦ୍ଧା 8 କୋଟି ଛୁଇଁବ । ସେ କହିଲେ ଯେ ପିଏମୟୁୱାଇ ଏବେ ଏକ ସାର୍ବଜନୀନ ଯୋଜନାରେ ପରିଣତ ହୋଇଛି ଏବଂ ଏହା ସମସ୍ତ ଗରିବ ପରିବାରଙ୍କୁ ଯୋଗାଇ ଦିଆଯାଉଛି ।


    ଏଥିରେ ସମସ୍ତ ହିତଧାରକଙ୍କ ସହଯୋଗକୁ ପ୍ରଶଂସା କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଏଲପିଜି ସଂଯୋଗ ଏବେ 90% ଲୋକଙ୍କ ନିକଟରେ ଉପଲବ୍ଧ ହୋଇଛି ଯାହାକି 2014 ମସିହାରେ କେବଳ 55% ପ୍ରତିଶତ ଲୋକଙ୍କ ପାଖରେ ଥିଲା । ପାରମ୍ପରିକ ଜାଳେଣି କେବଳ ପ୍ରଦୂଷଣ ସୃଷ୍ଟି କରେନାହିଁ ଅପରନ୍ତୁ ଏହାର ଲୋକମାନଙ୍କ ସ୍ୱାସ୍ଥ୍ୟ ଉପରେ ମଧ୍ୟ ପ୍ରତିକୂଳ ପ୍ରଭାବ ରହିଛି । ଏଲପିଜି ଜାଳେଣିକୁ ପରିବର୍ତ୍ତିତ ହେବା ଦ୍ୱାରା ଏହା ମହିଳାମାନଙ୍କୁ ସଶକ୍ତ କରିବାରେ ଯେତିକି ସହାୟକ ହୋଇଛି ତଦନୁସାରେ ଘର ଭିତରେ ହେଉଥିବା ପ୍ରଦୂଷଣକୁ ରୋକି ପାରିଛି ଯଦ୍ୱାରା ପରିବାରର ସମସ୍ତ ସଦସ୍ୟଙ୍କ ସ୍ୱାସ୍ଥ୍ୟ ମଧ୍ୟ ସୁରକ୍ଷିତ ହୋଇପାରିଛି । ସେ କହିଲେ ଯେ ଭାରତ ଏବେ ବିଶ୍ୱର ଦ୍ୱିତୀୟ ବୃହତ୍ତମ ଏଲପିଜି ଆମଦାନିକାରୀ ରାଷ୍ଟ୍ରରେ ପରିଣତ ହୋଇଛି । ପିଏମୟୁୱାଇର ସଫଳ ପ୍ରବର୍ତ୍ତନକୁ ବିଶ୍ୱର ବିଭିନ୍ନ ଅନୁଷ୍ଠାନ , ଏଜେନ୍ସି ଓ ଉନ୍ନତ ରାଷ୍ଟ୍ର ପ୍ରଶଂସା କରିଛନ୍ତି । ପୁଣି ଏହା ବିକାଶଶୀଳ ରାଷ୍ଟ୍ରମାନଙ୍କ ସକାଶେ ଏକ ଅନୁକରଣୀୟ ଉଦାହରଣରେ ପରିଣତ ହୋଇଛି । ଏହି ଯୋଜନା ସ୍ୱାସ୍ଥ୍ୟ ଓ ସମ୍ମାନ ବୃଦ୍ଧି କରିଛି ଯାହାକି ସ୍ୱରାଜ ପାଇଁ ବେଶ୍‌ ଗୁରୁତ୍ୱପୂର୍ଣ୍ଣ । ଏହା ସମାଜର ସର୍ବନିମ୍ନ ସ୍ତରରେ ବସବାସ କରୁଥିବା ଲୋକମାନଙ୍କ ମୌଳିକ ଆବଶ୍ୟକତାକୁ ପୂରଣ କରିପାରିଛି । ଉଜ୍ଜ୍ୱଳା ପଞ୍ଚାୟତ ସଂପର୍କରେ ଉଲ୍ଲେଖ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଏଥିରେ 10ନିୟୁତ ହିତାଧିକାରୀ ଏଯାବତ୍‌ ଅଂଶଗ୍ରହଣ କରିସାରିଛନ୍ତି ଏବଂ ସେମାନଙ୍କ ମୂଲ୍ୟବାନ ମତାମତ ସରକାର ସଂଗ୍ରହ କରି ତାହାରି ଆଧାରରେ ଭବିଷ୍ୟତ କାର୍ଯ୍ୟପନ୍ଥା ନିର୍ଦ୍ଧାରଣ କରୁଛନ୍ତି । ସରକାର ଏବେ ପହଲ ଯୋଜନା , ଯାହାକି ବିଶ୍ୱର ସର୍ବବୃହତ୍‌ ଡ଼ିବିଟି କାର୍ଯ୍ୟକ୍ରମ ତାହାକୁ ପ୍ରବର୍ତ୍ତନ କରୁଛନ୍ତି ଏବଂ ଏହା ମାଧ୍ୟମରେ ଏଯାବତ୍‌ ଏକ ଲକ୍ଷ କୋଟି ଟଙ୍କା ହିତାଧିକାରୀମାନଙ୍କୁ ଜମାଖାତାକୁ ସିଧାସଳଖ ଭାବେ ହସ୍ତାନ୍ତର କରାଯାଇସାରିଛି । ଶ୍ରୀ ପ୍ରଧାନ କହିଲେ ଯେ ପ୍ରଧାନମନ୍ତ୍ରୀ ଗିଭ୍‌ ଇଟ୍‌ ଅପ୍‌ କାର୍ଯ୍ୟକ୍ରମର ଶୁଭାରମ୍ଭ କରିଥିଲେ ଯାହା ଲୋକମାନଙ୍କୁ ସ୍ୱତଃପ୍ରବୃତ୍ତ ଭାବେ ସେମାନଙ୍କର ସବସିଡ଼ି ଫେରସ୍ତ ଦେବାକୁ ପ୍ରୋତ୍ସାହିତ କରିଥିଲା ଏବଂ ସେଥିରୁ ସଞ୍ଚୟ କରାଯାଇଥିବା ଅର୍ଥକୁ ବିଭିନ୍ନ ଉନ୍ନୟନମୂଳକ କାର୍ଯ୍ୟକ୍ରମ ସକାଶେ ବ୍ୟୟ କରାଯାଉଛି । ସେହିଭଳି କ୍ଷେତ୍ରୀୟ ସହଯୋଗର ବ୍ୟାପକ ସଂପ୍ରସାରଣ , ପ୍ରତିବେଶୀ ରାଷ୍ଟ୍ରଙ୍କ ସହ ଉତ୍ତମ ସହଯୋଗ ଏବଂ ସହଭାଗୀ କାର୍ଯ୍ୟକ୍ରମ ଉପରେ ଶ୍ରୀ ପ୍ରଧାନ ଗୁରୁତ୍ୱାରୋପ କରିଥିଲେ ।


    ଏହି କାର୍ଯ୍ୟକ୍ରମରେ ଯୋଗ ଦେଇ ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟର ସଚିବ , ଡ଼କ୍ଟର ଏମ ଏମ କୁ୍‌ଟ୍ଟି , ଡ଼ବ୍ଲୁଏଲପିଜିଏର ସିଇଓ ଶୀ ଜେମ୍ସ ରକଅଲ୍‌ ଏବଂ ଡ଼ବ୍ଲୁଏଲପିଜିଏର ଅଧ୍ୟକ୍ଷ , ବ୍ରାଜିଲର ଅଲଟ୍ରାଗ୍ୟାସର ସିଇଓ ପେଟ୍ରୋ ଜୋର୍ଗ ଫିଲହୋ ମଧ୍ୟ ଏହି ସମ୍ମିଳନୀର ଉଦଘାଟନ ଅବସରରେ ଉଦ୍‌ବୋଧନ ଦେଇଥିଲେ । ଏହି ଅବସରରେ ଆୟୋଜିତ ଏକ ପ୍ରଦର୍ଶନୀକୁ ମନ୍ତ୍ରୀ ଶ୍ରୀ ପ୍ରଧାନ ଉଦଘାଟନ କରିଥିଲେ ।


    ବିଶ୍ୱ ଏଲପିଜି ସଂଗଠନ (ଡ଼ବ୍ଲୁଏଲପିଜିଏ) ପକ୍ଷରୁ ଏସିଆ ଏଲପି ଶିଖର ବୈଠକର ଆୟୋଜନ କରାଯାଇଛି ଯେଉଁଥିରେ କି ବିଶ୍ୱର ଏଲପିଜି ଶିଳ୍ପର ସ୍ୱର ଉତ୍ତୋଳନ କରାଯାଉଛି ଏବଂ ଏଲପିଜି ଭାଲ୍ୟୁ ଚେନରେ ସାମିଲ ଥିବା ରାଷ୍ଟ୍ରମାନେ ଏହି ସମ୍ମିଳନୀରେ ଅଂଶଗ୍ରହଣ କରିଛନ୍ତି । ଏହି ସଂଗଠନର ମୂଳ ଉଦ୍ଦେଶ୍ୟ ହେଲା ଏହି ସେକ୍ଟରକୁ ଅଧିକ ମୂଲ୍ୟଯୁକ୍ତ କରିବା ଯାହାକି ପ୍ରିମିୟମ ବ୍ରାଣ୍ଡର ଏଲପିଜି ଚାହିଦାକୁ ପୂରଣ କରିପାରିବ । ପୁନଶ୍ଚ ଉତ୍ତମ ବ୍ୟବସାୟିକ ବାତାବରଣ ଏବଂ ନିରାପତ୍ତା ବ୍ୟବସ୍ଥା ସଂପର୍କରେ ମଧ୍ୟ ଏଥିରେ ଆଲୋଚନା କରାଯିବ । ବିଶ୍ୱର 125ଟି ଦେଶରେ କାର୍ଯ୍ୟରତ 200ରୁ ଉର୍ଦ୍ଧ୍ଵ ସରକାରୀ ଓ ବେସରକାରୀ କମ୍ପାନୀ ଡ଼ବ୍ଲୁଏଲପିଜିଏରେ ସାମିଲ ହୋଇଛନ୍ତି । ସେମାନଙ୍କ ମଧ୍ୟରେ ଏକ ଦୀର୍ଘକାଳୀନ ସହଯୋଗର ସଂପର୍କ ସ୍ଥାପନ କରିବା ଏବଂ ସ୍ଥାନୀୟ ତଥା ବୈଶ୍ୱିକ ସ୍ତରରେ ସମସ୍ୟାବଳୀମାନଙ୍କର ସମାଧାନର ଉପାୟ ଚିନ୍ତା କରିବା ଏହି ସଂଗଠନର ଉଦ୍ଦେଶ୍ୟ । 1987 ମସିହାରେ ଏହି ସଂଗଠନ ସ୍ଥାପନ କରାଯାଇଥିଲା ଏବଂ ମିଳିତ ଜାତିସଂଘର ଆର୍ଥିକ ଓ ସାମାଜିକ ପରିଷଦ ଏହାକୁ 1989 ମସିହାରେ ଏହାକୁ ବିଶେଷ ପରାମର୍ଶଦାତାର ମାନ୍ୟତା ପ୍ରଦାନ କରିଛି ।


    *****************

    
    
    (Release ID: 1563261) Visitor Counter : 27