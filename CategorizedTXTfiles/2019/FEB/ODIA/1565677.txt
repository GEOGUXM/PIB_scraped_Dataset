      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ଦ୍ୱାରା 3350 କୋଟିର ବିକାଶମୂଳକ ପ୍ରକଳ୍ପ ଲୋକାର୍ପଣ
      • ଭିତ୍ତିଭୂମି ବିକାଶ ଏବଂ ଜନ କଲ୍ୟାଣ ପାଇଁ ସରକାର କାମ କରୁଛନ୍ତି : ପ୍ରଧାନମନ୍ତ୍ରୀ

      Posted On: 19 FEB 2019 9:29PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ବାରାଣସୀରେ 3350 କୋଟି ଟଙ୍କାର ବିକାଶମୂଳକ ପ୍ରକଳ୍ପର ଲୋକାର୍ପଣ କରିଛନ୍ତି । ଏହି ପ୍ରକଳ୍ପଗୁଡ଼ିକ ମଧ୍ୟରେ ବିଭିନ୍ନ କ୍ଷେତ୍ର ଯଥା ସ୍ୱାସ୍ଥ୍ୟ , ସ୍ୱଚ୍ଛତା , ସ୍ମାର୍ଟ ସିଟି , ଯୋଗାଯୋଗ , ଶକ୍ତି , ଆବାସ ଏବଂ ଆଦି ରହିଛି । ଏହି ଅବସରରେ ଉତ୍ତର ପ୍ରଦେଶର ରାଜ୍ୟପାଳ ଶ୍ରୀ ରାମ ନାଏକ , ଏବଂ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥଙ୍କ ସମେତ ଅନ୍ୟ ବିଶିଷ୍ଟ ବ୍ୟକ୍ତିମାନେ ଉପସ୍ଥିତ ଥିଲେ ।


    ପ୍ରାରମ୍ଭରେ ପ୍ରଧାନମନ୍ତ୍ରୀ ବାରାଣସୀର ସ୍ୱର୍ଗୀୟ ରମେଶ ଯାଦବଙ୍କୁ ଶ୍ରଦ୍ଧାସୁମନ ଅର୍ପଣ କରିଥିଲେ , ଯିଏ କି ପୁଲୱାମା ଆତଙ୍କବାଦୀ ଆକ୍ରମଣରେ ଦେଶ ପାଇଁ ପ୍ରାଣବଳି ଦେଇଥିଲେ ।


    ବାରାଣସୀ ଉପକଣ୍ଠ ଆଉରୀ ଗ୍ରାମରେ ଜନସଭାକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ବିକାଶକୁ ତ୍ୱରାନ୍ୱିତ କରିବା ଲାଗି ସରକାର ଦୁଇଟି ଦିଗରେ କାର୍ଯ୍ୟ କରୁଛନ୍ତି । ପ୍ରଥମଟି ହେଉଛି ରାଜପଥ , ରେଳପଥ ଆଦି ଭିତ୍ତିଭୂମି ଏବଂ ଅନ୍ୟଟି ହେଉଛି ବିକାଶର ଲାଭ ଜନସାଧାରଣଙ୍କ ନିକଟରେ ପହଁଚାଇବାକୁ ସୁନିଶ୍ଚିତ କରିବା । ଏହି ଦିଗରେ ଚଳିତ ବଜେଟରେ ବିଭିନ୍ନ ଘୋଷଣା କରାଯାଇଥିବା ସେ ଉଲ୍ଲେଖ କରିଥିଲେ ।


    ଆଜି ଲୋକାର୍ପଣ ହୋଇଥିବା ପ୍ରକଳ୍ପ ଗୁଡ଼ିକ ସମ୍ପର୍କରେ ପ୍ରଧାନମନ୍ତ୍ରୀ କହିଥିଲେ ଯେ ନୂତନ ଭାରତରେ ବାରାଣସୀକୁ ଏକ ଗୁରୁତ୍ୱପୂର୍ଣ୍ଣ କେନ୍ଦ୍ରରେ ପରିଣତ କରିବା ଦିଗରେ ଏହା ଏକ ପ୍ରୟାସ । ଏହି ପରିପ୍ରେକ୍ଷୀରେ , ସେ DLW ବାରାଣସୀରେ ପତାକା ଦେଖାଇ ଶୁଭାରମ୍ଭ କରାଯାଇଥିବା ଲୋକୋମୋଟିଭ ଟ୍ରେନ ବିଷୟରେ ଉଲ୍ଲେଖ କରିଥିଲେ । ସେ କହିଥିଲେ ମେକ ଇନ ଇଣ୍ଡିଆ ଅଧୀନରେ ଏହି ପ୍ରୟାସ ଭାରତୀୟ ରେଳବାଇର ସାମର୍ଥ୍ୟ ଏବଂ ଗତି ବଢ଼ାଇବାରେ ସହାୟକ ହେବ । ସେ ମଧ୍ୟ କହିଥିଲେ , ଗତ ସାଢ଼େ ଚାରି ବର୍ଷରୁ ଉର୍ଦ୍ଧ୍ଵ ହେବ ରେଳବାଇକୁ ରୂପାନ୍ତରିତ କରିବାରେ ବିଭିନ୍ନ ପଦକ୍ଷେପ ନିଆଯାଇଛି , ଏବଂ ଭାରତର ପ୍ରଥମ ସେମି ହାଇସ୍ପିଡ ଟ୍ରେନ , ବନ୍ଦେ ଭାରତ ଏକ୍ସପ୍ରେସ ଦିଲ୍ଲୀରୁ ବାରାଣସୀ ମଧ୍ୟରେ ଚଳାଚଳ କରିବା ସେପରି ଏକ ପଦକ୍ଷେପ । ସେ କହିଥିଲେ , ଏସବୁ ପ୍ରକଳ୍ପ କେବଳ ପରିବହନକୁ ସୁଗମ କରିବ ନାହିଁ ବରଂ ବାରାଣସୀ , ପୂର୍ବାଞ୍ଚଳ ଏବଂ ପାର୍ଶ୍ଵବର୍ତ୍ତୀ ଅଞ୍ଚଳରେ ନୂତନ ଉଦ୍ୟୋଗ ପ୍ରତିଷ୍ଠା ଦିଗରେ ବାଟ କଢେଇ ନେବ ।


    ପ୍ରଧାନମନ୍ତ୍ରୀ ବିଭିନ୍ନ ଯୋଜନାର ହିତାଧିକାରୀମାନଙ୍କୁ ପ୍ରମାଣପତ୍ର ବଣ୍ଟନ କରିଥିଲେ । ଆଇଆଇଟି ବିଏଚୟୁର 100 ବର୍ଷ ପୂର୍ତି ଅବସରରେ ସେ ମଧ୍ୟ ସ୍ମାରକୀ ଡାକ ଟିକେଟ ଉନ୍ମୋଚନ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ବିଏଚୟୁ କ୍ୟାନସର କେନ୍ଦ୍ର ଏବଂ ଭାବା କ୍ୟାନସର ହସପିଟାଲ , ଲହରତାରା ବିହାର , ଝାଡ଼ଖଣ୍ଡ , ଛତିଶଗଡ଼ ଏବଂ ଅନ୍ୟ ନିକଟବର୍ତ୍ତୀ ରାଜ୍ୟର ଲୋକମାନଙ୍କୁ ଉନ୍ନତ ଚିକିତ୍ସା ଯୋଗାଇ ଦେବ ।


    ଆୟୁଷ୍ମାନ ଭାରତ ସମ୍ପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଉତ୍ତର ପ୍ରଦେଶରେ ପାଖାପାଖି 38 ହଜାର ଲୋକ ଏହି ଯୋଜନା ଅଧୀନରେ ଲାଭାନ୍ୱିତ ହୋଇଛନ୍ତି । ସେ କହିଥିଲେ ଯେ ଉତ୍ତର ପ୍ରଦେଶରେ ପାଖାପାଖି 1 କୋଟି 20 ଲକ୍ଷ ପରିବାର ଏହି ଯୋଜନାରୁ ଲାଭାନ୍ୱିତ ହେବେ ।


    ସେ ମଧ୍ୟ ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି ଯୋଜନା ବିଷୟରେ କହିଥିଲେ ଏବଂ କହିଥିଲେ ଯେ ଏହାଦ୍ୱାରା ଉତ୍ତର ପ୍ରଦେଶର ପାଖାପାଖି 2.25 କୋଟି ଗରିବ କୃଷକ ଲାଭାନ୍ୱିତ ହେବେ ।


    ଗାଈ ଏବଂ ସେମାନଙ୍କ ପ୍ରଜନନର ସଂରକ୍ଷଣ , ସୁରକ୍ଷା ଓ ବିକାଶ ଲାଗି ପ୍ରଧାନମନ୍ତ୍ରୀ ରାଷ୍ଟ୍ରୀୟ କାମଧେନୁ ଆୟୋଗ ବିଷୟରେ ଉଲ୍ଲେଖ କରିଥିଲେ ।


    ସେ ଉଲ୍ଲେଖ କରିଥିଲେ ଯେ ବାରାଣସୀରେ ଶିଳାନ୍ୟାସ ହୋଇଥିବା ପ୍ରକଳ୍ପଗୁଡ଼ିକ ନିର୍ଦ୍ଧାରିତ ସମୟରେ ସମ୍ପୂର୍ଣ୍ଣ ହେବ ।


    ଏହାପରେ ସେ ଦିବ୍ୟାଙ୍ଗଜନଙ୍କୁ ସହାୟତା ଉପକରଣ ବଣ୍ଟନ କରିଥିଲେ ।


    ଛତ୍ରପତି ଶିବାଜୀ ମହାରାଜଙ୍କ ଜୟନ୍ତୀ ପାଇଁ ମଧ୍ୟ ପ୍ରଧାନମନ୍ତ୍ରୀ ଶୁଭକାମନା ଜଣାଇଥିଲେ ।


    ***************

    
    
    (Release ID: 1565677) Visitor Counter : 16