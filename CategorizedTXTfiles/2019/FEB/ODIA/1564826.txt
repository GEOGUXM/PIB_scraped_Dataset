      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ପୁଲୱାମାରେ ଆତଙ୍କବାଦୀ ଆକ୍ରମଣ ସମ୍ପର୍କରେ ପ୍ରଧାନମନ୍ତ୍ରୀଙ୍କ ବିବୃତି
      • ଆତଙ୍କବାଦୀଙ୍କୁ ମିଳିବ ଉଚିତ ଶାସ୍ତି : ପ୍ରଧାନମନ୍ତ୍ରୀ
      • ସୁରକ୍ଷାବାହିନୀଙ୍କୁ କାର୍ଯ୍ୟାନୁଷ୍ଠାନ ପାଇଁ ପୂର୍ଣ୍ଣ ସ୍ୱାଧୀନତା ଦେଲେ ସରକାର
      • ଆକ୍ରମଣ ପାଇଁ ଦାୟୀ ଆତଙ୍କୀ ଓ ଆତଙ୍କବାଦୀଙ୍କୁ ସହାୟତା କରିବା ତଥା ସେମାନଙ୍କୁ ଉସୁକାଉଥିବା ଲୋକଙ୍କୁ ପ୍ରଧାନମନ୍ତ୍ରୀଙ୍କ ଚେତାବନୀ
      • ଆତଙ୍କୀ ଏବଂ ପ୍ରୋତ୍ସାହନକାରୀ ମସ୍ତବଡ଼ ଭୁଲ କରିଛନ୍ତି, ସେମାନଙ୍କୁ ବହୁ ମୂଲ୍ୟ ଦେବାକୁ ପଡିବ
      • ଭାରତକୁ ଅସ୍ଥିର କରିବା ଭ୍ରମରେ ନପଡୁ ପାକିସ୍ତାନ - ପ୍ରଧାନମନ୍ତ୍ରୀ
      Posted On: 15 FEB 2019 8:33PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଛନ୍ତି ପୁଲୱାମା ଆତଙ୍କବାଦୀ ଆକ୍ରମଣର ଦୋଷୀଙ୍କୁ ଦଣ୍ଡ ଦିଆଯିବ । ସେ ଚେତାବନୀ ଦେଇ କହିଥିଲେ ଯେ ଆକ୍ରମଣରେ ସମ୍ପୃକ୍ତ ଦୋଷୀ ଏବଂ ଆତଙ୍କବାଦୀଙ୍କୁ ସହାୟତା କରୁଥିବା ତଥା ସେମାନଙ୍କୁ ଉସୁକାଉଥିବା ଲୋକମାନେ ବଡ଼ ଭୁଲ କରିଦେଇଛନ୍ତି । ଏଥିପାଇଁ ସେମାନଙ୍କୁ ବହୁ ମୂଲ୍ୟ ଦେବାକୁ ପଡ଼ିବ । ସୁରକ୍ଷାବାହିନୀଙ୍କୁ କାର୍ଯ୍ୟାନୁଷ୍ଠାନ ଲାଗି ସମ୍ପୂର୍ଣ୍ଣ ସ୍ୱାଧୀନତା ଦେବା ସମ୍ପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ ପାକିସ୍ତାନକୁ ଚେତାବନୀ ଦେଇ କହିଥିଲେ ଯେ ଭାରତକୁ ଅସ୍ଥିର କରିଦେବେ ବୋଲି ସେମାନେ ଭ୍ରମରେ ରହିବା ଉଚିତ ନୁହେଁ ।


    ନୂଆଦିଲ୍ଲୀ ରେଳ ଷ୍ଟେସନରେ ନୂଆଦିଲ୍ଲୀ ଏବଂ ବାରଣାସୀ ମଧ୍ୟରେ ବନ୍ଦେ ଭାରତ ଏକ୍ସପ୍ରେସକୁ ସବୁଜ ପତାକା ଦେଖାଇ ଶୁଭାରମ୍ଭ କରିବା ପୂର୍ବରୁ ଏଠାରେ ଉପସ୍ଥିତ ଲୋକମାନଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ ଏହି ବକ୍ତବ୍ୟ ରଖିଥିଲେ ।


    ଅଭିଭାଷଣର ପ୍ରାରମ୍ଭରେ ପୁଲୱାମା ଆତଙ୍କବାଦୀ ଆକ୍ରମଣ ବିଷୟରେ ପ୍ରଧାନମନ୍ତ୍ରୀ ଦେଇଥିବା ବକ୍ତବ୍ୟର ଅଂଶ ଏଠାରେ ଉଲ୍ଲେଖ କରାଗଲା-


    " ସର୍ବପ୍ରଥମେ ମୁଁ ପୁଲୱାମା ଆତଙ୍କବାଦୀ ଆକ୍ରମଣରେ ସହିଦ ଯବାନମାନଙ୍କୁ ଆଦରପୂର୍ବକ ଶ୍ରଦ୍ଧାଞ୍ଜଳି ଅର୍ପଣ କରୁଛି । ସେମାନେ ଦେଶ ସେବା କରି ନିଜର ପ୍ରାଣବଳି ଦେଇଛନ୍ତି । ଦୁଃଖର ଏହି ମୁହୂର୍ତ୍ତରେ ମୋର ଏବଂ ପ୍ରତ୍ୟେକ ଭାରତୀୟଙ୍କ ସମବେଦନା ସେମାନଙ୍କ ପରିବାର ସହିତ ରହିଛି ।


    ଏହି ଆକ୍ରମଣ କାରଣରୁ ଦେଶରେ ଯେତିକି ଆକ୍ରୋଶ ରହିଛି , ଲୋକମାନଙ୍କ ରକ୍ତ ଗରମ ହେଉଛି ; ଏହା ମୁଁ ଭଲ ଭାବେ ବୁଝିପାରୁଛି । ବର୍ତ୍ତମାନ ଦେଶ ଯେଉଁ ଆଶା କରୁଛି , କିଛି କରି ଦେଖାଇବାର ଭାବନା ରହିଛି , ତାହା ମଧ୍ୟ ସ୍ୱାଭାବିକ । ଆମର ସୁରକ୍ଷାବାହିନୀଙ୍କୁ ସମ୍ପୂର୍ଣ୍ଣ ସ୍ୱାଧୀନତା ଦିଆଯାଇଛି । ଆମ ସୈନିକମାନଙ୍କ ଶୌର୍ଯ୍ୟ ଉପରେ , ସେମାନଙ୍କ ସାହସ ଉପରେ ଆମର ସମ୍ପୂର୍ଣ୍ଣ ଭରସା ରହିଛି । ମୋର ସମ୍ପୂର୍ଣ୍ଣ ବିଶ୍ୱାସ ଯେ ଦେଶଭକ୍ତିର ରଙ୍ଗରେ ବୋଳି ହୋଇଥିବା ଲୋକମାନେ ସଠିକ ସୂଚନା ଆମ ଏଜେନ୍ସି ନିକଟରେ ପହଁଚାଇବେ ଯାହାଦ୍ୱାରା ଆତଙ୍କବାଦୀ ଦଳିମକଚି ଦେବାରେ ଆମର ଲଢ଼େଇ ଆହୁରି ଦ୍ରୁତ ହୋଇପାରିବ ।


    ମୁଁ ଆତଙ୍କବାଦୀ ସଂଗଠନଗୁଡ଼ିକୁ ଏବଂ ସେମାନଙ୍କୁ ପ୍ରୋତ୍ସାହନ ଦେଉଥିବା ଲୋକମାନଙ୍କୁ କହିବାକୁ ଚାହୁଁଛି ଯେ ସେମାନେ ବହୁତ ବଡ଼ ଭୁଲ କରିଦେଇଛନ୍ତି , ଏଥିପାଇଁ ସେମାନଙ୍କୁ ବହୁମୂଲ୍ୟ ଦେବାକୁ ପଡ଼ିବ ।


    ମୁଁ ଦେଶକୁ ଭରସା ଦେଉଛି ଯେ ଆକ୍ରମଣ ପଛରେ ଯେଉଁ ଶକ୍ତି ରହିଛି , ଏହି ଆକ୍ରମଣ ପଛରେ ଯେଉଁମାନେ ବି ଦୋଷୀ , ସେମାନଙ୍କୁ ସେମାନଙ୍କ କୃତକର୍ମର ଦଣ୍ଡ ନିଶ୍ଚିତ ଭାବେ ମିଳିବ । ଯେଉଁମାନେ ଆମକୁ ସମାଲୋଚନା କରୁଛନ୍ତି , ସେମାନଙ୍କ ଭାବନାକୁ ମଧ୍ୟ ମୁଁ ଆଦର କରୁଛି । ସେମାନଙ୍କ ଭାବନାକୁ ମଧ୍ୟ ମୁଁ ବୁଝିପାରୁଛି ଏବଂ ସମାଲୋଚନା କରିବା ପାଇଁ ସେମାନଙ୍କର ସମ୍ପୂର୍ଣ୍ଣ ଅଧିକାର ରହିଛି ।


    କିନ୍ତୁ ମୋର ସମସ୍ତ ସାଥୀମାନଙ୍କୁ ଅନୁରୋଧ ଯେ ବର୍ତ୍ତମାନ ଅତ୍ୟନ୍ତ ସମ୍ବେଦନଶୀଳ ଏବଂ ଭାବପ୍ରବଣତାର ସମୟ । ସରକାର ହୁଅନ୍ତୁ ଅବା ବିରୋଧୀ , ଆମେ ସମସ୍ତ ରାଜନୈତିକ ଦଳ ପରସ୍ପରକୁ ଦୋଷାରୋପ କରିବା ଠାରୁ ଦୂରରେ ରହିବା ଉଚିତ । ଦେଶ ଏକଜୁଟ ହୋଇ ଏହି ଆକ୍ରମଣର ମୁକାବିଲା କରୁଛି ; ଦେଶ ଏକଜୁଟ ହୋଇ , ଦେଶର ଗୋଟିଏ ସ୍ୱର ଏବଂ ଏହା ବିଶ୍ୱରେ ଗୁଞ୍ଜରିତ ହେବା ଆବଶ୍ୟକ କାରଣ ଯୁଦ୍ଧ ଆମେ ଜିତିବା ପାଇଁ ଲଢ଼ୁଛୁ ।


    ସାରା ବିଶ୍ୱରେ ଏକଘରିକିଆ ହୋଇ ପଡ଼ିଥିବା ଆମ ପଡ଼ୋଶୀ ଦେଶ ଯଦି ଏହା ଭାବୁଛି ଯେ , ସେ ଯେପରି କୃତ୍ୟ କରୁଛି , ଯେଉଁ ପ୍ରକାରର ଷଡ଼ଯନ୍ତ୍ର ରଚନା କରୁଛି , ତାହା ଦ୍ୱାରା ଭାରତରେ ଅସ୍ଥିରତା ସୃଷ୍ଟି କରିବାରେ ସେ ସଫଳ ହେବ , ତା ' ହେଲେ ଏହି ସ୍ୱପ୍ନ ସେ ଦେଖିବା ଛାଡ଼ିଦେଉ । ସେ କେବେହେଲେ ଏହା କରିପାରିବ ନାହିଁ ଏବଂ ଏପରି କେବେ ବି ହେବ ନାହିଁ ।


    ବର୍ତ୍ତମାନ ଅତ୍ୟନ୍ତ ଆର୍ଥିକ ଦୁର୍ଗତି ଦେଇ ଗତି କରୁଥିବା ଆମ ପଡ଼ୋଶୀ ଦେଶ ଏହା ମଧ୍ୟ ଭାବୁଛି ଯେ ଏପରି ଧ୍ୱଂସଲୀଳା ମଚାଇ ଭାରତକୁ ଦୁରାବସ୍ଥା ମଧ୍ୟକୁ ଠେଲିଦେବ , ତା ' ର ଏହି ଉଦ୍ଦେଶ୍ୟ ମଧ୍ୟ ପୂରଣ ହେବ ନାହିଁ । ସମୟ ଏହା ପ୍ରମାଣିତ କରିଛି ଯେ ଯେଉଁ ରାସ୍ତା ଦେଇ ସେ ଗତି କରୁଛି , ସେଥିରେ ଧ୍ୱଂସ ଦେଖିଚାଲିଛି ଏବଂ ଆମେ ଯେଉଁ ରାସ୍ତା ଆପଣାଇଛୁ , ତାହା ବିକାଶ ମାର୍ଗରେ ଆମକୁ ନେଇଯାଉଛି ।


    130 କୋଟି ଭାରତୀୟ ଏପରି ପ୍ରତ୍ୟେକ ଷଡ଼ଯନ୍ତ୍ର , ଏପରି ପ୍ରତ୍ୟେକ ଆକ୍ରମଣର କଡା ଜବାବ ଦେବ । ବହୁ ବଡ଼ ବଡ ରାଷ୍ଟ୍ର ଅତ୍ୟନ୍ତ କଠୋର ଶବ୍ଦରେ ଏହି ଆତଙ୍କବାଦୀ ଆକ୍ରମଣର ନିନ୍ଦା କରିଛନ୍ତି ଏବଂ ଭାରତ ସହିତ ଛିଡ଼ା ହେବା ଲାଗି , ଭାରତକୁ ସମର୍ଥନ କରିବା ଲାଗି ଇଚ୍ଛାବ୍ୟକ୍ତ କରିଛନ୍ତି ।


    ମୁଁ ସେ ସମସ୍ତ ଦେଶ ପ୍ରତି କୃତଜ୍ଞତା ବ୍ୟକ୍ତ କରୁଛି ଏବଂ ସମସ୍ତଙ୍କୁ ଆହ୍ୱାନ କରୁଛି ଯେ ଆତଙ୍କବାଦ ବିରୋଧରେ ସମସ୍ତ ମାନବତାବାଦୀ ଶକ୍ତିଙ୍କୁ ଏକ ହୋଇ ଲଢ଼ିବାକୁ ହେବ , ମାନବତାବାଦୀ ଶକ୍ତିମାନଙ୍କୁ ଏକ ହୋଇ ଆତଙ୍କବାଦକୁ ହରାଇବାକୁ ପଡ଼ିବ ।


    ଆତଙ୍କ ସହ ଲଢ଼ିବା ଲାଗି ଯେତେବେଳେ ସବୁ ଦେଶ ଏକମତ , ଏକ ସ୍ୱର , ଏକ ଦିଗରେ ଚାଲିବେ ତ ' ଆତଙ୍କବାଦ ଅଳ୍ପ କିଛି ସମୟ ଠାରୁ ଅଧିକ ତିଷ୍ଠି ପାରିବ ନାହିଁ ।


    ସାଥୀଗଣ , ପୁଲୱାମା ଆକ୍ରମଣ ପରେ ବର୍ତ୍ତମାନ ମନସ୍ଥିତି ଏବଂ ପରିବେଶ ଦୁଃଖ ସହିତ ଆକ୍ରୋଶରେ ଭରି ଯାଇଛି । ଏପରି ଆକ୍ରମଣକୁ ଦେଶ ଦୃଢ଼ ଭାବେ ମୁକାବିଲା କରିବ । ଏ ଦେଶ ଚୁପ ହୋଇ ବସିବ ନାହିଁ । ଆମର ବୀର ସହିଦମାନେ ନିଜ ପ୍ରାଣ ଆହୂତି ଦେଇଛନ୍ତି । ଏବଂ ଦେଶ ପାଇଁ ପ୍ରାଣବଳି ଦେଉଥିବା ପ୍ରତ୍ୟେକ ସହିଦ ଦୁଇଟି ସ୍ୱପ୍ନ ପୂରଣ କରିବା ଲାଗି ଜୀବନ ବାଜି ଲଗାଇଥାଏ-ପ୍ରଥମ , ଦେଶର ସୁରକ୍ଷା , ଦ୍ୱିତୀୟ , ଦେଶର ସମୃଦ୍ଧି । ମୁଁ ସମସ୍ତ ବୀର ସହିଦମାନଙ୍କୁ , ସେମାନଙ୍କ ଆତ୍ମାକୁ ପ୍ରଣାମ କରି , ସେମାନଙ୍କ ଆଶୀର୍ବାଦ ଦେଇ , ମୁଁ ପୁଣିଥରେ ବିଶ୍ୱାସ ବ୍ୟକ୍ତ କରୁଛି ଯେ ଯେଉଁ ଦୁଇଟି ସ୍ୱପ୍ନକୁ ନେଇ ସେମାନେ ନିଜ ଜୀବନର ଆହୂତି ଦେଇଛନ୍ତି , ସେହି ସ୍ୱପ୍ନକୁ ପୂରଣ କରିବା ଲାଗି ଆମେ ଜୀବନର ପ୍ରତ୍ୟେକ ମୁହୂର୍ତ୍ତକୁ ନ୍ୟସ୍ତ କରିଦେବୁ । ସମୃଦ୍ଧିର ମାର୍ଗକୁ ମଧ୍ୟ ଆହୁରି ଅଧିକ ଗତି ଦେଇ , ବିକାଶର ମାର୍ଗକୁ ଆହୁରି ଅଧିକ ଶକ୍ତି ପ୍ରଦାନ କରି , ଆମର ଏହି ବୀର ସହିଦଙ୍କ ଆତ୍ମାକୁ ପ୍ରଣାମ କରି ଆଗକୁ ବଢ଼ିବୁ ଏବଂ ଏ ଦିଗରେ ମୁଁ ବନ୍ଦେ ଭାରତ ଏକ୍ସପ୍ରେସର ବିଚାର ଏବଂ ଡିଜାଇନ ଠାରୁ ଆରମ୍ଭ କରି ଏହାକୁ ବାସ୍ତବ ରୂପ ଦେଇଥିବା ପ୍ରତ୍ୟେକ ଇଞ୍ଜିନିୟର , ପ୍ରତ୍ୟେକ ଶ୍ରମିକମାନଙ୍କ ପ୍ରତି କୃତଜ୍ଞତା ବ୍ୟକ୍ତ କରୁଛି । ''


    **********

    
    
    (Release ID: 1564826) Visitor Counter : 56