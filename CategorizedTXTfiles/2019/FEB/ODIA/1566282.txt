      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରାଣସୀରେ ବିଭିନ୍ନ ଉନ୍ନୟନ ପ୍ରକଳ୍ପ ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 19 FEB 2019 8:16PM by PIB Bhubaneshwar


    ମୋର ପ୍ରିୟ ଭାଇ ଓ ଭଉଣୀଗଣ ,


    ସର୍ବପ୍ରଥମେ ମୁଁ ପୁଲୱାମାରେ ସଂଘଟିତ ଆତଙ୍କବାଦୀ ଆକ୍ରମଣରେ ସହିଦ ହୋଇଥିବା ବାରାଣସୀର ବୀର ସୁପୁତ୍ର ଭାଇ ରମେଶ ଯାଦବଜୀଙ୍କୁ ଆଦରପୂର୍ବକ ନିଜର ଶ୍ରଦ୍ଧାସୁମନ ଅର୍ପିତ କରୁଛି । ଏଭଳି ଘଡ଼ିରେ ତାଙ୍କ ପରିବାର ସହ କାଶୀର ପ୍ରତ୍ୟେକ ବ୍ୟକ୍ତି ସମଦୁଃଖୀ ଅଛନ୍ତି , ଦେଶର ପ୍ରତ୍ୟେକ ନାଗରିକ ଠିଆ ହୋଇଛନ୍ତି । କାଶୀର ଏହି ମାଟିରୁ ଦେଶର ପ୍ରଥମ ସେବକ ହେବା ଦୃଷ୍ଟିରୁ , ଉତ୍ତର ପ୍ରଦେଶର ପ୍ରତିନିଧି ହୋଇଥିବା କାରଣରୁ , ମୁଁ ଆପଣମାନଙ୍କ ସମସ୍ତଙ୍କ ଭାବନାର ମଧ୍ୟ ପ୍ରତିନିଧି । ରାଷ୍ଟ୍ରର ସୁରକ୍ଷା ସକାଶେ ନିଜର ସ୍ୱଜନକୁ ସମର୍ପଣ କରୁଥିବା ପ୍ରତ୍ୟେକ ପରିବାରର ଋଣ ଆମମାନଙ୍କ ସମସ୍ତଙ୍କ ଉପରେ ସଦା ସର୍ବଦା ରହିବ । ସେମାନଙ୍କର ଏହି ଋଣକୁ ଶୁଝିବାର ଶକ୍ତି ଆମ ସମସ୍ତଙ୍କୁ ମିଳୁ ଏହି ଆଶୀର୍ବାଦ ବାବା ବିଶ୍ୱନାଥଜୀଙ୍କୁ , ମା ’ ଗଙ୍ଗେଙ୍କୁ ଏବଂ ଆପଣ ସମସ୍ତ ଭାଇ ଓ ଭଉଣୀମାନଙ୍କ ଠାରୁ ମାଗିବା ସକାଶେ ମୁଁ ଏଠାକୁ ଆସିଛି ।


    ଆଜି ସ୍ୱରାଜ , ସ୍ୱତନ୍ତ୍ରତା , ସ୍ୱାବଲମ୍ବନ ଏବଂ ଶୌର୍ଯ୍ୟର ପ୍ରତୀକ ଛତ୍ରପତି ଶିବାଜୀ ମହାରାଜଙ୍କ ଜୟନ୍ତୀ । ମୁଁ ଏହି ଅବସରରେ ସମଗ୍ର ଦେଶବାସୀଙ୍କୁ ଶୁଭକାମନା ଜଣାଉଛି । ଛତ୍ରପତି ଶିବାଜୀ ମହାରାଜ ନିଜର ସୁଶାସନ ଦ୍ୱାରା ଆମମାନଙ୍କୁ ଏହି ପଥ ପ୍ରଦର୍ଶନ କରିଛନ୍ତି ଯେଉଁ ପଥରେ ଚାଲି ଆମେ ଏକ ଶକ୍ତିଶାଳୀ ରାଷ୍ଟ୍ରରେ ପରିଣତ ହୋଇପାରିବା ।


    ସା ଥୀଗଣ , ଆଜିର ଏଠାରେ ବାରାଣସୀରେ 3 ହଜାର କୋଟି ଟଙ୍କାରୁ ଅଧିକ ମୂଲ୍ୟର ବିଭିନ୍ନ ପରିଯୋଜନାର ଲୋକାର୍ପଣ , ଉଦଘାଟନ ଏବଂ ଶିଳାନ୍ୟାସ କରାଯାଉଛି । ଏଠାକୁ ଆସିବା ପୂର୍ବରୁ ମୁଁ ଅନ୍ୟ ତିନୋଟି କାର୍ଯ୍ୟକ୍ରମକୁ ମଧ୍ୟ ଯାଇଥିଲି । ସର୍ବ ପ୍ରଥମେ ମୁଁ ଡ଼ିଏଲଡ଼ବ୍ଲୁ ମୈଦାନରେ ରେଳବାଇ ସହ ସଂଯୁକ୍ତି ଏବ ବିରାଟ ଉପଲବ୍ଧିର ସାକ୍ଷୀ ବନିଲି । ପୁରି ସନ୍ଥ ରବିଦାସଜୀଙ୍କ ମନ୍ଦିରରେ ଦର୍ଶନ କରିବା ପରେ ତାଙ୍କ ଜନ୍ମସ୍ଥଳୀର ବିସ୍ତାରଣ ପ୍ରକଳ୍ପର ଶିଳାନ୍ୟାସ କରିଛି ଏବଂ ଏହା ପରେ ବନାରସ ହିନ୍ଦୁ ବିଶ୍ୱବିଦ୍ୟାଳୟରେ ସ୍ୱାସ୍ଥ୍ୟ ଏବଂ ଶିକ୍ଷା ସହ ସଂଶ୍ଳିଷ୍ଟ କେତେକ ପ୍ରକଳ୍ପର ଲୋକାର୍ପଣ ଓ ଶିଳାନ୍ୟାସ ମଧ୍ୟ କରିଛି । ଏବେ ଏଠାରେ ସାଧାରଣ ଲୋକଙ୍କ ଜୀବନକୁ ଅଧିକ ସରଳ ଓ ସୁଗମ କରିବା ପାଇଁ ଅନେକ ପରିଯୋଜନାର ଉଦଘାଟନ ଏବଂ ଶିଳାନ୍ୟାସ କରାଯାଇଛି । ଏହିସବୁ ସୁବିଧାଗୁଡ଼ିକ ସକାଶେ ମୁ ବାରାଣସୀର ସମସ୍ତ ଭାଇ ଓ ଭଉଣୀମାନଙ୍କୁ ଅନେକ ଅନେକ ଶୁଭକାମନା ଜଣାଉଛି ।


    ଭାଇ ଓ ଭଉଣୀଗଣ , କାଶୀକୁ ନୂତନ ଭାରତର ନୂତନ ଶକ୍ତିର ମହତ୍ୱପୂର୍ଣ୍ଣ କେନ୍ଦ୍ରରେ ପରିଣତ କରିବା ଦିଗରେ ଆଜି ଆଉ ଏକ ପାହାଚ ପାର ପରିବାରେ ଆମେ ସଫଳ ହୋଇପାରିଛେ । କିଛି ସମୟ ପୂର୍ବରୁ ଏପରି ଏକ ରେଳ ଇଂଜିନକୁ ସବୁଜ ପତାକା ଦେଖାଇବାର ଅବସର ମୋତେ ପ୍ରାପ୍ତ ହୋଇଛି ଯାହା ଡ଼ିଜେଲରେ ବି ଚାଲୁଛି ଏବଂ ଏବେ ସେହି ଇଂଜିନ ବିଜୁଳିଶକ୍ତିରେ ବି ଚାଲିପାରିବ । କେବଳ ଏତିକି ନୁହେଁ , ଏହି ନୂତନ ଇଂଜିନର ଶକ୍ତି ମଧ୍ୟ ଦୁଇଟି ଡ଼ିଜେଲ ଇଂଜିନର ସାମର୍ଥ୍ୟ ଠାରୁ ଅଧିକ । ଏହାର ଅର୍ଥ , ଏହା ଦୁଇଗୁଣ ଶକ୍ତିର ସହ କାର୍ଯ୍ୟ କରିବ ଏବଂ ଏହି କାର୍ଯ୍ୟ ଡ଼ିଏଲଡ଼ବ୍ଲ୍ୟୁରେ ପ୍ରଥମ ଥର ପାଇଁ ସମ୍ଭବପର ହୋଇପାରିଛି । ଏବଂ କେବଳ ଭାରତ ନୁହେଁ , ସମଗ୍ର ବିଶ୍ୱରେ ଏଭଳି ପୂର୍ବରୁ କେଉଁଠାରେ ହୋଇନଥିଲା ।


    ସାଥୀଗଣ , ମେକ୍ ଇନ୍ ଇଣ୍ଡିଆ ମାଧ୍ୟମରେ ସଂପାଦନ କରାଯାଇଥିବା ଏହି କାର୍ଯ୍ୟ ପୁଣି ଥରେ ବିଶ୍ୱରେ ଭାରତୀୟ ବୈଜ୍ଞାନିକ ଏବଂ ସେମାନଙ୍କର ଇଂଜିନିୟରିଂ କ୍ଷମତାକୁ ସୁଦୃଢ଼ କରିବାରେ ସକ୍ଷମ ହୋଇପାରିଛନ୍ତି । ଏଭଳି ପ୍ରୟୋଗ ସଫଳ ହେବାପରେ ଭାରତୀୟ ରେଳବାଇ ଅଧିକ ସଶକ୍ତ ହୋଇପାରିବ ଏବଂ ଏହାର କ୍ଷମତା ଓ ବେଗ ଆହୁରି ବୃଦ୍ଧି ପାଇବ । ଏଭଳି ବିରାଟ ଉପଲବ୍ଧି ପାଇଁ ଏହାର ଡ଼ିଜାଇନଠାରୁ ନେଇ ଉତ୍ପାଦନ ପର୍ଯ୍ୟନ୍ତ ଏଥିରେ ସଂଶ୍ଳିଷ୍ଟ ପ୍ରତ୍ୟେକ ବ୍ୟକ୍ତିଙ୍କୁ ଅର୍ଥାତ , ସମଗ୍ର ଟିମକୁ ଅନେକ ଅନେକ ଅଭିନନ୍ଦନ ଜଣାଉଛି । ଏବଂ ଏଭଳି ମହତ୍ତ୍ୱପୂର୍ଣ୍ଣ ମୋର କାଶୀ ମାଟିରେ ହୋଇଛି , ଆପଣମାନଙ୍କ ନିକଟରେ ହୋଇପାରିଛି ।


    ସାଥୀଗଣ , ଭାରତୀୟ ରେଳ ରୂପ ଓ ରେଖ ବଦଳାଯିବା ଦିଗରେ ଅନେକ ପଦକ୍ଷେପ ଗତ ସାଢ଼େ ଚାରିବର୍ଷ ଭିତରେ ଗ୍ରହଣ କରାଯାଇଛି । ଦିଲ୍ଲୀ ଏବଂ ବାରାଣସୀ ମଧ୍ୟରେ ଚାଲୁଥିବା ଦେଶରେ ନିର୍ମିତ ପ୍ରଥମ ହାଇସ୍ପିଡ଼ ଟ୍ରେନ୍ ବନ୍ଦେ ଭାରତ ଏକ୍ସପ୍ରେସ ଏହାର ଗୋଟିଏ ଏବଂ ବିରାଟ ଉଦାହରଣ । ଏହି ଟ୍ରେନ ଚଳାଚଳ କରିବା ପାଇଁ ମୋ ନିକଟକୁ ଅନେକ ଚିଠି ଆସିଥିଲା । ଦେଶବାସୀଙ୍କ ଭିତରେ ଏକ ଉତ୍ସାହ ରହିଛି , ଗୌରବ ଭାବ ରହିଛି ଯେ ଏତେ ଦଶକ ପରେ ହେଉପଛେ , ଭାରତକୁ ଏକ ବିଶ୍ୱସ୍ତରୀୟ ଟ୍ରେନ ମିଳିପାରିଛି । କିନ୍ତୁ ଏହି ଟ୍ରେନକୁ କେତେକ ଲୋକଙ୍କ ଦ୍ୱାରା ଢ଼େଲା ପଥର ମାଡ଼ର ନିଶାନ ବନାଯାଇଛି , ଏହାର ଉପହାସ କରାଯାଇଛି , ତାହା ଢ଼େର ଦୁଃଖଦ ଘଟଣା ।


    ମୋତେ ଯେଉଁସବୁ ଚିଠି ମିଳିଛି ସେଥିରେ ଲୋକମାନେ ଏଥିରେ ଯେତେ ମାତ୍ରାରେ ଆହତ ହୋଇଛନ୍ତି ତାହା ବ୍ୟକ୍ତ କରିଛନ୍ତି । ଏହାକୁ ଦେଶର ପ୍ରତ୍ୟେକ ଇଂଜିନିୟର ପ୍ରତି , ପ୍ରତ୍ୟେକ ଟେକନିସିଆନଙ୍କ ପ୍ରତି ଅପମାନ ବୋଲି ସେମାନେ କହିଛନ୍ତି । ଭାରତର ମଜା ଉଡ଼ାଇବା ଭଳି ମାନସିକତାରେ ଆକ୍ରାନ୍ତ ଏଭଳି ଲୋକଙ୍କଠାରୁ ପ୍ରତ୍ୟେକ ନାଗରିକ , ପ୍ରତ୍ୟେକ ଯୁବକ ସତର୍କ ରହିବା ଆବଶ୍ୟକ । ବାରାଣସୀର ମୋର ପ୍ରିୟ ଭାଇ ଓ ଭଉଣୀଗଣ , ମୋତେ କହନ୍ତୁ ... ଏହି ବନ୍ଦେ ଭାରତ ଟ୍ରେନ୍ ନିର୍ମାଣ କରିଥିବା ଇଂଜିନିୟରଙ୍କ ସକାଶେ ଆମେ ଗର୍ବ କରିବାର କାରଣ ରହିଛି ନା ନାହିଁ ? ସେମାନଙ୍କ ପାଇଁ ଆମର ମୁଣ୍ଡ ଗର୍ବରେ ଉପରକୁ ହେଉଛି ନା ନାହିଁ ? ତା ’ ହେଲେ ସେମାନଙ୍କୁ ଅପମାନିତ କରିବା କଣ ଉଚିତ ? ଟେକନିସିଆନମାନଙ୍କୁ ଅପମାନିତ କରିବା ଯଥାର୍ଥ ? ଦିନ ରାତି ଦେଶପାଇଁ କାର୍ଯ୍ୟ କରୁଥିବା ଲୋକଙ୍କ ଶ୍ରମକୁ ଉପହାସ କରିବା କଦାପି ଉଚତ ନୁହେଁ ? କ ’ ଣ ଏଭଳି ଉପହାସ କରୁଥିବା ଲୋକଙ୍କୁ ମାଫ କରିଦିଆଯିବା ଉଚିତ ? ଉଚିତ ସମୟରେ ସେମାନଙ୍କ ପ୍ରତି ଉଚିତ ସଜା ମିଳିବା ଉଚିତ କି ନୁହେଁ ?


    ଭାଇ ଓ ଭଉଣୀଗଣ , ଏଭଳି ଦୌଡ଼ରେ ଯେତେବେଳେ ଆପଣମାନେ ରାଷ୍ଟ୍ର ନିର୍ମାଣ ପାଇଁ , ଦେଶରେ କିଛି ନୂଆ କଥା କରିବା ସକାଶେ ନିଜର ମନପ୍ରାଣ ଢାଳି ଦେଇଛନ୍ତି ସେତେବେଳେ ମୁଁ ଆପଣମାନଙ୍କୁ ନିବେଦନ କରିବି ଯେ ଆପଣମାନେ ଏଭଳି ନକରାତ୍ମକ ଚିନ୍ତାଧାରାରେ ପୀଡ଼ିତ ସେଭଳି ଲୋକମାନଙ୍କ ହରକତରେ ନିରାଶ ହେବାର କୌଣସି ଆବଶ୍ୟକତା ହିଁ ନାହିଁ ।


    ମୁଁ ଚେନ୍ନାଇ ରେଳ ଡ଼ବା ଫ୍ୟାକ୍ଟ୍ରିର ଇଂଜିନିୟରମାନଙ୍କୁ , ଟେକନିସିଆନମାନଙ୍କୁ , ପ୍ରତ୍ୟେକ କର୍ମଚାରୀଙ୍କୁ କହିବି ଯେ ଭାରତ ଆପଣମାନଙ୍କ ସମସ୍ତଙ୍କ ପାଇଁ ଢ଼େର୍ ଗର୍ବିତ । ମୁଁ ସେମାନଙ୍କର ଶ୍ରମକୁ ପ୍ରଣାମ କରୁଛି । ସେମାନଙ୍କୁ ନମସ୍କାର ଜଣାଉଛି । ଆପଣମାନଙ୍କ ଭଳି ଇଂଜିନିୟର , ପ୍ରଫେସନାଲମାନେ ହିଁ ଭାରତରେ ବୁଲେଟ ଟ୍ରେନ୍ ସଫଳତା ପୂର୍ବକ ନିର୍ମାଣ କରିପାରିବେ ।


    ରେଳବାଇର ସମସ୍ତ ଇଂଜିନିୟର , କର୍ମଚାରୀଗଣ , ଯେଉଁମାନେକି ଏହି ପ୍ରକଳ୍ପ ସହ ସଂଶ୍ଳିଷ୍ଟ ରହିଛନ୍ତି , ଏବଂ ଜଣେ ଜଣେ ଶ୍ରମିକ ସେମାନଙ୍କର ଶ୍ରମର ପରିଣାମ ସ୍ୱରୂପ ଆଜି ରେଳଧାରଣା ବିଛାଯିବା କାର୍ଯ୍ୟଠାରୁ ସେସବୁର ଦୋହରାକରଣ ଅବା ବିଦ୍ୟୁତକରଣର କାର୍ଯ୍ୟ ପୂର୍ବାପେକ୍ଷା ଦୁଇଗୁଣ ଗତିରେ କାର୍ଯ୍ୟକାରୀ ହୋଇପାରୁଛି । ଏହାର ପରିଣାମ ସ୍ୱରୂପ ପ୍ରୟାଗରାଜ ଏବଂ ବନାରସ ମଧ୍ୟରେ 123 କିଲୋମିଟର ସେକ୍ସନର ବିଦ୍ୟୁତିକରଣ କାର୍ଯ୍ୟ ସଂପୂର୍ଣ୍ଣ ହୋଇପାରିଛି । ଏହା ବ୍ୟତୀତ ମଣ୍ଡୁଆଡ଼ିହ ବାରାଣସୀ ସହର , ଲୋହତା-ଭଦୋହୀ ଏବଂ ଭଦୋହୀ – ଜଙ୍ଘଇ ରେଳ ଲାଇନର ଦୋହରକରଣ କାର୍ଯ୍ୟ ମଧ୍ୟ ସଂପୂର୍ଣ୍ଣ ହୋଇଛି । ରେଳ ଲାଇନ ସହ ଷ୍ଟେସନଗୁଡ଼ିକର ମଧ୍ୟ ଆଧୁନିକ ସୁବିଧାବ୍ୟବସ୍ଥା ଅଭୂତପୂର୍ବ ବିକାଶ ଘଟିଥିବା ଆପଣମାନେ ସମସ୍ତେ ଅନୁଭବ କରିପାରୁଥିବେ ।


    ଭାଇ ଓ ଭଉଣୀମାନେ , ରେଳବାଇ ସହ ଅନେକ ସଡ଼କ ପରିଯୋଜନା ପାଇଁ ଚାଲିଥିବା କାର୍ଯ୍ୟ ମଧ୍ୟ ସଂପୂର୍ଣ୍ଣ ହୋଇଛି ଅଥବା ଆଜି କେତେଗୁଡ଼ିଏ ପ୍ରକଳ୍ପର ଶୁଭାରମ୍ଭ କରାଯାଇଛି । ପଞ୍ଚକୋଶୀ ମାର୍ଗ ମଧ୍ୟ ଏବେ ନୂତନ ରୂପରେ ଜନସାଧାରଣଙ୍କ ସେବା ପାଇଁ ସମର୍ପିତ ହୋଇଛି । ସଡ଼କ ଏବଂ ରେଳପଥ ଦ୍ୱାରା ଯୋଡ଼ି ହୋଇଥିବା ଏହିସବୁ ଯେତେଯେତେ କାର୍ଯ୍ୟ ବନାରସ ଅବା ଏହାର ଆଖପାଖ କ୍ଷେତ୍ରରେ ହେଉଛି ଏହା ଫଳରେ ଲୋକମାନଙ୍କୁ ଗମନାଗମନ ସୁବିଧା ନିଶ୍ଚିତ ଭାବେ ଉପଲବ୍ଧ ହୋଇପାରିବ । ଏଥିସହ ସ୍ଥାନୀୟ କୃଷକମାନଙ୍କୁ , ବ୍ୟବସାୟୀମାନଙ୍କୁ ବି ଏହାର ଲାଭ ମିଳିପାରିବ । ବନାରସରେ , ପୂର୍ବାଞ୍ଚଳରେ ନୂଆ ନୂଆ ଉଦ୍ୟୋଗ ସକାଶେ ମାର୍ଗ ଉନ୍ମୋଚିତ ହୋଇପାରିବ ।


    ସାଥୀଗଣ , ବନାରସ ହିନ୍ଦୁ ବିଶ୍ୱବିଦ୍ୟାଳୟକୁ ମହମନା ମଦନ ମୋହନ ମାଲବ୍ୟଙ୍କ ସ୍ୱପ୍ନ ଅନୁସାରେ ଶିକ୍ଷା ଓ ସ୍ୱାସ୍ଥ୍ୟ କ୍ଷେତ୍ରରେ ସବୁଠାରୁ ମହତ୍ତ୍ୱପୂର୍ଣ୍ଣ କେନ୍ଦ୍ରରେ ପରିଣତ କରିବା ଦିଗରେ ଆମେ ଆଗକୁ ଅଗ୍ରସର ହେଉଛୁ । ମାତ୍ର ଅଳ୍ପ ସମୟ ପୂର୍ବରୁ ବିଏଚୟୁର ଗୌରବମୟ ଶହେ ବର୍ଷର ଇତିହାସର ସମ୍ମାନାର୍ଥେ ଏକ ଡ଼ାକଟିକଟ ଜାରି କରାଯାଇଛି । ଏହା ବ୍ୟତୀତ ଆଜି ବିଏଚୟୁରେ ଦୁଇଟି ବଡ଼ ବଡ଼ କେନ୍ଦ୍ରୀୟ ଅନ୍ୱେଷଣ କେନ୍ଦ୍ର ଏବଂ ବିଏଚୟୁ ଆଇଆଇଟିରେ ସୁପର କମ୍ପ୍ୟୁଟର ସେଣ୍ଟର ସୁବିଧାର ଶୁଭାରମ୍ଭ କରାଯାଇଛି ।


    ସୁପର କମ୍ପ୍ୟୁଟିଂ ସେଣ୍ଟର ପରମ ଶିବାୟକୁ ପ୍ରାରମ୍ଭରୁ ହିଁ ଜାତୀୟ ସୁପର କମ୍ପ୍ୟୁଟିଂ ସେଣ୍ଟରକୁ ଗତି ମିଳିପାରିବ । ଏକ ପ୍ରକାର କହିବାକୁ ଗଲେ ଭବିଷ୍ୟତର ପ୍ରଯୁକ୍ତି ଏବଂ ଗବେଷଣା ବିକାଶରେ ବାବାଙ୍କ ପିତୃଭୂମି ଦେଶକୁ ଏବେ ନୂତନ ଦିଶା ପ୍ରଦର୍ଶନ କରିବ ।


    ସାଥୀଗଣ , ଏହା ବ୍ୟତୀତ ଆଜି ଯେଉଁ ଦୁଇଟି ବଡ଼ ବଡ଼ କ୍ୟାନସର ହସପିଟାଲର ଲୋକାର୍ପଣ କରାଯାଇଛି ସେଥିରୁ ଗୋଟିଏ ବିଏଚୟୁ ପରିସରରେ ଏବଂ ଦ୍ୱିତୀୟଟି ଲହରତାରାରେ ସ୍ଥାପନ କରାଯାଇଛି । ବିଏଚୟୁର କ୍ୟାନସର ହସପିଟାଲ କେବଳ ଦଶମାସ ସମୟ ଭିତରେ ହିଁ ସ୍ଥାପନ କରାଯାଇପାରିଛି । ଏହା ଏକ ରେକର୍ଡ଼ ସମୟ .. ଏହି ଦୁଇଟିଯାକ ହସପିଟାଲ ମିଳିତ ଭାବେ କାର୍ଯ୍ୟ କରିବେ । ଲହରତାରାରେ ହେଉଁ ହସପିଟାଲ ପ୍ରତିଷ୍ଠା ହୋଇଛି ସେଠାରେ କ୍ୟାନସରର ଚିକିତ୍ସା ସର୍ବାଧୁନିକ ଯନ୍ତ୍ରପାତି ମାଧ୍ୟମରେ କରାଯିବ ଏବଂ ସେଠାରେ ଭାଭାଟ୍ରୋନ ମଧ୍ୟ ସ୍ଥାପନ କରାଯାଇଛି ।


    ସାଥୀଗଣ , ଏହି କ୍ଷେତ୍ରରେ ଏବଂ ବିଶେଷକରି ପୂର୍ବାଞ୍ଚଳରେ କ୍ୟାନସର ରୋଗୀଙ୍କ ସକାଶେ ଉପଯୁକ୍ତ ଚିକିତ୍ସା ବ୍ୟବସ୍ଥାର ଅଭାବ ଅନ୍ୟାନ୍ୟ ବଡ଼ ବଡ଼ ସହରମାନଙ୍କରେ ଅନୁଭୂତ ହେଉଥିଲା । ସେମାନଙ୍କୁ ଏଭଳି ଚିକିତ୍ସା ପାଇଁ ନାନା ପ୍ରକାର ଅସୁବିଧାର ସମ୍ମୁଖୀନ ହେବାକୁ ପଡ଼ୁଥିଲା । ଏବେ ବାରାଣାସୀରେ ହିଁ କ୍ୟାନସରର ଅତ୍ୟାଧୁନିକ ଚିକିତ୍ସା ସୁବିଧା ସମ୍ଭବପର ହୋଇପାରିବ । ଏହାର ଲାଭ ଉତ୍ତର ପ୍ରଦେଶ ସହିତ ବିହାର , ଝାଡ଼ଖଣ୍ଡ , ମଧ୍ୟ ପ୍ରଦେଶ ଏବଂ ଛତିଶଗଡ଼ର ରୋଗୀମାନଙ୍କୁ ମଧ୍ୟ ମିଳିପାରିବ ।


    ଭାଇ ଓ ଭଉଣୀଗଣ , ଆଜି ପାଣ୍ଡେପୁରରେ ମଜଦୁର ଓ ଶ୍ରମିକ ସାଥିମାନଙ୍କ ପାଇଁ ଗୋଟିଏ 150 ଶଯ୍ୟାବିଶିଷ୍ଟ ଇଏସଆଇସି ହସପିଟାଲ ଏବଂ ଏକ ସ୍ୱାସ୍ଥ୍ୟ ଓ ୱେଲନେସି ସେଣ୍ଟରର ମଧ୍ୟ ଲୋକାର୍ପଣ କରାଯାଇଛି । ସେଠାରେ ଗରିବ ପରିବାରର ରୋଗୀମାନଙ୍କର ଉପଯୁକ୍ତ ଚିକିତ୍ସା ସକାଶେ ସମସ୍ତ ପ୍ରକାର ଆଧୁନିକ ସୁବିଧା ଉପଲବ୍ଧ ରହିଛି ଏବଂ ଆୟୁଷ୍ମାନ ଭାରତ ଯୋଜନା ମାଧ୍ୟମରେ ଏବେ ସମାଜର ନିମ୍ନସ୍ତରରେ ବସବାସ କରୁଥିବା ଲୋକମାନଙ୍କୁ ମଧ୍ୟ ଗୁଣାତ୍ମକ ଚିକିତ୍ସା ସୁବିଧା ଉପଲବ୍ଧ ହୋଇପାରିବ । ବର୍ଷକୁ ସେମାନେ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣାରେ ଚିକିତ୍ସା ସୁବିଧା ହାସଲ କରିପାରିବେ । ଏହା ଏହି ଯୋଜନା ମାଧ୍ୟମରେ ସୁନିଶ୍ଚିତ କରାଯାଇଛି । କେବଳ ଉତ୍ତର ପ୍ରଦେଶରେ ପାଖାପାଖି 1 କୋଟି 20 ଲକ୍ଷ ପରିବାର ଅଛନ୍ତି ଯେଉଁମାନଙ୍କ ମଧ୍ୟରୁ ଏଯାବତ୍ 38 ରୋଗୀଙ୍କୁ ଏହି ଯୋଜନା ମାଧ୍ୟମରେ ମାଗଣାରେ ଚିକିତ୍ସା ସୁବିଧା ଯୋଗାଇ ଦିଆଯାଇସାରିଛି ।


    ଏବେ ଏହି ଯୋଜନାକୁ 150 ଦିନ ମାତ୍ର ହୋଇଛି । କିଛି ଦିନ ପୂର୍ବରୁ ମୁଁ ଏଭଳି ଅନେକ ଲାଭାର୍ଥୀଙ୍କୁ ଭେଟିଥିଲି । ଅର୍ଥଭାବରୁ ସେମାନେ ଚିକିତ୍ସା ସୁବିଧା ପାଇବାର ସବୁ ଆଶା ହରାଇ ସାରିଥିଲେ । କିନ୍ତୁ ଏବେ ସେମାନେ ନିଜପାଇଁ ଉତ୍ତମ ଚିକିତ୍ସା ସୁବିଧା ପାଇ ପାରୁଛନ୍ତି । ଆୟୁଷ୍ମାନ ହୋଇପାରୁଛନ୍ତି । ଆପଣମାନଙ୍କ ଏ ପ୍ରଧାନ ସେବକ ସଂପୂର୍ଣ୍ଣ ନିଷ୍ଠା ଓ ସଚ୍ଚୋଟପଣିଆର ସହ ଆପଣମାନଙ୍କୁ ସେବା ଉପଲବ୍ଧ କରିବା କାର୍ଯ୍ୟରେ ନିୟୋଜିତ ରହିଛି ।


    କିଛି ସମୟ ପରେ ମୁଁ ଏଠାରେ କିଛି ଦିବ୍ୟାଙ୍ଗଜନଙ୍କୁ ଭେଟିବାର କାର୍ଯ୍ୟକ୍ରମ ରହିଛି ଏବଂ ସେମାନଙ୍କୁ କିଛି ଜରୁରି ଉପକରଣ ବାଣ୍ଟିବି । ଆଜି କିଛି ସମୟ ପୂର୍ବରୁ ମୁଁ ଯେତେବେଳେ ବାରାଣସୀ ପହଞ୍ଚିଲି ତ ଡ଼ିଏଲଡ଼ବ୍ଲୁଠାରେ ମୋର କିଛି ଦିବ୍ୟାଙ୍ଗ ସାଥୀଙ୍କ ସହ ସାକ୍ଷାତ ହୋଇଥିଲା । ଭିନ୍ନ ଭିନ୍ନ ପ୍ରତିଭାସଂପନ୍ନ ଏହି ସାଥୀମାନେ ଢ଼େର୍ ସମୟ ପର୍ଯ୍ୟନ୍ତ ମୋ ସହ ଭାବ ବିନିମୟ କରିଥିଲେ । ସେମାନଙ୍କ ଭିତରୁ କିଏ ଚିତ୍ର ଆଙ୍କନ୍ତି ତ ଆଉ କିଏ ପାରା ଅଲମ୍ବିକ ଆଥଲେଟ । କିଏ ରାଷ୍ଟ୍ରୀୟ ସ୍ତରର ସୁଟର ତ ଆଉ କିଏ ମିମିକ୍ରି କରିବାରେ ଓସ୍ତାଦ୍ । ମୁଁ ସେମାନଙ୍କର ସମସ୍ତଙ୍କର ଉଜ୍ଜ୍ୱଳ ଭବିଷ୍ୟତ ଏବଂ ସୁସ୍ଥ ଜୀବନ କାମନା କରୁଛି ।


    ଭାଇ ଓ ଭଉଣୀଗଣ , ସ୍ୱାସ୍ଥ୍ୟ ସହ କାଶୀ ଏବଂ ତାର ଆଖପାଖ କ୍ଷେତ୍ରର କାୟାକଳ୍ପର କାର୍ଯ୍ୟ ମଧ୍ୟ ନିରନ୍ତର ଗତିରେ ଜାରି ରହିଛି । ପର୍ଯ୍ୟଟନର ସଂପ୍ରସାରଣ ସକାଶେ କିଛି ପରିଯୋଜନା ହୋଇଥାଉ , ଅବା କାଶୀ ସ୍ମାର୍ଟ ସିଟି ସହିତ ସଂଶ୍ଳିଷ୍ଟ ଇଣ୍ଟିଗ୍ରେଟେଡ଼ କମାଣ୍ଡ ସେଣ୍ଟର , ଏଭଳି ସମସ୍ତ ସୁବିଧା ବନାରରର ସ୍ୱରୂପକୁ ବଦଳାଇବାରେ ନିଶ୍ଚିତ ରୂପେ ସହାୟକ ହେବ । ସେହିଭଳି ଗୋଇଠହାଁଠାରେ ସ୍ୱେରେଜ ପ୍ଲାଣ୍ଟ ନିର୍ମାଣ ହେବାପର ବରୁଣା ବାଟରେ ଗଙ୍ଗା ନଦୀକୁ ଆଉ ପ୍ରଦୂଷିତ ବର୍ଜ୍ୟଜଳ ପ୍ରବେଶ କରିବ ନାହିଁ । ଏହା ଦ୍ୱାରା ଗଙ୍ଗାଜୀଙ୍କ ସ୍ୱଚ୍ଛତା ଏବଂ ନିର୍ମଳତା ଦିଗରେ ଆମର ଅଭିଯାନକୁ ଆହୁରି ଶକ୍ତି ମିଳିବ । ମା ଗଙ୍ଗାକୁ ନିର୍ମଳ କରିବା ଲାଗି ଆପଣମାନେ ସମସ୍ତ କାଶୀବାସୀ ଯେଉଁ ପ୍ରୟାସ କରିଛନ୍ତି ତାହାର ପ୍ରଶଂସା ଆଜି ସାରା ସଂସାର କରୁଛନ୍ତି ।


    ସାଥୀଗଣ , କାଶୀ ନଗରୀ ସ୍ମାର୍ଟ ହେବ ଏବଂ ନିଜସ୍ୱ ସଂସ୍କାରକୁ ବି ବଜାୟ ରଖିବ । ବାବା ବିଶ୍ୱନାଥଙ୍କ ପରିସରର ଦିବ୍ୟତାକୁ ଭବ୍ୟ ସ୍ୱରୂପ ଦେବାର କାର୍ଯ୍ୟ ବି ଜୋରସୋର ଗତିରେ ଜାରି ରହିଛି । କାଶୀର ଗୌରବ ସହ ସଂଶ୍ଳିଷ୍ଟ ମାନମହଲରେ ଭର୍ଚୁଆଲ ମ୍ୟୁଜିୟମ୍ ବି ଏଠାରେ ଆଗାମୀ ଦିନରେ ପର୍ଯ୍ୟଟକମାନଙ୍କ ସକାଶେ ନୂତନ ଅନୁଭବ ପ୍ରଦାନ କରିବ । ଏହି ଭର୍ଚୁଆଲ ମ୍ୟୁଜିୟମରେ କାଶୀର କଳା ସାଂସ୍କୃତିକ ପ୍ରାଚୁର୍ଯ୍ୟକୁ ସୁରକ୍ଷିତ ରଖିବା ପାଇଁ ପ୍ରକଳ୍ପମାନ କାର୍ଯ୍ୟକାରୀ କରାଯାଉଛି ।


    ସାଥୀଗଣ , ଦେଶର ପ୍ରାଣୀଧନଙ୍କୁ ସୁସ୍ଥ ଏବଂ ଉତ୍ତମ କରିବା ସକାଶେ ଆମ ସରକାରଙ୍କ ଦ୍ୱାରା ରାଷ୍ଟ୍ରୀୟ ଗୋକୁଲ ମିଶନ ଆରମ୍ଭ କରାଯାଇଛି । ଏଥର ବଜେଟରେ ଏହାକୁ ବିସ୍ତାର ପ୍ରଦାନ ପୂର୍ବକ ରାଷ୍ଟ୍ରୀୟ କାମଧେନୁ ଆୟୋଗ ଗଠନ କରିବା ସକାଶେ ନିଷ୍ପତ୍ତି ଗ୍ରହଣ କରାଯାଇଛି । ଏହି ଆୟୋଗ ଗୋମାତାଙ୍କୁ ସୁରକ୍ଷା ଏବଂ ସେମାନଙ୍କ ସହ ଯୋଡ଼ିହୋଇ ରହିଥିବା ନିମୟଗୁଡ଼ିକୁ ଅଧିକ ପ୍ରଭାବୀ ଢ଼ଙ୍ଗରେ ଲାଗୁ କରାଯିବ ।


    ଏଠାରେ ବନାରସରେ ବି ଦୁଇଟି କାହ୍ନା କେନ୍ଦ୍ର ସ୍ଥାପନ କରାଯିବ ଯାହାର ଶିଳାନ୍ୟାସ ଆଜି କରାଯାଇଛି । ଏହି ଦୁଇଟିଯାକ କେନ୍ଦ୍ର ଗୋମାତା ସେବା ପାଇଁ ସମର୍ପିତ ଏବଂ ଏହା ଆମର ଗୋମାତାଙ୍କ ପ୍ରତି ମନରେ ଥିବା ଭକ୍ତିଭାବନାକୁ ଅଧିକ ମଜଭୁତ କରିବ ।


    ଭାଇ ଓ ଭଉଣୀଗଣ , ମତ୍ସ୍ୟପାଳନ ସହିତ ସଂଶ୍ଳିଷ୍ଟ ଲୋକମାନଙ୍କ ସକାଶେ ବି ସରକାର ମହତ୍ତ୍ୱପୂର୍ଣ୍ଣ ପଦକ୍ଷେପ ଗ୍ରହଣ କରିଛନ୍ତି । ଚଳିତ ବଜେଟରେ ସରକାର ଘୋଷଣା କରିଛନ୍ତି ଯେ ମତ୍ସ୍ୟପାଳନ ସହିତ ଯୋଡ଼ିହୋଇ ରହିଥିବା ପ୍ରତ୍ୟେକ ଦିଗ ପ୍ରତି ଉପଯୁକ୍ତ ଧ୍ୟାନ ଦିଆଯିବ ଏବଂ ସେଥିପାଇଁ ଏକ ପୃଥକ୍ ବିଭାଗ ଗଠନ କରାଯିବ । ମତ୍ସ୍ୟପାଳନ ପାଇଁ 7 ହଜାର କୋଟି ଟଙ୍କାର ପାଣ୍ଠି ଏବଂ କିଷାନ କ୍ରେଡ଼ିଟ କାର୍ଡ଼ ମାଧ୍ୟମରେ ଋଣ ବ୍ୟବସ୍ଥା ସରକାର ପୂର୍ବରୁ ହିଁ କରି ସାରିଛନ୍ତି ।


    ସାଥୀଗଣ , ଆମ ସରକାର ଦେଶର ବିକାଶକୁ ଦୁଇଟି ମାର୍ଗରେ ଏକା ସଙ୍ଗେ ଆଗକୁ ବଢ଼ାଇବା ଦିଗରେ କାର୍ଯ୍ୟ କରୁଛନ୍ତି । ସେଥିରୁ ପ୍ରଥମ ମାର୍ଗଟି ହେଲା , ରାଜମାର୍ଗ , ରେଳମାଇ , ବିମାନସେବା , ବିଜୁଳି , ଇଣ୍ଟରନେଟ ଭଳି ଭିତ୍ତିଭୂମିଗତ ସୁବିଧାର ବିକାଶ କରିବା ଏବଂ ଦ୍ୱିତୀୟ ମାର୍ଗଟି ହେଲା , ଗରିବ , କୃଷକ , ଶ୍ରମିକ , ମଧ୍ୟମ ବର୍ଗର ଲୋକମାନଙ୍କ ଜୀବନ , ମାତା ଓ ଭଉଣୀମାନଙ୍କ ଜୀବନକୁ ସାମାନ୍ୟ ଓ ସହଜ କରିବା..


    ଏହିସବୁ କାର୍ଯ୍ୟ ସମସ୍ତଙ୍କୁ ଉପଲବ୍ଧ କରିବା ଦିଗରେ ଆମେ କାର୍ଯ୍ୟ କରୁଛୁ । ଏହି ଦୁଇ ମାର୍ଗରେ ସମାନ ଗତିରେ ଆଗକୁ ଅଗ୍ରସର ହୋଇ ଏଥର କେନ୍ଦ୍ର ସରକାର ଯେଉଁ ବଜେଟ ପେଶ କରିଛନ୍ତି ସେଥିରେ ବି ଅନେକ ବଡ଼ ବଡ଼ ଯୋଜନାର ଘୋଷଣା କରାଯାଇଛି । ଯେଉଁଭଳି କୃଷକ ପରିବାର ଯେଉଁମାନଙ୍କ ପାଖରେ ପାଞ୍ଚ ଏକରରୁ କମ୍ ଜମି ରହିଛି ସେମାନଙ୍କ ପାଇଁ ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି ନାମକ ଯୋଜନା ସୃଷ୍ଟି କରାଯାଇଛି ।


    ଆପଣମାନେ ଦେଖିଥିବେ ଯେ ପୂର୍ବରୁ .. .. ଏବଂ ମୁଁ ଚାହୁଁଛି କାଶୀବାସୀ ଏହି କଥାକୁ ଭଲଭାବେ ବୁଝନ୍ତୁ ଯଦ୍ୱାରା ଆପଣମାନେ ମିଛକଥା ପ୍ରଚାର କରୁଥିବା ଲୋମାନଙ୍କୁ , ବିଭ୍ରାନ୍ତ କରୁଥିବା ଲୋକମାନଙ୍କୁ ମୁହଁତୋଡ଼ ଜବାବ ଦେଇପାରିବେ । ଜବାବ ଦେବେ... ଜବାବ ଦେବେ .. . ପକ୍କା ଦେବେ .. . ଏବେ ଶୁଣନ୍ତୁ , ଆପଣମାନେ ତ ଦେଖିଥିବେ ଯେ ପୂର୍ବରୁ ଦଶ ବର୍ଷ ପରେ , ଦଶ ବର୍ଷଭିତରେ ଥରେ ଋଣମାଫିର ଡ଼େଙ୍ଗୁରା ପିଟା ଯାଉଥିଲା ଏବଂ କେବଳ 50-55 ହଜାର କୋଟି ଟଙ୍କାର ଋଣ ଛାଡ଼ କରାଯାଉଥିଲା । ଏବଂ ସେଥିରେ ବି ଯଦି ଗୋଟିଏ ଗାଁରେ ଶହେ କୃଷକ ଅଛନ୍ତି ତ କେଉଁଠି ସେମାନଙ୍କ ଭିତରୁ 20 ଜଣଙ୍କୁ ଲାଭ ମିଳୁଥିଲା , ଅବା କେଉଁଠି 25 ଜଣଙ୍କୁ । ଏହାଠାରୁ ଅଧିକ ଲୋକ କଦାପି ଉପକୃତି ହେଉନଥିଲେ । ଏବେ ଯେଉଁ ଯୋଜନା ଆମେ ପ୍ରସ୍ତୁତ କରିଛୁ ସେଥିରେ ଦଶ ବର୍ଷରେ ସାଢ଼େ ସାତ ଲକ୍ଷ କୋଟି ଟଙ୍କା.. .. କେଉଁଠି 50-55 ହଜାର ଏବଂ କେଉଁଠି ସାଢ଼େ ସାତ ଲକ୍ଷ କୋଟି ଟଙ୍କା.. .. ସିଧା ସଳଖ କୃଷକମାନଙ୍କ ଜମାଖାତାରେ ଜମା ହେବ ।


    ଏହାଦ୍ୱାର ଉତ୍ତର ପ୍ରଦେଶର 2.25 କୋଟି ଗରିବ କୃଷକ ପରିବାର ସିଧାସଳଖ ଲାଭ ପାଇପାରିବେ । ଏହି ଅର୍ଥକୁ ସେମାନେ ଉପଯୋଗ କରି ବିହନ , ସାର , କୀଟନାଶକ ଭଳି ଜରୁରି ସାଧନ କିଣିପାରିବେ । ଏବେ ସେମାନଙ୍କ ଆଉ ସାହୁକାରଙ୍କ ପାଖକୁ ଉଚ୍ଚ ସୁଧ ହାରରେ ଋଣ ନେବାକୁ ଯିବାକୁ ପଡ଼ିବନାହିଁ ।


    ଭାଇ ଓ ଭଉଣୀଗଣ , ଦେଶ ବିକାଶ ଏହି ଦୁଇଟି ମାର୍ଗରେ କ୍ଷିପ୍ର ଗତିରେ ସେତିକିବେଳେ ଦୌଡ଼ିବ ଯେତେବେଳେ କାଶୀବାସୀ , ଉତ୍ତର ପ୍ରଦେଶବାସୀ , ସମଗ୍ର ଦେଶବାସୀ ଏକ ମଜଭୁତ ସରକାର ପାଇଁ ପୂର୍ଣ୍ଣ ବହୁମତବାଲା ସରକାର ଗଠନ ସକାଶେ ପୂର୍ବଥର ଭଳି ନିର୍ବାଚନରେ ଭୋଟ ଦେବେ । ଏଥିପାଇଁ ଜନମତ ଆବଶ୍ୟକ ।


    ଆପଣମାନେ ଏଠାରେ ବନାରସରେ ବି ଦେଖୁଛନ୍ତି କି ଯେଉଁସବୁ ଯୋଜନାମାନଙ୍କର ଶିଳାନ୍ୟାସ ମୁଁ କରିଥିଲି ସେଗୁଡ଼ିକ ନିର୍ଦ୍ଧାରିତ ସମୟରେ ସଂପୂର୍ଣ୍ଣ ହୋଇ ସମର୍ପିତ ହୋଇପାରିଛି । ଏବେ ଯେତେବେଳେ ନୂତନ ଭାରତର ନିର୍ମାଣ କରିବା ପାଇଁ ଆମେ ବାହାରିଛୁ , ମୋର ବିଶ୍ୱାସକୁ ଆହୁରି ମଜଭୁତ କରିବାରେ ଉତ୍ତର ପ୍ରଦେଶବାସୀ ସହଯୋଗ କରିବ । ଏହି ଆତ୍ମବିଶ୍ୱାସର ସହ ଆପଣମାନଙ୍କୁ ପୁଣି ଥରେ ଏହିସବୁ ସୁବିଧା ପାଇଁ ଅନେକ ଅନେକ ଧନ୍ୟବାଦ ଜଣାଉଛି । ଆପଣମାନେ ଏତେ ଅଧିକ ସଂଖ୍ୟାରେ ମୋତେ ଆଶୀର୍ବାଦ ଦେବାକୁ ଏଠାକୁ ଆସିଥିବାରୁ ଆପଣମାନଙ୍କୁ ବହୁତ ବହୁତ ଆଭାର ବ୍ୟକ୍ତ କରୁଛି ।


    ଆପଣମାନେ ଦୁଇହାତ ମୁଠା ବନ୍ଦ କରି ଦୃଢ଼ତାର ସହ ମୋ ସହ କହନ୍ତୁ ,


    ଭାରତ ମାତା କୀ ଜୟ ,


    ଭାରତ ମାତା କୀ ଜୟ ,


    ଭାରତ ମାତା କୀ ଜୟ ,


    ଅନେକ ଅନେକ ଧନ୍ୟବାଦ ।


    **********

    
    
    (Release ID: 1566282) Visitor Counter : 4