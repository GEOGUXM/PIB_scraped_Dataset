      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପୁଲୱାମା ଆତଙ୍କବାଦୀ ଆକ୍ରମଣ ପରିପ୍ରେକ୍ଷୀରେ ରାଜନୈତିକ ଦଳ ନେତାଙ୍କ ସହ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ବୈଠକ
      • ବୈଠକରେ ସୀମାପାର ଆତଙ୍କବାଦକୁ ମିଳୁଥିବା ସମର୍ଥନକୁ ନିନ୍ଦା କରି ସର୍ବସମ୍ମତ ପ୍ରସ୍ତାବ ଗୃହୀତ, ସରକାର ଆତଙ୍କବାଦର ମୂଳୋତ୍ପାଟନ ପାଇଁ ବଦ୍ଧ ପରିକର : ରାଜନାଥ ସିଂହ

      Posted On: 16 FEB 2019 3:15PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀ ଶ୍ରୀ ରାଜନାଥ ସିଂହଙ୍କ ଅଧ୍ୟକ୍ଷତାରେ ଗୁରୁବାର ହୋଇଥିବା ପୁଲୱାମା ଆତଙ୍କବାଦୀ ଆକ୍ରମଣ ପରିପ୍ରେକ୍ଷୀରେ ସଂସଦର ଉଭୟ ସଦନର ରାଜନୈତିକ ଦଳ ନେତାଙ୍କ ବୈଠକ ଅନୁଷ୍ଠିତ ହୋଇଯାଇଛି । ଗତକାଲି ନିଜ ଶ୍ରୀନଗର ଗସ୍ତ କାର୍ଯ୍ୟକ୍ରମ ସଂପର୍କରେ କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀ ବୈଠକରେ ସୂଚନା ଦେବା ସହ ସେନାର ମନୋବଳ ଦୃଢ଼ ରହିଥିବା ଓ ଆତଙ୍କବାଦ ବିରୋଧୀ ଲଢେଇକୁ ନିର୍ଣ୍ଣାୟକ ସ୍ଥିତିକୁ ନେବାକୁ ସେମାନେ ସଂକଳ୍ପବଦ୍ଧ ବୋଲି କହିଥିଲେ । ଆତଙ୍କବାଦୀ ଓ ଅପରାଧୀଙ୍କ ସହ ମୁକାବିଲା ପାଇଁ ସୁରକ୍ଷା ବଳକୁ ସ୍ୱାଧୀନତା ପ୍ରଦାନ କରାଯାଇଥିବା ସେ କହିଛନ୍ତି । ପ୍ରଥମରୁ ସରକାର ଆତଙ୍କବାଦ ବିରୋଧରେ ଶୂନ୍ୟ ସହିଷ୍ଣୁତା (ଜିରୋ ଟଲେରାନ୍ସ) ନୀତି ଆପଣେଇଛନ୍ତି । 14 ଫେବୃଆରୀରେ ହୋଇଥିବା ଭୀରୁ ଆକ୍ରମଣରେ ଆତଙ୍କବାଦୀଙ୍କ ନିରାଶା ପ୍ରତିଫଳିତ ହେଉଛି ।


    ଶ୍ରୀ ରାଜନାଥ ସିଂହ କହିଛନ୍ତି ଯେ , ଜମ୍ମୁ ଓ କାଶ୍ମୀରର ଅଧିକାଂଶ ଲୋକ ଶାନ୍ତିପ୍ରିୟ ହେଲେ ରାଜ୍ୟରେ କିଛି ନିର୍ଦ୍ଦିଷ୍ଟ ତତ୍ତ୍ଵ ସୀମା ସେପଟୁ ପରିଚାଳିତ ଆତଙ୍କବାଦୀ ଗୋଷ୍ଠୀଙ୍କ ପ୍ରତି ସହାନୁଭୂତିଶୀଳ । ଆମ ସୁରକ୍ଷା ବଳର ବଳିଦାନ ବ୍ୟର୍ଥ ଯିବ ନାହିଁ ଓ ଆତଙ୍କବାଦ ବିରୋଧୀ ଲଢେଇ ପାଇଁ ଦେଶ ଏକାଠି ହୋଇଛି ବୋଲି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଛନ୍ତି । ଦେଶରୁ ଆତଙ୍କବାଦର ମୂଳୋତ୍ପାଟନ ପାଇଁ ସରକାର ବଦ୍ଧ ପରିକର ବୋଲି ସେ କହିଛନ୍ତି । ଶ୍ରୀ ରାଜନାଥ ସିଂହ କହିଛନ୍ତି ଯେ , କାଶ୍ମୀରଠାରୁ କନ୍ୟାକୁମାରୀ ପର୍ଯ୍ୟନ୍ତ ଦେଶହିତ ପ୍ରସଙ୍ଗରେ ସମସ୍ତେ ଏକଜୁଟ ବୋଲି ବିଶ୍ୱ ସମୁଦାୟକୁ ଏହି ବୈଠକ ବାର୍ତ୍ତା ଦେଇଛି । ସମସ୍ତ ଶହୀଦଙ୍କ ପରିବାରକୁ କେନ୍ଦ୍ର ସରକାର ଯଥାସମ୍ଭବ ସହାୟତା ଯୋଗାଇ ଦେବେ ବୋଲି ଶ୍ରୀ ରାଜନାଥ ସିଂହ କହିଛନ୍ତି । ରାଜ୍ୟ ସରକାରମାନଙ୍କୁ ସହିଦ ପରିବାରକୁ ଯଥାସମ୍ଭବ ସହାୟତା ପ୍ରଦାନ କରିବାକୁ ଅନୁରୋଧ କରାଯାଇଛି ବୋଲି ସେ କହିଛନ୍ତି । ସମସ୍ତ ରାଜନୈତିକ ଦଳର ସଦନ ନେତାମାନେ ସରକାରଙ୍କୁ ସମର୍ଥନ ଜଣାଇଛନ୍ତି । ପରେ ଏକ ସର୍ବସମ୍ମତ ପ୍ରସ୍ତାବ ଗୃହୀତ ହୋଇଥିଲା ।


    ଏହି ପ୍ରସ୍ତାବଟି ହେଲା , 14 ଫେବୃଆରୀ , 2019 ପୁଲୱାମା ଘୃଣ୍ୟ ଆତଙ୍କବାଦୀ ଆକ୍ରମଣକୁ ଆମେ ଦୃଢ ଭାବେ ନିନ୍ଦା କରୁଛୁ । ଏହି ଆକ୍ରମଣରେ ପ୍ରାଣ ହରାଇଥିବା ସିଆରପିଏଫର 40ଜଣ ଯବାନଙ୍କ ପରିବାର ସହ ଆମେ , ସମସ୍ତ ଦେଶବାସୀଙ୍କ ସହ ଏହି ଦୁଃଖର ମୁହୂର୍ତ୍ତରେ ଛିଡ଼ା ହୋଇଛୁ ବୋଲି ପ୍ରସ୍ତାବରେ ଉଲ୍ଲେଖ ରହିଛି । ସମସ୍ତ ପ୍ରକାର ଆତଙ୍କବାଦ ଓ ଏହାକୁ ସୀମା ସେପଟୁ ମିଳୁଥିବା ସମର୍ଥନକୁ ଆମେ ନିନ୍ଦା କରୁଛୁ । ବିଗତ ତିନି ଦଶନ୍ଧି ଧରି ଭାରତ ସୀମା ପାର ଆତଙ୍କବାଦର ସାମନା କରୁଛି । କିଛି ଦିନ ହେଲା ଭାରତରେ ଆତଙ୍କବାଦକୁ ସୀମା ସେପଟୁ ସମର୍ଥନ ମିଳୁଛି । ଉଭୟ ଦୃଢ଼ତା ଓ ସହନଶୀଳତା ପ୍ରଦର୍ଶନ କରି ଭାରତ ଏହି ସମସ୍ୟାର ମୁକାବିଲା କରୁଛି । ଏହି ସମସ୍ୟାର ମୁକାବିଲା ପାଇଁ ସାରା ଦେଶ ଦୃଢ ସଂକଳ୍ପବଦ୍ଧ । ଆଜି ଆତଙ୍କବାଦ ବିରୋଧୀ ଲଢେଇରେ ଆମେ ସୁରକ୍ଷା ବଳଙ୍କ ସହ ଏକାଠି ଠିଆ ହୋଇଛୁ ଓ ଭାରତର ଏକତା ଏବଂ ଅଖଣ୍ଡତା ବଜାୟ ରଖିବାକୁ ଆମେ ବଦ୍ଧ ପରିକର ।


    କଂଗ୍ରେସ , ଏଆଇଡିଏମକେ , ଏନସିପି , ଟିଡିପି , ଏସପି , ଏଆଇଟିସି , ଆପ , ବିଏସପି , ବିଜେଡି , ଏଲଜେପି , ଆରଏଲଏସପି , ଆଇଏନଏଲଡି , ସିପିଆଇ(ଏମ) , ସିପିଆଇ , ଆରଜେଡି , ଏସଏଡି , ଆଇୟୁଏମଏଲ , ଆରପିଆଇ (ଏ) , ଜେକେଏନସି , ଏନପିଏଫ ଓ ଟିଆରଏସର ସଦନ ନେତାମାନେ ବୈଠକରେ ଭାଗ ନେଇଥିଲେ । କେନ୍ଦ୍ର ସଂସଦୀୟ ବ୍ୟାପାର , ଗ୍ରାମ ଉନ୍ନୟନ , ପଞ୍ଚାୟତିରାଜ ଓ ଖଣି ମନ୍ତ୍ରୀ ଶ୍ରୀ ନରେନ୍ଦ୍ର ସିଂହ ତୋମାର ମଧ୍ୟ ଏହି ଅବସରରେ ଉପସ୍ଥିତ ଥିଲେ ।


    ********************

    
    
    (Release ID: 1565007) Visitor Counter : 10