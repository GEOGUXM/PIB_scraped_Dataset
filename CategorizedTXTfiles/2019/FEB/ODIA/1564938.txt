      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ଝାନସୀ ଗସ୍ତ
      • ଉତ୍ତର ପ୍ରଦେଶରେ ପ୍ରତିରକ୍ଷା କରିଡର ପାଇଁ କଲେ ଶିଳାନ୍ୟାସ
      • ପାକିସ୍ତାନର ଘୃଣ୍ୟ ଷଡ଼ଯନ୍ତ୍ରର କଡ଼ା ଜବାବ ଦିଆଯିବ : ପ୍ରଧାନମନ୍ତ୍ରୀ
      • ବୁନ୍ଦେଲଖଣ୍ଡକୁ ସୁନିଶ୍ଚିତ ପାନୀୟ ଜଳଯୋଗାଣ ପାଇଁ ଆଧାରଶିଳା ରଖିଲେ ପ୍ରଧାନମନ୍ତ୍ରୀ
      • ପାହାଡ଼ି ନଦୀବନ୍ଧ ଆଧୁନିକୀକରଣ ପ୍ରକଳ୍ପ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ
      Posted On: 15 FEB 2019 6:56PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଝାନସୀ ଗସ୍ତ କରିଥିଲେ । ସେ ଝାନସୀରେ ପ୍ରତିରକ୍ଷା କରିଡର ପାଇଁ ଶିଳାନ୍ୟାସ କରିବା ସହ ବିଭିନ୍ନ ଉନ୍ନୟନ ପ୍ରକଳ୍ପର ଲୋକାର୍ପଣ କରିଥିଲେ ।


    ଏହି ଅବସରରେ ଏକ ଜନସଭାକୁ ସମ୍ବୋଧିତ କରି ସେ କହିଥିଲେ , “ ଆମ ପଡ଼ୋଶୀର ମନ୍ଦ ଉଦ୍ଦେଶ୍ୟକୁ ଭାରତର ଲୋକମାନେ ଉଚିତ ଜବାବ ଦେବେ । ସମସ୍ତ ବିଶ୍ୱଶକ୍ତି ଆମ ସହିତ ଛିଡ଼ା ହୋଇଛନ୍ତି ଏବଂ ଆମକୁ ସମର୍ଥନ କରୁଛନ୍ତି । ଆଜି ମୁଁ ପାଇଥିବା ବାର୍ତ୍ତା ଦର୍ଶାଉଛି ଯେ ସେମାନେ କେବଳ ଦୁଃଖିତ ନୁହନ୍ତି , ସେମାନେ କ୍ରୋଧିତ ମଧ୍ୟ । ସମସ୍ତେ ଆତଙ୍କବାଦର ବିନାଶ ସପକ୍ଷରେ ରହିଛି । ”


    ପ୍ରଧାନମନ୍ତ୍ରୀ କହିଥିଲେ , ଆମର ବୀର ସୈନିକମାନେ ସେମାନଙ୍କ ଜୀବନ ବଳିଦାନ ଦେଇଛନ୍ତି ଏବଂ ଏହି ବଳିଦାନ ବ୍ୟର୍ଥ ଯିବ ନାହିଁ । ପୁଲୱାମା ଆକ୍ରମଣର ଷଡ଼ଯନ୍ତ୍ରକାରୀମାନଙ୍କୁ ଦଣ୍ଡ ଦିଆଯିବ । ସେ କହିଥିଲେ , “ ଆମ ପଡ଼ୋଶୀ ଦେଶ ଭୁଲିଯାଇଛି ଯେ ଏହା ହେଉଛି ନୂତନ ଭାରତ । ପାକିସ୍ତାନ ଭିକ୍ଷାପାତ୍ର ଧରି ବୁଲୁଛି କିନ୍ତୁ ବିଶ୍ୱଠାରୁ କୌଣସି ସହାୟତା ପାଉନାହିଁ । ”


    ପ୍ରତିରକ୍ଷା କରିଡର ପାଇଁ ଶିଳାନ୍ୟାସ କରି ପ୍ରଧାନମନ୍ତ୍ରୀ କହିଥିଲେ ଯେ ଝାନସୀ ଆଗ୍ରା କ୍ଷେତ୍ରରେ ପ୍ରତିରକ୍ଷା କରିଡର ନିର୍ମାଣ ହେବା ଦ୍ୱାରା ଏହି କ୍ଷେତ୍ରର ଯୁବକମାନଙ୍କୁ ପ୍ରତ୍ୟକ୍ଷ ଏବଂ ପରୋକ୍ଷ ନିଯୁକ୍ତି ମିଳିପାରିବ । ବହୁ ବିଦେଶୀ ଏବଂ ଦେଶୀୟ ପ୍ରତିରକ୍ଷା ସଂକ୍ରାନ୍ତ କମ୍ପାନୀଗୁଡ଼ିକ ଏହି କ୍ଷେତ୍ରରେ ନିବେଶ କରିବେ । ସେ ଉଲ୍ଲେଖ କରିଥିଲେ , ସେମାନେ ଏହି କ୍ଷେତ୍ରର କର୍ମଶକ୍ତି ପାଇଁ ଦକ୍ଷତା ବିକାଶ ସୁବିଧା ଯୋଗାଇ ଦେବେ । ଏହି ପ୍ରକଳ୍ପର ଗୁରୁତ୍ୱ ଉପରେ ରେଖାପାତ କରି ପ୍ରଧାନମନ୍ତ୍ରୀ କହିଥିଲେ ଯୁବକମାନଙ୍କୁ ସେମାନଙ୍କ ଘର ପାଖରେ ରୋଜଗାର ସୁଯୋଗ ମିଳିବ ଏବଂ ସେମାନଙ୍କୁ ବାହାରକୁ ଯିବାକୁ ପଡ଼ିବ ନାହିଁ । ଏହି ପ୍ରତିରକ୍ଷା କରିଡର ଭାରତକୁ ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ଆତ୍ମନିର୍ଭରଶୀଳ ହେବାରେ ସହାୟକ ହେବ ବୋଲି ସେ କହିଥିଲେ ।


    ବୁନ୍ଦେଲଖଣ୍ଡ କ୍ଷେତ୍ରର ଗ୍ରାମାଞ୍ଚଳ ପାଇଁ ପାଇପ ଜଳଯୋଗାଣ ନିମନ୍ତେ ପ୍ରଧାନମନ୍ତ୍ରୀ ଶିଳାନ୍ୟାସ କରିଥିଲେ । ସେ କହିଥିଲେ ଯେ ଏହା କେବଳ ଏକ ପାଇପ ଲାଇନ ପ୍ରକଳ୍ପ ନୁହେଁ ବରଂ ଏହି ମରୁଡ଼ି ପ୍ରବଣ ଇଲାକା ପାଇଁ ଏକ ଜୀବନରେଖା । ଏହାଦ୍ୱାରା ଆମ ମା ’ ଓ ଭଉଣୀମାନଙ୍କୁ ଆଉ ଜଳ ସଂଗ୍ରହ ପାଇଁ ଦୂର ସ୍ଥାନକୁ ଯିବାକୁ ପଡ଼ିବ ନାହିଁ ଏବଂ ପ୍ରତି ଘରକୁ ପାଇପ ସଂଯୋଗ ଜରିଆରେ ପାନୀୟ ଜଳ ମିଳିପାରିବ ।


    ଅମୃତ ଯୋଜନା ଅଧୀନରେ ପ୍ରଧାନମନ୍ତ୍ରୀ ଝାନସୀ ସହରାଞ୍ଚଳ ଜଳ ଯୋଗାଣ ଯୋଜନା ପର୍ଯ୍ୟାୟ-2 ପାଇଁ ଶିଳାନ୍ୟାସ କରିଥିଲେ । ସେ କହିଥିଲେ ଯେ ଝାନସୀ ଏବଂ ପାର୍ଶ୍ଵବର୍ତ୍ତୀ ଇଲାକାରେ ପାନୀୟ ଜଳଯୋଗାଣ ଉଦ୍ଦେଶ୍ୟରେ ବେତ୍ୱା ନଦୀର ପାଣିକୁ ଉପଯୋଗ କରିବା ଲାଗି ଏହି ପ୍ରକଳ୍ପରେ 600 କୋଟି ଟଙ୍କା ବ୍ୟୟ କରାଯିବ ।


    425 କିମି ଲମ୍ବ ଝାନସୀ-ମାଣିକପୁର ଏବଂ ଭୀମସେନ-ଖାଇରାର ରେଳ ଲାଇନ ଦୋହରୀକରଣ ଏବଂ ଝାନସୀରେ କୋଚ ମରାମତି ୱାର୍କସପ ପାଇଁ ପ୍ରଧାନମନ୍ତ୍ରୀ ଏହି ଅବସରରେ ଶିଳାନ୍ୟାସ କରିଥିଲେ ।


    ଝାନସୀ-ଖଇରାର ରେଳ ଲାଇନର 297 କିମି ସେକ୍ସନର ବିଦ୍ୟୁତିକରଣ କାର୍ଯ୍ୟକୁ ପ୍ରଧାନମନ୍ତ୍ରୀ ଉଦଘାଟନ କରିଥିଲେ । ଏହି ପ୍ରକଳ୍ପ ଏହି ଅଞ୍ଚଳରେ ବ୍ୟାପକ ନିଯୁକ୍ତି ସୁଯୋଗ ସୃଷ୍ଟି କରିବା ସହିତ ବୁନ୍ଦେଲଖଣ୍ଡ କ୍ଷେତ୍ରର ସାମଗ୍ରୀକ ଉନ୍ନତି ଦିଗରେ ସହାୟକ ହେବ । ଏହି ଅବସରରେ ଅଭିଭାଷଣ ରଖି , ପ୍ରାୟତଃ ସମାନତା ରହିଥିବା ଗୁଜରାଟର କଚ୍ଛ ଅଞ୍ଚଳ ଭଳି ବୁନ୍ଦେଲଖଣ୍ଡ ଅଞ୍ଚଳର ବିକାଶ ହେବ ବୋଲି ପ୍ରଧାନମନ୍ତ୍ରୀ ଆଶାବ୍ୟକ୍ତ କରିଥିଲେ ।


    ପଶ୍ଚିମ ଉତ୍ତର ପ୍ରଦେଶକୁ ନିରନ୍ତର ବିଦ୍ୟୁତ ଯୋଗାଣ ସୁନିଶ୍ଚିତ କରୁଥିବା ପଶ୍ଚିମ-ଉତ୍ତର ଆନ୍ତଃ-କ୍ଷେତ୍ର ବିଦ୍ୟୁତ ସଞ୍ଚାର ସୁଦୃଢ଼ିକରଣ ପ୍ରକଳ୍ପକୁ ଆଜି ପ୍ରଧାନମନ୍ତ୍ରୀ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଥିଲେ , ଯାହା ଏହି କ୍ଷେତ୍ରରେ ବହୁଦିନ ପର୍ଯ୍ୟନ୍ତ ବିଦ୍ୟୁତ ଚାହିଦା ମେଣ୍ଟାଇପାରିବ ।


    ପ୍ରଧାନମନ୍ତ୍ରୀଙ୍କ ଗସ୍ତର ଆଉ ଏକ ଉଲ୍ଲେଖନୀୟ ଘଟଣା ଥିଲା ପାହାଡ଼ି ନଦୀବନ୍ଧ ଆଧୁନିକୀକରଣ ପ୍ରକଳ୍ପର ଉଦଘାଟନ । ଏହି ପ୍ରକଳ୍ପ ଦ୍ୱାରା ନଦୀବନ୍ଧରୁ ପାଣି ଲିକ ସମସ୍ୟା ଦୂର ହେବା ସହିତ ଚାଷୀଙ୍କ ପାଇଁ ଅଧିକ ଜଳ ସଂରକ୍ଷିତ ହୋଇ ରହିପାରିବ , ଫଳରେ ଚାଷୀମାନେ ଲାଭାନ୍ୱିତ ହେବେ ।


    ପ୍ରଧାନମନ୍ତ୍ରୀ ମଧ୍ୟ କହିଥିଲେ ପ୍ରଧାନମନ୍ତ୍ରୀ କିସାନ ସମ୍ମାନ ନିଧି ଯୋଜନା ଅଧୀନରେ ପାଖାପାଖି 7.5 ଲକ୍ଷ କୋଟି ଟଙ୍କା ସିଧାସଳଖ କୃଷକମାନଙ୍କ ଆକାଉଂଟରେ ଜମା କରାଯିବ । ସେହିପରି ସବସିଡି , ବୃତ୍ତି ଆଦି ସିଧାସଳଖ ହିତାଧିକାରୀମାନଙ୍କ ବ୍ୟାଙ୍କ ଆକାଉଂଟରେ ଜମା କରାଯିବା ଫଳରେ 1 ଲକ୍ଷ କୋଟି ଟଙ୍କା ବାଟମାରଣା ହେବାରୁ ସଞ୍ଚୟ ହୋଇପାରିଛି ବୋଲି ସେ ଉଲ୍ଲେଖ କରିଥିଲେ ।


    ****************


    

    
    (Release ID: 1564938) Visitor Counter : 17