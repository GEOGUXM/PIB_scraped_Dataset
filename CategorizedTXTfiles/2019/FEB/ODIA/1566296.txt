      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉତ୍ତର ପ୍ରଦେଶର ଗୋରଖପୁରରେ ପ୍ରଧାନମନ୍ତ୍ରୀ-କିଷାନ ଯୋଜନାର ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      • ଗୋରଖପୁର ଏବଂ ପୂର୍ବ ଉତ୍ତର ପ୍ରଦେଶ ପାଇଁ ଉନ୍ନୟନମୂଳକ ପ୍ରକଳ୍ପର ଲୋକାର୍ପଣ କଲେ ପ୍ରଧାନମନ୍ତ୍ରୀ

      Posted On: 24 FEB 2019 9:19PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଗୋରଖପୁରଠାରୁ ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି (ପିଏମ- କିଷାନ) ଯୋଜନାର ଶୁଭାରମ୍ଭ କରିଛନ୍ତି ।


    ଆଜିଠାରୁ ଏହି ଯୋଜନାର ଶୁଭାରମ୍ଭ ସହିତ କୃଷକମାନଙ୍କ ବ୍ୟାଙ୍କ ଆକାଉଣ୍ଟକୁ 2 , 000 ଟଙ୍କାର ପ୍ରଥମ କିସ୍ତି ହସ୍ତାନ୍ତର କରାଯିବ ।


    ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି ଯୋଜନାର ଶୁଭାରମ୍ଭ ଅବସରରେ ପ୍ରଧାନମନ୍ତ୍ରୀ କୃଷକମାନଙ୍କୁ ଅଭିନନ୍ଦନ ଜଣାଇଥିଲେ । ଦୁଗ୍ଧ ଉତ୍ପାଦନ ଏବଂ ମତ୍ସ୍ୟପାଳନ ଭଳି କାର୍ଯ୍ୟରେ ନିୟୋଜିତ କୃଷକ ପରିବାର ଏଣିକି କିଷାନ କ୍ରେଡିଟ କାର୍ଡର ସୁବିଧା ପାଇପାରିବେ , ଏଥିପାଇଁ ମଧ୍ୟ ପ୍ରଧାନମନ୍ତ୍ରୀ ସେମାନଙ୍କୁ ଅଭିନନ୍ଦନ ଜଣାଇଥିଲେ ।


    ଉପସ୍ଥିତ ଜନସଭାକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ଆଜି ଦିନ ଇତିହାସ ରଚିଛି , କାରଣ ସ୍ୱାଧୀନତା ପରଠାରୁ କୃଷକମାନଙ୍କ ପାଇଁ ସବୁଠୁ ବଡ଼ ଯୋଜନାର ଶୁଭାରମ୍ଭ ହୋଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ କୃଷକମାନଙ୍କ ସମର୍ଥ ଏବଂ ସଶକ୍ତ କରିବା ଲାଗି ସରକାର ପ୍ରତିବଦ୍ଧ । ସେ କହିଥିଲେ ଯେ ସରକାର କୃଷକମାନଙ୍କର ସବୁ ଜରୁରୀ ଆବଶ୍ୟକତା ପୂରଣ କରିବା ଦିଗରେ କାର୍ଯ୍ୟ କରୁଛନ୍ତି , ଏହାଦ୍ୱାରା 2022 ସୁଦ୍ଧା ସେମାନେ ନିଜ ଆୟକୁ ଦ୍ୱିଗୁଣିତ କରିପାରିବେ ।


    ପ୍ରଧାନମନ୍ତ୍ରୀ କିଷାନ ଯୋଜନାରୁ ପାଖାପାଖି 12 କୋଟି କୃଷକ ଉପକୃତ ହେବେ ବୋଲି ଆଶା କରାଯାଉଛି । ପ୍ରଧାନମନ୍ତ୍ରୀ କହିଥିଲେ ଯେ ଏହି ଯୋଜନା ଜରିଆରେ ପ୍ରତିବର୍ଷ କୃଷକମାନଙ୍କ ଆକାଉଣ୍ଟକୁ 75 ହଜାର କୋଟି ଟଙ୍କା ହସ୍ତାନ୍ତର କରାଯିବ । ଯଥାଶୀଘ୍ର ଯୋଗ୍ୟ ହିତାଧିକାରୀ ଚାଷୀଙ୍କ ତାଲିକା କେନ୍ଦ୍ର ସରକାରଙ୍କ ନିକଟକୁ ପଠାଇବା ନିମନ୍ତେ ସେ ରାଜ୍ୟ ସରକାରଙ୍କୁ ଅନୁରୋଧ କରିଥିଲେ , ଯାହାଦ୍ୱାରା ନିର୍ଦ୍ଧାରିତ ସମୟରେ କୃଷକମାନେ ସେମାନଙ୍କ ଲାଭ ପାଇପାରିବେ ।


    ପ୍ରଧାନମନ୍ତ୍ରୀ କହିଥିଲେ , ପୂର୍ବ ସରକାରଙ୍କ ଦ୍ୱାରା ଭିନ୍ନ ଭିନ୍ନ ଅବଧିରେ କରାଯାଉଥିବା ଋଣ ଛାଡ଼ ଦ୍ୱାରା କୃଷକମାନଙ୍କୁ ଦୀର୍ଘକାଳୀନ କିମ୍ବା ବିସ୍ତୃତ ଆଶ୍ୱସ୍ତି ମିଳିପାରୁନଥିଲା , ପ୍ରଧାନମନ୍ତ୍ରୀ-କିଷାନ ଯୋଜନା କେବଳ ସେମାନଙ୍କୁ ଲାଭାନ୍ୱିତ କରିବ ନାହିଁ ବରଂ ଗ୍ରାମୀଣ ଅର୍ଥ ବ୍ୟବସ୍ଥାରେ ବ୍ୟାପକ ନିବେଶ କରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ପ୍ରଧାନମନ୍ତ୍ରୀ-କିଷାନ ପ୍ରତ୍ୟକ୍ଷ ଲାଭ ହସ୍ତାନ୍ତର ଉପରେ ନିର୍ଭରଶୀଳ , ତେଣୁ ସବୁତକ ଅର୍ଥ ସିଧାସଳଖ ଲାଭାର୍ଥୀଙ୍କ ନିକଟରେ ପହଞ୍ଚିପାରିବ ।


    ସେ କହିଥିଲେ ଯେ ଦୀର୍ଘ ଦିନ ଧରି ପଡ଼ି ରହିଥିବା ଜଳସେଚନ ପ୍ରକଳ୍ପଗୁଡ଼ିକୁ ସମ୍ପୂର୍ଣ୍ଣ କରିବା ଲାଗି ସରକାର ମଧ୍ୟ ପାଖାପାଖି 1 ଲକ୍ଷ କୋଟି ଟଙ୍କା ନିବେଶ କରୁଛନ୍ତି , ଏହାଦ୍ୱାରା ଦେଶର ଅଧିକାଂଶ ଭାଗରେ କୃଷକମାନଙ୍କୁ ବ୍ୟାପକ ଏବଂ ଦୀର୍ଘସ୍ଥାୟୀ ଲାଭ ମିଳିପାରିବ । ସେ ଆହୁରି ମଧ୍ୟ 17 କୋଟି ମୃତ୍ତିକା ସ୍ୱାସ୍ଥ୍ୟ କାର୍ଡ , ନିମ୍ବ କୋଟେଡ ୟୁରିଆ , 22ଟି ଫସଲ ପାଇଁ ବ୍ୟୟ ମୂଲ୍ୟର 50 ପ୍ରତିଶତ ହାରରେ ଏମଏସପି , ପ୍ରଧାନମନ୍ତ୍ରୀ ଫସଲ ବୀମା ଯୋଜନା ଏବଂ ଇ-ନାମ ପ୍ଲାଟଫର୍ମ ବିଷୟରେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ କୃଷକମାନେ ଏଣିକି କିଷାନ କ୍ରେଡିଟ କାର୍ଡ ଜରିଆରେ 1.60 ଲକ୍ଷ ଟଙ୍କା ପର୍ଯ୍ୟନ୍ତ ଋଣ ପାଇପାରିବେ । କୃଷକମାନଙ୍କ ଲାଭ ପାଇଁ ଅନ୍ୟ କଲ୍ୟାଣକାରୀ ଯୋଜନା ଉପରେ ମଧ୍ୟ ସେ ରେଖାପାତ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ସମ୍ପୂର୍ଣ୍ଣ ପୂର୍ବ ଉତ୍ତର ପ୍ରଦେଶ କ୍ଷେତ୍ର ଦ୍ରୁତ ପରିବର୍ତ୍ତନ ଦେଇ ଗତି କରୁଛି । ଉଦ୍ୟୋଗ , ଯୋଗାଯୋଗ ଏବଂ ସ୍ୱାସ୍ଥ୍ୟ କ୍ଷେତ୍ରରେ ଏହି ପରିବର୍ତ୍ତନ ପରିଲକ୍ଷିତ ହେଉଛି ବୋଲି ସେ ଉଲ୍ଲେଖ କରିଥିଲେ ।


    ସେ ଆହୁରି ମଧ୍ୟ କହିଥିଲେ ଯେ ଆଜି 10 ହଜାର କୋଟି ଟଙ୍କା ମୂଲ୍ୟର ପ୍ରକଳ୍ପ ଗୋରଖପୁର ଏବଂ ପୂର୍ବ ଉତ୍ତର ପ୍ରଦେଶର ବିକାଶ ପାଇଁ ଉଦଘାଟନ କରାଯାଇଛି କିମ୍ବା ଶିଳାନ୍ୟାସ କରାଯାଇଛି । ସେ କହିଥିଲେ ଏସବୁ ପ୍ରକଳ୍ପ ସହଜ ଜୀବନଧାରଣର ଉନ୍ନତି କରିବ । ସେ କହିଥିଲେ ଯେ ପ୍ରଧାନମନ୍ତ୍ରୀ ଆବାସ ଯୋଜନା , ଉଜ୍ଜ୍ୱଳା ଯୋଜନା , ଆୟୁଷ୍ମାନ ଭାରତ ଆଦି ସବକା ସାଥ , ସବକା ବିକାଶ ଭାବନାର ପ୍ରତୀକ ।


    ******************


    

    
    (Release ID: 1566296) Visitor Counter : 29