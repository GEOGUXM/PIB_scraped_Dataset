      ଜାହାଜ ଚଳାଚଳ ମନ୍ତ୍ରଣାଳୟ

      ଜାତୀୟ ଜଳପଥର ଗଭୀରତା ସମ୍ପର୍କରେ ରିଅଲ୍-ଟାଇମ୍ ସୂଚନା ପାଇଁ ପୋର୍ଟାଲ ଶୁଭାରମ୍ଭ କଲା ଇନଲାଣ୍ଡ ୱାଟରୱେଜ୍ ଅଥରିଟି ଅଫ୍ ଇଣ୍ଡିଆ;
      ଜାହାଜଗୁଡ଼ିକର ଚଳାଚଳ ପାଇଁ ଉତ୍ତମ ପ୍ଲାନିଂରେ ସହାୟକ ହେବ ଏହି ସୂଚନା

      Posted On: 15 FEB 2019 6:45PM by PIB Bhubaneshwar

    ଜାତୀୟ ଜଳପଥର ସର୍ବାଧିକ ବ୍ୟବହାରକୁ ସୁନିଶ୍ଚିତ କରିବା ଉଦ୍ଦେଶ୍ୟରେ ଇନଲାଣ୍ଡ ୱାଟରୱେଜ୍ ଅଥରିଟି ଅଫ୍ ଇଣ୍ଡିଆ ( ଆଇଡବ୍ଲୁଏଆଇ ) ଆଜି ଏକ ନୂଆ ପୋର୍ଟାଲ ‘ ଲାଡିସ୍ ( ଲିଷ୍ଟ୍ ଆଭଏଲେବଲ୍ ଡେପ୍ଥ ଇନ୍ଫର୍ମେସନ୍ ସିଷ୍ଟମ୍ ) ’ ର ଶୁଭାରମ୍ଭ କରିଛି ।


    ଜାହାଜ ଓ କାର୍ଗୋ ସ୍ୱତ୍ୱାଧିକାରୀଙ୍କ ଅବଗତି ଉଦ୍ଦେଶ୍ୟରେ ଲାଡିସରେ ଜାତୀୟ ଜଳପଥର ସର୍ବନିମ୍ନ ଗଭୀରତା ସମ୍ପର୍କରେ ରିଅଲ୍ - ଟାଇମ୍ ତଥ୍ୟ ରହିବ । ଫଳରେ ସେମାନେ ଜାତୀୟ ଜଳପଥରେ ଅଧିକ ଯୋଜନାବଦ୍ଧ ଭାବେ ପରିବହନ କରିପାରିବେ । ଜାହାଜଗୁଡ଼ିକର ନିରବଚ୍ଛିନ୍ନ ଯାତାୟାତ ପାଇଁ ଜଳପଥର ସର୍ବନିମ୍ନ ଗଭୀରତା ( ଲାଡ୍ ) ସମ୍ପର୍କରେ ଏକ ସୁନିଶ୍ଚିତ ତଥ୍ୟ ଆବଶ୍ୟକ । ବିଭିନ୍ନ ଜାତୀୟ ଜଳପଥ ( ଏନଡବ୍ଲୁ ) ରେ ଯଦି ବିଭିନ୍ନ ସ୍ଥାନର ସର୍ବନିମ୍ନ ଗଭୀରତା ସମ୍ପର୍କରେ ତଥ୍ୟ ଉପଲବ୍ଧ ରହିବ , ଏହା ମାଲ୍ ପରିବହନରେ ବେଶ୍ ସହାୟକ ହୋଇପାରିବ ।


    ଇନହାଉସ୍ ବିକାଶିତ ହୋଇଥିବା ଏହି ପୋର୍ଟାଲ ଆଇଡବ୍ଲୁଏଆଇର ୱେବସାଇଟ୍ www.iwai.nic.in ରେ ରହିଛି । ପ୍ରାରମ୍ଭିକ ଭାବେ ଏନଡବ୍ଲୁ - 1 , ଏନଡବ୍ଲୁ - 2 , ଇଣ୍ଡୋ - ବାଂଲାଦେଶ ପ୍ରୋଟୋକଲ୍ ରୁଟ୍ ଏବଂ ଏନଡବ୍ଲୁ - 3 ପାଇଁ ଲାଡ୍ ସୂଚନା ଉପଲବ୍ଧ ହେବ । ପରବର୍ତ୍ତି ସମୟରେ ଅନ୍ୟ ଏନଡବ୍ଲୁକୁ ମଧ୍ୟ ଏହା ସମ୍ପ୍ରସାରିତ ହେବ ।


    ଲାଡର ସବିଶେଷ ତଥ୍ୟ ସମ୍ପୃକ୍ତ ଏନଡବ୍ଲୁର ସର୍ଭେକାରୀ ପୋର୍ଟାଲରେ ଉପଲବ୍ଧ କରାଇବେ ଏବଂ ଆଇଡବ୍ଲୁଏଆଇର ଆଞ୍ଚଳିକ ଇନଚାର୍ଜ ଏନଡବ୍ଲୁରେ ଲଗାତର ଯାତାୟାତ କରୁଥିବା ଜାହାଜଗୁଡ଼ିକ ଜରିଆରେ ସର୍ଭେ କରିବେ ।


    ଜାତୀୟ ଜଳପଥରେ ଚଳାଚଳ କରୁଥିବା ଅନ୍ତର୍ଦେଶୀୟ ଜାହାଜଗୁଡ଼ିକର ଦୈନନ୍ଦିନ ପରିଚାଳନାକୁ ସୁଗମ କରିବା ଉଦ୍ଦେଶ୍ୟରେ ଆଇଡବ୍ଲୁଏଆଇ ଲାଡିସର ଡିଜାଇନ୍ କରିଛି । ଜାହାଜ ଚଳାଚଳ ବେଳେ ଦେଖା ଦେଉଥିବା ପ୍ରତିବନ୍ଧକକୁ ଏଡ଼ାଇବା ସହ ଜାତୀୟ ଜଳପଥରେ ନିରବଚ୍ଛିନ୍ନ ପରିବହନର ବିଶ୍ୱସନୀୟତା ଓ ଦକ୍ଷତାକୁ ଏହା ସୁଦୃଢ଼ କରିବ ।


    ଜାହାଜ ସ୍ୱତ୍ୱାଧିକାରୀ ଏବଂ କାର୍ଗୋ ସ୍ୱତ୍ୱାଧିକାରୀ ଆଇଡବ୍ଲୁଏଆଇ ୱେବସାଇଟରେ ଉପଲବ୍ଧ ତଥ୍ୟ ଆଧାରରେ ନିଜର ପରିବହନ ସମ୍ପର୍କିତ ପ୍ଲାନ କରିପାରିବେ ।


    **********


    

    
    (Release ID: 1564932) Visitor Counter : 10