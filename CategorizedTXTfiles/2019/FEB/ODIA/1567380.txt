      କ୍ୟାବିନେଟ

      ଆଗ୍ରାରେ ସହରାଞ୍ଚଳ ଗଣ ପରିବହନକୁ ପ୍ରୋତ୍ସାହନ
      ଆଗ୍ରା ମେଟ୍ରୋ ରେଳ ପ୍ରକଳ୍ପକୁ କ୍ୟାବିନେଟ ମଞ୍ଜୁରି
      
      14 କିଲୋମିଟର ଲମ୍ବ ତାଜ ଇଷ୍ଟ ଗେଟ କରିଡରରେ 6ଟି ଭୂଉପରିସ୍ଥ ଓ 7ଟି ଭୂତଳ ଷ୍ଟେସନ
      
      15.40 କିଲୋମିଟର ବିଶିଷ୍ଟ କାଳିନ୍ଦୀ ବିହାର କରିଡରର ସମସ୍ତ 14ଟି ଷ୍ଟେସନ ଭୂଉପରିସ୍ଥ
      
      8,379.62 କୋଟି ଟଙ୍କା ବ୍ୟୟରେ 5 ବର୍ଷରେ ସଂପୂର୍ଣ୍ଣ ହେବ ପ୍ରକଳ୍ପ

      Posted On: 28 FEB 2019 8:45PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ ଦୁଇ କରିଡର ବିଶିଷ୍ଟ ଆଗ୍ରା ମେଟ୍ରୋ ରେଳ ପ୍ରକଳ୍ପକୁ ମଞ୍ଜୁରି ପ୍ରଦାନ କରିଛନ୍ତି । ଏହି କରିଡର ଆଗ୍ରାର ପ୍ରମୁଖ ସର୍ବସାଧାରଣ ସ୍ଥଳୀ, ପର୍ଯ୍ୟଟନ ସ୍ଥଳୀ ଓ ସହର କ୍ଲଷ୍ଟର କ୍ଷେତ୍ରକୁ ସଂଯୋଗ କରିବ । ମେଟ୍ରୋ ରେଳ ବ୍ୟବସ୍ଥା କାର୍ଯ୍ୟକାରୀ ହେଲେ ସହରରେ ଯାନବାହନ ଚଳପ୍ରଚଳ କମିବ ଓ ସଡକରେ ଯିବାଆସିବା ସୁବିଧାଜନକ ହେବ । ଏହାଦ୍ୱାରା ଭିଡ଼, ଯାତ୍ରା ସମୟ, ଯାତ୍ରା ଖର୍ଚ୍ଚ ଓ ପ୍ରଦୂଷଣ ମଧ୍ୟ କମିବ । ମେଟ୍ରୋ ରେଳ ବ୍ୟବସ୍ଥା ଦ୍ୱାରା ମାର୍ଗ ଜନିତ ବିକାଶ ଉନ୍ନତ ହେବ, ଯାହାଦ୍ୱାରା କରିଡର ଆଖପାଖରେ ଆବାସିକ ଓ ବ୍ୟବସାୟିକ ପରିସର ଗଢି ଉଠିବ।


    ବୈଶିଷ୍ଟ୍ୟ:


    ଆଗ୍ରା ମେଟ୍ରୋ ରେଳ ପ୍ରକଳ୍ପ ଦୁଇ କରିଡର ବିଶିଷ୍ଟ ହେବ । ଏହା ସହରର ମଧ୍ୟ ଭାଗ ଦେଇ ତାଜମହଲ, ଆଗ୍ରା ଫୋର୍ଟ, ସିକନ୍ଦରା ସହିତ ଆଇଏସବିଟି, ରାଜା କି ମଣ୍ଡି ରେଳ ଷ୍ଟେସନ, ମେଡିକାଲ କଲେଜ, ଆଗ୍ରା କ୍ୟାଣ୍ଟନମେଣ୍ଟ ରେଳ ଷ୍ଟେସନ, କଲେକ୍ଟୋରେଟ, ସଂଜୟ ପ୍ଲେସ ଓ ଆଖପାଖର ଜନବହୁଳ ଅଞ୍ଚଳକୁ ସଂଯୋଗ କରିବ ।


    ପ୍ରମୁଖ ବିଶେଷତ୍ଵ

     1. ସିକନ୍ଦରାରୁ ତାଜ ଇଷ୍ଟ ଗେଟ କରିଡରର ସମୁଦାୟ ଦୈର୍ଘ୍ୟ 14 କିଲୋମିଟର, ଯାହା କେତେକ ସ୍ଥାନରେ ଭୂଉପରିସ୍ଥ (ଏଲିଭେଟେଡ) ଓ ଆଉ କେତେକ ସ୍ଥାନରେ ଭୂତଳ ରହିଛି । ଏଥିରେ 13 ଟି ଷ୍ଟେସନ ରହିବ ଯେଉଁଥିରୁ 6ଟି ଏଲିଭେଟେଡ ଓ 7ଟି ଭୂତଳ ହେବ ।
     2. ଆଗ୍ରା କ୍ୟାଣ୍ଟନମେଣ୍ଟରୁ କାଳିନ୍ଦୀ ବିହାର କରିଡର ଦୈର୍ଘ୍ୟ 40 କିଲୋମିଟର, ଯାହାର ସମସ୍ତ 14ଟି ଷ୍ଟେସନ ଏଲିଭେଟେଡ ହେବ ।
     3. ଏହି ପ୍ରକଳ୍ପର ଆନୁମାନିକ ବଜେଟ 8,62 କୋଟି ଟଙ୍କା । ଏହା 5 ବର୍ଷରେ ସଂପୂର୍ଣ୍ଣ ହେବ ।

    ବାଣିଜ୍ୟିକ ପରିଚାଳନା ଆରମ୍ଭ ହେଲେ ଆଗ୍ରା ମେଟ୍ରୋ ରେଳ ପ୍ରକଳ୍ପରେ ଆଗ୍ରା ସହରର 20 ଲକ୍ଷରୁ ଅଧିକ ଲୋକ ପ୍ରତ୍ୟକ୍ଷ ଓ ପରୋକ୍ଷ ଭାବେ ଲାଭାନ୍ୱିତ ହେବେ ।


    ପ୍ରସ୍ତାବିତ କରିଡରରେ ରେଳ ଷ୍ଟେସନ ଓ ବିଆରଟି ଷ୍ଟେସନ ସାଙ୍ଗକୁ ମଲ୍ଟି ମୋଡାଲ ଇଣ୍ଟେଗ୍ରେସନ ହେବ । ଏଥିରେ ବସ ଫିଡର ନେଟୱର୍କ, ମଧ୍ୟବର୍ତ୍ତୀ ସାର୍ବଜନୀନ ପରିବହନ (IPT) ଓ ନନ-ମୋଟରାଇଜ୍ଡ ପରିବହନ ରହିବ । ଏହି ପ୍ରକଳ୍ପରେ ଭଡା ଓ ବିଜ୍ଞାପନରୁ ନନ-ଫେୟାର ବକ୍ସ ରାଜସ୍ୱ ସାଙ୍ଗକୁ ମାର୍ଗଜନିତ ବିକାଶ ଓ ବିକାଶ ଅଧିକାର ହସ୍ତାନ୍ତରଣ (TDR) ବ୍ୟବସ୍ଥାରେ ଭାଲ୍ୟୁ କ୍ୟାପ୍ଚର ଫାଇନାନ୍ସିଂ (VCF) ମଧ୍ୟ ମିଳି ପାରିବ ।


    ଯୋଗାଯୋଗ ବିଶେଷତ୍ଵ :


    ଏହି ମେଟ୍ରୋ ରେଳ କରିଡର ଦ୍ଵାରା ନିକଟରେ ଥିବା ଆବାସିକ ଅଞ୍ଚଳଗୁଡ଼ିକ ଲାଭାନ୍ୱିତ ହେବେ । ଏହି ଅଞ୍ଚଳର ଲୋକେ ଆଖପାଖର ଷ୍ଟେସନରୁ ସହରର ବିଭିନ୍ନ ଅଞ୍ଚଳକୁ ଯିବା ପାଇଁ ଟ୍ରେନ ବ୍ୟବହାର କରିପାରିବେ ।


    ସିକନ୍ଦରାରୁ ତାଜ ଇଷ୍ଟ କରିଡର ସହର ମଧ୍ୟ ଦେଇ ପ୍ରମୁଖ ପର୍ଯ୍ୟଟନ ସ୍ଥଳୀ ଯେପରିକି ତାଜମହଲ, ଆଗ୍ରା ଫୋର୍ଟ, ସିକନ୍ଦରା ସହିତ ଆଇଏସବିଟି, ରାଜା କି ମଣ୍ଡି ରେଳ ଷ୍ଟେସନ ଓ ମେଡିକାଲ କଲେଜ ଆଦି ଦେଇଯିବ ।


    ଆଗ୍ରା କ୍ୟାଣ୍ଟନମେଣ୍ଟରୁ କାଳିନ୍ଦୀ ବିହାର କରିଡର, ଆଗ୍ରା କ୍ୟାଣ୍ଟ ରେଳ ଷ୍ଟେସନ, କଲେକ୍ଟୋରେଟ, ସଂଜୟ ପ୍ଲେସ ଓ ଆଖପାଖର ଜନବହୁଳ ଅଞ୍ଚଳକୁ ସଂଯୋଗ କରିବ । ଏହି ମେଟ୍ରୋ ଆଗ୍ରା ବାସିନ୍ଦା, ଯାତ୍ରୀ, ଶିଳ୍ପ ସଂସ୍ଥା କର୍ମଚାରୀ, ପର୍ଯ୍ୟଟକଙ୍କୁ ପରିବେଶ ଅନୁକୂଳ ଓ ସ୍ଥାୟୀ ସାର୍ବଜନୀନ ପରିବହନ ଉପଲବ୍ଧ କରାଇବ ।


    ପ୍ରକଳ୍ପ ବିବରଣୀ:


    “ଲକ୍ଷ୍ନୌ ମେଟ୍ରୋ ରେଳ କର୍ପୋରେସନ” ପୁନଃଗଠିତ ହୋଇ ଭାରତ ସରକାର ଓ ଉତ୍ତର ପ୍ରଦେଶ ସରକାରଙ୍କ 50:50 ଅନୁପାତ ଥିବା ଯୁଗ୍ମ ମାଲିକାନା କମ୍ପାନୀ ହେବ । ଯାହା “ଉତ୍ତର ପ୍ରଦେଶ ମେଟ୍ରୋ ରେଳ କର୍ପୋରେସନ” ଭାବରେ ଏହି ପ୍ରକଳ୍ପକୁ କାର୍ଯ୍ୟକାରୀ କରିବ ।


    ଆଗ୍ରା ମେଟ୍ରୋ ରେଳ ପ୍ରକଳ୍ପ ପାଇଁ ଅର୍ଥ ସଂଗ୍ରହ ସମାନ ଇକ୍ୱିଟି ଜରିଆରେ ଭାରତ ସରକାର ଓ ଉତ୍ତର ପ୍ରଦେଶ ସରକାରଙ୍କ ଦ୍ୱାରା ଆଂଶିକ ଭାବେ ଓ ଦ୍ୱିପାକ୍ଷିକ /ବହୁପକ୍ଷୀୟ ଅନ୍ତର୍ଜାତୀୟ ଫଣ୍ଡିଂ ଏଜେନ୍ସି/ଏଜେନ୍ସି ଦ୍ୱାରା ଉଦାର ଋଣ ଜରିଆରେ କରାଯିବ ।


    ଉତ୍ତର ପ୍ରଦେଶ ସରକାର ଆର୍ଥିକ ବର୍ଷ 2019-20ରେ ଏହି ଅବଧି ପାଇଁ 175 କୋଟି ଟଙ୍କା ପୂର୍ବରୁ ଆବଣ୍ଟିତ କରି ସାରିଛନ୍ତି ।


    ପ୍ରଭାବ:


    ଏହି ପ୍ରକଳ୍ପ ମାଧ୍ୟମରେ ସହରରେ ରହୁଥିବା ଲୋକେ ଶସ୍ତା, ବିଶ୍ୱସନୀୟ, ସୁରକ୍ଷିତ, ନିଶ୍ଚିତ ଓ ସରଳ ପରିବହନ ବ୍ୟବସ୍ଥା ପାଇପାରିବେ । ଏହାଦ୍ୱାରା ଦୁର୍ଘଟଣା, ପ୍ରଦୂଷଣ, ଯାତ୍ରା ସମୟ, ଶକ୍ତି ବିନିଯୋଗ, ଅସାମାଜିକ ଘଟଣା କମିବା ସାଙ୍ଗକୁ ସହର ବିକାଶ ଓ ନିରନ୍ତର ଉନ୍ନତି ପାଇଁ ଭୂମି ବ୍ୟବହାର ନିୟନ୍ତ୍ରିତ ହେବ ।


    *****

    
    
    (Release ID: 1567380) Visitor Counter : 1
    
    
    
    
    

3.