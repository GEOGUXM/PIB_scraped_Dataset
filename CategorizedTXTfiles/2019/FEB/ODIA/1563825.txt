      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ସ୍ଥାନାନ୍ତରିତ ହେଉଥିବା ବନ୍ୟପ୍ରାଣୀଙ୍କ ସଂରକ୍ଷଣ ସଂକ୍ରାନ୍ତ ତ୍ରୟୋଦଶ ସିଓପି ସମ୍ମିଳନୀର ଆୟୋଜନ କରିବ ଭାରତ
      Posted On: 08 FEB 2019 4:05PM by PIB Bhubaneshwar


    ସ୍ଥାନାନ୍ତରୀତ ହେଉଥିବା ବିଭିନ୍ନ ପ୍ରକାର ବନ୍ୟପ୍ରାଣୀଙ୍କ ସଂରକ୍ଷଣ ସଂକ୍ରାନ୍ତ ତ୍ରୟୋଦଶ ବହୁପକ୍ଷୀୟ ସମ୍ମିଳନୀ ଭାରତ ଆୟୋଜନ କରିବ । ମିଳିତ ଜାତିସଂଘ ପର୍ଯ୍ୟାବରଣ ସୁରକ୍ଷା କାର୍ଯ୍ୟକ୍ରମ ଆନୁକୂଲ୍ୟରେ ଏହି ସମ୍ମିଳନୀ ଫେବୃଆରୀ 15 ଠାରୁ 20 , 2019 ତାରିଖ ପର୍ଯ୍ୟନ୍ତ ଗୁଜରାଟର ଗାନ୍ଧୀନଗରଠାରେ ଆୟୋଜିତ ହେବ । ଏହି ସମ୍ମିଳନୀରେ 129ଟି ପକ୍ଷ ଓ ବିଶ୍ୱର ବିଭିନ୍ନ ରାଷ୍ଟ୍ରର ପ୍ରଖ୍ୟାତ ସଂରକ୍ଷଣ ବିଶେଷଜ୍ଞ ଏବଂ ସ୍ୱେଚ୍ଛାସେବୀ ସଂସ୍ଥା ( NGO ) ଯେଉଁମାନେ କି ବନ୍ୟପ୍ରାଣୀ ସଂରକ୍ଷଣ କ୍ଷେତ୍ରରେ କାର୍ଯ୍ୟ କରିଆସୁଛନ୍ତି ସେମାନେ ଯୋଗଦେବାର କାର୍ଯ୍ୟକ୍ରମ ରହିଛି । ଭାରତ ସିଏମଏସର ଏକ ପକ୍ଷ ଭାବେ 1983 ଠାରୁ ରହିଆସିଛି । ବିଭିନ୍ନ ପକ୍ଷଙ୍କ ସମ୍ମିଳନୀ (ସିଓପି) ଏହି ସମ୍ମିଳନୀର ଏକ ନିଷ୍ପତ୍ତି ନିର୍ଦ୍ଧାରଣକାରୀ ଅଙ୍ଗ ।


    ଏହି ଉପଲକ୍ଷେ ନୂଆଦିଲ୍ଲୀଠାରେ ଏହାର ଲୋଗୋ ଏବଂ ମାସ୍କଟକୁ ଉନ୍ମୋଚନ କରି କେନ୍ଦ୍ର ପର୍ଯ୍ୟାବରଣ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ କହିଲେ ଯେ ସିଓପିର ତ୍ରୟୋଦଶ ସମ୍ମିଳନୀର ଆୟୋଜନ ଭାରତରେ ଅନୁଷ୍ଠିତ ହେବା ଦେଶ ପାଇଁ ଏକ ସୁଯୋଗ ଏବଂ ଗୌରବର କଥା । ଭାରତ କିଭଳି ଦେଶରେ ଥିବା ବନ୍ୟପ୍ରାଣୀମାନଙ୍କୁ ସଂରକ୍ଷଣ ଦିଗରେ କାର୍ଯ୍ୟ କରୁଛି ତାହା ବିଶ୍ୱ ନିକଟରେ ଉପସ୍ଥାପନ କରିବାର ଏହା ଏକ ଅପୂର୍ବ ସୁଯୋଗ ବୋଲି ସେ କହିଛନ୍ତି । ପୁଣି ବନ୍ୟପ୍ରାଣୀ ଏବଂ ସେମାନଙ୍କର ଆବାସସ୍ଥଳୀ ତଥା ପର୍ଯ୍ୟାବରଣ ସୁରକ୍ଷା ଦିଗରେ ଆଲୋଚନା କରିବା ସକାଶେ ଏହି ସମ୍ମଳିନୀ ଅବସରରେ ଏକ ବୈଶ୍ୱିକ ପ୍ଲାଟଫର୍ମର ସୁଯୋଗ ମିଳିବ ବୋଲି ଡକ୍ଟର ବର୍ଦ୍ଧନ କହିଛନ୍ତି । ଏହି ଅବସରରେ ଗୁଜରାଟର ଜଙ୍ଗଲ ଓ ଜନଜାତି ବିକାଶ ମନ୍ତ୍ରୀ ଶ୍ରୀ ରମଣଲାଲ ନାନୁଭାଇ ପାଟକର ଖୁସି ପ୍ରକଟ କରି କହିଥିଲେ ଯେ ସିଓପି ଅବସରରେ ଗୁଜରାଟକୁ ପ୍ରତିବର୍ଷ ଆସୁଥିବା ଶହ ଶହ ପ୍ରଜାତିର ବିଦେଶାଗତ ପକ୍ଷୀଙ୍କ ସୁରକ୍ଷା ସକାଶେ ସରକାର କିଭଳି ଭାବେ ସୁରକ୍ଷା ବ୍ୟବସ୍ଥା ଗ୍ରହଣ କରିଛନ୍ତି ତାହା ପ୍ରଦର୍ଶନ କରାଯିବ । ପ୍ରତିବର୍ଷ ଭାରତର ବିଭିନ୍ନ ସ୍ଥାନକୁ ଶହ ଶହ ପ୍ରଜାତିର ବିଭିନ୍ନ ପକ୍ଷୀ ଅସ୍ଥାୟୀ ଭାବେ ଆସିଥାନ୍ତି । ସେମାନେ ଖାଦ୍ୟ ସଂଗ୍ରହ ଠାରୁ ଆରମ୍ଭ କରି ସୂର୍ଯ୍ୟକୀରଣ ପାଇବା , ୟୁରୋପର ପ୍ରବଳ ଜାଡ଼ରୁ ରକ୍ଷା ପାଇବା , ଜଳବାୟୁ ଜନିତ କାରଣ ଏବଂ ପ୍ରଜନନ ତଥା ଅଣ୍ଡାଦାନ ପାଇଁ ଏଠାକୁ ଆସିଥାନ୍ତି । ସେମାନେ ଏଥିପାଇଁ ହଜାର ହଜାର ମାଇଲ ଆକାଶପଥ ଅତିକ୍ରମ କରି ବର୍ଷ ପରେ ବର୍ଷ ଆସିଥାନ୍ତି । ସେମାନଙ୍କର ପ୍ରତିବର୍ଷର ଯାତ୍ରାପଥ ସମାନ ରହିଥାଏ । ସେମାନଙ୍କର ଏଭଳି ସାମୟିକ ସ୍ଥାନାନ୍ତରଣ ପ୍ରକ୍ରିୟା ସ୍ଥିର ଓ ସୁରକ୍ଷିତ ରଖାଯିବା ଜରୁରି । ମିଳିତ ଜାତିସଂଘ ପର୍ଯ୍ୟାବରଣ କାର୍ଯ୍ୟକ୍ରମ ଆନୁକୂଲ୍ୟରେ ସେମାନଙ୍କ ସୁରକ୍ଷା ସକାଶେ ଏବେ ପଦକ୍ଷେପମାନ ଗ୍ରହଣ କରାଯାଇଛି । ସେଥିପାଇଁ ବିଭିନ୍ନ ଆନ୍ତର୍ଜାତୀୟ ସଂସ୍ଥା ଏବଂ ଶହ ଶହ ବେସରକାରୀ ସଂଗଠନ ଓ ସ୍ୱେଚ୍ଛାସେବୀ ଅନୁଷ୍ଠାନମାନେ କାର୍ଯ୍ୟରତ ଅଛନ୍ତି । ଭାରତ ସାଇବେରିଆର ସାରସ (1998) , ସାମୁଦ୍ରିକ କଇଁଛ (2007) , ଡ଼ୁଗୋଙ୍ଗ (2008) ଏବଂ ରାପ୍ଟର (2016)ଙ୍କ ସୁରକ୍ଷା ଓ ସଂରକ୍ଷଣ ସକାଶେ ସିଏମଏସ ସହ ବିଭିନ୍ନ ସମୟରେ ବୁଝାମଣା ପତ୍ରରେ ସ୍ୱାକ୍ଷର କରିଛି ।


    ଭାରତ ଏବଂ ଭାରତୀୟ ଉପ ମହାଦେଶ କ୍ଷେତ୍ର ଅନେକ ସ୍ଥାନାନ୍ତରିତ ହେଉଥିବା ପକ୍ଷୀ ଓ ପ୍ରାଣୀଙ୍କ ପାଇଁ ଅସ୍ଥାୟୀ ଆବାସସ୍ଥଳୀ ହୋଇ ରହିଆସିଛି ।


    **************

    
    
    (Release ID: 1563825) Visitor Counter : 26