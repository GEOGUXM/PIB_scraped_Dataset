      କ୍ୟାବିନେଟ

      ତୈଳ ଏବଂ ଗ୍ୟାସର ଘରୋଇ ଅନ୍ୱେଷଣ ଏବଂ ଉତ୍ପାଦନ ବୃଦ୍ଧି ପାଇଁ ଲାଇସେନ୍ସିଂ ନୀତିକୁ କ୍ୟାବିନେଟର ଅନୁମୋଦନ
      Posted On: 19 FEB 2019 8:40PM by PIB Bhubaneshwar


    ତୈଳ ଓ ଗ୍ୟାସ କ୍ଷେତ୍ରରେ ଘରୋଇ ଅନ୍ୱେଷଣ ଏବଂ ଉତ୍ପାଦନ ବୃଦ୍ଧି ଲାଗି ଅନ୍ୱେଷଣ ଏବଂ ଲାଇସେନ୍ସିଂ କ୍ଷେତ୍ରରେ ସଂସ୍କାର ନେଇ ନୀତିଗତ ଢାଞ୍ଚାକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ କମିଟି ଅନୁମୋଦନ କରିଛି । ଏହି ନୀତିର ଲକ୍ଷ୍ୟ ହେଉଛି ଅନ୍ୱେଷଣ ଏବଂ ଉତ୍ପାଦନ କ୍ଷେତ୍ରରେ ନୂତନ ପୁଞ୍ଜିନିବେଶକୁ ଆକର୍ଷିତ କରିବା , ଅନ୍ୱେଷଣ ହୋଇନଥିବା କ୍ଷେତ୍ରରେ ଅନ୍ୱେଷଣ କାର୍ଯ୍ୟକୁ ବ୍ୟାପକ କରିବା , ମେସିନ ଉତ୍ପାଦନ ପାଇଁ ନୀତିର ଉଦାରୀକରଣ କରିବା । ତୈଳ ଓ ଗ୍ୟାସର ଘରୋଇ ଉତ୍ପାଦନ ହ୍ରାସ ପାଇବା , ଆମଦାନୀ ଉପରେ ନିର୍ଭରତା ବୃଦ୍ଧି ଏବଂ ଇଆଣ୍ଡପି କାର୍ଯ୍ୟଧାରାରେ ପୁଞ୍ଜିନିବେଶ ହ୍ରାସ ଆଦିକୁ ବିଚାର କରି ପୁନଶ୍ଚ ନୀତି ଗତ ସଂସ୍କାର ଆଣିବାର ଆବଶ୍ୟକତା ଅନୁଭବ କରାଯାଉଥିଲା ।


    4ଟି ପ୍ରମୁଖ ନୀତିରେ ସଂସ୍କାର ଅଣାଯିବା ପାଇଁ ଧ୍ୟାନ କେନ୍ଦ୍ରିଭୂତ କରାଯାଇଛି । ପ୍ରଥମତଃ ଆଶାକରାଯାଉନଥିବା ଅଞ୍ଚଳରେ ଅନ୍ୱେଷଣ କାର୍ଯ୍ୟଧାରା । ବେସିନମାନଙ୍କରେ ଯେଉଁଠାରେ କି କୌଣସି ବ୍ୟବସାୟିକ ଉତ୍ପାଦନ ହେଉନାହିଁ , ସେଠାରେ ଅନ୍ୱେଷଣ ବ୍ଲକକୁ ଅନ୍ୱେଷଣ କାର୍ଯ୍ୟକ୍ରମ ଆଧାରରେ ସରକାରଙ୍କୁ କୌଣସି ରାଜସ୍ୱ କିମ୍ବା ଉତ୍ପାଦନ ସେୟାର ବିନା ବିଡ କରାଯିବ । ତେବେ କଂଟ୍ରାକ୍ଟର ରାଜସ୍ୱ ଏବଂ ଷ୍ଟାଚ୍ୟୁଟୋରୀ ଲେଭି ପ୍ରଦାନ କରିବେ । ବେସିନ ଉତ୍ପାଦନ କରୁଥିବା ଅନ୍ୱେଷଣ ନହୋଇଥିବା ଅଞ୍ଚଳମାନଙ୍କରେ ରାଜସ୍ୱ ବଣ୍ଟନ ଆଧାରରେ ବିଡିଂ କାର୍ଯ୍ୟ ଜାରି ରହିବ ତେବେ କାର୍ଯ୍ୟକ୍ରମମାନଙ୍କୁ ଅଧିକ ଗୁରୁତ୍ୱ ପ୍ରଦାନ କରାଯିବ । ଅନୁପଯୁକ୍ତ ବିଡକୁ ରୋକିବା ପାଇଁ ବିଡ୍ ଯୋଗ୍ୟ ରାଜସ୍ୱ ସେୟାର କ୍ଷେତ୍ରରେ ଏକ ଅପର ସିଲିଂ ଧାର୍ଯ୍ୟ କରାଯାଇଛି । ଶୀଘ୍ର ଉତ୍ପାଦନ ଆରମ୍ଭ ପାଇଁ ଏହି ନୀତିରେ କମ ସମୟରେ ଅନ୍ୱେଷଣ ସମୟ ଏବଂ ଆର୍ଥିକ ପ୍ରୋତ୍ସାହନ ବ୍ୟବସ୍ଥା କରାଯାଇଛି । ଅଶୋଧିତ ତୈଳ ଏବଂ ପ୍ରାକୃତିକ ଗ୍ୟାସକୁ ନିକଟସ୍ଥ ଅଞ୍ଚଳରେ ବିକ୍ରି କରିବା ଏବଂ ଏହାର ଦର ନିର୍ଦ୍ଧାରଣ କରିବାରେ କଂଟ୍ରାକ୍ଟରମାନଙ୍କର ସ୍ୱାଧୀନତା ରହିବ ଏବଂ ସ୍ୱଚ୍ଛତା ଏବଂ ପ୍ରତିଦ୍ୱନ୍ଦ୍ୱୀତାମୂଳକ ବିଡିଂ ପ୍ରକ୍ରିୟା ମାଧ୍ୟମରେ ଏହା କରାଯିବ ।


    ଦ୍ୱିତୀୟରେ ଗ୍ୟାସ ଉତ୍ପାଦନ ବୃଦ୍ଧି ପାଇଁ ନୂତନ ଗ୍ୟାସ ଆବିସ୍କାର କ୍ଷେତ୍ରରେ ମାର୍କେଟିଂ ଏବଂ ଦର ନିର୍ଦ୍ଧାରଣ ସ୍ୱାଧୀନତା ପ୍ରଦାନ କରାଯାଇଛି ଯାହାର କ୍ଷେତ୍ରୀୟ ଉନ୍ନୟନ ଯୋଜନା ( FDP ) ଏପର୍ଯ୍ୟନ୍ତ ଅନୁମୋଦିତ କରାଯାଇ ନାହିଁ । ଘରୋଇ କ୍ଷେତ୍ରରୁ ସାଧାରଣ ଉତ୍ପାଦନରୁ ଅଧିକ କିମ୍ବା ଅତ୍ୟଧିକ ଗ୍ୟାସ ଉତ୍ପାଦନ ପାଇଁ ଆର୍ଥିକ ସହାୟତା ମଧ୍ୟ ପ୍ରଦାନ କରାଯିବ ।


    ତୃତୀୟତଃ ଓଏନଜିସି ଏବଂ ତୈଳ କ୍ଷେତ୍ରର ବର୍ତ୍ତମାନର ମନୋନୀତ କ୍ଷେତ୍ରରୁ ଉତ୍ପାଦନ ବୃଦ୍ଧି ପାଇଁ ଉଭୟ ସାର୍ବଜନୀନ କ୍ଷେତ୍ର ଦ୍ୱାରା ଉଦବୃତ ଉତ୍ପାଦନ ପ୍ରୋଫାଇଲ ପ୍ରସ୍ତୁତ କରାଯିବ । ଉତ୍ପାଦନ ବୃଦ୍ଧି , ନୂତନ ଜ୍ଞାନ କୌଶଳର ବ୍ୟବହାର ଏବଂ ପୁଞ୍ଜି ପାଇଁ ଏନଓସି ଗୁଡ଼ିକୁ ଘରୋଇ ଭାଗୀଦାରିତା ପାଇଁ ଅନୁମତି ପ୍ରଦାନ କରାଯିବ । ଚତୁର୍ଥରେ ସହାୟକ ପ୍ରକ୍ରିୟା , ଡିଜିଏଚର ଅନୁମୋଦନ ପାଇଁ ସରଳୀକୃତ ପ୍ରକ୍ରିୟା , ବିକଳ୍ପ ବିବାଦୀୟ ସମାଧାନ ପ୍ରକ୍ରିୟା ଇତ୍ୟାଦି ପ୍ରତିଷ୍ଠା କରାଯିବା ମାଧ୍ୟମରେ ବ୍ୟବସାୟ କରିବାର ସହଜତାକୁ ପ୍ରସାର କରାଯିବା ଦିଗରେ ପଦକ୍ଷେପ ଗ୍ରହଣ କରାଯିବ ।


    ତୈଳ ଓ ଗ୍ୟାସର ଉତ୍ପାଦନ ବୃଦ୍ଧି ଏବଂ ଅନ୍ୱେଷଣ କାର୍ଯ୍ୟକୁ ଗତି ପ୍ରଦାନ କରିବା ପାଇଁ ଏହି ନୀତି ମାଧ୍ୟମରେ ଏକ ସ୍ୱଚ୍ଛ , ପୁଞ୍ଜି ନିବେଶକ ସହାୟକ ଏବଂ ପ୍ରତିସ୍ପର୍ଦ୍ଧାମୂଳକ ନୀତିଗତ ଢାଞ୍ଚା ପ୍ରସ୍ତୁତ କରାଯାଇଛି । ଘରୋଇ କ୍ଷେତ୍ରମାନଙ୍କ ଭାଗିଦାରୀରେ ନୂତନ ବୈଷୟିକ ଜ୍ଞାନର ବ୍ୟବହାର , ପୁଞ୍ଜି ଓ ପରିଚାଳନା ବ୍ୟବସ୍ଥାର ବ୍ୟବହାର କରାଯାଇ ଏନଓସି ଦ୍ୱାରା ମନୋନୀତ କ୍ଷେତ୍ରମାନଙ୍କ ପାଇଁ ଉତ୍ପାଦନ ବୃଦ୍ଧି ଯୋଜନା ଉତ୍ପାଦନ ବୃଦ୍ଧି କରିବାରେ ସହାୟକ ହେବ । ଇ ଆଣ୍ଡ ପି କାର୍ଯ୍ୟଧାରା ବୃଦ୍ଧି ଫଳରେ ଉନ୍ନୟନ , ସହାୟକ ସେବା , ନିଯୁକ୍ତି ସୃଷ୍ଟି , ଉନ୍ନତ ବୈଷୟିକ ଜ୍ଞାନକୌଶଳର ସ୍ଥାନାନ୍ତର ଇତ୍ୟାଦି ଫଳରେ ଅର୍ଥନୈତିକ କ୍ଷେତ୍ରରେ ବ୍ୟାପକ ପରିବର୍ତ୍ତନ ହେବ । ଉତ୍ପାଦନ ବୃଦ୍ଧି ଫଳରେ ଆମଦାନୀ ଉପରେ ନିର୍ଭରଶୀଳତା ହ୍ରାସ ପାଇବ , ଦେଶର ଶକ୍ତି ସୁରକ୍ଷା କ୍ଷେତ୍ରରେ ଉନ୍ନତି ହେବ ଏବଂ ଆମଦାନୀ ବିଲ କ୍ଷେତ୍ରରେ ମୂଲ୍ୟବାନ ବୈଦେଶିକ ମୁଦ୍ରା ବିନିମୟ ସଞ୍ଚିତ ହୋଇପାରିବ ।


    *****************

    
    
    (Release ID: 1566036) Visitor Counter : 21