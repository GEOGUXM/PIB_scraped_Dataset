      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଷୋଡ଼ଶ ଲୋକସଭାର ଅନ୍ତିମ ଅଧିବେଶନକୁ ସମ୍ବୋଧିତ କଲେ ପ୍ରଧାନମନ୍ତ୍ରୀ
      Posted On: 13 FEB 2019 7:02PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଷୋଡ଼ଶ ଲୋକସଭାର ଅନ୍ତିମ ଅଧିବେଶନକୁ ସମ୍ବୋଧିତ କରିଛନ୍ତି ।


    ସଦନର ପରିଚାଳନା ସୂଚାରୁ ରୂପେ ସମ୍ପାଦନ କରିଥିବାରୁ ସେ ବାଚସ୍ପତି ସୁମିତ୍ରା ମହାଜନଙ୍କ ଭୂମିକାକୁ ପ୍ରଶଂସା କରିଥିଲେ । ଷୋଡ଼ଶ ଲୋକସଭାର କାର୍ଯ୍ୟକାଳ ମଧ୍ୟରେ ସଂସଦୀୟ ବ୍ୟାପାର ମନ୍ତ୍ରୀଙ୍କ ଭୂମିକାକୁ ମଧ୍ୟ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ସେ ପୂର୍ବତନ ସଂସଦୀୟ ବ୍ୟାପାର ମନ୍ତ୍ରୀ ସ୍ୱର୍ଗତଃ ଅନନ୍ତ କୁମାରଙ୍କୁ ଲୋକସଭାରେ ତାଙ୍କର ଯୋଗଦାନ ଓ ସେବା ପାଇଁ ସ୍ମରଣ କରିଥିଲେ ।


    ସଦନରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ପାଖାପାଖି ତିନି ଦଶନ୍ଧୀ ପରେ ଦେଶ ପୂର୍ଣ୍ଣ ସଂଖ୍ୟାଗରିଷ୍ଠତା ଥିବା ସରକାର ଦେଖିଥିଲା । ସଂସଦର ଫଳାଫଳ ଉପରେ ବକ୍ତବ୍ୟ ରଖି


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ 17ଟି ଅଧିବେଶନରୁ 8ଟି ଶତପ୍ରତିଶତ ପ୍ରଦର୍ଶନ ଦେଖିବାକୁ ମିଳିଥିଲା ଏବଂ ହାରାହାରି ପ୍ରଦର୍ଶନର ଫଳାଫଳ 85% ରହିଥିଲା ।


    ସାଂସଦମାନଙ୍କୁ ପ୍ରଶଂସା କରି ପ୍ରଧାନମନ୍ତ୍ରୀ କହିଥିଲେ ଯେ ଶାସକ ଦଳର ପ୍ରତ୍ୟେକ ସଦସ୍ୟଙ୍କ ସହିତ ବିରୋଧୀ ସଦସ୍ୟମାନେ ଲୋକସଭାର ଏହି କାର୍ଯ୍ୟକାଳ ମଧ୍ୟରେ ଲୋକମାନଙ୍କ ପାଇଁ ଗୁରୁତ୍ୱପୂର୍ଣ୍ଣ ଯୋଗଦାନ ଦେଇଛନ୍ତି ।


    ସର୍ବାଧିକ ସଂଖ୍ୟକ ମହିଳା ସାଂସଦ , ଯେଉଁମାନଙ୍କ ମଧ୍ୟରୁ 44 ଜଣ ନବାଗତଙ୍କ ପାଇଁ ଏହି ଲୋକସଭା ସବୁଦିନ ପାଇଁ ସ୍ମରଣୀୟ ହୋଇ ରହିବ ବୋଲି ପ୍ରଧାନମନ୍ତ୍ରୀ କହିଥିଲେ । ମହିଳା ସାଂସଦମାନଙ୍କ ଅଂଶଗ୍ରହଣକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ , ପ୍ରଧାନମନ୍ତ୍ରୀ କହିଥିଲେ ଯେ ପ୍ରଥମ ଥର ପାଇଁ ସର୍ବାଧିକ ସଂଖ୍ୟକ ମହିଳା ମନ୍ତ୍ରୀଙ୍କୁ କ୍ୟାବିନେଟରେ ସାମିଲ କରାଯାଇଛି ଏବଂ ଆମେ ସୁରକ୍ଷା ସଂକ୍ରାନ୍ତ କ୍ୟାବିନେଟ କମିଟିରେ ଦୁଇ ଜଣ ମହିଳା ମନ୍ତ୍ରୀଙ୍କୁ ପାଇଛୁ ।


    ପ୍ରଧାନମନ୍ତ୍ରୀ କହିଥିଲେ , ଭାରତର ଆତ୍ମବିଶ୍ୱାସ ଆଜି ସର୍ବକାଳୀନ ଉଚ୍ଚସ୍ତରରେ ରହିଛି । ଏହା ଏକ ସକାରାତ୍ମକ ପ୍ରତୀକ କାରଣ ଏହି ଆତ୍ମବିଶ୍ୱାସ ଆମକୁ ବିକାଶ ପାଇଁ ଶକ୍ତି ଦେଉଛି ବୋଲି ମୁଁ ଭାବୁଛି । ''


    ସେ ଉଲ୍ଲେଖ କରିଥିଲେ ଯେ ଭାରତ ବର୍ତ୍ତମାନ ଷଷ୍ଠ ବୃହତମ ଅର୍ଥବ୍ୟବସ୍ଥା ହୋଇପାରିଛି ଏବଂ 5 ଟ୍ରିଲିୟନ ଅର୍ଥବ୍ୟବସ୍ଥା ହେବାର ଖୁବ ନିକଟରେ ରହିଛି ।


    ଶକ୍ତି , ଡିଜିଟାଲ ପ୍ରଯୁକ୍ତି , ମହାକାଶ , ଉତ୍ପାଦନ ଆଦି ବିଭିନ୍ନ କ୍ଷେତ୍ରରେ ଭାରତର ଉପଲବ୍ଧୀ ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ , ବିଶ୍ୱ ତାପନ ସମ୍ପର୍କରେ ବିଶ୍ୱ ଆଲୋଚନା କରୁଥିବା ବେଳେ ଏହି ବିପଦର ମୁକାବିଲା ଲାଗି ଭାରତ ଅନ୍ତର୍ଜାତୀୟ ସୌର ମେଣ୍ଟ ଗଠନ କରିଛି ।


    ପ୍ରଧାନମନ୍ତ୍ରୀ କହିଥିଲେ , ଆଜି ବିଶ୍ୱ ଆମକୁ ଗୁରୁତ୍ୱର ସହ ଗ୍ରହଣ କରୁଛି କାରଣ ଏହା ପୂର୍ଣ୍ଣ ସଂଖ୍ୟା ଗରିଷ୍ଠତାକୁ ବିବେଚନା କରୁଛି । ଏହାର ଶ୍ରେୟ 2014ରେ ବିପୁଳ ମତ ଦେଇଥିବା ଜନସାଧାରଣଙ୍କୁ ଯାଉଛି ।


    ଭାରତର ବୈଦେଶିକ ନୀତି ବିଷୟରେ ପ୍ରଧାନମନ୍ତ୍ରୀ କହିଥିଲେ ଯେ ନେପାଳ ଭୂକମ୍ପ ସମୟରେ ଉଦ୍ଧାର କାର୍ଯ୍ୟ ହେଉ , ମାଳଦ୍ୱୀପରେ ଜଳ ସଂକଟ କିମ୍ବା ୟେମେନରୁ ନାଗରିକମାନଙ୍କୁ ଉଦ୍ଧାର କ୍ଷେତ୍ରରେ ହେଉ ; ଗତ 5 ବର୍ଷ ମଧ୍ୟରେ ଭାରତ ମାନବୀୟ କାର୍ଯ୍ୟକଳାପ କ୍ଷେତ୍ରରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଛି । ଭାରତର କୋମଳ ଶକ୍ତି ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ , ଯୋଗ ଆଜି ବିଶ୍ୱସ୍ତରରେ ଗ୍ରହଣୀୟ ହୋଇଛି । ବହୁ ରାଷ୍ଟ୍ର ଆଜି ବାବା ସାହେବ ଆମ୍ବେଦକର ଜୟନ୍ତୀ , ମହାତ୍ମା ଗାନ୍ଧୀ ଜୟନ୍ତୀ ପାଳନ କରୁଛନ୍ତି ।


    ସମ୍ପାଦିତ କାର୍ଯ୍ୟର ବିବରଣୀ ଦେଇ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ସଂସଦରେ 219ଟି ବିଲ ଉପସ୍ଥାପନ କରାଯାଇଥିବା ବେଳେ 203ଟି ବିଲ ଗୃହୀତ ହୋଇଛି ।


    କଳାଧନ ଏବଂ ଦୁର୍ନୀତି ବିରୋଧରେ ସରକାରଙ୍କ ଆଭିମୁଖ୍ୟକୁ ଦୋହରାଇ ପ୍ରଧାନମନ୍ତ୍ରୀ କହିଥିଲେ ଯେ ଏହି ଲୋକସଭା ଦେବାଳିଆ ଏବଂ ଦେବାଳିଆପଣ ସଂହିତା , ପଳାତକ ଅର୍ଥନୈତିକ ଅପରାଧୀ ଆଇନ ଭଳି କଠୋର ଆଇନ ଗୃହୀତ କରିଛି ।


    ପ୍ରଧାନମନ୍ତ୍ରୀ କହିଥିଲେ , ଏହି ଲୋକସଭା ହିଁ ଜିଏସଟି ଗୃହୀତ କରିଛି । ଜିଏସଟି ପ୍ରକ୍ରିୟା ସହଯୋଗ ଏବଂ ଦ୍ୱଦଳୀୟତା ଭାବନାକୁ ବ୍ୟକ୍ତ କରୁଛି ।


    ଆଧାର , ଆର୍ଥିକ ଦୁର୍ବଳ ବର୍ଗଙ୍କ ପାଇଁ 10% ସଂରକ୍ଷଣ , ମାତୃତ୍ୱ ଲାଭ ଭଳି ସରକାରଙ୍କ ଅନ୍ୟାନ୍ୟ କାର୍ଯ୍ୟକ୍ରମ ସମ୍ପର୍କରେ ମଧ୍ୟ ପ୍ରଧାନମନ୍ତ୍ରୀ କହିଥିଲେ । ପ୍ରଧାନମନ୍ତ୍ରୀ କହିଥିଲେ , ଏକ ପ୍ରମୁଖ ପଦକ୍ଷେପ ସ୍ୱରୂପ 1400ରୁ ଅଧିକ ନିରର୍ଥକ ଆଇନଗୁଡ଼ିକୁ ଷୋଡ଼ଶ ଲୋକସଭାରେ ଅଚଳ କରିଦିଆଯାଇଛି ।


    ଷୋଡ଼ଶ ଲୋକସଭା କାଳରେ ସଦନର ସୁପରିଚାଳନା ଲାଗି ସହଯୋଗ ଏବଂ ଯୋଗଦାନ ନିମନ୍ତେ ପ୍ରତ୍ୟେକ ସଦସ୍ୟଙ୍କୁ ଧନ୍ୟବାଦ ଅର୍ପଣ କରି ପ୍ରଧାନମନ୍ତ୍ରୀ ନିଜର ଅଭିଭାଷଣ ଶେଷ କରିଥିଲେ ।


    **********

    
    
    (Release ID: 1564794) Visitor Counter : 18