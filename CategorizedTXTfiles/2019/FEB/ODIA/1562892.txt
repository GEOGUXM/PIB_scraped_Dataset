      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଓଡ଼ିଶାରେ ଆସନ୍ତାକାଲି ଶ୍ରୀ ନିତିନ ଗଡକରି 2345 କୋଟି ଟଙ୍କାର ତିନୋଟି ଜାତୀୟ ରାଜପଥ ପ୍ରକଳ୍ପର ଶିଳାନ୍ୟାସ କରିବେ
      • ପାରାଦୀପ ବନ୍ଦରରେ 431 କୋଟି ଟଙ୍କାର ଏକ ପ୍ରକଳ୍ପର ଉଦଘାଟନ କରିବା ସହ 3206 କୋଟି ଟଙ୍କାର 6ଟି ବନ୍ଦର ପ୍ରକଳ୍ପର ଶିଳାନ୍ୟାସ କରିବେ ।

      Posted On: 05 FEB 2019 5:41PM by PIB Bhubaneshwar

    2345 କୋଟି ଟଙ୍କା ଖର୍ଚ୍ଚରେ ନିର୍ମାଣ ହେବାକୁ ଥିବା 132 କିଲୋମିଟର ଦୈର୍ଘ୍ୟର ତିନୋଟି ରାଜପଥ ପ୍ରକଳ୍ପର ଶିଳାନ୍ୟାସ ପାଇଁ କେନ୍ଦ୍ର ସଡ଼କ ପରିବହନ ଓ ରାଜମାର୍ଗ , ଜାହାଜ ଚଳାଚଳ , ଜଳ ସମ୍ବଳ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନିତିନ ଗଡକରି ଆସନ୍ତା କାଲି ଓଡ଼ିଶାର ଢେଙ୍କାନାଳ ଜିଲ୍ଲା ଅନ୍ତର୍ଗତ କାମାକ୍ଷାନଗର ଗସ୍ତ କରିବେ । ତାଙ୍କ ସହ ଏହି ଗସ୍ତରେ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ଗ୍ୟାସ , ଦକ୍ଷତା ବିକାଶ ଏବଂ ଔଦ୍ୟୋଗିକତା ମନ୍ତ୍ରୀ ଧର୍ମେନ୍ଦ୍ର ପ୍ରଧାନ ମଧ୍ୟ ସାମିଲ ହେବେ ।


    ଶ୍ରୀ ଗଡକରି ଆସନ୍ତାକାଲି ପାରାଦୀପ ଗସ୍ତରେ ଯାଇ 431 କୋଟି ଟଙ୍କାର ବନ୍ଦର ପ୍ରକଳ୍ପକୁ ଉଦଘାଟନ କରିବା ସହ 3206 କୋଟି ଟଙ୍କାରେ ହେବାକୁ ଥିବା 6ଟି ପ୍ରକଳ୍ପର ଶିଳାନ୍ୟାସ କରିବେ ।


    ଆସନ୍ତାକାଲି ଯେଉଁ ସବୁ ଜାତୀୟ ରାଜପଥ ପ୍ରକଳ୍ପର ଶିଳାନ୍ୟାସ ହେବ , ସେଥିରେ ରହିଛି ; 795.18 କୋଟି ଟଙ୍କାରେ ହେବାକୁ ଥିବା ଜାତୀୟ ରାଜପଥ 200/23 (ନୂତନ ରାଜପଥ 53)ର 41.726 କିଲୋମିଟର ତାଳଚେର-କାମାକ୍ଷାନଗର ସେକ୍ସନକୁ ଚାରିଲେନ୍ କରାଯିବା ; 761.11 କୋଟି ଟଙ୍କାରେ ଜାତୀୟ ରାଜପଥ 200 (ନୂତନ ଜାତୀୟ ରାଜପଥ 53)ର 51.1 କିଲୋମିଟର କାମାକ୍ଷାନଗର-ଡୁବୁରୀ ସେକ୍ସନକୁ ଚାରି ଲେନ୍ କରାଯିବା ଏବଂ 789.23 କୋଟି ଟଙ୍କାରେ ଜାତୀୟ ରାଜପଥ 200(ନୂତନ ରାଜପଥ 53)ର 39.4 କିଲୋମିଟର ଡୁବୁରୀ-ଚଣ୍ଡିଖୋଲ ସେକ୍ସନକୁ ଚାରି ଲେନ୍ କରାଯିବା । ଉପରୋକ୍ତ ପ୍ରକଳ୍ପ ଗୁଡ଼ିକ ଦ୍ୱାରା ରାଜପଥରେ ଭିଡ଼ ହ୍ରାସ ପାଇବ ଏବଂ ସଡ଼କ ବ୍ୟବହାରକାରୀମାନେ ନିରାପଦରେ ଯାତାୟାତ କରିପାରିବେ । ଏହି ପ୍ରକଳ୍ପ ଗୁଡ଼ିକରେ 3ଟି ବାଇପାସ୍ , ଗୋଟିଏ ଫ୍ଲାଇଓଭର , 19ଟି ଅଣ୍ଡରପାସ୍ , 9ଟି ବୃହତ ଓ 39ଟି ଛୋଟ ପୋଲ ଏବଂ 45 କିଲୋମିଟରର ସର୍ଭିର୍ସ ରୋଡ୍ ରହିଛି ।


    ଏହି ରାଜପଥ ପ୍ରକଳ୍ପ ଯୋଗୁ ଖଣିଜ ସମ୍ପଦ ଭରା ଢେଙ୍କାନାଳ ଓ ଅନୁଗୁଳ ଜିଲ୍ଲା ଅବଶିଷ୍ଟ ଓଡ଼ିଶା ସହ ଉତ୍ତମ ଯୋଗାଯୋଗ ସମ୍ଭବ ହୋଇପାରିବ । ରାଜପଥରେ ଭିଡ଼ ଏବଂ ଯାତ୍ରା ସମୟ ହ୍ରାସ ଯୋଗୁ ଗାଡ଼ିମୋଟର ଯାତୟାତ ଖର୍ଚ୍ଚ ଓ ପ୍ରଦୂଷଣ ମଧ୍ୟ କମିବ । ଏ ସମସ୍ତ ପ୍ରକଳ୍ପ ଦ୍ୱାରା ଅଧିକ ନିଯୁକ୍ତି ସୁଯୋଗ ସୃଷ୍ଟି ହେବ ଏବଂ ସ୍ଥାନୀୟ ଲୋକଙ୍କ ସାମାଜିକ-ଅର୍ଥନୈତିକ ବିକାଶ ସମ୍ଭବ ହୋଇପାରିବ ।


    ପାରାଦୀପରେ ଶ୍ରୀ ଗଡକରି ମଲ୍ଟିପରପୋଜ୍ କ୍ଲିନ କାର୍ଗୋ ବର୍ଥକୁ ଉଦଘାଟନ କରିବେ । 431 କୋଟି ଟଙ୍କାରେ ନିର୍ମିତ ହୋଇଥିବା ଏହି କାର୍ଗୋ ବର୍ଥର ବାର୍ଷିକ କ୍ଷମତା 50 ଲକ୍ଷ ଟନ୍ । ଏହି ବର୍ଥ (450 ମିଟର ଲମ୍ବ , 30 ମିଟର ଚଉଡ଼ା ଏବଂ 16 ମିଟର ଗଭୀର) 125000 ଡିଡବ୍ଲୁଟିର ଜାହାଜ ଧରିପାରିବ । ଏହା ନିକଟରେ 3.2 କିଲୋମିଟର ଦୈର୍ଘ୍ୟର ଏକ ରେଳ ଲାଇନ ମଧ୍ୟ ରହିଛି । ଏହାର କଣ୍ଟେନର ହ୍ୟାଣ୍ଡଲିଂ କ୍ଷମତା ଯୋଗୁ ଏହା ବିଶ୍ୱସ୍ତରୀୟ ବଜାର ପାଇପାରିବ ।


    ମନ୍ତ୍ରୀ ବନ୍ଦରରେ 6ଟି ପ୍ରକଳ୍ପର ଶିଳାନ୍ୟାସ ମଧ୍ୟ କରିବେ । ସେଗୁଡ଼ିକ ହେଲା:

     1. ସାଉଥ ଅଏଲ ଜେଟିରେ ଏଲପିଜି ଟର୍ମିନଲ । ଘରୋଇ ଚାହିଦା ପୂରଣ ପାଇଁ ଆଇଓସିଏଲ୍ ଦ୍ୱାରା ଏଲପିଜି ଆମଦାନି ପାଇଁ 690 କୋଟି ଟଙ୍କାରେ ବାର୍ଷିକ 7.5 ଲକ୍ଷ ଟନ୍ କ୍ଷମତା ବିଶିଷ୍ଟ ଏହି ଟର୍ମିନଲ ହେବ ।
     2. 3ଟି କୋଲ୍ ହ୍ୟାଣ୍ଡଲିଂ ବର୍ଥର ମେକାନାଇଜେସନ । 1500 କୋଟି ଟଙ୍କାରେ ନିର୍ମିତ ହେବାକୁ ଥିବା ଏହି ବର୍ଥର ବାର୍ଷିକ କ୍ଷମତା ରହିବ 300 ଲକ୍ଷ ଟନ୍ ଏବଂ ଏହା କୋଇଲା ରପ୍ତାନିରେ ବ୍ୟବହାର ହେବ । ଦକ୍ଷିଣ ଭାରତର ପ୍ଲାଣ୍ଟ ଗୁଡ଼ିକୁ କୋଇଲା ପଠାଇବା ଦିଗରେ ଏହାର ଭୂମିକା ଗୁରୁତ୍ୱପୂର୍ଣ୍ଣ ରହିବ ।
     3. ନୂତନ କୋଇଲା ଆମଦାନୀ ବର୍ଥର ବିକାଶ । 655 କୋଟି ଟଙ୍କାରେ ହେବାକୁ ଥିବା ଏହେି ବର୍ଥର ବାର୍ଷିକ କ୍ଷମତା ରହିବ 100 ଲକ୍ଷ ଟନ୍ । 2021 ସୁଦ୍ଧା ଏହି ପ୍ରକଳ୍ପ ଶେଷ ହେବ । ଏହା ଆମଦାନି ହେଉଥିବା କୋଇଲା ପାଇଁ ବ୍ୟବହାର ହେବ ଏବଂ ପୂର୍ବ ଭାରତ ସକାଶେ ଗୁରୁତ୍ୱପୂର୍ଣ୍ଣ ।
     4. ମଲ୍ଟି ମୋଡାଲ ଲଜିଷ୍ଟିକ୍ ପାର୍କର ବିକାଶ । 350 ଏକର ଜମିରେ 2ଶହ କୋଟି ଟଙ୍କା ଖର୍ଚ୍ଚରେ ଏହା ନିର୍ମାଣ କରାଯାଉଛି । ଏହାର ବିକାଶ କାର୍ଯ୍ୟ କରୁଛି ସିଓଏନସିଓଆର୍ । ଏହି ପାର୍କରେ 1 ଲକ୍ଷ ବର୍ଗ ମିଟରର ଗୋଦାମ ଘର ରହିବ ।
     5. 67 କୋଟି ଟଙ୍କା ଖର୍ଚ୍ଚରେ ପାରାଦୀପ ପୋର୍ଟ ଟ୍ରଷ୍ଟରେ ଏମସିଏଚପି ଓ ଆଇଓଏଚପି ମଧ୍ୟରେ ସଂଯୋଗ । ଆଇରନ ଓର୍ ହ୍ୟାଣ୍ଡଲିଙ୍ଗ ପ୍ଲାଣ୍ଟ ( IOHP )ରୁ ବିଓଏକ୍ସଏନ ୱାଗନ ଜରିଆରେ ଆସୁଥିବା ଜାଳେଣି କୋଇଲାକୁ ମେକାନାଇଜଡ କୋଲ୍ ହ୍ୟାଣ୍ଡଲିଂ ପ୍ଲାଣ୍ଟ ( MCHP ) ଗୋଦାମକୁ ପଠାଇବା ସକାଶେ ଏହି ସଂଯୋଗ କରାଯାଉଛି । ଏହାଦ୍ୱାରା ଇଣ୍ଟର ପ୍ଳାଣ୍ଟ କାର୍ଗୋ ହ୍ୟାଣ୍ଡଲିଂ ସହଜ ହେବ ଏବଂ ଏମସିଏଚପିର ଅତିରିକ୍ତ କ୍ଷମତା ବୃଦ୍ଧି ପାଇବ ।
     6. 94 କୋଟି ଟଙ୍କାରେ ବନ୍ଦରରୁ ଫ୍ଲାଇଓଭର ସମେତ ଦ୍ୱିତୀୟ ପ୍ରସ୍ଥାନ ସଡ଼କ ନିର୍ମାଣ । ବନ୍ଦର ଅଞ୍ଚଳରେ ଭିଡ଼ ହ୍ରାସ କରିବାକୁ ଏସଆଇପିସି ପ୍ରକଳ୍ପ ଅଧୀନରେ ଏହା ନିର୍ମାଣ କରାଯିବ । ଏହା ଜାତୀୟ ରାଜପଥକୁ ବନ୍ଦର ସହ ଉତ୍ତମ ଭାବେ ସଂଯୋଗ କରିବ । ଏଥିସହ ଦ୍ୱିତୀୟ ପ୍ରସ୍ଥାନ ପଥ ଭାବେ ବ୍ୟବହାର ହେବ ଓ ବନ୍ଦର ଏବଂ ନ୍ୟାସନାଲ ହାଇୱେଜ ଅଥରିଟି ଅଫ ଇଣ୍ଡିଆ ( NHAI ) ଦ୍ୱାରା କାର୍ଯ୍ୟକାରୀ ହେବ ।

    **************


    

    
    (Release ID: 1562892) Visitor Counter : 25
    
    
    
    
    

6.