      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସଙ୍କଟରେ ଥିବା ମହିଳାଙ୍କ ପାଇଁ ପ୍ୟାନିକ ବଟନ
      • ହିମାଚଳ ପ୍ରଦେଶ ଓ ନାଗାଲାଣ୍ଡରେ ଇଆରଏସଏସ ଆରମ୍ଭ

      Posted On: 06 FEB 2019 4:09PM by PIB Bhubaneshwar

    ଭାରତରେ ବିକ୍ରି ହେଉଥିବା ମୋବାଇଲ ଫୋନଗୁଡ଼ିକରେ ସଙ୍କଟରେ ଥିବା ଲୋକ ବିଶେଷ କରି ମହିଳାଙ୍କ ପାଇଁ ସ୍ୱତନ୍ତ୍ର ପ୍ୟାନିକ ବଟନ ରହିବ ବୋଲି ସରକାର ନିର୍ଦ୍ଦେଶ ଦେଇଛନ୍ତି । ସମସ୍ତ ନୂଆ ମୋବାଇଲ ଫୋନରେ ପ୍ୟାନିକ ବଟନ ରଖିବାକୁ ଟେଲି ଯୋଗାଯୋଗ ବିଭାଗ ତରଫରୁ 22 ଏପ୍ରିଲ , 2016ରେ ଗେଜେଟ ବିଜ୍ଞପ୍ତି ଜାରି ହୋଇଥିଲା । 1 ଜାନୁଆରୀ , 2017ରୁ ଏହା କାର୍ଯ୍ୟକାରୀ ହୋଇଛି । ସ୍ୱରାଷ୍ଟ୍ର ମନ୍ତ୍ରଣାଳୟ ତରଫରୁ ନିର୍ଭୟା ପାଣ୍ଠି ଯୋଜନାରେ ଆପାତକାଳୀନ ପ୍ରତିକ୍ରିୟା ସହାୟତା ବ୍ୟବସ୍ଥା ( ERSS ) ପ୍ରକଳ୍ପ ଆରମ୍ଭ ହୋଇଛି । ଏହି ପ୍ରକଳ୍ପ ମାଧ୍ୟମରେ 112 ନମ୍ବର ମାଧ୍ୟମରେ ଆପାତକାଳୀନ ସହାୟତା ସେବା ଯୋଗାଇବାକୁ ଲକ୍ଷ୍ୟ ରହିଛି , ମୋବାଇଲ ଫୋନର ପ୍ୟାନିକ ବଟନ ମାଧ୍ୟମରେ ଏହାକୁ ବ୍ୟବହାର କରିହେବ ।


    ସଙ୍କଟଜନକ ପରିସ୍ଥିତିରେ ଆସୁଥିବା କଲ୍ ଗ୍ରହଣ କରିବା ପାଇଁ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳରେ ଆପାତକାଳୀନ ସହାୟତା କେନ୍ଦ୍ର ଖୋଲାଯିବ । ଏଠାରେ କମ୍ପ୍ୟୁଟର ଦ୍ୱାରା ସହାୟତା ପ୍ରଦାନ କରାଯିବ । ପ୍ରକଳ୍ପଟି ମହିଳା ଓ ଶିଶୁ ବିକାଶ ମନ୍ତ୍ରଣାଳୟର ସହଯୋଗ ତଥା ନିର୍ଭୟା ପାଣ୍ଠି ଯୋଜନାରେ ବିକଶିତ ହୋଇଛି । ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ତରଫରୁ ନଭେମ୍ବର 28 , 2018ରେ ଚିଠି ଲେଖି ଏହାକୁ ସର୍ବଭାରତୀୟ ସ୍ତରରେ ଆରମ୍ଭ କରିବାକୁ ଅନୁରୋଧ କରାଯାଇଛି । ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳର ପ୍ରସ୍ତୁତିକୁ ନଜରରେ ରଖି ଇଆରଏସଏସ ଆରମ୍ଭ କରାଯିବ । ନଭେମ୍ବର ଓ ଡିସେମ୍ବର , 2018 ସୁଦ୍ଧା ହିମାଚଳ ପ୍ରଦେଶ ଓ ନାଗାଲାଣ୍ଡ ରାଜ୍ୟରେ ଇଆରଏସଏସ ଆରମ୍ଭ ହୋଇଛି ।


    ଇଆରଏସଏସ ବ୍ୟବସ୍ଥାର ଅପବ୍ୟବହାର ରୋକିବା ପାଇଁ ଏଥିରେ ବ୍ୟବସ୍ଥା ରହିଛି ।


    ଗୃହ ରାଷ୍ଟ୍ରମନ୍ତ୍ରୀ ଶ୍ରୀ ହଂସରାଜ ଗଙ୍ଗାରାମ ଅହୀର ରାଜ୍ୟସଭାରେ ଆଗତ ପ୍ରଶ୍ନର ଲିଖିତ ଉତ୍ତରରେ ଏହା ଜଣାଇଛନ୍ତି ।


    *****************

    
    
    (Release ID: 1563541) Visitor Counter : 2