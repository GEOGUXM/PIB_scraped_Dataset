      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବିହାରର ବରଉଣିଠାରେ ବିଭିନ୍ନ ପ୍ରକଳ୍ପର ଉଦଘାଟନ ଓ ଶିଳାନ୍ୟାସ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 17 FEB 2019 9:16PM by PIB Bhubaneshwar


    ଭାରତ ମାତା କୀ – ଜୟ


    ଭାରତ ମାତା କୀ -ଜୟ


    ଭାରତ ମାତା କୀ – ଜୟ


    ମଞ୍ଚରେ ଉପସ୍ଥିତ ସମସ୍ତ ମାନ୍ୟଗଣ ଏବଂ ବିଶାଳ ସଂଖ୍ୟାରେ ଉପସ୍ଥିତ ଥିବା ମୋର ପ୍ରିୟ ଭାଇ ଓ ଭଉଣୀମାନେ ।


    ଆପଣମାନେ ଏତେ ଅଧିକ ସଂଖ୍ୟାରେ ଆମ ସମସ୍ତଙ୍କୁ ଆଶୀର୍ବାଦ ଦେବାପାଇଁ ଉପସ୍ଥିତ ହୋଇଛନ୍ତି , ସେଥିପାଇଁ ମୁଁ ଆପଣମାନଙ୍କୁ ମୁଣ୍ଡ ନୁଆଁଇ ଅଭିବାଦନ କରୁଛି । ମୁଁ ଦେଖିପାରୁଛି ଯେ ପାଟନାରୁ ମଧ୍ୟ ଭିଡିଓ ମାଧ୍ୟମରେ ଅନେକ ଲୋକ ସାମିଲ ହୋଇଛନ୍ତି । ପାଟନା ଏବଂ ହଜାରିବାଗଠାରେ ହେଉଥିବା କାର୍ଯ୍ୟକ୍ରମରେ ଉପସ୍ଥିତ ସମସ୍ତ ଲୋକମାନଙ୍କୁ ମୁଁ ପ୍ରଣାମ କରୁଛି ।


    ବନ୍ଧୁଗଣ , ଆଦି କୁମ୍ଭସ୍ଥଳୀ ସିମରିୟା ଧାମ ଯେଉଁଠାରେ ରହିଛି , ବିହାର କେସରୀ ଶ୍ରୀ କୃଷ୍ଣ ସିଂହ ଯେଉଁଠାରେ ସତ୍ୟାଗ୍ରହ କରିଥିଲେ , ରାଷ୍ଟ୍ର କବି ରାମଧାରୀ ସିଂହ ଦିନକରଙ୍କ ଭଳି ମନିଷୀ ଯିଏ ଦେଶକୁ ଦେଇଛି , ସେହି ବେଗୁସରାଏର , ବିହାରର ପବିତ୍ର ମାଟିକୁ ପ୍ରଣାମ କରୁଛି । ଦେଶ ପାଇଁ ନିଜର ବଳିଦାନ ଦେଇଥିବା ପାଟନାର ଶହିଦ କନେଷ୍ଟବଳ ସଂଜୟ କୁମାର ସିହ୍ନା ଏବଂ ଭାଗଲପୁରର ଶହିଦ ରତ୍ନ କୁମାର ଠାକୁରଙ୍କୁ ମଧ୍ୟ ମୁଁ ଶ୍ରଦ୍ଧାଞ୍ଜଳି ଅର୍ପଣ କରୁଛି । ସେମାନଙ୍କ ପରିବାରବର୍ଗଙ୍କୁ ସମବେଦନା ଜଣାଉଛି ଏବଂ ମୁଁ ଅନୁଭବ କରୁଛି ଯେ ଆପଣମାନଙ୍କ ଏବଂ ଦେଶବାସୀଙ୍କ ହୃଦୟରେ କେତେ ଉତ୍ତେଜନା ଭରି ରହିଛି । ଯେଉଁ ଉତ୍ତେଜନା ଆପଣମାନଙ୍କ ହୃଦୟରେ ରହିଛି , ସେହି ଉତ୍ତେଜନା ମୋ ହୃଦୟରେ ମଧ୍ୟ ରହିଛି । ଆଜି ମଧ୍ୟ ଜନନାୟକ କର୍ପୁରୀ ଠାକୁରଜୀଙ୍କ ପୂଣ୍ୟତିଥି । ସାମାଜିକ ନ୍ୟାୟ ପାଇଁ ନିଜ ଜୀବନକୁ ସମର୍ପିତ କରିଥିବା କର୍ପୁରୀ ବାବୁଙ୍କ ଆଶୀର୍ବାଦ ଆମ ସମସ୍ତଙ୍କ ଉପରେ ସର୍ବଦା ରହିବ , ଏହି କାମନାର ସହିତ ମୁଁ ସେମାନଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରୁଛି ।


    ବନ୍ଧୁଗଣ , ଆଜି ବିହାରର ସମଗ୍ର ବିକାଶ ପାଇଁ ହଜାର କୋଟି ଟଙ୍କାର ଡର୍ଜନ ଡର୍ଜନ ପ୍ରକଳ୍ପର ଲୋକାର୍ପଣ , ଉଦଘାଟନ ଏବଂ ଶିଳାନ୍ୟାସ କରାଯାଇଛି । ଏଥିରେ ପାଟନାକୁ ଏବଂ ଏହି ସହରକୁ ସ୍ମାର୍ଟ ସହର କରିବା ପାଇଁ ପ୍ରୋଜେକ୍ଟଗୁଡିକ ରହିଛି । ବିହାରର ଔଦ୍ୟୋଗିକ ବିକାଶ ଏବଂ ଯୁବଗୋଷ୍ଠିଙ୍କ ପାଇଁ ରୋଜଗାର ସହିତ ସଂଶ୍ଲିଷ୍ଟ ପ୍ରକଳ୍ପ ଏବଂ ବିହାରର ପ୍ରତ୍ୟେକ ବ୍ୟକ୍ତି ପାଇଁ ସ୍ୱାସ୍ଥ୍ୟ ସୁବିଧା ଉପଲବ୍ଧ କରାଇବାପାଇଁ ପ୍ରକଳ୍ପଗୁଡିକ ମଧ୍ୟ ଏଥିରେ ସାମିଲ ଅଛି । ଏହି ସମସ୍ତ ପ୍ରକଳ୍ପ ପାଇଁ ମୁଁ ଆପଣ ସମସ୍ତଙ୍କୁ , ନୀତିଶ ବାବୁ ଏବଂ ତାଙ୍କର ପୂରା ଟିମକୁ ଅଶେଷ ଶୁଭେଚ୍ଛା ଜଣାଉଛି । ଆଜି ଆମ ଗହଣରେ ଭୋଳା ବାବୁ ଯଦି ଥାଆନ୍ତେ ତେବେ ସେ ଅତ୍ୟନ୍ତ ଖୁସି ହୋଇଥାଆନ୍ତେ ।


    ବନ୍ଧୁଗଣ , ଭାରତର ପଶ୍ଚିମାଂଚଳରେ ଆର୍ଥିକ ଗତିବିଧି ଜାରି ରହିଛି , ଏହାର ବରାବରୀ କରିବା ନୁହେଁ ବରଂ ମୁଁ କହିବି ଯେ ତାଠାରୁ ଆଗକୁ ଯିବାର ଶକ୍ତି ଆମ ବିହାର ଏବଂ ପୂର୍ବ ଭାରତର ରହିଛି । ଯେଉଁଭଳି ଭାବେ ଏନଡିଏ ସରକାର ବିହାର ସମେତ ପୂର୍ବ ଭାରତର ବିକାଶ ପାଇଁ , ଆଧୂନିକ ଭିତ୍ତିଭୂମି ପାଇଁ ଗୋଟିଏ ପରେ ଗୋଟିଏ ପ୍ରକଳ୍ପ ଆରମ୍ଭ କରୁଛି , ସେହି ଦିନ ଦୂରରେ ନାହିଁ ଯେତେବେଳେ ଏହି କ୍ଷେତ୍ର ଦେଶର ବିକାଶକୁ ନୂତନ ଗତି ପ୍ରଦାନ କରୁଥିବା ପ୍ରମୁଖ କ୍ଷେତ୍ର ହୋଇପାରିବ ।


    ଭାଇ ଓ ଭଉଣୀମାନେ , ବିହାର ସମେତ ପୂର୍ବ ଭାରତର ରୂପ ପରିବର୍ତ୍ତନ କରିବାର ଲକ୍ଷ୍ୟ ସହିତ ଆରମ୍ଭ କରାଯାଇଥିବା ଅନେକ ପ୍ରକଳ୍ପ ମଧ୍ୟରୁ ଗୋଟିଏ ପ୍ରଧାନମନ୍ତ୍ରୀ ଉର୍ଜା ଗଙ୍ଗା ଯୋଜନା ଅଛି । ଏହି ଯୋଜନା ଜରିଆରେ ଉତ୍ତର ପ୍ରଦେଶ , ବିହାର , ଝାଡଖଣ୍ଡ , ପଶ୍ଚିମ ବଙ୍ଗ ଏବଂ ଓଡ଼ିଶାକୁ ଗ୍ୟାସ ପାଇପ ଲାଇନ ସହ ସଂଯୋଗ କରାଯାଉଛି । ଏହି ଯୋଜନାର ପ୍ରଥମ ପର୍ଯ୍ୟାୟରେ ଜଗଦୀଶପୁର-ହଳଦିଆ ପାଇପ ଲାଇନର ପାଟନା-ଫୁଲପୁର ସେକ୍ସନର ଲୋକାର୍ପଣ କିଛି ଦିନ ପୂର୍ବରୁ କରାଯାଇଛି । ଆପଣମାନଙ୍କର ମନେଥିବ ଯେ ପ୍ରାୟ ସାଢେ ତିନି ବର୍ଷ ପୂର୍ବେ , ଜୁଲାଇ 2015ରେ ପାଟନାରୁ ହିଁ ମୁଁ ଏହାର ଆଧାରଶୀଳା ରଖିଥିଲି । ଗ୍ୟାସ ପାଇପ ଲାଇନର ସୁବିଧାକୁ ଆଗକୁ ବିସ୍ତୃତ କରି ହଳଦିଆ-ଦୁର୍ଗାପୁର ଏଲପିଜି ପାଇପ ଲାଇନର ମଧ୍ୟ ବିସ୍ତାରଣ ମୁଜଫରପୁର ଏବଂ ପାଟନା ପର୍ଯ୍ୟନ୍ତ କରାଯାଉଛି । ଯାହାର ଶିଳାନ୍ୟାସ ମଧ୍ୟ ଆଜି କରାଯାଇଛି ।


    ଭାଇ ଓ ଭଉଣୀମାନେ , ଏହି ପ୍ରକଳ୍ପ ଜରିଆରେ ତିନୋଟି ବଡ କାର୍ଯ୍ୟ ଏକାସହିତ ହେବାକୁ ଯାଉଛି । ପ୍ରଥମତଃ ବରଉଣିଠାରେ ଯେଉଁ ସାର କାରଖାନା ପୁନର୍ବାର ସଚଳ କରାଯିବ , ତାହାକୁ ଗ୍ୟାସ ଉପଲବ୍ଧ କରାଯିବ , ଦ୍ୱିତୀୟତଃ ପାଟନାଠାରେ ପାଇପ ମାଧ୍ୟମରେ ଘରକୁ ଗ୍ୟାସ ପ୍ରଦାନ କରିବା କାର୍ଯ୍ୟ କରାଯିବ । ପେଟ୍ରୋଲ-ଡିଜେଲ ସ୍ଥାନରେ ସିଏନଜି ଦ୍ୱାରା ଗାଡି ଚଳାଯିବ । ପାଟନାରେ ସିଟି ଗ୍ୟାସ ଡିଷ୍ଟ୍ରିବ୍ୟୁସନର ପ୍ଲାଂଟ ଉଦଘାଟନ ମଧ୍ୟ କରାଯାଇଛି । ଏହାଦ୍ୱାରା ସେଠାକାର ହଜାର ହଜାର ପରିବାରଙ୍କୁ ଏବେ ପାଇପ ଜରିଆରେ ଗ୍ୟାସ ଚୁଲି ପର୍ଯ୍ୟନ୍ତ ପହଂଚିବାକୁ ଯାଉଛି । ଏହି ପ୍ରକଳ୍ପର ତୃତୀୟ ଲାଭ ହେବ ଯେତେବେଳେ ଏଠାରେ ଉଦ୍ୟୋଗୁଡିକୁ ପର୍ଯ୍ୟାପ୍ତ ମାତ୍ରାରେ ଗ୍ୟାସ ମିଳିବ , ତାହାଦ୍ୱାରା ଗ୍ୟାସ ସମ୍ବନ୍ଧିତ ନୂତନ ଆର୍ଥିକ ଇକୋ ସିଷ୍ଟମ ବିକଶିତ ହେବ , ଯୁବଗୋଷ୍ଠିଙ୍କୁ ରୋଜଗାରର ନୂତନ ସୁଯୋଗ ମିଳିବ , ଏକ ପ୍ରକାରର ଉର୍ଜା ଗଙ୍ଗା ପ୍ରକଳ୍ପ ଏଠାକାର ଲୋକମାନଙ୍କୁ ଏବଂ ଖାସକରି ମଧ୍ୟବର୍ଗୀୟ ଲୋକମାନଙ୍କ ଜୀବନରେ ବହୁତ ବଡ ପରିବର୍ତ୍ତନ ଆଣିବାକୁ ଯାଉଛି । ସିଏନଜିର ବିସ୍ତାର ହେବା ଫଳରେ ଗାଡି ଚଳାଉଥିବା ଲୋକମାନଙ୍କର ଖର୍ଚ୍ଚ କମ ହେବ ଏବଂ ପେଟ୍ରୋଲ-ଡିଜେଲ ପାଇଁ ଖର୍ଚ୍ଚ ହେଉଥିବା କିଛି ଅର୍ଥ ମଧ୍ୟ ସଂଚୟ କରିହେବ । ଏହାବ୍ୟତୀତ ପରିବେଶ ଉପରେ ମଧ୍ୟ ସକାରାତ୍ମକ ପ୍ରଭାବ ପଡିବ ।


    ବନ୍ଧୁଗଣ , ବରଉଣିର ଏହି ସାର କାରଖାନା ହେଉଛି ଏଠିକାର ସନ୍ତାନ ଏବଂ ଏଠାକାର ପ୍ରଥମ ମୁଖ୍ୟମନ୍ତ୍ରୀ ଡାକ୍ଟର ଶ୍ରୀକୃଷ୍ଣ ସିଂହଙ୍କୁ ଏହା ଏକ ପ୍ରକାରର ଶ୍ରଦ୍ଧାଞଳି । ସେ ଏହି କାରଖାନାକୁ ଏଠାରେ ପ୍ରତିଷ୍ଠା କରିବା ପାଇଁ ଅନେକ ପ୍ରଚେଷ୍ଟା କରିଥିଲେ କିନ୍ତୁ ଯନ୍ତ୍ରପାତି ପୁରୁଣା ହେବାରୁ ଏହା ବନ୍ଦ ହୋଇଯାଇଥିଲା । ଏବେ ଯେତେବେଳେ ଏଠାରେ ଗ୍ୟାସ ପହଂଚାଇବାରେ ସକ୍ଷମ ହୋଇଛୁ ସେତେବେଳେ ଏହାକୁ ଗ୍ୟାସ ଆଧାରିତ କାରଖାନାରେ ପରିବର୍ତ୍ତିତ କରାଯାଇଛି ।


    ଭାଇ ଓ ଭଉଣୀମାନେ , ବରଉଣି ବ୍ୟତୀତ ଗୋରଖପୁର , ସିନ୍ଦରୀ ଏବଂ ଓଡ଼ିଶାର ତାଳଚେରଠାରେ ମଧ୍ୟ ଏଭଳି କାରଖାନାଗୁଡିକର ପୁନରୁଦ୍ଧାର କରିବାର କାର୍ଯ୍ୟ ଦୃତ ଗତିରେ ଚାଲିଛି । ଏହା କେବଳ ପ୍ରଧାନମନ୍ତ୍ରୀ ଉର୍ଜ୍ଜା ଗଙ୍ଗା ଯୋଜନା ଜରିଆରେ ସମ୍ଭବ ହୋଇପାରିଛି ।


    ବନ୍ଧୁଗଣ , ଏହିସବୁ ସାର କାରଖାନାଗୁଡିକରୁ ଏଠାକାର କୃଷକ ଭାଇ ଓ ଭଉଣୀମାନନଙ୍କୁ ପର୍ଯ୍ୟାପ୍ତ ମାତ୍ରାରେ ସାର ମିଳିପାରିବ , ଯୁବଗୋଷ୍ଠିଙ୍କୁ ରୋଜଗାରର ନୂତନ ସୁଯୋଗ ମିଳିବ । ଆମ କୃଷକ ଭାଇ ଭଉଣୀମାନଙ୍କ ପାଇଁ ଚଳିତ ବଜେଟରେ ସରକାର ଏକ ଐତିହାସିକ ଯୋଜନାର ଘୋଷଣା ମଧ୍ୟ କରିଛନ୍ତି । ପିଏମ କିଷାନ ସମ୍ମାନ ଯୋଜନା ଅନ୍ତର୍ଗତ ଆଗାମୀ 10 ବର୍ଷ ମଧ୍ୟରେ ସାଢେ ସାତ ଲକ୍ଷ କୋଟି ଟଙ୍କା କୃଷକମାନଙ୍କର ବ୍ୟାଙ୍କ ଖାତାକୁ ସିଧାସଳଖ ଭାବେ ଜମା କରାଯିବ । ଏହାର ବହୁତ ବଡ ଲାଭ ବିହାରର କୃଷକମାନଙ୍କୁ ମଧ୍ୟ ହେବ । ଚିନ୍ତା କରନ୍ତୁ ଏତେ ବଡ ଅର୍ଥ ଦେଶର ଗ୍ରାମୀଣ ବ୍ୟବସ୍ଥାରେ ସିଧାସଳଖ ଭାବେ ପହଂଚିବ , ବିନା କୌଣସି ମଧ୍ୟସ୍ଥିରେ ପହଂଚିଲେ ସେ ଗ୍ରାମକୁ , ଗ୍ରାମବାସୀଙ୍କୁ ଶକ୍ତିଶାଳୀ କରିବ ।


    ଭାଇ ଓ ଭଉଣୀମାନେ , ଯେତେବେଳେ କୌଣସି ଉଦ୍ୟୋଗ ପ୍ରତିଷ୍ଠା ହୋଇଥାଏ ସେତେବେଳେ ଆଖପାଖ ଅଞ୍ଚଳରେ ରୋଜଗାରର ଏକ ବାତାବରଣ ସୃଷ୍ଟି ହୋଇଥାଏ ଯାହାର ଲାଭ ବିହାର ସମେତ ସମଗ୍ର ପୂର୍ବ ଭାରତକୁ ମିଳିବ । ଏହିଭଳି ବରଉଣି ରିଫାଇନାରୀର ବିସ୍ତାରୀକରଣ ଦ୍ୱାରା ଏଠାରେ ଅଶୋଧିତ ତୈଳର ବିଶୋଧନ କ୍ଷମତା ବୃଦ୍ଧି ପାଇବ ଏବଂ ବିହାର ସହିତ ନେପାଳ ପର୍ଯ୍ୟନ୍ତ ପେଟ୍ରୋଲିୟମ ସହ ଜଡିତ ସାମଗ୍ରୀ ସହରେ ସୁଲଭ ହୋଇପାରିବ ।


    ବନ୍ଧୁଗଣ , ଆମ ସରକାରଙ୍କ ଦ୍ୱାରା ସଂଯୋଗୀକରଣ ଉପରେ ମଧ୍ୟ ବିଶେଷ ଧ୍ୟାନ ଦିଆଯାଉଛି । ଆଜି ଏଠାରୁ ରାଞ୍ଚି-ପାଟନା ସାପ୍ତାହିକ ଏକ୍ସପ୍ରେସକୁ ସବୁଜ ପତାକା ଦେଖାଯାଇଛି । ଏହାବ୍ୟତୀତ ବରଉଣି-କୁମେଦପୁର , ମୁଜଫରପୁର-ରକସୋଲ , ଫତୁହା-ଇସଲାମପୁର , ବିହାର ସରିଫ-ଦନିୟାବାନ ରେଳ ଲାଇନଗୁଡିକର ବିଦ୍ୟୁତିକରଣ କାର୍ଯ୍ୟ ସଂପନ୍ନ ହୋଇସାରିଛି ।


    ବନ୍ଧୁଗଣ , ରେଳ ସମେତ ଆମେ ସହରଗୁଡିକରେ ମଧ୍ୟ ସମାନ ଭାବେ ଟ୍ରାଫିକ ବ୍ୟବସ୍ଥାର ବିକାଶ କରୁଛୁ । ମୁଁ ପାଟନାବାସୀଙ୍କୁ ଅଶେଷ ଅଶେଷ ଧନ୍ୟବାଦ ଅର୍ପଣ କରୁଛି କାରଣ ପାଟଳିପୁତ୍ର ଏବେ ମେଟ୍ରୋ ରେଳ ସହିତ ସଂଯୋଗ ହେବାକୁ ଯାଉଛି । 13 ହଜାର କୋଟିରୁ ଅଧିକ ଟଙ୍କାର ଏହି ପ୍ରକଳ୍ପକୁ ବର୍ତ୍ତମାନ ଏବଂ ଭବିଷ୍ୟତର ଆବଶ୍ୟକତାକୁ ଦୃଷ୍ଟିରେ ରଖି ବିକଶିତ କରାଯାଉଛି । ଏହି ମେଟ୍ରୋ ପ୍ରକଳ୍ପ ଦୃତ ଗତିରେ ବିକଶିତ କରାଯାଉଛି , ଯାହା ପାଟନା ସହରର ମାନ୍ୟତାକୁ ଆହୁରୀ ଅଧିକ ଗୁରୁତ୍ୱପୂର୍ଣ୍ଣ କରିଦେବ । ଏହାସହିତ ପାଟନା ରିଭର ଫ୍ରଟର ବିକାଶ ହେବା ଦ୍ୱାରା ପାଟନାରେ ରହୁଥିବା ଲୋକମାନେ ଏବଂ ଏଠାକୁ ଆସୁଥିବା ପର୍ଯ୍ୟଟକମାନଙ୍କୁ ଏକ ସ୍ୱତନ୍ତ୍ର ଅନୁଭୂତି ହେବାକୁ ଯାଉଛି ।


    ବନ୍ଧୁଗଣ , ଏନଡିଏ ସରକାରଙ୍କ ଯୋଜନାର ଲକ୍ଷ୍ୟ ଆମ ବିକାଶ ଯାତ୍ରା ଦୁଇଟି ରାସ୍ତାରେ ଏକସଙ୍ଗେ ଚାଲିଛି । ପ୍ରଥମ ରାସ୍ତା ହେଉଛି ଭିତ୍ତିଭୂମି ସହ ଜଡିତ ଯୋଜନାଗୁଡିକ-ଉଦ୍ୟୋଗ ବିକାଶ , ଲୋକମାନଙ୍କୁ ଆଧୂନିକ ସୁବିଧା , ଏବଂ ଅନ୍ୟ ରାସ୍ତାଟି – ସେହି ବଂଚିତ , ଶୋଷିତ , ପିଡିତମାନଙ୍କ ଜୀବନକୁ ସରଳ କରିବା , ଯେଉଁମାନେ ବିଗତ 70 ବର୍ଷ ଧରି ଆଧାରଭୂତ ସୁବିଧା ପ୍ରାପ୍ତ କରିବା ପାଇଁ ସଂଘର୍ଷ କରୁଛନ୍ତି , ସେହି ସୁବିଧାଗୁଡିକରୁ ବଂଚିତ ହୋଇଛନ୍ତି । ଆମ ଭାଇ ଓ ଭଉଣୀମାନଙ୍କ ପାଇଁ ପକ୍କା ଘର ନିର୍ମାଣ , ସେମାନଙ୍କୁ ରୋଷେଇ ଧୂଆଁ ରୁ ମୁକ୍ତ କରିବା , ଗ୍ୟାସ ସଂଯୋଗ ପ୍ରଦାନ , ସେମାନଙ୍କ ଘରକୁ ବିଜୁଳି ବ୍ୟବସ୍ଥା , ଶୌଚଳୟର ନିର୍ମାଣ , ସେମାନଙ୍କ ପାଇଁ ଚିକିତ୍ସା ସୁବିଧା , ଔଷଧ ଖର୍ଚ୍ଚ ହ୍ରାସ କରିବା , ଝିଅମାନଙ୍କ ପାଇଁ ଶିକ୍ଷା ବ୍ୟବସ୍ଥା , ଏଭଳି ଅନେକ ଯୋଜନା ଆମ ସରକାର ଆରମ୍ଭ କରିଛନ୍ତି । ନିଉ ଇଣ୍ଡିଆ ପାଇଁ ରାସ୍ତା ଏହି ଦୁଇଟି ମାର୍ଗଦେଇ କରାଯିବ । କେନ୍ଦ୍ର ସରକାରଙ୍କ ଆବାସ ଯୋଜନାଗୁଡିକ ଅନ୍ତର୍ଗତ ବିହାରରେ ଦାରିଦ୍ର୍ୟତା ପାଇଁ 18 ଲକ୍ଷରୁ ଅଧିକ ଘର ନିର୍ମାଣ ହୋଇସାରିଛି । ଏଥିରେ 50 ହଜାରରୁ ଅଧିକ ଏହି ବେଗୁସରାୟଠାରେ ନିର୍ମିତ ହୋଇଛି ।


    ଏହିଭଳି ଅମୃତ ମିଶନ ଅନ୍ତର୍ଗତ ବିହାରର 27ଟି ସହର- ଆରା , ହାଜିପୁର , ପାଟନା , ସାସାରାମ , ମୋତିହାରୀ , ଭାଗଲପୁର , ମୁଙ୍ଗେର , ସିୱାନକୁ ଆଧୂନିକ ସୁବିଧା ସହିତ ସଂଯୋଗ କରାଯାଉଛି । ଆଜି ମଧ୍ୟ ପାଟନା ସହିତ ବିହାରର ଅନ୍ୟ ସହରଗୁଡିକ ପାଇଁ ପେୟ ଜଳ , ଶୌଚାଳୟରୁ ପାଣି ନିଷ୍କାସନ ପାଇଁ ଏବଂ ସ୍ୱଚ୍ଛତା ସହ ଜଡିତ 22ଟି ପ୍ରକଳ୍ପର ଶିଳାନ୍ୟାସ କରାଯାଇଛି । ଏହିଭଳି , କରମାଲିଚକ , ବାଡ , ସୁଲତାନନଗର ଏବଂ ନୋଗଠିଆ ପାଇଁ ସ୍ଵିରେଜ ନେଟୱାର୍କ ଏବଂ ଅପରିସ୍କାର ପାଣିର ସଫେଇ ସମ୍ବନ୍ଧିତ ପ୍ଲାଂଟ ଯେତେବେଳେ ପ୍ରସ୍ତୁତ ହୋଇଯିବ ସେତେବେଳେ ଏଥିରେ ନମାମୀ ଗଙ୍ଗେ ମିଶନ ଆହୁରୀ ଶକ୍ତିଶାଳୀ ହୋଇପାରିବ । ଆମର ଏହି ସହର ମଧ୍ୟ ସଫା ସୁତୁରା ରହିବ , ଏଠାକାର ପାଣି ମଧ୍ୟ ସ୍ୱଚ୍ଛ ରହିବ ।


    ଭାଇ ଓ ଭଉଣୀମାନେ , ଗ୍ୟାସ ଆଧାରିତ ଅର୍ଥ ବ୍ୟବସ୍ଥା ହେଉ , ସଂଯୋଗୀକରଣ ହେଉ , ସ୍ମାର୍ଟ ସହର ହେଉ , ଗଙ୍ଗାଜୀଙ୍କର ସଫେଇ କାର୍ଯ୍ୟ ହେଉ , ଏହିଭଳି ସମସ୍ତ ବ୍ୟବସ୍ଥାଗୁଡିକ ସହିତ ଏନଡିଏ ସରକାର ଗରିବ ଏବଂ ମଧ୍ୟମ ବର୍ଗର ସ୍ୱାସ୍ଥ୍ୟ କ୍ଷେତ୍ରକୁ ଅଧିକ ଗୁରୁତ୍ୱ ପ୍ରଦାନ କରିଛନ୍ତି । ବିହାରରେ ସ୍ୱାସ୍ଥ୍ୟ ସେବା ଦୃଷ୍ଟିକୋଣରୁ ଆଜି ଏକ ଐତିହାସିକ ଦିବସ । ଛପରା ଏବଂ ପୂର୍ଣ୍ଣିୟାଠାରେ ଏବେ ନୂତନ ମେଡିକାଲ କଲେଜ ପ୍ରତିଷ୍ଠା ହେବାକୁ ଯାଉଛି , ଭାଗଲପୁର ଏବଂ ଗୟାର ମେଡିକାଲ କଲେଜର ମଧ୍ୟ ଆଧୂନିକିକରଣ କରାଯାଉଛି । ଏହାବ୍ୟତୀତ , ବିହାରର ପାଟନାଠାରେ ଏମ୍ସ ବ୍ୟତୀତ ଆଉ ଏକ ଏମ୍ସ ପ୍ରତିଷ୍ଠାର କାର୍ଯ୍ୟ ଜାରୀ ରହିଛି । ଏହିସବୁ ସୁବିଧାଗୁଡିକର ବିକାଶ ହେବାପରେ ବିହାରର ଲୋକମାନଙ୍କୁ ଗୁରୁତ୍ତର ରୋଗର ଚିକିତ୍ସା ପାଇଁ ବାହାରକୁ ଯିବାର ଆବଶ୍ୟକତା କମି ଯିବ ।


    ଭାଇ ଓ ଭଉଣୀମାନେ , ମୁଁ ଗରିବଙ୍କର ସେହି ଦୁଃଖକୁ ବୁଝିପାରୁଛି ଯେତେବେଳେ ସେ ନିଜ ଘର ଖର୍ଚ୍ଚ , ପିଲାଙ୍କ ଶିକ୍ଷା ଯୋଗୁ ନିଜର ଚିକିତ୍ସା କରାଇନଥାଏ । ଏଭଳି ସ୍ଥିତିରେ ତାର ରୋଗ ଆହୁରୀ ବଢି ବଢି ଚାଲିଥାଏ । ଦେଶର ପ୍ରତ୍ୟେକ ଗରିବକୁ ଏହି ଚିନ୍ତାରୁ ମୁକ୍ତି କରିବା ପାଇଁ ଏନଡିଏ ସରକାର ଆୟୁଷ୍ମାନ ଭାରତ ଯୋଜନା ପ୍ରଧାନମନ୍ତ୍ରୀ ସ୍ୱାସ୍ଥ୍ୟ ଯୋଜନାର ଆରମ୍ଭ କରିଛନ୍ତି । ଏହି ଯୋଜନା ସମଗ୍ର ଦେଶର ପାଖାପାଖି 50 କୋଟି ଗରିବଙ୍କ ପାଇଁ ଆଶାର କିରଣ ହୋଇଛି । ଏଥିମଧ୍ୟରୁ ପାଞ୍ଚ କୋଟିରୁ ଅଧିକ ଲୋକ , ମୋ ବିହାରର ବାସିନ୍ଦା । ଏ ପର୍ଯ୍ୟନ୍ତ ଏହି ଯୋଜନା ଶୁଭାରମ୍ଭର 150 ଦିନ ମଧ୍ୟ ହୋଇନାହିଁ , ଏତେ କମ ସମୟ ମଧ୍ୟରେ ଦେଶର ପାଖାପାଖି 12 ଲକ୍ଷ ଗରିବ ଭାଇ ଓ ଭଉଣୀମାନଙ୍କୁ ଏହା ଜରିଆରେ ମାଗଣାରେ ଚିକିତ୍ସା ସୁବିଧା ମିଳିପାରିଛି । ସେଥିମଧ୍ୟରୁ ବିହାରର ମଧ୍ୟ ସାଢେ 12 ହଜାରରୁ ଅଧିକ ଲୋକଙ୍କୁ ଚିକିତ୍ସାର ଲାଭ ମିଳିସାରିଛି । କିଛି ଦିନ ପୂର୍ବେ ଆମ ସରକାର ସାଧାରଣ ବର୍ଗର ଗରିବଙ୍କ ପାଇଁ ଆର୍ଥିକ ଆଧାରରେ 10 ପ୍ରତିଶତ ସଂରକ୍ଷଣର ବ୍ୟବସ୍ଥା କରିଛନ୍ତି । ଏହା ଅନ୍ୟ ବର୍ଗର ସଂରକ୍ଷଣ ବ୍ୟବସ୍ଥା ସହିତ କରାଯାଇଛି ।


    ବନ୍ଧୁଗଣ , ବିକାଶ ଏବଂ ବିଶ୍ୱାସର ଏହି ସମସ୍ତ କାର୍ଯ୍ୟ ଏଥିଯୋଗୁ ସମ୍ଭବ ହୋଇପାରୁଛି କାରଣ ଆପଣମାନେ ଏକ ମଜବୁତ ସରକାର ସାଢେ ଚାରି ବର୍ଷ ପୂର୍ବେ ଗଠନ କରିଛନ୍ତି , ଯିଏକି ସଂପୂର୍ଣ୍ଣ କ୍ଷମତାର ସହ , ଅତିଶୀଘ୍ର ନିଷ୍ପତ୍ତି ନେଇପାରୁଛି , ନିଷ୍ପତ୍ତିଗୁଡିକୁ କାର୍ଯ୍ୟକାରୀ କରିପାରୁଛି । ଏବଂ ଏଥିପାଇଁ ଆଉଥରେ ଆପଣ ସମସ୍ତଙ୍କୁ ଶୁଭକାମନାର ସହିତ ଏହି ବିକାଶ ଯୋଜନାଗୁଡିକ ନୂତନ ବିହାରର ପରିଚୟ ସୃଷ୍ଟି କରିବ , ଯୁବଗୋଷ୍ଠିଙ୍କୁ ରୋଜଗାର ପ୍ରଦାନ କରିବ , କୃଷକମାନଙ୍କୁ ଶକ୍ତି ପ୍ରଦାନ କରିବ , ପାଟନାର ନୂତନ ପରିଚୟ ହେବ , ଆରୋଗ୍ୟ ଦୃଷ୍ଟିରୁ ସୁସ୍ଥ ବିହାରର ସ୍ୱପ୍ନ ପୂରଣ କରିପାରିବ । ଏହିସବୁ କଥା ପାଇଁ ଆପଣ ସମସ୍ତଙ୍କୁ ଅନେକ ଅନେକ ଶୁଭକାମନା । ନୀତିଶ ବାବୁ ଏବଂ ତାଙ୍କର ପୂରା ଟିମକୁ ଅନେକ ଅନେକ ଅଭିନନ୍ଦନ ।


    ଅଶେଷ ଅଶେଷ ଧନ୍ୟବାଦ । ମୋ ସହିତ ଜୋରରେ କୁହନ୍ତୁ -


    ଭାରତ ମାତା କୀ – ଜୟ


    ଭାରତ ମାତା କୀ -ଜୟ


    ଭାରତ ମାତା କୀ – ଜୟ


    ଅଶେଷ ଅଶେଷ ଧନ୍ୟବାଦ ।


    **********

    
    
    (Release ID: 1565123) Visitor Counter : 19