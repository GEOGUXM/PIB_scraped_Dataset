      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ସିମେଣ୍ଟ ଶିଳ୍ପର ସାରାଂଶ ଜାରି କଲେ ବାଣିଜ୍ୟ ଓ ଶିଳ୍ପ ମନ୍ତ୍ରୀ
      Posted On: 05 FEB 2019 5:04PM by PIB Bhubaneshwar


    କେନ୍ଦ୍ର ବାଣିଜ୍ୟ ଓ ଶିଳ୍ପ ମନ୍ତ୍ରୀ ଆଜି ନୂଆଦିଲ୍ଲୀଠାରେ ସିମେଂଟ ଶିଳ୍ପ-ଭାରତ 2018ର ସାରାଂଶ ଜାରି କରିଛନ୍ତି ।


    ଏହି ସାରାଂଶକୁ ମିଳିତ ଭାବେ ପ୍ରସ୍ତୁତ କରିଛନ୍ତି ଜାତୀୟ ସିମେଣ୍ଟ ଏବଂ ଅଟ୍ଟାଳିକା ସାମଗ୍ରୀ ପରିଷଦ (ଏନସିସିବିଏମ) ଏବଂ ଶିଳ୍ପ ଓ ଆଭ୍ୟନ୍ତରୀଣ ବାଣିଜ୍ୟ ପ୍ରସାରଣ ବିଭାଗ (ଡିପିଆଇଆଇଟି) । ଏଥିରେ ରହିଛି ବୈଷୟିକ ପ୍ରଗତି ବାବଦରେ ଗୁରୁତ୍ୱପୂର୍ଣ୍ଣ ସୂଚନା , ଭାରତୀୟ ସିମେଣ୍ଟ ଶିଳ୍ପକୁ ନେଇ ସମସ୍ୟା ଏବଂ ଆହ୍ୱାନ ଓ ଭାରତରେ ସିମେଣ୍ଟ ପ୍ଳାଣ୍ଟକୁ ନେଇ ପୁଙ୍ଖାନୁପୁଙ୍ଖ ଭାବେ ପ୍ରସ୍ତୁତ ଏକ ଡାଇରେକ୍ଟୋରୀ । ଭାରତୀୟ ସିମେଂଟ ଶିଳ୍ପ ହେଉଛି ବିଶ୍ୱରେ ଦ୍ୱିତୀୟ ଏବଂ ଏହାର ବାର୍ଷିକ ଉତ୍ପାଦନ କ୍ଷମତା ହେଉଛି 509 ମିଲିଅନ ଟନ । 2018ରେ 143ଟି ସମନ୍ୱିତ ସିମେଣ୍ଟ ପ୍ଳାଣ୍ଟ , 102ଟି ଗ୍ରାଇଣ୍ଡିଂ ୟୁନିଟ , 5ଟି କ୍ଲିଂକରାଇଜେସନ ଏବଂ 62ଟି ମିନି ସିମେଣ୍ଟ ପ୍ଳାଣ୍ଟରୁ ମୋଟ ଏହି ପରିମାଣର ଉତ୍ପାଦନ ହୋଇଥିଲା ।


    ଏହି ଅବସରରେ ବକ୍ତବ୍ୟ ରଖି ସୁରେଶ ପ୍ରଭୁ ଭାରତୀୟ ସିମେଣ୍ଟ ଶିଳ୍ପର ଶକ୍ତି ସାମର୍ଥ୍ୟ , ପରିବେଶ ଉତ୍କର୍ଷତା ଏବଂ ଗୁଣାତ୍ମକ ମାନ ବୃଦ୍ଧି ଉପରେ ଗୁରୁତ୍ୱାରୋପ ପ୍ରଦାନ କରିଥିଲେ । ସେ ପର୍ଯ୍ୟବେକ୍ଷଣ କରିଥିଲେ ଯେ ବିଶ୍ୱରେ ମୁଣ୍ଡପିଛା ସିମେଂଟ ବ୍ୟବହାର 520 କେଜି ଥିଲା ବେଳେ ଭାରତରେ ଏହା ରହିଛି ପାଖାପାଖି 235 କେଜି । ତେଣୁ ଏହି ଶିଳ୍ପରେ ବୃଦ୍ଧିର ଅନେକ ସମ୍ଭାବନା ରହିଛି । ବାଣିଜ୍ୟ ମନ୍ତ୍ରୀ ଗୁରୁତ୍ୱରୋପ ପ୍ରଦାନ କରି କହିଥିଲେ ଯେ 2022 ସୁଦ୍ଧା ସମସ୍ତଙ୍କୁ ଗୃହ ପ୍ରଦାନ , ମେକ ଇନ ଇଣ୍ଡିଆ , ବିଶ୍ୱସ୍ତରୀୟ ସିମେଣ୍ଟ କଂକ୍ରିଟ ରାଜପଥ , 100 ସ୍ମାର୍ଟ ସିଟିର ନିର୍ମାଣ , ଉତ୍ସର୍ଗୀକୃତ ଫ୍ରେଟ କରିଡର , କ୍ଲିନ ଇଣ୍ଡିଆ ମିଶନ , ଅଲ୍ଟ୍ରା ମେଗା ପାୱାର ପ୍ରକଳ୍ପ , ଜଳ ଯୋଗାଣ ସହିତ ସଂଯୋଗ ବ୍ୟବସ୍ଥାରେ ଉନ୍ନତିକରଣ କରିବା ହେଉଛି ସରକାରଙ୍କ ପ୍ରାଥମିକତା । ଭିତ୍ତିଭୂମି ଏବଂ ଗୃହ କ୍ଷେତ୍ରରେ ଉନ୍ନତି ଆଣିବା ପାଇଁ ଏଗୁଡ଼ିକର ଉନ୍ନତି ଆବଶ୍ୟକ ।


    ସିମେଣ୍ଟ ଉତ୍ପାଦନ କ୍ଷେତ୍ରରେ ବ୍ୟବହାର କରାଯାଉଥିବା ବସ୍ତୁଗୁଡ଼ିକର ପୁନଃ ଚକ୍ରୀକରଣ କରିବା ପାଇଁ ଚିନ୍ତା କରିବା ଲାଗି ମନ୍ତ୍ରୀ ଗୁରୁତ୍ୱରୋପ କରିଥିଲେ ।


    ଏହି କାର୍ଯ୍ୟକ୍ରମରେ ବାଣିଜ୍ୟ ଓ ଶିଳ୍ପ ବିଭାଗର ବରିଷ୍ଠ ପଦାଧିକାରୀ , ସିମେଣ୍ଟ ଏବଂ ଅଟ୍ଟାଳିକା ନିର୍ମାଣ ସାମଗ୍ରୀ ଜାତୀୟ ପରିଷଦର କାର୍ଯ୍ୟକର୍ତ୍ତା ଏବଂ ସିମେଣ୍ଟ ଉତ୍ପାଦନକାରୀ ଆସୋସିଏସନର ପ୍ରତିନିଧିମାନେ ଯୋଗ ଦେଇଥିଲେ ।


    *************

    
    
    (Release ID: 1562864) Visitor Counter : 15