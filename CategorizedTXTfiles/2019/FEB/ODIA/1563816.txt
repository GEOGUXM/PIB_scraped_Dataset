      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପର୍ଯ୍ୟାବରଣ ସୁରକ୍ଷା ଦୃଷ୍ଟିରୁ ଦାୟିତ୍ୱସମ୍ପନ୍ନ ତଥା ପୋଷଣୀୟ ଢ଼ଙ୍ଗରେ ଶକ୍ତି ଯୋଗାଣ ଓ ଉପଲବ୍ଧ କରାଇବାକୁ ପେଟ୍ରୋଲିୟମ ମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଆହ୍ୱାନ
      • ଏହି ଦିଗରେ ଅନ୍ୟ ରାଷ୍ଟ୍ରମାନଙ୍କ ସହଯୋଗ ଓ ସମର୍ଥନ ଆବଶ୍ୟକ: ପେଟ୍ରୋଲିୟମ ମନ୍ତ୍ରୀ

      Posted On: 10 FEB 2019 3:58PM by PIB Bhubaneshwar

    ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଏବଂ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ପର୍ଯ୍ୟାବରଣ ସୁରକ୍ଷା ଦୃଷ୍ଟିରୁ ଦାୟିତ୍ୱସମ୍ପନ୍ନ ତଥା ପୋଷଣୀୟ ଢ଼ଙ୍ଗରେ ଶକ୍ତି ଯୋଗାଣ ଓ ଉପଲବ୍ଧ କରାଇବାକୁ ଆହ୍ୱାନ ଜଣାଇଛନ୍ତି । ଏ ଦିଗରେ ଅନ୍ୟ ରାଷ୍ଟ୍ରମାନଙ୍କ ସହଯୋଗ ଓ ସମର୍ଥନ ଆବଶ୍ୟକ ବୋଲି ସେ ଦୃଢ଼ ମତ ପୋଷଣ କରିଛନ୍ତି । ଉତ୍ତର ପ୍ରଦେଶର ଗ୍ରେଟର ନୋଏଡ଼ାଠାରେ ଆୟୋଜିତ ପେଟ୍ରୋଟେକ୍‌- 2019 ସମ୍ମିଳନୀର ଉଦଘାଟନୀ ଅଧିବେଶରେ ଦେଶ ବିଦେଶର ପ୍ରତିନିଧିମାନଙ୍କୁ ସ୍ୱାଗତ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଭାରତର ଅର୍ଥନୀତିକ ବିକାଶରେ ଶକ୍ତି ଏକ ଗୁରୁତ୍ୱପୂର୍ଣ୍ଣ ସାଧନ । ଆମେ ଏବେ ସମାଜର ଦରିଦ୍ରରୁ ଦରିଦ୍ରତମ ନାଗରିକଙ୍କୁ ଶକ୍ତି ନ୍ୟାୟ ପ୍ରଦାନ କରିବା ଦିଗରେ କାର୍ଯ୍ୟରତ । ସେଥିପାଇଁ ଆମେ ଏକ ଚାରିସୂତ୍ରୀ ଫର୍ମୁଲାରେ କାର୍ଯ୍ୟ କରୁଛୁ । ସେହି ଚାରିଟି ଫର୍ମୁଲା ଚାରିଟି ସ୍ତମ୍ଭ ଯାହାକୁ କି ମାନ୍ୟବର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ପରିକଳ୍ପନା କରିଛନ୍ତି । ସେଗୁଡ଼ିକ ହେଲା ଶକ୍ତି ଉପଲବ୍ଧତା , ଶକ୍ତି ସକ୍ରିୟତା , ଶକ୍ତି ପୋଷଣୀୟତା ଏବଂ ଶକ୍ତି ନିରାପତ୍ତା । ଏହା ଆମମାନଙ୍କ ପାଇଁ ଏବେ ନିୟାମକରେ ପରିଣତ ହୋଇଛି ।


    ଦେଶ ବିଦେଶରୁ ଏହି ସମ୍ମିଳନୀରେ ଯୋଗଦେଇଥିବା ପ୍ରତିନିଧିମାନଙ୍କୁ ସ୍ୱାଗତ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଆଗାମୀ ତିନି ବର୍ଷ ମଧ୍ୟରେ ଭାରତୀୟ ହାଇଡ଼୍ରୋକାର୍ବନ କ୍ଷେତ୍ରରେ ଯେଉଁ ପରିବର୍ତ୍ତନ ଘଟିଛି ଏବଂ ବିଶ୍ୱ ତୈଳ ଓ ବାଷ୍ପ ବଜାରରେ ଯେଉଁ ଧାରା ଓ ପ୍ରଭାବ ପଡ଼ିଛି ତାହାର ଫଳାଫଳ ଅନୁଭୂତ ହେବ । କେବଳ ଆମେ ଭାରତରେ ଯେଉଁ ଚାଲେଞ୍ଜଗୁଡ଼ିକର ସାମ୍ନା କରୁଛୁ ତାହା ନୁହେଁ , ବରଂ ବିଶ୍ୱରେ ସର୍ବତ୍ର ଯେଉଁସବୁ ଚାଲେଞ୍ଜମାନ ଅନୁଭୂତ ହେଉଛି ସେ ସଂପର୍କରେ ଆଲୋଚନା କରିବା ଏବଂ ସମାଧାନ ସୂତ୍ର ବାହାର କରିବାରେ ପେଟ୍ରୋଟେକ୍‌ ଏକ ବଳିଷ୍ଠ ପ୍ଲାଟଫର୍ମ ଭାବେ ସାବ୍ୟସ୍ତ ହେବ । ଏହା ଦ୍ୱାରା ଆମେ ସଭିଏଁ ଏବଂ ସବୁ ରାଷ୍ଟ୍ର ସୁଲଭ , ସକ୍ରିୟ , ସ୍ୱଚ୍ଛ ଏବଂ ସୁନିଶ୍ଚିତ ଭାବେ ଶକ୍ତି ଯୋଗାଣର ସୁଫଳ ଲାଭ କରିପାରିବା ଯାହାକି ଆମର ସମସ୍ତ ନାଗରିକଙ୍କ ପାଇଁ ଜରୁରି । ଏହି ସମ୍ମିଳନୀର ଶୀର୍ଷକ “ ଅଭିନବତ୍ୱ ଏବଂ ସହଯୋଗ ମାଧ୍ୟମରେ ଏକ ନୂତନ ଶକ୍ତି ବିଶ୍ୱର ପରିକଳ୍ପନା ” ରଖାଯାଇଛି ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଅଧୁନା ଭାରତ ବିଶ୍ୱର ଦ୍ରୁତତମ ଆର୍ଥିକ ପ୍ରଗତିଶୀଳ ରାଷ୍ଟ୍ରରେ ପରିଣତ ହୋଇଛି । ଭାରତର ବିଶାଳ ଆର୍ଥିକ ବିକାଶ କେବଳ ଏହାର ବ୍ୟାପକ ନୀତିଗତ ସଂସ୍କାର ଦ୍ୱାରା ସମ୍ଭବପର ହୋଇଛି ଯେଉଁଥିରେ ଭାରତର ଦୀର୍ଘକାଳନୀ ଆର୍ଥିକ ଏବଂ ସାମାଜିକ ବିକାଶକୁ ଗୁରୁତ୍ୱ ପ୍ରଦାନ କରାଯାଇଛି । ସରକାର ଗ୍ରହଣ କରିଥିବା ସ୍ପଷ୍ଟ ନିବେଶ ଅନୁକୂଳ ସଂସ୍କାର ଦ୍ୱାରା ନୀତିଗତ କ୍ଷେତ୍ରରେ ଥିବା ସମସ୍ତ ପ୍ରକାର ପ୍ରତିବନ୍ଧକକୁ ଦୂର କରାଯାଇପାରିଛି । ଏହା ଫଳରେ ଭାରତ ବିଶ୍ୱ ବ୍ୟାଙ୍କର ଇଜ୍‌ ଅଫ୍‌ ଡ଼ୁଇଂ ବିଜିନେସ୍‌ ରାଙ୍କିଙ୍ଗରେ 2014ରେ 142ତମ ସ୍ଥାନରେ ଥିବାବେଳେ 2018ରେ 77ତମ ସ୍ଥାନକୁ ଖସିଆସିଛି । ଏହି ପ୍ରଗତି କିଛି ସାମାନ୍ୟ ଉପଲବ୍ଧି ନୁହେଁ ।


    ସେହିଭଳି ବିଶ୍ୱର ଶକ୍ତି ଉତ୍ସ ଏବଂ ବିଶ୍ୱବ୍ୟାପୀ ଶକ୍ତି ଉପଭୁକ୍ତିରେ ଘଟିଥିବା ବୈପ୍ଳବିକ ପରିବର୍ତ୍ତନ ସଂପର୍କରେ ସୂଚନା ଦେଇ ଶ୍ରୀ ପ୍ରଧାନ କହିଲେ ଯେ ଏହି କ୍ଷେତ୍ରରେ ବିଶ୍ୱବ୍ୟାପୀ ଅନେକ ଗୁରୁତ୍ୱପୂର୍ଣ୍ଣ ପରିବର୍ତ୍ତନ ପରିଲକ୍ଷିତ ହୋଇଛି । ଏବେ ୟୁରୋପ ପରିବର୍ତ୍ତେ ଶକ୍ତି ଉପଭୁକ୍ତି କ୍ଷେତ୍ରରେ ଏସିଆ କେନ୍ଦ୍ରବିନ୍ଦୁ ପାଲଟିଛି । ସେହିଭଳି ସେଲ ବିପ୍ଳବ ପରେ ଆମେରିକା ଏବେ ବିଶ୍ୱର ସର୍ବବୃହତ୍‌ ତୈଳ ଓ ବାଷ୍ପ ଉତ୍ପାଦନକାରୀ ରାଷ୍ଟ୍ର ଭାବେ ମୁଣ୍ଡ ଟେକିଛି । ପାରମ୍ପରିକ ଶକ୍ତି ପରିବର୍ତ୍ତେ ସୌର ଶକ୍ତି ଧୀରେ ଧୀରେ ପ୍ରତିଯୋଗିତାମୂଳକ ଭାବେ ସବୁଠାରୁ ପୋଷଣୀୟ ବିକଳ୍ପ ଶକ୍ତିର ମାନ୍ୟତା ଲାଭ କରିବାକୁ ଯାଉଛି । ବିଶ୍ୱ ଶକ୍ତିମିଶ୍ରଣରେ ପ୍ରାକୃତିକ ବାଷ୍ପର ମାତ୍ରା ବଢ଼ି ବଢ଼ି ଚାଲିଛି । ସେହିପରି ଶସ୍ତା ଅକ୍ଷୟ ଶକ୍ତି ଉତ୍ପାଦନକ୍ଷମ ପ୍ରଯୁକ୍ତି ଅନ୍ୟ ପ୍ରଯୁକ୍ତି ସହ ସାମିଲ ହେବାରେ ଲାଗିଛି । ଡ଼ିଜିଟାଲ ଆପ୍ଲିକେଶନ ଏବଂ ବିଜୁଳିଶକ୍ତିର କ୍ରମବର୍ଦ୍ଧିଷ୍ଣୁ ଭୂମିକା ବିଶ୍ୱର ଅନେକ କ୍ଷେତ୍ରରେ ପୋଷଣୀୟ ବିକାଶର ଭିତ୍ତିଭୂମି ପାଲଟିବାରେ ଲାଗିଛି ଏବଂ ସେହି ଲକ୍ଷ୍ୟ ହାସଲ କରିଛି । ଅପର ପକ୍ଷରେ ଜଳବାୟୁ ପରିବର୍ତ୍ତନ ଭଳି ବିପଦର ମୁକାବିଲା ସକାଶେ ଅନେକ ରାଷ୍ଟ୍ର ପରସ୍ପର ସହ ହାତ ମିଳାଇବାରେ ଲାଗିଛନ୍ତି । ସର୍ବୋପରି ଆନ୍ତର୍ଜାତିକ ସୌର ସଂଗଠନରେ ବିଶ୍ୱ ସମୁଦାୟଙ୍କ ସହଯୋଗ ପରିଲକ୍ଷିତ ହୋଇଛି ।


    ଶ୍ରୀ ପ୍ରଧାନ କହିଲେ ଯେ ଆଗାମୀ 20 ବର୍ଷରେ ବିଶ୍ୱବ୍ୟାପୀ ଶକ୍ତି ଚାହିଦାରେ ଉଲ୍ଲେଖନୀୟ ଅଭିବୃଦ୍ଧି ହେବାକୁ ଯାଉଛି ଏବଂ ତୈଳ ଓ ବାଷ୍ପ ବିଶ୍ୱ ଶକ୍ତି ବାସ୍କେଟରେ ଶକ୍ତି ଉତ୍ସ ଭାବେ ବିବେଚିତ ହେବ । କିନ୍ତୁ , ବିଶ୍ୱବ୍ୟାପୀ ଅଙ୍ଗାରକାମ୍ଳର ନିର୍ଗମନ ମାତ୍ରା ପର୍ଯ୍ୟାପ୍ତ ଭାବେ ବୃଦ୍ଧି ପାଇବା ଫଳରେ ଏଭଳି ଚାଲେଞ୍ଜକୁ ମୁକାବିଲା କରିବା ସକାଶେ ଆମକୁ ପ୍ରସ୍ତୁତ ରହିବା ଜରୁରି ମନେହୁଏ । ଅନ୍ୟଥା ଏହା ବିଶ୍ୱ ଉତ୍ତାପନ ମାତ୍ରାକୁ ଉଦ୍‌ବେଗଜନକ ସ୍ଥିତିରେ ପହଞ୍ଚାଇବ । ସେଥିପାଇଁ ଶକ୍ତି ଯୋଗାଣ , ଶକ୍ତି ଉପଲବ୍ଧତା ସହ ଏହାର ନିରାପଦ ଏବଂ ପରିବେଶ ଅନୁକୂଳ ଓ ପୋଷଣୀୟ ଉପାୟରେ ଉତ୍ପାଦନ ଉପରେ ଧ୍ୟାନ କେନ୍ଦ୍ରିତ କରିବା ବାଂଛନୀୟ ।


    ଶ୍ରୀ ପ୍ରଧାନ କହିଲେ ଯେ ତୈଳ ଓ ବାଷ୍ପ ସେକ୍ଟର ହେଉଛି ଭାରତର ଅର୍ଥନୀତିର ଉତ୍ଥାନର ପ୍ରମୁଖ ଉଦେ୍ଦ୍ୟାକ୍ତା ଏବଂ ଏହା 2017ରେ ଆମ ଶକ୍ତି ମିଶ୍ରଣର ପ୍ରାୟ 55% ରହିଥିଲା । ଅଶୋଧିତ ତୈଳ ଏବଂ ପେଟ୍ରୋଲିୟମ୍‌ଜାତ ଉତ୍ପାଦ ଉପଯୋଗ ଦୃଷ୍ଟିରୁ ଭାରତ ହେଉଛି ବିଶ୍ୱର ତୃତୀୟ ବୃହତ୍ତମ ଉପଭୋକ୍ତା ରାଷ୍ଟ୍ର ଏବଂ ଏହା ବିଶ୍ୱର ମୋଟ ତୈଳ ଉପଭୁକ୍ତିର 4.5%ର ଅଂଶୀଦାର । ସେ କହିଲେ ଯେ ହାଇଡ଼୍ରୋକାର୍ବନ ନୀତି ଢାଞ୍ଚାକୁ ଆମୂଳଚୂଳ ପରିବର୍ତ୍ତନ କରିବା ସକାଶେ ଏବଂ ଦେଶରେ ଶକ୍ତି ନିରାପତ୍ତାକୁ ସୁନିଶ୍ଚିତ କରିବା ପାଇଁ ସରକାର ଅନେକ ଗୁଡ଼ିଏ ପଦକ୍ଷେପ କାର୍ଯ୍ୟକାରୀ କରାଇଛନ୍ତି । ଏହା ସବୁଜ ପ୍ରଗତିକୁ ତ୍ୱରାନ୍ୱିତ କରିଛି । ଭାରତର ଅପଷ୍ଟ୍ରୀମ୍‌ ସେକ୍ଟର ସେହି ଦୃଷ୍ଟିରୁ ଏକ ଗୁରୁତ୍ୱପୂର୍ଣ୍ଣ କ୍ଷେତ୍ର । ତେଣୁ ଦେଶରେ ଶକ୍ତି ଅନୁସନ୍ଧାନ ଓ ଉତ୍ପାଦନ ବାତାବରଣକୁ ପୁନର୍ଜାଗରିତ କରିବା ସକାଶେ ଅନେକଗୁଡ଼ିକ ପ୍ରଗତିମୂଳକ ସଂସ୍କାର ପ୍ରକ୍ରିୟା କାର୍ଯ୍ୟକାରୀ ହୋଇଛି । ଏହା ଦ୍ୱାରା ସକାରାତ୍ମକ ବ୍ୟବସାୟିକ ବାତାବରଣ ସୃଷ୍ଟି ହେବା ସହ ନିବେଶ ଓ ଘରୋଇ ଉତ୍ପାଦନକୁ ଏହା ତ୍ୱରାନ୍ୱିତ କରିଛି । ଏହି ପରିପ୍ରେକ୍ଷୀରେ ସେ ହେଲ୍ପ , ଡ଼ିଏସଏଫ ନୀତି ଏବଂ ଓଏଲଏପିର ସଫଳତା ସଂପର୍କରେ ସୂଚନା ଦେଇଥିଲେ । ଏହା ବ୍ୟତୀତ ମନ୍ତ୍ରୀ ଶ୍ରୀ ପ୍ରଧାନ ଗଭୀର , ଅତି ଗଭୀର ସମୁଦ୍ର ଏବଂ ଉଚ୍ଚ ଚାପ ଓ ତାପଯୁକ୍ତ କ୍ଷେତ , ତଥା କୋଲବେଡ଼ ମିଥେନରୁ ଉତ୍ତୋଳିତ ହେଉଥିବା ପ୍ରାକୃତିକ ବାଷ୍ପ କ୍ଷେତ୍ରରେ ମାର୍କେଟିଂ ଓ ମୂଲ୍ୟାୟନ ସ୍ୱାଧୀନତା ପ୍ରଦାନ ସଂପର୍କୀତ ନୀତିଗତ ସଂସ୍କାର ଉପରେ ଆଲୋକପାତ କରିଥିଲେ । ସେହିସବୁ ବିଶେଷ କ୍ଷେତ୍ରରୁ ଇନ୍ଧନ ଅନୁସନ୍ଧାନ ଓ ଉତ୍ତୋଳନ ସକାଶେ ସରକାର ସଂବର୍ଦ୍ଧିତ ରିକଭରି ପ୍ରୋତ୍ସାହନ ବ୍ୟବସ୍ଥା କରିଛନ୍ତି । ସେହିଭଳି ସରକାର ଏବେ ଏକ ଅତ୍ୟାଧୁନିକ ଜାତୀୟ ଡ଼ାଟା ରିପୋଜିଟୋରୀ ଗଠନ କରିଛନ୍ତି ଯେଉଁଥିରୁ ସମ୍ଭାବ୍ୟ ନିବେଶକାରୀମାନେ ସମସ୍ତ ପ୍ରକାର ଆବଶ୍ୟକ ଜିଓ ସାଇଣ୍ଟିଫିକ୍‌ ଡ଼ାଟା , ହାଇଡ଼୍ରୋକାର୍ବନ ସଂପଦ ଗଚ୍ଛିତ ଥିବା ଆଦି ସଂପର୍କରେ ତଥ୍ୟ ପାଇପାରିବେ ।


    ଏହି କ୍ଷେତ୍ରରେ କାର୍ଯ୍ୟକାରୀ ହେଉଥିବା ଅନ୍ତରାଷ୍ଟ୍ରୀୟ ସହଯୋଗ ସଂପର୍କରେ ଆଲୋକପାତ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଏବେ ଭାରତୀୟ ତୈଳଏବଂ ଗ୍ୟାସ କମ୍ପାନୀମାନେ ବିଶ୍ୱର 28ଟି ରାଷ୍ଟ୍ରରେ ସେମାନଙ୍କର ନିବେଶ କରିଛନ୍ତି ଯାହାର ପରିମାଣ ପ୍ରାୟ 38 ବିଲିୟନ ଆମେରିକୀୟ ଡ଼ଲାର । ଗତ ତିନି ବର୍ଷ ମଧ୍ୟରେ ଭାରତୀୟ କମ୍ପାନୀମାନେ ସଂଯୁକ୍ତ ଆରବ ଏମିରେଟ୍ସ , ଓମାନ , ଇସ୍ରାଏଲ ଓ ରୁଷିଆରେ ଦରିଆପାରିରେ ଗୁରୁତ୍ୱପୂର୍ଣ୍ଣ କ୍ଷେତ୍ରରେ କାର୍ଯ୍ୟ କରିବାର ସୁଯୋଗ ପାଇଛନ୍ତି । ଡ଼ାଉନଷ୍ଟ୍ରୀମ ସେକ୍ଟରରେ ମଧ୍ୟ ଭାରତ ବିଶ୍ୱବ୍ୟାପୀ ନିବେଶକାରୀମାନଙ୍କୁ ଆକୃଷ୍ଟ କରିପାରିଛି । ସାଉଦି ଆରାମକୋ , ଏଡ଼ିଏନଓସି , ଟୋଟାଲ ଏବଂ ସେଲ୍‌ ଭଳି ପ୍ରମୁଖ କମ୍ପାନୀମାନେ ଭାରତରେ ସେମାନଙ୍କର ଉପସ୍ଥିତିକୁ ଶକ୍ତି କ୍ଷେତ୍ରରେ ବ୍ୟାପକ କରିବା ସହ ଭାରତୀୟ ତୈଳ ଓ ବାଷ୍ପ ସେକ୍ଟରରେ ପ୍ରମୁଖ ଭୂମିକା ଗ୍ରହଣ କରିଛନ୍ତି । ସେମାନେ ଏବେ ଦେଶରେ ନୂଆ ନୂଆ ବଜାର ସନ୍ଧାନ କରୁଛନ୍ତି । ଭାରତରେ ଇନ୍ଧନର ଖୁଚୁରା ବଜାରରେ ଘରୋଇ ସେକ୍ଟରର ବର୍ଦ୍ଧିତ ଅଂଶଗ୍ରହଣ ପରିଲକ୍ଷିତ ହୋଇଆସୁଛି ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ହାଇଡ଼୍ରୋକାର୍ବନ ଶିଳ୍ପ କ୍ଷେତ୍ରରେ ସାଧାରଣ ବିକାଶ ଉପରେ ଆମେ ଗୁରୁତ୍ୱ ଆରୋପ କରିଛୁ । ସେହି ଦୃଷ୍ଟିରୁ ଇଜ୍‌ ଅଫ୍‌ ଡ଼ୁଇଂ ବିଜିନେସ ଉପରେ ପ୍ରାଧାନ୍ୟ ଆରୋପ କରାଯିବା ସହ ସାଧାରଣ ଜନତାଙ୍କୁ ସ୍ୱଚ୍ଛ ରନ୍ଧନ ବାଷ୍ପ ଯୋଗାଣକୁ ବ୍ୟାପକ କରିଛୁ । ଏହାକୁ ଆମେ ବ୍ଲୁ ଫ୍ଲେମ୍‌ ବିପ୍ଳବ ବୋଲି ଆଖ୍ୟାୟିତ କରିଛୁ । ଉଜ୍ଜ୍ୱଳା ଯୋଜନାର ଅୟମାରମ୍ଭ କରି ଆମେ ଏହା ଅଧୀନରେ ଦେଶର 80 ନିୟୁତ ପରିବାରଙ୍କୁ ଏଲପିଜି ସଂଯୋଗ ଯୋଗାଣ ପାଇଁ ଲକ୍ଷ୍ୟ ଧାର୍ଯ୍ୟ କରିଛୁ । ସେଥି ମଧ୍ୟରୁ ଏବେ ସୁଦ୍ଧା 64 ନିୟୁତ ଲୋକଙ୍କୁ ଏଲପିଜି ସଂଯୋଗ ଯୋଗାଇ ଦିଆଯାଇସାରିଛି ଏବଂ ତାହା ପୁଣି ମାତ୍ର ତିନି ବର୍ଷର ସୀମିତ ସମୟ ସୀମା ମଧ୍ୟରେ ବୋଲି ମନ୍ତ୍ରୀ ଶ୍ରୀ ପ୍ରଧାନ ଉଲ୍ଲେଖ କରିଥିଲେ ।


    ଶ୍ରୀ ପ୍ରଧାନ କହିଲେ ଯେ ଆମେ ଏବେ ଭାରତକୁ ଏକ ଗ୍ୟାସଭିତ୍ତିକ ଅର୍ଥନୀତିରେ ପରିଣତ କରିବା ଦିଗରେ କାର୍ଯ୍ୟ ଜାରି ରଖିଛୁ । ସେଥିପାଇଁ ଆମେ 16 , 000 ରୁ ଅଧିକ କିଲୋମିଟର ଦୀର୍ଘ ଗ୍ୟାସ ପାଇପ ଲାଇନ ନେଟୱାର୍କ ଏବଂ ଏହାତିରିକ୍ତ ଅନ୍ୟ 14 , 000 କିଲୋମିଟର ପାଇପ ଲାଇନ ବିଛାଇବାର କାର୍ଯ୍ୟକରୁଛୁ ଯାହାକି ଏବେ ପ୍ରବର୍ତ୍ତନର ବିଭିନ୍ନ ପର୍ଯ୍ୟାୟରେ ରହିଛି । ଏଥି ସହିତ ଆମେ ଅନ୍ୟ ଏକ ମହତ୍ତ୍ୱାକାଂକ୍ଷୀ ଯୋଜନା ଯଥା 3200 କିଲୋମିଟର ଦୀର୍ଘ ପ୍ରଧାନମନ୍ତ୍ରୀ ଉର୍ଜା ଗଙ୍ଗା ଯୋଜନା ଏବଂ 1600 କିଲୋମିଟର ଦୀର୍ଘ ଇନ୍ଦ୍ରଧନୁଶ ଗ୍ୟାସ ଗ୍ରୀଡ଼୍‌ ନିର୍ମାଣ କରି ପୂର୍ବ ଓ ଉତ୍ତର ପୂର୍ବ ଭାରତକୁ ଜାତୀୟ ଗ୍ୟାସ ଗ୍ରୀଡ଼ରେ ସଂଯୋଗ କରିବାକୁ ପ୍ରୟାସ କରିଛୁ । ଦେଶର ଏଲଏନଜି ସଂସାଧନ ମଧ୍ୟ ଦେଶରେ ଦ୍ରୁତ ଗତିରେ ପ୍ରଗତି କରିଚାଲିଛି । ନୂତନ ଏଲଏନଜି ଟର୍ମିନାଲମାନ ନିର୍ମାଣ କରାଯାଉଛି ଯାହାକି ଦେଶର ଉଭୟ ପୂର୍ବ ଓ ପଶ୍ଚିମ ଉପକୂଳରେ ମୁଣ୍ଡ ଟେକୁଛି । ସ୍ୱଚ୍ଛ ଇନ୍ଧନଯୁକ୍ତ ପରିବହନ ବ୍ୟବସ୍ଥାକୁ ସରକାର ଅଗ୍ରପ୍ରାଧାନ୍ୟ ଦେଇ ଆସୁଛନ୍ତି । ତେଣୁ ଭାରତ ସିଧାସଳଖ BS-IV ପର୍ଯ୍ୟାୟରୁ BS-VI ପର୍ଯ୍ୟାୟକୁ ଡ଼େଇଁଛି ଏବଂ 2020 ମସିହା ଏପ୍ରିଲ ମାସ ସୁଦ୍ଧା ଏହା ଦେଶବ୍ୟାପୀ ପ୍ରଚଳନ କରାଯିବ । ଜାତୀୟ ରାଜଧାନୀ ଦିଲ୍ଲୀରେ 2018 ଏପ୍ରିଲ ମାସଠାରୁ BS-VI ମାନଯୁକ୍ତ ଇନ୍ଧନର ଯୋଗାଣର ଶୁଭାରମ୍ଭ କରାଯାଇସାରିଛି । ସେହିଭଳି ଇଥାନୋଲ ମିଶ୍ରଣଯୁକ୍ତ ପେଟ୍ରୋଲ କାର୍ଯ୍ୟକ୍ରମ ମଧ୍ୟ ପ୍ରବର୍ତ୍ତନ କରାଯାଉଛି ଏବଂ ଜାତୀୟ ଜୈବ ଇନ୍ଧନ ନୀତି ବିକଳ୍ପ ଇନ୍ଧନ ବ୍ୟବସ୍ଥା ପ୍ରବର୍ତ୍ତନକୁ ପ୍ରୋତ୍ସାହନ ପ୍ରଦାନ କରିବ । ଦେଶରେ ସହରାଞ୍ଚଳ ଗ୍ୟାସ ବିତରଣ ବ୍ୟବସ୍ଥାର ସଂପ୍ରସାରଣ କରାଯାଇଛି ଏବଂ ଏବେ ସୁଦ୍ଧା 86ଟି ନୂତନ ଭୌଗୋଳିକ କ୍ଷେତ୍ର ପାଇଁ 2018ରେ ସ୍ୱୀକୃତି ପ୍ରଦାନ କରାଯାଇଛି ଏବଂ ଅନ୍ୟ 50ଟି ନୂତନ କ୍ଷେତ୍ର ପାଇଁ ସ୍ୱୀକୃତି ପ୍ରଦାନ ସକାଶେ ଆକଳନ ଜାରି ରହିଛି । ଆଗାମୀ କିଛି ବର୍ଷ ମଧ୍ୟରେ , ଆମେ ଆଶା କରୁଛୁ ଯେ ଭାରତର 70% ଜନତା ଓ ଦେଶର 53% କ୍ଷେତ୍ର ସହରାଞ୍ଚଳ ଗ୍ୟାସ ବିତରଣ ବ୍ୟବସ୍ଥା ପରିସରଭୁକ୍ତ ହୋଇପାରିବ । ଏଲଏନଜିକୁ ପରିବହନ ଇନ୍ଧନ ରୂପେ ବ୍ୟବହାର ସକାଶେ ପ୍ରୋତ୍ସାହନ ପ୍ରଦାନ କରାଯାଉଛି ଯାହାକି ଦୀର୍ଘ ପଥ ଯାତ୍ରାକାରୀ ଟ୍ରକମାନଙ୍କରେ ଏକ୍ସପ୍ରେସ ହାଇୱେରେ , ଶିଳ୍ପ କରିଡ଼ୋରମାନଙ୍କରେ ତଥା ଖଣି କ୍ଷେତ୍ର ଭିତରେ ବ୍ୟବହାର କରାଯିବ । ଖୁବ୍‌ ଶୀଘ୍ର , ଆମେ ଦେଶରେ କେତେକ ଜାତୀୟ ରାଜପଥମାନଙ୍କରେ ଏଲଏନଜି ରିଫୁଏଲିଂର ବ୍ୟବସ୍ଥା କରାଇବାକୁ ଯାଉଛୁ ।


    ବିଶ୍ୱବ୍ୟାପୀ ତୈଳ ଓ ବାଷ୍ପ ବଜାରରେ ସ୍ଥିରତା ରକ୍ଷା ସକାଶେ ଅନ୍ୟ ରାଷ୍ଟ୍ରମାନଙ୍କ ନିରବଚ୍ଛିନ୍ନ ସହଯୋଗ ଓ ସମର୍ଥନ ପାଇଁ ଆହ୍ୱାନ ଜଣାଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ବିଶ୍ୱର ପ୍ରମୁଖ ତୈଳ ଓ ବାଷ୍ପ ଉତ୍ପାଦନକାରୀ ରାଷ୍ଟ୍ରଙ୍କ ସହ ଭାରତର ଦୀର୍ଘ ଦିନରୁ ସୁସମ୍ପର୍କ ରହି ଆସିଛି । ଏହି ସଂପର୍କ ବର୍ତ୍ତମାନ ସୁଦ୍ଧା କେବଳ କ୍ରେତା-ବିକ୍ରେତା ଭାବେ ରହିଥିଲା । ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଆମେ ଆମର ପାରମ୍ପରିକ କ୍ରେତା-ବିକ୍ରେତା ସଂପର୍କକୁ ଗୁରୁତ୍ୱପୂର୍ଣ୍ଣ ଦ୍ୱିପାକ୍ଷିକ ନିବେଶ ସଂପର୍କରେ ପରିବର୍ତ୍ତିତ କରିବାରେ ସକ୍ଷମ ହୋଇପାରିଛୁ ବୋଲି ସେ ମତ ପୋଷଣ କରିଥିଲେ ।


    ଏହି ଅବସରରେ ଏକ ପ୍ରଦର୍ଶନୀକୁ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଉଦଘାଟନ କରିଥିଲେ ।


    *****************

    
    
    (Release ID: 1563816) Visitor Counter : 41