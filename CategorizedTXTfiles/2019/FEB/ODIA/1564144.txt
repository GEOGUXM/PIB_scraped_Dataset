      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପେଟ୍ରୋଟେକ- 2019 ଉଦ୍ଘାଟିତ, ପ୍ରଧାନମନ୍ତ୍ରୀ କହିଲେ ଶକ୍ତି ସାମାଜିକ- ଆର୍ଥିକ ବିକାଶର ବାହକ;
      ଦାୟିତ୍ୱବାନ ମୂଲ୍ୟାୟନ ଏବଂ ସ୍ୱଚ୍ଛ ତଥା ନମନୀୟ ବଜାର ତୈଳ ଓ ଗ୍ୟାସ ବିପଣନ ପାଇଁ ଜରୁରୀ;
      ଶକ୍ତି ନ୍ୟାୟ ଯୁଗର ଅୟମାରମ୍ଭ ପାଇଁ ଭାରତର ଅବଦାନ ଗୁରୁତ୍ୱପୂର୍ଣ୍ଣ;
      ଅଗ୍ରଗତି ପଥେ ନୀଳ- ଶିଖା ବିପ୍ଳବ ଏବଂ
      ଏଲପିଜି ନେଟୱର୍କରେ ଏବେ 90%ରୁ ଅଧିକ ଲୋକ: ପ୍ରଧାନମନ୍ତ୍ରୀ
      Posted On: 11 FEB 2019 7:51PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭାରତର ଫ୍ଲାଗସିପ୍ ହାଇଡ଼୍ରୋକାର୍ବନ ସମ୍ମିଳନୀ ପେଟ୍ରୋଟେକ୍ – 2019କୁ ଆଜି ଆନୁଷ୍ଠାନିକ ଭାବେ ଉଦଘାଟନ କରିଛନ୍ତି । ଉତ୍ତର ପ୍ରଦେଶର ଗ୍ରେଟର ନୋଏଡ଼ାଠାରେ ଏହି ସମ୍ମିଳନୀର ଆୟୋଜନ କରାଯାଇଛି ।


    ସମ୍ମିଳନୀକୁ ଉଦ୍ଘାଟନ କରି ପ୍ରଧାନମନ୍ତ୍ରୀ କହିଲେ ଯେ ସାମାଜିକ ଆର୍ଥିକ ବିକାଶର ପ୍ରମୁଖ ବାହକ ରୂପେ ପରିଚିତ ଶକ୍ତି କ୍ଷେତ୍ରର ବିକାଶ ଉପରେ ଗୁରୁତ୍ୱ ଆରୋପ କରିଥିଲେ । ପ୍ରଧାନମନ୍ତ୍ରୀ କହିଲେ ଯେ “ ଉପଯୁକ୍ତ ମୂଲ୍ୟାୟନ , ସ୍ଥିର ଓ ନିରବଛିନ୍ନ ଶକ୍ତି ଯୋଗାଣ ଯେକୌଣସି ଅର୍ଥବ୍ୟବସ୍ଥାର ଦ୍ରୁତ ବିକାଶ ପାଇଁ ଏକାନ୍ତ ଜରୁରି । ଏହା ମଧ୍ୟ ସମାଜର ଗରିବ ତଥା ଅବହେଳିତ ବର୍ଗଙ୍କୁ ଆର୍ଥିକ ସୁବିଧାସୁଯୋଗ ହାସଲ କରିବା ଦିଗରେ ସହାୟକ ହୋଇଥାଏ । ”


    ପ୍ରଧାନମନ୍ତ୍ରୀ କହିଲେ ଯେ ଶକ୍ତି ବ୍ୟବହାରର କେନ୍ଦ୍ରବିନ୍ଦୁ ଏବେ ପାଶ୍ଚାତ୍ୟ କ୍ଷେତ୍ରରୁ ପ୍ରାଚ୍ୟ କ୍ଷେତ୍ରକୁ ସ୍ଥାନାନ୍ତରୀତ ହୋଇସାରିଛି । ଆମେରିକା ଏବେ ବିଶ୍ୱର ସର୍ବାଧିକ ତୈଳ ଓ ବାଷ୍ପ ଉତ୍ପାଦନକାରୀ ରାଷ୍ଟ ଭାବେ ମୁଣ୍ଡ ଟେକିଛି ଏବଂ ତାହା ସେଲ୍ ବିପ୍ଳବ ପରେ ଘଟିଛି । କିନ୍ତୁ ଅଧୁନା ଅଭିସରଣ ଭଳି ସଂକେତ ପ୍ରକାଶ ପାଇଛି ଏବଂ ତହା ଶସ୍ତାରେ ଉପଲବ୍ଧ ଅକ୍ଷୟ ଶକ୍ତି , ପ୍ରଯୁକ୍ତି ଏବଂ ସେସବୁର ଡ଼ିଜିଟାଲ ପ୍ରୟୋଗ ମଧ୍ୟରେ ଘଟିଛି । ଏବଂ ତାହା ଅନେକ ପୋଷଣୀୟ ବିକାଶ ଲକ୍ଷ୍ୟ ହାସଲ ଦିଗରେ ସଫଳତାକୁ ତ୍ୱରାନ୍ୱିତ କରିପାରିଛି ।


    ପ୍ରଧାନମନ୍ତ୍ରୀ କହିଲେ ଯେ ଏହା ହେଉଛି ବର୍ତ୍ତମାନ ସମୟର ସର୍ବାଧିକ ଆବଶ୍ୟକତା ଯେ “ ... ଆମକୁ ଏକ ଦାୟିତ୍ୱସମ୍ପନ୍ନ ମୂଲ୍ୟ ନିର୍ଦ୍ଧାରଣ କରିବାକୁ ପଡ଼ିବ ଯାହାକି ଉଭୟ ଉତ୍ପାଦକ ଓ ଉପଭୋକ୍ତାଙ୍କ ସ୍ୱାର୍ଥ ମଧ୍ୟରେ ସନ୍ତୁଳନ ରକ୍ଷା କରିବାକୁ ସକ୍ଷମ ହେଉଥିବ । ପୁଣି ଆମକୁ ଉଭୟ ତୈଳ ଓ ବାଷ୍ପ କ୍ଷେତ୍ରରେ ଏକ ସ୍ୱଚ୍ଛ ତଥା ନମନୀୟ ବଜାର ସନ୍ଧାନରେ ଆଗକୁ ଅଗ୍ରସର ହେବାକୁ ପଡ଼ିବ । ତାହା ହେଲେ ଆମେ ମାନବସମାଜର ସର୍ବାଧିକ ଶକ୍ତି ଆବଶ୍ୟକତାକୁ ପୂରଣ କରିବା ଦିଗରେ ହିଁ ସକ୍ଷମ ହୋଇପାରିବା । ”


    ବିଶ୍ୱ ସମୁଦାୟକୁ ଚେତାବନୀ ଦେଇ ପ୍ରଧାନମନ୍ତ୍ରୀ କହିଲେ ଯେ ଜଳବାୟୁ ପରିବର୍ତ୍ତନ ସକାଶେ ସେମାନେ ପରସ୍ପର ସହ ହାତ ମିଳାଇ ଏ ଦିଗରେ କାର୍ଯ୍ୟ କରିବା ଏକାନ୍ତ ଜରୁରି । ପ୍ୟାରିସ ଠାରେ ଅନୁଷ୍ଠିତ ସମ୍ମିଳନୀ ଅବସରରେ ଆମେ ଯେଉଁ ସିଓପି- 21 ପ୍ରତିବଦ୍ଧତା ପ୍ରକଟ କରିଛୁ , ବିଶ୍ୱ ସମୁଦାୟଙ୍କ ସହଯୋଗ ଦ୍ୱାରା ହିଁ ତାହା ସମ୍ଭବପର ହୋଇପାରିବ । ଏହି ପରିପ୍ରେକ୍ଷୀରେ , ସେ ଭାରତ ନିଜ ତରଫରୁ ଘୋଷଣା କରିଥିବା ପ୍ରତିବଦ୍ଧତାକୁ ପୂରଣ କରିବା ଦିଗରେ ପ୍ରୟାସରତ ବୋଲି ପ୍ରଧାନମନ୍ତ୍ରୀ ସୂଚାଇଥିଲେ ।


    ମହାମହିମ ଡ଼କ୍ଟର ସୁଲତାନ ଅଲ ଜବାରଙ୍କୁ ଶକ୍ତି କ୍ଷେତ୍ର ପ୍ରତି ତାଙ୍କର ଅବଦାନ ଏବଂ ଭବିଷ୍ୟତର ପରିକଳ୍ପନା ପାଇଁ ପ୍ରଧାନମନ୍ତ୍ରୀ ଅଭିନନ୍ଦନ ଜଣାଇଥିଲେ । ସେ କହିଲେ ଯେ ଚତୁର୍ଥ ପିଢିର ଶିଳ୍ପ ବିପ୍ଲବ ବିଧି ଶିଳ୍ପ କାର୍ଯ୍ୟକାରୀତାକୁ ସଂପୂର୍ଣ୍ଣ ରୂପେ ବଦଳାଇଦେବ । ଏଥିପାଇଁ ନୂତନ ପ୍ରଯୁକ୍ତି ଏବଂ ପଦ୍ଧତିର ଆବଶ୍ୟକତା ରହିଛି ବୋଲି ସେ ସୂଚାଇଥିଲେ । ଆମର କମ୍ପାନୀମାନଙ୍କୁ ସର୍ବାଧୁନିକ ପ୍ରଯୁକ୍ତିକୁ ଆପଣାଇବାକୁ ପଡ଼ିବ ଯଦ୍ୱାରା ସେମାନଙ୍କର କାର୍ଯ୍ୟଦକ୍ଷତା , ନିରାପତ୍ତା ବୃଦ୍ଧି ପାଇବା ସଙ୍ଗେ ସଙ୍ଗେ ଏଥିପାଇଁ ହେଉଥିବା ବ୍ୟୟ ହ୍ରାସ ପାଇବ ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ଜନସାଧାରଣଙ୍କୁ ସବୁପ୍ରକାର ସ୍ୱଚ୍ଛ , ସୁଲଭ , ପୋଷଣୀୟ ତଥା ସମାନତା ଭିତ୍ତିକ ଶକ୍ତି ଯୋଗାଣ ଉପଲବ୍ଧ ହେବାର ଆବଶ୍ୟକତା ଉପରେ ଗୁରୁତ୍ୱ ଆରୋପ କରି ପ୍ରଧାନମନ୍ତ୍ରୀ କହିଲେ ଦୁଃଖର କଥା ଯେ “ ଆମେ ଏବେ ଅଧିକ ଶକ୍ତି ଉପଲବ୍ଧତା ଯୁଗରେ ପାଦ ଥାପିବାକୁ ଯାଉଥିବା ବେଳେ ବିଶ୍ୱରେ ଏବେସୁଦ୍ଧା ପ୍ରାୟ 100 କୋଟିରୁ ଅଧିକ ଲୋକଙ୍କ ନିକଟରେ ବିଜୁଳିଶକ୍ତି ପହଞ୍ଚିବାକୁ ବାକି ରହିଛି । ସେମାନଙ୍କ ଠାରୁ ଅଧିକ ସଂଖ୍ୟକ ଲୋକଙ୍କ ନିକଟରେ ସ୍ୱଚ୍ଛ ରନ୍ଧନ ଜାଳେଣି ଉପଲବ୍ଧ ନାହିଁ । ” ଶକ୍ତି ଉପଲବ୍ଧତା କ୍ଷେତ୍ରରେ ଭାରତ ଏବେ ଅଗ୍ରଣୀ ଭୂମିକା ଗ୍ରହଣ କରିଛି ବୋଲି ପ୍ରଧାନମନ୍ତ୍ରୀ ସୂଚାଇଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ବର୍ତ୍ତମାନ ଭାରତ ବିଶ୍ୱର ଦ୍ରୁତତମ ପ୍ରଗତିଶୀଳ ଅର୍ଥବ୍ୟବସ୍ଥାରେ ପରିଣତ ହୋଇପାରିଛି ଏବଂ 2030 ମସିହା ସୁଦ୍ଧା ଏହା ବିଶ୍ୱର ଦ୍ୱିତୀୟ ବୃହତ ଅର୍ଥବ୍ୟବସ୍ଥାର ମାନ୍ୟତା ହାସଲ କରିପାରେ । ସେତେବେଳକୁ ଭାରତ ବିଶ୍ୱର ତୃତୀୟ ବୃହତ୍ତମ ଶକ୍ତି ଉପଭୋକ୍ତା ରାଷ୍ଟ୍ରଭାବେ ମଧ୍ୟ ମୁଣ୍ଡ ଟେକିବାକୁ ଯାଉଛି । 2040 ମସିହା ବେଳକୁ ଭାରତର ଶକ୍ତି ଚାହିଦା ଦ୍ୱିଗୁଣିତ ହେବ ଏବଂ ଭାରତ ଶକ୍ତି ଉତ୍ପାଦନକାରୀ କମ୍ପାନୀମାନଙ୍କ ପାଇଁ ସବୁଠାରୁ ଆକର୍ଷଣର କେନ୍ଦ୍ରବିନ୍ଦୁ ପାଲଟିବ ବୋଲି ସେ କହିଛନ୍ତି ।


    2016 ମସିହାରେ ଆୟୋଜିତ ଗତ ପେଟ୍ରୋଟେକ୍ ସମ୍ମିଳନୀକୁ ସ୍ମରଣ କରି ପ୍ରଧାନମନ୍ତ୍ରୀ କହିଲେ ଯେ ସେତେବେଳେ ସେ ସୂଚାଇଥିଲେ ଯେ ଭାରତର ଶକ୍ତି ଭବିଷ୍ୟତ ଚାରିଟି ଖୁଣ୍ଟ ଉପରେ ଆଧାରିତ । ସେଗୁଡ଼ିକ ହେଲା- ଶକ୍ତି ଉପଲବ୍ଧତା , ଶକ୍ତି ସକ୍ରିୟତା , ଶକ୍ତି ପୋଷଣୀୟତା ଏବଂ ଶକ୍ତି ନିରାପତ୍ତା । ଶକ୍ତି ନ୍ୟାୟ ମଧ୍ୟ ଏ ଦିଗରେ ଏକ ପ୍ରମୁଖ ସାଧନ ବୋଲି ଦର୍ଶାଇ ପ୍ରଧାନମନ୍ତ୍ରୀ କହିଲେ ଯେ ଏହା ଭାରତ ପାଇଁ ସର୍ବାଧିକ ମାନ୍ୟତା ରଖେ । ସେ କହିଲେଯେ “ ଶେଷ ବେଳକୁ ଆମେ ଏଭଳି ଅନେକ ନୀତିର ବିକାଶ ଘଟାଇଛୁ ଏବଂ ସେଗୁଡ଼ିକୁ ପ୍ରବର୍ତ୍ତନ କରିଛୁ । ଏଭଳି ପ୍ରୟାସର ସୁଫଳ ଏବେ ଜଳଜଳ ହୋଇ ଦୃଶ୍ୟମାନ ହେଉଛି । ବିଜୁଳିଶକ୍ତି ଏବେ ଆମର ଦୁର୍ଗମ ଗ୍ରାମାଞ୍ଚଳରେ ପହଞ୍ଚି ସାରିଛି ” ବୋଲି ପ୍ରଧାନମନ୍ତ୍ରୀ ଦୃଢ଼ୋକ୍ତି ବ୍ୟକ୍ତ କରିଥିଲେ । ଶକ୍ତି ନ୍ୟାୟ ସେତିକି ବେଳେ ଉପଲବ୍ଧ କରାଯାଇପାରିବ ଯେତେବେଳେ ଲୋକମାନେ ସେମାନଙ୍କର ସାମୂହିକ ଶକ୍ତିକୁ ହୃଦୟଙ୍ଗମ କରିପାରିବେ ବୋଲି ପ୍ରଧାନମନ୍ତ୍ରୀ ମତ ପୋଷଣ କରିଛନ୍ତି ।


    “ ବ୍ଲୁ ଫ୍ଲେମ୍ ” (ନୀଳ ଶିଖା) ବିପ୍ଳବ ଏବେ କାର୍ଯ୍ୟକାରୀ ହେବାକୁ ଯାଉଛି ବୋଲି ଘୋଷଣା କରି ପ୍ରଧାନମନ୍ତ୍ରୀ କହିଲେ ଯେ “ ଦେଶରେ ଏବେ 90%ରୁ ଅଧିକ ଲୋକଙ୍କ ନିକଟରେ ଏଲପିଜି ସଂଯୋଗ ପହଞ୍ଚିପାରିଛି ଯାହାକି ପାଞ୍ଚବର୍ଷ ତଳେ ମାତ୍ର 55% ଥିଲା । ପ୍ରଧାନମନ୍ତ୍ରୀ କହିଲେ ଯେ ଗତ ପାଞ୍ଚ ବର୍ଷ ମଧ୍ୟରେ ଭାରତର ତୈଳ ଓ ବାଷ୍ପ ସେକ୍ଟର ଅନେକ ଗୁରୁତ୍ୱପୂର୍ଣ୍ଣ ସଂସ୍କାର ଦେଖିଛି । ” ଅଧୁନା ଭାରତ ବିଶ୍ୱର ଚତୁର୍ଥ ତୈଳ ବିଶୋଧନକାରୀ ରାଷ୍ଟ୍ର ଭାବେ କ୍ଷମତା ହାସଲ କରିଛି । ଏହା ଆଗାମୀ ଦିନରେ ଆହୁରି ବୃଦ୍ଧି ପାଇବ ଏବଂ 2030 ମସିହା ବେଳକୁ ଏହାର କ୍ଷମତା 200 ନିୟୁତ ମେଟ୍ରିକ ଟନ୍ ଛୁଇଁଥିବ ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଭାରତ ବାଷ୍ୱଭିତ୍ତିକ ଅର୍ଥବ୍ୟବସ୍ଥା ଦିଗରେ ବେଶ ଦ୍ରୁତ ଗତିରେ ଅଗ୍ରଗତି କରିଚାଲିଛି । 16 ,000 କିଲୋମିଟରରୁ ଅଧିକ ଗ୍ୟାସ ପାଇପ ଲାଇନ୍ ଏବେ ସୁଦ୍ଧା ଦେଶରେ ବିଛାଯାଇସାରିଛି ଏବଂ ଅତିରିକ୍ତ 11 ,000 କିଲୋମିଟର ଦୈର୍ଘ୍ୟ ପାଇପ ଲାଇନ୍ ବିଛା ନିର୍ମାଣାଧୀନ ରହିଛି । ସହରାଞ୍ଚଳ ବାଷ୍ୱ ବିତରଣର ଦଶମ ରାଉଣ୍ଡ୍ ସୁଦ୍ଧା ପ୍ରାୟ 400ରୁ ଅଧିକ ଜିଲ୍ଲାକୁ ସାମିଲ କରାଯାଇଛି ଏବଂ ଏବେ ଦେଶର 70%ରୁ ଉର୍ଦ୍ଧ୍ଵ ସହରାଞ୍ଚଳରେ ସିଟି ଗ୍ୟାସ ବିତରଣ ସେବା ପହଞ୍ଚିପାରିଛି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ଚଳିତ ପର୍ଯ୍ୟାୟ ପେଟ୍ରୋଟେକ୍ 2019ରେ ତୈଳ ଓ ବାଷ୍ପ ସେକ୍ଟରର ପ୍ରମୁଖ ଉଦ୍ୟୋଗୀମାନେ ଯୋଗ ଦେଇଛନ୍ତି । ଗତ ପଚିଶ ବର୍ଷ ମଧ୍ୟରେ ପେଟ୍ରୋଟେକ୍ ଶକ୍ତି କ୍ଷେତ୍ରରେ ଦେଖା ଦେଇଥିବା ବିଭିନ୍ନ ସମସ୍ୟାର ଆଲୋଚନା ଏବଂ ସେସବୁର ସମାଧାନ ପାଇଁ ଏହା ଏକ ପ୍ଲାଟଫର୍ମ ଭାବେ କାର୍ଯ୍ୟ କରିଆସିଛି । ଏହା ବ୍ୟତୀତ ଭବିଷ୍ୟତରେ ଶକ୍ତି କ୍ଷେତ୍ର ସାମ୍ନା କରିବାକୁ ଥିବା ବିଭିନ୍ନ ଚାଲେଞ୍ଜ , ବିଶ୍ୱରେ ଦେଖାଦେଉଥିବା ପରିବର୍ତ୍ତନ , ନୀତି ଓ ନୂତନ ପ୍ରଯୁକ୍ତି ଯାହାକି ଶକ୍ତି ବଜାରରେ ସ୍ଥିରତା ଏବଂ ଭବିଷ୍ୟତର ନିବେଶକୁ ପ୍ରଭାବିତ କରିବାର ସମ୍ଭାବନା ରହିଛି ସେହିସବୁ ପ୍ରସଙ୍ଗ ଉପରେ ମଧ୍ୟ ଏଥିରେ ଆଲୋଚନା କରାଯାଇ ଆସୁଛି ।


    ***************

    
    
    (Release ID: 1564144) Visitor Counter : 21