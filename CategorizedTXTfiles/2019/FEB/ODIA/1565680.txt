      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସାଉଦି ଆରବ ଯୁବରାଜଙ୍କ ଭାରତ ଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି
      Posted On: 20 FEB 2019 9:33PM by PIB Bhubaneshwar


    ମହାମହିମ


    ଯୁବରାଜ ମହମ୍ମଦ ବିନ ସଲମାନ ବିନ ଅବଦୁଲ-ଅଜୀଜ ଅଲ ସୌଦ ,


    ସଦେକୀ ,


    ମରହବା ବିକୁମ ଫିଲ ହିନ୍ଦ ।


    ବନ୍ଧୁଗଣ ,


    ଭାରତକୁ ତାଙ୍କର ପ୍ରଥମ ରାଜକୀୟ ଗସ୍ତ ଅବସରରେ ରୟାଲ ହାଇନେସ ଏବଂ ତାଙ୍କ ସହ ଆସିଥିବା ପ୍ରତିନିଧିଦଳକୁ ସ୍ୱାଗତ କରି ମୁଁ ଅତି ଆନନ୍ଦିତ ଅନୁଭବ କରୁଛି । ଭାରତ ଏବଂ ସାଉଦି ଆରବର ଆର୍ଥିକ , ସାମାଜିକ ଏବଂ ସାଂସ୍କୃତିକ ସମ୍ପର୍କ ଶହ ଶହ ବର୍ଷ ପୁରୁଣା । ଆହୁରି ଏହା ସବୁବେଳେ ସୌହାର୍ଦ୍ଦ୍ୟପୂର୍ଣ୍ଣ ଏବଂ ବନ୍ଧୁତ୍ୱପୂର୍ଣ୍ଣ ରହିଛି । ଆମର ଲୋକମାନଙ୍କ ମଧ୍ୟରେ ଘନିଷ୍ଠ ସମ୍ପର୍କ ଆମ ଦେଶ ପାଇଁ ଏକ ଜୀବନ୍ତ ସେତୁ ଅର୍ଥାତ ଲିଭିଂ ବ୍ରିଜ ଭାବେ ରହିଛି । ମହାମହିମ ରାଜାଙ୍କର , ଏବଂ ରୟାଲ ହାଇନେସ ଆପଣଙ୍କର , ବ୍ୟକ୍ତିଗତ ଆଗ୍ରହ ଏବଂ ମାର୍ଗଦର୍ଶନ ଦ୍ୱାରା ଆମ ଦ୍ୱିପାକ୍ଷିକ ସମ୍ପର୍କରେ ଆହୁରି ପ୍ରଗାଢ଼ତା , ମଧୁରତା ଏବଂ ଶକ୍ତି ଆସିଛି । ଆଜି ଏକବିଂଶ ଶତାବ୍ଦୀରେ , ସାଉଦି ଆରବ , ଭାରତର ସବୁଠୁ ମୂଲ୍ୟବାନ ରଣନୈତିକ ସହଭାଗୀ ମଧ୍ୟରୁ ଅନ୍ୟତମ । ଏହା ଆମର ଘନିଷ୍ଠ ପଡ଼ୋଶୀ , ଏକ ନିବିଡ ବନ୍ଧୁ ଏବଂ ଭାରତର ଶକ୍ତି ସୁରକ୍ଷାର ଗୁରୁତ୍ୱପୂର୍ଣ୍ଣ ସ୍ରୋତ ମଧ୍ୟ । 2016ରେ ସାଉଦି ଆରବକୁ ମୋର ଗସ୍ତ ଅବସରରେ , ଆମେ ନିଜ ସମ୍ପର୍କକୁ ବିଶେଷ କରି , ଶକ୍ତି ଏବଂ ସୁରକ୍ଷା କ୍ଷେତ୍ରରେ ଅନେକ ନୂଆ ଦିଗ ପ୍ରଦାନ କରିଥିଲୁ । ଆପଣଙ୍କ ସହ ଆର୍ଜେଣ୍ଟିନାରେ 2 ମାସ ପୂର୍ବରୁ ହୋଇଥିବା ସାକ୍ଷାତର ଫଳସ୍ୱରୂପ ସୁରକ୍ଷା , ବ୍ୟବସାୟ ଏବଂ ନିବେଶ କ୍ଷେତ୍ରରେ ଆମର ରଣନୈତିକ ଭାଗୀଦାରୀ ଏକ ନୂଆ ବିସ୍ତାରକୁ ଗ୍ରହଣ କରିଛି । ମୁଁ ଆନନ୍ଦିତ ଯେ ଆପଣଙ୍କ ପରାମର୍ଶର ରୂପରେଖ ଅନୁଯାୟୀ , ଆମେ ଦ୍ୱିବାର୍ଷିକ ଶିଖର ସମ୍ମିଳନୀ ଏବଂ ଷ୍ଟାଟେର୍ଜିକ ପାର୍ଟନରସିପ କାଉନସିଲର ପ୍ରତିଷ୍ଠା ଲାଗି ସହମତ ହୋଇଛୁ । ଏହାଦ୍ୱାରା ଆମର ସମ୍ପର୍କକୁ ଦୃଢ଼ତା , ଗତି ଏବଂ ପ୍ରଗତିର ଲାଭ ମିଳିପାରିବ ।


    ବନ୍ଧୁଗଣ ,


    ଆଜି ଆମେ ଦ୍ୱିପାକ୍ଷିକ ସମ୍ପର୍କର ସମସ୍ତ ବିଷୟ ଉପରେ ବ୍ୟାପକ ଏବଂ ଫଳପ୍ରଦ ଆଲୋଚନା କରିଛୁ । ଆମେ ଆମର ଆର୍ଥିକ ସହଯୋଗକୁ ନୂତନ ଉଚ୍ଚତାକୁ ନେଇଯିବା ଲାଗି ନିଷ୍ପତ୍ତି ନେଇଛୁ । ଆମର ଅର୍ଥବ୍ୟବସ୍ଥାରେ ସାଉଦୀ ଆରବରୁ ସଂସ୍ଥାଗତ ନିବେଶକୁ ସୁବିଧା କରିବା ଲାଗି ଆମେ ଏକ ଢାଂଚା ପ୍ରତିଷ୍ଠା କରିବା ଲାଗି ସହମତ ହୋଇଛୁ । ମୁଁ ଭାରତର ଭିତ୍ତିଭୂମିରେ ସାଉଦି ଆରବର ନିବେଶକୁ ସ୍ୱାଗତ କରୁଛି ।


    ମହାମହିମ ରୟାଲ ହାଇନେସ୍ ,


    ଆପଣଙ୍କ ‘ ଭିଜନ 2030 ’ ଏବଂ ଆପଣଙ୍କ ନେତୃତ୍ୱରେ ହେଉଥିବା ଆର୍ଥିକ ସୁଧାର , ଭାରତର ପ୍ରମୁଖ କାର୍ଯ୍ୟକ୍ରମ ଯଥା ‘ ମେକ ଇନ ଇଣ୍ଡିଆ ’, ‘ ଷ୍ଟାର୍ଟ ଅପ ଇଣ୍ଡିଆ ’ ର ପରିପୂରକ । ଆମର ଇନ୍ଧନ ସମ୍ପର୍କକୁ ରଣନୈତିକ ଭାଗୀଦାରୀରେ ପରିବର୍ତ୍ତନ କରିବାର ସମୟ ଆସିଛି । ବିଶ୍ୱର ସବୁଠୁ ବଡ଼ ବିଶୋଧନାଗାର ଏବଂ ରଣନୈତିକ ପେଟ୍ରୋଲିୟମ ଭଣ୍ଡାରରେ ସାଉଦି ଆରବର ଭାଗୀଦାରୀ , ଆମର ଇନ୍ଧନ ସମ୍ପର୍କକୁ କ୍ରେତା-ବିକ୍ରୋତ ସମ୍ପର୍କଠାରୁ ଅନେକ ଆଗକୁ ନେଇଯାଇଥାଏ । ଆମେ ଅକ୍ଷୟ ଶକ୍ତି କ୍ଷେତ୍ରରେ ଆମର ସହଯୋଗକୁ ସୁଦୃଢ଼ କରିବା ଲାଗି ସହମତ ହୋଇଛୁ । ଆମେ ଅନ୍ତର୍ଜାତୀୟ ସୌର ମେଂଟରେ ସାଉଦି ଆରବକୁ ସ୍ୱାଗତ କରୁଛୁ । ପରମାଣୁ ଶକ୍ତିର ଶାନ୍ତିପୂର୍ଣ୍ଣ ଉପଯୋଗ ବିଶେଷ କରି ୱାଟର ଡିସେଲିନେସନ ଏବଂ ସ୍ୱାସ୍ଥ୍ୟ ଲାଗି , ଆମର ସହଯୋଗର ଆଉ ଏକ ଦିଗ ହେବ । ବିଶେଷ କରି ଆମର ରଣନୈତିକ ବାତାବରଣ ସନ୍ଦର୍ଭରେ , ଆମେ ଆପୋସ ପ୍ରତିରକ୍ଷା ସହଯୋଗକୁ ମଜଭୁତ କରିବା ଏବଂ ଏହାର ବିସ୍ତାର କରିବା ଉପରେ ମଧ୍ୟ ସଫଳତା ପୂର୍ବକ ଆଲୋଚନା କଲୁ । ଗତ ବର୍ଷ ଭାରତ ସାଉଦି ଆରବରେ ପ୍ରତିଷ୍ଠିତ ଜନାଦ୍ରିୟାହ ସମାରୋହରେ ‘ ସମ୍ମାନିତ ଅତିଥି ’ ଥିଲା । ଆଜି ଆମେ ଆମର ସାଂସ୍କୃତିକ ସମ୍ପର୍କକୁ ଆହୁରି ଦୃଢ଼ କରିବା ଲାଗି ଲକ୍ଷ୍ୟ ରଖିଛୁ । ବ୍ୟବସାୟ ଏବଂ ପର୍ଯ୍ୟଟନକୁ ବୃଦ୍ଧି କରିବା ଲାଗି ସାଉଦି ଆରବର ନାଗରିକମାନଙ୍କ ପାଇଁ ଇ-ଭିସାର ସମ୍ପ୍ରସାରଣ କରାଯାଉଛି । ଭାରତୀୟମାନଙ୍କ ପାଇଁ ହଜ କୋଟାରେ ବୃଦ୍ଧି ପାଇଁ ଆମେ ମହାମହିମ ରାଜା ଏବଂ ରୟାଲ ହାଇନେସ ରାଜକୁମାରଙ୍କ ନିକଟରେ କୃତଜ୍ଞ । 2.7 ମିଲିୟନ ଭାରତୀୟ ନାଗରିକ ସାଉଦୀ ଆରବରେ ଶାନ୍ତିପୂର୍ଣ୍ଣ ଏବଂ ଉପଯୋଗୀ ଉପସ୍ଥିତି ଆମ ଭିତରେ ଏକ ଗୁରୁତ୍ୱପୂର୍ଣ୍ଣ ଦିଗ । ରୟାଲ ହାଇନେସ ସାଉଦି ଆରବର ବିକାଶରେ ସେମାନଙ୍କର ସକାରାତ୍ମକ ଯୋଗଦାନକୁ ପ୍ରଶଂସା କରିଛନ୍ତି । ଆପଣ ସବୁବେଳେ ସେମାନଙ୍କ କଲ୍ୟାଣ ପ୍ରତି ଧ୍ୟାନ ଦେଇଛନ୍ତି । ସେଥିପାଇଁ ସେମାନଙ୍କ କୃତଜ୍ଞତା ଏବଂ ଶୁଭକାମନା ଆପଣଙ୍କ ସହିତ ରହିଛି ।


    ବନ୍ଧୁଗଣ ,


    ଗତ ସପ୍ତାହରେ ପୁଲୱାମାରେ ହୋଇଥିବା ବର୍ବର ଆତଙ୍କବାଦୀ ଆକ୍ରମଣ , ଏହି ମାନବତା ବିରୋଧୀ ବିପଦରୁ ବିଶ୍ୱରେ ଛାଇ ରହିଥିବା ଆତଙ୍କର ଏକ କ୍ରୁର ଛାପ । ଏହି ବିପଦ ସହିତ ପ୍ରଭାବଶାଳୀ ଢଙ୍ଗରେ ମୁକାବିଲା କରିବା ଲାଗି ଆମେ ଏଥିପ୍ରତି ମଧ୍ୟ ସହମତ ହେଲୁ ଯେ ଆତଙ୍କବାଦକୁ କୌଣସି ପ୍ରକାରରେ ସମର୍ଥନ ଦେଉଥିବା ଦେଶ ଉପରେ ସମସ୍ତପ୍ରକାର ସମ୍ଭବ ଚାପ ପ୍ରୟୋଗ କରିବାର ଆବଶ୍ୟକତା ରହିଛି । ଆତଙ୍କବାଦର ମୂଳଦୁଆକୁ ନଷ୍ଟ କରିବା ଏବଂ ଏହାକୁ ସମର୍ଥନ ଶେଷ କରିବା ଏବଂ ଆତଙ୍କବାଦୀ ଓ ସେମାନଙ୍କ ସମର୍ଥକମାନଙ୍କୁ ଦଣ୍ଡ ଦେବା ଅତ୍ୟନ୍ତ ଜରୁରୀ । ଏଥିସହିତ ଅତିବାଦ ବିରୋଧରେ ସହଯୋଗ ଏବଂ ଏଥିପାଇଁ ଦୃଢ଼ କାର୍ଯ୍ୟ ଯୋଜନାର ମଧ୍ୟ ଆବଶ୍ୟକତା ରହିଛି , ଯଦ୍ୱାରା ହିଂସା ଏବଂ ଆତଙ୍କର ଶକ୍ତି ଆମ ଯୁବକମାନଙ୍କୁ ବାଟବଣା କରିବ ନାହିଁ । ମୁଁ ଆନନ୍ଦିତ ଯେ ସାଉଦି ଆରବ ଏବଂ ଭାରତ ଏ ବିଷୟରେ ଆପୋସ ବିଚାର ପୋଷଣ କରୁଛନ୍ତି ।


    ବନ୍ଧୁଗଣ ,


    ପଶ୍ଚିମ ଏସିଆ ଏବଂ ମଧ୍ୟପ୍ରାଚ୍ୟରେ ଶାନ୍ତି ଓ ସ୍ଥିରତା ସୁନିଶ୍ଚିତ କରିବା ଆମ ଉଭୟ ଦେଶର ଆପୋସ ସ୍ୱାର୍ଥ ସହ ଜଡ଼ିତ । ଆଜି ଆମର ଆଲୋଚନାରେ ଏହି କ୍ଷେତ୍ରରେ ଆମ କାର୍ଯ୍ୟରେ ତାଳମେଳ ଆଣିବା ଏବଂ ଆମର ଭାଗୀଦାରୀକୁ ଦ୍ରୁତ ଗତିରେ ଆଗକୁ ବଢ଼ାଇବା ଉପରେ ସହମତି ହୋଇଛି । ଆମେ ଏ କଥା ପ୍ରତି ମଧ୍ୟ ସହମତ ହୋଇଛୁ ଯେ ଆତଙ୍କବାଦର ମୁକାବିଲା , ସାମୁଦ୍ରିକ ସୁରକ୍ଷା ଏବଂ ସାଇବର ସୁରକ୍ଷା ଭଳି କ୍ଷେତ୍ରରେ ଆହୁରି ଦୃଢ଼ ଦ୍ୱିପାକ୍ଷିକ ସହଯୋଗ ଉଭୟ ଦେଶ ପାଇଁ ଲାଭପ୍ରଦ ହେବ ।


    ମହାମହିମ ରୟାଲ ହାଇନେସ ,


    ଆପଣଙ୍କ ଗସ୍ତ ଆମ ସମ୍ପର୍କର ଦ୍ରୁତ ବିକାଶକୁ ଏକ ନୂତନ ଦିଗ ପ୍ରଦାନ କରିଛି । ମୁଁ ପୁଣିଥରେ ଆମର ନିମନ୍ତ୍ରଣକୁ ସ୍ୱୀକାର କରିବା ଲାଗି ରୟାଲ ହାଇନେସଙ୍କୁ ଧନ୍ୟବାଦ ଜ୍ଞାପନ କରୁଛି । ମୁଁ ତାଙ୍କର ଏବଂ ପ୍ରତିନିଧିମଣ୍ଡଳୀର ସମସ୍ତ ସଦସ୍ୟମାନଙ୍କୁ ଭାରତରେ ସୁଖଦ ପ୍ରବାସ ପାଇଁ କାମନା ମଧ୍ୟ କରୁଛି ।


    ବହୁତ ବହୁତ ଧନ୍ୟବାଦ!


    **********

    
    
    (Release ID: 1565680) Visitor Counter : 18