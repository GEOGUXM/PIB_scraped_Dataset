      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଶ୍ରୀନଗରରେ ଏକ ଉଚ୍ଚସ୍ତରୀୟ ବୈଠକରେ କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀଙ୍କ ଜାମ୍ମୁ ଓ କାଶ୍ମୀର ସୁରକ୍ଷାସ୍ଥିତି ସମୀକ୍ଷା;
      ସେନା ଗତିବିଧି ବେଳେ ଡ୍ରିଲ ବଢ଼ାଇବା ପାଇଁ ସୁରକ୍ଷା ବଳଗୁଡ଼ିକୁ ଶ୍ରୀ ରାଜନାଥ ସିଂହଙ୍କ ନିର୍ଦ୍ଦେଶ

      Posted On: 15 FEB 2019 6:49PM by PIB Bhubaneshwar

    ସିଆରପିଏଫ ଦଳ ଉପରେ ହୋଇଥିବା ଘୃଣ୍ୟ ଆତଙ୍କବାଦୀ ଆକ୍ରମଣ ପରିପ୍ରେକ୍ଷୀରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ଶ୍ରୀନଗର ଗସ୍ତ କରି ଜାମ୍ମୁ ଓ କାଶ୍ମୀରର ବାସ୍ତବିକସ୍ଥିତି ସମୀକ୍ଷା କରିଛନ୍ତି । ଏହି ଆକ୍ରମଣରେ ବହୁ ଯବାନ ମୃତାହତ ହୋଇଛନ୍ତି ।


    ସିଆରପିଏଫର ଶ୍ରୀନଗରରେ ଥିବା ଆଞ୍ଚଳିକ ତାଲିମ କେନ୍ଦ୍ରରେ ସେ ସହିଦଙ୍କ କଫିନରେ ପୁଷ୍ପମାଲ୍ୟ ଅର୍ପଣ କରିଥିଲେ । ଶ୍ରୀ ରାଜନାଥ ସିଂହଙ୍କ ସହିତ ଜାମ୍ମୁ ଓ କାଶ୍ମୀର ରାଜ୍ୟପାଳ ଶ୍ରୀ ସତ୍ୟପାଲ ମଲିକ , କେନ୍ଦ୍ର ସ୍ୱରାଷ୍ଟ୍ର ସଚିବ ଶ୍ରୀ ରାଜୀବ ଗଉବା , ଡିଜି ସିଆରପିଏଫ ଶ୍ରୀ ରାଜୀବ ରାୟ ଭଟ୍ଟନାଗର , ସିଆରପିଏଫ ଏବଂ ଜାମ୍ମୁ-କାଶ୍ମୀର ପୁଲିସର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ବୀର ସୈନିକମାନଙ୍କ ସର୍ବୋଚ୍ଚ ବଳିଦାନ ପାଇଁ ଦୁଇ ମିନିଟ ନୀରବ ପ୍ରାର୍ଥନା ପରେ ଶ୍ରୀ ରାଜନାଥ ସିଂହ ପ୍ରତୀକାତ୍ମକ ଭାବେ ଏକ କଫିନକୁ କାନ୍ଧ ଦେଇଥିଲେ । ପରେ ମରଶରୀରଗୁଡ଼ିକୁ ସେମାନଙ୍କ ପରିବାରକୁ ହସ୍ତାନ୍ତର ପାଇଁ ନିଆ ଯାଇଥିଲା ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ସେନା ବେସ ହସ୍ପିଟାଲ ପରିଦର୍ଶନ କରି ଆହତ ପାଞ୍ଚ ଜଣ ଯବାନଙ୍କ ସ୍ୱାସ୍ଥ୍ୟାବସ୍ଥା ସଂପର୍କରେ ବୁଝିଥିଲେ ଓ ସେମାନେ ଶୀଘ୍ର ଆରୋଗ୍ୟ ଲାଭ କରୁଥିବାରୁ ସନ୍ତୋଷ ପ୍ରକାଶ କରିଥିଲେ ।


    ପରେ ରାଜ୍ୟପାଳ , ବରିଷ୍ଠ ସେନା ଓ ପୁଲିସ ଅଫିସରଙ୍କ ଉପସ୍ଥିତିରେ ଏକ ଉଚ୍ଚସ୍ତରୀୟ ବୈଠକରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜ୍ୟର ସୁରକ୍ଷାସ୍ଥିତି ସମୀକ୍ଷା କରିଥିଲେ । ବରିଷ୍ଠ ସିଆରପିଏଫ ଅଧିକାରୀମାନେ ଆତଙ୍କବାଦୀ ଆକ୍ରମଣର ସବିଶେଷ ବିବରଣୀ ପ୍ରଦାନ କରିଥିଲେ ।ଏପରି ଘୃଣ୍ୟ ଆକ୍ରମଣ ପାଇଁ ଦାୟୀ ଅପରାଧୀଙ୍କୁ ଦଣ୍ଡିତ କରାଯିବ ବୋଲି ବରିଷ୍ଠ ପୁଲିସ ଅଧିକାରୀମାନେ ପ୍ରତିଶ୍ରୁତି ଦେଇଥିଲେ । ଶ୍ରୀ ରାଜନାଥ ସିଂହ ସେମାନଙ୍କୁ ଆଇଇଡି ସନ୍ଧାନ ଦକ୍ଷତା ବୃଦ୍ଧି କରିବା ସହ ସେନାଗତି ବିଧି ବେଳେ ବେସାମରିକ ଗାଡ଼ି ଚଳାଚଳ ନିୟନ୍ତ୍ରିତ କରିବାକୁ ନିର୍ଦ୍ଦେଶ ଦେଇଥିଲେ ।


    ନୂଆଦିଲ୍ଲୀ ଫେରିବା ପୂର୍ବରୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଏକ ସାମ୍ବାଦିକ ସମ୍ମିଳନୀରେ କହିଥିଲେ ଯେ , ବୀର ସୈନିକମାନଙ୍କ ସର୍ବୋଚ୍ଚ ବଳୀଦାନ ପାଇଁ ସେମାନଙ୍କୁ ସାରା ଦେଶ ସମ୍ମାନ ଜଣାଉଛି । ସହିଦଙ୍କ ପରିବାର ବର୍ଗଙ୍କୁ ଯଥା ସମ୍ଭବ ସହାୟତା ଯୋଗାଇବାକୁ ରାଜ୍ୟ ସରକାରମାନଙ୍କୁ କୁହାଯାଇଛି । ଆତଙ୍କବାଦ ବିରୋଧରେ ଚାଲିଥିବା ନିର୍ଣ୍ଣାୟକ ଲଢ଼େଇରେ ସାରା ଦେଶ ଏକାଠି ହୋଇଛି ଓ ଆମେ ଏଥିରେ ନିଶ୍ଚିତ ବିଜୟୀ ହେବୁ ବୋଲି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ । ସାରା ବିଶ୍ୱ ଏବେ ଭାରତ ସହିତ ଠିଆ ହୋଇଛି ଓ ସେନାର ମନୋବଳ ମଜବୁତ ରହିଛି ।


    କିଛି ପଥଭ୍ରଷ୍ଟ ଯୁବକ ସୀମା ଆରପାରିରେ ଥିବା ଲୋକଙ୍କ ସହମିଶି ଆତଙ୍କବାଦ ବଢ଼ାଇବା ପାଇଁ ଏପରି ଘୃଣ୍ୟ କାମ କରୁଛନ୍ତି ବୋଲି ସେ ଦୋହରାଇ ଥିଲେ । ଶ୍ରୀ ରାଜନାଥ ସିଂହ କହିଥିଲେ ଯେ , ଏସବୁ ତତ୍ତ୍ୱ ଜାମ୍ମୁ ଓ କାଶ୍ମୀର ଅଧିବାସୀଙ୍କ ଶତ୍ରୁ । ପାକସ୍ତାନର ଆଇଏସଆଇଠାରୁ ଅର୍ଥ ନେଉଥିବା ତତ୍ୱମାନଙ୍କ ବ୍ୟକ୍ତିଗତ ସୁରକ୍ଷା ମଧ୍ୟ ସମୀକ୍ଷା କରାଯାଇଛି ।


    ଏହି ଅବସରରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଲୋକଙ୍କୁ ସାଂପ୍ରଦାୟିକ ସଦ୍ଭାବ ବଜାୟ ରଖିବାକୁ ଅନୁରୋଧ କରିଥିଲେ ।


    **********

    
    
    (Release ID: 1564935) Visitor Counter : 13