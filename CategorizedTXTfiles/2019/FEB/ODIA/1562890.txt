      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଗାନ୍ଧିବାଦୀ ମୂଲ୍ୟବୋଧ ଓ ସଡ଼କ ସୁରକ୍ଷା ସଚେତନତା ସୃଷ୍ଟି ଉଦ୍ଦେଶ୍ୟରେ ଆଜି ରାଜଘାଟରୁ ଏକ ମୋଟର ରାଲି- ସୁରକ୍ଷା ଯାତ୍ରାର ଶୁଭାରମ୍ଭ କଲେ ଶ୍ରୀମତୀ ସୁଷମା ସ୍ୱରାଜ ଓ ଶ୍ରୀ ନୀତିନ୍ ଗଡ଼କରୀ
      • ଏହି ରାଲି ଭାରତ, ବାଂଲାଦେଶ, ମିଅଁ।ମାରରେ 7250 କିଲୋମିଟର ଯାତ୍ରା କରିବ
      • ଆଜି 30ତମ ରାଷ୍ଟ୍ରୀୟ ସଡ଼କ ସୁରକ୍ଷା ସପ୍ତାହକୁ ମଧ୍ୟ ଶୁଭାରମ୍ଭ କଲେ କେନ୍ଦ୍ରମନ୍ତ୍ରୀ
      
      Posted On: 04 FEB 2019 5:39PM by PIB Bhubaneshwar


    ମହାତ୍ମା ଗାନ୍ଧିଙ୍କ 150ତମ ଜନ୍ମ ବାର୍ଷିକୀକୁ ପାଳନ କରିବା ଅବସରରେ ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତୀ ସୁଷମା ସ୍ୱରାଜ ଏବଂ କେନ୍ଦ୍ର ସଡ଼କ ପରିବହନ ଓ ରାଜପଥ , ସିପିଙ୍ଗ୍ ଓ ଜଳ ସମ୍ପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନୀତିନ୍ ଗଡ଼କରୀ ଆଜି ନୂଆଦିଲ୍ଲୀ ରାଜଘାଟରୁ ଏକ ମୋଟର କାର୍ ରାଲି - ସୁରକ୍ଷା ଯାତ୍ରାର ଶୁଭାରମ୍ଭ କରିଛନ୍ତି । ଏହି କାର୍ଯ୍ୟକ୍ରମ 30ତମ ରାଷ୍ଟ୍ରୀୟ ସଡ଼କ ସୁରକ୍ଷା ସପ୍ତାହର ଏକ ମଧ୍ୟ ଏକ ଅଂଶବିଶେଷ । ଏ ଅବସରରେ ସଡ଼କ ପରିବହନ ଓ ରାଜପଥ , ସିପିଙ୍ଗ୍ , ରସାୟନ ଓ ସାର ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ୍ ଏଲ୍ ମାଣ୍ଡଭୀୟ ଏବଂ ମହାତ୍ମା ଗାନ୍ଧିଙ୍କ ବ୍ୟକ୍ତିଗତ ସଚିବ ଶ୍ରୀ ଭି କଲ୍ୟାଣମ୍ ଉପସ୍ଥିତ ଥିଲେ ।


    ଏହି ରାଲି ଭାରତ ସମେତ ବାଂଲାଦେଶ ଓ ମିଅଁ । ମାରରେ ଗାନ୍ଧିଜୀଙ୍କ ସହ ଜଡ଼ିତ ଐତିହାସିକ ସ୍ଥଳୀର ପରିକ୍ରମା କରିବ । ଭାରତରେ ଏହି ରାଲି ସାବରମତି , ପୋରବନ୍ଦର , ଦାଣ୍ଡି , ୟେରୱାଡା , ସେବାଗ୍ରାମ , ଜବଲପୁର , ଲକ୍ଷ୍ନୌ , ଗୋରଖପୁର , ଚୌରୀଚୌରା , ଚମ୍ପାରଣ , ଶାନ୍ତିନିକେତନ ଏବଂ କୋଲକାତା ଯାତ୍ରା କରିବା ପରେ ବାଂଲାଦେଶର ଢାକାକୁ ଯିବ । ଫେବ୍ରୁଆରୀ 24ରେ ଏହା ମିଅଁ । ମାରର ୟାଙ୍ଗୋନରେ ପହଞ୍ଚି ମୋଟ୍ 7250 କିଲୋମିଟର ଯାତ୍ରା କଭର କରିବ । ଏହି ରାଲି ଗତବର୍ଷ ଭାରତ ସରକାରଙ୍କ ଦ୍ୱାରା ଆରମ୍ଭ ହୋଇଥିବା ମହାତ୍ମା ଗାନ୍ଧିଙ୍କ 150ତମ ଜନ୍ମ ବାର୍ଷିକୀ ପାଳନର ଏକ ଅଂଶ ବିଶେଷ । ଏହା ନିଜ ଯାତ୍ରାକାଳରେ ସଡ଼କ ସୁରକ୍ଷା ନେଇ ସଚେତନତା ସୃଷ୍ଟି କରିବ ।


    ଏ ଅବସରରେ ଉଦବୋଧନ ଦେଇ ଶ୍ରୀ ଗଡ଼କରୀ କହିଲେ , ସତ୍ୟ ଓ ଅଂହିସା ନେଇ ଗାନ୍ଧିଜୀଙ୍କ ବାର୍ତ୍ତାକୁ ଲୋକମାନଙ୍କ ମଧ୍ୟରେ ପ୍ରଚାର କରିବା ଏହି ରାଲିର ମୂଳ ଉଦ୍ଦେଶ୍ୟ । ସେ କହିଲେ , ମହାତ୍ମା ଗାନ୍ଧିଙ୍କ ଆଦର୍ଶ ଆଜିର ସମୟରେ ବେଶ୍ ପ୍ରାସଙ୍ଗିକ ଏବଂ ସାରା ବିଶ୍ୱର ଜନତା ଏହି ଆଦର୍ଶକୁ ସମ୍ମାନ କରନ୍ତି । ଶ୍ରୀ ଗଡ଼କରୀ କହିଲେ , ଯେହେତୁ ସମାଜ ପାଇଁ ଗାନ୍ଧିଜୀ ଜଣେ ପ୍ରେରଣା ଥିଲେ , ତାଙ୍କର 150ତମ ଜନ୍ମବାର୍ଷିକୀରେ ଅନୁଷ୍ଠିତ ଏହି ରାଲି ସଡ଼କ ସୁରକ୍ଷା ନେଇ ବେଶ୍ ପ୍ରଭାବୀ ସାବ୍ୟସ୍ତ ହେବ । ଦେଶରେ ପ୍ରତିବର୍ଷ ପାଖାପାଖି 5 ଲକ୍ଷ ସଡ଼କ ଦୁର୍ଘଟଣା ଘଟୁଛି ଏବଂ ଏହାଯୋଗୁ ଦେଖାଦେଉଥିବା ବଡ଼ ଧରଣର ଜୀବନ କ୍ଷତି ଚିନ୍ତାର କାରଣ ହୋଇଛି । ସଡ଼କ ଦୁର୍ଘଟଣା ହ୍ରାସ ପାଇଁ ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ଦୁର୍ଘଟଣା ବ୍ଲାକ୍ ସ୍ପଟ୍ ଚିହ୍ନଟ , ସଡ଼କ ଇଞ୍ଜିନିୟରିଂରେ ସୁଧାର , ଗାଡ଼ି ଚାଳକଙ୍କୁ ତାଲିମ ଏବଂ ସଚେତନତା ସୃଷ୍ଟି ଭଳି ବହୁ ପଦକ୍ଷେପ ନେଇଛି । ଏହା ଯୋଗୁ ଗତ 2 ବର୍ଷ ମଧ୍ୟରେ କେତେକ ପରିମାଣରେ ସକାରାତ୍ମକ ପ୍ରଭାବ ବି ଦେଖିବାକୁ ମିଳିଛି , ସଡ଼କ ଦୁର୍ଘଟଣା କିଛି ମାତ୍ରାରେ ହ୍ରାସ ହୋଇଛି । ଏ ଦିଗରେ ଆହୁରି ଅନେକ କିଛି କରିବାକୁ ହେବ ବୋଲି ସୂଚନା ଦେଇ ସେ କହିଛନ୍ତି , ରାଷ୍ଟ୍ରୀୟ ସଡ଼କ ସୁରକ୍ଷା ସପ୍ତାହ ଅବସରରେ ଆୟୋଜିତ ହୋଇଥିବା ଏହି ରାଲି ଓ ଅନ୍ୟାନ୍ୟ କାର୍ଯ୍ୟକ୍ରମ ଏ ପ୍ରସଙ୍ଗରେ ଲୋକମାନଙ୍କୁ ସଚେତନ କରିବାରେ ସହାୟକ ହେବ । ଏ ଅବସରରେ ମନ୍ତ୍ରୀ ଲୋକମାନଙ୍କୁ ଏକ ସଡ଼କ ସୁରକ୍ଷା ପ୍ରତିଜ୍ଞା କରାଇଥିଲେ ।


    ସଡ଼କ ବ୍ୟବହାରରେ ସୁଧାର ଆଣିବାକୁ ଗାନ୍ଧିଜୀଙ୍କ ଶାନ୍ତି , ଧୈର୍ଯ୍ୟ ଏବଂ ସହନଶୀଳତାର ସିଦ୍ଧାନ୍ତକୁ ଗ୍ରହଣ କରିବାକୁ ଶ୍ରୀମତୀ ସୁଷମା ସ୍ୱରାଜ ଆହ୍ୱାନ ଦେଇଥିଲେ । ସେ କହିଥିଲେ , ଲୋକମାନେ ଗାଡ଼ି ଚଳାଇବା ବେଳେ ମାନସିକ ଶାନ୍ତିରେ ନ ଥିବା ସହ ଅଧୈର୍ଯ୍ୟ ଓ ଅସହିଷ୍ଣୁ ହେବା କାରଣରୁ ବହୁ ସଂଖ୍ୟକ ସଡ଼କ ଦୁର୍ଘଟଣା ଘଟୁଛି । କିନ୍ତୁ ଗାନ୍ଧିଜୀଙ୍କ ସିଦ୍ଧାନ୍ତ ଲୋକମାନଙ୍କୁ ଶାନ୍ତ , ଧୈର୍ଯ୍ୟବାନ ଓ ସହନଶୀଳ ହେବାରେ ସହାୟତା କରିବ , ଫଳରେ ସଡ଼କ ଦୁର୍ଘଟଣାକୁ କମାଯାଇପାରିବ ।


    ଶ୍ରୀ ମାଣ୍ଡଭୀୟ କହିଲେ , ସଡ଼କ ସୁରକ୍ଷା ନେଇ ସଚେତନତା ସୃଷ୍ଟି କରିବା ପାଇଁ ଏହି ରାଲି ଏକ ଉତ୍ତମ ସୁଯୋଗ । ସେ କହିଲେ , ସଡ଼କ ବ୍ୟବହାରକାରୀଙ୍କ ମଧ୍ୟରେ ଶୃଙ୍ଖଳା ସୃଷ୍ଟି କରିବା ଉଦ୍ଦେଶ୍ୟରେ ଗାନ୍ଧିଜୀଙ୍କ ଶୃଙ୍ଖଳାର ବାର୍ତ୍ତା ବେଶ୍ ପ୍ରାସଙ୍ଗିକ । ତାଙ୍କର ନିକଟ ଅତୀତର ପଦଯାତ୍ରାକୁ ମନେ ପକାଇ ସେ କହିଥିଲେ , ଗାନ୍ଧିଜୀଙ୍କ ଆଦର୍ଶ ଏବେକାର ସମାଜରେ ମଧ୍ୟ ବେଶ୍ ଉପଯୋଗୀ ।


    ନିରାପଦ ସଡ଼କ ବ୍ୟବହାର ପାଇଁ ସଚେତନତା ସୃଷ୍ଟି କରିବା ଲକ୍ଷ୍ୟରେ 30ତମ ରାଷ୍ଟ୍ରୀୟ ସଡ଼କ ସୁରକ୍ଷା ସପ୍ତାହ ଅବସରରେ ଅନେକ ଗୁଡ଼ିଏ କାର୍ଯ୍ୟକ୍ରମର ଆରମ୍ଭ ହୋଇଥିଲା । ଭାରତ ତଥା ରାଜ୍ୟର ସଡ଼କ ଦୁର୍ଘଟଣା ତଥ୍ୟ ସମ୍ପର୍କିତ ଏକ ଡ୍ୟାସ୍ ବୋର୍ଡକୁ ସଡ଼କ ମନ୍ତ୍ରଣାଳୟ ୱେବସାଇଟରେ ଉପଲବ୍ଧ କରାଯାଇଛି । ଏହି ଡ୍ୟାସ୍ ବୋର୍ଡରୁ ଲୋକମାନେ ସଡ଼କ ଦୁର୍ଘଟଣା ସମ୍ପର୍କିତ ତଥ୍ୟ ଓ ଅନ୍ୟାନ୍ୟ ସୂଚନା ପାଇପାରିବେ ।


    ସୋସାଇଟି ଅଫ୍ ଇଣ୍ଡିଆନ୍ ଅଟୋମୋବାଇଲ୍ ମାନୁଫାକ୍ଚରର୍ସ ଭାରତୀୟ ସଡ଼କରେ ସୁରକ୍ଷାକୁ ପ୍ରୋତ୍ସାହିତ କରିବା ପାଇଁ ନିଜ ପ୍ରତିଶ୍ରୁତିବଦ୍ଧତା ଉଦ୍ଦେଶ୍ୟରେ 2019କୁ ସଡ଼କ ସୁରକ୍ଷା ବର୍ଷ ଭାବେ ଘୋଷଣା କରିଛି ।


    ସଡ଼କ ସୁରକ୍ଷା ନେଇ ଉବର ଓ ଅମର ଚିତ୍ର କଥା ପକ୍ଷରୁ ଗୋଟିଏ ସେଟ୍ କମିକ୍ ବୁକକୁ ଏ ଅବସରରେ ରିଲିଜ୍ କରାଯାଇଛି । ସ୍ୱଚ୍ଛ ସଫର୍ ଏବଂ ସୁରକ୍ଷିତ ଯାତ୍ରା ନାମକ ଏହି କମିକ୍ ବୁକଗୁଡ଼ିକ ପିଲାମାନଙ୍କ ମଧ୍ୟରେ ସଡ଼କ ସୁରକ୍ଷା ନେଇ ସଚେତନତା ସୃଷ୍ଟି କରିବ ବୋଲି ଆଶା କରାଯାଉଛି ।


    ଏ ଅବସରରେ ମନ୍ତ୍ରୀମାନେ ଭାରତର ସ୍କୁଲ୍ ଓ କଲେଜଗୁଡ଼ିକ ପାଇଁ ତୃତୀୟ ସଂସ୍କରଣ ଆଇସେଫ୍ - 9 ମାସ ବ୍ୟାପୀ ଚାମ୍ପିଅନସିପର ଶୁଭାରମ୍ଭ କରିଥିଲେ । ବର୍ତ୍ତମାନ ସୁଦ୍ଧା ଏହି ପ୍ରତିଯୋଗିତାରେ ଦେଶର 1500 କଲେଜ ଅଂଶଗ୍ରହଣ କରିଥିବା ବେଳେ ଚଳିତ ବର୍ଷ ଏଥିରେ 5000 କଲେଜ ଭାଗ ନେବେ ବୋଲି ଆଶା କରାଯାଉଛି । ଦେଶର ଶ୍ରେଷ୍ଠ କଲେଜଗୁଡ଼ିକୁ ଚାମ୍ପିଅନ୍ସିପରେ 25 ଲକ୍ଷ ଟଙ୍କାର ପୁରସ୍କାର ପ୍ରଦାନ କରାଯିବ । ଆଗ୍ରହୀ ଛାତ୍ରଛାତ୍ରୀମାନେ ଆଇସେଫ୍ ଅଫିସିଆଲ୍ ୱେବସାଇଟକୁ ଯାଇ ନିଜର ନାମ ପଞ୍ଜୀକରଣ କରିପାରିବେ ।


    ସାଧାରଣ ଜନତାଙ୍କୁ ସଡ଼କ ସୁରକ୍ଷାର ନିୟମ ସମ୍ପର୍କରେ ସଚେତନ କରାଇବା ଉଦ୍ଦେଶ୍ୟରେ ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ଏବଂ ଭାରତୀୟ ସଡ଼କ ସୁରକ୍ଷା ଅଭିଯାନ (ଆଇଆଇଟି ଦିଲ୍ଲୀର ବିଦ୍ୟାର୍ଥୀ ଓ ଆଲୁମ୍ନିଙ୍କ ଏକ ସଂଗଠନ) ପକ୍ଷରୁ ବେଶ୍ ଉତ୍ସାହୀ ଓ କ୍ରିଏଟିଭ୍ ଭିଡିଓ ପ୍ରସ୍ତୁତ ହୋଇଛି । ଏହି ଭିଡିଓଗୁଡ଼ିକୁ ଆଜି ଶୁଭାରମ୍ଭ କରାଯାଇଛି ଏବଂ ଏସବୁକୁ ପ୍ରତ୍ୟେକ ଆରଟିଓ ଏବଂ ଡ୍ରାଇଭିଂ ଲାଇସେନ୍ସ କେନ୍ଦ୍ରରେ ପ୍ରଦର୍ଶିତ କରାଯିବ ।


    ସଡ଼କ ସୁରକ୍ଷା କାର୍ଯ୍ୟକ୍ରମ କରିବା ଉଦ୍ଦେଶ୍ୟରେ ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ପକ୍ଷରୁ 135ଟି ଏନଜିଓକୁ ମଞ୍ଜୁରିପତ୍ର ଜାରି କରାଯାଇଛି । ସଡ଼କ ସୁରକ୍ଷା ଜୀବନ ରକ୍ଷାର ବାର୍ତ୍ତା ବହନ କରୁଥିବା ରେଟ୍ରୋ ରିଫ୍ଲେକ୍ଟିଭ୍ ଷ୍ଟିକରକୁ ଏ ଅବସରେରେ ଉନ୍ମୋଚନ କରାଯାଇଛି । ଆଗାମୀ ଦିନରେ ଆସିବାକୁ ଥିବା ସମସ୍ତ ନୂଆ ଯାନରେ ଏସବୁ ଷ୍ଟିକର୍ ଲାଗିବ ବୋଲି ଅଟୋମୋବାଇଲ୍ ମାନୁଫାକ୍ଚରର୍ସମାନେ ପ୍ରତିଶ୍ରୁତି ଦେଇଛନ୍ତି ।


    ସଡ଼କ ସୁରକ୍ଷା ସପ୍ତାହ ଅବସରରେ ବିଭିନ୍ନ ପ୍ରକାର କାର୍ଯ୍ୟକ୍ରମ ଆୟୋଜିତ ହେବ । ଏସବୁ କାର୍ଯ୍ୟକ୍ରମରେ ଓଇଏମ୍ , ଏସିଏମ୍ଏ , ଟେଷ୍ଟ ଏଜେନ୍ସି , ସଡ଼କ ଇଞ୍ଜିନିୟର , ଅଡିଟର , ସଡ଼କ ନିର୍ମାଣ କମ୍ପାନି , କର୍ପୋରେଟ୍ , ଏନଜିଓ , ବୀମା କମ୍ପାନି , ମେଡିକାଲ କର୍ମଚାରୀ , କଲେଜ ବିଦ୍ୟାର୍ଥୀ ଅଂଶଗ୍ରହଣ କରିବେ । ଆଇଡିଟିଆର ସ୍କୁଲ୍ ବସ ଚାଳକଙ୍କ ରିଫ୍ରେସର ପ୍ରଶିକ୍ଷଣ ସେସନ୍ ଅନୁଷ୍ଠିତ ହେବ ।


    *********************

    
    
    (Release ID: 1562890) Visitor Counter : 38