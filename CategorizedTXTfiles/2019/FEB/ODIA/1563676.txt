      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସାମକୁ ତୈଳ ଓ ପ୍ରାକୃତିକ ଗ୍ୟାସ କେନ୍ଦ୍ରରେ ପରିଣତ କରାଯିବ : ପ୍ରଧାନମନ୍ତ୍ରୀ;
      ପ୍ରଧାନମନ୍ତ୍ରୀଙ୍କ ଗୌହାଟୀ ଗସ୍ତ, ଉତ୍ତର ପୂର୍ବ ଗ୍ୟାସ ଗ୍ରିଡର ଶିଳାନ୍ୟାସ; ବିଭିନ୍ନ ବିକାଶ ପ୍ରକଳ୍ପର ଉନ୍ମୋଚନ; ଏନଡିଏ ସରକାର ଉତ୍ତରପୂର୍ବାଂଚଳ ରାଜ୍ୟସମୂହର ସଂସ୍କୃତି, ସମ୍ବଳ, ଭାଷାର ସୁରକ୍ଷା ଲାଗି ପୂର୍ଣ୍ଣ ପ୍ରତିବଦ୍ଧ : ପ୍ରଧାନମନ୍ତ୍ରୀ

      Posted On: 09 FEB 2019 9:01PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଅରୁଣାଚଳ , ଆସାମ ଏବଂ ତ୍ରିପୁରାକୁ ଗସ୍ତ କାଳରେ ଗୌହାଟୀରେ ପହଁଚିଥିଲେ । ସେ ଉତ୍ତର-ପୂର୍ବ ଗ୍ୟାସ ଗ୍ରୀଡର ଶିଳାନ୍ୟାସ କରିଥିଲେ । ପ୍ରଧାନମନ୍ତ୍ରୀ ରାଜ୍ୟର ଅନ୍ୟ କେତେକ ବିକାଶମୂଳକ ପ୍ରକଳ୍ପର ଅନାବରଣ କରିଥିଲେ ।


    ପ୍ରଧାନମନ୍ତ୍ରୀ ଏହି ଅବସରରେ କହିଥିଲେ ଯେ ଆଜି ଉତ୍ତର-ପୂର୍ବାଂଚଳରେ ଏକ ନୂତନ ଅଧ୍ୟାୟ ଲେଖାଯାଉଛି । ଏହି କ୍ଷେତ୍ରର ଦ୍ରୁତ ବିକାଶ ଆମ ସରକାରର ପ୍ରାଥମିକତା ରହିଆସିଛି । ଆସାମ ବିକାଶ ମାର୍ଗରେ ଆଗକୁ ବଢ଼ୁଛି । ସେ କହିଥିଲେ ଯେ ଉତ୍ତର ପୂର୍ବାଂଚଳ ପ୍ରତି ଆମର ସମର୍ପଣ ବଜେଟରେ ଉତ୍ତର ପୂର୍ବାଂଚଳ ପାଇଁ କରାଯାଇଥିବା ଆବଂଟନ ଦ୍ୱାରା ପ୍ରମାଣିତ ହେଉଛି । ଏହାକୁ 21 ପ୍ରତିଶତ ବୃଦ୍ଧି କରାଯାଇଛି ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ କହିଥିଲେ ଯେ ତାଙ୍କ ସରକାର ଉତ୍ତର-ପୂର୍ବାଂଚଳ ରାଜ୍ୟର ସର୍ବାଙ୍ଗୀନ ବିକାଶ ଲାଗି ପ୍ରତିବଦ୍ଧ । ସେ ଲୋକମାନଙ୍କୁ ଭରସା ଦେଇ କହିଥିଲେ ଯେ ତାଙ୍କ ସରକାର ଉତ୍ତର-ପୂର୍ବାଂଚଳ ରାଜ୍ୟର ସଂସ୍କୃତି , ସମ୍ବଳ ଏବଂ ଭାଷାକୁ ସୁରକ୍ଷା ପ୍ରଦାନ କରିବ । ନାଗରିକତ୍ୱ ଆଇନ ବିଲ ବିଷୟରେ ପ୍ରଧାନମନ୍ତ୍ରୀ ଲୋକମାନଙ୍କୁ ଆହ୍ୱାନ କରିଥିଲେ ଯେ ସେମାନେ ଗୁଜବ ଉପରେ ଧ୍ୟାନ ଦେବା ଉଚିତ ନୁହେଁ । 36 ବର୍ଷ ବିତିବା ପରେ ମଧ୍ୟ ଆସାମ ଚୁକ୍ତିକୁ ଲାଗୁ କରାଯାଇନାହିଁ । କେବଳ ମୋଦୀଙ୍କ ନେତୃତ୍ୱାଧୀନ ସରକାର ଏହାକୁ ପୂରଣ କରିବ । ପ୍ରଧାନମନ୍ତ୍ରୀ ରାଜନୈତିକ ଦଳଗୁଡ଼ିକୁ ଆହ୍ୱାନ କରିଥିଲେ ଯେ ସେମାନେ ରାଜନୈତିକ ଲାଭ ଏବଂ ଭୋଟ ବ୍ୟାଙ୍କ ପାଇଁ ଆସାମର ଲୋକମାନଙ୍କ ଭାବନା ସହିତ ଖେଳ ଖେଳିବା ବନ୍ଦ କରନ୍ତୁ । ସେ ଲୋକମାନଙ୍କୁ ଆଶ୍ୱାସନା ଦେଇଥିଲେ ଯେ ନାଗରିକତ୍ୱ ଆଇନ ଦ୍ୱାରା ଉତ୍ତର ପୂର୍ବାଂଚଳ ରାଜ୍ୟରଗୁଡ଼ିକୁ କୌଣସି କ୍ଷତି ହେବ ନାହିଁ । ଆମେ ଆସାମ ଚୁକ୍ତିକୁ ଲାଗୁ କରିବା ପାଇଁ ଆପଣମାନଙ୍କ ଦାବି ପୂରଣ କରିବୁ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ଦୁର୍ନୀତି ବିଷୟରେ କହିଥିଲେ ଯେ ଚୌକିଦାର ଦୁର୍ନୀତିଗସ୍ତ ଲୋକମାନଙ୍କ ଉପରେ କାର୍ଯ୍ୟାନୁଷ୍ଠାନ ଗ୍ରହଣ କରୁଛନ୍ତି । ପୂର୍ବ ସରକାରରେ ଦୁର୍ନୀତିକୁ ସାଧାରଣ ଗତିବିଧି ଭାବେ ଗ୍ରହଣ କରାଯାଉଥିଲା । କିନ୍ତୁ ଆମେ ସମାଜର ଏହି ବିପଦକୁ ମୂଳରୁ ଶେଷ କରୁଛୁ ।


    ଉତ୍ତର ପୂର୍ବ ଗ୍ୟାସ ଗ୍ରିଡ ପାଇଁ ପ୍ରଧାନମନ୍ତ୍ରୀ ଶିଳାନ୍ୟାସ କରିଥିଲେ । ଏହି ଗ୍ରିଡ ଦ୍ୱାରା ସମ୍ପୂର୍ଣ୍ଣ କ୍ଷେତ୍ରରେ ପ୍ରାକୃତିକ ଗ୍ୟାସର ଉପଲବ୍ଧତା ସୁନିଶ୍ଚିତ ହେବ ଏବଂ ଶିଳ୍ପ ବିକାଶକୁ ପ୍ରୋତ୍ସାହନ ମିଳିବ । ସେ ତିନସୁକିଆରେ ହୋଲାଙ୍ଗ ମଡ୍ୟୁଲାର ଗ୍ୟାସ ପ୍ରକ୍ରିୟାକରଣ ପ୍ଲାଂଟର ଉଦଘାଟନ କରିଥିଲେ ଯାହା ଆସାମରେ ମୋଟ ଉତ୍ପାଦିତ ଗ୍ୟାସର 15 ପ୍ରତିଶତ ଯୋଗାଣ କରିବ । ପ୍ରଧାନମନ୍ତ୍ରୀ ଉତ୍ତର ଗୌହାଟୀରେ ଷ୍ଟୋରେଜ ଭେସେଲର ଏଲପିଜି କ୍ଷମତା ବୃଦ୍ଧି ବ୍ୟବସ୍ଥାକୁ ମଧ୍ୟ ଉଦଘାଟନ କରିଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ ନୁମାଲିଗଡ଼ରେ ଏନଆରଏଲ ବାୟୋ-ରିଫାଇନାରୀ ଏବଂ 729 କିମି ଲମ୍ବ ବରୌନୀ-ଗୌହାଟୀ ଗ୍ୟାସ ପାଇପ ଲାଇନର ଶିଳାନ୍ୟାସ କରିଥିଲେ । ଏହି ପାଇପ ଲାଇନ ବିହାର , ପଶ୍ଚିମବଙ୍ଗ , ସିକ୍କିମ ଏବଂ ଆସାମ ଦେଇ ଗତି କରିବ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ କହିଥିଲେ ଯେ ସାରା ଦେଶରେ 12ଟି ବାୟୋଗ୍ୟାସ ରିଫାଇନାରୀ ନିର୍ମାଣ କରାଯିବ । ଏଥିମଧ୍ୟରୁ ନୁମାଲିଗଡ଼ ସବୁଠୁ ବଡ଼ ବାୟୋ-ରିଫାଇନାରୀ ହେବ । ଏହି ସୁବିଧା ଦ୍ୱାରା ଆସାମ ଏକ ତୈଳ ଏବଂ ପ୍ରାକୃତିକ ଗ୍ୟାସ ହବ୍ ରୂପରେ ପରିବର୍ତ୍ତିତ ହୋଇପାରିବ । ଏହାଦ୍ୱାରା ଦେଶର ଅର୍ଥବ୍ୟବସ୍ଥାକୁ ପ୍ରୋତ୍ସାହନ ମିଳିବ । ସେ କହିଥିଲେ ଯେ ସରକାର 10 ପ୍ରତିଶତ ପର୍ଯ୍ୟନ୍ତ ଇଥାନଲ ମିଳାଇବାର ଯୋଜନା ଉପରେ କାର୍ଯ୍ୟ କରୁଛନ୍ତି ।


    ପ୍ରଧାନମନ୍ତ୍ରୀ କାମରୂପ , କାଚେର , ହାଇଲାକାଣ୍ଡି ଏବଂ କରୀମଗଞ୍ଜ ଜିଲ୍ଲାରେ ସହରାଂଚଳ ଗ୍ୟାସ ବିତରଣ ନେଟୱାର୍କର ଏହି ଅବସରରେ ଶିଳାନ୍ୟାସ କରିଥିଲେ । ସେ କହିଥିଲେ ଯେ 2014ରେ 25 ଲକ୍ଷ ପିଏନଜି କନେକସନ ଥିଲା , ଯାହା 4 ବର୍ଷରେ ବୃଦ୍ଧି ପାଇ 46ଲକ୍ଷ ହୋଇଯାଇଛି । ଏହି ଅବଧି ସମୟରେ ସିଏନଜି ଷ୍ଟେସନର ସଂଖ୍ୟା 950ରୁ ବୃଦ୍ଧି ପାଇ 1500 ହୋଇଯାଇଛି ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ବ୍ରହ୍ମପୁତ୍ର ନଦୀରେ 6 ଲେନ ବିଶିଷ୍ଟ ସେତୁର ଶିଳାନ୍ୟାସ କରିଥିଲେ । ସେ କହିଥିଲେ ଯେ ଆଜି ଠାରୁ ବ୍ରହ୍ମପୁତ୍ରରେ 6 ଲେନ ବିଶିଷ୍ଟ ରାଜପଥର କାର୍ଯ୍ୟ ଆରମ୍ଭ ହେଉଛି । ଏହାଦ୍ୱାରା ନଦୀର ଉଭୟ ପାଶ୍ୱର୍କୁ ଯାତ୍ରା ସମୟ 1.30 ଘଂଟା କମ ହୋଇ ମାତ୍ର 15 ମିନିଟ ରହିଯିବ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ ଗୋପିନାଥ ବୋରଦୋଲୋଇ ଏବଂ ଭୂପେନ ହଜାରିକାଙ୍କୁ ତାଙ୍କ ସରକାର ଭାରତ ରତ୍ନ ଦେଇଥିବା ନେଇ ସେ ଗର୍ବିତ । ସେ କହିଥିଲେ ଯେ ଭୂପେନ ହଜାରିକା ଏହି ପୁରସ୍କାର ପାଇବା ଲାଗି ଜୀବିତ ନଥିଲେ । କିନ୍ତୁ ଏହା ପୂର୍ବରୁ ହୋଇପାରୁନଥିଲା କାରଣ ଜନ୍ମ ହେବା ପରଠାରୁ କିଛି ଲୋକଙ୍କ ପାଇଁ ଭାରତ ରତ୍ନ ସୁରକ୍ଷିତ ରଖାଯାଉଥିଲା , ହେଲେ ଯେଉଁମାନେ ରାଷ୍ଟ୍ରକୁ ସମ୍ମାନ ପ୍ରଦାନ କରିବା ଲାଗି ନିଜର ଜୀବନ ବିତାଇଥିଲେ ସେମାନଙ୍କୁ ସମ୍ମାନିତ କରିବା ଲାଗି ଦଶନ୍ଧି ଲାଗି ଯାଉଥିଲା ।


    **********

    
    
    (Release ID: 1563676) Visitor Counter : 15