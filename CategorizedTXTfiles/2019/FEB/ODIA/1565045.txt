      ରେଳ ମନ୍ତ୍ରଣାଳୟ

      ମଡର୍ଣ୍ଣ କୋଚ୍ ଫ୍ୟାକ୍ଟ୍ରି (ରାଏବରେଲୀ) ‘ମେକ୍ ଇନ୍ ଇଣ୍ଡିଆ’ର ଜ୍ୱଳନ୍ତ ଉଦାହରଣ
      Posted On: 17 FEB 2019 4:55PM by PIB Bhubaneshwar


    2014 ଅଗଷ୍ଟରେ ମଡର୍ଣ୍ଣ କୋଚ୍ ଫ୍ୟାକ୍ଟ୍ରି ( MCF ) ପ୍ରଥମ କୋଚ୍ ପ୍ରଚଳନ ହୋଇଥିଲା । ଏହା ପରଠାରୁ ପ୍ରାୟ ପ୍ରତିବର୍ଷ ଏହାର ଉତ୍ପାଦନ ଦ୍ୱିଗୁଣ ହୋଇଛି । 2018-19ରେ ଏହା 1422 କୋଚ୍ ଉତ୍ପାଦନ କରିବାକୁ ଲକ୍ଷ୍ୟ ରଖିଥିବା ବେଳେ ବର୍ତ୍ତମାନ ସୁଦ୍ଧା ସେଥିମଧ୍ୟରୁ 1220ଟି କୋଚ୍ ଉତ୍ପାଦନ ହୋଇସାରିଛି । ଭାରତୀୟ ରେଳପଥର ସମସ୍ତ କୋଚ୍ ଉତ୍ପାଦନକାରୀ ୟୁନିଟଗୁଡ଼ିକ ମଧ୍ୟରେ ଏମସିଏଫ୍ ସବୁଠାରୁ କମ୍ ଖର୍ଚ୍ଚରେ କୋଚ୍ ଉତ୍ପାଦନ କରୁଥିବା ୟୁନିଟ୍ । ଏମସିଏଫରେ ରୋବୋଟିକ୍ସ , ଅଟୋମେସନ୍ ଭଳି ନୂଆ କନସେପ୍ଟ ବ୍ୟାପକ ଭାବେ ବ୍ୟବହାର ହୋଇଛି । ଉତ୍ପାଦନ ବଢ଼ାଇବା ଉଦ୍ଦେଶ୍ୟରେ ଏଠାରୁ ବନ୍ଦେ ଭାରତ ଏକ୍ସପ୍ରେସ୍ ଟ୍ରେନ୍ ମାନୁଫାକ୍ଚରିଂ ପାଇଁ ଏହା ଯୋଜନା କରିଛି ।


    2007 ଫେବ୍ରୁଆରୀରେ ମଡର୍ଣ୍ଣ କୋଚ୍ ଫ୍ୟାକ୍ଟ୍ରି , ରାଇବରେଲୀର ଭିତ୍ତିପ୍ରସ୍ତର ସ୍ଥାପନ ହୋଇଥିଲା । କିନ୍ତୁ ନିର୍ମାଣ କାର୍ଯ୍ୟ 2010 ମେ ’ ରେ ଆରମ୍ଭ ହୋଇଥିଲା । ଏହି ଫ୍ୟାକ୍ଟ୍ରିରୁ 1000 କୋଚ୍ ଉତ୍ପାଦନ ପାଇଁ ଲକ୍ଷ୍ୟ ରଖାଯାଇଥିଲା , କିନ୍ତୁ 2011-14 ମଧ୍ୟରେ କାପୁରତାଲାରୁ ଅଣାଯାଇଥିବା କେତେକ କୋଚରେ ଛୋଟ ଛୋଟ କାର୍ଯ୍ୟ ଏଠାରେ କରାଯାଇଥିଲା । ଏହା ସମ୍ପୂର୍ଣ୍ଣ କୋଚ୍ ମାନୁଫାକ୍ଚରିଂର କ୍ଷମତା ରଖିଥିଲେ ସୁଦ୍ଧା 2011ରୁ 2014 ମଧ୍ୟରେ କେବଳ 375ଟି କୋଚ ମରାମତି ହୋଇଥିଲା ।


    2014 ପରଠାରୁ ଏହି ୟୁନିଟ୍ ଏକ ପ୍ରାଥମିକ କ୍ଷେତ୍ର ରହିଆସିଛି । 2014 ଜୁଲାଇରେ ଏମସିଏଫ୍ ଭାରତୀୟ ରେଳପଥର ଏକ ଉତ୍ପାଦନ ୟୁନିଟ୍ ଭାବେ ଘୋଷିତ ହୋଇଥିଲା । ଏହାର ମାସକ ମଧ୍ୟରେ ଏହା ସମ୍ପୂର୍ଣ୍ଣ କୋଚ୍ ଉତ୍ପାଦନ ଆରମ୍ଭ କରିଥିଲା । ଏହା ପରଠାରୁ ପ୍ରତିବର୍ଷ ଏହାର ଉତ୍ପାଦନ ଦ୍ୱିଗୁଣ ହୋଇଛି । 2014-15ରେ ଏହା 140 କୋଚ୍ ନିର୍ମାଣ ହୋଇଥିବା ବେଳେ 2015-16ରେ 285 , 2016-17ରେ 576 , 2017-18ରେ 711 କୋଚ୍ ନିର୍ମାଣ ହୋଇଥିଲା । 2018-19ରେ ଏହା 1422 କୋଚ୍ ଉତ୍ପାଦନ ପାଇଁ ଲକ୍ଷ୍ୟ ରଖିଛି । ବର୍ତ୍ତମାନ ସୁଦ୍ଧା ସେଥିରୁ 1220 କୋଚ୍ ଉତ୍ପାଦନ ହୋଇସାରିଛି ।


    2018 ଡିସେମ୍ବର 16ରେ ଏମସିଏଫରୁ ଉତ୍ପାଦିତ ହୋଇଥିବା ଚଳିତ ବର୍ଷର 900ତମ କୋଚ୍ ଏବଂ ହମସଫର୍ ରେକକୁ ମାନ୍ୟବର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ପ୍ରଚଳନ କରିଥିଲେ ।


    ସମ୍ବଳର ଉତ୍ତମ ପରିଚାଳନା , ସମନ୍ୱୟ ଓ ଫୋକସ୍ଡ ନେତୃତ୍ୱ କାରଣରୁ ଏମସିଏଫ୍ ଏହି ସଫଳତା ହାସଲ ହୋଇଛି । ଯେଉଁ ମେସିନଗୁଡ଼ିକ କାର୍ଯ୍ୟକ୍ଷମ ହୋଇ ନ ଥିଲା ତାହା କାର୍ଯ୍ୟକ୍ଷମ କରାଯାଇଛି । 2013-14ରେ 33% ସିଭିଲ୍ କାର୍ଯ୍ୟ ସମ୍ପୂର୍ଣ୍ଣ ହୋଇଥିଲା ବେଳେ 2018-19ରେ ଏହା 90%ରୁ ଅଧିକ ରହିଛି । ସମ୍ବଳର ଉତ୍ତମ ପରିଚାଳନା କାରଣରୁ ଆବଣ୍ଟିତ ବଜେଟର ଉପଯୁକ୍ତ ବ୍ୟବହାର ହୋଇପାରିଛି । 2013-14ରେ ବଜେଟ୍ ଅର୍ଥର 45% ଖର୍ଚ୍ଚ ହୋଇଥିଲା ବେଳେ 2018-19ରେ ଏହା 85%ରୁ ଅଧିକ ରହିଛି ।


    ଏମସିଏଫରେ ଅଧିକ କୋଚ୍ ଉତ୍ପାଦନ ହେଉଥିବା କାରଣରୁ ୟୁନିଟ୍ ପିଛା ଖର୍ଚ୍ଚ ଖସିଆସୁଛି । ଭାରତୀୟ ରେଳପଥର ସମସ୍ତ କୋଚ୍ ଉତ୍ପାଦନକାରୀ ୟୁନିଟଗୁଡ଼ିକ ମଧ୍ୟରେ ଏମସିଏଫ୍ ସବୁଠାରୁ କମ୍ ଖର୍ଚ୍ଚରେ କୋଚ୍ ମାନୁଫାକ୍ଚରିଂ କରୁଥିବା ୟୁନିଟ୍ । ଏହି ଫାଇଦା ଯାତ୍ରୀଙ୍କୁ ମିଳିବ । ଫଳରେ ଅଧିକ ଶସ୍ତାରେ ଯାତ୍ରୀମାନଙ୍କୁ ସେବା ଯୋଗାଇ ଦିଆଯାଇପାରିବ ।


    ଏମସିଏଫ୍ ହେଉଛି ‘ ମେକ୍ ଇନ୍ ଇଣ୍ଡିଆ ’ ର ଏକ ଜ୍ୱଳନ୍ତ ଉଦାହରଣ । ରୋବୋଟିକ୍ସ , ଅଟୋମେସନ୍ ଆଦି ନୂଆ କନସେପ୍ଟକୁ ଏମସିଏଫରେ ବ୍ୟବହାର କରାଯାଇଛି ।


    ଏମସିଏଫ ଉତ୍ପାଦନ କ୍ଷମତାକୁ ଏବେକାର 1000ରୁ 2020-21 ସୁଦ୍ଧା 3000କୁ ବଢ଼ାଇବା ପାଇଁ 2018-19 ବଜେଟରେ 480 କୋଟି ଟଙ୍କା ମଞ୍ଜୁର ହୋଇଛି ।


    ରେଳପଥ ଓ ଯାତ୍ରୀ ନିରାପତ୍ତାକୁ ଦୃଷ୍ଟିରେ ରଖି ଏମସିଏଫରେ ନୂଆ ପିଢ଼ିର ନିରାପଦ ଏଲ୍ଏଚବି କୋଚ୍ ନିର୍ମାଣ କରାଯାଉଛି ।ଏହି ଫ୍ୟାକ୍ଟ୍ରିରୁ ହମସଫର୍ କୋଚ ଉତ୍ପାଦନ ମଧ୍ୟ ଆରମ୍ଭ ହୋଇଛି । ଏମସିଏଫ୍ ସ୍ମାର୍ଟ କୋଚ ପ୍ରଚଳନ ମଧ୍ୟ କରିଛି , ଯାହାକି ଉତ୍ତମ ନିରାପତ୍ତା ଓ ଯାତ୍ରୀ ସୁବିଧା ଯୋଗାଇବା ସହ ସମ୍ଭାବ୍ୟ ରକ୍ଷଣାବେକ୍ଷଣ ନେଇ ସୂଚନା ଦେଉଛି । ମେମୁ , ଇଏମ୍ୟୁ ଓ ମେଟ୍ରୋ କୋଚଗୁଡ଼ିକ ମଧ୍ୟ ଏଠାରୁ ଉତ୍ପାଦନ ହେବ । ଭବିଷ୍ୟତରେ ବୁଲେଟ୍ ଟ୍ରେନ କୋଚ୍ ମଧ୍ୟ ଏମସିଏଫରେ ନିର୍ମାଣ ହେବ ।


    ଭାରତରେ ପ୍ରଥମ ଥର ପାଇଁ ଏମସିଏଫରେ ଆଲୁମିନିୟମ କୋଚ୍ ମାନୁଫାକ୍ଚରିଂ ପାଇଁ ଯୋଜନା କରାଯାଇଛି । ଷ୍ଟେନଲେସ୍ ଷ୍ଟିଲ୍ କୋଚ୍ ତୁଳନାରେ ଆଲୁମିନିୟମ କୋଚରେ ଅନେକ ଫାଇଦା ରହିଛି , ଯଥା ଏହା ହାଲୁକା , ସୁନ୍ଦର ଓ କୋଚ ଜୀବନକାଳ ନେଇ ପ୍ରତି ବର୍ଷ ଖର୍ଚ୍ଚ ଢେର୍ କମ୍ । ଏହି ଉତ୍ପାଦନ ବଢ଼ାଇବା ଉଦ୍ଦେଶ୍ୟରେ ଏଠାରୁ ବନ୍ଦେ ଭାରତ ଏକ୍ସପ୍ରେସ୍ ଟ୍ରେନ୍ ମାନୁଫାକ୍ଚରିଂ ପାଇଁ ଯୋଜନା କରାଯାଇଛି ।


    2020-21 ସୁଦ୍ଧା ଜିରୋ ଏନର୍ଜି ମେଗା ଫ୍ୟାକ୍ଟ୍ରି ଷ୍ଟାଣ୍ଡାର୍ଡ ହାସଲ କରିବାରେ ଏମସିଏଫ୍ ପ୍ରଥମ ରେଳ ଫ୍ୟାକ୍ଟ୍ରି ହେବ । ସୌରଶକ୍ତି କ୍ଷତା 3 ମେଗାୱାଟରୁ 10 ମେଗାୱାଟକୁ ବଢ଼ିବ , ଫଳରେ ଏହା ମାନୁଫାକ୍ଚରିଂ ୟୁନିଟ୍ ଓ ଟାଉନସିପ୍ ପାଇଁ ‘ ଏନର୍ଜି ନ୍ୟୁଟ୍ରାଲ ’ ଷ୍ଟାଣ୍ଡାର୍ଡ ହାସଲରେ ସହାୟକ ହେବ ।


    ଏମସିଏଫ୍ ରାଇବରେଲୀର ସ୍ଥାନୀୟ ଅର୍ଥନୀତିକୁ ତ୍ୱରାନ୍ୱିତ କରିଛି । ଏହା ସ୍ଥାନୀୟ ଅଞ୍ଚଳର ଯୁବଗୋଷ୍ଠୀଙ୍କ ପାଇଁ କର୍ମ ନିଯୁକ୍ତି ସୃଷ୍ଟି କରିଛି ଏବଂ ଆଖପାଖ ଶିଳ୍ପକୁ ସମୃଦ୍ଧ କରିଛି । 2018-19ରେ ଏହା ଏମ୍ଏସ୍ଏମ୍ଇ ନିକଟରୁ 667 କୋଟି ଟଙ୍କାର ସାମଗ୍ରୀ ସଂଗ୍ରହ କରିଥିଲା । 2013-14ରେ ରାଇବରେଲୀର ସ୍ଥାନୀୟ ୟୁନିଟଗୁଡ଼ିକରୁ ଏମସିଏଫ୍ 1 କୋଟି ଟଙ୍କାରୁ କମ୍ ସାମଗ୍ରୀ କିଣିଥିଲା । 2018-19ରେ ଏହା 124 କୋଟି ଟଙ୍କା ହୋଇଛି । ପୁନଶ୍ଚ ସ୍ଥାନୀୟ ଯୁବକଯୁବତୀଙ୍କ ଦକ୍ଷତା ବିକାଶ ପାଇଁ ତାଲିମ୍ କେନ୍ଦ୍ର ବିକାଶ କରାଯାଇଛି ।


    ***************

    
    
    (Release ID: 1565045) Visitor Counter : 13