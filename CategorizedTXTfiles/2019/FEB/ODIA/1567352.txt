      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଇଜିଂ ଇଣ୍ଡିଆ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 25 FEB 2019 7:55PM by PIB Bhubaneshwar


    ନେଟୱାର୍କ 18ର ଗ୍ରୁପ୍ ଏଡିଟର ଇନ୍ ଚିଫ୍ ରାହୁଲ ଯୋଶୀ ମହୋଦୟ,


    ନେଟୱାର୍କ 18 ସହ ଜଡ଼ିତ ସମସ୍ତ ସାମ୍ବାଦିକ ବନ୍ଧୁଗଣ,


    ମ୍ୟାନେଜମେଣ୍ଟ ସହ ଜଡ଼ିତ ବ୍ୟକ୍ତିମାନେ,


    ଏଠାରେ ଉପସ୍ଥିତ ଅନ୍ୟ ମହାନୁଭବ,


    ନେଟୱାର୍କ 18ର ଦର୍ଶକଗଣ ଓ ମୋର ପ୍ରିୟ ବନ୍ଧୁଗଣ,


    ଏବେ କିଛି ସମୟ ପୂର୍ବରୁ ମୋତେ ରାଷ୍ଟ୍ରୀୟ ଯୁଦ୍ଧ ସ୍ମାରକୀକୁ ଦେଶ ଉଦ୍ଦେଶ୍ୟରେ ସମର୍ପିତ କରିବାର ସୌଭାଗ୍ୟ ମିଳିଛି । ଏହା ବି ସଂଯୋଗ ଯେ, ଏହାର ଠିକ୍ ପରେ ରାଇଜିଙ୍ଗ ଇଣ୍ଡିଆ ସମ୍ମିଳନୀରେ ଗୋଟିଏ ଏଭଳି ପ୍ରସଙ୍ଗରେ କହିବାର ସୁଯୋଗ ମିଳିଛି, ଯାହା ମୋର ହୃଦୟର ଅତି ନିକଟତର ।


    ମୁଁ ନେଟୱାର୍କ 18 ଟିମକୁ ଏହି ବିଷୟ- “ରାଜନୀତିରୁ ଉର୍ଦ୍ଧ୍ଵରେ : ଜାତୀୟ ପ୍ରାଥମିକତାର ପରିଭାଷା” ନିର୍ଦ୍ଧାରଣ କରିଥିବାରୁ ବହୁତ ବହୁତ ଧନ୍ୟବାଦ ଦେଉଛି । ବିଶ୍ୱର ସବୁଠୁ ବଡ଼ ଗଣତନ୍ତ୍ରରେ, ରାଷ୍ଟ୍ର ନିର୍ମାଣର ଦିଗ କ’ଣ ହେବ, ଗୋଟିଏ ରାଷ୍ଟ୍ର ଭାବେ ଆମର ପ୍ରାଥମିକତା କ’ଣ ହେବ, ଏହା ଉପରେ କ୍ରମାଗତ ବିଚାରବିମର୍ଶ କରିବାର ବହୁତ ଆବଶ୍ୟକତା ରହିଛି ।


    ଏବେ ଯେତେବେଳେ ମୁଁ ଗଣମାଧ୍ୟମର ବନ୍ଧୁମାନଙ୍କ ଗହଣରେ ରହିଛି, ତେଣୁ ଏହି ଆଲୋଚନାକୁ ଆଗେଇ ନେବା ପାଇଁ ଆପଣମାନଙ୍କ ପସନ୍ଦର କୌଶଳକୁ ଆପଣାଇବି । ଅର୍ଥାତ୍ ପ୍ରଥମେ କ’ଣ ଥିଲା ଓ ଏବେ କ’ଣ ଅଛି । ଏଥିରୁ ଆପଣମାନେ ବି ଜାଣିପାରିବେ ଯେ ପୂର୍ବରୁ କ’ଣ ପ୍ରାଥମିକତା ରହିଥିଲା ଓ ଏବେ କ’ଣ ରହିଛି । ଏଥିରୁ ହିଁ ଜଣାପଡ଼ିବ ଯେ ରାଜନୀତିରୁ ଊର୍ଦ୍ଧ୍ଵକୁ ଉଠି ଯେତେବେଳେ ରାଷ୍ଟ୍ରନୀତିକୁ ପ୍ରାଥମିକତା ଦିଆଯାଏ, ତା’ର ପରିଣାମ କିଭଳି ହୁଏ ।


    ବନ୍ଧୁଗଣ, 2014 ମସିହା ପୂର୍ବରୁ ଦେଶରେ ସ୍ଥିତି ଏଭଳି ଥିଲା କି ଯାହା ବଢ଼ିବା କଥା ତାହା ହ୍ରାସ ପାଇବାରେ ଲାଗିଥିଲା, ଆଉ ଯାହା କମିବା କଥା ତାହା ବଢ଼ୁଥିଲା ।


    ଏବେ ଯେମିତି, ଦରଦାମ ବୃଦ୍ଧିର ଉଦାହରଣ ନିଆଯାଉ । ଆମେ ସମସ୍ତେ ଜାଣିଛେ କି ଦରଦାମ ବୃଦ୍ଧି ନିୟନ୍ତ୍ରଣରେ ରହିବା ଉଚିତ୍ । କିନ୍ତୁ ବାସ୍ତବରେ କ’ଣ ଥିଲା । ଗତ ସରକାର ସମୟରେ ଅତ୍ୟାବଶ୍ୟକ ସାମଗ୍ରୀର ଦର ଆକାଶଛୁଆଁ ହୋଇଥିଲା । ଦରଦାମ ବୃଦ୍ଧି ଅସୁର ଭଳି ମୁହଁ ଖୋଲିଥିଲା ।


    ଆପଣମାନଙ୍କୁ ସମସ୍ତଙ୍କୁ, ବିଶେଷକରି ନ୍ୟୁଜ ରୁମର ପ୍ରଡ୍ୟୁସରମାନଙ୍କର ମନେଥିବ କି ଦରଦାମ ବୃଦ୍ଧିର ଡାହାଣୀ ଖାଇଯାଏ । ଆପଣମାନଙ୍କୁ ଅନେକ ଥର ନିଜର ଶୋ’ରେ ଏହା ପ୍ରଦର୍ଶିତ କରିବାକୁ ପଡ଼ିଥିଲା ।


    ବନ୍ଧୁଗଣ, ଆପଣମାନେ ସେତେବେଳେ ଅନେକ ରିପୋର୍ଟ କରିଥିଲେ କି ଦରଦାମ ବୃଦ୍ଧି ହାର 10 ପ୍ରତିଶତର ତଥ୍ୟକୁ ଅତିକ୍ରମ କରିଯାଇଥିଲା । କିନ୍ତୁ ଏବେ ଆମ ସରକାର ଦରଦାମ ବୃଦ୍ଧିକୁ ହ୍ରାସ କରି 2-4 ପ୍ରତିଶତ ପାଖାପାଖି ରଖିଛି । ଏହି ଫରକ ସେତେବେଳେ ଦେଖିବାକୁ ମିଳେ, ଯେତେବେଳେ ରାଜନୀତିରୁ ଦୂରେଇ ଯାଇ ରାଷ୍ଟ୍ରନୀତିକୁ ପ୍ରାଥମିକତା ଦିଆଯାଇଥାଏ ।


    ବନ୍ଧୁଗଣ, ଏଭଳି ସ୍ଥିତି ଆୟକରକୁ ନେଇ ରହିଥିଲା । ମଧ୍ୟବିତ ବର୍ଗ ଆୟକର ଛାଡ଼ ପାଇଁ କ୍ରମାଗତ ଭାବେ ସ୍ୱର ଉଠାଉଥିଲା । କିନ୍ତୁ ଆଶ୍ୱସ୍ତି ନାଁରେ କିଛି ବି ମିଳୁନଥିଲା । ଆମ ସରକାର ଆୟକର ଉପରେ ଛାଡ଼ ସୀମା ପ୍ରଥମେ ଅଢ଼େଇ ଲକ୍ଷ ଟଙ୍କା ପର୍ଯ୍ୟନ୍ତ ଓ ପୁଣି 5 ଲକ୍ଷ ଟଙ୍କାର ଆୟ ପାଇଁ ଟିକସକୁ 10 ପ୍ରତିଶତରୁ ହ୍ରାସ କରି 5 ପ୍ରତିଶତ କରିଛି । ଏଥର ତ 5 ଲକ୍ଷ ଟଙ୍କା ପର୍ଯ୍ୟନ୍ତ ଟିକସକୁ 10 ପ୍ରତିଶତରୁ ହ୍ରାସ କରି 5 ପ୍ରତିଶତ କରାଯାଇଛି । ଆଉ ଏଥର ତ 5 ଲକ୍ଷ ଟଙ୍କା ପର୍ଯ୍ୟନ୍ତର ଟିକସ ଯୋଗ୍ୟ ଆୟକୁ ହିଁ ଟିକସ ପରିସରରୁ ବାହାର କରିଦିଆଯାଇଛି ।


    ବନ୍ଧୁଗଣ, ଏବେ ମୁଁ ଜିଡିପି ଅଭିବୃଦ୍ଧି କଥା କହିଲେ ଆପଣମାନେ ପୂର୍ବର ସରକାର ଓ ବର୍ତ୍ତମାନର ସରକାର, ପୂର୍ବର ପ୍ରାଥମିକତା ଓ ବର୍ତ୍ତମାନର ପ୍ରାଥମିକତା ଭିତରେ ଫରକ ଓ ସ୍ପଷ୍ଟତାକୁ ଭଲଭାବେ ବୁଝିପାରିବେ । ଆପଣମାନେ ଜାଣିଥିବେ ଯେ ଅଟଳଜୀଙ୍କ ସରକାର 2004 ମସିହାରେ ୟୁପିଏକୁ 8 ପ୍ରତିଶତ ବିକାଶ ଦର ବିଶିଷ୍ଟ ଅର୍ଥବ୍ୟବସ୍ଥା ପ୍ରଦାନ କରିଥିଲା । କିନ୍ତୁ 2013-14ରେ ଯେତେବେଳେ ୟୁପିଏର ବିଦାୟ ହେଲା, ସେତେବେଳେ ବିକାଶ ଦର ପ୍ରାୟ 5 ପ୍ରତିଶତକୁ ଖସି ଆସିଥିଲା ।


    2014ରେ ଆମେ ପୁଣିଥରେ ଏହି ଚ୍ୟାଲେଞ୍ଜକୁ ସ୍ୱୀକାର କଲୁ । ଆଜି ପୁଣିଥରେ ଜିଡିପି ଅଭିବୃଦ୍ଧି ହାରକୁ ଆମ ସରକାର 7ରୁ 8 ପ୍ରତିଶତ ମଧ୍ୟରେ ପହଞ୍ଚାଇଛନ୍ତି । ସେମାନେ ବଢ଼ାଇଥିବାକୁ କମାଇଦେଲେ ଆଉ ଆମେ କମିଥିବାକୁ ପୁଣିଥରେ ବଢ଼ାଇ ଦେଇଛୁ । ଏହା ହିଁ ଆମର ପ୍ରାଥମିକତା ।


    ବନ୍ଧୁଗଣ, ଭାରତର ଏହି ସ୍ଥିତି ଆର୍ନ୍ତଜାତିକସ୍ତରରେ ମଧ୍ୟ ଅଛି । ଆମେ ସମସ୍ତେ ପଢ଼ିଥିଲେ ଯେ ଏକବିଂଶ ଶତାବ୍ଦୀ ଭାରତର ଶତାବ୍ଦୀ ହେବ । କିନ୍ତୁ ୟୁପିଏ ସରକାରରେ କ’ଣ ହୋଇଥିଲା ? 2013 ମସିହା ଆସିବା ବେଳକୁ ଭାରତକୁ ବିଶ୍ୱର ‘5ଟି ଦୁର୍ବଳ’ ରାଷ୍ଟ୍ର ସ୍ତରକୁ ଆଣି ଦେଇଥିଲେ । ଆଜି ପୁଣିଥରେ ସରକାର ଦୃଢ଼ ସଂକଳ୍ପ ଓ 125 କୋଟି ଦେଶବାସୀଙ୍କ ପରିଶ୍ରମର ବଳ ଉପରେ ଭାରତ ‘ଦ୍ରୁତ ଅଭିବୃଦ୍ଧି କରୁଥିବା ପ୍ରମୁଖ ଅର୍ଥବ୍ୟବସ୍ଥା’ ପାଲଟିଛି ।


    ବନ୍ଧୁଗଣ, ଇଜ ଅଫ ଡୁଇଙ୍ଗ୍ ବିଜିନେସର ରେଙ୍କିଙ୍ଗରେ ମଧ୍ୟ ଗତ ସରକାର ଯିବାବେଳେ ଦେଶର ନାଁ ପକାଇବାକୁ କୌଣସି ସୁଯୋଗ ହାତଛଡ଼ା କରିନି । ଏହା କଂଗ୍ରେସର ସଂସ୍କୃତିର ପରିଣାମ ଥିଲା କି 2011 ମସିହାର 132ତମ ସ୍ଥାନରୁ ହ୍ରାସ ପାଇଁ ଭାରତର ରେଙ୍କିଙ୍ଗରେ 142ତମ ସ୍ଥାନକୁ ଖସି ଆସିଛି । ଆପଣମାନେ ଭାବନ୍ତୁ ତ, ସେତେବେଳେ ଦେଶରେ ବ୍ୟବସାୟର କିଭଳି ପରିବେଶ କରିଦିଆଯାଇଥିଲା । ଏହି ରେଙ୍କିଙ୍ଗରେ ସୁଧାର କରି ଦେଶକୁ 77ତମ ସ୍ଥାନରେ ପହଞ୍ଚାଇବାର କାମ ଆମ ସରକାର କରିଛି ।


    ବନ୍ଧୁଗଣ, ଗତ ସରକାର ସମୟରେ ଇଜ ଅଫ ଡୁଇଙ୍ଗ୍ ବିଜିନେସରେ ଦେଶର ରେଙ୍କିଙ୍ଗ୍ ତଳକୁ ଖସିଥିଲା, ଏହାର କାରଣ ହେଉଛି ଦୁର୍ନୀତିର ଗ୍ରାଫ୍ ଆକାଶ ଛୁଉଁଥିଲା । ସ୍ପେକ୍ଟ୍ରମରୁ ଆରମ୍ଭ କରି ସବମେରାଇନ୍ ପର୍ଯ୍ୟନ୍ତ ଓ କୋଇଲାରୁ ଆରମ୍ଭ କରି ସିଡବ୍ଲ୍ୟୁଜି ପର୍ଯ୍ୟନ୍ତ, କିଛି ବି ଦୁର୍ନୀତିରୁ ମୁକ୍ତ ନଥିଲା । ସେତେବେଳେ ପ୍ରତ୍ୟେକ ସଂସ୍ଥା ତାହା ତେଣିକି ସୁପ୍ରିମକୋର୍ଟ ହେଉ, ସିଏଜି ହେଉ, ଗଣମାଧ୍ୟମ ହେଉ, ପ୍ରତ୍ୟେକ ସ୍ଥାନରେ ସରକାରୀ ଦୁର୍ନୀତିର ଫାଇଲ ଖୋଲୁଥିଲା ।


    ଏବେ ସ୍ଥିତି ଏମିତି ଯେ, ରାଜନୀତିକ ବିରୋଧ ପାଇଁ ବିରୋଧୀ ଦଳରେ ଆମର ବନ୍ଧୁମାନେ ଛଦ୍ମ ଭାବେ କୋର୍ଟ ଯାଉଛନ୍ତି । ଆଉ ସେଠାରେ ସେମାନଙ୍କୁ କଡ଼ା ଭର୍ତ୍ସନା ଓ ସରକାରକୁ ପ୍ରଶଂସା ମିଳୁଛି । ସରକାରୀ ସଂସ୍କାରରେ ଏସବୁ ସାର୍ଥକ ପରିବର୍ତ୍ତନ ବିଗତ ଦିନରେ ଆମ ସରକାର ସମୟରେ ଆସିଛି ।


    ଭାଇ ଓ ଭଉଣୀମାନେ, ରାଜନୀତିରୁ ଊର୍ଦ୍ଧ୍ଵକୁ ଉଠି, ଆମର ସରକାରର ପ୍ରାଥମିକତା କିଭଳି ଅଲଗା ରହିଛି ? କିଭଳି ଆମେ ଗୋଟିଏ ଯୋଜନାକୁ ଅନ୍ୟ ଯୋଜନା ସହ ଯୋଡ଼ି ଆଗକୁ ବଢ଼ୁଛୁ ଓ ସେଥିରେ ସିଷ୍ଟମ କିଭଳି ସୁସ୍ଥ ଓ ପାରଦର୍ଶୀ ହେଉଛି । ଏହାର ଆଉ ଏକ ଉଦାହରଣ ଉପରେ ମୁଁ ଆପଣମାନଙ୍କ ସହ ବିସ୍ତୃତ ଭାବେ କଥା ହେଉଛି ।


    ଆପଣମାନେ ଜାଣିଥିବେ, ଯେତେବେଳେ ଆମେ ଚାରିବର୍ଷ ପୂର୍ବରୁ ଜନଧନ ଯୋଜନା ଆରମ୍ଭ କରିଥିଲୁ, ଅନେକ ଥଟ୍ଟା ପରିହାସ କରୁଥିଲେ । କିଛି ଲୋକ ତ କହୁଥିଲେ ଯେ ଗରିବଙ୍କ ବ୍ୟାଙ୍କ୍ ଏକାଉଣ୍ଟ ଖୋଲି ଆମେ କ’ଣ ତୀର ମାରିଦେଇଛୁ । କେତେକ ଲୋକ ତ କହିବାକୁ ପଛାଇଲେନି ଯେ ଯାହାଙ୍କ ପାଖରେ ଖାଇବାକୁ କିଛି ନାହିଁ, ସେମାନେ ବ୍ୟାଙ୍କରେ ଏକାଉଣ୍ଟ ଖୋଲି କ’ଣ କରିବେ ?


    ଏଭଳି ମାନସିକତା ଯୋଗୁ ଆମ ଦେଶରେ ସ୍ୱାଧୀନତାର ଏତେ ବର୍ଷ ପରେ ବି ଅଧାରୁ ଅଧିକ ଲୋକଙ୍କ ପାଖରେ ବ୍ୟାଙ୍କ ଏକାଉଣ୍ଟ ନଥିଲା । ଏବେ ଆମର ସରକାରଙ୍କ ପ୍ରୟାସ ଯୋଗୁ ଦେଶରେ 34 କୋଟିରୁ ଅଧିକ ଲୋକଙ୍କ ବ୍ୟାଙ୍କ ଏକାଉଣ୍ଟ ଖୋଲାଯାଇଛି ।


    ବନ୍ଧୁଗଣ, ଜନଧନ ଏକାଉଣ୍ଟ ଖୋଲିବା ପରେ ଆମେ ତାକୁ ଆଧାର ନମ୍ବର ସହ ଯୋଡ଼ିଛୁ, ପ୍ରୟାସ କରିଛୁ ଯେ, ଅଧିକରୁ ଅଧିକ ଏକାଉଣ୍ଟ ମୋବାଇଲ ନମ୍ବର ସହ ବି ସାମିଲ ହେବ । ଏପଟେ ଆମେ ଦେଶରେ ଜନଧନ ଖାତା ଖୋଲାଯାଉଥିଲା ବେଳେ ସେସବୁ ସରକାରୀ ଯୋଜନାର ହାନିଲାଭ ଖୋଜାଯାଉଥିଲା । ଯେଉଁଥିରେ ହିତାଧିକାରୀଙ୍କୁ ଟଙ୍କା ଦେବାର ବ୍ୟବସ୍ଥା ଥିଲା । ପୂର୍ବରୁ ଏହି ଟଙ୍କା କିଭଳି ମିଳୁଥିଲା, କିଏ ମଝିରେ ଏହି କଥାଗୁଡ଼ିକୁ ପୁରା ହଜମ କରିଦେଉଥିଲେ ତାହା ଆପଣମାନେ ଜାଣିଥିବେ ।


    ଭାଇ ଓ ଭଉଣୀମାନେ, ଆମେ ଗୋଟିଏ ଗୋଟିଏ କରି ଯୋଜନାମାନ ଖୋଜିବାରେ ଲାଗିଲୁ ଓ ସେମାନଙ୍କୁ ଜନଧନ ଖତା ସହ ଯୋଡ଼ାଗଲା । ଏବେ ସ୍ଥିତି ଏଭଳି ଯେ ସରକାରଙ୍କ 425ରୁ ଅଧିକ ଯୋଜନାର ଅର୍ଥ ସିଧାସଳଖ ହିତାଧିକାରୀଙ୍କ ବ୍ୟାଙ୍କ ଏକାଉଣ୍ଟକୁ ହସ୍ତାନ୍ତର କରାଯାଉଛି ।


    ଆମ ସରକାର ସମୟରେ ପ୍ରାୟ 6 ଲକ୍ଷ କୋଟି ଟଙ୍କାକୁ କେନ୍ଦ୍ର ସରକାର ସିଧାସଳଖ ହିତାଧିକାରୀଙ୍କ ଏକାଉଣ୍ଟକୁ ପଠାଇଛନ୍ତି । ଆଉ ମୋତେ ଏକଥା କହି ଗର୍ବ ଅନୁଭବ ହେଉଛି ଯେ ପୂର୍ବଭଳି 100ରୁ କେବଳ 15 ପଇସା ନୁହେଁ ବରଂ ପୂରା ଟଙ୍କା ହିତାଧିକାରୀଙ୍କୁ ମିଳୁଛି ।


    ସରକାରଙ୍କ ଏସବୁର ପ୍ରଭାବର ଭ୍ରଷ୍ଟାଚାର ଓ କଳାଟଙ୍କା ଉପରେ କ’ଣ ପ୍ରଭାବ ପଡ଼ିଛି, ତାହା ବି ଆପଣମାନେ ଜାଣିବା ଜରୁରୀ ।


    ବନ୍ଧୁଗଣ, ଜନଧନ ଏକାଉଣ୍ଟ, ଆଧାର ଓ ମୋବାଇଲକୁ ଯୋଡ଼ିବାର ପରିଣାମ ହେଉଛି, ଗୋଟିଏ ପରେ ଗୋଟିଏ କାଗଜରେ ଚାପି ହୋଇ ରହିଥିବା ଜାଲ୍ ନାଁ ପଦାକୁ ଆସିବାରେ ଲାଗିଥିଲା । ଆପଣମାନେ ଚିନ୍ତା କରନ୍ତୁ, ଯଦି ଆପଣଙ୍କ ଗ୍ରୁପରେ ଅବା ଚ୍ୟାନେଲରେ 50 ଜଣ ଲୋକ ଏଭଳି ଥିବେ, ଯେଉଁମାନେ ମାସିକ ଦରମା ନେଉଥିବେ, କିନ୍ତୁ ବାସ୍ତବରେ ସେମାନେ କେଉଁଠି ବି ନଥିବେ, ତା’ହେଲ କ’ଣ ହେବ ?


    ଏବେ ଏଠି ଏଚଆରର ଲୋକମାନେ କହିବେ ଯେ, ଆମ ପାଖରେ ଏଭଳି ହୋଇପାରିବ ନାହିଁ । କିନ୍ତୁ ବନ୍ଧୁଗଣ, ପୂର୍ବର ସରକାରମାନେ ଦେଶରେ ଯେଉଁ ବ୍ୟବସ୍ଥା କରି ରଖିଥିଲେ, ସେଥିରେ ଗୋଟିଏ ଅବା ଦୁଇଟି ନୁହେଁ 8 କୋଟି ଏଭଳି ଏଭଳି ଜାଲ୍ ନାଁ ଥିଲା, ଯେଉଁମାନଙ୍କ ନାଁରେ ସରକାରୀ ଲାଭ ସ୍ଥାନାନ୍ତର କରାଯାଉଥିଲା ।


    ବନ୍ଧୁଗଣ, ସରକାରଙ୍କ ଏହି ପ୍ରୟାସ ଯୋଗୁ 1ଲକ୍ଷ 10 ହଜାର କୋଟି ଟଙ୍କାରୁ ଅଧିକ ଭୁଲ୍ ଲୋକଙ୍କ ହାତକୁ ଯିବା ବନ୍ଦ ହୋଇଛି । ଆଉ ଯେତେବେଳେ ମୁଁ କହୁଛି କି 1ଲକ୍ଷ 10 ହଜାର କୋଟି ଟଙ୍କା ସଞ୍ଚୟ ହୋଇଛି, ସେତେବେଳେ ଭାବନ୍ତୁ, ପୂର୍ବରୁ ଏହି ଟଙ୍କା ଅନ୍ୟ କାହାରି ପାଖକୁ ବି ଯାଉଥିଲା ।


    ବର୍ଷବର୍ଷ ଧରି ଏହି ଅର୍ଥ ଉକ୍ତ ଦଲାଲଙ୍କ ପାଖକୁ ଯାଉଥିଲା, ସେହି ଲୋକଙ୍କ ପାଖକୁ ଯାଉଥିଲା, ଯେଉଁମାନେ ଏହାର ହକଦାର ନଥିଲେ । ଏବେ ଏ ସମସ୍ତ ଲିକେଜ୍ ଆମର ସରକାର ବନ୍ଦ କରିଦେଇଛି ।


    ବନ୍ଧୁଗଣ, ବ୍ୟାଙ୍କ ଏକାଉଣ୍ଟ, ଡାଟା ଓ ଟେକ୍ନୋଲଜିର ଏହି ସାମର୍ଥ୍ୟ ଏବେ ବିଶ୍ୱର ସବୁଠୁ ବଡ଼ ଜନକଲ୍ୟାଣ ଯୋଜନାର ସୁଦୃଢ଼ ଆଧାର ପାଲଟିଛି ।


    ଏବେ ଯେଉଁ ଆୟୁଷ୍ମାନ ଭାରତ ଯୋଜନା ଆଧାରରେ ଦେଶର ପ୍ରାୟ 50 କୋଟି ଗରିବଙ୍କୁ ଯେଉଁ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସା ଦିଆଯାଉଛି, ସେଥିରେ ମଧ୍ୟ ଲିକେଜର ସମ୍ଭାବନା ନାହିଁ । ଚିକିତ୍ସାର ପୂରା ଟଙ୍କା ସିଧାସଳଖ ହସ୍ପିଟାଲର ଏକାଉଣ୍ଟକୁ ଯାଉଛି । ଯେଉଁଥିରେ ହିତାଧିକାରୀଙ୍କ ଆଧାର ନମ୍ବର ସାମିଲ ଅଛି ଓ ଏହାର ଚୟନ 2015 ମସିହାରେ ଜାରି ହୋଇଥିବା ସାମାଜିକ-ଅର୍ଥନୀତିକ ସର୍ଭେ ଆଧାରରେ କରାଯାଉଛି ।


    ପ୍ରାୟ ପ୍ରତ୍ୟେକ ଜନମଙ୍ଗଳ ଯୋଜନା ପାଇଁ ଏହି ଶୈଳୀକୁ ଗ୍ରହଣ କରାଯାଉଛି, ଯେଉଁଥିରେ ବେଇମାନୀ ଓ ଲିକେଜ୍ ଉଭୟ ଉପରେ ନିୟନ୍ତ୍ରଣ ଲାଗିଛି ।


    ଆପଣମାନେ ଜାଣିଥିବେ, ଗତକାଲି ହିଁ ଆମ ସରକାର ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି ଯୋଜନାର ଆରମ୍ଭ କରିଛନ୍ତି । ଦେଶର ପ୍ରାୟ 12କୋଟି ଚାଷୀ ପରିବାରକୁ ସେମାନଙ୍କର ଛୋଟ ଛୋଟ ଆବଶ୍ୟକତା ପୂରଣ କରିବା ପାଇଁ, ଯେମିତିକି ବିହନ କିଣିବା, ମଞ୍ଜି କିଣିବା, କୀଟନାଶକ କିଣିବା, ସାର କିଣିବା ପାଇଁ ସରକାର ପ୍ରତିବର୍ଷ ପ୍ରାୟ 75 ହଜାର କୋଟି ଟଙ୍କା ସିଧାସଳଖ ଚାଷୀଙ୍କ ଏକାଉଣ୍ଟକୁ ଟ୍ରାନ୍ସଫର କରିବାକୁ ଯାଉଛନ୍ତି । ଏହି ଯୋଜନାରେ ମଧ୍ୟ ଲିକେଜ୍ ସମ୍ଭବପର ନୁହେଁ ।


    ଏବେ ଭାବନ୍ତୁ, କାହାରିକୁ ଗୋଖାଦ୍ୟ ଦୁର୍ନୀତି କରିବାର ଥିଲେ କେମିତି କରିବ ? କାରଣ ଏବେ ତ ସିଧାସଳଖ ମୋବାଇଲ ଫୋନରେ ସନ୍ଦେଶ ଆସୁଛି ଯେ, ସମସ୍ତ ବ୍ୟବସ୍ଥା ହିଁ ମୋଦୀ ସମାପ୍ତ କରିଦେଇଛି । ତେଣୁ ଏଇଥିପାଇଁ ତ ମୋତେ ପାଣି ପିଇ ପିଇ କରି ଗାଳି ଦିଆଯାଉଛି ।


    ଭାଇ ଓ ଭଉଣୀମାନେ, ଯେଉଁ ଯେଉଁମାନଙ୍କ ପାଇଁ ମୁଁ ଲୁଟର ରାସ୍ତା ବନ୍ଦ କରି ଦେଇଛି, ସେମାନେ ମୋ ପ୍ରତି ଏବେ ଏତେ ଭଲପାଇବା ଦେଖାଉଛନ୍ତି ଯେ କୁହନ୍ତୁ ନାହିଁ । ଗୋଟିଏ ମଞ୍ଚରେ ଏକାଠି ହୋଇ, ଏତେ ଗାଳି ବୋଧହୁଏ କାହାରିକୁ ଦିଆଯାଉଥିବ ।


    ବନ୍ଧୁଗଣ, ଏମାନଙ୍କ ପାଇଁ ମୋଦୀଙ୍କୁ ଗାଳି ଦେବା ହେଉଛି ପ୍ରାଥମିକତା । ମୋ’ ପାଇଁ ପ୍ରାଥମିକତା ହେଉଛି ଦେଶର ସଚ୍ଚୋଟ ଟିକସଦାତା, ଯେଉଁମାନେ ଏତେ ପରିଶ୍ରମ କରୁଛନ୍ତି, ସେମାନଙ୍କ ଦ୍ୱାରା ସରକାରକୁ ମିଳୁଥିବା ପ୍ରତିଟି ପଇସାର ସଠିକ ଉପଯୋଗ କରାଇବା ।


    ଆମର ଏଠି କିଭଳି ଭାବେ ଲୋକଙ୍କ ପଇସାକୁ ଲୋକଙ୍କର ନଭାବିବାର ପରମ୍ପରା ବର୍ଷବର୍ଷ ଧରି ପ୍ରଭାବ ବିସ୍ତାର କରି ରହିଛି । ଆପଣମାନେ ବି ଜାଣନ୍ତି । ଯଦି ଏଭଳି ହେଉନଥାନ୍ତା ତା’ହେଲେ ଶହ ଶହ ଯୋଜନା ଦଶନ୍ଧି ଦଶନ୍ଧି ଧରି ଅଧାପନ୍ତରିଆ ରହିନଥାନ୍ତା । ଦିଗହରା ହୋଇନଥାନ୍ତା ।


    ତେଣୁ ଆମର ସରକାର, ଯୋଜନାରେ ବିଳମ୍ବକୁ ଅପରାଧୀକ ଅବହେଳାରୁ କମ୍ ବୋଲି ଭାବେନି । ମୁଁ ଆପଣମାନଙ୍କୁ 2-3ଟି ଉଦାହରଣ ଦେଉଛି । ପୂର୍ବ ଦଶନ୍ଧିରେ କିଭଳି କାମ ହୋଇଥିଲା ଓ ଏହା କିଭଳି ଲୋକଙ୍କ ଜୀବନ ଓ ଟିକସଦାତାଙ୍କ ଟଙ୍କା ଉପରେ ପଡ଼ିଥିଲା ।


    ବନ୍ଧୁଗଣ, ୟୁପିଏରେ ଗୋଟିଏ ଜଳସେଚନ ପ୍ରକଳ୍ପ, ବାଣସାଗର ନାଁରେ ରହିଛି । ଏହି ଯୋଜନା ପ୍ରାୟତଃ 4 ଦଶନ୍ଧି ପୂର୍ବରୁ ଆରମ୍ଭ ହୋଇଥିଲା । ସେତେବେଳେ ଆକଳନ କରାଯାଇଥିଲା ଯେ, 300 କୋଟି ଟଙ୍କାରେ ଏହାର କାମ ପୂରା ହୋଇଯିବ । କିନ୍ତୁ ଏହା ପଡ଼ି ରହିଲା । 2014ରେ ଆମର ସରକାର ଗଠନ ହେବାପରେ ପୁଣିଥରେ କାମ ଆରମ୍ଭ କରାଗଲା । ଏବେ ସେହି ପ୍ରକଳ୍ପର ଖର୍ଚ୍ଚ ରାଶି ବୃଦ୍ଧି ପାଇ 3ହଜାର କୋଟି ଟଙ୍କାରେ ପହଞ୍ଚିଛି ।


    ଏମିତି ତ ନୁହେଁ ଯେ ପୂର୍ବ ସରକାରକୁ କେହି କାମ କରିବାକୁ ଅଟକାଇଥିଲା, ମନା କରିଥିଲା । ସେତେବେଳେ 300କୋଟି ଟଙ୍କାର ଅଭାବ ଥିବ, କାହିଁ ମୁଁ ଭାବୁନି । ବାସ୍ତବରେ କାମ ନିର୍ଦ୍ଧାରିତ ସମୟରେ ପୂରଣ ହେଉ, ଏହା ସେମାନଙ୍କର ଇଚ୍ଛା ନଥିଲା । ସେମାନେ ଭାବୁଥିଲେ ଠିକ୍ ଅଛି, ବିଳମ୍ବ ହେଉଛି ତ ହେଉ, ମୋର କ’ଣ କ୍ଷତି ହୋଇଯାଉଛି ।


    ଆଉ ଏକ ଡ୍ୟାମ ପ୍ରକଳ୍ପ ହେଉଛି, ଝାଡ଼ଖଣ୍ଡର ମଣ୍ଡଳ ଡ୍ୟାମ । ଏହା ବି ଚାରି ଦଶନ୍ଧି ଧରି ଅଧାପନ୍ତରିଆ ହୋଇ ରହିଥିଲା । ଯେତେବେଳେ ଏହାର ଆରମ୍ଭ କରାଗଲା, ତାହା ମାତ୍ର 30କୋଟି ଟଙ୍କା ଥିଲା । ଏବେ ଏହି ବନ୍ଧ ପ୍ରାୟ 2400 କୋଟି ଟଙ୍କା ଖର୍ଚ୍ଚ କରି ପୂରଣ କରାଯାଉଛି । ଅର୍ଥାତ୍ ଏହି ପ୍ରକଳ୍ପ ଅଟକି ରହିବାର 80 ଗୁଣ ମୂଲ୍ୟ ଦେଶର ସଚ୍ଚୋଟ କରଦାତାଙ୍କୁ ଦେବାକୁ ପଡ଼ିଛି ।


    ଭାଇ ଓ ଭଉଣୀମାନେ, ଆପଣମାନେ ଦୁର୍ନୀତିର ଖବର ଶୁଣୁଥିଲେ, ତା’ହେଲେ ଆଲର୍ଟ ହୋଇଯାଉଥିଲେ । ଭଲ କଥା । କିନ୍ତୁ ଦେଶରେ ଏଭଳି ଶତାଧିକ ପ୍ରକଳ୍ପରେ ବିଳମ୍ବ ଯୋଗୁ, ଦେଶକୁ ଯେଉଁ ଲକ୍ଷ ଲକ୍ଷ କୋଟି ଟଙ୍କା, ଆପଣମାନଙ୍କ ଭଳି ସଚ୍ଚୋଟ କରଦାତାଙ୍କର ଯେଉଁ ପଇସା କ୍ରମାଗତ ବରବାଦ ହେଉଥିଲା, ସେ ନେଇ କାହାରି ପରବାୟ ନଥିଲା । ଏହି ପଇସା ସମ୍ମାନ ଦେବା ଆମ ସରକାରଙ୍କ ପ୍ରାଥମିକତା ଥିଲା ଓ ଏଇଥିପାଇଁ ସରକାରୀ ବ୍ୟବସ୍ଥାରେ ବିଳମ୍ବର ସଂସ୍କୃତିକୁ ପରିବର୍ତ୍ତନ ପାଇଁ ମୁଁ ପ୍ରଥମ ଦିନରୁ ପ୍ରୟାସ କରିଛି ।


    ମୁଁ ପ୍ରତ୍ୟେକ ରାଜ୍ୟର ମୁଖ୍ୟ ସଚିବଙ୍କ ସହ ବସିଛି, ପ୍ରତ୍ୟେକ ମନ୍ତ୍ରଣାଳୟର ସଚିବଙ୍କ ସହ ବସିଛି । କିଛି ବି ହେଉଯାଉ, କିନ୍ତୁ ଯୋଜନାରେ ବିଳମ୍ବ ନହେବା ଉଚିତ୍ । ଲୋକଙ୍କ ପଇସା ବରବାଦ ହେବା ଅନୁଚିତ । ବନ୍ଧୁଗଣ, 12ଲକ୍ଷ କୋଟି ଟଙ୍କାରୁ ଅଧିକ ପୁରୁଣା ଯୋଜନାର ସମୀକ୍ଷା ମୁଁ ନିଜେ କରିଥିଲି ।


    ବନ୍ଧୁଗଣ, ଯେତେ ବି ପ୍ରୋଜେକ୍ଟକୁ ‘ପ୍ରଗତି’ ମାଧ୍ୟମରେ ସମୀକ୍ଷା କରାଯାଇଥିଲା, ସେଥିରେ ଅଧିକାଂଶ ପୂର୍ବ ଭାରତର ଥିଲା । ଉତ୍ତର-ପୂର୍ବର ଥିଲା । ଏହା ମଧ୍ୟ ଆମ ସରକାରର ପ୍ରାଥମିକତାର ଗୋଟିଏ ବଡ଼ ଅଂଶବିଶେଷ । ପୂର୍ବ ଭାରତକୁ ନୂଆ ଭାରତର ବିକାଶର ଅଭିବୃଦ୍ଧି ଇଞ୍ଜିନ କରିବାର ଅଛି । ସବକା ସାଥ୍, ସବକା ବିକାଶର ଆମର ଲକ୍ଷ୍ୟର ମହତ୍ୱପୂର୍ଣ୍ଣ ଦିଗ ଥିଲା ।


    ଆପଣମାନେ ଅନେକ ଥର ଖବର ପ୍ରସାରଣ କରିଥିବେ କି କିଭଳି ପୂର୍ବ ଓ ଉତ୍ତର-ପୂର୍ବ ଭାରତରେ ଦଶନ୍ଧି ପରେ ପ୍ରଥମ ଥର ଟ୍ରେନ ପହଞ୍ଚିଛି ।


    ବନ୍ଧୁଗଣ, ଆମର ପୂରା ପ୍ରୟାସ ହେଉଛି କି ସମାଜ ଅବା ଦେଶର ସେହି ପ୍ରତ୍ୟେକ ବର୍ଗ, ଯେଉଁମାନେ ନିଜକୁ କିଛି ନା କିଛି କାରଣରୁ ଉପେକ୍ଷିତ ଅନୁଭବ କରୁଥିଲେ, ସେମାନଙ୍କ ପାଖରେ ପହଞ୍ଚିବା । ସେମାନଙ୍କର ଚିନ୍ତା ଦୂର କରିବାର ପ୍ରୟାସ କରିବା ।


    ସାଧାରଣ ବର୍ଗର ଗରିବଙ୍କୁ 10 ପ୍ରତିଶତ ସଂରକ୍ଷଣର ନିଷ୍ପତି ହେଉ ଅବା ପୁଣି ଶ୍ରମିକଙ୍କ ପାଇଁ ପେନସନର ଐତିହାସିକ ଯୋଜନା ।


    ଘୁମନ୍ତୁ ସମୁଦାୟର ଲୋକଙ୍କ ପାଇଁ ୱେଲଫେୟାର ଡେଭଲପମେଣ୍ଟ ବୋର୍ଡ ଗଠନର ନିଷ୍ପତ୍ତି ହେଉ ଅବା ପୁଣି ଦେଶର କୋଟି କୋଟି ମତ୍ସ୍ୟଜୀବୀଙ୍କ ନିମନ୍ତେ ଗୋଟିଏ ସ୍ୱତନ୍ତ୍ର ବିଭାଗ, ଆମେ ସବକା ସାଥ ସବକା ବିକାଶ ମନ୍ତ୍ର ଉପରେ କାମ କରୁଛୁ ।


    ଦେଶର ପ୍ରତ୍ୟେକ ବ୍ୟକ୍ତି, ପ୍ରତ୍ୟେକ ବର୍ଗ, ପ୍ରତ୍ୟେକ କୋଣଅନୁକୋଣରେ ବିକାଶ ଓ ବିଶ୍ୱାସର ଆଲୋକ ପହଞ୍ଚିବାର ଆମର ପ୍ରାଥମିକତା ନ୍ୟୁ ଇଣ୍ଡିଆର ନୂଆ ଆତ୍ମବିଶ୍ୱାସର କାରଣ ପାଲଟିଛି ।


    ଏହି ଆତ୍ମବିଶ୍ୱାସ ଭିତରେ, ମୁଁ ଆପଣମାନଙ୍କ ସହ ଉକ୍ତ ବିଷୟରେ ବି କଥା ହେବାକୁ ଚାହିଁବି, ଯାହା ଆପଣମାନଙ୍କ ବହୁତ ପସନ୍ଦର ବିଷୟ । ଏହି ବିଷୟ ହେଉଛି ରୋଜଗାରର ।


    ମୋତେ କୁହାଯାଇଛି ଯେ ନେଟୱାର୍କ 18ରେ 2014 ମସିହା ପରେ ଜଣେ ବି ବ୍ୟକ୍ତିଙ୍କୁ ଚାକିରି ମିଳିନାହିଁ ? ରାହୁଲ ଜୀ, ଏ ସୂଚନା କ’ଣ ସତ ?


    ଆଶ୍ଚର୍ଯ୍ୟ ହୁଅନ୍ତୁ ନାହିଁ । ମୁଁ ଜବାବର ଉତ୍ତର ଦେବାର ପ୍ରୟାସ ଆପଣମାନଙ୍କ ସହଯୋଗୀଙ୍କୁ କରୁଥିଲି ।


    ଭାଇ ଓ ଭଉଣୀମାନେ,


    ଟିକେ ଭାବନ୍ତୁ ଭାରତ ଯେତେବେଳେ ସବୁଠୁ ଦ୍ରୁତ ଗତିରେ ବୃଦ୍ଧି ପାଉଥିବା ଅର୍ଥବ୍ୟବସ୍ଥା ପାଲଟି ଯାଇଛି, ତା’ହେଲେ କ’ଣ ନିଯୁକ୍ତି ସୁଯୋଗ ସୃଷ୍ଟି ନକରି ଏହା ସମ୍ଭବ ହୋଇଗଲା?


    ଯେତେବେଳେ ଦେଶରେ ଏଫଡିଆଇ ସର୍ବକାଳୀନ ସ୍ତରରେ ରହିଛି, ଚାକିରି ସୃଷ୍ଟି ନକରି ତାହା କ’ଣ ସମ୍ଭବ?


    ଯେତେବେଳେ ଅନେକ ଆନ୍ତର୍ଜାତିକ ରିପୋର୍ଟ କହୁଛି ଯେ, ଭାରତ ସବୁଠୁ ଦ୍ରୁତ ଗତିରେ ଦାରିଦ୍ର୍ୟ ଦୂରୀକରଣ କରୁଛି, ତା’ହେଲେ କ’ଣ ନିଯୁକ୍ତି ନପାଇ ବି ଲୋକମାନେ ଦାରିଦ୍ର୍ୟ କବଳରୁ ମୁକ୍ତି ପାଉଛନ୍ତି ?


    ଟିକେ ଭାବନ୍ତୁ, ଯେତେବେଳେ ଦେଶରେ ପୂର୍ବ ତୁଳନାରେ ଅନେକ ଗୁଣ ଗତିରେ ସଡ଼କ ନିର୍ମାଣ କାମ ଚାଲିଛି, ରେଳ ମାର୍ଗର ସମ୍ପ୍ରସାରଣ କାମ ହେଉଛି, ଗରିବ ଲୋକଙ୍କ ଲକ୍ଷ ଲକ୍ଷ ଘର ନିର୍ମାଣଠୁ ଆରମ୍ଭ କରି ନୂଆ ପୋଲ, ନୂଆ ବନ୍ଧ, ନୂଆ ବିମାନ ବନ୍ଦର ଭଳି ଭିତ୍ତିଭୂମି ଅନ୍ୟ ପ୍ରୋଜେକ୍ଟରେ ରେକର୍ଡ ପରିମାଣର କାର୍ଯ୍ୟ ହେଉଛି । ପର୍ଯ୍ୟଟନ କ୍ଷେତ୍ରରେ ନିବେଶ ବୃଦ୍ଧି ପାଉଛି । ତା’ହେଲେ କେମିତି ଏହା ସମ୍ଭବ ଯେ ଏସବୁ ଗତିବିଧି ବିନା ନିଯୁକ୍ତି ସୁଯୋଗ ସୃଷ୍ଟିରେ ହୋଇପାରିଛି ?


    ଆପଣମାନେ ନିଜର ପାଖ ପଡ଼ିଶାର ପରିବେଶରେ ଡାକ୍ତର, ଇଞ୍ଜିନିୟର ଅବା ଚାଟାର୍ଡ ଏକାଉଣ୍ଟାଣ୍ଟଙ୍କୁ ଆଗକୁ ବଢ଼ୁଥିବାର ଦେଖିଥିବେ । ଆୟକର ବିଭାଗର ତଥ୍ୟ ଅନୁସାରେ, ଗତ 4ଟି ଆର୍ଥିକ ବର୍ଷ ସମୟରେ ଆୟକର ସିଷ୍ଟମରେ 6 ଲକ୍ଷ ପେସାଦାର ସାମିଲ ହୋଇଛନ୍ତି । ଏଥିରେ ପ୍ରତ୍ୟେକ ପେସାଦାରଙ୍କୁ ସହାୟକ କର୍ମଚାରୀ ବି ଆବଶ୍ୟକତା ପଡ଼ୁଥିବ । ଏଭଳି ଭାବେ ଆମେ ଆକଳନ କରିପାରିବା ଯେ ସେହି ପେସାଦାରମାନେ ଗତ 4 ବର୍ଷ ମଧ୍ୟରେ ଲକ୍ଷ ଲକ୍ଷ ରୋଜଗାର ସୃଷ୍ଟି କରିଛନ୍ତି ।


    କେବଳ ସେତିକି ନୁହେଁ, ସଡ଼କରେ ଦୌଡ଼ୁଥିବା ଗାଡ଼ିଗୁଡ଼ିକ ବି ଏକ ନୂଆ ଚିତ୍ର ଦେଖାଉଛି । କେହି ମୋତେ କହୁଥିଲେ ଯେ ଆପଣଙ୍କ ଫିଲ୍ମ ସିଟି, ନୋଏଡ଼ାରେ ପୂର୍ବରୁ ଅଧାରୁ ଅଧେ ଜାଗା ଖାଲି ରହୁଥିଲା, ଏବେ ସେଠାରେ ଗାଡ଼ି ପାର୍କିଂର ବି ଜାଗା ବି ଟିକେ ନାହିଁ ।


    କହିବାର ଅର୍ଥ ଯେ ଗତ 5ବର୍ଷ ମଧ୍ୟରେ ପରିବହନ କ୍ଷେତ୍ରରେ ଜବରଦସ୍ତ ଉନ୍ନତି ହୋଇଛି । ବ୍ୟବସାୟିକ ବାହନ କଥା କହିଲେ ଗତ ବର୍ଷ ହିଁ ଭାରତରେ ପ୍ରାୟ 7ଲକ୍ଷ ଗାଡ଼ି ବିକ୍ରି ହୋଇଛି । ବିନା ନିଯୁକ୍ତି ସୁଯୋଗ ସୃଷ୍ଟି କରି ଏହି ବ୍ୟବସାୟିକ ଗାଡ଼ିଗୁଡ଼ିକ ବିକ୍ରି ହେବା କ’ଣ ସମ୍ଭବପର କି ?


    ଏବେ ପ୍ରଧାନମନ୍ତ୍ରୀ ମୁଦ୍ରା ଯୋଜନା କଥା ନିଅନ୍ତୁ । ମୁଁ ମିଡିଆରୁ ହିଁ ଅନେକ ଉତ୍ସାହିତ କରୁଥିବା କାହାଣୀ ଦେଖିଛି । ଏଥିରେ ଅନେକ ହିତାଧିକାରୀଙ୍କୁ ନିଜେ ବି ଭେଟିଛି । ସେମାନଙ୍କର ସଫଳତାର କାହାଣୀ ମୁଁ ନିଜେ ଜାଣିଛି । କିପରି ସେମାନେ ଋଣ ନେଇ ରୋଜଗାର ଆରମ୍ଭ କରିଛନ୍ତି ଓ ଏବେ ଡଜନରୁ ଅଧିକ ଲୋକଙ୍କୁ ରୋଜଗାର ଦେଇଛନ୍ତି ।


    ବନ୍ଧୁଗଣ, ଏହି ଯୋଜନା ଆଧାରରେ 15 କୋଟିରୁ ଅଧିକ ଉଦ୍ୟୋଗୀଙ୍କୁ 7 ଲକ୍ଷ କୋଟି ଟଙ୍କାରୁ ଅଧିକ ଋଣ ଦିଆଯାଇଛି । ଆପଣମାନେ ଜାଣି ଆଶ୍ଚର୍ଯ୍ୟ ହେବେ ଯେ ଏଥିରେ 4 କୋଟିରୁ ଅଧିକ ଯୁବ ଉଦ୍ୟୋଗୀ ଏଭଳି ଅଛି, ଯେଉଁମାନେ ନିଜର ବ୍ୟବସାୟ ପାଇଁ ପ୍ରଥମ ଥର ଋଣ ନେଇଛନ୍ତି । ଏତେ ବୃହତ ସଂଖ୍ୟାରେ ଛୋଟ ଉଦ୍ୟୋଗୀଙ୍କୁ ୠଣ ଦିଆଯାଇଛି ଓ ସେମାନଙ୍କୁ ରୋଜଗାର ମିଳିନାହିଁ, ଏହା କ’ଣ ସମ୍ଭବ କି ?


    ବନ୍ଧୁଗଣ, ରୋଜଗାରକୁ ନେଇ ସରକାରଙ୍କୁ ଇପିଏଫଓରୁ ବି ଅନେକ ବ୍ୟାପକ ସୂଚନା ମିଳିଛି । ଇପିଏଫଓ କଥା କହିଲେ କୋଟି କୋଟି ଲୋକଙ୍କ ପଇସା କଟୁଛି, ଅଂଶଧନ ଜମା ହେଉଛି । ତା’ପରେ ଯାଇ ଏହି ପରିଣାମ ଆସିଛି । ଏମିତି ନୁହେଁ ଯେ ହଜାର-10 ହଜାର ଲୋକଙ୍କ ସର୍ଭେ କରି ପରିଣାମ କୁହାଯାଉଛି । 2017 ସେପ୍ଟେମ୍ବରରୁ 2018 ନଭେମ୍ବର ମଧ୍ୟରେ ପ୍ରତ୍ୟେକ ମାସ ପ୍ରାୟ 5 ଲକ୍ଷ ସବସ୍କ୍ରାଇବର ଇପିଏଫଓରେ ସାମିଲ ହେଉଛନ୍ତି । ଏଭଳି ଭାବେ କର୍ମଚାରୀ ରାଜ୍ୟ ବୀମା ନିଗମ ଅର୍ଥାତ୍ ଇଏସଆଇସିରୁ ପ୍ରତ୍ୟେକ ମାସରେ ପ୍ରାୟ 10 ରୁ 11 ଲକ୍ଷ ସବସ୍କ୍ରାଇବର ଜଡ଼ିତ ହେଉଛନ୍ତି ।


    ଯଦି ଆମେ ଏହି ଇପିଏଫଓର ତଥ୍ୟରୁ 50 ପ୍ରତିଶତକୁ ବି ଅଣଦେଖା କରିଦେବା, ତଥାପି ଆନୁଷ୍ଠାନିକ ମାନବସମ୍ବଳରେ ପ୍ରତ୍ୟେକ ମାସରେ ପ୍ରାୟ 10 ଲକ୍ଷ ଲୋକ ସାମିଲ ହେଉଛନ୍ତି । ଅର୍ଥାତ ବର୍ଷକୁ 1କୋଟି 10 ଲକ୍ଷ ଚାକିରି ପ୍ରତିବର୍ଷ ହେଉଛି ।


    ବନ୍ଧୁଗଣ, ଗତ 4 ବର୍ଷ ମଧ୍ୟରେ ବିଦେଶୀ ପର୍ଯ୍ୟଟକଙ୍କ ସଂଖ୍ୟାରେ ପ୍ରାୟ 45 ପ୍ରତିଶତର ଐତିହାସିକ ବୃଦ୍ଧି ହୋଇଛି । ପର୍ଯ୍ୟଟନରେ ହେଉଥିବା ବିଦେଶୀ ମୁଦ୍ରାର ଉପାର୍ଜନ ବି ଗତ 4 ବର୍ଷ ମଧ୍ୟରେ 50 ପ୍ରତିଶତ ବୃଦ୍ଧି ପାଇଛି । କେବଳ ସେତିକି ନୁହେଁ ଭାରତର ବେସାମରିକ ବିମାନ ଚଳାଚଳ କ୍ଷେତ୍ରରେ ମଧ୍ୟ ଐତିହାସିକ ବୃଦ୍ଧି ହୋଇଛି । ଗତବର୍ଷ 10 କୋଟିରୁ ଅଧିକ ଲୋକ ବିମାନ ଯାତ୍ରା କରିଛନ୍ତି । ଏସବୁରୁ କ’ଣ ରୋଜଗାର ସୃଷ୍ଟି ହୋଇନାହିଁ କି ?


    ଏହି ପରିଣାମରୁ ସ୍ପଷ୍ଟ ଜଣାପଡ଼ୁଛି ଯେ ଦେଶରେ ପ୍ରତ୍ୟେକ କ୍ଷେତ୍ରରେ ନିଯୁକ୍ତି ସୁଯୋଗ ସୃଷ୍ଟି ହୋଇଛି ଓ ଲୋକଙ୍କୁ ନିଯୁକ୍ତି ମିଳିଛି ।


    ହୋଇପାରେ ଅନେକ ମୋଦୀଙ୍କ କଥାକୁ ଗ୍ରହଣ କରିନପାରନ୍ତି । କିନ୍ତୁ ଏହା ବି ମନେରଖିବା ଉଚିତ୍ ଯେ ପଶ୍ଚିମବଙ୍ଗ ସରକାର କହୁଛି ଗତବର୍ଷ ସେମାନେ 9ଲକ୍ଷ ଚାକିରି ସୃଷ୍ଟି କରିଛନ୍ତି । ଆଉ 2012ରୁ 2016 ମସିହା ମଧ୍ୟରେ 68ଲକ୍ଷ ଲୋକଙ୍କୁ ନିଯୁକ୍ତି ଦେଇଛନ୍ତି । କର୍ଣ୍ଣାଟକ ସରକାର କହୁଛନ୍ତି ଯେ ଗତ 5ବର୍ଷ ମଧ୍ୟରେ 53 ଲକ୍ଷ ଚାକିରି ଦେଇଛନ୍ତି ।


    ପଶ୍ଚିମବଙ୍ଗ ଓ କର୍ଣ୍ଣାଟକରେ ନିଯୁକ୍ତି ସୁଯୋଗ ସୃଷ୍ଟି ହୋଇଛି କିନ୍ତୁ ଭାରତରେ ନିଯୁକ୍ତି ସୃଷ୍ଟି ହୋଇନି, ଏହା କ’ଣ ସମ୍ଭବପର ।


    ବନ୍ଧୁଗଣ, ରୋଜଗାରକୁ ନେଇ ମୁଁ ଭାବୁଛି ଏବେ ବି ଦେଶରେ ଅନେକ କିଛି କରିବା ବାକି ଅଛି । କିନ୍ତୁ ଯେଉଁ ଦିଗରେ ଓ ଯେଉଁ ଗତିରେ ଆମେ ଆଗକୁ ବଢ଼ୁଛୁ, ମୋତେ ପୂରା ବିଶ୍ୱାସ ଯେ ନିଯୁକ୍ତିକୁ ନେଇ ଭାରତ ସମଗ୍ର ବିଶ୍ୱ ସମ୍ମୁଖରେ ଏକ ଉଦାହରଣ ହୋଇ ଉଭା ହେବ ।


    ବନ୍ଧୁଗଣ, ଏହି ନ୍ୟୁ ଇଣ୍ଡିଆକୁ ଗଠନ କରିବାରେ, ସଶକ୍ତ କରିବାରେ ଗଣମାଧ୍ୟମର, ଆପଣ ସମସ୍ତଙ୍କର ଭୂମିକା ବି ବହୁତ ଗୁରୁତ୍ୱପୂର୍ଣ୍ଣ । ସରକାରର, ବ୍ୟବସ୍ଥାର ତ୍ରୁଟିକୁ ଉଜାଗର କରିବା ଆପଣମାନଙ୍କର ସ୍ୱାଭାବିକ ଅଧିକାର । କିନ୍ତୁ ଦେଶରେ ସକରାତ୍ମକ ପରିବେଶକୁ ଅଧିକ ସଶକ୍ତ କରିବା ବି ଆପଣମାନଙ୍କ ଦାୟିତ୍ୱ ।


    ମୁଁ ଆପଣମାନଙ୍କୁ ସାଧୁବାଦ ଦେଉଛି କି ଆପଣମାନେ ନିଜର ସକରାତ୍ମକ ଭୂମିକାକୁ ଦାୟିତ୍ୱର ସହ ନିର୍ବାହ ମଧ୍ୟ କରିଛନ୍ତି । ସମାଜ ଓ ବ୍ୟବସ୍ଥା ସହ ଜଡ଼ିତ ସୁଧାର ସମ୍ପର୍କରେ ଆପଣମାନେ ସମ୍ପୂର୍ଣ ସଚ୍ଚୋଟତାର ସହ ଜନ ସଚେତନତାର କାମ କରିଛି ।


    ମୋର ବିଶ୍ୱାସ ଅଛି ଯେ, ନ୍ୟୁ ଇଣ୍ଡିଆର ଅଭିବୃଦ୍ଧିରେ ଆପଣମାନଙ୍କ ଭୂମିକା ଅଧିକ ସଶକ୍ତ ରହିବ ଓ ସୁଦୃଢ଼ ହେବ ।


    ଶେଷରେ, ଆପଣମାନଙ୍କୁ ସମସ୍ତଙ୍କୁ ଏହି ସମ୍ମିଳନୀର ଆୟୋଜନ ପାଇଁ ଓ ଏଠାକୁ ମୋତେ ନିମନ୍ତ୍ରଣ କରିଥିବା ପାଇଁ ବହୁତ ବହୁତ ଧନ୍ୟବାଦ ।


    ଧନ୍ୟବାଦ !!!


    *****************

    
    
    (Release ID: 1567352) Visitor Counter : 1