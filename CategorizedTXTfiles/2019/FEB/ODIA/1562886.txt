      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସାଂପ୍ରଦାୟିକ ହିଂସାର ଶିକାର 40 ଯୁବକଙ୍କ ପାଇଁ ବେଙ୍ଗାଲୁରୁରେ “ନୋ ମାଇଁ ଇଣ୍ଡିଆ” କାର୍ଯ୍ୟକ୍ରମ ଅନ୍ତର୍ଗତ ସ୍ୱତନ୍ତ୍ର କର୍ମଶାଳା ଆୟୋଜନ
      Posted On: 03 FEB 2019 5:35PM by PIB Bhubaneshwar


    ନ୍ୟାସନାଲ ଫାଉଣ୍ଡେସନ ଫର କମ୍ୟୁନାଲ ହାର୍ମୋନି ( NFCH ) ତରଫରୁ ବିଗତ ଦିନରେ ସାଂପ୍ରଦାୟିକ ହିଂସାର ଶିକାର 15ରୁ 22 ଆୟୁ ବର୍ଗର 42 ଜଣ ଯୁବକଙ୍କ ପାଇଁ ନୋ ମାଇଁ ଇଣ୍ଡିଆ କାର୍ଯ୍ୟକ୍ରମ ଅନ୍ତର୍ଗତ ସ୍ୱତନ୍ତ୍ର କର୍ମଶାଳା ବେଙ୍ଗଲୁରୁରେ ଆୟୋଜନ ହେବ । କର୍ମଶାଳାରେ ଜମ୍ମୁ ଓ କାଶ୍ମୀର , ମଣିପୁର , ଆସାମ , ଛତିଶଗଡ଼ , ବିହାର ଓ ଗୁଜରାଟ ଭଳି 6ଟି ରାଜ୍ୟର ଯୁବକ ନିଜ ଅଧିକୃତ ପରାମର୍ଶଦାତାମାନଙ୍କ ସହ ଭାଗ ନେବେ ।


    ଆର୍ଟ ଅଫ ଲିଭିଂ ଫାଉଣ୍ଡେସନ ସହଯୋଗରେ ଏହି କାର୍ଯ୍ୟକ୍ରମ ଆୟୋଜିତ ହେବ । ଏହି ପାଞ୍ଚଦିନିଆ କାର୍ଯ୍ୟକ୍ରମରେ ଯୁବକମାନେ ଗୁରୁଦେବ ଶ୍ରୀ ଶ୍ରୀ ରବିଶଙ୍କରଙ୍କ ସହ ଆଲୋଚନା କରିବେ । ହିଂସା ଯୋଗୁଁ ଭୋଗୁଥିବା ମାନସିକ ଅବସାଦ , ବିଗତ ଦିନର ଅଶାନ୍ତ ମାନସିକତାରୁ ମୁକୁଳିବା ସହ ନିଜ ଭାବନା ନିୟନ୍ତ୍ରିତ କରିବା ତଥା ମନକୁ ଶାନ୍ତ କରାଇବା ଏହି କର୍ମଶାଳାର ଉଦ୍ଦେଶ୍ୟ । ଏହି ଅବସରରେ ସେମାନଙ୍କ ମାନସିକ ଅବସାଦରୁ ଦୂରେଇ ଅସୀମ ଶାନ୍ତିର ଅନୁଭବ କରାଇବା ତଥା ବିଶ୍ୱ ପ୍ରତି ବ୍ୟାପକ ଓ ସାମଗ୍ରିକ ଦୃଷ୍ଟିକୋଣ ବିକଶିତ କରିବାକୁ ଉଦ୍ୟମ ହେବ । ପ୍ରତିଯୋଗୀମାନଙ୍କୁ ବିଭିନ୍ନ ମନୋରଞ୍ଜନ କାର୍ଯ୍ୟକ୍ରମ ଦ୍ୱାରା ପାରସ୍ପରିକ ସଂପର୍କ ଶିଖାଇବାକୁ ଉଦ୍ୟମ ହେବ । ଅବସାଦ କମାଇ ଚିନ୍ତା ଶକ୍ତି ସ୍ପଷ୍ଟ କରିବା ସାଙ୍ଗକୁ ଖୁସି ରହିବା ଶିଖାଉଥିବା ସୁଦର୍ଶନ କ୍ରିୟା ଏହି କାର୍ଯ୍ୟକ୍ରମର ପ୍ରମୁଖ ଆକର୍ଷଣ ।


    ଏନଏଫସିଏଚ ଦ୍ୱାରା ଆୟୋଜିତ “ ନୋ ମାଇଁ ଇଣ୍ଡିଆ ” କାର୍ଯ୍ୟକ୍ରମ ଦ୍ୱାରା ବିଭିନ୍ନ ରାଜ୍ୟ ଓ ଅଂଚଳର ଆର୍ଥିକ ସାହାଯ୍ୟ ପାଉଥିବା ପିଲାଙ୍କ ମଧ୍ୟରେ ଏକତା , ଭ୍ରାତୃଭାବ ଓ ଜାତୀୟ ସଂହତି ସୃଷ୍ଟି କରିବାକୁ ଉଦ୍ୟମ ହୁଏ । ପରିବେଶ ସହ ଖାପ ଖୁଆଇବା , ପାରିବାରିକ ଜୀବନ , ବିଭିନ୍ନ ଅଞ୍ଚଳର ଲୋକଙ୍କ ମଧ୍ୟରେ ପ୍ରଚଳିତ ସାମାଜିକ ପ୍ରଥା , ଦେଶର ଐତିହାସିକ ତଥା ସାଂସ୍କୃତିକ ପ୍ରଥା ବୁଝାଇବା ଆଦି ପାଇଁ ଏହି କାର୍ଯ୍ୟକ୍ରମ ଆୟୋଜିତ ହୋଇଥାଏ ।


    ସ୍ୱରାଷ୍ଟ୍ର ମନ୍ତ୍ରଣାଳୟର ପ୍ରଶାସନିକ ନିୟନ୍ତ୍ରଣରେ ଗଠିତ ସ୍ୱୟଂଶାସିତ ସଂସ୍ଥା ଭାବେ ଏନଏଫସିଏଚ କାମ କରିଥାଏ । ଏହାର ମୁଖ୍ୟ ଉଦ୍ଦେଶ୍ୟ ଆତଙ୍କବାଦ , ସାଂପ୍ରଦାୟିକ ଓ ଜାତୀୟ ହିଂସାର ଶିକାର ପିଲା ଏବଂ ଯୁବକମାନଙ୍କୁ ଆର୍ଥିକ ସାହାଯ୍ୟ ପ୍ରଦାନ କରିବା , ସେମାନଙ୍କ ଥଇଥାନ କରିବା ଓ ବିଗତ ଦିନର ଖରାପ ଅନୁଭବରୁ ମାନସିକ ସ୍ତରରେ ମୁକ୍ତି ଦେବା । ଏଥିପାଇଁ ଏନଏଫସିଏଚ ତରଫରୁ ସ୍ୱତନ୍ତ୍ର ଭାବରେ କିମ୍ବା କୌଣସି ରାଜ୍ୟ ସରକାରୀ , ପ୍ରଶାସନିକ , ସ୍ୱେଚ୍ଛାସେବୀ ସଂଗଠନ , ଶିକ୍ଷାନୁଷ୍ଠାନ ଓ ଅନ୍ୟ ଅନୁଷ୍ଠାନ ସହ ମିଳିତ ଭାବରେ ସାଂପ୍ରଦାୟିକ ସଦ୍ଭାବ ଓ ଜାତୀୟ ଏକତାକୁ ପ୍ରୋତ୍ସାହିତ କରିବା ପାଇଁ କାର୍ଯ୍ୟକ୍ରମ ଆୟୋଜନ କରାଯାଇଥାଏ ।


    *******************

    
    
    (Release ID: 1562886) Visitor Counter : 2