      ଆଦିବାସୀ ବ୍ୟାପାର ମନ୍ତ୍ରଣାଳୟ

      “ଲଘୁ ବନଜାତ ଦ୍ରବ୍ୟ ଓ ବନ ଧନର ମୂଲ୍ୟ ସଂବର୍ଦ୍ଧନ ଉପାଦାନ ସର୍ବନିମ୍ନ ସହାୟକ ମୂଲ୍ୟ” ଆସନ୍ତାକାଲି ଶୁଭାରମ୍ଭ କରିବେ ଜୁଏଲ ଓରାମ
      ଆଦିବାସୀ ବ୍ୟାପାର ମନ୍ତ୍ରଣାଳୟ ତରଫରୁ ବନ ଧନ ଯୋଜନା ବ୍ୟାପକ କରିବାକୁ ଗ୍ରାମାଂଚଳରେ ମୂଲ୍ୟ ସଂବର୍ଦ୍ଧକ ୟୁନିଟ ସ୍ଥାପନକୁ ପ୍ରୋତ୍ସାହନ

      Posted On: 27 FEB 2019 7:34PM by PIB Bhubaneshwar

    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ ଲଘୁ ବନଜାତ ଦ୍ରବ୍ୟର ସର୍ବନିମ୍ନ ସହାୟକ ମୂଲ୍ୟ (ଏମଏସପି) ଏବଂ “ ବନ ଧନ ” ର ମୂଲ୍ୟ ସଂବର୍ଦ୍ଧନ ଉପାଦାନର ଶୁଭାରମ୍ଭ କରିବେ । ନୂଆଦିଲ୍ଲୀର ଡଃ ଆମ୍ବେଦକର ଇଂଟରନେସନାଲ ସେଂଟରରେ ଆଦିବାସୀ ମନ୍ତ୍ରଣାଳୟ ଅଧିନରେ ଥିବା ଟ୍ରାଇଫେଡ ଦ୍ୱାରା ଆୟୋଜିତ ଏକ କର୍ମଶାଳାରେ 28 ଫେବୃଆରୀ , 2019 ଦିନ ଏହାର ଶୁଭାରମ୍ଭ କରାଯିବ । 30ଟି ରାଜ୍ୟ ସରକାର ଏବଂ ଅଂଶୀଦାର ସଂଗଠନର ପ୍ରତିନିଧିମାନେ ଏଥିରେ ଭାଗ ନେବେ । ଏହି ଦିନିକିଆ କର୍ମଶାଳାରେ ଯୋଜନା ଲାଗୁ କରାଯିବା ସହ କାର୍ଯ୍ୟାନ୍ୱୟନ ଯୋଜନା ସଂପର୍କରେ ପ୍ରତିନିଧିମାନଙ୍କ ସହ ବିସ୍ତୃତ ଆଲୋଚନା ହେବ ।


    “ ବନ ଧନ ଯୋଜନା ” ର ପ୍ରସାର ପାଇଁ ଆଦିବାସୀ ବ୍ୟାପାର ମନ୍ତ୍ରଣାଳୟ ତରଫରୁ ଉଦ୍ୟମ ଆରମ୍ଭ ହୋଇଛି ଓ ଦେଶର ସମସ୍ତ ଆଦିବାସୀ ଜିଲ୍ଲାରେ ପର୍ଯ୍ୟାୟକ୍ରମେ ଏହା ଲାଗୁ କରାଯିବ । ତେବେ ଆଦିବାସୀ ବହୁଳ ଆକାଂକ୍ଷି ଜିଲ୍ଲାକୁ ପ୍ରାଥମିକତା ପ୍ରଦାନ କରାଯିବ । ପ୍ରଧାନମନ୍ତ୍ରୀ 14 ଏପ୍ରିଲ , 2018ରେ ଛତିଶଗଡର ବିଜାପୁର ଜିଲ୍ଲାରେ ବନ ଧନ ଯୋଜନା ଆରମ୍ଭ କରିଥିଲେ । ଏହାସହିତ ମନ୍ତ୍ରଣାଳୟ ସର୍ବନିମ୍ନ ସହାୟକ ମୂଲ୍ୟ ପରିଧି ବୃଦ୍ଧି କରି ଲଘୁ ବନଜାତ ଯୋଜନାରେ 50ଟି ଲଘୁ ବନଜାତ ଦ୍ରବ୍ୟକୁ ସାମିଲ କରିଛି । ଏଥିପାଇଁ ଉଭୟ ସାମଗ୍ରୀ କ୍ଷେତ୍ରରେ 30ରୁ 40ପ୍ରତିଶତ ଏମଏସପି ବୃଦ୍ଧି କରାଯାଇଛି ।


    ଏହିସବୁ ଲଘୁ ବନଜାତ ସାମଗ୍ରୀର ସଂଗ୍ରହ ହାଟ ବଜାରରେ କରାଯିବ , ଯେଉଁଠାକୁ ଆଦିବାସୀମାନେ ସେମାନଙ୍କ ଉତ୍ପାଦ ବିଭିନ୍ନ ରାଜ୍ୟ ସରକାରୀ ସଂସ୍ଥା ଓ ସେସବୁ ଜିଲ୍ଲାର ଜିଲ୍ଲାପାଳଙ୍କ ମାଧ୍ୟମରେ ଆଣିବେ । ଏଥିପାଇଁ ଲୋକଙ୍କୁ ବୁଝାଇବାକୁ ଏକ ବଡ ଧରଣର ଅଭିଯାନ ହେବ । ଏହା ମାଧ୍ୟମରେ ଦେଶରେ 6 ହଜାର ବନ ଧନ ବିକାଶ କେନ୍ଦ୍ର ସ୍ଥାପନ କରି ପ୍ରତି କେନ୍ଦ୍ରରେ 3 ଶହ ଆଦିବାସୀଙ୍କୁ ଏକାଠି କରାଯାଇ ଦେଶର ପ୍ରାୟ 45 ଲକ୍ଷ ଆଦିବାସୀଙ୍କୁ ନିଯୁକ୍ତି ଯୋଗାଇ ଦିଆଯିବ ।


    ଖାଦ୍ୟ ପ୍ରକ୍ରିୟାକରଣ ମନ୍ତ୍ରଣାଳୟ ଓ ଆଦିବାସୀ ବ୍ୟାପାର ମନ୍ତ୍ରଣାଳୟ ଦୁଇଟି ଲଘୁ ବନ ଜାତ ଦ୍ରବ୍ୟ ପ୍ରକ୍ରିୟାକରଣ ୟୁନିଟ ସ୍ଥାପନ ପାଇଁ ନିଷ୍ପତ୍ତି ନେଇଛନ୍ତି । ଛତିଶଗଡର ଜଗଦଲପୁର ଓ ମହାରାଷ୍ଟ୍ରର ରାୟଗଡ଼ରେ ପ୍ରାୟ 11 କୋଟି ଟଙ୍କା ବିନିଯୋଗରେ ଏହି ୟୁନିଟ ସ୍ଥାପନ ହେବ । ୟୁନିଟ ଆଦିବାସୀ ସଂଗ୍ରହକାରୀଙ୍କଠାରୁ ଲଘୁ ବନଜାତ ଦ୍ରବ୍ୟ ସଂଗ୍ରହ କରିବ , ସର୍ବନିମ୍ନ ସହାୟକ ମୂଲ୍ୟ ପ୍ରଦାନ କରିବ ଓ ପ୍ରକ୍ରିୟାକରଣ କରି ସାରା ଦେଶରେ ଥିବା ଆଦିବାସୀ ସଂସ୍ଥାଗୁଡିକ ମାଧ୍ୟମରେ ବିକ୍ରି କରିବ । ଏହାର ଏକ ପ୍ରମୁଖ ଉପାଦାନଭାବେ ଏକ ପାରମ୍ପରିକ ଆଦିବାସୀ ପାନୀୟ , ଐତିହ୍ୟସମ୍ପନ୍ନ ମହୁଆକୁ ମୁଖ୍ୟ ଧାରାକୁ ଅଣାଯିବ ଯାହା ସାରା ଦେଶରେ ଉତ୍ପାଦିତ ଏବଂ ବିପଣନ ହୋଇପାରିବ ।


    ଟ୍ରାଇଫେଡ ତରଫରୁ “ ଫ୍ରେଣ୍ଡସ ଅଫ ଟ୍ରାଇବ୍ସ ” ଯୋଜନା ମଧ୍ୟ ଆରମ୍ଭ ହୋଇଛି । ଏହି ଯୋଜନାରେ ଆଦିବାସୀ ଉଦ୍ୟମିତା ବିକାଶ କାର୍ଯ୍ୟକ୍ରମକୁ ରାଷ୍ଟ୍ରାୟତ କଂପାନୀଗୁଡ଼ିକର ସିଏସଆର ପାଣ୍ଠି ଯୋଗାଇ ଦେବାକୁ ଅନୁରୋଧ କରାଯିବ । ବିପିସିଏଲ , ଆଇଓସିଏଲ , ଏସପିଏମସିଏଲ ତରଫରୁ 10 କୋଟି ଟଙ୍କା ଛତିଶଗଡ ଓ ମଧ୍ୟପ୍ରଦେଶର ବରୌନି , ରାଜନନ୍ଦଗାଓଁ , ଦେୱାସ , ହୋସଙ୍ଗାବାଦ ଜିଲ୍ଲାରେ ବନ ଧନ କାର୍ଯ୍ୟକ୍ରମ ପାଇଁ ଯୋଗାଇ ଦିଆଯାଇଛି ।


    **********


    

    
    (Release ID: 1566560) Visitor Counter : 22