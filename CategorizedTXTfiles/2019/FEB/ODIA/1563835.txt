      ନିର୍ବାଚନ ଆୟୋଗ

      ସାଧାରଣ ନିର୍ବାଚନ-2019 ପାଇଁ ନିର୍ବାଚନ ଆୟୋଗଙ୍କ ଦ୍ୱାରା ମତଦାତା ଯାଞ୍ଚ ଓ ସୂଚନା କାର୍ଯ୍ୟକ୍ରମ (ଭିଭିଆଇପି) ଆରମ୍ଭ
      Posted On: 08 FEB 2019 4:14PM by PIB Bhubaneshwar


    2019 ସାଧାରଣ ନିର୍ବାଚନକୁ ନଜରରେ ରଖି ଭାରତୀୟ ନିର୍ବାଚନ ଆୟୋଗ ମତଦାତା ଯାଞ୍ଚ ଓ ସୂଚନା କାର୍ଯ୍ୟକ୍ରମ ( VVIP ) ଆରମ୍ଭ କରିଛନ୍ତି । ଏଥିରେ ନାଗରିକମାନେ ସେମାନଙ୍କ ନାମ , ନୂତନ ପଞ୍ଜୀକରଣ , ବିବରଣୀ ଅଦଳବଦଳ ଓ ଭୋଟର ପରିଚୟପତ୍ର ସଂଶୋଧନ କରିପାରିବେ । ଭିଭିଆଇପି କାର୍ଯ୍ୟକ୍ରମ ପାଇଁ ନିର୍ବାଚନ ଆୟୋଗ ବିଭିନ୍ନ ମାଧ୍ୟମ ଲଞ୍ଚ୍ କରିଛନ୍ତି । ଦେଶର ସବୁ ଜିଲ୍ଲାରେ ସଂପର୍କ କେନ୍ଦ୍ର ଖୋଲାଯାଇଛି । ମତଦାତା ହେଲ୍ପଲାଇନ ନମ୍ବର ହେଲା 1950 । ସଂପର୍କ କେନ୍ଦ୍ରଗୁଡିକରେ ଅତ୍ୟାଧୁନିକ ସୂଚନା ଓ ଟେଲିକମ ଭିତ୍ତିଭୂମି ରହିଛି ।


    2019 ସାଧାରଣ ନିର୍ବାଚନ ପରିଚାଳନାରେ ସୂଚନା ଓ ଯୋଗାଯୋଗ ପ୍ରଯୁକ୍ତିର ବ୍ୟବହାର ସଂପର୍କରେ ଆୟୋଜିତ ଦୁଇଦିନିଆ ତାଲିମ-କର୍ମଶାଳା ଅବସରରେ ଭିଭିଆଇପି କାର୍ଯ୍ୟକ୍ରମ ଲଞ୍ଚ୍ ହୋଇଥିଲା ଏହି ତାଲିମ-କର୍ମଶାଳାରେ ଅତିରିକ୍ତ ମୁଖ୍ୟ ନିର୍ବାଚନ ଅଧିକାରୀ , ଆଇଟି ଇନଚାର୍ଜ , ନୋଡାଲ ଅଫିସର , ରାଜ୍ୟ ସ୍ତରୀୟ ଅଭିଜ୍ଞ ତାଲିମଦାତା ଓ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳର ବୈଷୟିକ ସମ୍ବଳ ଅଧିକାରୀମାନେ ଯୋଗ ଦେଇଥିଲେ ।


    ଏହି ଅବସରରେ ଅଭିଭାଷଣ ଦେଇ ନିର୍ବାଚନ କମିଶନର ଶ୍ରୀ ଅଶୋକ ଲାଭାସା କହିଥିଲେ ଯେ , ସହଜରେ ସମସ୍ତେ ପ୍ରଯୁକ୍ତି ବ୍ୟବହାର କରିପାରିଲେ ହିଁ ଏହାର ପ୍ରକୃତ ଶକ୍ତି ଜଣାପଡ଼ିବ । କାର୍ଯ୍ୟକ୍ରମର ଗୁରୁତ୍ୱ ହୃଦୟଙ୍ଗମ କରି ଅନ୍ୟମାନଙ୍କୁ ବୁଝାଇବାକୁ ସେ କର୍ମଶାଳା ଭାଗ ନେଇଥିବା ବ୍ୟକ୍ତିଙ୍କୁ ଆହ୍ୱାନ ଦେଇଥିଲେ । ନିର୍ବାଚନକୁ ଲୋକାଭିମୁଖୀ କରିବା ଭାରତୀୟ ନିର୍ବାଚନ ଆୟୋଗଙ୍କ ମୁଖ୍ୟ ଲକ୍ଷ୍ୟ ବୋଲି ଶ୍ରୀ ଲାଭାସା କର୍ମଶାଳାରେ ସ୍ମରଣ କରାଇ ଦେଇଥିଲେ । “ ଆପ୍ସ୍ ” ବ୍ୟବହାର କରି ତତ୍କାଳ ପ୍ରତିକ୍ରିୟା ସୁନିଶ୍ଚିତ କରିବା ଉଚିତ କାରଣ ନାଗରିକମାନେ ଉତ୍ତମ ସେବା ଆଶା କରନ୍ତି ।


    ମୁଖ୍ୟ ନିର୍ବାଚନ କମିଶନର ଶ୍ରୀ ସୁନୀଲ ଅରୋରା କହିଥିଲେ ଯେ , ପ୍ରଯୁକ୍ତି ବାସ୍ତବରେ ଏକ ଗେମ ଚେଞ୍ଜର । ତାଲିମ- କର୍ମଶାଳା ଆୟୋଜନର ଉଦ୍ଦେଶ୍ୟ ହେଲା ଶୁଣିବା , ଶିଖିବା , ହୃଦୟଙ୍ଗମ କରିବା ଓ ଏହାକୁ କାମରେ ଲଗାଇବା । ନିର୍ବାଚନ ପାଇଁ ଆଉ ଅଳ୍ପ ଦିନ ବାକିଥିବା ବେଳେ ଦୃଢ ପ୍ରଶିକ୍ଷଣ ମାଧ୍ୟମରେ ମତଦାତାଙ୍କୁ ସୁବିଧା ପ୍ରଦାନ ଉପରେ ସେ ଗୁରୁତ୍ୱ ଦେଇଥିଲେ ।


    କର୍ମଶାଳାରେ “ ସିଭିଜିଲ ” ସଂପର୍କରେ ସମସ୍ତ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳକୁ ତାଲିମ ପ୍ରଦାନ କରାଯାଇଥିଲା । “ ସିଭିଜିଲ ଆପ ” ରେ ନିର୍ବାଚନ ଆଚରଣବିଧି ଉଲ୍ଲଂଘନ , ବ୍ୟୟ ସୀମା ଉଲ୍ଲଂଘନ ଆଦିର ସାକ୍ଷ୍ୟ ଆଧାରିତ ପ୍ରମାଣ , ଲାଇଭ ଫଟୋ/ଭିଡିଓ ସହ ସ୍ୱୟଂକ୍ରିୟ ସ୍ଥାନ ନିର୍ଦ୍ଧାରଣ ତଥ୍ୟ ପ୍ରଦାନ କରିହେବ । ମୋବାଇଲ ଆପ ମାଧ୍ୟମରେ ଯେକୌଣସି ନାଗରିକ ଅଭିଯୋଗ ପଞ୍ଜୀକରଣ କରିପାରିବେ । ଫ୍ଲାଇଂ ସ୍ୱାଡ୍ ଅଭିଯୋଗର ତଦନ୍ତ କରିବେ ଓ ରିଟର୍ଣ୍ଣିଂ ଅଧିକାରୀ ଏ ସଂପର୍କରେ ନିଷ୍ପତି ନେବେ । ନିର୍ଦ୍ଧାରିତ ସମୟ ସୀମା ମଧ୍ୟରେ ସିଭିଜିଲ ଅଭିଯୋଗର ସ୍ଥିତି ସଂପର୍କରେ ସିଭିଜିଲ ଅଭିଯୋଗକାରୀଙ୍କୁ ଜଣାଇ ଦିଆଯିବ ।


    ଏହି ଅବସରରେ ସିଭିଜିଲ ବ୍ୟବହାର ପୁସ୍ତିକା ଓ ଇଭିଏମ ପ୍ରବନ୍ଧନ ବ୍ୟବହାର ପୁସ୍ତିକା ଉନ୍ମୋଚିତ ହୋଇଥିଲା । ନୂଆ ଆଣ୍ଡ୍ରଏଡ ଆଧାରିତ ମୋବାଇଲ ଆପ “ ଭୋଟର ହେଲପଲାଇନ ” ମଧ୍ୟ ଲଞ୍ଚ୍ ହୋଇଥିଲା । ଏହି ଆପ୍ ଦ୍ୱାରା ସମସ୍ତ ନାଗରିକ ମତଦାନ ସୂଚୀରୁ ନିଜ ନାମ ଖୋଜିବା , ଅନଲାଇନ ଫର୍ମ ଜମା କରିବା , ନିଜ ଆବେଦନର ସ୍ଥିତି ଜାଣିବା , ଅଭିଯୋଗ ଦାଖଲ କରିପାରିବା ସହ ଆପ୍ ମାଧ୍ୟମରେ ଉତ୍ତର ପାଇପାରିବେ । ସମସ୍ତ ଫର୍ମ , ଫଳାଫଳ , ପ୍ରାର୍ଥୀଙ୍କ ଆଫିଡେଭିଟ , ପ୍ରେସ ନୋଟ , ମତଦାନ ସଚେତନତା ଓ ଗୁରୁତ୍ୱପୂର୍ଣ୍ଣ ନିର୍ଦ୍ଦେଶାବଳୀ ଏହି ଆପ୍ ଦ୍ୱାରା ମିଳିବ ।


    ଭିନ୍ନକ୍ଷମ ବ୍ୟକ୍ତିଙ୍କ ପାଇଁ ଏକ “ ପିଡବ୍ଲୁଡି ଆପ୍ ” ମଧ୍ୟ ଲଞ୍ଚ ହୋଇଛି । ଏହି ଆପରେ ଭିନ୍ନକ୍ଷମ ବ୍ୟକ୍ତିମାନେ ନୂତନ ପଞ୍ଜୀକରଣ , ଠିକଣା ପରିବର୍ତ୍ତନ , ବିବରଣୀ ପରିବର୍ତ୍ତନ , ନିଜକୁ ଭିନ୍ନକ୍ଷମ ବୋଲି ଚିହ୍ନିତ କରିପାରିବେ । କେବଳ ଯୋଗାଯୋଗ ଠିକଣା ପ୍ରଦାନ କଲେ ବୁଥ ସ୍ତରର ଅଧିକାରୀମାନେ ସେମାନଙ୍କ ଘରେ ପହଞ୍ଚି ସମସ୍ତ ସୁବିଧା ପ୍ରଦାନ କରିବେ । ଭିନ୍ନକ୍ଷମମାନେ ମତଦାନ ପାଇଁ ହ୍ୱିଲ ଚେୟାର ଯୋଗାଇ ଦେବାକୁ ମଧ୍ୟ ଅନୁରୋଧ କରିପାରିବେ ।


    ନୂତନ ପ୍ରଯୁକ୍ତିର ବ୍ୟବହାର ଦ୍ୱାରା ନିର୍ବାଚନ ଆୟୋଗଙ୍କ ନିର୍ବାଚନୀ ଗତିବିଧିରେ ପରିବର୍ତ୍ତନ ଆସିଛି ଏହା ସହିତ ପ୍ରଚଳିତ ନିର୍ବାଚନ ବ୍ୟବସ୍ଥାରେ ଉନ୍ନତି ଆସିଛି । ସୁରୁଖୁରୁରେ ନିର୍ବାଚନ ପରିଚାଳନା ପାଇଁ ନିର୍ବାଚନୀ ପ୍ରକ୍ରିୟାରେ ଅତ୍ୟାଧୁନିକ ପ୍ରଯୁକ୍ତିର ବ୍ୟବହାର ପାଇଁ ନିର୍ବାଚନ ଆୟୋଗ ପ୍ରୟାସ ଜାରି ରଖିଛନ୍ତି ।


    *************

    
    
    (Release ID: 1563835) Visitor Counter : 30