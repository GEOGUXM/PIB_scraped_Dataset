      ଜଳ ସମ୍ପଦ ମନ୍ତ୍ରଣାଳୟ

      ଗଙ୍ଗା ନଦୀର ସ୍ୱଚ୍ଛକରଣ ଏବଂ ପୁନର୍ଜାଗରଣ ସକାଶେ ଜିଲ୍ଲାସ୍ତରରେ କାର୍ଯ୍ୟକ୍ରମ ମନିଟରିଂ ପାଇଁ ନୀତିନ ଗଡ଼କରୀଙ୍କ ଆହ୍ୱାନ
      Posted On: 05 FEB 2019 4:29PM by PIB Bhubaneshwar


    କେନ୍ଦ୍ର ଜଳ ସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ , ଜାହାଜ ଚଳାଚଳ , ସଡ଼କ ପରିବହନ ଏବଂ ରାଜମାର୍ଗ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ଗଙ୍ଗା ନଦୀର ସ୍ୱଚ୍ଛକରଣ ଓ ପୁନଃର୍ଜାଗରଣ ସକାଶେ ଏଥିପାଇଁ କାର୍ଯ୍ୟକାରୀ କରାଯାଉଥିବା ପ୍ରକଳ୍ପଗୁଡ଼ିକର ବ୍ୟାପକ ତଥା ଜିଲ୍ଲାସ୍ତରୀୟ ମନିଟରିଂ ଓ ସମୀକ୍ଷା ଉପରେ ଗୁରୁତ୍ୱାରୋପ କରିଛନ୍ତି । ଭିଡ଼ିଓ କନଫରେନ୍ସିଂ ଯୋଗେ ଉତ୍ତରାଖଣ୍ଡ , ଉତ୍ତର ପ୍ରଦେଶ , ବିହାର , ଝାଡ଼ଖଣ୍ଡ ଏବଂ ପଶ୍ଚିମ ବଙ୍ଗର ଜିଲ୍ଲାସ୍ତରୀୟ ଗଙ୍ଗା କମିଟିକୁ ସମ୍ବୋଧିତ କରି ମନ୍ତ୍ରୀ ଶ୍ରୀ ଗଡ଼କରୀ କହିଲେ ଯେ କେବଳ ଗଙ୍ଗା ନଦୀ ନୁହେଁ ଏଥିରେ ସାମିଲ ହେଉଥିବା ଏବଂ ଏଥିରୁ ବାହାରିଥିବା ପ୍ରତ୍ୟେକ ଉପନଦୀ , ଶାଖାନଦୀ , ଝରଣା ଏବଂ ବର୍ଜ୍ୟନାଳକୁ ସ୍ୱଚ୍ଛ କରାଯିବା ଦରକାର । ଏହା ଉପରେ ସର୍ବାଧିକ ଗୁରୁତ୍ୱ ଆରୋପ କରାନଗଲେ ଧାର୍ଯ୍ୟ ଲକ୍ଷ୍ୟ ପୂରଣ ହୋଇପାରିବନାହିଁ । ଏଥିପାଇଁ ସଂପୃକ୍ତ ଜିଲ୍ଲାର ଜିଲ୍ଲାପାଳ ଓ ଅନ୍ୟାନ୍ୟ କର୍ମକର୍ତ୍ତାମାନଙ୍କୁ ଏଥି ନିମନ୍ତେ ଆହ୍ୱାନ ଜଣାଇ ସେ କହିଲେ ଯେ ପ୍ରଥମେ ନଦୀକୁ ପ୍ରଦୂଷିତ କରୁଥିବା ପ୍ରତ୍ୟେକ ନାଳ , ଝରଣା , ଉପନଦୀ ଓ ଶାଖାନଦୀକୁ ଚିହ୍ନଟ କରାଯିବା ଆବଶ୍ୟକ । ଏହା ପରେ ଆବଶ୍ୟକତା ଅନୁସାରେ ସେସବୁକୁ ସ୍ୱଚ୍ଛ କରିବା ସକାଶେ କାର୍ଯ୍ୟପନ୍ଥା ଗ୍ରହଣ କରିବା ଜରୁରି ।


    ଜିଲ୍ଲା ଗଙ୍ଗା କମିଟିର ଭୂମିକାର ଗୁରୁତ୍ୱ ସଂପର୍କରେ ଉଲ୍ଲେଖ କରି ମନ୍ତ୍ରୀ ଶ୍ରୀ ଗଡ଼କରୀ କହିଲେ ଯେ ଗଙ୍ଗା ନଦୀର ସ୍ୱଚ୍ଛକରଣ ଏବଂ ଏହାର ପୁନଃଜାଗରଣ ଦିଗରେ ଜିଲ୍ଲା କମିଟିର ଭୂମିକା ସବୁଠାରୁ ଗୁରୁତ୍ୱପୂର୍ଣ୍ଣ ଏବଂ ଏହାକୁ ସମସ୍ତେ ଭଲଭାବେ ଉପଲବଧି କରିବା ଆବଶ୍ୟକ । ଏବେ ନିଜ ନିଜ ଜିଲ୍ଲାମାନଙ୍କରେ ଯେଉଁସବୁ କାର୍ଯ୍ୟକ୍ରମ ପ୍ରବର୍ତ୍ତନ କରାଯାଉଛି ତାହାର ସମୀକ୍ଷା କରି ସେସବୁକୁ ମନିଟରିଂ କରିବା ଦିଗରେ ସମସ୍ତ ଅଧିକାରୀ ସଚେତନ ହେବା ଉଚିତ । ବର୍ଜ୍ୟଜଳକୁ ଯେ ପର୍ଯ୍ୟନ୍ତ ପ୍ରକ୍ରିୟାକରଣ କରାନଯାଇଛି ଏବଂ ତାହାକୁ ସିଧାସଳଖ ନଦୀରେ ପକାଯିବା ବନ୍ଦ ନହୋଇଛି ସେଯାଏ ପ୍ରଦୂଷଣକୁ କଦାପି ରୋକାଯାଇ ପାରିବନାହିଁ । ଏଥିପାଇଁ ନିଜ ନିଜ ଜିଲ୍ଲାରେ ସଂସାଧନର ବିକାଶ , ସମସ୍ୟାର ଚିହ୍ନଟ ଏବଂ ନିର୍ଦ୍ଧାରିତ ସମୟରେ କାର୍ଯ୍ୟକ୍ରମମାନଙ୍କର ରୂପାୟନ ସକାଶେ ପଦକ୍ଷେପ ଗ୍ରହଣ କରାଯିବା ଆବଶ୍ୟକ । ସେହିଭଳି ଲଘୁ ବନୀକରଣ ପ୍ରକଳ୍ପ ଓ ପ୍ରଦୂଷଣକାରୀ ଶିଳ୍ପସଂସ୍ଥାଗୁଡ଼ିକର ଚିହ୍ନଟ କରିବା ସହ ସେଥିରୁ ନିର୍ଗତ ହେଉଥିବା ବର୍ଜ୍ୟକୁ କିଭଳି ପ୍ଲାଣ୍ଟ ଜରିଆରେ ପ୍ରକ୍ରିୟାକରଣ କରାଯାଇପାରିବ ସେ ଦିଗରେ ଧ୍ୟାନ କେନ୍ଦ୍ରିତ କରାଯିବା ଦରକାର ।


    ଗଙ୍ଗାନଦୀର ଅବିରଳତା ଉପରେ ଗୁରୁତ୍ୱ ଆରୋପ କରି ଶ୍ରୀ ଗଡ଼କରୀ କହିଲେ ଯେ ଜିଲ୍ଲାପାଳମାନେ କେନ୍ଦ୍ର ସରକାରଙ୍କ ପକ୍ଷରୁ ଜାରି କରାଯାଇଥିବା ବିଜ୍ଞପ୍ତି ସଂପର୍କରେ ସମସ୍ତଙ୍କୁ ଅବଗତ କରାଇବା ଉଚିତ । ପୁଣି ସେସବୁର ପ୍ରବର୍ତ୍ତନ ପାଇଁ ଉପଯୁକ୍ତ ପଦକ୍ଷେପ ଗ୍ରହଣ କରିବା ଆବଶ୍ୟକ । ଏଥିପାଇଁ ଜିଲ୍ଲାପାଳମାନେ ଜନସମୁଦାୟଙ୍କୁ ଉତ୍ସାହିତ କରିବା ଦରକାର । ଜନ ସହଯୋଗ ମିଳିଲେ କଠିନ ବର୍ଜ୍ୟ ପରିଚାଳନା ଠାରୁ ଆରମ୍ଭ କରି ବର୍ଜ୍ୟଜଳ ପ୍ରକ୍ରିୟାକରଣ କାର୍ଯ୍ୟ ସହଜସାଧ୍ୟ ହୋଇପାରିବ ।


    ଏହି ଭିଡ଼ିଓ କନଫରେନ୍ସିଂ କାର୍ଯ୍ୟକ୍ରମରେ ବିଭାଗୀୟ ସଚିବ ଶ୍ରୀ ୟୁ ପି ସିଂହ , ଏନଏମସିଜିର ମହା ନିର୍ଦ୍ଦେଶକ ଶୀ ରାଜିବ ରଂଜନ ମିଶ୍ର ଓ ଅନ୍ୟାନ୍ୟ ବରିଷ୍ଠ କର୍ମକର୍ତ୍ତା ଉପସ୍ଥିତ ଥିଲେ ।


    *****************

    
    
    (Release ID: 1563265) Visitor Counter : 20