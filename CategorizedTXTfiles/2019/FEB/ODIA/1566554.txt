      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବିଶ୍ୱର ସର୍ବବୃହତ ଭଗବଦ୍ ଗୀତା ଉନ୍ମୋଚନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 26 FEB 2019 7:24PM by PIB Bhubaneshwar


    ହରେ କୃଷ୍ଣ- ହରେ କୃଷ୍ଣ


    ଇସ୍କନର ଅଧ୍ୟକ୍ଷ ପୂଜ୍ୟ ଗୋପାଳ କୃଷ୍ଣ ମହାରାଜ ଜୀ , ମନ୍ତ୍ରୀମଣ୍ଡଳର ମୋର ସାଥୀ ଶ୍ରୀ ମହେଶ ଶର୍ମା ଜୀ , ସଂସଦରେ ମୋର ସହଯୋଗୀ ଶ୍ରୀମତୀ ମୀନାକ୍ଷୀ ଲେଖୀ ଜୀ , ଇସ୍କନର ଅନ୍ୟ ଗୁରୁତ୍ୱପୂର୍ଣ୍ଣ ସଦସ୍ୟଗଣ ଏବଂ ଏଠାରେ ଉପସ୍ଥିତ ଭାଇ ଓ ଭଉଣୀମାନେ ।


    ମୁଁ ଜାଣିବାକୁ ପାଇଛି ଯେ ଏହି କାର୍ଯ୍ୟକ୍ରମରେ ଆମେରିକା , ବ୍ରିଟେନ , ରୁଷ , ହଙ୍ଗେରୀ ସମେତ ଅନେକ ଦେଶରୁ ଲୋକମାନେ ଏଠାରେ ପହଁଚିଛନ୍ତି ; ଆପଣ ସମସ୍ତଙ୍କୁ ମଧ୍ୟ ଅନେକ ଅନେକ ଅଭିବାଦନ ।


    ସାଥୀଗଣ , ଆଜିର ଦିନ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ହରେ କୃଷ୍ଣ , ହରେ କୃଷ୍ଣ । ଆଜିର ଦିନ ଏଥିପାଇଁ ଗୁରୁତ୍ୱପୂର୍ଣ୍ଣ ଯେ ଆଜି ସକାଳେ ହିଁ ମୁଁ ଗାନ୍ଧୀ ଶାନ୍ତି ପୁରସ୍କାର କାର୍ଯ୍ୟକ୍ରମରେ ଅଂଶଗ୍ରହଣ କରିଥିଲି ଏବଂ ଏବେ ମୋତେ ଦିବ୍ୟତମ ଗ୍ରନ୍ଥ ଗୀତାର ଭବ୍ୟତମ ରୂପକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିବାର ସୁଯୋଗ ମିଳୁଛି । ଏହି ଅବସର ମୋ ପାଇଁ ଆହୁରି ସ୍ୱତନ୍ତ୍ର କାରଣ ମୁଁ ସେହି ସ୍ଥାନରେ ଛିଡ଼ା ହୋଇଛି , ଯେଉଁ ପାଖାପାଖି ଦୁଇ ଦଶନ୍ଧି ପୂର୍ବରୁ ଅଟଳ ବିହାରୀ ବାଜପେୟୀ ଜୀ ଏହି ମନ୍ଦିର ପରିସରର ଶିଳାନ୍ୟାସ କରିଥିଲେ ।


    ସାଥୀଗଣ , ବିଶ୍ୱର ଏହି ଭବ୍ୟତମ ଶ୍ରୀମଦ୍ ଭଗବଦ୍ ଗୀତା ତିନି ମିଟର ଲମ୍ବ ଏବଂ 800 କିଲୋଗ୍ରାମ ଓଜନ । ଏହା କେବଳ ନିଜ ଆକାର କାରଣରୁ ହିଁ ସ୍ୱତନ୍ତ୍ର ନୁହେଁ , ବାସ୍ତବରେ ଏହା ଶତାବ୍ଦୀ ଶତାବ୍ଦୀ ଧରି ବିଶ୍ୱକୁ ଦିଆଯାଇଥିବା ମହାନ ଭାରତୀୟ ଜ୍ଞାନର ପ୍ରତୀକ ହୋଇ , ପ୍ରତିଚିହ୍ନ ହୋଇ ରହିବ । ଏହି ଗୀତାକୁ ତିଆରି କରିବାରେ ଇସ୍କନ ସହ ଜଡ଼ିତ ଆପଣମାନେ ସମସ୍ତେ ନିଜର ସମ୍ପୂର୍ଣ୍ଣ ସାମର୍ଥ୍ୟ ଏବଂ ସୃଜନଶୀଳତା ପ୍ରଦର୍ଶନ କରିଛନ୍ତି । ଏହି ଗୀତା ଭଗବାନ ଶ୍ରୀକୃଷ୍ଣ ଏବଂ ସ୍ୱାମୀ ପୂର୍ବାର୍ଦ୍ଧର ଶ୍ରଦ୍ଧାଳୁମାନଙ୍କ ଭକ୍ତି ଏବଂ ସମର୍ପଣର ପ୍ରତୀକ । ଏହି ପ୍ରଶଂସନୀୟ ପ୍ରୟାସ ଲାଗି ଆପଣମାନେ ସମସ୍ତ ଅଭିନନ୍ଦନର ପାତ୍ର । ଏହାଦ୍ୱାରା ଭାରତର ପୁରାତନ ଏବଂ ଦିବ୍ୟ ଜ୍ଞାନର ପରମ୍ପରା ଦିଗରେ ବିଶ୍ୱର ରୁଚି ଆହୁରି ଅଧିକ ବୃଦ୍ଧିପାଇବ ।


    ସାଥୀଗଣ , ଭଗବଦ ଗୀତାକୁ ସାଧାରଣରୁ ସାଧାରଣ ଲୋକଙ୍କ ନିକଟରେ ପହଁଚାଇବା ପାଇଁ ଅନେକ ପ୍ରୟାସ ବର୍ତ୍ତମାନ ସୁଦ୍ଧା ହୋଇସାରିଛି । ସବୁଠୁ ଛୋଟ ଗୀତା ଠାରୁ ଆରମ୍ଭ କରି ସବୁଠୁ ବଡ଼ ଗୀତା ପର୍ଯ୍ୟନ୍ତ ଏହି ଦିବ୍ୟ ଜ୍ଞାନକୁ ସରଳ ଏବଂ ସୁଲଭ କରାଇବା ନିମନ୍ତେ ନିରନ୍ତର ପ୍ରୟାସ ହୋଇଛି । ଦେଶ-ବିଦେଶର ଅନେକ ଭାଷାରେ ଭଗବଦ୍ ଗୀତାର ଅନୁବାଦ ହୋଇସାରିଛି ।


    ସାଥୀଗଣ , ଲୋକମାନ୍ୟ ବାଲ ଗଙ୍ଗାଧର ତିଲକ ଜୀ ତ ’ ଜେଲରେ ରହି ଗୀତା ରହସ୍ୟ ରଚନା କରିଥିଲେ । ଏଥିରେ ଲୋକମାନ୍ୟ ତିଲକ ଭଗବାନ ଶ୍ରୀକୃଷ୍ଣଙ୍କ ନିଷ୍କାମ କର୍ମଯୋଗକୁ ଅତ୍ୟନ୍ତ ସରଳ ଭାବେ ବ୍ୟାଖ୍ୟା କରିଛନ୍ତି । ସେ ଲେଖିଛନ୍ତି ଯେ ଗୀତାର ବାର୍ତ୍ତା ପ୍ରଭାବ କେବଳ ଦାର୍ଶନୀକ କିମ୍ବା ବିଦ୍ୱାନମାନଙ୍କ ଚର୍ଚ୍ଚାରେ ସୀମିତ ନାହିଁ ବରଂ ଆଚାର-ବିଚାର କ୍ଷେତ୍ରରେ ମଧ୍ୟ ତାହା ସବୁବେଳେ ଜୀବନ୍ତ ଅନୁଭୂତ ହୋଇଥାଏ । ଲୋକମାନ୍ୟ ତିଲକ ମରାଠିରେ ଗୀତା ଜ୍ଞାନକୁ ସାଧାରଣ ଲୋକମାନଙ୍କ ନିକଟରେ ପହଁଚାଇଥିଲେ ଏବଂ ଗୁଜରାଟୀରେ ମଧ୍ୟ ଏହାର ଅନୁବାଦ କରାଇଥିଲେ ।


    ସେହି ଗୁଜରାଟୀ ଅନୁବାଦକୁ ରାଷ୍ଟ୍ରପିତା ମହାତ୍ମା ଗାନ୍ଧୀ ଜେଲରେ ପଢ଼ିଥିଲେ ଏବଂ ଏହାଦ୍ୱାରା ଗାନ୍ଧୀଜୀଙ୍କୁ ଭଗବଦ୍ ଗୀତା ଆକର୍ଡିଂ ଟୁ ଗାନ୍ଧୀ ଲେଖିବା ପାଇଁ ଆହୁରି ଅଧିକ ପ୍ରେରଣା ମିଳିଥିଲା । ଏହି ରଚନା ମାଧ୍ୟମରେ ଗାନ୍ଧୀଜୀ ଗୀତାର ଆଉ ଏକ ପକ୍ଷ ବିଶ୍ୱ ସମ୍ମୁଖରେ ରଖିଥିଲେ । ଗାନ୍ଧୀଜୀଙ୍କ ଏହି ପୁସ୍ତକକୁ ମୁଁ ଆମେରିକାର ପୂର୍ବତନ ରାଷ୍ଟ୍ରପତି ଶ୍ରୀମାନ ବାରାକ୍ ଓବାମା ଜୀଙ୍କୁ ମଧ୍ୟ ଉପହାର ସ୍ୱରୂପ ଦେଇଥିଲି ।


    ସାଥୀଗଣ , ଶ୍ରୀମଦ୍ ଭଗବଦ୍ ଗୀତା ଭାରତର ବିଶ୍ୱକୁ ସବୁଠୁ ବଡ଼ ପ୍ରେରଣାଦାୟୀ ଉପହାର । ଗୀତା ସାରା ବିଶ୍ୱର ସମ୍ପତ୍ତି । ଗୀତା ହଜାର ହଜାର ବର୍ଷ ଧରି ପ୍ରାସଙ୍ଗିକ ହୋଇ ରହିଛି । ବିଶ୍ୱର ନେତାମାନଙ୍କଠାରୁ ଆରମ୍ଭ କରି ସାଧାରଣ ଜନତାଙ୍କ ପର୍ଯ୍ୟନ୍ତ , ସମସ୍ତଙ୍କୁ ଗୀତା ଲୋକକଲ୍ୟାଣରେ କର୍ମ କରିବା ଲାଗି ମାର୍ଗ ପ୍ରଦର୍ଶନ କରିଥିଲା । ଭାରତର ପାଖାପାଖି ପ୍ରତ୍ୟେକ ଘରେ କୌଣସି ନା କୌଣସି ରୂପରେ ଭଗବଦ୍ ଗୀତା ବିରାଜମାନ କରିଛି , ବିଶ୍ୱର ଅନେକ ମହାଜ୍ଞାନୀମାନେ ଏହାର ଦିବ୍ୟତାଠାରୁ ଅପରିଚିତ ହୋଇରହିନାହାନ୍ତି । ଜ୍ଞାନଠାରୁ ଆରମ୍ଭ କରି ବିଜ୍ଞାନ ପର୍ଯ୍ୟନ୍ତ ପ୍ରତ୍ୟେକ କ୍ଷେତ୍ରରେ ଅନେକ ଲୋକଙ୍କ ପ୍ରେରଣା , କୁରୁକ୍ଷେତ୍ର ଯୁଦ୍ଧ ଭୂମିରେ କୁହାଯାଇଥିବା ଅମରବାଣୀ ହୋଇଆସିଛି ।


    ସାଥୀଗଣ , ପ୍ରସିଦ୍ଧ ଜର୍ମାନ ଦାର୍ଶନିକ ସୋପେନହର ଲେଖିଥିଲେ- ଗୀତା ଏବଂ ଉପନିଷଦର ଅଧ୍ୟୟନଠାରୁ ଅଧିକ ଲାଭକାରୀ ସାରା ବିଶ୍ୱରେ ଅନ୍ୟ କୌଣସି ଅଧ୍ୟୟନ ନାହିଁ , ଯାହା ମୋ ଜୀବନକୁ ଶାନ୍ତି ସହ ପରିଚିତ କରାଇପାରିଛି ଏବଂ ମୋର ମୃତ୍ୟୁକୁ ମଧ୍ୟ ଅନନ୍ତ ଶାନ୍ତିର ଭରସା ଦେଇଛି । ଏହି କଥା ସେ ଏପରି ଏକ ସମୟରେ କହିଥିଲେ ଯେତେବେଳେ ଆମ ଦେଶ ଉପନିବେଶବାଦର ଗୋଲାମୀରେ ବାନ୍ଧି ହୋଇ ରହିଥିଲା , ଆମର ସଂସ୍କୃତି , ଆମର ପରମ୍ପରାକୁ ମଧ୍ୟ ଦଳିମକଚି ଦେବାର ଅନେକ ପ୍ରୟାସ କରାଯାଉଥିଲା , ଭାରତୀୟ ଦର୍ଶନକୁ ନିଚ୍ଚା ଦେଖାଇବା ପାଇଁ ଭରପୂର ପ୍ରୟାସ ଚାଲିଥିଲା ।


    ସାଥୀଗଣ , ବିଶ୍ଵକୁ ଭାରତର ଏହି ପୁରାତନ ଜ୍ଞାନରୁ , ପବିତ୍ରତା ସହ ପରିଚିତ କରାଇବାର ଏକ ବଡ଼ ପ୍ରୟାସ ମଂଚରେ ବିରାଜମାନ ବିଜ୍ଞମାନେ କରିଛନ୍ତି ଏବଂ ମୋ ସମ୍ମୁଖରେ ଉପସ୍ଥିତ ଅନେକକ ବିଦ୍ୱାନ ଏବଂ ଭକ୍ତମାନେ ମଧ୍ୟ କରିଛନ୍ତି । ଶ୍ରୀମଦ୍-ଭକ୍ତିବେଦାନ୍ତ ସ୍ୱାମୀ ପ୍ରଭୁପାଦ ଜୀ ତ ’ ନିଜକୁ ଭଗବଦ୍ ଗୀତା ପାଇଁ ସମର୍ପିତ କରିଦେଇଥିଲେ । ଯେପରି ଗାନ୍ଧୀଙ୍କ ପାଇଁ ଗୀତା ଏବଂ ସତ୍ୟାଗ୍ରହ ଜୀବନର ଗୁରୁତ୍ୱପୂର୍ଣ୍ଣ ଅଂଶବିଶେ ରହିଥିଲା , ସେହିପରି ସ୍ୱାମୀଜୀଙ୍କ ପାଇଁ ମଧ୍ୟ ମାନବତାର ସେବା ଲାଗି ଏହି ଦୁଇଟି ମାର୍ଗ ସବୁବେଳେ ପ୍ରିୟ ଥିଲା । ଏହି କାରଣରୁ ସେ ପ୍ରଥମେ ଗାନ୍ଧୀଜୀଙ୍କ ନେତୃତ୍ୱରେ ଭାରତ ଛାଡ଼ ଆନ୍ଦୋଳନରେ ଅଂଶଗ୍ରହଣ ମଧ୍ୟ କରିଥିଲେ ଏବଂ ଦେଶ ସ୍ୱାଧୀନ ହେବା ପରେ ସେ ମାନବ-ମୁକ୍ତିର ମଶାଲ ଜାଳିବା ଲାଗି ବିଶ୍ୱ ଭ୍ରମଣରେ ବାହାରିଥିଲେ । ନିଜର ଦୃଢ଼ ଇଚ୍ଛାଶକ୍ତି ବଳରେ ସବୁପ୍ରକାର ଆହ୍ୱାନର ସାମନା କରି ସେ ଇସ୍କନ ଭଳି ଏକ ଅଭିଯାନ ଆରମ୍ଭ କଲେ ଯାହା ଆଜି ଭଗବାନ ଶ୍ରୀକୃଷ୍ଣଙ୍କ ପ୍ରଦର୍ଶିତ ମାର୍ଗକୁ ବିଶ୍ୱରେ ପରିଚିତ କରାଇବାରେ ନିୟୋଜିତ ରହିଛି ।


    ସାଥୀଗଣ , ଗୀତା ଧର୍ମଗ୍ରନ୍ଥ ଏବଂ ଜୀବନ ଗ୍ରନ୍ଥ ମଧ୍ୟ । ଆମେ ଯେକୌଣସି ଦେଶର ହୋଇଥାଉ ପଛେ , ଯେକୌଣସି ଧର୍ମରେ ବିଶ୍ୱାସ କରୁଥିବା ଲୋକ , ପ୍ରତ୍ୟେକ ଦିନ ଆମେ ସମସ୍ୟାରେ ପଡ଼ିଥାଉ । ଆମେ ଯେତେବେଳେ ମଧ୍ୟ ବୀର ଅର୍ଜୁନ ଭଳି ନିଷ୍ପତ୍ତି ନେଇ ନପାରିବାର ମୁହୂର୍ତ୍ତରେ ଆସି ଛିଡ଼ା ହୋଇଥାଉ ତ ’ ଶ୍ରୀମଦ୍ ଭଗବଦ୍ ଗୀତା ଆମକୁ ସେବା ଏବଂ ସମର୍ପଣର ମାର୍ଗରେ ଏସବୁ ସମସ୍ୟାର ସମାଧାନ ଦେଖାଇଥାଏ । ଯଦି ଆପଣ ଜଣେ ବିଦ୍ୟାର୍ଥୀ ଏବଂ ନିଷ୍ପତ୍ତି ନେଇନପାରିବାର ସ୍ଥିତିରେ ଅଛନ୍ତି , ଆପଣ କୌଣସି ଦେଶର ରାଷ୍ଟ୍ରାଧ୍ୟକ୍ଷ କିମ୍ବା ମୋକ୍ଷ କାମନା କରୁଥିବା ଆପଣ ଯୋଗୀ ଅଟନ୍ତି ; ଆପଣଙ୍କୁ ନିଜର ପ୍ରତ୍ୟେକ ପ୍ରଶ୍ନର ଉତ୍ତର ଶ୍ରୀମଦ୍ ଭଗବଦ୍ ଗୀତାରେ ମିଳିଯିବ ।


    ମୁଁ ତ ’ ମାନିଥାଏ ଯେ ଗୀତା ମାନବ ଜୀବନର ସବୁଠୁ ବଡ଼ ମାନୁଆଲ ବୁକ୍ । ଜୀବନର ପ୍ରତ୍ୟେକ ସମସ୍ୟାର ସମାଧାନ ଗୀତାରେ କୌଣସି ନା କୌଣସି ଠାରେ ମିଳିଯାଇଥାଏ । ଆପଣ ପ୍ରଭୁ ତ ’ ସ୍ପଷ୍ଟ ଭାବେ କହିଛନ୍ତି-


    ପରିତ୍ରାଣାୟା ସାଧୁନାଂ ବିନାଶାୟ ଚ ଦୁଷ୍କୃତାମ୍


    ଧର୍ମସଂସ୍ଥାପନାର୍ଥାୟ ସମ୍ଭବାମି ଯୁଗେ ଯୁଗେ । ।


    ଅର୍ଥାତ୍ ଦୁଷ୍ଟମାନଙ୍କଠାରୁ , ମାନବତତାର ଶତ୍ରୁମାନଙ୍କଠାରୁ ପୃଥିବୀକୁ ରକ୍ଷା କରିବା ଲାଗି ପ୍ରଭୁଙ୍କ ଶକ୍ତି ଆମ ସହିତ ସବୁବେଳେ ରହିଥାଏ । ଏହି ବାର୍ତ୍ତା ଆମେ ସମ୍ପୂର୍ଣ୍ଣ ପ୍ରାମାଣିକତା ସହିତ ଦୁଷ୍ଟ ଆତ୍ମା , ଅସୁରମାନଙ୍କୁ ଦେବା ଲାଗି ପ୍ରୟାସ କରୁଛୁ ।


    ଭାଇ ଓ ଭଉଣୀମାନେ , ପ୍ରଭୁ ଯେତେବେଳେ କହିଥାନ୍ତି ଯେ କାହିଁକି ବ୍ୟର୍ଥ ଚିନ୍ତା କରୁଛ , କାହାକୁ ଅଯଥାରେ ଡରୁଛ , କିଏ ତୁମକୁ ମାରିପାରିବ , ତୁମେ କ ’ ଣ ନେଇକି ଆସିଥିଲ ଏବଂ କ ’ ଣ ନେଇକି ଯିବ- ତ ’ ଏଥିରେ ନିଜକୁ ଜନ ସେବା ଏବଂ ରାଷ୍ଟ୍ର ସେବା ଲାଗି ସମର୍ପିତ କରିବାର ପ୍ରେରଣା ମିଳିଯାଇଥାଏ ।


    ସାଥୀଗଣ , ଆମେ ଏହି ପ୍ରୟାସ କରିଛୁ ଯେ ସରକାରଙ୍କ ପ୍ରତ୍ୟେକ ନିଷ୍ପତ୍ତି , ପ୍ରତ୍ୟେକ ନୀତିର ମୂଳରେ ନ୍ୟାୟ ରହୁ , ସମଭାବ ରହୁ , ସମାନତାର ସାର ରହୁ । ସବକା ସାଥ-ସବକା ବିକାଶ ଏହି ମନ୍ତ୍ର ଏହି ଭାବନାର ପରିଣାମ ଏବଂ ଆମର ପ୍ରତ୍ୟେକ ଯୋଜନା , ପ୍ରତ୍ୟେକ ନିଷ୍ପତ୍ତି ଏହି ଭାବକୁ ପରିଲକ୍ଷିତ ମଧ୍ୟ କରିଥାଏ । ତାହା ଭ୍ରଷ୍ଟ ଆଚରଣ ବିରୋଧରେ ନିଆଯାଇଥିବା ପଦକ୍ଷେପ ହେଉ କିମ୍ବା ପୁଣି ଗରିବଙ୍କ କଲ୍ୟାଣ ସହ ଜଡ଼ିତ ଆମର ନିରନ୍ତର କାର୍ଯ୍ୟ । ଏହା ଆମର ନିରନ୍ତର ପ୍ରୟାସ ରହିଆସିଛି ଯେ ଆପଣା-ପର ଚକ୍କରଠାରୁ ରାଜନୀତିକୁ ବାହାରେ ରଖାଯାଉ ।


    ସାଥୀଗଣ , ଆମ ସରକାରଙ୍କର ସବୁବେଳେ ଏହି ଦୃଢ଼ ବିଶ୍ୱାସ ରହିଛି ଯେ ଭାରତୀୟ ସଂସ୍କୃତି , ଭାରତୀୟ ମୂଲ୍ୟବୋଧ , ଭାରତୀୟ ପରମ୍ପରାରେ ବିଶ୍ୱର ଅନେକ ସମସ୍ୟାର ସମାଧାନ ରହିଛି । ହିଂସା ହେଉ , ପରିବାରର ସଂକଟ ହେଉ , ପରିବେଶ ସହ ଜଡ଼ିତ ସମସ୍ୟା ହେଉ , ଏପରି ପ୍ରତ୍ୟେକ ଆହ୍ୱାନ ଯାହାଦ୍ୱାରା ବିଶ୍ୱ ଆଜି ସଂଘର୍ଷ କରୁଛି , ଏହାର ସମାଧାନ ଭାରତୀୟ ଦର୍ଶନରେ ରହିଛି । ଯୋଗ ଏବଂ ଆୟୁର୍ବେଦର ଅଭିଯାନକୁ ସାରା ବିଶ୍ୱରେ ପରିଚୟ ଏବଂ ସେଥିରେ ଲିପ୍ତ ଆପଣମାନଙ୍କ ଭଳି ସଂସ୍ଥାନ ଏବଂ ଦେଶର ଅନେକ ସନ୍ଥମାନଙ୍କ ତପସ୍ୟାକୁ ଆମ ସରକାର ଦୃଢ଼ ସମର୍ଥନ ଦେଇଛନ୍ତି । ଯାହାର ପରିଣାମସ୍ୱରୂପ ଆଜି ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ଲାଗି ବିଶ୍ୱ ଦ୍ରୁତଗତିରେ ଯୋଗ ଏବଂ ଆୟୁର୍ବେଦ ଦିଗରେ ଆକର୍ଷିତ ହେଉଛି ।


    ସାଥୀଗଣ , ମୁଁ ଏହା ମଧ୍ୟ ବିଚାର କରେ ଯେ ବିଶ୍ୱ ଏବେ ପ୍ରକୃତରେ ଯୋଗ ଆୟୁର୍ବେଦଠାରୁ ଆରମ୍ଭ କରି ଆମର ପ୍ରାଚୀନ ଜ୍ଞାନ ଏବଂ ବିଜ୍ଞାନ ସହ ସଠିକ ଭାବେ ପରିଚିତ ହୋଇପାରିନାହିଁ । ଆମର ସର୍ବଶ୍ରେଷ୍ଠ ଏବେ ବିଶ୍ୱ ସମ୍ମୁଖକୁ ଆସିବା ବାକି ରହିଛି ।


    ମୁଁ ଆପଣମାନଙ୍କୁ ସମସ୍ତଙ୍କୁ , ଆମର ପୁରାତନ ଜ୍ଞାନ-ବିଜ୍ଞାନ ସହ ଜଡ଼ିତ ସମସ୍ତ କର୍ମଯୋଗୀଙ୍କୁ ଏହି ଅନୁରୋଧ କରିବି ଯେ ନିଜ ପ୍ରୟାସକୁ ଆହୁରି ଗତି ଦିଅନ୍ତୁ ଏବଂ ନୂଆ ପିଢ଼ିକୁ ମଧ୍ୟ ଗବେଷଣା ସହିତ ଯୋଡ଼ନ୍ତୁ । ସରକାର ଆପଣମାନଙ୍କ ସହାୟତା ପାଇଁ ସବୁବେଳେ ପ୍ରସ୍ତୁତ ।


    ମୁଁ ପୁଣିଥରେ ଇସ୍କନ ସହ ଜଡ଼ିତ ଭକ୍ତମାନଙ୍କୁ , ପ୍ରତ୍ୟେକ ଭାରତବାସୀଙ୍କୁ , ମାନବତାରେ ବିଶ୍ୱାସ ରଖୁଥିବା ବିଶ୍ୱର ପ୍ରତ୍ୟେକ ବ୍ୟକ୍ତିଙ୍କୁ ଏହି ଦିବ୍ୟ ଭଗବଦ୍ ଗୀତା ପାଇଁ ମୋ ତରଫରୁ ଅନେକ ଅନେକ ଅଭିନନ୍ଦନ ।


    ଆପଣମାନେ ମୋତେ ଏଠାକୁ ନିମନ୍ତ୍ରିତ କରିଛନ୍ତି , ଏହି ପବିତ୍ର ଅବସରର ଅଂଶୀଦାର କରିଛନ୍ତି । ସେଥିପାଇଁ ଆପଣ ସମସ୍ତଙ୍କ ନିକଟରେ ମୁଁ କୃତଜ୍ଞ ।


    ବହୁତ ବହୁତ ଧନ୍ୟବାଦ , ହରେ କୃଷ୍ଣ ।


    **********

    
    
    (Release ID: 1566554) Visitor Counter : 30