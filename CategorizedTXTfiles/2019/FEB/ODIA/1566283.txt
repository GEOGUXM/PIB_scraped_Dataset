      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଇକୋନମିକ ଟାଇମ୍ସ ବିଶ୍ୱ ବାଣିଜ୍ୟ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 23 FEB 2019 8:22PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଇକୋନମିକ ଟାଇମ୍ସ ବିଶ୍ୱ ବାଣିଜ୍ୟ ସମ୍ମିଳନୀରେ ଉଦ୍ବୋଧନ ଦେଇଛନ୍ତି । 2013-14ରୁ ଭାରତ ଅନିୟନ୍ତ୍ରିତ ମୁଦ୍ରାସ୍ଫୀତି , ଉଚ୍ଚ ବିତ୍ତୀୟ ନିଅଣ୍ଟ ଏବଂ ତ୍ରୁଟିପୂର୍ଣ୍ଣ ନୀତି ଭଳି ସମସ୍ୟା ଘେରରେ ରହିଥିବା ବେଳେ , ଏବେ ପରିବର୍ତ୍ତନ ସ୍ପଷ୍ଟ ଦୃଶ୍ୟମାନ ହେଉଛି ବୋଲି ସେ କହିଛନ୍ତି ।


    ଦ୍ୱନ୍ଦ୍ୱ ଏବେ ଆଶାରେ ରୂପାନ୍ତରିତ ହୋଇଛି ଏବଂ ପ୍ରତିବନ୍ଧକ ଆଶାବାଦିତାରେ ପରିଣତ ହୋଇଛି ବୋଲି ସେ କହିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି 2014 ମସିହାରୁ ଭାରତ ପ୍ରାୟ ସମସ୍ତ ଆନ୍ତର୍ଜାତିକ ରାଙ୍କିଂ ଓ ସୂଚକାଙ୍କରେ ଉଲ୍ଲେଖନୀୟ ସଫଳତା ହାସଲ କରିଛି ।


    ସେ କହିଛନ୍ତି , ଭାରତର ରାଙ୍କିଂ ବହୁତ ପଛରେ ପଡି ଯାଇଥିଲା ଯାହା କି ଢାଂଚାଗତ ପରିବର୍ତ୍ତନ ପରେ ବଦଳି ପାରିଛି । ଏହି ପରିପ୍ରେକ୍ଷୀରେ ସେ , ଇଜ ଅଫ ଡୁଇଙ୍ଗ ବିଜନେସର ଉଦାହରଣ ଦେଇଥିଲେ ଯେଉଁଥିରେ ବିଭିନ୍ନ ମାନଦଣ୍ଡରେ ଉନ୍ନତି ପରିଲକ୍ଷିତ ହୋଇଛି ।


    ସେ କହିଛନ୍ତି , ଗ୍ଲୋବାଲ ଇନୋଭେସନ ସୂଚକାଙ୍କରେ ଭାରତର ରେଙ୍କ 2014 ମସିହାରେ 76 ଥିବାବେଳେ 2018ରେ 57ରେ ପହଂଚିଛି । ଯାହା ଏ କ୍ଷେତ୍ରରେ ହୋଇଥିବା ଉନ୍ନତିକୁ ସ୍ପଷ୍ଟ ଦର୍ଶାଉଛି ।


    2014 ପୂର୍ବ ସମୟ ଏବଂ ବର୍ତ୍ତମାନ ସମୟ ମଧ୍ୟରେ ପ୍ରଧାନମନ୍ତ୍ରୀ ପ୍ରତିଯୋଗିତାର ବିଭିନ୍ନ ଦିଗ ମଧ୍ୟରେ ଥିବା ବ୍ୟବଧାନ ସଂପର୍କରେ ବର୍ଣ୍ଣନା କରିଛନ୍ତି । ସେ କହିଛନ୍ତି ଯେ , ପ୍ରତିଯୋଗିତା ଏବେ ଉନ୍ନୟନ ଏବଂ ସଂପୂର୍ଣ୍ଣ ସ୍ୱଚ୍ଛତା , ସଂପୂର୍ଣ୍ଣ ବିଦ୍ୟୁତକରଣ , ଉଚ୍ଚତର ନିବେଶ ଭଳି ମହତ୍ୱାକାଂକ୍ଷୀ ଲକ୍ଷ୍ୟ ହାସଲ ଉପରେ ପର୍ଯ୍ୟବସିତ । ତେବେ ପୂର୍ବରୁ ବିଳମ୍ବ ଓ ଦୁର୍ନୀତିକୁ ନେଇ ପ୍ରତିଯୋଗିତା ଚାଲୁଥିଲା ବୋଲି ସେ କହିଛନ୍ତି ।


    କିଛି ନିର୍ଦ୍ଦିଷ୍ଟ ଜିନିଷ ଭାରତରେ ଅସମ୍ଭବ ବୋଲି ଥିବା ଧାରଣାକୁ ପ୍ରଧାନମନ୍ତ୍ରୀ ଦୃଢ଼ ନିନ୍ଦା କରିଛନ୍ତି ।


    ଅସମ୍ଭବ ଏବେ ସମ୍ଭବ ହୋଇଛି ବୋଲି ସେ ଘୋଷଣା କରିବା ସହ ଭାରତକୁ ସ୍ୱଚ୍ଛ ଓ ଦୁର୍ନୀତିମୁକ୍ତ କରିବାରେ ହୋଇଥିବା ଉନ୍ନତି ସଂପର୍କରେ କହିଛନ୍ତି । ପ୍ରଯୁକ୍ତିର ସଠିକ ବିନିଯୋଗ , ନୀତି ପ୍ରଣୟନରେ ମଧ୍ୟସ୍ଥତା ଓ ସ୍ୱତନ୍ତ୍ରତା ଦୂର ହୋଇଛି ବୋଲି କହିଛନ୍ତି ।


    ସେ କହିଛନ୍ତି , ସରକାର କେବେ ବି ଏକ ସମୟରେ ବିକାଶ ଓ ଦାରିଦ୍ର୍ୟ ଦୂରୀକରଣ କରିପାରିବ ନାହିଁ ବୋଲି ଥିବା ଧାରଣାକୁ ଭାରତର ଲୋକମାନେ ବଦଳାଇ ପାରିଛନ୍ତି ।


    ସେ କହିଛନ୍ତି , 2014ରୁ 2019 ମଧ୍ୟରେ ଦେଶ 7.4 ପ୍ରତିଶତର ହାରାହାରି ଅଭିବୃଦ୍ଧି ହାସଲ କରିବ ଏବଂ ହାରାହାରି ମୁଦ୍ରାସ୍ଫୀତି ସାଢ଼େ ଚାରି ପ୍ରତିଶତରୁ କମ୍ ରହିବ । ଭାରତୀୟ ଅର୍ଥନୀତିର ଉଦାରୀକରଣ ପରେ ଯେକୌଣସି ସରକାରଙ୍କ କାର୍ଯ୍ୟକାଳରେ ଏହା ସର୍ବାଧିକ ଅଭିବୃଦ୍ଧି ହାର ହେବା ସହିତ ସର୍ବନିମ୍ନ ହାରାହାରି ମୁଦ୍ରାସ୍ଫୀତି ହାର ବୋଲି ସେ କହିଛନ୍ତି ।


    ବିଗତ ଚାରି ବର୍ଷ ମଧ୍ୟରେ ଭାରତରେ ଯେତିକି ବିଦେଶୀ ପୁଞ୍ଜି ନିବେଶ ହୋଇଛି ତାହା 2014ର ସାତ ବର୍ଷ ପୂର୍ବରୁ ହୋଇଥିବା ସମସ୍ତ ପୁଞ୍ଜି ନିବେଶ ସହିତ ପ୍ରାୟ ସମାନ ବୋଲି ପ୍ରଧାନମନ୍ତ୍ରୀ କହିଛନ୍ତି । ସେ କହିଛନ୍ତି ଏହା ହାସଲ କରିବା ପାଇଁ ଭାରତ ପରିବର୍ତ୍ତନରେ ସୁଧାର ଆବଶ୍ୟକ କରୁଥିଲା । ଦେବାଳିଆପଣ କୋଡ୍ , ଜିଏସଟି , ରିଅଲ ଇଷ୍ଟେଟ ଅଧିନିୟମ ଆଦି ମାଧ୍ୟମରେ ଦଶନ୍ଧି ଦଶନ୍ଧି ଦରି ଉଚ୍ଚ ଅଭିବୃଦ୍ଧିର ମୂଳଦୁଆ ପଡ଼ିପାରିଛି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି , ଭାରତ 130 କୋଟି ଆଶାୟୀଙ୍କ ଦେଶ ଏବଂ ବିକାଶ ଓ ଅଭିବୃଦ୍ଧି ପାଇଁ ସାରା ଦେଶ ପାଇଁ ଗୋଟିଏ ଦୃଷ୍ଟିଭଙ୍ଗୀ ରହିପାରିବ ନାହିଁ । “ ଆର୍ଥିକ ସ୍ଥିତି , ଜାତି , ବର୍ଣ୍ଣ , ଭାଷା ଓ ଧର୍ମ ନିର୍ବିଶେଷରେ ସମାଜର ସବୁ ବର୍ଗକୁ ନେଇ ନୂଆ ଭାରତ ଗଢ଼ିବା ଆମ ସ୍ୱପ୍ନ ” ବୋଲି ସେ କହିଛନ୍ତି ।


    ଶ୍ରୀ ନରେନ୍ଦ୍ର ମୋଦୀ କହିଛନ୍ତି , “ ନୂଆ ଭାରତ ଗଢିବାର ଆମ ସ୍ୱପ୍ନରେ ଭବିଷ୍ୟତ ଆହ୍ୱାନର ମୁକାବିଲା କରିବା ସହ ଅତୀତ ସମସ୍ୟାର ସମାଧାନ ସାମିଲ । ” ଏହି ପରିପ୍ରେକ୍ଷୀରେ ସେ ନିମ୍ନଲିଖିତ ଉଦାହରଣଗୁଡିକ ଦେଇଛନ୍ତି ।


    1. ଭାରତ ଦ୍ରୁତଗାମୀ ଟ୍ରେନ ନିର୍ମାଣ କରିଥିବା ବେଳେ ସମସ୍ତ ଜଗୁଆଳୀବିହୀନ ରେଳବାଇ କ୍ରସିଂ ବ୍ୟବସ୍ଥାକୁ ଉଚ୍ଛେଦ କରିଛି ।


    2. ଭାରତ ଦ୍ରୁତ ଗତିରେ ଆଇଆଇଟି ଓ ଆଇଆଇଏମ ନିର୍ମାଣ କରୁଥିବା ବେଳେ ଦେଶର ସମସ୍ତ ସ୍କୁଲରେ ଶୈାଚାଳୟ ନିର୍ମାଣ କରୁଛି ।


    3. ଭାରତ ସାରା ଦେଶର ଶହେଟି ସ୍ମାର୍ଟ ସିଟି ନିର୍ମାଣ କରୁଥିବା ବେଳେ ଏହା ଏକ ଶହରୁ ଅଧିକ ଆଶାୟୀ ଜିଲ୍ଲାଗୁଡ଼ିକର ତ୍ୱରିତ ବିକାଶ ସୁନିଶ୍ଚିତ କରିଛି ।


    4. ଭାରତ ବିଦ୍ୟୁତ ନେଟ ରପ୍ତାନୀକାରୀ ଦେଶ ହୋଇ ପାରିଥିବା ବେଳେ ସ୍ୱାଧୀନତା ପରଠାରୁ ଅନ୍ଧାରରେ ରହି ଆସିଥିବା କୋଟି କୋଟି ପରିବାରକୁ ବିଦ୍ୟୁତ ସଂଯୋଗ ହୋଇପାରିଛି ।


    ସାମାଜିକ କ୍ଷେତ୍ରରେ ସକାରାତ୍ମକ ହସ୍ତକ୍ଷେପ ପ୍ରସଙ୍ଗରେ ପ୍ରଧାନମନ୍ତ୍ରୀ କହିଛନ୍ତି ଯେ , ପ୍ରତିବର୍ଷ 6 ହଜାର ଟଙ୍କାର ସହାୟତା ରାଶି ପ୍ରଦାନ ମାଧ୍ୟମରେ ସରକାର 12 କୋଟି କ୍ଷୁଦ୍ର ଓ ନାମମାତ୍ର କୃଷକଙ୍କ ନିକଟରେ ପହଞ୍ଚି ପାରିଛନ୍ତି । ଏହାଦ୍ୱାରା ଆଗାମୀ ଦଶ ବର୍ଷ ମଧ୍ୟରେ କୃଷକମାନଙ୍କ ପାଖରେ 7.5 ଲକ୍ଷ କୋଟି ଟଙ୍କା କିମ୍ବା ପ୍ରାୟ ଏକ ବିଲିୟନ ଡଲାର ପହଂଚି ପାରିବ ବୋଲି ସେ କହିଛନ୍ତି ।


    ଡିଜିଟାଲ ଇଣ୍ଡିଆ , ଷ୍ଟାର୍ଟ ଅପ ଇଣ୍ଡିଆ , ମେକ୍ ଇନ ଇଣ୍ଡିଆ ଏବଂ ଇନୋଭେଟିଭ ଇଣ୍ଡିଆ ଉପରେ ଆମ ଧ୍ୟାନର ଫଳାଫଳ ସ୍ୱରୂପ ଆମକୁ ଉଚ୍ଚ ଲାଭ ମିଳିଛି ବୋଲି ପ୍ରଧାନମନ୍ତ୍ରୀ କହିଛନ୍ତି । ଭାରତରେ ପଞ୍ଜିକୃତ 44 ପ୍ରତିଶତ ଷ୍ଟାର୍ଟ ଅପ ଟାୟାର-2 ଓ ଟାୟାର-3 ସହରରୁ ଆସିଛି ବୋଲି ସେ କହିଛନ୍ତି । ଦେଶର ଥିଲାବାଲା ଓ ନଥିବା ବାଲାଙ୍କ ମଧ୍ୟରେ ଥିବା ବ୍ୟବଧାନକୁ ପ୍ରଯୁକ୍ତି ଦୂର କରିପାରିଛି ବୋଲି ସେ କହିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ , ଭାରତକୁ ଦଶ ଟ୍ରିଲିୟନ ଡଲାର ଅର୍ଥନୀତିରେ ପରିଣତ କରିବା ପାଇଁ ସରକାର ଲକ୍ଷ୍ୟ ରଖିଥିବା ବେଳେ ନବୀକରଣ ଯୋଗ୍ୟ ଶକ୍ତି କ୍ଷେତ୍ରରେ ବିଶ୍ୱର ନେତୃତ୍ୱ ନେବା ତଥା ବିଶ୍ୱରେ ବୈଦ୍ୟୁତିକ ଯାନବାହନ ଓ ଶକ୍ତି ସଂରକ୍ଷଣ ଯନ୍ତ୍ରାଂଶ ତିଆରି କରିବା କ୍ଷେତ୍ରରେ ଅଗ୍ରଣୀ ଭୂମିକା ନେବାରେ ଭାରତକୁ ପ୍ରସ୍ତୁତ କରିବେ ।


    **********


    

    
    (Release ID: 1566283) Visitor Counter : 27