      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ଆସନ୍ତାକାଲି ତାମିଲନାଡ଼ୁର କନ୍ୟାକୁମାରୀ ଗସ୍ତ କରିବେ
      Posted On: 28 FEB 2019 9:21PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ମାର୍ଚ୍ଚ 1 , 2019ରେ ତାମିଲନାଡ଼ୁର କନ୍ୟାକୁମାରୀ ଗସ୍ତରେ ଯିବେ । ସେଠାରେ ପ୍ରଧାନମନ୍ତ୍ରୀ କେତେକ ଉନ୍ନୟନ ପ୍ରକଳ୍ପର ଶୁଭାରମ୍ଭ ତଥା ଶିଳାନ୍ୟାସ କରିବାର କାର୍ଯ୍ୟକ୍ରମ ରହିଛି । ଏହିସବୁ କାର୍ଯ୍ୟକ୍ରମଗୁଡ଼ିକ ସମଗ୍ର ତାମିଲନାଡ଼ୁରେ ରେଳ ତଥା ସଡ଼କ ଯୋଗାଯୋଗ ବ୍ୟବସ୍ଥାକୁ ସଂପ୍ରସାରଣ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବ ।


    ରେଳବାଇ


    ପ୍ରଧାନମନ୍ତ୍ରୀ ଶ୍ରୀ ମୋଦୀ କନ୍ୟାକୁମାରୀଠାରେ ବିଭିନ୍ନ ରେଳ ପ୍ରକଳ୍ପର ଶୁଭାରମ୍ଭ କରିବେ । ସେହିସବୁ କାର୍ଯ୍ୟକ୍ରମମାନଙ୍କ ମଧ୍ୟରେ-


    - ମଦୁରାଇ ଏବଂ ଚେନ୍ନାଇ ମଧ୍ୟରେ ଚଳାଚଳ କରିବାକୁ ଥିବା ତେଜସ ଏକ୍ସପ୍ରେସକୁ ସବୁଜ ପତାକା ଦେଖାଇ ଏହାର ଶୁଭାରମ୍ଭ କରିବେ । ତେଜସ ଏକ୍ସପ୍ରେସ ମଦୁରାଇ ଏବଂ ଚେନ୍ନାଇ ମଧ୍ୟରେ ସିଧାସଳଖ ଏବଂ ତ୍ୱରିତ ଯୋଗାଯୋଗ ବ୍ୟବସ୍ଥା ଯୋଗାଇଦେବ । ତେଜସ ଏକ୍ସପ୍ରେସରେ ସମସ୍ତ ପ୍ରକାର ଅତ୍ୟାଧୁନିକ ବ୍ୟବସ୍ଥା ରହିଛି ଯାହାକି ଏହି ସେକ୍ସସନରେ ଦିନରେ ଯାତାୟାତ କରୁଥିବା ଯାତ୍ରୀମାନଙ୍କୁ ମିଳିପାରିବ । ଏହା ଦେଶର ଦ୍ୱିତୀୟ ତେଜସ୍ ଏକ୍ସପ୍ରେସ ଟ୍ରେନ ସେବା । ଇତି ପୂର୍ବରୁ ମୁମ୍ବାଇ ଏବଂ କର୍ମାଲୀ ମଧ୍ୟରେ ଏଭଳି ଏକ ଟ୍ରେନସେବା ଚଳାଚଳ କରୁଛି ।


    - ପ୍ରଧାନମନ୍ତ୍ରୀ ଏହି ଗସ୍ତ କାଳରେ ରାମେଶ୍ୱରମ ଏବଂ ଧନୁସ୍କୋଡ଼ି ମଧ୍ୟରେ ରେଳ ସଂଯୋଗୀକରଣ ପୁନରୁଦ୍ଧାର କାର୍ଯ୍ୟକ୍ରମର ଶିଳାନ୍ୟାସ କରିବେ । ରାମେଶ୍ୱରମ ଏବଂ ଧନୁସ୍କୋଡ଼ି ତାମିଲନାଡ଼ୁର ଦୁଇଟି ପ୍ରମୁଖ ତୀର୍ଥସ୍ଥଳୀ ଏବଂ ପର୍ଯ୍ୟଟକମାନେ ସେଠାକୁ ବିପୁଳ ସଂଖ୍ୟାରେ ଯାଇଥାନ୍ତି । ଧନୁସ୍କୋଡ଼ି ରେଳ ଷ୍ଟେସନ 1964ରେ ରାମେଶ୍ୱରମ ସାମୁଦ୍ରିକ ଝଡ଼ବାତ୍ୟାରେ ସଂପୂର୍ଣ୍ଣ ରୂପେ ଧ୍ୱଂସ ପାଇଯାଇଥିଲା ଏବଂ ସେହିଦିନଠାରୁ ତାହା ପରିତ୍ୟକ୍ତ ଅବସ୍ଥାରେ ପଡ଼ିରହିଛି । ଏହାର ପୁନରୁଦ୍ଧାର ଏହି କ୍ଷେତ୍ରରେ ରେଳ ସଂଯୋଗକୁ ତ୍ୱରାନ୍ୱିତ କରିବ । ଏହା ପର୍ଯ୍ୟଟନକୁ ପ୍ରୋତ୍ସାହନ ପ୍ରଦାନ କରିବ ଯାହାକି ହଜାର ହଜାର ପର୍ଯ୍ୟଟକଙ୍କ ପାଇଁ ବିଶେଷ ସୁବିଧା ପ୍ରଦାନ କରିବ ।


    - ପମ୍ବନ ବ୍ରିଜ୍‌ (ପମ୍ବନ ପୋଲ)ର ପୁନରୁଦ୍ଧାର ପାଇଁ ଶିଳାନ୍ୟାସ । ପମ୍ବନ ପୋଲ ଭାରତର ମୂଳ ଭୂଖଣ୍ଡ ସହ ରାମେଶ୍ୱରମ ଦ୍ୱୀପକୁ ରେଳ ଯୋଗେ ସଂଯୋଗ କରିବ । ବର୍ତ୍ତମାନର ବ୍ରିଜ୍‌ଟି 104 ବର୍ଷ ପୁରୁଣା । ନୂତନ ପୋଲ ଏହି ପୁରୁଣା ପୋଲଟି ବଦଳରେ ଜନସେବା ଯୋଗାଇବ ଏବଂ ଏହା ରେଳ ପୋଲ ସହ ସମାନ୍ତରାଳ ଭାବେ ନିର୍ମାଣ କରାଯିବ । ଏହା ରାମେଶ୍ୱରମ କ୍ଷେତ୍ରର ପର୍ଯ୍ୟଟନକୁ ଯଥେଷ୍ଟ ମାତ୍ରାରେ ବୃଦ୍ଧି କରିବ ।


    ସଡ଼କ ପରିବହନ


    ପ୍ରଧାନମନ୍ତ୍ରୀ ଶ୍ରୀ ମୋଦୀ କନ୍ୟାକୁମାରୀଠାରେ ଅନେକ ପରିବହନ ପ୍ରକଳ୍ପର ଫଳକ ଉନ୍ମୋଚନ ସହ ସେଗୁଡ଼ିକର ଶୁଭାରମ୍ଭ କରିବେ । ଏହି ଅବସରରେ ଜାତୀୟ ରାଜପଥ 87ର ମଦୁରାଇ- ରାମନାଥପୁରମ ସେକ୍ସନର 2/4 ଲେନବିଶିଷ୍ଟ ସଡ଼କକୁ ପ୍ରଧାନମନ୍ତ୍ରୀ ଜାତି ଉଦ୍ଦେଶ୍ୟରେ ଉତ୍ସର୍ଗ କରିବେ । ତାମିଲନାଡ଼ୁର ଏହି ସେକ୍ସନରେ ତିନୋଟି ଜିଲ୍ଲା ଯଥା , ମଦୁରାଇ , ଶିବଗଙ୍ଗେ ଏବଂ ରାମନାଥପୁରମ ରହିଛି । ମାର୍ଥଣ୍ଡମ୍‌ ଜଙ୍କସନଠାରେ ଏକ ଫ୍ଲାଏଓଭର ଏବଂ କନ୍ୟାକୁମାରୀ ଜିଲ୍ଲାର ଜାତୀୟ ରାଜପଥ 47ର ପାର୍ବତୀପୁରମ୍‌ ଜଙ୍କସନର ପାନାଗୁଡ଼ିଠାରୁ କନ୍ୟାକୁମାରୀ ସେକ୍ସନ ପର୍ଯ୍ୟନ୍ତ ଜାତୀୟ ରାଜପଥ 44କୁ ଚାରିଲେନ ବିଶିଷ୍ଟ କରାଯିବା ସାମିଲ । ସେହିଭଳି ଜାତୀୟ ରାଜପଥ 785ର ମଦୁରାଇ- ଚେଟ୍ଟିକୁଲମ୍‌ ସେକସନକୁ ଚାରିଲେନବିଶିଷ୍ଟ କରିବା ପାଇଁ ଶିଳାନ୍ୟାସ କରାଯିବ । ଏହା ବ୍ୟତୀତ ଜାତୀୟ ରାଜପଥ 785ର ଚେଟ୍ଟିକୁଲମ୍‌ ଏବଂ ନାଥମ୍‌ ସେକ୍ସନକୁ ଚାରିଲେନ ବିଶିଷ୍ଟ କରିବା ଏବଂ ଏକ ରୋଡ୍‌ ସେଫଟି ପାର୍କ ଏବଂ କନ୍ୟାକୁମାରୀଠାରେ ଏକ ପରିବହନ ସଂଗ୍ରହାଳୟର କରିବା ପାଇଁ ପ୍ରଧାନମନ୍ତ୍ରୀ ଶିଳାନ୍ୟାସ କରିବେ ।


    ଏହିସବୁ ସଡ଼କ ସଂସାଧନ ପ୍ରକଳ୍ପ ତାମିଲନାଡ଼ୁର ବିଭିନ୍ନ କ୍ଷେତ୍ର ମଧ୍ୟରେ ସଡ଼କ ସଂଯୋଗ ବ୍ୟବସ୍ଥାକୁ ସୁଦୃଢ଼ କରିବ । ଏହାଦ୍ୱାରା ଯାତ୍ରୀମାନେ ନିରାପଦର ବିଭିନ୍ନ ସ୍ଥାନକୁ ଶୀଘ୍ର ଯାତାୟାତ କରିପାରିବେ ।


    ପ୍ରଧାନମନ୍ତ୍ରୀ ତାଙ୍କର ଏହି ଗସ୍ତ କାଳରେ କନ୍ୟାକୁମାରୀଠାରେ ଆୟୋଜିତ ଏକ ଜନସଭାକୁ ମଧ୍ୟ ସମ୍ବୋଧିତ କରିବେ ।


    **********


    

    
    (Release ID: 1566729) Visitor Counter : 20