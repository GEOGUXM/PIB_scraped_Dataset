      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁରୁ ରବିଦାସଙ୍କ ଜନ୍ମସ୍ଥାନ ବିକାଶ ପ୍ରକଳ୍ପର ଶିଳାନ୍ୟାସ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 19 FEB 2019 9:26PM by PIB Bhubaneshwar


    ମଞ୍ଚରେ ଉପସ୍ଥିତ ସମସ୍ତ ମହାନୁଭବ ଏବଂ ଦେଶ ଓ ଦୁନିଆର ଭିନ୍ନ ଭିନ୍ନ ସ୍ଥାନରୁ ଆଜି ଏହି ପବିତ୍ର ଦିବସରରେ ଏଠାକୁ ଆସିଥିବା ମୋର ସମସ୍ତ ପ୍ରିୟ ଭକ୍ତଜନ ଭାଇ ଓ ଭଉଣୀମାନେ ।


    ଶ୍ରୀ ଗୁରୁ ରବିଦାସ ଜୀଙ୍କ ଜୟନ୍ତୀ ଅବସରରେ ମୁଁ ଆପଣ ସମସ୍ତଙ୍କୁ ଏବଂ ସାରା ବିଶ୍ୱରେ ରହିଥିବା ସମସ୍ତ ଅନୁଗାମୀମାନଙ୍କ ସମେତ ପ୍ରତ୍ୟେକ ଦେଶବାସୀଙ୍କୁ ଅନେକ ଅନେକ ଶୁଭକାମନା ଜଣାଉଛି ।


    ମୁଁ ଆଜି ଅତ୍ୟନ୍ତ ପ୍ରସନ୍ନ ଯେ ଗୁରୁ ରବିଦାସଙ୍କ କୃପା ତାଙ୍କର ଆଶୀର୍ବାଦ କାରଣରୁ ମୁଁ ନିଜ ପ୍ରତିଶ୍ରୁତି ପୂରଣ କରିବା ଲାଗି ଆପଣମାନଙ୍କ ଗହଣରେ ଉପସ୍ଥିତ ହୋଇଛି । ବର୍ଷ 2016ରେ ଆଜିର ପବିତ୍ର ଦିନରେ ହିଁ ମୋତେ ଏଠାରେ ମଥାନତ କରିବା ଏବଂ ଲଙ୍ଗରରେ ସାମିଲ ହେବାର ସୁଯୋଗ ମିଳିଥିଲା । ସେତେବେଳେ ମୁଁ ଏହି ସମ୍ପୂର୍ଣ୍ଣ ପ୍ରାଙ୍ଗଣ ଏବଂ ଗୁରୁଙ୍କ ଜନ୍ମସ୍ଥାନର ସୌନ୍ଦର୍ଯ୍ୟକରଣ ଏବଂ ଏହାକୁ ବିକଶିତ କରିବା କଥା ଆପଣମାନଙ୍କୁ ସମସ୍ତଙ୍କୁ କହିଥିଲି । ଏହା ପରେ ଯେତେବେଳେ ଉତ୍ତର ପ୍ରଦେଶରେ ଯୋଗୀଜୀଙ୍କ ନେତୃତ୍ୱରେ ସରକାର ଗଠନ ହେଲା , ମୁଁ ତାଙ୍କୁ ଏକ ବ୍ୟାପକ ପ୍ରକଳ୍ପ ରିପୋର୍ଟ ପ୍ରସ୍ତୁତ କରିବା ଲାଗି ଅନୁରୋଧ କରିଥିଲି । ମୁଁ ଖୁସି ଯେ ଯାହାପାଇଁ ଆପଣମାନେ ଦୀର୍ଘଦଶନ୍ଧି ଧରି ଦାବି କରିଆସୁଥିଲେ , ଯାହାର ଆବଶ୍ୟକତା ଏଠାରେ ଅନୁଭୂତ ହେଉଥିଲା । ସରକାର ଆସିଲେ ଗଲେ , ଆଲୋଚନା କରିଚାଲିଲେ , କିନ୍ତୁ ଆପଣମାନଙ୍କ ଆଶା କେବେହେଲେ ପୂରଣ ହେଲାନାହିଁ , ଏହାକୁ ପୂରଣ କରିବା ଦିଗରେ ଆଜି ଏକ ମଙ୍ଗଳ କାର୍ଯ୍ୟ ଆରମ୍ଭ ହୋଇଛି । ଶୁଭାରମ୍ଭ ହୋଇଛି ।


    ସମସ୍ତ ଭକ୍ତଗଣ , ପ୍ରଥମ ପର୍ଯ୍ୟାୟରେ ପାଖାପାଖି 50 କୋଟି ଟଙ୍କା ବ୍ୟୟରେ ସମ୍ପ୍ରସାରଣ ଏବଂ ସୌନ୍ଦର୍ଯ୍ୟକରଣ ପାଇଁ ଯୋଜନା କରାଯାଇଛି । ଏହାର ଅନ୍ତର୍ଗତ ଏହି ସ୍ଥାନ ପାଇଁ ଯାହା ବିଏଚୟୁ ଠାରୁ ଆସିଥିବା ରାସ୍ତାରେ ପଡ଼ୁଛି ଏହାକୁ ସାଜସଜ୍ଜା କରାଯିବ । 12 କିଲୋମିଟରର ଆଉ ଏକ ରାସ୍ତା ନିର୍ମାଣ କରାଯିବ । ଗୁରୁ ରବିଦାସଜୀଙ୍କ କାଂସ୍ୟ ପ୍ରତିମା ପ୍ରତିଷ୍ଠା କରାଯିବ । ଏକ ମାର୍ଗର ନିର୍ମାଣ ହେବ । କମ୍ୟୁନିଟି ହଲ ତିଆରି ହେବ ଏବଂ ଅନ୍ୟ ଜନସୁବିଧାର ବିକାଶ ମଧ୍ୟ ହେବ । ଅର୍ଥାତ ଏହି ପ୍ରକଳ୍ପ ସମ୍ପୂର୍ଣ୍ଣ ହେବା ପରେ ଆପଣମାନଙ୍କୁ ଏବଂ ଏଠାକୁ ଆସୁଥିବା ଲକ୍ଷାଧିକ ଶ୍ରଦ୍ଧାଳୁମାନଙ୍କୁ ଏକପ୍ରକାରେ ସମସ୍ତ ସୁବିଧା ଗୋଟିଏ ସ୍ଥାନରେ ମିଳିପାରିବ ।


    ସାଥୀଗଣ , ସନ୍ଥ ରବିଦାସଜୀଙ୍କ ଜନ୍ମସ୍ଥଳୀ କୋଟି କୋଟି ଲୋକଙ୍କ ପାଇଁ ଆସ୍ଥା ଏବଂ ଶ୍ରଦ୍ଧାର ସ୍ଥଳ । ଆହୁରି ଏଠାକାର ସାଂସଦ ହୋଇଥିବା ଦୃଷ୍ଟିରୁ , ଆପଣମାନଙ୍କ ପ୍ରତିନିଧି ହୋଇଥିବା ଦୃଷ୍ଟିରୁ ଏହା ମୋ ପାଇଁ ସୌଭାଗ୍ୟର କଥା ଯେ ଏହି ପବିତ୍ର ମାଟିର ସେବା କରିବା ଲାଗି ମୋତେ ସାମାନ୍ୟ ସୁଯୋଗ ମିଳିଛି । ଭାରତର ସାମାଜିକ ଜୀବନକୁ ମାର୍ଗ ଦେଖାଇବାରେ ଏବଂ ଅନୁପ୍ରାଣିତ କରିବାରେ ଏହି ମାଟିର ଭୂମିକା ରହିଛି । ସନ୍ଥ ରବିଦାସଜୀଙ୍କ ବିଚାରର ବିସ୍ତାର ଅସୀମ । ସେ ଯେଉଁ ଦର୍ଶନ ଶିଖାଇଛନ୍ତି ତାହା ସଠିକ ଜୀବନ ବଂଚିବାର ରାସ୍ତା ଏବଂ ତାହା ଅତି ସରଳ ଢଙ୍ଗରେ ଦେଖାଇଥାଏ । ରବିଦାସ କହିଛନ୍ତି-


    ‘ ଏସା ଚାହୁ ରାଜ୍ ମେ , ଜହାଁ ମିଲେ ସବନ କୋ ଅନ୍ନ ,


    ଛୋଟ-ବଡ଼ୋ ସବ ସମାନ ବସେ , ରବିଦାସ ରହେ ପ୍ରସନ୍ନ ’


    ଅର୍ଥାତ ଗୁରୁଜୀ ଏପରି ଭାରତର ପରିକଳ୍ପନା କରିଥିଲେ ଯେଉଁଠି କୌଣସି ଭେଦଭାବ ବିନା ସମସ୍ତଙ୍କ ମୌଳିକ ଆବଶ୍ୟକତା ପ୍ରତି ଧ୍ୟାନ ରଖାଯିବ ।


    ସାଥୀଗଣ , କେନ୍ଦ୍ର ସରକାର ଗତ ସାଢ଼େ ଚାରି ବର୍ଷ ଧରି ଏହି ଭାବନାକୁ ସମ୍ପୂର୍ଣ୍ଣ ନିଷ୍ଠାପର ଭାବେ ତୃଣମୂଳସ୍ତରରେ କାର୍ଯ୍ୟକାରୀ କରିବା ପାଇଁ ଭରପୂର ପ୍ରୟାସ କରିଚାଲିଛନ୍ତି । “ ସବକା ସାଥ ସବକା ବିକାଶ ’ ଏବଂ ବିକାଶର ପଞ୍ଚଧାରା ଅର୍ଥାତ ଶିଶୁଙ୍କୁ ଶିକ୍ଷା , ଯୁବକମାନଙ୍କୁ ରୋଜଗାର , ବୟସ୍କମାନଙ୍କୁ ଔଷଧ , କୃଷକମାନଙ୍କୁ ଜଳସେଚନ ଏବଂ ପ୍ରତ୍ୟେକ ଲୋକର ଆପତ୍ତି ଶୁଣିବା , ଏହା ସୁନିଶ୍ଚିତ କରିବାରେ ଆମ ସରକାର ଲଗାତାର ପ୍ରୟାସ କରୁଛି , ଲାଗି ରହିଛି । ଏବେ ଠାରୁ କିଛି ସମୟ ପରେ ମୁଁ ବନାରସରେ ଦୁଇଟି କ୍ୟାନସର ହସପିଟାଲ ସହିତ ଅନେକ ସ୍ୱାସ୍ଥ୍ୟ ସୁବିଧାର ଉଦଘାଟନ ଏବଂ ଲୋକାର୍ପଣ କରିବା ଲାଗି ମଧ୍ୟ ଯାଉଛି । ଏହାବ୍ୟତୀତ , ବାରାଣସୀ ଏବଂ ପୂର୍ବାଞ୍ଚଳ ଜୀବନକୁ ସହଜ କରୁଥିବା ଅନେକ ପ୍ରକଳ୍ପ ମଧ୍ୟ ଆଜି ଠାରୁ ଆରମ୍ଭ ହେଉଛି । ଏ ସମସ୍ତ ସୁବିଧାର ଲାଭ ସମାଜର ପ୍ରତ୍ୟେକ ବର୍ଗକୁ ସମାନ ଭାବେ ମିଳିବ ।


    ଭାଇ ଓ ଭଉଣୀମାନେ , ଆମ ସରକାରଙ୍କ ପ୍ରତ୍ୟେକ ପଦକ୍ଷେପ ପ୍ରତ୍ୟେକ ଯୋଜନା ପୂଜ୍ୟ ଶ୍ରୀ ଗୁରୁ ରବିଦାସଜୀଙ୍କ ଭାବନା ଅନୁକୂଳ । ଗରିବ ପରିବାରକୁ ପକ୍କା ଘର , ପ୍ରତ୍ୟେକ ଘରେ ନିଜସ୍ୱ ଶୌଚାଳୟ , ପ୍ରତ୍ୟେକ ପରିବାରୁ ଉଜ୍ଜ୍ୱଳା ଅନ୍ତର୍ଗତ ଗ୍ୟାସ ସିଲିଣ୍ଡର , ଗରିବଙ୍କୁ ମାଗଣା ବିଦ୍ୟୁତ ସଂଯୋଗ , ଗରିବ ପରିବାରକୁ ପାଞ୍ଚ ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସା ସୁବିଧା , ଗରିବ ଏବଂ ମଧ୍ୟମବର୍ଗର ଯୁବକମାନଙ୍କୁ ବିନା ଗ୍ୟାରେଂଟି ବ୍ୟାଙ୍କରୁ ମୁଦ୍ରା ଯୋଜନା ଅନ୍ତର୍ଗତ ଋଣ , କୃଷକମାନଙ୍କ ଜମି ପର୍ଯ୍ୟନ୍ତ ଜଳସେଚନର ପାଣି ପହଁଚାଇବା ଏବଂ ଦେଶର ପାଖାପାଖି 12 କୋଟି ଗରିବ କୃଷକ ପରିବାରକୁ ପ୍ରତ୍ୟେକ ବର୍ଷ 6 ହଜାର ଟଙ୍କାର ସିଧାସଳଖ ସହାୟତା ଏବଂ ଏହା ତ ’ ଏବେ ମାତ୍ର ଆରମ୍ଭ ହୋଇଛି । ଏପରି ଅନେକ ଯୋଜନା , ଯାହା ସମାଜର ପ୍ରତ୍ୟେକ ସେହି ବର୍ଗକୁ ଉପରକୁ ଉଠାଇବା ଲାଗି ଆରମ୍ଭ କରାଯାଉଛି , ଯେଉଁମାନେ ସବୁବେଳେ ଉପେକ୍ଷିତ ହୋଇ ରହିଥିଲେ , ବଂଚିତ ରହିଥିଲେ ।


    ଗୁରୁଦେବ କହୁଥିଲେ , ଜାତି , ବର୍ଗ , ସମ୍ପ୍ରଦାୟ , ଭେଦଭାବ ଠାରୁ ଊଦ୍ଧ୍ୱର୍ରେ ଜଣେ ମଣିଷ ହେବା ଦୃଷ୍ଟିରୁ ସମସ୍ତଙ୍କୁ ଏପରି ଯୋଜନାର ଏକପ୍ରକାରର ଲାଭ ମିଳୁ ଏବଂ ମୁଁ ସନ୍ତୁଷ୍ଟ ଯେ ଏହା ମିଳୁଛି । ସାଥୀଗଣ , ପୂଜ୍ୟ ସନ୍ଥ ରବିଦାସ ଜୀ , ଏପରି ସମାଜ ଚାହୁଁଥିଲେ , ଯେଉଁଠି ଜାତି ଏବଂ ବର୍ଗର ଆଧାରରେ ସମାଜରେ କୌଣସି ଭେଦଭାବ ନଥିବ । ସେ କହିଥିଲେ-


    ଜାତି ଜାତି ମେ ଜାତି ହୈ , ଜୋ କେତନ କେ ପାତ ।


    ରୈଦାସ ମନୁଷ ନା ଜୁଡ଼ ସକେ , ଜବ ତକ ଜାତି ନ ଜାତ । ।


    ଅର୍ଥାତ ଜାତି କଦଳୀ ପତ୍ର ଭଳି ହୋଇଥାଏ , ଯେଉଁଠି ପତ୍ର ଭିତରେ ବି ପତ୍ର ରହିଥାଏ । ଜାତିରେ ମଧ୍ୟ ଅନେକ ଅନେକ ଜାତି ଥାଏ । ଏପରି ସ୍ଥିତିରେ ଯେପର୍ଯ୍ୟନ୍ତ ଜାତି ନାଁରେ କାହା ସହ ଭେଦଭାବ ହେବ , ସେପର୍ଯ୍ୟନ୍ତ ସବୁ ମଣିଷ ପରସ୍ପର ସହ ଯୋଡ଼ି ହୋଇପାରିବେ ନାହିଁ । ସାମାଜିକ ସମାନତା ସମ୍ଭବ ହୋଇପାରିବ ନାହିଁ , ସାମାଜିକ ଏକତା ସମ୍ଭବ ହୋଇପାରିବ ନାହିଁ , ସମାଜରେ ସମାନତା ଆସିବ ନାହିଁ , ସାଥୀଗଣ ଗୁରୁଙ୍କ ପ୍ରଦର୍ଶିତ ଏହି ରାସ୍ତାରେ ଯଦି ସମ୍ପୂର୍ଣ୍ଣ ନିଷ୍ଠାର ସହ ଆମେ ଚାଲିଥାନ୍ତେ ତା ’ ହେଲେ ଆଜିର ଭାରତ ଜାତି ନାଁରେ ହେଉଥିବା ଅତ୍ୟାଚାରରୁ ମୁକ୍ତ ହୋଇପାରିଥାନ୍ତା , କିନ୍ତୁ ଦୁର୍ଭାଗ୍ୟବଶତଃ ଏପରି ହୋଇପାରିଲା ନାହିଁ ।


    ଭାଇ ଓ ଭଉଣୀମାନେ , ନୂତନ ଭାରତ ଏହି ସ୍ଥିତିକୁ ବଦଳାଇବାକୁ ଯାଉଛି । ଆମର ନବଯୁବକ ସାଥୀ , ଯେଉଁମାନେ ଡିଜିଟାଲ ଇଣ୍ଡିଆର ସମୟରେ , ପ୍ରଯୁକ୍ତିର ଯୁଗରେ ସାମାଜିକ ଏବଂ ରାଜନୈତିକ ବ୍ୟବସ୍ଥାର ଅଂଶବିଶେଷ ହେଉଛନ୍ତି । ଆମେ ସମସ୍ତେ ଏହି ସ୍ଥିତିକୁ ବଦଳାଇବାକୁ ଯାଉଛୁ । ଆମକୁ ସେହି ଲୋକମାନଙ୍କ ସ୍ୱାର୍ଥକୁ ଚିହ୍ନିବାକୁ ହେବ , ଯେଉଁମାନେ କେବଳ ନିଜର ଦାନାପାଣି ନିଜ ରାଜନୈତିକ ସ୍ୱାର୍ଥ ଲାଗି ଜାତିଭେଦକୁ ଉଠାଉଛନ୍ତି ।


    ସାଥୀଗଣ , ଆଉ ଏକ ଖରାପ କଥା ପ୍ରତି ଗୁରୁ ଆମର ଧ୍ୟାନ ଆକର୍ଷଣ କରିଥିଲେ , ଯେଉଁ କାରଣରୁ ଆମ ଦେଶକୁ , ଆମ ସମାଜକୁ , ବହୁତ ବଡ଼ ହାନି ହୋଇଛି । ଏହା ଖରାପ ଏବଂ ବେଇମାନୀ , ଅନ୍ୟର ଅଧିକାରକୁ ଛଡ଼ାଇ ନେଇ ନିଜର ସ୍ୱାର୍ଥ ସାଧନ । ଗୁରୁଜୀ କହିଥିଲେ-


    ଶ୍ରମ କଉ ଇସର ଜାନି କେଇ , ଜଉ ପୁଜେ ହି ଦିନ-ରୈନ


    ଅର୍ଥାତ ସଚ୍ଚୋଟ ଶ୍ରମ ହିଁ ଈଶ୍ୱରଙ୍କ ସ୍ୱରୂପ ହୋଇଥାଏ । ସଚ୍ଚୋଟତା ସହିତ ଯେଉଁ କାମ କରାଯାଇଥାଏ , ତାହାର ଆୟରୁ ହିଁ ଜୀବନରେ ସୁଖ ଏବଂ ଶାନ୍ତି ମିଳିଥାଏ । ଗୁରୁଜୀଙ୍କ ଏହି ଭାବନାକୁ ଗତ ସାଢ଼େ ଚାରି ବର୍ଷରେ ଆମ ରାଜନୈତିକ ଏବଂ ସାମାଜିକ ସଂସ୍କାରରେ ପ୍ରତିଫଳିତ କରିବାର ପ୍ରୟାସ ଆମ ସରକାର କରିଛି । ବିମୁଦ୍ରୀକରଣ ହେଉ , ବେନାମୀ ସମ୍ପତ୍ତି ବିରୋଧରେ ନିଆଯାଇଥିବା କଠୋର କାର୍ଯ୍ୟାନୁଷ୍ଠାନ ହେଉ କିମ୍ବା ପୁଣି କଳାଧନ ଏକାଠିର ପ୍ରବୃତି ବିରୋଧରେ କଠୋରତାର ସହ ଏହି ପ୍ରବୃତିକୁ ଶେଷ କରିବାର ପ୍ରୟାସ ହେଉ ଯାହାକୁ ବ୍ୟବସ୍ଥାର ଅଂଶବିଶେଷ ଭାବେ ଗ୍ରହଣ କରିନିଆଯାଇଛି । ଭାରତରେ ଏସବୁ ଚାଲେ । ଏପରି ମାନସିକତା ଘର କରି ନେଇଛି ।


    ସାଥୀଗଣ , ସନ୍ଥ ରବିଦାସ ଜୀଙ୍କ ଆଶୀର୍ବାଦରୁ ନୂତନ ଭାରତରେ ବେଇମାନୀ ଲାଗି ଭ୍ରଷ୍ଟ ଆଚରଣ ଲାଗି କୌଣସି ସ୍ଥାନ ନାହିଁ । ଯେଉଁମାନେ ସଚ୍ଚୋଟତାର ସହ ନିଜ ଶ୍ରମ ଦ୍ୱାରା ଆଗକୁ ବଢ଼ିବାକୁ ଚାହୁଁଛନ୍ତି , ସେମାନଙ୍କ ପାଇଁ ସରକାର ପ୍ରତ୍ୟେକ ସ୍ତରରେ କାନ୍ଧ ସହ କାନ୍ଧ ମିଳାଇ ଛିଡ଼ା ହୋଇନ୍ତି । ନିକଟରେ ଆପଣମାନେ ଦେଖିଥିବେ ଯେ ଯେଉଁମାନେ ସଚ୍ଚୋଟତାର ସହ ଟିକସ ଦେଉଛନ୍ତି , କର ଦେଉଛନ୍ତି , ସେପରି କୋଟି କୋଟି ମଧ୍ୟବିତ ସାଥୀମାନଙ୍କ ୫ ଲକ୍ଷ ଟଙ୍କା ପର୍ଯ୍ୟନ୍ତ ଟିକସ ଯୋଗ୍ୟ ଆୟ ଉପରେ ଟିକସ ଉଚ୍ଛେଦ କରାଯାଇଛି । ଗୋଟିଏ ପଟେ ଜନତାଙ୍କ ଟଙ୍କା ଲୁଟୁଥିବା ଲୋକଙ୍କୁ ଦଣ୍ଡ ଦିଆଯାଉଛି , ଅନ୍ୟପଟେ ସଚ୍ଚୋଟତାର ସମ୍ମାନ ମଧ୍ୟ କରାଯାଉଛି ।


    ଭାଇ ଓ ଭଉଣୀମାନେ , ଆମେ ସମସ୍ତେ ଭାଗ୍ୟଶାଳୀ ଅଟୁ , କାରଣ ଆମମାନଙ୍କୁ ଗୁରୁ , ସନ୍ଥ , ଋଷି , ମୁନି , ମନିଷୀମାନଙ୍କ ମାର୍ଗଦର୍ଶନ ମିଳିଛି । ଗୁରୁମାନଙ୍କ ଏହି ଜ୍ଞାନ , ଏହି ମହାନ ପରମ୍ପରା ଏମିତି ଆମ ପିଢ଼ିକୁ ରାସ୍ତା ଦେଖାଉ , ସେଥିପାଇଁ ମଧ୍ୟ ଆମ ସରକାର ନିରନ୍ତର ପ୍ରୟାସ କରୁଛି । ଗତ ବର୍ଷ ହିଁ ମଗହରରେ ସନ୍ଥ କବୀର ଜୀଙ୍କ ସହ ଜଡ଼ିତ ସ୍ମାରକ ପାଇଁ ଶିଳାନ୍ୟାସ କରିବା ଲାଗି ମୁଁ ନିଜେ ଯାଇଥିଲି । ସେହିପରି , ସାରନାଥରେ ଭଗବାନ ବୁଦ୍ଧଙ୍କ ଜଡ଼ିତ ସଂସ୍କାରଗୁଡ଼ିକୁ ପବିତ୍ର ସ୍ଥାନଗୁଡ଼ିକୁ ସଂରକ୍ଷିତ କରାଯାଇଛି । ସୌନ୍ଦର୍ଯ୍ୟକରଣ କରାଯାଇଛି । ସେହିପରି ଆମେ ଗୁରୁନାନକ ଦେବଜୀଙ୍କ 550ତମ ଜୟନ୍ତୀ ସମାରୋହକୁ ସାରା ବିଶ୍ୱରେ ବ୍ୟାପକ ସ୍ତରରେ ପାଳନ କରାଯାଉଛି ।


    ଭାଇ ଓ ଭଉଣୀମାନେ , ଆମ ଦେଶ ପାଇଁ , ଆମ ସମାଜ ପାଇଁ ଯେଉଁମାନେ ନିଜର ଯୋଗଦାନ ଦେଇଛନ୍ତି ସେମାନଙ୍କୁ ସମ୍ପୂର୍ଣ୍ଣ ଶ୍ରଦ୍ଧା ସହିତ ସମ୍ମାନ ମିଳୁ , ସେଥିପାଇଁ ଆମ ସରକାର , ଭାରତ ସରକାର ଏବଂ ରାଜ୍ୟ ଉତ୍ତରପ୍ରଦେଶ ସରକାର ସମ୍ପୂର୍ଣ୍ଣ ଭାବେ ସମର୍ପିତ । ଆମର ଏହି ସମୃଦ୍ଧ ସାଂସ୍କୃତିକ ଐତିହ୍ୟ ଆମର ଶକ୍ତି , ଆମର ପ୍ରେରଣା , ଆପଣମାନଙ୍କ ଜୀବନ ସହଜ ହେଉ , ସେଥିପାଇଁ ଗୁରୁ ରବିଦାସଙ୍କ ପ୍ରଦର୍ଶିତ ମାର୍ଗକୁ ଆମେ ଆହୁରି ସଶକ୍ତ କରିବାକୁ ଯାଉଛୁ । ପୁଣି ଥରେ ଆପଣ ସମସ୍ତଙ୍କୁ ପୂଜ୍ୟ ଗୁରୁ ରବିଦାସଜୀଙ୍କ ଜୟନ୍ତୀ , ଜନ୍ମ ସ୍ଥଳୀର ସମ୍ପ୍ରସାରଣ ପ୍ରକଳ୍ପ ପାଇଁ ଅନେକ ଅନେକ ଶୁଭକାମନା ଦେଉଛି । ଆପଣ ସମସ୍ତଙ୍କୁ ବହୁତ ବହୁତ ଧନ୍ୟବାଦ ଦେଉଛି ଏବଂ ପୂଜ୍ୟ ଗୁରୁ ମହାରାଜ ଜୀଙ୍କ ଚରଣରେ ପ୍ରଣାମ କରି ମୋର ବାଣୀକୁ ବିରାମ ଦେଉଛି ।


    ବହୁତ ବହୁତ ଧନ୍ୟବାଦ ।


    ***************


    

    
    (Release ID: 1565675) Visitor Counter : 17