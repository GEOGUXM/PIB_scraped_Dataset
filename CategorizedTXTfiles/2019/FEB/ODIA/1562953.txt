      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      • ଓଡିଶାରେ ଜାତୀୟ ରାଜପଥର ବିକାଶ ଲାଗି ବିନିଯୋଗ ହେବ 1 ଲକ୍ଷ କୋଟି ଟଙ୍କା
      • ବିଜୟୱାଡା-ରାଂଚି ସ୍ୱତନ୍ତ୍ର ରାଜପଥ କରିଡର ଅଧିନରେ ନିର୍ମିତ ହୋଇଛି 1104 କିମି ରାସ୍ତା
      • ଓଡିଶାରେ କେନ୍ଦ୍ରୀୟ ବିକାଶ ପ୍ରକଳ୍ପ ଲାଗି ରାଜ୍ୟ ସରକାରଙ୍କୁ ସହଯୋଗର ହାତ ବଢ଼ାଇବାକୁ ପେଟ୍ରୋଲିୟମ ମନ୍ତ୍ରୀଙ୍କ ଆହ୍ୱାନ
      • ଭାରତୀୟ ତୈଳ ନିଗମ ପକ୍ଷରୁ ଯୋରନ୍ଦାରେ ପାନୀୟ ଜଳ ପ୍ରକଳ୍ପ ପ୍ରତିଷ୍ଠା ପାଇଁ ଯୋଜନା
      Posted On: 06 FEB 2019 9:12PM by PIB Bhubaneshwar


    କେନ୍ଦ୍ର ସଡ଼କ ପରିବହନ , ରାଜମାର୍ଗ , ଜାହାଜ ଚଳାଚଳ , ଜଳସମ୍ପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନିତିନ ଗଡକରୀ ଦିନିକିଆ ଓଡ଼ିଶା ଗସ୍ତରେ ଆସି କାମାକ୍ଷାନଗରଠାରେ ତିନୋଟି ଜାତୀୟ ରାଜପଥ ପ୍ରକଳ୍ପର ଆଧାରଶୀଳା ରଖିଛନ୍ତି । 2345 କୋଟି ଟଙ୍କା ବ୍ୟୟରେ ନିର୍ମିତ ହେବାକୁ ଥିବା ଏହି ତିନୋଟି ରାଜପଥ ପ୍ରକଳ୍ପ ହେଲା – : ତାଳଚେର - କାମାକ୍ଷାନଗର ସେକ୍ସନ (ନୂଆ ଏନ୍ଏଚ- 53 ) , କାମାକ୍ଷାନଗର – ଡୁବୁରି ସେକ୍ସନ (ନୂଆ ଏନଏଚ- 53 ) ଏବଂ ଡୁବୁରି – ଚଣ୍ଡିଖୋଲ ସେକ୍ସନ (ନୂଆ ଏନଏଚ- 53 ) ରାଜମାର୍ଗ । 41.726 କିଲୋମିଟର ଦୀର୍ଘର ତାଳଚେର-କାମାକ୍ଷାନଗର ପ୍ରକଳ୍ପ ପାଇଁ ମୋଟ 795.18 କୋଟି ଟଙ୍କା ଖର୍ଚ୍ଚ ହେବ । 51.1 କିଲୋମିଟର ଦୀର୍ଘର କାମାକ୍ଷାନଗର-ଡୁବୁରି ସେକ୍ସନ ପାଇଁ 761.11 କୋଟି ଟଙ୍କାର ପୁଞ୍ଜି ବିନିଯୋଗ କରାଯିବ । ସେହିପରି 39.4 କିଲୋମିଟର ଦୀର୍ଘର ଡୁବୁରି-ଚଣ୍ଡିଖୋଲ ସେକ୍ସନ ପାଇଁ 789.23 କୋଟି ଟଙ୍କା ବିନିଯୋଗ ହେବ । ତିନୋଟି ଯାକ ରାଜମାର୍ଗ ପ୍ରକଳ୍ପ ଅଧୀନରେ 39 ଟି ଛୋଟ ବି୍ରଜ୍ , 9 ଟି ବୃହତ ସେତୁ , 3 ଟି ବାଇପାସ , ଗୋଟିଏ ଫ୍ଲାଏଓଭର , 19 ଟି ଅଣ୍ଡରପାସ ଏବଂ 45 କିଲୋମିଟର ଦୀର୍ଘର ସର୍ଭିସ ରୋଡ ରହିବ । ଏହି ସବୁ ପ୍ରକଳ୍ପ ସମ୍ପୂର୍ଣ୍ଣ ହେଲେ ଅନୁଗୁଳ-ଢ଼େଙ୍କାନାଳ ଜିଲ୍ଲାରେ ରାସ୍ତା ସଂଯୋଗୀକରଣ ନେଟୱର୍କ ବଢ଼ିବ ଏବଂ ଓଡ଼ିଶାର ଅନ୍ୟାନ୍ୟ ଅଂଚଳ ସହ ଯୋଗାଯୋଗ ବୃଦ୍ଧି ପାଇବ । ପ୍ରକଳ୍ପ ନିର୍ମାଣ ଦ୍ୱାରା କର୍ମନିଯୁକ୍ତି ସୁଯୋଗ ସୃଷ୍ଟି ହେବା ସହ ସ୍ଥାନୀୟ ଅଂଚଳର ସାମାଜିକ , ଆର୍ଥିକ ବିକାଶ ଘଟିବ ଏବଂ ଯାନବାହନ ଚଳାଚଳ ସମୟର ଯଥେଷ୍ଟ ହ୍ରାସ ଘଟିବ । ଏହାଛଡା ସଡ଼କ ଦୁର୍ଘଟଣା ଯଥେଷ୍ଟ ହ୍ରାସ ପାଇବ ।


    ଏହି ଉପଲକ୍ଷେ ସେଠାରେ ଆୟୋଜିତ ଏକ ଜନସଭାକୁ ସମ୍ବୋଧିତ କରି କେନ୍ଦ୍ରମନ୍ତ୍ରୀ ଶ୍ରୀ ଗଡକରୀ କହିଲେ ଯେ , କେନ୍ଦ୍ର ସରକାର ଓଡ଼ିଶାରେ ରାଜମାର୍ଗ ନିର୍ମାଣ ଲାଗି ମୋଟ 85 ହଜାର କୋଟିରୁ ଏକ ଲକ୍ଷ କୋଟି ଟଙ୍କା ପର୍ଯ୍ୟନ୍ତ ବିନିଯୋଗ କରୁଛନ୍ତି । କେବଳ 2019 ( 1 ବର୍ଷ) ମଧ୍ୟରେ ରାଜ୍ୟରେ 4599 କୋଟି ଟଙ୍କା ବିନିଯୋଗରେ 1080 କିଲୋମିଟର ଜାତୀୟ ରାଜପଥ କାର୍ଯ୍ୟ ସମ୍ପୂର୍ଣ୍ଣ ହେବ । ଏବେ ରାଜ୍ୟରେ 1336 କିଲୋମିଟର ଦୀର୍ଘର ରାଜପଥ ନିର୍ମାଣ କାର୍ଯ୍ୟ ଜାରି ରହିଛି । 2014 ରୁ 2018 ମଧ୍ୟରେ ଓଡ଼ିଶାରେ 4794 କିଲୋମିଟର ଦୀର୍ଘର ରାଜପଥ ଯୋଡା ଯାଇଛି ।


    ଶ୍ରୀ ଗଡକରୀ କହିଥିଲେ ଯେ , ଭାରତ ପରିଯୋଜନା ଅଧୀନରେ 30 ହଜାର କୋଟି ଟଙ୍କା ବିନିଯୋଗରେ 1645 କିଲୋମିଟର ଜାତୀୟ ରାଜପଥ ନିର୍ମାଣ କରାଯାଉଛି । ସେଥି ମଧ୍ୟରେ ଗୋପାଳପୁର-ଦୀଘା 451 କିଲୋମିଟର ଦୀର୍ଘର ସଡ଼କ , ଜାମୁଝଡ଼ି-ଧାମରା 58 କିଲୋମିଟର ସଡ଼କ , ଓଡ଼ିଶାର ବିଭିନ୍ନ ସହରରେ 93 କିଲୋମିଟରର ରିଂ ରୋଡ , କେନ୍ଦୁଝର-ଡୁବୁରି 99 କିଲୋମିଟର ରାସ୍ତା , କଟକ-ପାରାଦୀପ 86 କିଲୋମିଟର ସଡ଼କ , ଝାରସୁଗୁଡା-ତିଲେଇବଣି 86 କିଲୋମିଟର ପ୍ରକଳ୍ପ ଅନ୍ତର୍ଭୁକ୍ତ । ଏହି ପରିଯୋଜନା ଅଧୀନରେ ଛତିଶଗଡ , ଓଡ଼ିଶା ସୀମାନ୍ତ ଅଂଚଳରେ ଥିବା କୁଣ୍ଡାଇଠାରୁ ଓଡ଼ିଶା - ଆନ୍ଧ୍ରପ୍ରଦେଶ ସୀମାନ୍ତର ଆନ୍ଦ୍ରାଙ୍ଗି ପର୍ଯ୍ୟନ୍ତ 245 କିଲୋମିଟର ସଡ଼କ ଏବଂ ସମ୍ବଲପୁର-ରାଂଚି କରିଡର ମଧ୍ୟରେ ଥିବା ଲିଟିବେଡା-ଜୋରାମ ସେକ୍ସନର 35.3 କିଲୋମିଟର କାର୍ଯ୍ୟ ଚାଲୁ ରହିଛି ।


    ବିଜୟୱାଡା-ରାଂଚି ସ୍ୱତନ୍ତ୍ର ରାଜପଥ କରିଡର ସମ୍ପର୍କରେ ସୂଚନା ଦେଇ କେନ୍ଦ୍ର ମନ୍ତ୍ରୀ ଶ୍ରୀ ଗଡକରୀ କହିଥିଲେ ଯେ , ମୋଟ 1206 କିମି ଦୀର୍ଘର ଏହି ପ୍ରକଳ୍ପ ଅଧୀନରେ ବର୍ତମାନ ସୁଦ୍ଧା 1104 କିଲୋମିଟର ରାସ୍ତା ନିର୍ମାଣ ଶେଷ ହୋଇଛି । ସେଥି ମଧ୍ୟରେ ଓଡ଼ିଶାର ନକ୍ସଲ ପ୍ରଭାବିତ ଅଂଚଳ ମଧ୍ୟ ରହିଛି ।


    ସଭାରେ ଉଦ୍ବୋଧନ ଦେଇ କେନ୍ଦ୍ର ପେଟ୍ରୋଲିୟମ , ପ୍ରାକୃତିକ ବାଷ୍ପ , ଦକ୍ଷତା ବିକାଶ ଓ ଉଦମୀତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଥିଲେ ପୂର୍ବ ଭାରତର ବିକାଶ ଲାଗି କେନ୍ଦ୍ର ସରକାର ଅନେକ ଯୋଜନା ହାତକୁ ନେଇଛନ୍ତି ଏବଂ ଆହୁରି ଅନେକ ପ୍ରକଳ୍ପ କରିବା ବାକି ରହିଛି । କିନ୍ତୁ ରାଜ୍ୟ ସରକାରଙ୍କ ଅସହଯୋଗ ହେତୁ ଅନେକ ଗୁଡିଏ ପ୍ରକଳ୍ପ ସମ୍ପୂର୍ଣ୍ଣ ହୋଇପାରୁନାହିଁ କି ଆଗେଇ ପାରୁନାହିଁ । ଆଉ କିଛି ପ୍ରକଳ୍ପକୁ ରାଜ୍ୟର ମଞ୍ଜୁରି ମିଳୁନଥିବାରୁ ସେ ସବୁ ପ୍ରକଳ୍ପ ଆରମ୍ଭ ହୋଇପାରୁନାହିଁ । କେନ୍ଦ୍ର ମନ୍ତ୍ରୀ ଶ୍ରୀ ପ୍ରଧାନ କହିଥିଲେ ଯୋରନ୍ଦା ମହିମା ଗାଦି ଅଂଚଳରେ ଭାରତୀୟ ତୈଳ ନିଗମର ସିଏସଆର ପାଣ୍ଠି ବିନିଯୋଗରେ ଏକ ପାନୀୟ ଜଳ ପ୍ରକଳ୍ପ ପ୍ରତିଷ୍ଠା ଲାଗି ପ୍ରସ୍ତାବ ରହିଛି । ହେଲେ ରାଜ୍ୟ ସରକାର ସହଯୋଗ କରୁନଥିବାରୁ ତାହା ଆଗେଇ ପାରୁନାହିଁ । ଆଜି କେନ୍ଦ୍ର ମନ୍ତ୍ରୀ ଶ୍ରୀ ଗଡକରୀ ଆରମ୍ଭ କରିଥିବା ପ୍ରକଳ୍ପଗୁଡିକର କାର୍ଯ୍ୟ ଶୀଘ୍ର ସମ୍ପୂର୍ଣ୍ଣ କରିବା ଦିଗରେ ସେ ରାଜ୍ୟ ସରକାରଙ୍କ ପୂର୍ଣ୍ଣ ସହଯୋଗ ଲୋଡିଥିଲେ ।


    **********

    
    
    (Release ID: 1562953) Visitor Counter : 24