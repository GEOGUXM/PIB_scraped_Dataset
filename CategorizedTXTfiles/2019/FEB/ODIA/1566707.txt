      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନୂଆଦିଲ୍ଲୀଠାରେ ରାଷ୍ଟ୍ରୀୟ ସମର ସ୍ମାରକ ଉଦଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 25 FEB 2019 8:37PM by PIB Bhubaneshwar


    ପ୍ରତିରକ୍ଷା ମନ୍ତ୍ରୀ ନିର୍ମଳା ସୀତାରମଣଜୀ , ପ୍ରତିରକ୍ଷା ରାଷ୍ଟ୍ରମନ୍ତ୍ରୀ ଶ୍ରୀ ସୁଭାଷ ଭାମ୍ରେଜୀ , ଦେଶର କୋଣ ଅନୁକୋଣରୁ ଆସିଥିବା ଆପଣ ସମସ୍ତଙ୍କୁ ଆପଣମାନଙ୍କ ପ୍ରଧାନ ସେବକର ପ୍ରଣାମ ।


    ଆପଣ ସମସ୍ତେ ଭୂତପୂର୍ବ ନୁହେଁ ବରଂ ଅଭୂତପୂର୍ବ , କାରଣ ଆପଣମାନଙ୍କ ଭଳି ଲକ୍ଷ ଲକ୍ଷ ସୈନିକଙ୍କ ସାହସିକତାର ସହ ସମର୍ପଣ ପାଇଁ ଆଜି ଆମ ସେନା ସମଗ୍ର ସଂସାରର ସବୁଠାରୁ ଶକ୍ତିମାନ ସେନାଗୁଡିକ ମଧ୍ୟରୁ ଅନ୍ୟତମ ହୋଇପାରିଛି । ସମଗ୍ର ସଂସାରର ସବୁଠାରୁ ବଡ ଗଣତନ୍ତ୍ରରେ ନିଜ ନିଜର ସାହସିକତା ଏବଂ ସମର୍ପଣ ଦ୍ୱାରା ଯେଉଁ ପରମ୍ପରା ପ୍ରତିଷ୍ଠା ହୋଇଛି , ତାହା ଅତୁଳନୀୟ । ଶତ୍ରୁମାନଙ୍କ କାରଣରୁ କିମ୍ବା ପ୍ରକୃତି କାରଣରୁ ଦେଶ ଉପରେ ପଡିଥିବା ସଙ୍କଟ ସମୟରେ ଆମ ସୈନିକମାନେ ସର୍ବଦା ପ୍ରଥମ ପଦକ୍ଷେପ ନେଇଛନ୍ତି । ଆହ୍ୱାନକୁ ସର୍ବପ୍ରଥମେ ଗ୍ରହଣ କରିଛନ୍ତି ଏବଂ ତାହାର ସବୁଠାରୁ ଉତ୍ତମ ଜବାବ ମଧ୍ୟ ଦେଇଛନ୍ତି । ଯେତେବେଳେ ଲତା ଦିଦି ଏଠାରେ ଏ ମେରେ ବତନ କେ ଲୋଗୋ ସଙ୍ଗୀତ ଗାଇଥିଲେ ସେତେବେଳେ ଦେଶର କୋଟି କୋଟି ଲୋକଙ୍କ ଆଖି ଅଶ୍ରୁରେ ଭରିଯାଇଥିଲା ।


    ବନ୍ଧୁଗଣ , ଏହି ଐତିହାସିକ ସ୍ଥାନରେ ମୁଁ ପୁଲୱାମାଠାରେ ସହିଦ ହୋଇଥିବା ବୀର ପୁତ୍ରମାନଙ୍କର ସୁରକ୍ଷା ପାଇଁ ସର୍ବସ୍ୱ ଜଳାଞ୍ଜଳି ଦେଇଥିବା ପ୍ରତ୍ୟେକ ବଳିଦାନକୁ ପ୍ରଣାମ ଜଣାଉଛି । ମୁଁ ରାଷ୍ଟ୍ରର ସମସ୍ତ ମୋର୍ଚ୍ଚାରେ ଅସୁବିଧା ସମସୟରେ ଉପସ୍ଥିତ ରହି ଏହାକୁ ସାମ୍ନା କରିଥିବା ପ୍ରତ୍ୟେକ ବୀର-ବୀରାଙ୍ଗନାଙ୍କୁ ଆଜି ଏହି ଅବସରରେ ପ୍ରଣାମ ଜଣାଉଛି ।


    ବନ୍ଧୁଗଣ , ନୂତନ ହିନ୍ଦୁସ୍ତାନ , ନୂତନ ଭାରତ ଆଜି ନୂତନ ରୀତି ଏବଂ ନୂତନ ନୀତି ସହିତ ଆଗକୁ ଅଗ୍ରସର ହେଉଛି । ଦୃଢତାର ସହିତ ବୈଶ୍ୱିକ ସ୍ତରରେ ନିଜର ଭୂମିକା ନିର୍ଣ୍ଣୟ କରୁଛି । ଏଥିରେ ଆପଣମାନଙ୍କର ସାହସିକତା , ଅନୁଶାସନ ଏବଂ ସମର୍ପଣର ବହୁତ ବଡ ଯୋଗଦାନ ରହିଛି । ଆଜି ମୁଁ ଖୁସି ଯେ କିଛି ସମୟ ମଧ୍ୟରେ ଆପଣଙ୍କ ଏବଂ ଦେଶର ଦଶନ୍ଧି ଦଶନ୍ଧି ଦୀର୍ଘ ଦିନର ପ୍ରତୀକ୍ଷା ସମାପ୍ତ ହେବାକୁ ଯାଉଛି । ସ୍ୱାଧୀନତାର ସାତ ଦଶନ୍ଧି ପରେ ମା ’ ଭାରତୀଙ୍କ ପାଇଁ ବଳିଦାନ ଦେଇଥିବା ସୈନିକମାନଙ୍କ ସ୍ମୃତିରେ ନିର୍ମିତ ହୋଇଥିବା ରାଷ୍ଟ୍ରୀୟ ସମର ସ୍ମାରକ ସେମାନଙ୍କ ଉଦ୍ଦେଶ୍ୟରେ ସମର୍ପିତ ହେବାକୁ ଯାଉଛି । ଏହି ସ୍ମାରକରେ ହଜାର ହଜାର ସଂଖ୍ୟାରେ ସହିଦମାନଙ୍କ ନାମ ଲେଖାଯାଇଛି , ଯାହା ଦେଶର ବର୍ତ୍ତମାନ ଏବଂ ଆଗାମୀ ପିଢିକୁ ରାଷ୍ଟ୍ର ସେବା ଏବଂ ରାଷ୍ଟ୍ର ନିର୍ମାଣ ପାଇଁ ପ୍ରେରଣା ଦେବ ।


    ବନ୍ଧୁଗଣ , ରାଷ୍ଟ୍ରୀୟ ସମର ସ୍ମାରକ ନିର୍ମାଣ ପାଇଁ ଅନେକ ଦଶନ୍ଧି ପୂର୍ବରୁ ପ୍ରଚେଷ୍ଟା ହୋଇଆସୁଥିଲା । ବିଗତ ଦଶନ୍ଧିରେ ଥରେ-ଦୁଇଥର ପ୍ରଚେଷ୍ଟା କରାଯାଇଥିଲା , କିନ୍ତୁ କିଛି ନିଷ୍ପତ୍ତି ହୋଇପାରିନଥିଲା । ଆପଣମାନଙ୍କ ଆଶୀର୍ବାଦରୁ 2014ରେ ଆମେ ରାଷ୍ଟ୍ରୀୟ ସମର ସ୍ମାରକ ନିର୍ମାଣର ପ୍ରକ୍ରିୟା ଆରମ୍ଭ କରିଥିଲୁ ଏବଂ ଆଜି ଏହା ନିର୍ଦ୍ଧାରିତ ସମୟ ପୂର୍ବରୁ ଲୋକାର୍ପଣ କରିବାକୁ ଯାଉଛୁ । ଆପଣମାନେ ସମସ୍ତେ ରାଷ୍ଟ୍ର ପାଇଁ ଅନନ୍ୟ ସ୍ମୃତି ସୃଷ୍ଟି କରିପାରିଛନ୍ତି ।


    ବନ୍ଧୁଗଣ , ସଂକଳ୍ପ ନେଇ ଏହାକୁ ସିଦ୍ଧ ବା ପ୍ରାପ୍ତ କିଭଳି କରାଯାଇପାରିବ , ଏହି ସ୍ମାରକ ହେଉଛି ତାହାର ପ୍ରତୀକ । ଏହିଭଳି ହିଁ ଏକ ସଂକଳ୍ପ ୱାନ ରେଙ୍କ ୱାନ ପେନସନ ମୁଁ ଆପଣମାନଙ୍କ ସମ୍ମୁଖରେ କରିଥିଲି । ପୂର୍ବ ସରକାରମାନଙ୍କ ସମୟରେ ଆପଣମାନଙ୍କୁ କେତେ ସଂଘର୍ଷ କରିବାକୁ ପଡିଥିଲା , କେତେ ଆନ୍ଦୋଳନ କରିବାକୁ ପଡିଥିଲା , ଦେଶ ତାହାର ସାକ୍ଷୀ । ଏବେ ଦେଶ ଏବଂ ଆପଣ ସମସ୍ତେ ଏହାର ମଧ୍ୟ ସାକ୍ଷୀ ରହିବେ ଯେ ୱାନ ରେଙ୍କ ୱାନ ପେନସନ କେବଳ ଲାଗୁ ହୋଇନାହିଁ ବରଂ ଏ ପର୍ଯ୍ୟନ୍ତ 35 ହଜାର କୋଟି ଟଙ୍କା ଆମ ସରକାର ଦ୍ୱାରା ଆବଣ୍ଟନ କରାଯାଇସାରିଲାଣି । ସରକାରଙ୍କ ପେନସନ ବଜେଟ , ଯାହା ପୂର୍ବରୁ 44 ହଜାର କୋଟି ଟଙ୍କା ଥିଲା , ଏହା ଏବେ ବୃଦ୍ଧି କରାଯାଇ ଏକ ଲକ୍ଷ 12 ହଜାର କୋଟି ଟଙ୍କାରୁ ଅଧିକ ହୋଇଯାଇଛି । ଚିନ୍ତା କରନ୍ତୁ , ସେତେବେଳେର ସରକାର ସମୟରେ କେବଳ 500 କୋଟିରେ ୱାନ ରେଙ୍କ , ୱାନ ପେନସନ କାର୍ଯ୍ୟକାରୀ ହେବା କଥା କୁହାଯାଉଥିଲା ।


    ବନ୍ଧୁଗଣ , ୱାନ ରେଙ୍କ , ୱାନ ପେନସନ ଲାଗୁ କରାଯିବା ଦ୍ୱାରା ଆପଣମାନଙ୍କ ପେନସନରେ 40 ପ୍ରତିଶତ ବୃଦ୍ଧି ହୋଇପାରିଛି । କେବଳ ଏତିକି ନୁହେଁ ବର୍ତ୍ତମାନ ସୈନିକମାନଙ୍କ ବେତନ କ୍ଷେତ୍ରରେ ମଧ୍ୟ ପ୍ରାୟ 55 ପ୍ରତିଶତ ବୃଦ୍ଧି କରାଯାଇଛି । ଏହାବ୍ୟତୀତ ପୂର୍ବ ସୈନିକମାନଙ୍କର ଅନ୍ୟ ସୁବିଧାଗୁଡିକ ପାଇଁ ମଧ୍ୟ ସରକାର ଗୁରୁତ୍ୱ ପ୍ରଦାନ କରୁଛନ୍ତି । ଆପଣମାନଙ୍କୁ ପେନସନ ସମ୍ବନ୍ଧୀୟ ଅଭିଯୋଗ ପାଇଁ କାର୍ଯ୍ୟାଳୟଗୁଡିକୁ ବାରମ୍ବାର ଯିବାକୁ ନ ପଡୁ ସେଥିପାଇଁ ଏକ ଅନଲାଇନ ବ୍ୟବସ୍ଥା ଉପରେ କାର୍ଯ୍ୟ ଜାରୀ ରହିଛି । ସେହିଭଳି ଲାଇନ ଅଫ କଣ୍ଟ୍ରୋଲ ବା ଅନ୍ତର୍ରାଷ୍ଟ୍ରୀୟ ସୀମାରେ ଶତ୍ରୁର ସାମନା କରିବା ପାଇଁ ସର୍ବଦା ଜାଗ୍ରତ ରହୁଥିବା ସୈନିକ ଯଦି କୌଣସି ଦୁର୍ଘଟଣା , ବନ୍ୟା , ବାତ୍ୟା କିମ୍ବା ଭୂସ୍ଖଳନ ଭଳି ଅନେକ ପ୍ରାକୃତିକ ବିପର୍ଯ୍ୟୟରେ କ୍ଷତିଗ୍ରସ୍ତ ହୋଇଥିବେ କିମ୍ବା ସହିଦ ହୋଇଥିବେ , ସେହି ସୈନିକ କିମ୍ବା ତାଙ୍କ ପରିବାର ମଧ୍ୟ ପେନସନର ଉତ୍ତରାଧୀକାରୀ ହୋଇପାରିବେ ।


    ଆପଣମାନଙ୍କ ପାଇଁ ସୁପର ସ୍ପେଶାଲିଟି ଡାକ୍ତରଖାନା ନିର୍ମାଣ କରିବାକୁ ଦୀର୍ଘ ଦିନରୁ ଆପଣମାନଙ୍କ ଦାବି ଥିଲା । ଆଜି ଏହି ଐତିହାସିକ ଅବସରରେ ମୁଁ ଆପଣମାନଙ୍କୁ ଏହା କହିବାର ସୌଭାଗ୍ୟ ପ୍ରାପ୍ତ କରିଛି ଯେ ଗୋଟିଏ କାହିଁକି ବରଂ ଆମେ ଏହିଭଳି ତିନୋଟି ସୁପର ସ୍ପେଶାଲିଟି ଡାକ୍ତରଖାନା ନିର୍ମାଣ କରିବାକୁ ଯାଉଛୁ ।


    ବନ୍ଧୁଗଣ , ଯେତେବେଳେ ଦେଶର ସୈନିକମାନେ ସଶକ୍ତ ହେବେ ସେତେବେଳେ ସେନା ମଧ୍ୟ ସଶକ୍ତ ହେବ । ଦେଶରେ ସେନାର ମନୋବଳ ଦେଶର ସୁରକ୍ଷା ସୁନିଶ୍ଚିତ କରିବା ଏବଂ ସେଥିପାଇଁ ଆମର ସମସ୍ତ ପ୍ରଚେଷ୍ଟା , ଆମର ଚିନ୍ତାଧାରା ଏବଂ ପ୍ରଚେଷ୍ଟାର କେନ୍ଦ୍ରବିନ୍ଦୁ ଆମ ସୈନିକମାନେ , ଆମର ଫୌଜି ଭାଇମାନେ । ଏହି ଚିନ୍ତାଧାରା ଯୋଗୁ ପ୍ରଥମ ଥର 57 ହଜାରରୁ ଅଧିକ ଅଣଯୋଦ୍ଧା ପଦକୁ ଯୋଦ୍ଧା ପଦରେ ପରିବର୍ତ୍ତିତ କରାଯାଇଛି । ଏହି ଚିନ୍ତାଧାରା ଯୋଗୁ ସୈନିକମାନଙ୍କ କ୍ଷମତା ବୃଦ୍ଧି କରିବା ପାଇଁ ତାଙ୍କ ଉପରୁ ଡେରୀ-ଫାର୍ମ ଭଳି କାର୍ଯ୍ୟର ବୋଝକୁ ମଧ୍ୟ ସମାପ୍ତ କରାଯାଉଛି । ଏବଂ ଏହି ଚିନ୍ତାଧାରା ଯୋଗୁ ଯେତେବେଳେ ମଧ୍ୟ ସେନା ଦିବସ , ଜଳସେନା ଦିବସ , ବାୟୁସେନା ଦିବସ , ଆଦି ପାଳନ କରାଯାଉଛି ସେତେବେଳେ ସେହି କାର୍ଯ୍ୟକ୍ରମର ଏକ ଅଭିନ୍ନ ଅଂଶ ଭାବେ ଆମ ସୈନିକମାନଙ୍କ ଦ୍ୱାରା କରାଯାଇଥିବା ନବାଚାରକୁ ପ୍ରୋତ୍ସାହନ ପ୍ରଦାନ କରାଯାଉଛି । ସୈନିକମାନଙ୍କୁ ସମ୍ମାନ ହେଉ , ସେମାନଙ୍କ ସାହସିକତା ଏବଂ ଅଦମ୍ୟ ସାହସ ବିଷୟରେ ଦେଶର ପିଲାମାନଙ୍କ ପର୍ଯ୍ୟନ୍ତ ସୂଚନା ପହଂଚାଇବା ପାଇଁ ଅଗଷ୍ଟ 15 , 2017 ରେ ଗ୍ୟାଲାଣ୍ଟରୀ ପୁରସ୍କାରର ଏକ ପୋର୍ଟାଲ ଆରମ୍ଭ କରାଯାଇଛି ।


    ଦେଶ ସୁରକ୍ଷା କ୍ଷେତ୍ରରେ ସମାଜର ସମସ୍ତ ବର୍ଗର ଭାଗୀଦାରୀତାର ଆବଶ୍ୟକତା ରହିଛି ଏବଂ ସ୍ୱାଭାବିକ ଭାବେ ହେବା ମଧ୍ୟ ଆବଶ୍ୟକ । ଏହି ଚିନ୍ତାଧାରା ସହିତ ପ୍ରଥମ ଥର ପାଇଁ ମହିଳାମାନଙ୍କୁ ଯୁଦ୍ଧ ବିମାନର ପାଇଲଟ ଭାବେ ଅବସ୍ଥାପିତ କରିବା ପାଇଁ ସୁଯୋଗ ମିଳିଛି । ସେନାରେ ମଧ୍ୟ ଝିଅମାନଙ୍କର ଭାଗୀଦାରୀକୁ ଆହୁରୀ ମଜବୁତ କରିବା ପାଇଁ ନିରନ୍ତର ନିଷ୍ପତ୍ତି ନିଆଯାଉଛି । ମିଲିଟାରୀ ପୁଲିସର ମୋଟ ଅଂଶରେ 20 ପ୍ରତିଶତ ପର୍ଯ୍ୟନ୍ତ ମହିଳାମାନଙ୍କର ନିଯୁକ୍ତି ପାଇଁ ପଦକ୍ଷେପ ନିଆଯାଉଛି । ସର୍ଟ ସର୍ଭିସ କମିଶନ ଜରିଆରେ ନିଯୁକ୍ତି ପାଇଥିବା ମହିଳା ଅଧିକାରୀମାନଙ୍କୁ ମଧ୍ୟ ସେମାନଙ୍କ ପୁରୁଷ ସମକକ୍ଷ ଅଧିକାରୀମାନଙ୍କ ଭଳି ସ୍ଥାୟୀ କମିଶନ ପ୍ରଦାନ କରାଯିବାର ନିଷ୍ପତ୍ତି ନିଆଯାଇଛି ।


    ବନ୍ଧୁଗଣ , ଦେଶର ସେନାକୁ ଆତ୍ମନିର୍ଭରଶୀଳ କରିବା ଦିଗରେ ମଧ୍ୟ ଆମେ ଲଗାତାର ଭାବେ କାର୍ଯ୍ୟ କରୁଛୁ । ଯେଉଁ ନିଷ୍ପତ୍ତିଗୁଡିକୁ କେବେ ଅସମ୍ଭବ କୁହାଯାଉଥିଲା , ସେଗୁଡିକୁ ଆମେ ସମ୍ଭବ କରି ଦେଖାଉଛୁ । ଆମେ ପ୍ରତିରକ୍ଷା ଉତ୍ପାଦନର ସଂପୂର୍ଣ୍ଣ ବ୍ୟବସ୍ଥାରେ ପରିବର୍ତ୍ତନର ଆରମ୍ଭ କରିଛୁ । ଲାଇସେନସିଂ ପ୍ରକ୍ରିୟାଠାରୁ ରପ୍ତାନି ପ୍ରକ୍ରିୟା ପର୍ଯ୍ୟନ୍ତ ଆମେ ସଂପୂର୍ଣ୍ଣ ବ୍ୟବସ୍ଥାରେ ପାରଦର୍ଶୀତା ଆଣୁଛୁ । ପ୍ରତିରକ୍ଷା କ୍ଷେତ୍ରରେ ବିଦେଶୀ ପୁଞ୍ଜି ନିବେଶକୁ ପ୍ରୋତ୍ସାହିତ କରିବା ପାଇଁ ମଧ୍ୟ ଆମେ ପଦକ୍ଷେପ ନେଇଛୁ । ବର୍ତ୍ତମାନ 49 ପ୍ରତିଶତ ପର୍ଯ୍ୟନ୍ତ ଏଫଡିଆଇ ସ୍ୱତଃପ୍ରବୃତଃ ଭାବେ କରାଯାଇପାରିବ ଏବଂ କିଛି କ୍ଷେତ୍ରରେ 100 ପ୍ରତିଶତ ଏଫଡିଆଇର ବ୍ୟବସ୍ଥା କରାଯାଇଛି ।


    ପ୍ରତିରକ୍ଷା କ୍ରୟ ବିକ୍ରୟ ବ୍ୟବସ୍ଥା ଅବା ପ୍ରତିରକ୍ଷା ସାମଗ୍ରୀଗୁଡିକ କ୍ରୟ କରିବା କ୍ଷେତ୍ରରେ ଆମେ ବଡ ପରିବର୍ତ୍ତନ କରିଛୁ । ଏଥିରେ ମେକ ଇନ ଇଣ୍ଡିଆକୁ ପ୍ରୋତ୍ସାହିତ କରାଯାଉଛି । ଆପଣମାନଙ୍କୁ ଜାଣି ଆଶ୍ଚର୍ଯ୍ୟ ଲାଗିବ ଯେ ଆମ ଘରୋଇ କ୍ଷେତ୍ର ଯେଉଁମାନଙ୍କୁ ପ୍ରତିରକ୍ଷା ସାମଗ୍ରୀ ଉତ୍ପାଦନରେ ଅସୁବିଧା ହେଉଥିଲା , 2014 ତୁଳନାରେ ଏବେ ତିନିଗୁଣରୁ ଅଧିକ ଘରୋଇ କଂପାନୀ ପ୍ରତିରକ୍ଷା କ୍ଷେତ୍ରର ସାମଗ୍ରୀ ପ୍ରସ୍ତୁତ କରଛନ୍ତି । ଆମେ ପ୍ରତିରକ୍ଷା ସାମଗ୍ରୀ କ୍ରୟ ବିକ୍ରୟ ବ୍ୟବସ୍ଥାକୁ ନିର୍ଦ୍ଧାରୀତ ସମୟ ମଧ୍ୟରେ ସଂପୂର୍ଣ୍ଣ କରିବା ପାଇଁ ମଧ୍ୟ ପ୍ରଚେଷ୍ଟାରତ । ସେଥିପାଇଁ ପ୍ରତିରକ୍ଷା ମନ୍ତ୍ରଣାଳୟ ଏବଂ ସର୍ଭିସ ହେଡକ୍ଵାର୍ଟର୍ସର ଆର୍ଥିକ ସାମର୍ଥ୍ୟ , ସେମାନଙ୍କ ଆର୍ଥିକ ଅଧିକାରରେ ମଧ୍ୟ ବୃଦ୍ଧି କରାଯାଇଛି । ଏବଂ ଏହା ପ୍ରଥମ ଥର ପାଇଁ କରାଯାଇଛି ଯେ ଆମ ଆୟୁଧ ନିର୍ମାଣ ବୋର୍ଡର ଆୟୁଧ କାରଖାନାଗୁଡିକୁ 250ରୁ ଅଧିକ ଅଣ ଗୁରୁତ୍ୱପୂର୍ଣ୍ଣ ସାମଗ୍ରୀ ବୋଝରୁ ମଧ୍ୟ ଆମେ ମୁକ୍ତ କରିଛୁ । ଏବେ ଆମ ସେନା ବିନା କୌଣସି ନୋ ଅବଜେକ୍ସନ ସାର୍ଟିଫିକେଟରେ ଏହି ସାମଗ୍ରୀଗୁଡିକ ଘରୋଇ କ୍ଷେତ୍ରରୁ କ୍ରୟ କରିପାରିବେ ।


    ବନ୍ଧୁଗଣ , ଭାରତୀୟ ସେନାର ଶକ୍ତିକୁ ଆଜି ବୈଶ୍ୱିକ ସ୍ତରରେ ସମ୍ମାନିତ କରାଯାଉଛି । ଏକ ଏଭଳି ସେନା ଯିଏକି ଶାନ୍ତି ପ୍ରତିଷ୍ଠା ପାଇଁ ହତିଆର ଉଠାଇଥାଏ । ଭାରତ ହେଉଛି ସେହି ଦେଶ ଯିଏକି ଆମେରିକା ଶାନ୍ତି ସେନା ପାଇଁ 70 ମଧ୍ୟରୁ 50 ବଡ ମିଶନ ପାଇଁ ନିଜର ଦୁଇ ଲକ୍ଷରୁ ଅଧିକ ସେନା ପଠାଇଛି । ଭାରତ ହେଉଛି ସେହି ଦେଶ ଯାହାର ସବୁଠାରୁ ଅଧିକ ସୈନିକ ଏହି ଶାନ୍ତି ଅଭିଯାନରେ ସହିଦ ହୋଇଛନ୍ତି ।


    ଭାଇ ଓ ଭଉଣୀମାନେ , ଏହା ଆମ ସମସ୍ତଙ୍କ ପାଇଁ ଗୌରବର ବିଷୟ ଯେ ଆଜି ଆମ ପ୍ରଚେଷ୍ଟାରେ ଦୁନିଆର ବଡ ବଡ ଦେଶ ଆମ ସହ କାନ୍ଧରେ କାନ୍ଧ ମିଶାଇ ଆଗକୁ ଯିବାକୁ ଆଗ୍ରହ ପ୍ରକାଶ କରୁଛନ୍ତି । ଏହି କାରଣରୁ 2016ରେ ଆମ ଅନ୍ତର୍ରାଷ୍ଟ୍ରୀୟ ଜାହାଜ ସମୀକ୍ଷାରେ 50 ଟି ଦେଶର ନୌସେନା ଅଂଶଗ୍ରହଣ କରିଥିଲେ । ଏହି କାରଣରୁ ଗୋଟିଏ ପରେ ଗୋଟିଏ ଦେଶ ଆମ ସହିତ ପ୍ରତିରକ୍ଷା ସହଯୋଗର ଚୁକ୍ତି କରିବାକୁ ଆଗ୍ରହୀ । ଏହି କାରଣରୁ ଆମ ସେନା ମିତ୍ର ଦେଶର ସେନାଙ୍କ ସହିତ ପ୍ରତ୍ୟେକ ବର୍ଷ 10ଟି ବଡ ବଡ ମିଳିତ ସମରାଭ୍ୟାସ କରୁଛି ।


    ବନ୍ଧୁଗଣ , ଆମ ବୈଶ୍ୱିକ ଲକ୍ଷ୍ୟ ପାଇଁ ଆଜି ବିଶ୍ୱରେ ଭାରତୀୟ ସେନାର ଏକ ସ୍ୱତନ୍ତ୍ର ସମ୍ମାନ ରହିଛି । ଆଜି ଯଦି ଭାରତ ମହାସାଗରର ସାମୁଦ୍ରିକ ଲୁଟପାଟ ପ୍ରାୟତଃ ସମାପ୍ତ ହୋଇସାରିଛି ସେଥିପାଇଁ ଭାରତୀୟ ସୈନ୍ୟଶକ୍ତି ଏବଂ ଏହାର ଅନ୍ତର୍ରାଷ୍ଟ୍ରୀୟ ଭାଗୀଦାରୀଙ୍କୁ ଶ୍ରେୟ ଦିଆଯିବ । ଆମ ସରକାରଙ୍କ ଏହି ପ୍ରଚେଷ୍ଟାଗୁଡିକ ମଧ୍ୟରେ ପ୍ରଥମେ କଣ ହେଉଥିଲା , କିଭଳି ହେଉଥିଲା , ଏହାର ମଧ୍ୟ ସୂଚନା ଆପଣମାନଙ୍କୁ ଦେବା ଆବଶ୍ୟକ । ଆପଣମାନଙ୍କ ମଧ୍ୟରୁ ଅନେକ ଲୋକ ଏଥିସହ ପରିଚିତ ଥିବେ , କିନ୍ତୁ ମୁଁ ଆଜି ଏହି ଅବସରରେ ଦେଶ ସମ୍ମୁଖରେ ଆଉ କିଛି ସୂଚନାର ପୁନରାବୃତ୍ତି କରିବାକୁ ଚାହୁଁଛି । ଏହି ସୂଚନା ଆଜିର ନୂତନ ପିଢିକୁ ମଧ୍ୟ ଜାଣିବାର ଆବଶ୍ୟକତା ରହିଛି । ନିଜକୁ ଭାରତର ଭାଗ୍ୟ ବିଧାତା ବୋଲି ଭାବୁଥିବା ଲୋକମାନେ ଦେଶର ବୀର ପୁତ୍ର କନ୍ୟାମାନଙ୍କ ସହ ଅନ୍ୟାୟ କରିବା ସହିତ ସୈନିକମାନେ ଏବଂ ରାଷ୍ଟ୍ରର ସୁରକ୍ଷା ସହିତ ଖେଳିବାରେ କୌଣସି ସୁଯୋଗ ହାତଛଡା କରିନଥିଲେ ।


    ବନ୍ଧୁଗଣ , 2009ରେ ସେନା ଦ୍ୱାରା 1 ଲକ୍ଷ 86 ହଜାର ବୁଲେଟ ପ୍ରୁଫ ଜ୍ୟାକେଟ ଦାବି କରାଯାଇଥିଲା । ବିନା ବୁଲେଟ ପ୍ରୁଫ ଜ୍ୟାକେଟରେ ଆମ ସୈନିକମାନେ ଶତ୍ରୁ ସେନାର ଗୁଳିର ଏବଂ ଆତଙ୍କବାଦୀଙ୍କ ସାମନା କରୁଥିଲେ । ନିଜ ଜୀବନକୁ ବାଜି ଲଗାଇ ଆତଙ୍କବାଦୀଙ୍କ ସହ ଗୁଳି ବିନିମୟ କରୁଥିଲେ ।


    ବନ୍ଧୁଗଣ , 2009ରୁ ଆରମ୍ଭ କରି 2014 ପର୍ଯ୍ୟନ୍ତ ପାଞ୍ଚ ବର୍ଷ ବିତିଗଲା , କିନ୍ତୁ ସେନା ପାଇଁ ବୁଲେଟ ପ୍ରୁଫ ଜ୍ୟାକେଟ କ୍ରୟ କରାଗଲା ନାହିଁ । ଆମର ଏହି ସରକାର ଯିଏକି ବିଗତ ସାଢେ ଚାରି ବର୍ଷ ମଧ୍ୟରେ ଦୁଇ ଲକ୍ଷ 30 ହଜାରରୁ ଅଧିକ ବୁଲେଟ ପ୍ରୁଫ ଜ୍ୟାକେଟ କ୍ରୟ କରିଛି । ଏବେ ଆପଣମାନେ କୁହନ୍ତୁ ଯେ ଆମ ଯବାନମାନଙ୍କୁ ସୁରକ୍ଷା କବଚରୁ ବଂଚିତ ରଖାଯିବାର ପାପ କରାଯାଇଥିଲା କି ନାହିଁ ? ଏହି ପାପ , ଏହି କଳଙ୍କ କାହା ମୁଣ୍ଡରେ ?


    ବନ୍ଧୁଗଣ , ଯବାନମାନଙ୍କ ସହିତ ଦେଶର ସୁରକ୍ଷା କ୍ଷେତ୍ରରେ ମଧ୍ୟ ଏହିଭଳି ବେଖାତିର ଭାବ ପୋଷଣ କରାଯାଇଛି । ପୂର୍ବ ସରକାରଙ୍କର ମନୋଭାବ ସେନା ପ୍ରତି କିଭଳି ଥିଲା , ତାହା ମୋ ଅପେକ୍ଷା ଆପଣମାନେ ଅଧିକ ଜାଣିଛନ୍ତି । ସେନା ଏବଂ ଦେଶର ସୁରକ୍ଷାକୁ ସେହି ଲୋକମାନେ ନିଜ ଉପାର୍ଜନର ମାଧ୍ୟମ କରିସାରିଥିଲେ । ବୋଧହୁଏ ସହିଦମାନଙ୍କୁ ସ୍ମରଣ କରି ତାଙ୍କୁ କିଛି ମିଳିପାରୁନଥିଲା , ସେଥିପାଇଁ ସେମାନଙ୍କୁ ଭୂଲିଯିବା ତାଙ୍କୁ ସହଜ ଲାଗୁଥିଲା ।


    ବନ୍ଧୁଗଣ , ବୋଫୋର୍ସ ଠାରୁ ହେଲିକପ୍ଟର ପର୍ଯ୍ୟନ୍ତ ସମସ୍ତ ଅନୁସନ୍ଧାନ ଗୋଟିଏ ପରିବାର ପର୍ଯ୍ୟନ୍ତ ପହଂଚିବା ଅନେକ କିଛି ବଖାଣୁଛି । ଏବେ ଭାରତକୁ ରାଫେଲ ବିମାନ କିଭଳି ନ ଆସୁ ସେଥିପାଇଁ ସେହି ଲୋକମାନେ ସଂପୂର୍ଣ୍ଣ ଶକ୍ତି ଲଗାଉଛନ୍ତି ।


    ବନ୍ଧୁଗଣ , ଆଗାମୀ କିଛି ମାସ ମଧ୍ୟରେ ଯେତେବେଳେ ଦେଶର ପ୍ରଥମ ରାଫେଲ ଭାରତର ଆକାଶରେ ଉଡିବ ସେତେବେଳେ ସେମାନଙ୍କ ସମସ୍ତ ପ୍ରଚେଷ୍ଟା ଧ୍ୱସ୍ତ ହୋଇଯିବ ।


    ବନ୍ଧୁଗଣ , ଦେଶର ସେନାକୁ ମଜବୁତ କରିବା ପାଇଁ ଆମ ସରକାର ଅତ୍ୟାଧୁନିକ ଏୟାରକ୍ରାଫ୍ଟ , ହେଲିକପ୍ଟର , ବୁଡାଜାହାଜ , ଜାହାଜ ଏବଂ ଅନ୍ୟ ଅସ୍ତ୍ରଶସ୍ତ୍ର ପ୍ରଦାନ କରୁଛି । ରାଷ୍ଟ୍ରହିତକୁ ଅଣଦେଖା କରି ଯେଉଁ ନିଷ୍ପତ୍ତି ଦଶନ୍ଧି ଦଶନ୍ଧି ଧରି ନିଆଯାଇନଥିଲା , ସେଗୁଡିକୁ ଏବେ ଗୋଟିଏ ପରେ ଗୋଟିଏ ପ୍ରାଥମିକତା ଆଧାରରେ ଗ୍ରହଣ କରାଯାଉଛି । ସେନା ପାଇଁ ଅତ୍ୟାଧୁନିକ ରାଇଫଲ କ୍ରୟ ଏବଂ ଭାରତରେ ଏହାର ପ୍ରସ୍ତୁତି କାର୍ଯ୍ୟ ମଧ୍ୟ ଆମ ସରକାର ଆରମ୍ଭ କରିଛି । କିଛି ଦିନ ପୂର୍ବେ ସରକାର 72 ହଜାର ଆଧୁନିକ ରାଇଫଲ କ୍ରୟ ପାଇଁ ଅର୍ଡର ଦେଇଛନ୍ତି । ଏଥିସହିତ ଆମ ସରକାର 25 ହଜାର କୋଟି ଟଙ୍କାର ଗୋଳା ବାରୁଦ ଏବଂ ଗୁଳି ମିଶନ ମୋଡରେ କ୍ରୟ କରିଛନ୍ତି ।


    ବନ୍ଧୁଗଣ , ସେନାକୁ ମଜବୁତ କରିବା ପ୍ରସଙ୍ଗ ହେଉ କିମ୍ବା ସହିଦମାନଙ୍କୁ ସମ୍ମାନ , କିଛି ଲୋକଙ୍କ ପାଇଁ ନିଜ ପରିବାର , ପରିବାରର ହିତ ଦେଶଠାରୁ ବଡ । ଆଜି ଦେଶକୁ ରାଷ୍ଟ୍ରୀୟ ସମର ସ୍ମାରକ ମିଳିବାକୁ ଯାଉଛି କିନ୍ତୁ ରାଷ୍ଟ୍ରୀୟ ପୁଲିସ ମେମୋରିଆଲର ମଧ୍ୟ ଏହି କାହାଣୀ ଥିଲା । ଏହି ମେମୋରିଆଲ ନିର୍ମାଣ ଏବଂ ରାଷ୍ଟ୍ର ଉଦ୍ଦେଶ୍ୟରେ ସମର୍ପଣ କରିବାର ସୌଭାଗ୍ୟ ମଧ୍ୟ ଆମ ସରକାରକୁ ମିଳିଛି । ପ୍ରାୟ ଅଢେଇ ଦଶନ୍ଧି ପୂର୍ବରୁ ଏହି ସ୍ମାରକ ପାଇଁ ଫାଇଲ ଆରମ୍ଭ କରାଯାଇଥିଲା , ମଝିରେ ଅଟଳଜୀଙ୍କ ସରକାର ସମୟରେ ଏହା କିଛି ବାଟ ଆଗେଇ ଥିଲା , କିନ୍ତୁ ତାଙ୍କ ସରକାର ପରେ ସ୍ଥିତି ପୁନର୍ବାର ପୂର୍ବପରି ହୋଇଯାଇଥିଲା ।


    ବନ୍ଧୁଗଣ , ଆଜି ଦେଶର ପ୍ରତ୍ୟେକ ସୈନିକ , ପ୍ରତ୍ୟେକ ନାଗରିକ ଏହି ପ୍ରଶ୍ନ କରୁଛି ଯେ ଶେଷରେ ସହିଦ ମାନଙ୍କ ସହିତ , ଆମ ନାବିକମାନଙ୍କ ସହିତ ଏଭଳି ବ୍ୟବହାର କାହିଁକି କରାଯାଇଥିଲା ? ଦେଶବାସୀଙ୍କ ସହ , ସହିଦମାନଙ୍କ ପରିବାର ସହିତ , ଦେଶ ପାଇଁ ନିଜକୁ ସମର୍ପଣ କରିଥିବା ମହାନାୟକମାନଙ୍କ ସହିତ ଏଭଳି ଅନ୍ୟାୟ କାହିଁକି କରାଗଲା ? ଏପରି କଣ କାରଣ ଥିଲା ଯେଉଁଥିପାଇଁ କାହାର ଦୃଷ୍ଟି ସହିଦମାନଙ୍କ ସ୍ମାରକ ଉପରକୁ ଗଲା ନାହିଁ ?


    ଭାଇ ଓ ଭଉଣୀମାନେ , ଭାରତ ପ୍ରଥମେ ନା ପରିବାର ପ୍ରଥମେ ? ଭାରତ ପ୍ରଥମେ ନା ପରିବାର ପ୍ରଥମେ ମଧ୍ୟରେ ଯେଉଁ ଅନ୍ତର ରହିଛି , ଏହାହିଁ ହେଉଛି ତାହାର ଜବାବ । ସ୍କୁଲରୁ ଆରମ୍ଭ କରି ଡାକ୍ତରଖାନା ପର୍ଯ୍ୟନ୍ତ , ଜାତୀୟ ରାଜପଥରୁ ନେଇ ବିମାନ ବନ୍ଦର ପର୍ଯ୍ୟନ୍ତ , ଷ୍ଟାଡିୟମଠାରୁ ଆରମ୍ଭ କରି ପୁରସ୍କାର ପର୍ଯ୍ୟନ୍ତ , ଆମେ ଦେଖିଆସୁଛୁ ଯେ ପ୍ରତ୍ୟେକ ସ୍ଥାନରେ ଗୋଟିଏ ପରିବାରର ନାମ ଜଡିତ ଥିଲା । ଗୋଟିଏ ପରିବାରର ଗୁଣଗାନର ପରିଣାମ , ତାହାର ଦୁଷ୍ପରିଣାମ ଏହା ହେଲା ଯେ ଏମାନଙ୍କ ସରକାରରେ ଭାରତୀୟ ଇତିହାସ , ଭାରତର ମହାନତା ଅବା ଭାରତର ପରମ୍ପରାକୁ କେବେ ମଧ୍ୟ ଗୁରୁତ୍ୱ ମିଳିଲାନାହିଁ । ସେଥିପାଇଁ ସରକାର ଗଠନ କରିବା ପରେ ଆମେ ସ୍ଥିତିରେ ପରିବର୍ତ୍ତନ ଆଣିବା ପାଇଁ ସବୁ ପ୍ରକାରର ଉଦ୍ୟମ କରିଥିଲୁ । ଆଜି ସର୍ଦ୍ଦାର ପଟେଲ ହୁଅନ୍ତୁ ଅବା ବାବା ସାହେବ ଆମ୍ବେଦକର ହୁଅନ୍ତୁ ଅବା ନେତାଜୀ ସୁଭାଷ ବୋଷ ହୁଅନ୍ତୁ , ଆମ ରାଷ୍ଟ୍ରର ମହାନପୁରୁଷଙ୍କୁ ରାଷ୍ଟ୍ରର ଗୌରବଙ୍କ ସହିତ ନିଉ ଇଣ୍ଡିଆର ଆତ୍ମା , ଏହାର ପରିଚୟ ସହିତ ସଂଯୋଗ କରାଯାଇଛି ।


    ବନ୍ଧୁଗଣ , ମୋର ଏହା ମଧ୍ୟ ସ୍ପଷ୍ଟ ଭାବରେ କହିବାର କଥା ଏବଂ ଏହା ମୁଁ ହୃଦୟର ସହ କହୁଛି ଯେ ମୋଦୀ ଗୁରୁତ୍ୱପୂର୍ଣ୍ଣ ନୁହେଁ ବରଂ ଏହି ଦେଶର ସଭ୍ୟତା , ସଂସ୍କୃତି ଏବଂ ଇତିହାସ ସର୍ବାଗ୍ରେ । ମୋଦୀ ସ୍ମରଣ ରହୁ ବା ନ ରହୁ , ଏହି ଦେଶର କୋଟି କୋଟି ଲୋକଙ୍କର ହିତ ପାଇଁ ତପସ୍ୟା , ସମର୍ପଣ , ବୀରତ୍ୱ ଏବଂ ସେମାନଙ୍କ ସାହସିକତାର ଗାଥା ଅଜର ଅମର ରହିବା ନିତାନ୍ତ ଆବଶ୍ୟକ ।


    ବନ୍ଧୁଗଣ , ପୂର୍ବ ସୈନିକମାନେ ଏବଂ ସହିଦମାନଙ୍କର ପରିବାରଙ୍କ ଜୀବନ ସରଳ କରିବା ପାଇଁ ଅନେକ ପଦକ୍ଷେପ ବିଗତ ସାଢେ ଚାରି ବର୍ଷ ମଧ୍ୟରେ ନିଆଯାଇଛି । ଆଗାମୀ ଦିନରେ ଆହୁରି ଅନେକ ନିଷ୍ପତ୍ତି ନିଆଯିବ । ଏବେ ଏକ ମଜବୁତ ସରକାର ଆପଣଙ୍କ ପାଖରେ ଅଛି , ଯାହାକୁ ଅସମ୍ଭବକୁ ସମ୍ଭବ କରିବା ଜଣାଅଛି । ରାଷ୍ଟ୍ରର ସମ୍ମାନ ପାଇଁ , ବୀର-ବୀରାଙ୍ଗନାମାନଙ୍କ ସମ୍ମାନ ପାଇଁ , ଆପଣମାନଙ୍କ ପାଇଁ , ଆପଣଙ୍କ ପରିବାର ପାଇଁ , ଆପଣଙ୍କର ଏହି ପ୍ରଧାନ ସେବକ ସର୍ବଦା ରାଷ୍ଟ୍ରହିତକୁ ପ୍ରଧାନ୍ୟ ଦେଇ ନିଷ୍ପତ୍ତି ନେବ । ଦେଶର ସୁରକ୍ଷା , ଦେଶର ପ୍ରଗତି , ଦେଶର ବିକାଶ , ମୋ ପାଇଁ ଏହି ଲକ୍ଷ୍ୟ ଏତେ ପବିତ୍ର ଯେ ମୁଁ ପ୍ରତ୍ୟେକ ସମସ୍ୟା , ପ୍ରତ୍ୟେକ ଷଡଯନ୍ତ୍ର , ମୋ ମାର୍ଗରେ ଆସୁଥିବା ପ୍ରତ୍ୟେକ ବାଧକ ସହ ଲଢିବା ପାଇଁ ପ୍ରସ୍ତୁତ ।


    ପୁନର୍ବାର ରାଷ୍ଟ୍ରୀୟ ସମର ସ୍ମାରକ ପାଇଁ ଦେଶର ପ୍ରତ୍ୟେକ ସୈନିକ , ସହିଦମାନଙ୍କ ପରିବାର ଏବଂ ସମସ୍ତ ଦେଶବାସୀଙ୍କୁ ଅନେକ ଅନେକ ଶୁଭେଚ୍ଛା ଜଣାଉଛି । ଏବଂ ମୁଁ ଦେଶ ପାଇଁ ଜୀବନ ଉତ୍ସର୍ଗ କରୁଥିବା , ବଳିଦାନ ଦେଉଥିବା , ଦେଶ ପାଇଁ ବଂଚୁଥିବା- ଦେଶ ପାଇଁ ମୃତ୍ୟୁବରଣ କରୁଥିବା , ତ୍ରିରଙ୍ଗା ପାଇଁ ବଂଚୁଥିବା- ତ୍ରିରଙ୍ଗା ଘୋଡେଇ ହୋଇ ମୃତ୍ୟୁବରଣ କରୁଥିବା ପ୍ରତ୍ୟେକଙ୍କ ପାଇଁ ମୁଁ ଆଜି ପ୍ରଣାମ କରୁଛି , ପ୍ରଣାମ କରୁଛି ଏବଂ ମୋର ବକ୍ତବ୍ୟ ଶେଷ କରି ଆପଣମାନଙ୍କୁ ଆହ୍ୱାନ କରୁଛି ଯେ- ଆସନ୍ତୁ ମୋ ସହ କୁହନ୍ତୁ:


    ଭାରତ ମାତା କୀ-ଜୟ


    ଭାରତ ମାତା କୀ-ଜୟ


    ଭାରତ ମାତା କୀ-ଜୟ


    ବନ୍ଦେ- ମାତରମ


    ବନ୍ଦେ- ମାତରମ


    ବନ୍ଦେ- ମାତରମ


    **********

    
    
    (Release ID: 1566707) Visitor Counter : 20