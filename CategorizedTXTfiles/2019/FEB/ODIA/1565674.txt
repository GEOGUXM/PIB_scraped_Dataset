      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      2014, 2015 ଓ 2016 ବର୍ଷ ଲାଗି ଟାଗୋର ସାଂସ୍କୃତିକ ସଦଭାବନା ପୁରସ୍କାର ପ୍ରଦାନ କଲେ ରାଷ୍ଟ୍ରପତି;
      ବିବେକାନନ୍ଦ, ଟାଗୋରଙ୍କ ଭଳି ଲୋକମାନଙ୍କ ସେବା ଭାବନା କାରଣରୁ ଭାରତୀୟ ସଂସ୍କୃତି ଅକ୍ଷୂର୍ଣ୍ଣ ରହିଛି : ପ୍ରଧାନମନ୍ତ୍ରୀ
      
      ପୁରସ୍କାର ବିଜେତାଙ୍କ ମଧ୍ୟରେ ମଣିପୁରୀ ନୃତ୍ୟଶିଳ୍ପୀ ଓ ବାଂଲାଦେଶୀ ମୂର୍ତ୍ତିଶିଳ୍ପୀ ସାମିଲ
      Posted On: 18 FEB 2019 9:24PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ଆୟୋଜିତ ଏକ ସମାରୋହରେ 2014 , 2015 ଏବଂ 2016 ବର୍ଷ ପାଇଁ ଟାଗୋର ସାଂସ୍କୃତିକ ସଦଭାବନା ପୁରସ୍କାର ପ୍ରଦାନ କରିଛନ୍ତି । ଏହି ତିନି ବର୍ଷ ପାଇଁ ଯଥାକ୍ରମେ ଶ୍ରୀ ରାଜକୁମାର ସିଂହଜିତ ସିଂ , ଛାୟାନତ (ବାଂଲାଦେଶର ଏକ ସାଂସ୍କୃତିକ ସଂଗଠନ) ଏବଂ ଶ୍ରୀରାମ ଭନଜୀ ସୁତାରଙ୍କୁ ପୁରସ୍କାର ପ୍ରଦାନ କରାଯାଇଥିଲା । ପୁରସ୍କାର ବିଜେତାମାନଙ୍କୁ ପ୍ରଧାନମନ୍ତ୍ରୀଙ୍କ ଅଧ୍ୟକ୍ଷତାରେ ଗଠିତ ବିଚାରକ ମଣ୍ଡଳୀ ଚୟନ କରିଥିଲେ । ଏହି ବିଚାରକ ମଣ୍ଡଳୀରେ ଭାରତର ପ୍ରଧାନ ବିଚାରପତି ଜଷ୍ଟିସ ରଞ୍ଜନ ଗୋଗୋଇ , ପୂର୍ବତନ ମୁଖ୍ୟ ନିର୍ବାଚନ ଆୟୁକ୍ତ ଶ୍ରୀ ଏନ. ଗୋପାଳସ୍ୱାମୀ ଏବଂ ଭାରତୀୟ ସାଂସ୍କୃତିକ ସମ୍ପର୍କ ପରିଷଦର ଅଧ୍ୟକ୍ଷ ଶ୍ରୀ ବିନୟ ସହସ୍ରବୁଦ୍ଧେ ସାମିଲ ଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ ସଂସ୍କୃତି ଏକ ରାଷ୍ଟ୍ରର ଜୀବନ ପ୍ରଦାନକାରିଣୀ ହୋଇଥାଏ କାରଣ ଏହା ସେହି ଦେଶକୁ ପରିଚୟ ପ୍ରଦାନ କରିଥାଏ । ଭାରତର ସମୃଦ୍ଧ ସାଂସ୍କୃତି ଐତିହ୍ୟ ଉପନିବେଶବାଦ ଏବଂ ବିଦେଶୀ ଆକ୍ରମଣ ସତ୍ୱେ ସୁରକ୍ଷିତ ରହିଛି । ଗୁରୁଦେବ ଟାଗୋର ଏବଂ ସ୍ୱାମୀ ବିବେକାନନ୍ଦଙ୍କ ଭଳି ବ୍ୟକ୍ତିବିଶେଷଙ୍କ ଯୋଗଦାନ କାରଣରୁ ଏହା ସମ୍ଭବ ହୋଇପାରିଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଭାରତର ବହୁମୁଖୀ ଐତିହ୍ୟ ଗୁରୁଦେବଙ୍କ କାର୍ଯ୍ୟରେ ପରିଲକ୍ଷିତ ହୋଇଛି । ରବୀନ୍ଦ୍ର ସଙ୍ଗୀତରେ ଆମ ଦେଶର ସମସ୍ତ ରଙ୍ଗର ସମାବେଶ ରହିଛି ଏବଂ ଏହା କୌଣସି ଭାଷା ସହିତ ବାନ୍ଧି ହୋଇରହିନାହିଁ । ସେ କହିଥିଲେ ଯେ ଟାଗୋରଙ୍କ ଶିକ୍ଷାକୁ କାଳାତୀତ ବୋଲି କୁହାଯାଇଥାଏ ଏବଂ ବିଶ୍ୱ ତାଙ୍କ କୃତିରୁ ଅନେକ କିଛି ଶିକ୍ଷାଲାଭ କରିଥାଏ । “ ସେ ଭାରତୀୟ ଲୋକ କଳା ଏବଂ ପାରମ୍ପରିକ ନୃତ୍ୟକୁ ସଂସ୍କୃତିର ସଂକେତ ରୂପରେ ମାନ୍ୟତା ଦେଇଛନ୍ତି ”, ପ୍ରଧାନମନ୍ତ୍ରୀ କହିଥିଲେ ।


    ମଣିପୁରୀ ନୃତ୍ୟର ପ୍ରତିପାଦକ ଶ୍ରୀ ରାଜକୁମାର ସିଂହଜିତ ସିଂହଙ୍କୁ 2014 ଲାଗି ଏହି ପୁରସ୍କାର ପ୍ରଦାନ କରାଯାଇଥିଲା । ଗୁରୁଦେବ ରବୀନ୍ଦ୍ରନାଥ ଟାଗୋରଙ୍କ କୃତି ଏବଂ ବାଂଲା କଳାର ପ୍ରସାର କ୍ଷେତ୍ରରେ ଯୋଗଦାନ ଲାଗି ବାଂଲାଦେଶର ସାଂସ୍କୃତିକ ସଂଗଠନ ଛାୟାନତକୁ 2015 ବର୍ଷ ଲାଗି ପୁରସ୍କାର ପ୍ରଦାନ କରାଯାଇଥିଲା । ବିଶିଷ୍ଟ ମୂର୍ତ୍ତିକାର ଏବଂ ବିଦ୍ୱାନ ଶ୍ରୀ ରାମ ଭନଜୀ ସୁତାରଙ୍କୁ 2016 ବର୍ଷ ଲାଗି ଏହି ପୁରସ୍କାର ପ୍ରଦାନ କରାଯାଇଥିଲା ।


    ରବିନ୍ଦ୍ରନାଥ ଟାଗୋରଙ୍କ 150ତମ ଜୟନ୍ତୀ ଉପଲକ୍ଷେ ସରକାର 2012ଠାରୁ ସାଂସ୍କୃତିକ ସଦଭାବନା ନିମନ୍ତେ ଟାଗୋର ପୁରସ୍କାର ପ୍ରତିଷ୍ଠା କରିଥିଲେ । ଏହି ପୁରସ୍କାର ପ୍ରତିବର୍ଷ ପ୍ରଦାନ କରାଯାଇଥାଏ । ଏଥିରେ 1 କୋଟି ଟଙ୍କାର ପୁରସ୍କାର ରାଶି ସହିତ ଏକ ସମ୍ବର୍ଦ୍ଧନା ପତ୍ର , ଏକ ପଟ୍ଟିକା ସହିତ ଏକ ଉତ୍କୃଷ୍ଟ ପାରମ୍ପରିକ ହସ୍ତକଳା କିମ୍ବା ହସ୍ତତନ୍ତ ବସ୍ତୁ ପ୍ରଦାନ କରାଯାଇଥାଏ ।


    **********

    
    
    (Release ID: 1565674) Visitor Counter : 23