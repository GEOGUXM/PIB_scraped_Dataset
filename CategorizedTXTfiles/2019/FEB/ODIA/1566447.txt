      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉଦୀୟମାନ ଭାରତ ସମ୍ମିଳନୀକୁ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 25 FEB 2019 9:39PM by PIB Bhubaneshwar


    ଆଜି ନୂଆଦିଲ୍ଲୀରେ ଅନୁଷ୍ଠିତ ନେଟୱର୍କ-18 ଉଦୀୟମାନ ଭାରତ ସମ୍ମିଳନୀକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସମ୍ବୋଧନ କରିଛନ୍ତି । କିଛି ସମୟ ପୂର୍ବରୁ ରାଷ୍ଟ୍ରୀୟ ସମର ସ୍ମାରକକୁ ଦେଶ ଉଦ୍ଦେଶ୍ୟରେ ଉତ୍ସର୍ଗ କରିବା ପରେ ‘ ଉଦୟମାନ ଭାରତ ’ ବିଷୟରେ ବକ୍ତବ୍ୟ ରଖିବା ପାଇଁ ସୁଯୋଗ ପାଇଥିବାରୁ ସେ ଆନନ୍ଦ ପ୍ରକାଶ କରିଥିଲେ । ସେ କହିଲେ ଯେ ଏହି ବିଷୟ - ରାଜନୀତିର ଉର୍ଦ୍ଧ୍ଵରେ: ଦେଶର ପ୍ରମୁଖତାର ସଂଜ୍ଞା ନିରୂପଣ ଅତ୍ୟନ୍ତ ଗୁରୁତ୍ୱପୂର୍ଣ୍ଣ ।


    ଜାତୀୟ ସ୍ୱାର୍ଥକୁ ଗୁରୁତ୍ୱ ପ୍ରଦାନ କରାଗଲେ କ ’ ଣ ଫଳ ମିଳିପାରିବ ତାହାକୁ ଦର୍ଶାଇବା ପାଇଁ ଅତୀତ ଏବଂ ବର୍ତ୍ତମାନ ମଧ୍ୟରେ ଏକ ବିରୋଧାଭାଷ ଆଣି ସେ ଏହି ବିଷୟର ଅବତାରଣା କରିବେ । ସେ ବର୍ଣ୍ଣନା କରିଥିଲେ ଯେ କିପରି ଭାବେ 2014 ପୂର୍ବରୁ ମୁଦ୍ରାସ୍ପୀତି ଏବଂ ଆୟକର ହାର ଅଧିକ ଥିଲା , ଯେତବେଳେ କି ମୋଟ ଘରୋଇ ଉତ୍ପାଦ ( GDP ) ହାର କମ ଥିଲା । ସେ କହିଲେ ଯେ ବର୍ତ୍ତମାନ ଜିଡିପି ପ୍ରଗତି ହାର 7ରୁ 8 ପ୍ରତିଶତରେ ପହଞ୍ଚିଛି , ଯେତେବେଳେ କି ମୁଦ୍ରାସ୍ଫୀତି ଏବଂ ଆର୍ଥିକ ନିଅଣ୍ଟ କମ ରହିଛି । ସେ କହିଲେ ଯେ ଜନସାଧାରଣଙ୍କୁ ମଧ୍ୟ ଆୟକର କ୍ଷେତ୍ରରେ ରିହାତି ପ୍ରଦାନ କରାଯାଇଛି ।


    ଭାରତର ବୈଶ୍ୱିକ ସ୍ଥିତି ସମ୍ବନ୍ଧରେ ପ୍ରକାଶ କରି ସେ କହିଲେ ଯେ ଏକବିଂଶ ଶତାବ୍ଦୀକୁ ଏକଦା ଭାରତର ଶତାବ୍ଦୀ ଭାବେ ବର୍ଣ୍ଣନା କରାଯାଇଥିଲା । ମାତ୍ର 2013 ସୁଦ୍ଧା ଭାରତ ଏକ ଦୁର୍ବଳ ବୈଶ୍ୱିକ ଅର୍ଥନୀତିରେ ପରିଣତ ହୋଇ ଯାଇଥିଲା । ସମ୍ପ୍ରତି ଭାରତ ଏକ ଦ୍ରୂତଗତିରେ ବୃଦ୍ଧି ପାଉଥିବା ପ୍ରମୁଖ ଅର୍ଥନୀତିରେ ପରିଣତ ହୋଇଛି । ସେ କହିଲେ ଯେ ବ୍ୟବସାୟ କରିବାର ସହଜତାରେ ଭାରତର ସ୍ଥାନ 2011ରେ 132 ଥିଲାବେଳେ 2014ରେ ଏଥିରେ ଅବନ୍ନତି ହୋଇ 142ରେ ପହଞ୍ଚିଥିଲା । ସମ୍ପ୍ରତି ଏହା 77ରେ ପହଞ୍ଚିଛି ବୋଲି ସେ କହିଥିଲେ ।


    ‘ ବ୍ୟବସାୟ କରିବାର ସୁଗମତା ରାଙ୍କିଙ୍ଗରେ ଏହି ଅବନ୍ନତିର ଏକ କାରଣ ଦୁର୍ନୀତି ଥିଲା ବୋଲି ପ୍ରଧାନମନ୍ତ୍ରୀ କହିଥିଲେ । ଏ ପ୍ରସଙ୍ଗରେ ସେ ଖବର ଶିରୋନାମା ମଣ୍ଡନ କରିଥିବା କୋଇଲା , ସିଡ଼ବ୍ଲୁଜି , ସ୍ପେକ୍ଟ୍ରମ ଇତ୍ୟାଦି ବିଭିନ୍ନ ଦୁର୍ନୀତି ସମ୍ବନ୍ଧରେ ସେ ପ୍ରକାଶ କରିଥିଲେ ।


    ସେ ବର୍ଣ୍ଣନା କରିଥିଲେ ଯେ ସରକାର କିପରି ଭାବେ ଜନ ଧନ ଯୋଜନା ଆରମ୍ଭ କରିଥିଲେ , ଯାହା ଅଧୀନରେ 34 କୋଟି ବ୍ୟାଙ୍କ ଖାତା ଖୋଲାଯାଇଛି । ସେ କହିଲେ ଯେ ଏହି ଆକାଉଣ୍ଟଗୁଡ଼ିକୁ ଆଧାର ନମ୍ବର ଏବଂ ମୋବାଇଲ ଫୋନ ସହ ସଂଯୁକ୍ତ କରାଯାଇଛି । ଏବେ ପାଖାପାଖି 425ଟି ଉନ୍ନୟନ ଯୋଜନାର ଲାଭ ସିଧାସଳଖ ଏହି ବ୍ୟାଙ୍କ ଆକାଉଣ୍ଟକୁ ସ୍ଥାନାନ୍ତରିତ କରାଯାଉଛି ବୋଲି ସେ କହିଥିଲେ । ସେ କହିଲେ ଯେ ହିତାଧିକାରୀମାନଙ୍କ ନିକଟକୁ ସିଧାସଳଖ 6 ଲକ୍ଷ କୋଟି ଟଙ୍କା ସ୍ଥାନାନ୍ତରିତ କରାଯାଇଛି । ସେ କହିଲେ ଯେ ଏହି ପ୍ରକ୍ରିୟାରେ 8 କୋଟି ନକଲି ହିତାଧିକାରୀମାନଙ୍କୁ ବାଦ ଦିଆଯାଇଛି ଏବଂ 1.1ଲକ୍ଷ କୋଟି ଟଙ୍କା ସଞ୍ଚୟ କରାଯାଇ ପାରିଛି ।


    ପ୍ରଧାନମନ୍ତ୍ରୀ ପ୍ରକାଶ କଲେ ଯେ ଆୟୁଷ୍ମାନ ଭାରତ ଯୋଜନାରେ ମଧ୍ୟ ବାଟ ମାରଣାର କୌଣସି ସୁଯୋଗ ନାହିଁ ଯେହେତୁ ଅର୍ଥ ସିଧାସଳଖ ଡାକ୍ତରଖାନାମାନଙ୍କର ଆକାଉଣ୍ଟକୁ ସ୍ଥାନାନ୍ତରିତ ହେବ । ହିତାଧିକାରୀମାନଙ୍କର ଆଧାର କାର୍ଡ ରହିଛି ଏବଂ ଏମାନଙ୍କୁ 2015 ସାମାଜିକ-ଅର୍ଥନୈତିକ ସର୍ଭେକ୍ଷଣ ଆଧାରରେ ଚୟନ କରାଯାଇଛି । ସେହିପରି ପ୍ରଧାନମନ୍ତ୍ରୀ କିଶାନ ସମ୍ମାନ ନିଧି ଯୋଜନାରେ ମଧ୍ୟ ବାଟମାରଣା ସମ୍ଭବ ନୁହେଁ ବୋଲି କହିଥିଲେ , ଯେଉଁଥିରେ କି ପାଖାପାଖି 12 କୋଟି କୃଷକ ସିଧାସଳଖ ଲାଭାଂଶ ସ୍ଥାନାନ୍ତରଣ ପାଇବେ ।


    ପ୍ରଧାନମନ୍ତ୍ରୀ ପ୍ରକାଶ କରିଥିଲେ ଯେ ଉତ୍ତର ପ୍ରଦେଶର ବନସାଗର ଡ୍ୟାମ ଏବଂ ଝାଡଖଣ୍ଡର ମଣ୍ଡଳ ଡ୍ୟାମ ଆଦି ପ୍ରକଳ୍ପକୁ ଦଶନ୍ଧି ଦଶନ୍ଧି ଧରି ବିଳମ୍ବିତ କରାଯାଇଥିବାରୁ ଏହାର ବ୍ୟୟ ବହୁ ପରିମାଣରେ ବୃଦ୍ଧି ପାଇଛି । ସେ କହିଲେ ଯେ ଏହି ବିଳମ୍ବ ପାଇଁ ସଚ୍ଚୋଟ କରଦାତାକୁ ମୂଲ୍ୟ ଦେବାକୁ ପଡିଥାଏ । ପ୍ରଗତି ଯୋଜନା ଅଧୀନରେ 12 ଲକ୍ଷ କୋଟି ଟଙ୍କାର ପ୍ରକଳ୍ପକୁ ସେ ନିଜେ ସମୀକ୍ଷା କରିଥିବାର ପ୍ରଧାନମନ୍ତ୍ରୀ କହିଥିଲେ । ସେ କହିଥିଲେ ଯେ ଏହି ପ୍ରକଳ୍ପମାନଙ୍କ ମଧ୍ୟରୁ ଅଧିକାଂଶ ଉତ୍ତର-ପୂର୍ବାଞ୍ଚଳରେ ଅବସ୍ଥିତ । ସରକାର ପୂର୍ବ ଭାରତକୁ ପ୍ରାଧାନ୍ୟ ପ୍ରଦାନ କରୁଥିବାର ସେ କହିଥିଲେ ।


    ନିଯୁକ୍ତି ଉପରେ ପ୍ରଧାନମନ୍ତ୍ରୀ କହିଥିଲେ ଯେ ଭାରତ ହେଉଛି ଏବେ ସବୁଠାରୁ ଦ୍ରୂତ ଗତିରେ ବୃଦ୍ଧି ପାଉଥିବା ଅର୍ଥନୀତି , ବୈଦେଶିକ ପୁଞ୍ଜିନିବେଶ ଏବେ ସବୁଠାରୁ ଅଧିକ ରହିଛି , ଦାରିଦ୍ର୍ୟ ଦ୍ରୂତଗତିରେ ହ୍ରାସ ପାଉଛି , ଆନ୍ତର୍ଜାତିକ ରିପୋର୍ଟ ଅନୁଯାୟୀ ଭିତ୍ତିଭୂମି ବିକାଶର ଗତି ପୂର୍ବାପେକ୍ଷା ଦ୍ରୂତ ହୋଇଛି ଏବଂ ପର୍ଯ୍ୟଟନ ମଧ୍ୟ ବୃଦ୍ଧି ପାଉଛି । ନିଯୁକ୍ତି ସୁଯୋଗ ବୃଦ୍ଧି ନହେଲେ ଏସବୁ କଥା ସମ୍ଭବ ହୋଇପାରିନଥାନ୍ତା ।


    ବୃତ୍ତିଗତ ଏବଂ ବ୍ୟବସାୟିକ ଯାନ ବିକ୍ରୟ ସଂଖ୍ୟା ବୃଦ୍ଧି ହୋଇଥିବାର ସେ ମଧ୍ୟ ପ୍ରକାଶ କରିଥିଲେ । ସେ କହିଥିଲେ ଯେ ପ୍ରଧାନମନ୍ତ୍ରୀ ମୁଦ୍ରା ଯୋଜନାରେ 15 କୋଟିରୁ ଅଧିକ ଉଦ୍ୟୋଗୀମାନଙ୍କୁ 7 ଲକ୍ଷ କୋଟିରୁ ଅଧିକ ଟଙ୍କାର ଋଣ ପ୍ରଦାନ କରାଯାଇଛି । ସେ କହିଲେ ଯେ ଏହା ଦ୍ୱାରା ମଧ୍ୟ ଚାକିରି ସୃଷ୍ଟି ହେବ । ପ୍ରଧାନମନ୍ତ୍ରୀ ମଧ୍ୟ ଇପିଏଫଓ ଗ୍ରାହକମାନଙ୍କ ସଂଖ୍ୟାରେ ବୃଦ୍ଧି ହୋଇଥିବା ନେଇ ପ୍ରକାଶ କରିଥିଲେ ।


    ଏକ ନୂତନ ଭାରତ ନିର୍ମାଣରେ ଏବଂ ଏକ ଗଠନମୂଳକ ପରିବେଶ ସୃଷ୍ଟି କରିବାରେ ଗଣମାଧ୍ୟମର ଭୂମିକା ଗୁରୁତ୍ୱପୂର୍ଣ୍ଣ ବୋଲି ପ୍ରଧାନମନ୍ତ୍ରୀ କହିଥିଲେ ।


    **************

    
    
    (Release ID: 1566447) Visitor Counter : 36