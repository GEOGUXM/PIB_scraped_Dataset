      ଗୃହ ନିର୍ମାଣ ଓ ସହରାଞ୍ଚଳ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ

      ଲ୍ୟାଣ୍ଡ ପୁଲିଂ- ଦିଲ୍ଲୀ ସହରାଞ୍ଚଳ ବିକାଶର ନୂଆ ଦୃଷ୍ଟାନ୍ତ: ହରଦୀପ ପୁରୀ
      • ଗ୍ରୁପ୍ ହାଉସିଂ/ଆବାସିକ ବ୍ୟବହାର ପାଇଁ ନିୟମରେ 200 ଏଫ୍ଏଆରକୁ ଅନୁମତି
      • ସିଙ୍ଗଲ୍ ୱିଣ୍ଡୋ ସିଷ୍ଟମ୍ ଜରିଆରେ ସମ୍ପୂର୍ଣ୍ଣ ବିକାଶ ପ୍ରକ୍ରିୟାରେ 17 ଲକ୍ଷ ଆବାସିକ ୟୁନିଟ୍ ସୃଷ୍ଟି ହେବ
      • ଦିଲ୍ଲୀରେ ଆରମ୍ଭ ହୋଇଥିବା ଏହି ଲ୍ୟାଣ୍ଡ ପୁଲିଂ ନୀତି ଅଧୀନରେ ଡିଡିଏର ୱେବପୋର୍ଟାଲରେ ବର୍ତ୍ତମାନ ସୁଦ୍ଧା 95 ଗ୍ରାମ ସାମିଲ ହେଲେଣି
      Posted On: 05 FEB 2019 4:22PM by PIB Bhubaneshwar


    ଶ୍ରୀ ହରଦୀପ ଏସ୍ ପୁରୀ , ହାଉସିଂ ଏବଂ ସହରାଞ୍ଚଳ ବ୍ୟପାର ରାଷ୍ଟ୍ରମନ୍ତ୍ରୀ (ସ୍ୱାଧୀନ) କହିଛନ୍ତି ଯେ ଦିଲ୍ଲୀର ସହରାଞ୍ଚଳ ବିକାଶ ପାଇଁ ଲ୍ୟାଣ୍ଡ ପୁଲିଂ ଏକ ନୂଆ ଦୃଷ୍ଟାନ୍ତ , ଯେଉଁଠାରେ ଜମି ଏକତ୍ର କରିବା ସହ ଫିଜିକାଲ୍ ଓ ସାମାଜିକ ଭିତ୍ତିଭୂମି ବିକାଶରେ ଘରୋଇ କ୍ଷେତ୍ର ଏକ ସକ୍ରିୟ ଭୂମିକା ତୁଲାଇବେ । ଦିଲ୍ଲୀ ଲ୍ୟାଣ୍ଡ ପୁଲିଂ ନୀତି ପାଇଁ ଆଜି ଏଠାରେ ଏକ ୱେବ ପୋର୍ଟାଲର ଶୁଭାରମ୍ଭ ଅବସରରେ ଗଣମାଧ୍ୟମକୁ ସୂଚନା ଦେଇ ସେ କହିଛନ୍ତି । ସାଧାରଣ ଭାବେ ପ୍ରଚଳିତ ନୀତିରେ ଡିଡିଏ ଦ୍ୱାରା ବହୁମାତ୍ରାରେ ଜମି ଅଧିଗ୍ରହଣ ପରିବର୍ତ୍ତେ ଏହି ନୀତି ଆସିଛି । ଏହି ନୂଆ ନୀତି ଅଧୀନରେ , ଡିଡିଏର ଭୂମିକା ଏକ ସୁବିଧା ଯୋଗାଣକାରୀ ଓ ପ୍ଲାନର୍ ଭାବେ ରହିବ ବୋଲି ସେ କହିଛନ୍ତି । ଏ ଅବସରରେ ଦିଲ୍ଲୀ ଉପରାଜ୍ୟପାଳ ଶ୍ରୀ ଅନିଲ ବୈଜାଲ , ହାଉସିଂ ଓ ସହରାଞ୍ଚଳ ବ୍ୟାପାର ମନ୍ତ୍ରଣାଳୟର ସଚିବ ଶ୍ରୀ ଦୁର୍ଗା ଶଙ୍କର ମିଶ୍ର , ଡିଡିଏ ଉପାଧ୍ୟକ୍ଷ ତରୁଣ କାପୁରଙ୍କ ସମେତ ହାଉସିଂ ଓ ସହରାଞ୍ଚଳ ବ୍ୟାପାର ମନ୍ତ୍ରଣାଳୟ ଓ ଡିଡିଏର ବହୁ ବରିଷ୍ଠ ଅଧିକାରୀ ଉପସ୍ଥିତ ଥିଲେ ।


    ନୀତିର ସବିଶେଷ ତଥ୍ୟକୁ ଉପସ୍ଥାପନ କରି ଶ୍ରୀ ପୁରୀ କହିଲେ ଯେ ଏହି ନୀତିକୁ ତ୍ୱରିତ ମୋଡରେ କାର୍ଯ୍ୟକ୍ଷମ କରାଇବା ଉଦ୍ଦେଶ୍ୟରେ ପ୍ରଥମ ପଦକ୍ଷେପ ସ୍ୱରୂପ ଡିଡିଏର ୱେବସାଇଟ୍ ଏଥିରେ ଅଂଶଗ୍ରହଣ ପାଇଁ ଆଗ୍ରପତ୍ର ଆହ୍ୱାନ କରିବ , ଯେଉଁଥିରେ ପ୍ଲାନିଂ ଜୋନ୍ କେ-1 , L, ଏନ୍ ଏବଂ ପି-2ରେ ଲଗାଲଗି ଜମି ରହିଥିବା ଏକ ଅଞ୍ଚଳର ଯେକୌଣସି ଜମି ମାଲିକ ୱେବସାଇଟରେ ପଞ୍ଜୀକୃତ ହୋଇପାରିବେ । ଏହି ପୋର୍ଟାଲ ଜରିଆରେ ରାଜସ୍ୱ ରେକର୍ଡରେ ଜଣେ କିମ୍ବା ଏକାଧିକ ବ୍ୟକ୍ତିଙ୍କ ନାମରେ ଥିବା ଯେକୌଣସି ଲଗାଲଗି ଜମି/ପ୍ଲଟ୍ ପଞ୍ଜୀକରଣ ବ୍ୟବସ୍ଥା କରାଯାଇଛି ।


    ଲ୍ୟାଣ୍ଡ ପୁଲିଂ ନେଇ ଏହି ଯୋଜନାର ମୂଳ ଉଦ୍ଦେଶ୍ୟ ହେଉଛି ଛୋଟ ଛୋଟ ଜମି ଖଣ୍ଡକୁ ଏକାଠି କରି ଏକ ବୃହତ ପାର୍ସଲରେ ପରିଣତ କରିବା । ଏହାପରେ ସେଠାରେ ଜଳ ଯୋଗାଣ , ସ୍ୱରେଜ୍ ବ୍ୟବସ୍ଥା ଏବଂ ଡ୍ରେନେଜ୍ ଭଳି ଆବଶ୍ୟକୀୟ ଭିତ୍ତିଭୂମି ସହ ପରିବହନ ଓ ମୁଖ୍ୟ ରାସ୍ତା ବିକାଶ ଭଳି ଭିତ୍ତିଭୂମି ବିକାଶ ପରେ ଏହାକୁ ଏକ ନିର୍ଦ୍ଦିଷ୍ଟ ଅନୁପାତରେ ଜମି ମାଲିକ ବା ଡେଭଲପରଙ୍କୁ ଫେରସ୍ତ କରିବା । ସହର ଓ ଏହାର ଉପକଣ୍ଠରେ ଉପଲବ୍ଧ ଥିବା ଜମି ପାର୍ସଲର ଏକ ଦକ୍ଷ , ଦୀର୍ଘସ୍ଥାୟୀ ଓ ଉପଯୁକ୍ତ ବିକାଶକୁ ସୁନିଶ୍ଚିତ କରିବା ଏହି ନୀତିର ପ୍ରମୁଖ ଲକ୍ଷ୍ୟ । ଏହାଦ୍ୱାରା ସହର ଏକ ଯୋଜନାବଦ୍ଧ ଉପାୟରେ ବିକାଶ କରିପାରିବ ଏବଂ ହାଉସିଂ ଚାହିଦା ପୂରଣରେ ସମର୍ଥ ହୋଇପାରିବ ।


    ଏହି ନୂଆ ଲ୍ୟାଣ୍ଡ ପୁଲିଂ ନୀତି ଅନୁସାରେ , ଗ୍ରୁପ୍ ହାଉସିଂ/ଆବାସିକ ବ୍ୟବହାର ପାଇଁ 200 ଫ୍ଲୋର୍ ଏରିଆ ଅନୁପାତକୁ ଅନୁମତି ଦିଆଯାଇଛି । ଏହାଦ୍ୱାରା ଦିଲ୍ଲୀରେ 76 ଲକ୍ଷ ଲୋକଙ୍କ ପାଇଁ ପ୍ରାୟ 17 ଲକ୍ଷ ବାସଗୃହ ୟୁନିଟ୍ ସୃଷ୍ଟି କରାଯାଇପାରିବ । ଶସ୍ତା ଓ ସାମଗ୍ରିକ ବାସଗୃହକୁ ପ୍ରୋତ୍ସାହିତ କରିବା ଉଦ୍ଦେଶ୍ୟରେ ଇଡବ୍ଲୁ୍ୟଏସ୍/ଶସ୍ତା ବାସଗୃହ ପ୍ରକଳ୍ପକୁ ସର୍ବାଧିକ ଅନୁମତିଯୋଗ୍ୟ ଏଫ୍ଏଆର୍ ଉପରେ 15% ଅଧିକ ଏଫ୍ଏଆର୍କୁ ଅନୁମତି ମିଳିବ । ଏହା ସରକାରଙ୍କ ‘ ସମସ୍ତଙ୍କ ପାଇଁ ବାସଗୃହ ’ ଲକ୍ଷ୍ୟକୁ ପୂରଣ କରିବ । ମୋଟ୍ 17 ଲକ୍ଷ ବାସଗୃହ ୟୁନିଟ୍ ମଧ୍ୟରୁ 5 ଲକ୍ଷ ୟୁନିଟ୍ ସମାଜର ଦୁର୍ବଳ ବର୍ଗର ଲୋକଙ୍କ ପାଇଁ ନିର୍ମାଣ ହେବ ।


    ଏହି ନୀତି ଅଧୀନରେ ନୂଆ ବିଲ୍ଡିଂଗୁଡ଼ିକୁ ଏମ୍ପିଡି ଦ୍ୱାରା ଧାର୍ଯ୍ୟ ଏବଂ ବିଲ୍ଡିଂ ବାଇଲ ’ ଜ୍ର ବାଧ୍ୟତାମୂଳକ ଗ୍ରୀନ୍ ବିଲ୍ଡିଂ ନିୟମକୁ ଅନୁପାଳନ କରିବାକୁ ହେବ । ଏହାବାଦ୍ ଏସବୁ ବାସଗୃହରେ ବ୍ୟବହାର ହେବାକୁ ଥିବା ମୋଟ୍ ବିଜୁଳି ଚାହିଦାର ସର୍ବନିମ୍ନ 10% ସୌରଶକ୍ତି ଓ ଅନ୍ୟ ଅକ୍ଷୟ ଶକ୍ତିରୁ ବ୍ୟବହାର ହେବ ।


    ଏକୁଟିଆ ଜମି ମାଲିକ ବା ଏକାଧିକ ସହ-ସ୍ୱତ୍ୱଧିକାରୀମାନେ ଅନଲାଇନରେ ପଞ୍ଜୀକୃତ ହେବାକୁ ପଡ଼ିବ । ସେମାନଙ୍କୁ ଧାର୍ଯ୍ୟ ଦେୟ/ଫି ’ ଦେବାକୁ ପଡ଼ିବ । ଏହାପରେ ସେମାନଙ୍କୁ ଏକ ଏକକ ପଞ୍ଜୀକରଣ ଆଇଡି ଯୋଗାଇ ଦିଆଯିବ ।


    ଜମି ସ୍ୱତ୍ତ୍ଵାଧିକାରୀଙ୍କ ଦ୍ୱାରା ଅପ୍ଲୋଡ୍ ହୋଇଥିବା ଜମି ତଥ୍ୟକୁ ଡିଡିଏ ବିଭିନ୍ନ ବିଭାଗ ଦ୍ୱାରା ଯାଞ୍ଚ କରାଇବ । ସର୍ବନିମ୍ନ 70% ଲଗାଲଗି ଜମି ଏକତ୍ର ବା ପୁଲିଂ ହେବାସହ ରାଜସ୍ୱ ରେକର୍ଡ ତଦାରଖ ସମ୍ପୂର୍ଣ୍ଣ ହେବା ପରେ ଏକ ସିଙ୍ଗଲ୍ ଉଦ୍ୟୋଗ କନ୍ସୋର୍ଟିୟମ୍ ଗଠନ କରିବାକୁ ଉକ୍ତ କ୍ଷେତ୍ରର ଜମି ମାଲିକଙ୍କୁ ଡିଡିଏ ନୋଟିସ୍ ପଠାଇବ । ଏହି ନୀତି ଅଧୀନରେ ସମସ୍ତ ଜମି ମାଲିକଙ୍କ ସହ ଆଲୋଚନା କରି କନ୍ସୋର୍ଟିୟମ୍ ଏକ ପ୍ଲାନ୍ ପ୍ରସ୍ତୁତ ଓ କାର୍ଯ୍ୟକାରୀ କରିବ ।


    ଚିହ୍ନଟ ହୋଇଥିବା କ୍ଷେତ୍ରର ସର୍ବାଧିକ ଜମି ମାଲିଙ୍କ ଅଂଶଗ୍ରହଣ ଉଦ୍ଦେଶ୍ୟରେ ଏହି ପୋର୍ଟାଲ 6 ମାସ ପାଇଁ ଖୋଲା ରହିବ , ଫଳରେ ଏକ ସମନ୍ୱିତ ଉପାୟରେ ଭିତ୍ତିଭୂମି ବିକାଶର ପ୍ଲାନିଂ ଓ କାର୍ଯ୍ୟକାରୀ କରାଯାଇପାରିବ ବୋଲି ଲକ୍ଷ୍ୟ ରଖାଯାଇଛି ।


    *******************

    
    
    (Release ID: 1563256) Visitor Counter : 17