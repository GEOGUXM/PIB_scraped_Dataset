      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ପ୍ରଧାନମନ୍ତ୍ରୀ 3 ଫେବୃଆରୀ 2019ରେ ଗସ୍ତ କରିବେ ଜାମ୍ମୁ, ଶ୍ରୀନଗର, ଲେହ
      • ଜାମ୍ମୁର ବିଜୟପୁର, ପୁଲୱାମାର ଅବନ୍ତୀପୁରାରେ ନୂଆ ଏମ୍ସ ପାଇଁ ଶିଳାନ୍ୟାସ କରିବେ ପ୍ରଧାନମନ୍ତ୍ରୀ
      • କିସ୍ତୱାରରେ 624 ମେଗାୱାଟ କିରୁ ଜଳବିଦ୍ୟୁତ ପ୍ରକଳ୍ପର ରଖିବେ ଆଧାରଶିଳା
      • ଲେହ କେବିଆର ବିମାନ ବନ୍ଦରର ନୂତନ ଟର୍ମିନାଲା ବିଲ୍ଡିଂର ହେବ ଶିଳାନ୍ୟାସ
      • ଜାମ୍ମୁ-କଶ୍ମୀରରେ ବିଭିନ୍ନ ଉନ୍ନୟନ ପ୍ରକଳ୍ପର ଶିଳାନ୍ୟାସ ଓ ଲୋକାର୍ପଣ କରିବେ ପ୍ରଧାନମନ୍ତ୍ରୀ
      
      Posted On: 02 FEB 2019 8:51PM by PIB Bhubaneshwar


    ପ୍ରଧାନମନ୍ତ୍ରୀ 3 ଫେବୃଆରୀ , 2019ରେ ଜାମ୍ମୁ , ଶ୍ରୀନଗର ଏବଂ ଲେହ ଗସ୍ତ କରିବେ । ସେଠାରେ ସେ ବିଭିନ୍ନ ଉନ୍ନୟନମୂଳକ ପ୍ରକଳ୍ପର ଭିତ୍ତିପ୍ରସ୍ଥର ସ୍ଥାପନ ଏବଂ ଉଦ୍ଘାଟନ କରିବେ । ସେ ମଧ୍ୟ ଶ୍ରୀନଗରସ୍ଥିତ ଡାଲ ହ୍ରଦ ନିରୀକ୍ଷଣ କରିବେ ।


    ବିଜୟପୁର ଏବଂ ଅୱନ୍ତୀପୁରାରେ ନୂଆ ଏମ୍ସ ନିର୍ମାଣ ପାଇଁ ପ୍ରଧାନମନ୍ତ୍ରୀ ଫଳକ ଉନ୍ମୋଚନ ପୂର୍ବକ ଶିଳାନ୍ୟାସ କରିବେ । ଜାମ୍ମୁର ବିଜୟପୁର ଏବଂ କଶ୍ମୀରର ପୁଲୱାମା ଅଞ୍ଚଳର ଅୱନ୍ତୀପୁରାଠାରେ ନୂତନ ଏମ୍ସ ନିର୍ମାଣ ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ମଞ୍ଜୁରି ଦେଇଥିଲେ । ନୂତନ ଏମ୍ସ ନିର୍ମାଣ ହେବା ଦ୍ୱାରା ଏହି ଅଂଚଳରେ ସ୍ୱାସ୍ଥ୍ୟ ସେବା ସୁବିଧା , ଡାକ୍ତରୀ ଶିକ୍ଷା ଏବଂ ତାଲିମରେ ଉନ୍ନତି ଆସିପାରିବ ।


    ପ୍ରଧାନମନ୍ତ୍ରୀ ମଧ୍ୟ ଜାମ୍ମୁଠାରେ ଭାରତୀୟ ଜନସଂଚାର ସଂସ୍ଥାନ (ଆଇଆଇଏମସି)ର ଉତ୍ତର ଆଂଚଳିକ କେନ୍ଦ୍ର କ୍ୟାମ୍ପସ ନିର୍ମାଣ ପାଇଁ ଶିଳାନ୍ୟାସ କରିବେ ।


    ପ୍ରଧାନମନ୍ତ୍ରୀଙ୍କ ଦ୍ୱାରା ଲଦାଖ ବିଶ୍ୱବିଦ୍ୟାଳୟର ଶୁଭାରମ୍ଭ କରାଯିବ । ଲଦାଖ ବିଶ୍ୱବିଦ୍ୟାଳୟ ଆଇନ 2018 ଅଧୀନରେ ଏହା ଲଦାଖ ଅଂଚଳର ହେବ ସର୍ବପ୍ରଥମ ବିଶ୍ୱବିଦ୍ୟାଳୟ । ଲେହ , କାରଗିଲ , ନୁବ୍ରା , ଝଂସ୍କାର , ଦ୍ରାସ ଏବଂ ଖାଲତ୍ସି ଡିଗ୍ରୀ କଲେଜକୁ ନେଇ ଏହା ହେବ ଏକ କ୍ଲଷ୍ଟର ବିଶ୍ୱବିଦ୍ୟାଳୟ ।


    ରାଷ୍ଟ୍ରୀୟ ଉଚ୍ଚତର ଶିକ୍ଷା ଅଭିଯାନ (ରୁଷା) କାର୍ଯ୍ୟକ୍ରମ ଅଧୀନରେ ପ୍ରଧାନମନ୍ତ୍ରୀ ଡିଜିଟାଲ ମାଧ୍ୟମରେ ବିଭିନ୍ନ ପ୍ରକଳ୍ପର ଶୁଭାରମ୍ଭ କରିବେ ।


    ବଟମ ଚିପି ପ୍ରଧାନମନ୍ତ୍ରୀ ନିମ୍ନ ଉଲ୍ଲଖିତ ପ୍ରକଳ୍ପଗୁଡ଼ିକ ପାଇଁ ଫଳକ ଉନ୍ମୋଚନ କରିବେ :-

      * ଦେଶରେ 54ଟି ନୂତନ ମଡେଲ ଡିଗ୍ରୀ କଲେଜ , 11ଟି ପେସାଦାର କଲେଜ ଏବଂ ଗୋଟିଏ ମହିଳା ବିଶ୍ୱବିଦ୍ୟାଳୟ ପାଇଁ ଶିଳାନ୍ୟାସ
      * ଦେଶରେ 16ଟି ଡିଗ୍ରୀ କଲେଜ , 66ଟି ଉଦ୍ୟମିତା , ନବୋନ୍ମେଷ ଏବଂ କ୍ୟାରିଅର କେନ୍ଦ୍ରର ଉଦଘାଟନ
      * ଜାମ୍ମୁ ଏବଂ କଶ୍ମୀରର କିସ୍ତୱାର , କୁପୱାରା ଏବଂ ବାରାମୁଳାରେ 3ଟି ମଡେଲ ଡିଗ୍ରୀ କଲେଜ ପାଇଁ ଶିଳାନ୍ୟାସ
      * ଜାମ୍ମୁ ବିଶ୍ୱବିଦ୍ୟାଳୟରେ ଉଦ୍ୟମିତା , ନବୋନ୍ମେଷ ଏବଂ କ୍ୟାରିଅର କେନ୍ଦ୍ରର ଶିଳାନ୍ୟାସ

    ପ୍ରଧାନମନ୍ତ୍ରୀଙ୍କ ଦ୍ୱାରା କାଠୁଆ ଠାରେ ୟୁନିଭର୍ସିଟି ଇନଷ୍ଟିଟ୍ୟୁଟ ଅଫ ଇଞ୍ଜିନିଅରିଂ ଏଣ୍ଡ ଟେକନୋଲଜି ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ ହେବ । ସେ ଏହାପରେ କଶ୍ମୀର ଉପତ୍ୟକାରେ କଶ୍ମୀରୀ ପ୍ରବାସୀ କର୍ମଚାରୀଙ୍କ ପାଇଁ ଆଶ୍ରୟ ଶିବିର ନିର୍ମାଣ ଲାଗି ଶିଳାନ୍ୟାସ କରିବେ । ପ୍ରଧାନମନ୍ତ୍ରୀ ସୌଭାଗ୍ୟ ଯୋଜନା ଅଧୀନରେ ଜାମ୍ମୁ ଓ କଶ୍ମୀର ରାଜ୍ୟର ସମସ୍ତ ପରିବାରକୁ ଶତପ୍ରତିଶତ ବିଦ୍ୟୁତ ସଂଯୋଗ ଘୋଷଣା କରିବେ ।


    ପ୍ରଧାନମନ୍ତ୍ରୀ ଜାମ୍ମୁ-କଶ୍ମୀରର କିସ୍ତୱାରଠାରେ 624 ମେଗାୱାଟ ଜଳବିଦ୍ୟୁତ ପ୍ରକଳ୍ପ ପାଇଁ ଆଧାରଶିଳା ରଖିବେ । ଚେନାବ ନଦୀ ଉପରେ ନିର୍ମିତ ଏହି ପ୍ରକଳ୍ପ ସମ୍ପୂର୍ଣ୍ଣ ହେବା ପରେ ବାର୍ଷିକ 2272 ୟୁନିଟ ବିଦ୍ୟୁତ ଉତ୍ପାଦିତ ହୋଇପାରିବ ।


    ପ୍ରଧାନମନ୍ତ୍ରୀ 9 ମେଗାୱାଟ ଦାହ ଜଳବିଦ୍ୟୁତ ପ୍ରକଳ୍ପକୁ ମଧ୍ୟ ଉଦଘାଟନ କରିବେ । ଦତାଙ୍ଗ ଗ୍ରାମ ନିକଟବର୍ତ୍ତୀ ଦାହରେ ଥିବା ଏହି ପ୍ରକଳ୍ପ ନଦୀ ସ୍ରୋତ ପ୍ରକଳ୍ପ ଭାବେ ଜାମ୍ମୁ ଓ କଶ୍ମୀର ରାଜ୍ୟ ବିଦ୍ୟୁତ ବିକାଶ ନିଗମ ଲିଃ ଦ୍ୱାରା ପରିଚାଳିତ ହେଉଛି । ପ୍ରଧାନମନ୍ତ୍ରୀ 220 କିଲୋଭୋଲ୍ଟ ଶ୍ରୀନଗର-ଅଲୁଷ୍ଟେଙ୍ଗ-ଦ୍ରାସ-କାରଗିଲ-ଲେହ ସଂଚାରଣ ପ୍ରକଳ୍ପକୁ ରାଷ୍ଟ୍ର ଉଦ୍ଦେଶ୍ୟରେ ଉର୍ତ୍ସଗ କରିବେ । ଅଗଷ୍ଟ 2014ରେ ପ୍ରଧାନମନ୍ତ୍ରୀ ଏହି ସମ୍ମାନଜନକ ପ୍ରକଳ୍ପ ପାଇଁ ଶିଳାନ୍ୟାସ କରିଥିଲେ । 400 କେଭି ଡି/ସି ଜଳନ୍ଧର-ସାମ୍ବା-ରାଜୌରୀ-ସୋପିଆଁ-ଅମରଗଡ଼ (ସୋପୋର) ସରବରାହ ଲାଇନକୁ ମଧ୍ୟ ପ୍ରଧାନମନ୍ତ୍ରୀ ରାଷ୍ଟ୍ର ଉଦ୍ଦେଶ୍ୟରେ ଉତ୍ସର୍ଗ କରିବେ । ଏହି ପ୍ରକଳ୍ପ ଜାମ୍ମୁ ଓ କଶ୍ମୀରରେ ବିଦ୍ୟୁତ ସଂଯୋଗୀକରଣର ପରିସରକୁ ବ୍ୟାପକ କରିବ ।


    ସଜୱାଲଠାରେ ଚେନାବ ନଦୀ ଉପରେ 1650 ମିଟର ଲମ୍ବ ଦୁଇ ଲେନ ବିଶିଷ୍ଟ ସେତୁ ପାଇଁ ପ୍ରଧାନନମନ୍ତ୍ରୀ ଏହି ଅବସରରେ ଶିଳାନ୍ୟାସ କରିବେ । ଏହି ପ୍ରକଳ୍ପ ଇନ୍ଦ୍ରି ପଟ୍ଟିଆଁ ଏବଂ ସଜୱାଲର ଜନସାଧାରଣଙ୍କୁ ବିକଳ୍ପ ମାର୍ଗ ଯୋଗାଇ ଦେବ । ଏହି ସେତୁ ଶେଷ ହେବା ପରେ ସଜୱାଲ ଏବଂ ପଟ୍ଟିଆଁ ମଧ୍ୟରେ ଦୂରତ୍ୱ ପୂର୍ବର 47 କିମି ତୁଳନାରେ 5 କିମିକୁ ହ୍ରାସ ପାଇବ ।


    ଜାତୀୟ ନଦୀ ସଂରକ୍ଷଣ ଯୋଜନା (ଏନଆରସିପି) ଅଧୀନରେ ଦେବୀକା ଏବଂ ତାୱି ନଦୀ ଉପରେ ପ୍ରଦୂଷଣ ହ୍ରାସ ପାଇଁ ଉଦ୍ଦିଷ୍ଟ ପ୍ରକଳ୍ପ ଲାଗି ପ୍ରଧାନମନ୍ତ୍ରୀ ଶିଳାନ୍ୟାସ କରିବେ । ଏହି ପ୍ରକଳ୍ପ ସମ୍ପୂର୍ଣ୍ଣ ହେବା ପରେ ଦୁଇ ନଦୀର ପ୍ରଦୂଷଣ ଚାପ ହ୍ରାସ ଏବଂ ନଦୀ ଜଳର ମାନ ଉନ୍ନତିରେ ସିଧାସଳଖ ଏବଂ ଗୁରୁତ୍ୱପୂର୍ଣ୍ଣ ପ୍ରଭାବ ପଡ଼ିବ ।


    ଲେହଠାରେ କୁଶୋକ ବାକୁଲା ରିମ୍ପୋଛେ (କେବିଆର) ବିମାନ ବନ୍ଦରର ନୂତନ ଟର୍ମିନାଲ ବିଲ୍ଡିଂ ନିମନ୍ତେ ପ୍ରଧାନମନ୍ତ୍ରୀ ଶିଳାନ୍ୟାସ କରିବେ । 18 , 985 ବର୍ଗମିଟରର ନୂଆ ଟର୍ମିନାଲ ବିଲ୍ଡିଂ ମଡୁଲାର , ଶକ୍ତିଦକ୍ଷତାସମ୍ପନ୍ନ ଏବଂ ସ୍ୱୟଂଚାଳିତ କୋଠା ହେବ ।


    ପ୍ରଧାନମନ୍ତ୍ରୀ ଏହା ପରେ ଲଦାଖରେ ଏକ ନୂଆ ପର୍ଯ୍ୟଟକ ଏବଂ ଟ୍ରେକିଂ ମାର୍ଗ ଖୋଲିବେ । ଏହା ଲଦାଖରେ ବିବିଧ ପର୍ଯ୍ୟଟନ ସୁବିଧା ଯୋଗାଇ ଦେବ ଏବଂ ଏହାଦ୍ୱାରା ଅଧିକ ପର୍ଯ୍ୟଟକଙ୍କ ଆଗମନ ବଢ଼ିବ । ଏହା ମଧ୍ୟ ବହୁ ଗ୍ରାମରେ ଉନ୍ନତ ଜୀବିକା ସୁଯୋଗ ଉପଲବ୍ଧ କରାଇବ ।


    ବାନ୍ଦିପୁରାରେ ଗ୍ରାମୀଣ ବିପିଓ ଶୁଭାରମ୍ଭ କରିବାର ସୁବିଧା ପ୍ରଧାନମନ୍ତ୍ରୀଙ୍କ ଦ୍ୱାରା ଉଦଘାଟିତ ହେବ । ଏହାଦ୍ୱାରା ବାନ୍ଦିପୁରା ଏବଂ ପଡ଼ୋଶୀ ଜିଲ୍ଲାଗୁଡ଼ିକ ପାଇଁ ନିଯୁକ୍ତି ସୁଯୋଗ ବୃଦ୍ଧି ପାଇବ । ପ୍ରଧାନମନ୍ତ୍ରୀ ମଧ୍ୟ ଗାନ୍ଦେରୱାଲ , ସେଫେରାଠାରେ ବହୁମୁଖୀ ଇନଡୋର କ୍ରୀଡ଼ା ସୁବିଧାର ଉଦଘାଟନ କରିବେ । ଏହା ଗାନ୍ଦେରୱାଲ ଜିଲ୍ଲାର ଯୁବକମାନଙ୍କ ପାଇଁ ଅତି ଜରୁରୀ କ୍ରୀଡ଼ା ସୁବିଧା ଯୋଗାଇ ଦେବ , ଯେଉଁଠି ସେମାନେ ଇନଡୋର ଖେଳ ଖେଳିବାର ସୁବିଧା ପାଇପାରିବେ ।


    ଶ୍ରୀନଗରରେ ପ୍ରଧାନମନ୍ତ୍ରୀ ଆସାମ , ଗୁଜରାଟ , ହରିଆଣା , ଓଡ଼ିଶା , ମହାରାଷ୍ଟ୍ର ଓ ତେଲଙ୍ଗାନା ରାଜ୍ୟରୁ ଆସିଥିବା ଛାତ୍ରଛାତ୍ରୀଙ୍କ ସହିତ ବାର୍ତ୍ତାଳାପ କରିବେ । ସେ ମଧ୍ୟ ନବନିର୍ବାଚିତ ସରପଞ୍ଚମାନଙ୍କ ସହିତ ବାର୍ତ୍ତାଳାପ କରିବେ ।


    ପୂର୍ବରୁ ରାଜ୍ୟରେ ବିଭିନ୍ନ ଭିତ୍ତିଭୂମି ପ୍ରକଳ୍ପର ଶିଳାନ୍ୟାସ କରିବା ଉଦ୍ଦେଶ୍ୟରେ ପ୍ରଧାନମନ୍ତ୍ରୀ ମେ 19 , 2018ରେ ଜାମ୍ମୁ , ଶ୍ରୀନଗର ଏବଂ ଲେହ ଗସ୍ତ କରିଥିଲେ ।


    **********

    
    
    (Release ID: 1562944) Visitor Counter : 2
    
    
    
    
    

*