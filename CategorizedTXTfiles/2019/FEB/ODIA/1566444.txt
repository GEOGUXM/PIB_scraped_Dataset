      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରୟାଗରାଜରେ ସ୍ୱଚ୍ଛ କୁମ୍ଭ, ସ୍ୱଚ୍ଛ ଆଭାର କାର୍ଯ୍ୟକ୍ରମରେ ପ୍ରଧାନମନ୍ତ୍ରୀଙ୍କ ଅଭିଭାଷଣର ମୂଳପାଠ
      Posted On: 24 FEB 2019 9:34PM by PIB Bhubaneshwar


    ଜୟ ଗଙ୍ଗା ମାତା ,


    ଜୟ ଯମୁନା ମାତା ,


    ଜୟ ସରସ୍ୱତୀ ମାତା ,


    ପ୍ରୟାଗରାଜଙ୍କ ଜୟ ହେଉ ।


    ମୋର ପ୍ରିୟ ଭାଇ ଓ ଭଉଣୀମାନେ


    ତପୋଭୂମି ପ୍ରୟାଗରାଜ ଏବଂ ସମସ୍ତ ପ୍ରୟାଗବାସୀଙ୍କୁ ମୋର ଆଦରପୂର୍ବକ ଅଭିନନ୍ଦନ । ପ୍ରୟାଗ ଭୂମିରେ ପୁଣିଥରେ ଆସି ମୁଁ ନିଜକୁ ଧନ୍ୟ ମନେ କରୁଛି । ଗତଥର ଯେତେବେଳେ ମୁଁ ଏଠାକୁ ଆସିଥିଲି ସେତେବେଳେ ମୁଁ କୁମ୍ଭ ମେଳାକୁ ଆସି ପବିତ୍ର ଗଙ୍ଗା-ଯମୁନା ଏବଂ ସରସ୍ୱତୀ ନଦୀ ତଟରେ ପୂଜା କରିବା , ପବିତ୍ର ଅକ୍ଷୟବଟର ଦର୍ଶନ କରିବାର ସୌଭାଗ୍ୟ ପାଇଲି । ଏଥର ସଂଗମରେ ପବିତ୍ର ସ୍ନାନ କରିବା ଏବଂ ପୂଜା କରିବାର ପରମ ସୌଭାଗ୍ୟ ମୋତେ ମିଳିଛି ।


    ସାଥୀଗଣ , ପ୍ରୟାଗରାଜର ତପ ଏବଂ ତପ ସହିତ ଏହି ନଗରୀର ଯୁଗ ଯୁଗ ପୁରୁଣା ସମ୍ପର୍କ ରହିଆସିଛି । ଗତ କିଛି ମାସ ଧରି କୋଟି କୋଟି ଲୋକ ଏଠାରେ ତପ , ଧ୍ୟାନ ଏବଂ ସାଧନା କରୁଛନ୍ତି । ପ୍ରୟାଗରାଜର କୋଣଅନୁକୋଣରେ ତପର ଏହି ପ୍ରଭାବ ଯେ କେହି ଅନୁଭବ କରିପାରିବ । କୁମ୍ଭରେ ହଠଯୋଗୀ ମଧ୍ୟ ଅଛନ୍ତି , ତପଯୋଗୀ ମଧ୍ୟ ଅଛନ୍ତି , ମନ୍ତ୍ରଯୋଗୀ ମଧ୍ୟ ଅଛନ୍ତି ଏବଂ ଏମାନଙ୍କ ମଧ୍ୟରେ ଏହି କର୍ମଠମାନେ ମୋର କର୍ମଯୋଗୀମାନେ ମଧ୍ୟ ରହିଛନ୍ତି । ଏହି କର୍ମଯୋଗୀ ମେଳାର ବ୍ୟବସ୍ଥାରେ ନିୟୋଜିତ ସେହି ଲୋକମାନେ ଯେଉଁମାନେ ଦିନ ରାତି ପରିଶ୍ରମ କରି ଶ୍ରଦ୍ଧାଳୁମାନଙ୍କୁ ସମସ୍ତ ସୁବିଧା ଉପଲବ୍ଧ କରାଉଛନ୍ତି ।


    ମୁଁ ଏନଡିଆରଏଫର ଆମ ସାଥୀଭାଇ ରାଜେନ୍ଦ୍ର ଗୌତମଙ୍କୁ ମଧ୍ୟ ଶ୍ରଦ୍ଧାଞ୍ଜଳି ଅର୍ପଣ କରୁଛି , ଯିଏ କି ଶ୍ରଦ୍ଧାଳୁମାନଙ୍କ ଜୀବନ ବଞ୍ଚାଇବା ଲାଗି ନିଜ ଜୀବନକୁ ବାଜି ଲଗାଇ ଦେଇଥିଲେ । ମୁଁ ତାଙ୍କ ପରିବାର ପ୍ରତି ନିଜର ସମବେଦନା ବ୍ୟକ୍ତ କରୁଛି । ଏହି କର୍ମଯୋଗୀମାନଙ୍କ ମଧ୍ୟରେ ସେହି ନାବିକମାନେ ଅଛନ୍ତି , ଯେଉଁମାନେ ମା ’ ଗଙ୍ଗାଙ୍କ ସାଧନା କରୁଥିବା କୋଟି କୋଟି ଶ୍ରଦ୍ଧାଳୁମାନଙ୍କୁ ସୁରକ୍ଷିତ ସେମାନଙ୍କ ଗନ୍ତବ୍ୟ ନିକଟରେ ପହଞ୍ଚାଉଛନ୍ତି । ଏହି କର୍ମଯୋଗୀମାନଙ୍କ ମଧ୍ୟରେ ପ୍ରୟାଗରାଜର ସ୍ଥାନୀୟ ନିବାସୀ ମଧ୍ୟ ସାମିଲ ଅଛନ୍ତି , ଯେଉଁମାନଙ୍କ ତପସ୍ୟା ମେଳା ଆରମ୍ଭ ହେବା ଠାରୁ ମାସ ମାସ ପୂର୍ବରୁ ଆରମ୍ଭ ହୋଇଯାଇଥିଲା ।


    ସାଥୀଗଣ , କୁମ୍ଭର କର୍ମଯୋଗୀମାନଙ୍କ ମଧ୍ୟରେ ସଫେଇରେ ନିୟୋଜିତ କର୍ମଚାରୀ ଏବଂ ସ୍ୱଚ୍ଛାଗ୍ରହୀମାନେ ମଧ୍ୟ ସାମିଲ ଅଛନ୍ତି , ଯେଉଁମାନେ ନିଜ ପ୍ରୟାସ ଦ୍ୱାରା କୁମ୍ଭର ବିଶାଳ କ୍ଷେତ୍ରରେ ହେଉଥିବା ସ୍ୱଚ୍ଛତାକୁ ସାରା ବିଶ୍ୱରେ ଚର୍ଚ୍ଚାର ବିଷୟ କରିଦେଇଛନ୍ତି । ଯେଉଁ ସ୍ଥାନରେ ଗତ ପାଞ୍ଚ ଛଅ ସପ୍ତାହରେ 20-22 କୋଟିରୁ ଅଧିକ ଲୋକ ଏକାଠି ହୋଇଛନ୍ତି , ସେଠାକାର ଅସ୍ଥାୟୀ ବ୍ୟବସ୍ଥାରେ ସ୍ୱଚ୍ଛତା ବ୍ୟବସ୍ଥା କରିବା ବହୁତ ବଡ଼ ଦାୟିତ୍ୱ ଥିଲା । ମୋର ସାଥୀମାନେ , ଆପଣମାନେ ପ୍ରମାଣ କରିଦେଇଛନ୍ତି ଯେ ଦୁନିଆରେ କିଛି ବି ଅସମ୍ଭବ ନୁହେଁ ।


    ଭାଇ ଓ ଭଉଣୀମାନେ , ଏବେ ଠାରୁ କିଛି ସମୟ ପୂର୍ବରୁ ମୁଁ ଏପରି କର୍ମଯୋଗୀମାନଙ୍କୁ ଭେଟିବାର ସୁଯୋଗ ପାଇଥିଲି । ଏମାନେ ସଫେଇ କରୁଥିବା ମୋର ସେହି ଭାଇ-ଭଉଣୀମାନେ ଥିଲେ , ଯେଉଁମାନେ ଗତ କିଛି ସପ୍ତାହ ଧରି ମେଳା କ୍ଷେତ୍ରରେ ନିଜର ଦାୟିତ୍ୱ ନିର୍ବାହ କରୁଥିଲେ । ସକାଳୁ ଖୁବଶୀଘ୍ର ଉଠିବା , ରାତିରେ ଡେରିରେ ଶୋଇବା , ଦିନ ସାରା ଅଳିଆ ଉଠାଇବା , ମଇଳା ସଫା କରିବା , ଶୌଚାଳୟ ସଫା କରିବା , ଏହି କାମରେ ସେମାନେ ଲାଗିଥିଲେ । ଏମାନେ ବିନା କୌଣସି ପ୍ରଶଂସାରେ , କାହାର ନଜରକୁ ନଆସି ମଧ୍ୟ , ଚୁପଚାପ ନିଜ କାମ କରୁଥିଲେ , କିନ୍ତୁ ଏହି କର୍ମଯୋଗୀମାନଙ୍କର , ସ୍ୱଚ୍ଛାଗ୍ରହୀମାନଙ୍କ ପରିଶ୍ରମ ବିଷୟରେ ମୋତେ ଦିଲ୍ଲୀକୁ ଲଗାତାର ଖବର ମିଳୁଥିଲା । ଯେତେ ଲୋକଙ୍କ ସହିତ ମୋର ସାକ୍ଷାତ ହୋଇଥିଲା , ମିଡିଆରେ ମଧ୍ୟ ମୁଁ ଅଧିକାଂଶ ସମୟରେ ଦେଖିଛି ଯେ ଲୋକମାନେ କୁମ୍ଭରେ ଏଥର ସ୍ୱଚ୍ଛତାକୁ ଭୁରି ଭୁରି ପ୍ରଶଂସା କରିଛନ୍ତି । ଏହି ପ୍ରଶଂସାର ପ୍ରକୃତ ହକଦାର ଆପଣମାନେ , ସଫେଇ କାମରେ ଜଡ଼ିତ ମୋର ଭାଇ-ଉଉଣୀମାନେ ଅଟନ୍ତି ।


    ଭାଇ ଓ ଭଉଣୀମାନେ , ପ୍ରତ୍ୟେକ ବ୍ୟକ୍ତିର ଜୀବନରେ ଅନେକ ଏପରି ମୁହୂର୍ତ୍ତ ଆସିଥାଏ ଯାହା ତା ’ କୁ ଗଢ଼ିଥାଏ ; ଏଗୁଡ଼ିକ ମଧ୍ୟରେ ଅନେକ ସ୍ମରଣୀୟ ହୋଇଥାଏ , ଅବିସ୍ମରଣୀୟ ହୋଇଥାଏ । ଆଜି ମୋ ପାଇଁ ମଧ୍ୟ ସେପରି ଏକ ମୁହୂର୍ତ୍ତ । ଆଜି ଯେଉଁ ସଫେଇ କର୍ମଚାରୀ ଭାଇ ଓ ଭଉଣୀମାନଙ୍କ ପାଦ ଧୋଇ ମୁଁ ବନ୍ଦନା କରିଥିଲି , ଏହି ସମୟର ସ୍ମୃତି ମୋ ସହିତ ସାରା ଜୀବନ ରହିବ । ସେମାନଙ୍କ ଆଶୀର୍ବାଦ , ସେମାନଙ୍କ ସ୍ନେହ , ଆପଣମାନଙ୍କ ଆଶୀର୍ବାଦ , ଆପଣ ସମସ୍ତଙ୍କ ସ୍ନେହ ମୋ ଉପରେ ଏମିତି ଥାଉ , ଏମିତି ମୁଁ ଆପଣମାନଙ୍କ ସେବା କରିଚାଲିଥାଏ , ଏହା ହିଁ ମୋର କାମନା ।


    ସାଥୀଗଣ , ଦିବ୍ୟ କୁମ୍ଭକୁ ଭବ୍ୟ କୁମ୍ଭରେ ପରିଣତ କରିବାରେ ଆପଣମାନେ କିଛି ବି ବାକି ରଖିନାହାନ୍ତି । ଯେଉଁ ମେଳା କ୍ଷେତ୍ରରେ 20 ହଜାରରୁ ଅଧିକ ଅଳିଆ କୁଣ୍ଡ ଥିବ , ଏକ ଲକ୍ଷରୁ ଅଧିକ ଶୌଚାଳୟ ଥିବ , ସେଠାରେ କେମିତି ମୋର ସଫେଇ କର୍ମୀ ଭାଇ-ଭଉଣୀମାନେ କାମ କରିଛନ୍ତି , ତା ’ ର ଅନୁମାନ ମଧ୍ୟ କେହି କରିପାରିବେ ନାହିଁ । କିନ୍ତୁ ଏହା ସେମାନଙ୍କ ପରିଶ୍ରମର ଫଳ ଯେ ଏଥର ସମସ୍ତେ କୁମ୍ଭକୁ ସ୍ୱଚ୍ଛ କୁମ୍ଭ ଭାବେ ଚିହ୍ନିପାରୁଛନ୍ତି । ଏତେ ବଡ଼ ବ୍ୟବସ୍ଥାକୁ ସମ୍ଭାଳିବା ଲାଗି ଏବଂ ଠିକ୍ ଭାବେ ଚଳାଇବା ଲାଗି ସ୍ୱଚ୍ଛତା ସହ ଜଡ଼ିତ ପ୍ରତ୍ୟେକ ସଫେଇ କର୍ମଚାରୀମାନଙ୍କ ଯୋଗଦାନ ପ୍ରଶଂସନୀୟ । ଆପଣମାନଙ୍କ ଏହି ଯୋଗଦାନ ଲାଗି ସ୍ୱଚ୍ଛ ସେବା ସମ୍ମାନ ପାଣ୍ଠିର ମଧ୍ୟ ଆଜି ଘୋଷଣା କରାଯାଇଛି । ଏହି ପାଣ୍ଠିରେ ଏହି କୁମ୍ଭ ମେଳାରେ ଯେଉଁମାନେ କାମ କରିଛନ୍ତି , ସେହି ପାଣ୍ଠିରୁ ଆପଣମାନଙ୍କୁ ଏବଂ ଆପଣମାନଙ୍କ ପରିବାରକୁ ସ୍ୱତନ୍ତ୍ର ପରିସ୍ଥିତିରେ ସହାୟତା ସୁନିଶ୍ଚିତ ହୋଇପାରିବ । ଏହା ଏକପ୍ରକାରରେ ଦେଶବାସୀଙ୍କ ପକ୍ଷରୁ ଆପଣମାନଙ୍କ ଏହି ସେବା ପ୍ରତି ଏକ ସ୍ନେହ , ଏବଂ କୃତଜ୍ଞତାର ଅର୍ପଣ ।


    ସାଥୀଗଣ , ସ୍ୱଚ୍ଛ କୁମ୍ଭ ଏପରି ଏକ ସମୟରେ ହେଉଛି ଯେତେବେଳେ ଜାତିର ପିତା ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନ କରାଯାଉଛି । ଗାନ୍ଧୀଜୀ ପାଖାପାଖି 100 ବର୍ଷ ପୂର୍ବରୁ ନିଜେ ସ୍ୱଚ୍ଛ କୁମ୍ଭ ପାଇଁ ଇଚ୍ଛା ବ୍ୟକ୍ତ କରିଥିଲେ , ଯେତେବେଳେ ସେ ହରିଦ୍ୱାରା କୁମ୍ଭକୁ ଯାଇଥିଲେ । ଦେଶବାସୀଙ୍କ ସହଯୋଗରୁ ସ୍ୱଚ୍ଛ ଭାରତ ଅଭିଯାନ ନିଜର ନିର୍ଦ୍ଧାରିତ ଲକ୍ଷ୍ୟ ଦିଗରେ ଦ୍ରୁତ ଗତିରେ ଆଗେଇ ଚାଲିଛି । ଚଳିତ ବର୍ଷ ଅକ୍ଟୋବର 2 ତାରିଖ ପୂର୍ବରୁ ସାରା ଦେଶକୁ ନିଜକୁ ଖୋଲା ଶୌଚମୁକ୍ତ ଘୋଷିତ କରିବା ଦିଗରେ ଆଗକୁ ବଢ଼ୁଛି । ଏବଂ ମୁଁ ଭାବୁଛି ଯେ ପ୍ରୟାଗରାଜର ଆପଣମାନେ ସମସ୍ତେ ସ୍ୱଚ୍ଛାଗ୍ରହୀ ସାରା ଦେଶ ପାଇଁ ବଡ଼ ପ୍ରେରଣା ହୋଇ ଆଗକୁ ଆସିଛନ୍ତି ।


    ଭାଇ ଓ ଭଉଣୀମାନେ , ସ୍ୱଚ୍ଛତା କଥା ଯେବେ ଆଲୋଚନା କରାଯାଏ ତ ’ ଏଥର କୁମ୍ଭକୁ ଆସୁଥିବା ଲୋକମାନେ ମା ’ ଗଙ୍ଗାଙ୍କ ନିର୍ମଳତାକୁ ନେଇ ମଧ୍ୟ ବେଶ ଚର୍ଚ୍ଚା କରୁଛନ୍ତି । ଗତ ଏକ ଦେଢ଼ ମାସ ଧରି ମୁଁ ସୋସିଆଲ ମିଡିଆ ମାଧ୍ୟମରେ ଲୋକମାନଙ୍କ ଅଭିଜ୍ଞତା ଜାଣିବାକୁ ପାଉଥିଲି , ଆଜି ଏହାର ଅନୁଭବ ମୁଁ ନିଜେ କରିଛି । ମୁଁ ପୂର୍ବରୁ ମଧ୍ୟ ପ୍ରୟାଗରାଜ ଆସିଛି , କିନ୍ତୁ ଏତେ ନିର୍ମଳତା ଗଙ୍ଗାଜଳରେ ପୂର୍ବରୁ ଦେଖିନଥିଲି ।


    ସାଥୀଗଣ , ଗଙ୍ଗାମାତାଙ୍କ ଏହି ନିର୍ମଳତା ନମାମି ଗଙ୍ଗେ ମିଶନ ଦିଗରେ ଆହୁରି ସାର୍ଥକ ପ୍ରୟାସର ମଧ୍ୟ ଉଦାହରଣ । ଏହି ଅଭିଯାନ ଅନ୍ତର୍ଗତ ପ୍ରୟାଗରାଜ ଗଙ୍ଗାରେ ପଡ଼ୁଥିବା 32ଟି ନାଳକୁ ବନ୍ଦ କରାଯାଇଛି , ସ୍ୱେରେଜ ଟ୍ରିଟମେଣ୍ଟ ପ୍ଲାଣ୍ଟ ମାଧ୍ୟମରେ ଗଙ୍ଗା ନଦୀରେ ପ୍ରଦୂଷିତ ଜଳକୁ ସଫା କରାଯିବା ପରେ ହିଁ ପ୍ରବାହିତ କରାଯାଇଛି ।


    ସାଥୀଗଣ , ଏହି ଅଭିଯାନକୁ ସଫଳ କରିବା ଲାଗି ସରକାର ପ୍ରତିବଦ୍ଧ । ନମାମି ଗଙ୍ଗେ ପାଇଁ ଅନେକ ସ୍ୱଚ୍ଛାଗ୍ରହୀମାନେ ତ ’ ଯୋଗଦାନ ଦେଉଛନ୍ତି , ଆର୍ଥିକ ଭାବେ ମଧ୍ୟ ସହାୟତା କରୁଛନ୍ତି । ଦୁଇ ଦିନ ପୂର୍ବରୁ ମୁଁ ଏଥିରେ ଛୋଟ ଯୋଗଦାନ ଦେଇଛି । ସିଓଲ ପିସ ପ୍ରାଇଜରୁ ମୋତେ ଯେଉଁ ଅର୍ଥରାଶି ମିଳିଥିଲା , ଅର୍ଥ ମିଳିଥିଲା , ପାଖାପାଖି 1 କୋଟି 30 ଲକ୍ଷ ଟଙ୍କା ଯେତିକି ବି ମୋତେ ମିଳିଥିଲା , ସେ ସମସ୍ତ ଅର୍ଥରାଶିକୁ ମୁଁ ନିଜ ପାଖରେ ରଖିଲି ନାହିଁ , ମୋ ପାଇଁ ରଖିଲି ନାହିଁ , ତାହା ମୁଁ ନମାମି ଗଙ୍ଗେ ମିଶନ ପାଇଁ ସମର୍ପିତ କରି ଦେଇଛି । ଗତ ସାଢ଼େ 4 ବର୍ଷ ଧରି ପ୍ରଧାନମନ୍ତ୍ରୀ ଭାବେ ମୋତେ ଯେଉଁ ଉପହାର ମିଳିଛି , ତାର ନିଲାମି କରି ଯାହା କିଛି ମୋତେ ମିଳିଛି , ତାହା ମଧ୍ୟ ମୁଁ ମା ’ ଗଙ୍ଗାଙ୍କ ସେବାରେ ସମର୍ପିତ କରି ଦେଇଛି ।


    ସାଥୀଗଣ , ମା ଗଙ୍ଗାଙ୍କୁ ସମର୍ପିତ ପ୍ରହରୀ ଆମର ନାବିକମାନେ ମଧ୍ୟ ଅଛନ୍ତି । ପ୍ରୟାଗରାଜ ଏବଂ ନାବିକମାନଙ୍କର ତ ପୁରୁଣା ସମ୍ପର୍କ ରହିଛି । ବିନା ନାବିକଙ୍କ ସହାୟତାରେ ତ ମର୍ଯ୍ୟାଦା ପୁରୁଷୋତ୍ତମ ଭଗବାନ ରାମଙ୍କ ରାମାୟଣ ମଧ୍ୟ ପୂରଣ ହୋଇନଥାଏ । ଯିଏ ଦୁନିଆକୁ ପାର କରିଥାନ୍ତି , ତାଙ୍କର ନୌକା ତ ଆମର ନାବିକା ସାଥୀମାନେ ପାର୍ କରିଥିଲେ । ମୋର ଏବଂ ଆପଣମାନଙ୍କର ମଧ୍ୟ ପରସ୍ପର ସହିତ ଗଭୀର ସମ୍ପର୍କ ରହିଛି । ଆପଣମାନେ ନିଜକୁ ଭଗବାନ ରାମଙ୍କ ସେବକ ବୋଲି ମାନିଥାନ୍ତି ଏବଂ ମୁଁ ନିଜକୁ ଆପଣମାନଙ୍କ ପ୍ରଧାନ ସେବକ ବୋଲି ମାନିଥାଏ । ଆପଣମାନେ ନିଜକୁ ଗଙ୍ଗା-ପୁତ୍ର ଭାବେ ମାନିଥାନ୍ତି ଏବଂ ମୁଁ ମା ’ ଗଙ୍ଗାଙ୍କ ଡାକରେ ଆପଣମାନଙ୍କ ସେବାରେ ଲାଗିଛି । ଏବେ କୁହନ୍ତୁ - ମୋର ଆପଣମାନଙ୍କ ସହିତ ଗଭୀର ସମ୍ପର୍କ ଅଛି ନା ନାହିଁ । ଆପଣମାନେ ଯେଉଁ ନିଷ୍ଠାରେ କୁମ୍ଭକୁ ଆସୁଥିବା ଶ୍ରଦ୍ଧାଳୁମାନଙ୍କ ଯତ୍ନ ନେଉଛନ୍ତି , ସେମାନଙ୍କ ମାର୍ଗଦର୍ଶନ କରୁଛନ୍ତି ; ତାହା ପ୍ରଶଂସନୀୟ । ଆପଣମାନଙ୍କ ବିନା ଏତେ ବଡ଼ ବ୍ୟବସ୍ଥାକୁ ସମ୍ଭାଳିବା ଅତି କଠିନ ଥିଲା । ମୁଁ ପୁଣିଥରେ ମୋର ନାବିକ ଭାଇମାନଙ୍କୁ ଆଦରପୂର୍ବକ ପ୍ରଣାମ କରୁଛି ।


    ଭାଇ ଓ ଭଉଣୀମାନେ , ଏହି କୁମ୍ଭରେ ନିଶ୍ଚିତ ଭାବେ ଅନେକ କିଛି ପ୍ରଥମ ଥର ହୋଇଛି । ପ୍ରଥମ ଥର ଶ୍ରଦ୍ଧାଳୁମାନଙ୍କ ସଂଗମ ସ୍ଥାନ ସହିତ ଅକ୍ଷୟବଟର ଦର୍ଶନ କରିବା ଲାଗି ମଧ୍ୟ ସୁଯୋଗ ମିଳିଛି । ସ୍ୱାଧୀନତା ପରେ ଅକ୍ଷୟବଟକୁ ସବୁବେଳେ ଦୁର୍ଗରେ ବନ୍ଦ କରି ରଖି ଦିଆଯାଉଥିଲା । ଏଥର ସରକାର ଅକ୍ଷୟବଟ ଏବଂ ଶ୍ରଦ୍ଧାଳୁମାନଙ୍କ ମଧ୍ୟରେ ଦୂରତାକୁ ଶେଷ କରି ଦେଇଛନ୍ତି । ମୁଁ ଜାଣିବାକୁ ପାଇଛି ଯେ ପ୍ରତିଦିନ ଲକ୍ଷାଧିକ ଶ୍ରଦ୍ଧାଳୁ ଅକ୍ଷୟବଟ ଏବଂ ସରସ୍ୱତୀ କୁମ୍ଭର ଦର୍ଶନ କରିପାରୁଛନ୍ତି ।


    ଭାଇ ଓ ଭଉଣୀମାନେ , ଗତ ଥର ମୁଁ ଯେତେବେଳେ ଏଠାକୁ ଆସିଥିଲି ତ ’ ମୁଁ କହିଥିଲି ଏଥର କୁମ୍ଭ ଆଧ୍ୟାତ୍ମ , ଆସ୍ଥା ଏବଂ ଆଧୁନିକତାର ତ୍ରିବେଣୀ ସଂଗମ ହେବ । ଆଜି ମୁଁ ଆନନ୍ଦିତ ଯେ ଆପଣମାନେ ସମସ୍ତେ ନିଜ ତପସ୍ୟା ଦ୍ୱାରା ଏହି ବିଚାରକୁ ସାକାର କରିଛନ୍ତି । ତପସ୍ୟାର କ୍ଷେତ୍ରକୁ ପ୍ରଯୁକ୍ତି ସହ ଯୋଡ଼ି ଯେଉଁ ଅଦ୍ଭୂତ ସଂଗମ କରାଯାଇଛି , ତାହା ମଧ୍ୟ ସମସ୍ତଙ୍କ ଧ୍ୟାନ ଆକର୍ଷଣ କରିଛି । ଏକ ପ୍ରକାରରେ ଏହା କୁମ୍ଭ ମେଳା ଡିଜିଟାଲ କୁମ୍ଭ ଭାବେ ମଧ୍ୟ ସ୍ମରଣ କରାଯାଉଛି ।


    ସାଥୀଗଣ , ପ୍ରୟାଗରାଜଙ୍କ କୃପା , ସାଧୁ-ସନ୍ଥଙ୍କ ଆଶୀର୍ବାଦ , ସୁବ୍ୟବସ୍ଥା ଏବଂ ଆପଣମାନଙ୍କ ସମସ୍ତଙ୍କ ଅନୁଶାସନ କାରଣରୁ ମେଳା ସୁରକ୍ଷିତ ଏବଂ ଶାନ୍ତିପୂର୍ଣ୍ଣ ଢଙ୍ଗରେ ଚାଲିଛି । ମୁଁ ଦେଖି ଚାଲିଛି ଯେ କୁମ୍ଭରେ ୟୁପି ପୋଲିସ ଯେଉଁ ଭୂମିକା ନିର୍ବାହ କରିଛି , ଚାରିଆଡ଼ୁ ମଧ୍ୟ ଏଥିପାଇଁ ପ୍ରଶଂସା ମିଳୁଛି । ଆପଣମାନେ ହରାଇଥିବା-ମିଳିଥିବା ବିଭାଗ ତ ଶିଶୁ , ବୃଦ୍ଧ , ବୟସ୍କଙ୍କୁ ମଧ୍ୟ ଆପଣମାନଙ୍କ ସହ ମିଳାଇ ଦେଇଥାଏ ଏବଂ କିଛି ଘଣ୍ଟା ମଧ୍ୟରେ ମିଳାଇ ଦେଇଥାଏ , କିନ୍ତୁ ଯଦି କାହାର ଟେଲିଫୋନ ହଜି ଯାଏ , ମୋବାଇଲ ହଜିଯାଏ-ତାକୁ ଖୋଜିବା ; କାହାର ସାମଗ୍ରୀ ହଜିଯିବା-ତାକୁ ଖୋଜିବା ; ଏପରି କଠିନ କାର୍ଯ୍ୟ ମଧ୍ୟ ଆପଣମାନେ ଗମ୍ଭୀରତାର ସହ କରିଛନ୍ତି । ସେଥିପାଇଁ ସୁରକ୍ଷାବାହିନୀର ଯବାନମାନେ ଅନେକ ଅନେକ ଅଭିନନ୍ଦନର ଅଧିକାରୀ ଅଟନ୍ତି , ଅନେକ ଅନେକ ଶୁଭେଚ୍ଛାର ଅଧିକାରୀ ।


    ମୁଁ ଜାଣିପାରୁଛି ଯେ କୁମ୍ଭ ସମୟରେ ଅନେକ ଥର ଏପରି ସୁଯୋଗ ଆସିଥିବ , ଯେତେବେଳେ ଆପଣ ବହୁତ ଥକିଯାଇଥିବେ , ଆରାମ କରିବାର ସମୟ ମିଳିନଥିବ , କିନ୍ତୁ ଆପଣମାନେ ନିଜର କଷ୍ଟକୁ ଭୁଲି କୁମ୍ଭର ସଫଳତାକୁ ଅଗ୍ରାଧିକାର ଦେଇଥିବେ । ମୁଁ ଏହା ମଧ୍ୟ ଜାଣିବାକୁ ପାଇଛି ଯେ କୁମ୍ଭ ମେଳା କ୍ଷେତ୍ରରେ 8 ହଜାରରୁ ଅଧିକ ସେବା ମିତ୍ର ମଧ୍ୟ ଦିନ-ରାତି ଏକ ହୋଇ କାମ କରିଛନ୍ତି ।


    ସାଥୀଗଣ , ପ୍ରୟାଗରାଜରେ ଯେତେବେଳେ କୁମ୍ଭ ମେଳା ଆୟୋଜନ କରାଯାଏ ତ ସାରା ପ୍ରୟାଗ ହିଁ କୁମ୍ଭ ହୋଇଯାଇଥାଏ । ପ୍ରୟାଗରାଜ ନିବାସୀ ମଧ୍ୟ ଶ୍ରଦ୍ଧେୟ ହୋଇଯାନ୍ତି । ପ୍ରୟାଗରାଜକୁ ଏକ ସୁନ୍ଦର ସହର ଭାବେ ବିକଶିତ କରିବାରେ ଏବଂ କୁମ୍ଭର ସଫଳ ଆୟୋଜନରେ ପ୍ରୟାଗବାସୀଙ୍କ ଭୂମିକା ମଧ୍ୟ ସାରା ଦେଶକୁ ପ୍ରେରଣା ଦେଇଛି ।


    ସାଥୀଗଣ , ଆପଣମାନଙ୍କ ସହଯୋଗରୁ ଏଥର କୁମ୍ଭ ଲାଗି ଯେଉଁ ବ୍ୟବସ୍ଥା ପ୍ରସ୍ତୁତ ହୋଇଛି ତାହା ସ୍ଥାୟୀ , ପୂର୍ବରୁ କୁମ୍ଭ ଲାଗି ଅସ୍ଥାୟୀ ବ୍ୟବସ୍ଥା ପ୍ରସ୍ତୁତ କରାଯାଉଥିଲା , ସେଥିମଧ୍ୟରୁ ଅଧିକାଂଶ ମେଳା ସହିତ ହିଁ ଶେଷ ହୋଇଯାଉଥିଲା । ଏଥର ଏପରି ସ୍ଥାୟୀ ସୁବିଧାର ନିର୍ମାଣ ମଧ୍ୟ ହୋଇଛି ଯାହା ଦୀର୍ଘ ସମୟ ପର୍ଯ୍ୟନ୍ତ ପ୍ରୟାଗରାଜର ଭିତ୍ତିଭୂମିକୁ ସୁଦୃଢ଼ କରିବ । ଏଠାରେ ବିମାନ ବନ୍ଦରରେ କେବଳ 11 ମାସରେ ମଧ୍ୟ ଯେଉଁ ନୂଆ ଟର୍ମିନାଲ ତିଆରି ହୋଇଛି , ତା ’ ର ମଧ୍ୟ ଖୁବ ଚର୍ଚ୍ଚା ହେଉଛି । ସଡ଼କ ହେଉ , ସେତୁ ହେଉ , ବିଦ୍ୟୁତ ହେଉ , ପାଣି ସହିତ ଯେଉଁଠି ଏସଟିପି ତିଆରି ହୋଇଛି , ତାହା ଆଗାମୀ ଦିନରେ ଅନେକ ବର୍ଷ ପର୍ଯ୍ୟନ୍ତ ସଂଗମକୁ ଯାଉଥିବା ବର୍ଜ୍ୟ ଜଳକୁ ମଧ୍ୟ ଅଟକାଇବ ।


    ଏହି କୁମ୍ଭ ଭକ୍ତି ଏବଂ ସେବା ଭାବନା ସହିତ ସ୍ୱଚ୍ଛତା ଏବଂ ସମୃଦ୍ଧିର ପ୍ରତୀକ ହେଉ , ଏହା ହିଁ ଏ ସରକାରଙ୍କ ପ୍ରୟାସ ରହିଆସିଛି । ପୁଣିଥରେ ୟୁପି ସରକାର , କେନ୍ଦ୍ର ସରକାର ଏବଂ ରାଜ୍ୟ ସରକାରଙ୍କ ସମସ୍ତ ବିଭାଗର ଅଧିକାରୀମାନଙ୍କୁ କୁମ୍ଭ ମେଳାର ସଫଳ ଆୟୋଜନ ଲାଗି ଅନେକ ଅନେକ ଅଭିନନ୍ଦନ ଜଣାଉଛି ।


    ଭାଇ-ଭଉଣୀମାନେ , ଶତାବ୍ଦୀ ଶତାବ୍ଦୀ ଧରି କୁମ୍ଭ ମେଳା କୌଣସି ନା କୌଣସି ସାମାଜିକ ବାର୍ତ୍ତା ନେଇ ପୂରଣ ହେଉଥିଲା , ମଝିରେ ଏ ପରମ୍ପରା ବନ୍ଦ ହୋଇଯାଇଥିଲା , ଧାର୍ମିକ ପ୍ରକ୍ରିୟା ହିଁ ବଜାୟ ରହିଥିଲା । କିନ୍ତୁ ଏଥରର କୁମ୍ଭ ମେଳା ସାରା ଦେଶ ପାଇଁ ଦିବ୍ୟତା ଏବଂ ଭବ୍ୟତା ସହିତ ସ୍ୱଚ୍ଛତାକୁ ସୁଦୃଢ଼ ବାର୍ତ୍ତା ମଧ୍ୟ ଦେଇଛି , ଲୋକ ଶିକ୍ଷା ମଧ୍ୟ ଦେଇଛି ଏବଂ ମୋର ବିଶ୍ୱାସ ଅଛି ଯେ ଆଗାମୀ ବର୍ଷରେ କୌଣସି ସ୍ଥାନରେ ଯଦି ଧାର୍ମିକ ସମାରୋହ ହେବ , ସାମାଜିକ ସମାରୋହ ହେବ , ରାଜନୈତିକ ସମାରୋହ ହେବ , ଆୟୋଜକମାନଙ୍କ ମଧ୍ୟରେ ଥିବା ପ୍ରତ୍ୟେକ ସ୍ୱଚ୍ଛତାର ବିଷୟରେ କେବେହେଲେ କୌଣସି ସାଲିସ କରିବେ ନାହିଁ , ଏହି ବାର୍ତ୍ତା ଆପଣମାନଙ୍କ ତପସ୍ୟା କାରଣରୁ ଆଜି ପହଞ୍ଚିପାରିଛି ।


    ଆଜି ମୋର ଜୀବନ ଧନ୍ୟ ହୋଇଛି । ସାଧୁ-ମହାତ୍ମାମାନଙ୍କ ଆଶୀର୍ବାଦ ତ ମିଳିଚାଲିଛି , ସେମାନଙ୍କ ସହ ଭେଟ ମଧ୍ୟ ହେଉଛି , କିନ୍ତୁ ଆଜି ମୋ ପାଇଁ ତ ତପସ୍ୱୀ ଆପଣମାନେ , ମୋ ପାଇଁ ତ ସଚ୍ଚା , ସଚ୍ଚା ସେବକ ଆପଣମାନେ । ସାଧୁ-ମହାତ୍ମାମାନଙ୍କ ଆଶୀର୍ବାଦରୁ , ସେମାନଙ୍କ ଠାରୁ ମିଳିଥିବା ଶିକ୍ଷା-ଦୀକ୍ଷାରୁ , ଏହି ଭାବନା ନେଇ ଆଜି ମୁଁ ଆପଣମାନଙ୍କ ଗହଣରେ ଛିଡ଼ା ହୋଇଛି ଓ ଆମ ଶାସ୍ତ୍ର କହିଛି -


    ନା କାମେ ରାଜ୍ୟପମ ନ ମୋକ୍ଷମ ନ ପୁନର୍ଭବମ ।


    କାମେ ଦୁଖ ତପ୍ତୋନା ପ୍ରାଣିଣାର୍ତଶମ । ।


    ଗରିବର , ଦୁଃଖିମାନଙ୍କ ସେବା କରିବା , ଏହି ବାର୍ତ୍ତା ମାନବ ଜାତିର କଲ୍ୟାଣ ଲାଗି ଆମର ପୂର୍ବଜମାନେ ଆମକୁ ଦେଇଛନ୍ତି । ମୁଁ ନିଜକୁ ଧନ୍ୟ ମନେ କରି , ଏହି ଯେଉଁ ପାଣ୍ଠି ତିଆରି ହୋଇଛି , ତାହା ନାବିକମାନଙ୍କ ପରିବାର , ସ୍ୱଚ୍ଛତା ସହ ଜଡ଼ିତ ପରିବାର ଏବଂ ଏଠାରେ ତୃଣମୂଳ ସ୍ତରରେ ପୋଲିସର ସେବାରେ ଲାଗିଥିବା ଲୋକମାନଙ୍କ ପାଇଁ ସେମାନଙ୍କ ପରିବାରଜନଙ୍କ ପାଇଁ କାମରେ ଆସିବ । ମୋର ଅନେକ ଅନେକ ଅଭିନନ୍ଦନ , ଅନେକ ଅନେକ ଶୁଭକାମନା ।


    ଧନ୍ୟବାଦ ।


    ****************

    
    
    (Release ID: 1566444) Visitor Counter : 23