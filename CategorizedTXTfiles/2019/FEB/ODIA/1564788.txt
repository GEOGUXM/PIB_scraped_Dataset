      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସାମର ଗୁଆହାଟୀଠାରେ ଫେବୃଆରୀ 9, 2019ରେ ବିଭିନ୍ନ ଉନ୍ନୟନମୂଳକ ପ୍ରକଳ୍ପ ଶୁଭାରମ୍ଭ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 09 FEB 2019 6:54PM by PIB Bhubaneshwar


    ଭାରତ ମାତା କୀ- ଜୟ ଭାରତ ମାତା କୀ- ଜୟ


    ବିପୁଳ ସଂଖ୍ୟାରେ ଏଠାରେ ଉପସ୍ଥିତ ଥିବା ମୋର ପ୍ରିୟ ଭାଇ ଓ ଭଉଣୀଗଣ ,


    ଏହି ଜନସମୁଦ୍ର ପଛରେ ମୁଁ ଲକ୍ଷ୍ୟ କରିପାରୁଛି ସଡ଼କ ଲମ୍ବିଛି ଏବଂ ଏବେସୁଦ୍ଧା ହଜାର ହଜାର ସଂଖ୍ୟାରେ ଲୋକ ଆସିବାରେ ଲାଗିଛନ୍ତି । ମୋତେ ଲାଗୁଛି ଯେ ଆଗକୁ ଏହାଠାରୁ ବଡ଼ ମୈଦାନରେ ଆମକୁ ସଭାର ଆୟୋଜନ କରିବାକୁ ପଡ଼ିବ । ପୂର୍ବରୁ ମୋତେ ଚାରିଟି ବଡ଼ ବଡ଼ କାର୍ଯ୍ୟକ୍ରମରେ ଯୋଗଦେବାର ସୌଭାଗ୍ୟ ମିଳିଥିଲା ଏବଂ ମୁଁ ଦେଖିଛି ଯେ ଆସାମରେ ଏତେ ମାତ୍ରାରେ ଲୋକମାନଙ୍କ ମନରେ ଉତ୍ସାହ ବୃଦ୍ଧି ପାଉଛି ଯେ ଏବେ ଯଦି ଗୋଟିଏ ରାଲି ହେଉଛି ତା ’ ହେଲେ ତାହା ପୂର୍ବର ରେକର୍ଡ଼କୁ ଭାଙ୍ଗିଦେଉଛି ଏବଂ ଆଜି ମୁଁ ଦେଖୁଛି ଯେ ଆପଣମାନେ ପୂର୍ବର ଚାରିଟି ଯାକ ରାଲିର ରେକର୍ଡ଼ ଭାଙ୍ଗି ଦେଇଛନ୍ତି ।


    ଆସାମବାସୀଙ୍କ ଏହି ସ୍ନେହ , ଏଭଳି ଆଶୀର୍ବାଦ ମା ’ କାମାକ୍ଷାଙ୍କ କୃପା ବିନା ଅନ୍ୟ କିଛି ବୋଲି କୁହାଯାଇନପାରେ । ମୋର ପୂର୍ଣ ବିଶ୍ୱାସ ଯେ ଗୁଆହାଟୀରୁ ଯେଉଁସବୁ ସମ୍ବାଦପତ୍ରମାନ ପ୍ରକାଶ ପାଉଛି ସେଥିରେ ଆସନ୍ତାକାଲି ଏହାର କୌଣସି ଖବର ଆସିବନାହିଁ , ଏହାର କାରଣ କ ’ ଣ ହୋଇପାରେ ତାହା ଦେଖିବା । କିନ୍ତୁ ଆଜି ସକାଳେ ଯେତେବେଳେ ମୁଁ ଏକଥା ଦେଖିଲି ମୋତେ ଲାଗିଲା ଏହାର ତ କିଛି କାରଣ ଅବଶ୍ୟ ରହିଛି । ଏଠାକାର ଯେଉଁ ପତ୍ରକାରମାନେ ବିଚରା ଆସିଛନ୍ତି , ଶ୍ରମ ସ୍ୱୀକାର କରୁଛନ୍ତି , ସେମାନଙ୍କର ଶ୍ରମକୁ ସେମାନଙ୍କର ମାଲିକମାନେ ସାକାର ହେବାକୁ ଦେଉନାହାନ୍ତି ।


    ଆଜି ଦେଶର ଉତ୍ତର ପୂର୍ବାଞ୍ଚଳର ବିକାଶରେ ଏକ ନୂତନ ଇତିହାର ଯୋଡ଼ି ହେବାକୁ ଯାଉଛି । କିଛି ସମୟ ପୂର୍ବରୁ ଆସାମ ଏବଂ ଉତ୍ତର ପୂର୍ବାଞ୍ଚଳ କ୍ଷେତ୍ର ସହ ଯୋଡ଼ିହୋଇ ରହିଥିବା ହଜାର ହଜାର କୋଟି ଟଙ୍କାର ପ୍ରକଳ୍ପର ଲୋକାର୍ପଣ , ଉଦଘାଟନ ଏବଂ ଶିଳାନ୍ୟାସ କାର୍ଯ୍ୟ ସଂପନ୍ନ ହୋଇଛି । ବିକାଶର ଏହିସବୁ କାର୍ଯ୍ୟ ସେତିକିବେଳେ ହୋଇପାରୁଛି ଯେତେବେଳେ ଆମର ଋଷି ମୁନିମାନେ , ରାଷ୍ଟ୍ରପାଇଁ ବଳିଦାନ କରିଥିବା ମହାନ ବ୍ୟକ୍ତିମାନେ , ସହିଦମାନେ ଆମମାନଙ୍କୁ ଯେଉଁ ମାର୍ଗ ପ୍ରଦର୍ଶନ କରିଛନ୍ତି ଆମେମାନେ ସେହି ମାର୍ଗରେ ଚାଲିବା ସକାଶେ ନିଜକୁ ସମର୍ପିତ କରିବୁ । ଶ୍ରୀମାନ ଶଙ୍କର ଦେବ , ମାଧବଦେବ , ଅଜାନ ଫକୀର , ସ୍ୱର୍ଗଦେବ ଚାଲୁଂଗ , ସୁଖବାଈଙ୍କ ଭଳି ବିଭୂତିମାନଙ୍କୁ ମୁଁ ଆଜି ଏହି ମାଟି ଉପରେ ଠିଆହୋଇ ନମସ୍କାର କରୁଛି । ଏହି ଧରଣୀର ମହାନ ସୁପୁତ୍ର ଜେନେରାଲ ଲଛିତ ବୋରଫୁକାନଜୀଙ୍କ ବାହାଦୂରୀର କାହାଣୀ ଏଠାକାର କୋଣ ଅନୁକୋଣରେ ଗୁଂଜରିତ ହେଉଛି ।


    ଓସନ୍ଥ ଶ୍ରୀମାନ ଶଙ୍କର ଦେବ ସଂଘର ବାର୍ଷିକ ଅଧିବେଶନ , ଯାହା ମୋରୀଗାଓଁଠାରେ ଅନୁଷ୍ଠିତ ହେଉଛି , ତାହାର ମୁଁ ସଫଳତା କାମନା କରୁଛି । ମୁଁ ଭାରତରତ୍ନ ଡ଼କ୍ଟର ଭୂପେନ ହଜାରିକାଙ୍କୁ ବି ନିଜର ଶ୍ରଦ୍ଧାସୁମନ ଅର୍ପଣ କରୁଛି ।


    ସାଥୀଗଣ , ଭୂପେନ ଦା ’ ଅହମିୟା ଭାଷା ଓ ସଂସ୍କୃତିକୁ ଦେଶ ବିଦେଶ ପର୍ଯ୍ୟନ୍ତ ପହଞ୍ଚାଇବାରେ ବିଶେଷ ଭୂମିକା ନିଭାଇଛନ୍ତି , ବଂଚିତ ଏବଂ ଶୋଷିତଙ୍କ ପାଇଁ ବି ନିଜର ସ୍ୱର ଉତ୍ତୋଳନ କରିଛନ୍ତି । ଭୂପେନ ଦା ’ ଙ୍କ ସ୍ୱର ବ୍ରହ୍ମପୁତ୍ର ଆଖପାଖରେ ବସବାସ କରୁଥିବା ଲୋକମାନଙ୍କ ଜୀବନରେ ନୂତନ ଚେତନା ଜାଗ୍ରତ କରାଇଛି ଏବଂ ଏଥିସହ ଗାଙ୍ଗେୟ ସମତଳଭୂମିରେ ବିସ୍ତାରିତ ମାନବତାକୁ ଜାଗ୍ରତ କରିବା ଓ ପ୍ରସାରିତ କରିବାରେ ତାଙ୍କର ପ୍ରୟାସ ମହତ୍ତ୍ୱପୂର୍ଣ୍ଣ ।


    ସାଥୀଗଣ , ଆସାମ ଏବଂ ଦେଶ ପାଇଁ , ସମାଜ ପାଇଁ , ନିଜର ଗୀତ ମାଧ୍ୟମରେ , ନିଜର କଣ୍ଠସ୍ୱର ମାଧ୍ୟମରେ ଯେଉଁ ମହାନ ବ୍ୟକ୍ତିତ୍ୱ ଏତେ ମାତ୍ରାରେ ଯୋଗଦାନ କରି ଯାଇଛନ୍ତି , ବଂଚିତ , ପୀଡ଼ିତ ଏବଂ ଶୋଷିତମାନଙ୍କ ପାଇଁ ସମର୍ପିତ ଭାରତର ଏହି ସଚ୍ଚା ବ୍ୟକ୍ତିତ୍ୱଙ୍କୁ ରାଷ୍ଟ୍ର ରତ୍ନ ଭାବେ ଚିହ୍ନିବା ସକାଶେ ଦଶନ୍ଧି ଦଶନ୍ଧିର ବିଳମ୍ବ ଘଟିଯାଇଛି । ଦଶକ ଦଶକ ବିଳମ୍ବ ହୋଇଯାଇଛି । ଆମ ସମସ୍ତଙ୍କ ପାଇଁ ଏହା ଖୁସିର ଖବର ହୋଇଥାନ୍ତା ଯଦି ଭୂପେନ ଦା ’ ଆଜି ଜୀବିତ ଥାଆନ୍ତେ ଏବଂ ନିଜ ହାତରେ ସେ ଭାରତରତ୍ନ ସମ୍ମାନ ଗ୍ରହଣ କରିଥାନ୍ତେ । କିନ୍ତୁ ଏହା ସମ୍ଭବପର ହୋଇ ପାରିନାହିଁ । ସେଥିପାଇଁ କିଏ ଦାୟୀ , ସେ ନିର୍ଣ୍ଣୟ ଆପଣମାନେ କରିବେ ।


    ସାଥୀଗଣ , ଆଜି ମୋତେ ଆସମର ଆଉଜଣେ ମହାନ ସୁପୁତ୍ର ଗୋପୀନାଥ ବରଦୋଲୋଇଙ୍କ କଥା ସ୍ମରଣକୁ ଆସୁଛି । ଯାହାଙ୍କୁ ବାସ୍ତବ ଶ୍ରଦ୍ଧାଞ୍ଜଳି ଜ୍ଞାପନ କରିବା ସକାଶେ ଭାରତରତ୍ନ ଦେବା ପାଇଁ ଆସାମକୁ ଦଶନ୍ଧି ଦଶନ୍ଧ ଧରି ଶ୍ରଦ୍ଧେୟ ଅଟଳ ବିହାରୀ ବାଜପେୟୀଜୀଙ୍କୁ ପ୍ରତୀକ୍ଷା କରିବାକୁ ପଡ଼ିଥିଲା । ନିକଟରେ ମୁଁ ସଂସଦରେ ବିସି ଏବଂ ଏଡ଼ିର ବ୍ୟାଖ୍ୟା କରିଥିଲି । ଗତ ପଅରିଦିନ ଆପଣମାନେ ସେକଥା ଶୁଣିଥିବେ । ବିସି ଏବଂ ଏଡ଼ି , ଅର୍ଥାତ୍‌ ବିସିର ଅର୍ଥ ହେଲା ବିଫୋର କଂଗ୍ରେସ ଏବଂ ଏଡ଼ିର ଅର୍ଥ ହେଲା - ଆଫ୍ଟର ଡ଼ାଇନେଷ୍ଟି ।


    ଏହି ବିସି ଏବଂ ଏଡ଼ିର ଗୁଣଗାନ କରୁଥିବା ଲୋକମାନଙ୍କୁ ମୁଁ ଆଜି ପ୍ରଶ୍ନ କରିବାକୁ ଚାହେଁ ଯେ ଯଦି ଆପଣମାନେ ଭାରତର ପ୍ରକୃତ ରତ୍ନମାନଙ୍କୁ ଚିହ୍ନି ନପାରିବାର ଖେଳ ଦଶକ ଦଶକ ଧରି କାହିଁକି ଖେଳି ଚାଲିଥିଲେ ? କାହିଁକି ଏଭଳି ଘଟିଲା ଯେ କିଛି ଲୋକଙ୍କ ସକାଶେ ଜନ୍ମ ନେବା ମାତ୍ରେ ସେମାନଙ୍କ ପାଇଁ ଭାରତ ରତ୍ନ ରିଜର୍ଭ ହୋଇଯାଉଛି । ସ୍ଥିର କରିନିଆଯାଉଛି ଏବଂ ଦେଶର ମାନ ସମ୍ମାନ ରକ୍ଷା ଲାଗି ଯେଉଁମାନେ ନିଜର ଜୀବନକୁ ବଳି ଚଢ଼ାଇ ଦେଇଛନ୍ତି ସେମାନଙ୍କୁ ସମ୍ମାନିତ କରିବାରେ ଦଶନ୍ଧି ଦଶନ୍ଧି ବିତି ଯାଉଛି! ଏହାର ଜବାବ ଆସାମ ସହିତ ଦେଶର କୋଣ ଅନୁକୋଣରୁ ଲୋକମାନେ ମାଗୁଛନ୍ତି ।


    ମୋତେ ଆଜି ଗର୍ବ ଅନୁଭବ ହେଉଛି ଯେ ଭାରତୀୟ ଜନତା ପାର୍ଟି ସରକାରଙ୍କ ସମୟରେ ହିଁ ଆସାମର ଦୁଇ ସୁପୁତ୍ର ଗୋପୀନାଥ ବୋରଦୋଲୋଇ ଏବଂ ଭୂପେନ ହଜାରିକାଙ୍କୁ ଭାରତରତ୍ନ ସମ୍ମାନ ପ୍ରଦାନ କାର୍ଯ୍ୟ ସଂପନ୍ନ କରିବାର ପବିତ୍ର ଅବସର ପ୍ରାପ୍ତ ହୋଇଛି ।


    ସାଥୀଗଣ , ଯେଉଁ ଲୋକମାନେ ନିଜର ନେତାମାନଙ୍କୁ ଭୁଲିଗଲେ , ସେହି ଲୋକମାନେ ଉତ୍ତର ପୂର୍ବାଞ୍ଚଳର ଆସାମର ବିକାଶକୁ ବି ଭୁଲି ଯାଇଥିଲେ । ଏଠାରେ ଉପସ୍ଥିତ ଥିବା ଅନେକ ସାଥୀଙ୍କର ଏକଥା ଭଲଭାବେ ସ୍ମରଣ ଥିବ ଯେ ଯେତେବେଳେ ଖବରକାଗଜମାନଙ୍କରେ ଅବହେଳିତ ଭୂସ୍ୱର୍ଗ , ଦେଶର ଅବହେଳିତ ରାଜ୍ୟ , ଏଭଳି ହେଡ଼ଲାଇନ୍‌ ଛପାଯାଉଥିଲା । ଏଠାକାର ଲୋକମାନଙ୍କର ତ ଅଭିଯୋଗ ରହିଥିଲା ଯେ କୋଲକାତାର ପୂର୍ବରୁ କେହି କ ’ ଣ ରହୁଛି , ସେକଥା ତ ଦିଲ୍ଲୀବାଲା ଭୁଲି ଯାଉଛନ୍ତି ।


    ମୋର ପ୍ରିୟ ଭାଇ ଓ ଭଉଣୀଗଣ , ଏବେ ଆମର ଖବରକାଗଜଗୁଡ଼ିକରେ କିଭଳି ଖବରମାନ ଆସୁଛି , ସେକଥା ବି ଆପଣମାନେ ସ୍ମରଣ ରଖନ୍ତୁ । ଇନଫ୍ରା ପୁସ୍‌ ଇନ୍‌ ନର୍ଥ ଇଷ୍ଟ , ଡ଼ିଜିଟାଲ ପୁସ୍‌ ଇନ୍‌ ନର୍ଥ ଇଷ୍ଟ୍‌ , କୌଣସି ରାଜ୍ୟରେ ପ୍ରଥମ ଥର ପାଇଁ ରେଳ ସଂଯୋଗ , କେଉଁଠି କେଉଁଠି ପ୍ରଥମ ଥର ପାଇଁ ବିମାନ ସଂଯୋଗ , ଗାଁମାନଙ୍କରେ ବିଜୁଳି ପହଞ୍ଚିଲା , ଦୀର୍ଘ ବର୍ଷ ପରେ ଅସଂପୂର୍ଣ୍ଣ ହୋଇ ପଡ଼ିଧିବା ଦେଶର ଦୀର୍ଘତମ ରେଳ-ସଡ଼କ ପୋଲର ଲୋକାର୍ପଣ , ଏବେ ଏଭଳି ଖବରମାନ ସମ୍ବାଦପତ୍ରମାନଙ୍କରେ ପ୍ରକାଶ ପାଉଛି ।


    ଭାଇ ଓ ଭଉଣୀମାନେ , କିଛି ଦିନ ପୂର୍ବେ ଯେଉଁ ଅନ୍ତରୀଣ ବଜେଟ ସଂସଦରେ ଉପସ୍ଥାପନା କରାଯାଇଛି , ସେଥିରେ ଉତ୍ତର ପୂର୍ବାଞ୍ଚଳର ବିକାଶ ପାଇଁ ଆମର ନିଷ୍ଠା ସଂପୂର୍ଣ୍ଣ ଭାବେ ପ୍ରତିଫଳିତ ହୋଇଛି । ଏହି ବଜେଟରେ କେନ୍ଦ୍ର ସରକାର ଆସାମ ସହିତ ସମଗ୍ର ଉତ୍ତର ପୂର୍ବାଞ୍ଚଳ ପାଇଁ ବଜେଟରେ 21 ପ୍ରତିଶତରୁ ଅଧିକ ଅର୍ଥ ବୃଦ୍ଧି କରିଛନ୍ତି । ଏହା ବ୍ୟତୀତ ପାଞ୍ଚ ଲକ୍ଷ ଟଙ୍କା ପର୍ଯ୍ୟନ୍ତ ଆୟକାରୀଙ୍କୁ ଟିକସରୁ ଛୁଟି ଦିଆଯାଇଛି । ତଦ୍ୱାରା ବି ଉତ୍ତର ପୂର୍ବ ଆସାମର ଲୋକମାନଙ୍କୁ ଢ଼େର ଫାଇଦା ମିଳିପାରିବ ।


    ମୋତେ ଆମର ମୁଖ୍ୟମନ୍ତ୍ରୀଜୀ ସୂଚୀତ କରିଛନ୍ତି ଯେ ଆସାମରେ ଅଧିକ ସଂଖ୍ୟକ ଯୁବକ ଏବେ ଟିକସରୁ ମୁକ୍ତି ପାଇଛନ୍ତି । ସେମାନଙ୍କୁ ଆଉ ଟିକସ ଦେବାକୁ ପଡ଼ିବନାହିଁ ।


    ଏମିତିରେ ଭାଇ ଓ ଭଉଣୀମାନେ , ଏବେ ଆସାମ ସରକାରଙ୍କ ବଜେଟ ସଂପର୍କରେ ମଧ୍ୟ ଢ଼େର୍‌ ଚର୍ଚ୍ଚା ଚାଲିଛି । ଆସାମର ବିକାଶ କୁ ନୂତନ ଶୀର୍ଷରେ ପହଞ୍ଚାଇବା ଉଦ୍ଦେଶ୍ୟ ଏହି ବଜେଟରେ ରଖାଯାଇଥିବାରୁ ମୁଁ ଆସାମ ସରକାର ଏବଂ ଆସାମର ସାଧାରଣ ଜନତାଙ୍କୁ ଅଭିନନ୍ଦନ ଜଣାଉଛି ।


    ସାଥୀଗଣ , ଉତ୍ତର ପୂର୍ବାଞ୍ଚଳ ଏବଂ ଆସାମର ବିକାଶ ସକାଶେ , ଏଠାକାର ଅଧିବାସୀମାନଙ୍କ ସମ୍ମାନରକ୍ଷା ପାଇଁ ଆମର ସମର୍ପଣଭାବକୁ ଜାରିରଖି ଆଜି ଅନେକ ପରିଯୋଜନାମାନଙ୍କର ଉଦଘାଟନ ଓ ଶିଳାନ୍ୟାସ କରାଯାଇଛି ।


    ତୁମଲିଗଡ଼ରେ ବାୟୋ ରିଫାଇନେରୀ , ଉତ୍ତର ପୂର୍ବାଞ୍ଚଳ ଗ୍ୟାସ ଗ୍ରୀଡ଼ , ବାରାଉଣୀ- ଗୁଆହାଟୀ ପ୍ରାକୃତିକ ବାଷ୍ପ ପାଇପ ଲାଇନ୍‌ , ହୋଲାଙ୍ଗ ମଡ଼ୁଲାର ଗ୍ୟାସ ପ୍ରୋସେସିଂ ପ୍ଲାଣ୍ଟର ଉଦଘାଟନ ଏବଂ ଏଲପିଜି ଷ୍ଟୋରେଜ୍‌ ଭେସେଲ , ଏହିସବୁ ପ୍ରକଳ୍ପଗୁଡ଼ିକ ଆସାମକୁ ତୈଳ ଓ ବାଷ୍ପ କ୍ଷେତ୍ରରେ ଏକ ବଡ଼ ହବ୍‌ରେ ପରିଣତ କରିବ । ଏଥିସହ ଦେଶର ଅର୍ଥବ୍ୟବସ୍ଥାକୁ ମଧ୍ୟ ମଜଭୁତ କରିବାରେ ସହାୟକ ହେବ । ତାହା ବାୟୋ ଫୁଏଲ ପ୍ରକଳ୍ପ ହୋଇଥାଉ କିମ୍ବଳ ବାରାଉଣୀ ପର୍ଯ୍ୟନ୍ତ ବିଛାଯିବାକୁ ଥିବା ଗ୍ୟାସ ପାଇପ ଲାଇନ ହୋଇଥାଉ ସେସବୁ ସ୍ୱଚ୍ଛ ଇନ୍ଧନ ଏବଂ ସ୍ୱଚ୍ଛ ଶକ୍ତି ଭିତ୍ତିକ ଆମର ଅର୍ଥବ୍ୟବସ୍ଥାର ସଂକଳ୍ପକୁ ଆହୁରି ମଜଭୁତ କରିବ ।


    ଭାଇ ଓ ଭଉଣୀମାନେ , ଆମେ ସଦାବେଳେ ଏହି ପ୍ରୟାସ କରିଆସିଛୁ ଯେ ଉତ୍ତର ପୂର୍ବାଞ୍ଚଳର ଅର୍ଥ ବ୍ୟବସ୍ଥାକୁ ସବୁମତେ ମଜଭୁତ କରାଯିବ । ଆମର ଏହି ପ୍ରୟାସରେ ଆମେ ଉତ୍ତର ପୂର୍ବାଞ୍ଚଳ କ୍ଷେତ୍ରର ସଂଯୋଗ ବ୍ୟବସ୍ଥାକୁ ସୁଧାରି ଚାଲିଛୁ । ତାହା ବୋଗିଭିଲର ପୋଲ ହୋଇଥାଉ କିମ୍ବା ଭୂପେନ ହଜାରିକା ପୋଲ , ଆମେ ବର୍ଷ ବର୍ଷ ଧରି ଅଧା ପନ୍ତରିଆ ହୋଇ ପଡ଼ିରହିଥିବା ଯୋଜନାଗୁଡ଼ିକୁ ପ୍ରତିବଦ୍ଧତା ପ୍ରକଟ ସ୍ୱରୂପ ପୂରା କରିବା ଦିଗରେ ପ୍ରୟାସ ଚଳାଇଛୁ ।


    ଆଜି ମୋତେ ବ୍ରହ୍ମପୁତ୍ର ନଦୀ ଉପରେ ଉତ୍ତର ଏବଂ ଦକ୍ଷିଣ ଗୁଆହାଟୀକୁ ସଂଯୋଗ କରୁଥିବା ପୋଲକୁ ଉଦଘାଟନ କରିବାର ଅବସର ମିଳିଛି । ଏହା ଦ୍ୱାର ଉତ୍ତର ଏବଂ ଦକ୍ଷିଣ ଗୁଆହାଟୀ ଭିତରେ ଦୂରତା ଦେଢ଼ଘଣ୍ଟାରୁ 15 ମିନିଟକୁ କମିଯିବ । ଏଯାବତ୍‌ କେବଳ ଡ଼ଙ୍ଗାରେ ବସି ଦୁଇ ପାଶ୍ୱର୍ରେ ବସବାସ କରୁଥିବା ଲୋକମାନେ ଯାତାୟାତ କରିପାରୁଥିଲେ । ପାଖାପାଖି 2000 କୋଟି ଟଙ୍କା ବ୍ୟୟରେ ନିର୍ମିତ ଏହି ପୋଲ ନିର୍ମାଣ ହେବାପରେ ଗୁଆହାଟୀ ରାଜ୍ୟ ରାଜଧାନୀ କ୍ଷେତ୍ରରେ ପରିଲକ୍ଷିତ ହେଉଥିବା ଟ୍ରାଫିକ୍‌ ଜାମ୍‌ ମଧ୍ୟ ଯଥେଷ୍ଟ ମାତ୍ରାରେ ହ୍ରାସ ପାଇବ ।


    ସା ଥୀଗଣ , ବିଗତ ସାଢ଼େ ଚାରି ବର୍ଷ ଭିତରେ ଆମ ସରକାର ଦ୍ୱାରା ଆସାମରେ ତୈଳ ଏବଂ ବାଷ୍ପ ସେକ୍ଟରରେ ହିଁ ପାଖାପାଖି 14 ହଜାର କୋଟି ଟଙ୍କାର ପ୍ରକଳ୍ପ ସଂପୂର୍ଣ୍ଣ କରାଯାଇସାରିଛି । 14 ହଜାର କୋଟି ଟଙ୍କାର ପ୍ରକଳ୍ପ । ପ୍ରାୟ ସାଢ଼େ ନ ହଜାର କୋଟି ଟଙ୍କାର ପ୍ରକଳ୍ପ ଆଜି କ୍ଷିପ୍ର ଗତିରେ କାର୍ଯ୍ୟକାରୀ ହେବା ଦିଗରେ ଆଗକୁ ବଢ଼ି ଚାଲିଛି ।


    ଆଜି ନୁମାଲିଗଡ଼ ଠାରେ 1200 କୋଟି ଟଙ୍କାରେ ନିର୍ମିତ ହେବାକୁଥିବା ବାୟୋ ରିଫାଇନେରୀର ଶିଳାନ୍ୟାସ କରାଯାଉଛି । ସାରା ଦେଶରେ ନିର୍ମାଣ କରାଯାଉଥିବା 12ଟି ଅତ୍ୟାଧୁନିକ ବାୟୋ ରିଫାଇନେରୀମାନଙ୍କ ମଧ୍ୟରୁ ଏହା ସର୍ବ ବୃହତ୍ । ଏଠାରେ ବାଉଁଶରୁ ପ୍ରତି ବର୍ଷ 6 କୋଟି ଲିଟର ଇଥାନଲ ପ୍ରସ୍ତୁତ କରାଯିବ । ସେଥିରୁ କୃଷକମାନଙ୍କୁ କେତେ ଲାଭ ମିଳିପାରିବ , ଜଙ୍ଗଲ ଇଲାକାରେ ବସବାସ କରୁଥିବା ଲୋକମାନଙ୍କୁ କେତେ ଫାଇଦା ମିଳିବ , ତାହାର ହିସାବ ଆପଣମାନେ ସହଜରେ ଲଗାଇପାରିବେ । ଏହି ପ୍ରକଳ୍ପ ପାଖା ପାଖି 50 ହଜାର ପରିବାରଙ୍କୁ ଅତିରିକ୍ତ ଉପାର୍ଜନର ସ୍ରୋତରେ ସାମିଲ କରିବାକୁ ଯାଉଛି । ଏହା ବ୍ୟତୀତ ନୁମାଲିଗଡ଼ ରିଫାଇନେରୀର କ୍ଷମତାକୁ ପ୍ରାୟ ତିନିଗୁଣ ବଢ଼ାଇ ଦିଆଯିବା ସକାଶେ ବି ସହମତି ପ୍ରଦାନ କରାଯାଇସାରିଛି । ଆସାମରେ ଏହା କେନ୍ଦ୍ର ସରକାରଙ୍କ ପକ୍ଷରୁ କାର୍ଯ୍ୟକାରୀ କରାଯାଉଥିବା ସବୁଠାରୁ ବଡ଼ ନିବେଶ ।


    ସାଥୀଗଣ , ବିଦେଶରୁ ଆମଦାନୀ ହ୍ରାସ କରିବା ଏବଂ କୃଷକମାନଙ୍କ , ଆଦିବାସୀମାନଙ୍କ ସକାଶେ ଉପାର୍ଜନର ଅତିରିକ୍ତ ସାଧନ ଜୁଟାଇବା ସକାଶେ ଆମେ ଇଥାନଲ ବ୍ଲେଣ୍ଡିଂ ଏବଂ ବାୟୋ ଇନ୍ଧନ ଉପରେ ଦ୍ରୁତ ଗତିରେ କାର୍ଯ୍ୟ କରୁଛୁ । ଯାନ ବାହନ ହେଉ ଅଥବା ଉଡ଼ାଜାହାଜ , ଏବେ ଆମେ ସବୁ ପ୍ରକାର ଇନ୍ଧନ ଉପରେ ପାଖାପାଖି 10 ପ୍ରତିଶତ ଜୈବ ଇନ୍ଧନର ବ୍ଲେଣ୍ଡିଂ କରିବା ଲକ୍ଷ୍ୟ ହାସଲ ଦିନରେ ଆଗକୁ ବଢ଼ିଚାଲିଛୁ ।


    ଭାଇ ଓ ଭଉଣୀମାନେ , ଜୈବ ଇନ୍ଧନ ସହ ଆସାମରୁ ଦେଶର ଅଧିକରୁ ଅଧିକ କ୍ଷେତ୍ରକୁ ପ୍ରାକୃତିକ ବାଷ୍ୱ ପହଞ୍ଚିବା ଆବଶ୍ୟକ , ଏଥିପାଇଁ ଏବେ ପ୍ରାୟ 9 ହଜାର କୋଟି ଟଙ୍କା ବ୍ୟୟରେ ଉତ୍ତର ପୂର୍ବାଞ୍ଚଳ ଗ୍ୟାସ ଗ୍ରୀଡ଼ର ଆଧାରଶିଳା ରଖାଯାଇଛି । ସେଥିରେ ପାଞ୍ଚଟି କମ୍ପାନୀର ଯେଉଁ ଗଠବନ୍ଧନ ଯୋଡ଼ାଯାଇଛି ତାହାର ଶକ୍ତି ଉତ୍ତର ପୂର୍ବାଞ୍ଚଳ କ୍ଷେତ୍ରର ଆଠଟିଯାକ ରାଜ୍ୟ ଅନୁଭବ କରିପାରିବେ ।


    ସାଥୀଗଣ , ଦେଶର ପୂର୍ବାଞ୍ଚଳରେ ଗ୍ୟାସ ଆଧାରିତ ଉଦ୍ୟୋଗ ଏବଂ ପାଇପ ମାଧ୍ୟମରେ ଘରମାନଙ୍କୁ ଗ୍ୟାସ ପହଞ୍ଚାଯିବା ସକାଶେ ଏକ ବିରାଟ ଅଭିଯାନ ବି କାର୍ଯ୍ୟକାରୀ କରାଯାଉଛି । ପ୍ରଧାନମନ୍ତ୍ରୀ ଉର୍ଜା ଗଙ୍ଗା ଯୋଜନାକୁ ସଶକ୍ତ କରିବା ସକାଶେ ଆଜି ଗୌହାଟୀଠାରୁ ବିହାରର ବାରାଉଣୀ ପର୍ଯ୍ୟନ୍ତ ବିଛା ଯିବାକୁ ଥିବା ପ୍ରାକୃତିକ ବାଷ୍ପ ପାଇପ ଲାଇନର ଶିଳାନ୍ୟାସ କରାଯାଇଛି । ଏହା ଦ୍ୱାରା ଦେଶର ଅନେକ ସହରର ବାସଗୃହମାନଙ୍କୁ ପାଇପ ଯୋଗେ ରନ୍ଧନ ଗ୍ୟାସ - ପିଏନଜିରେ ଯୋଡିବା କାର୍ଯ୍ୟକ୍ରମକୁ ସହଯୋଗ ମିଳିପାରିବ ।


    ଭାଇ ଓ ଭଉଣୀମାନେ , ଆଜି ଆମ ଦେଶର ପ୍ରତ୍ୟେକ ଘରକୁ ଏଲପିଜି ଗ୍ୟାସରେ ଯୋଡ଼ିବା ଦିଗରେ ସରକାର ଦ୍ରୁତ ବେଗରେ ଆଗକୁ ବଢ଼ି ଚାଲିଛନ୍ତି । ଏଥିସହ ପାଇପ ଯୋଗେ ଗ୍ୟାସଯୋଗାଣକୁ ନେଇ ବ୍ୟାବକ କାର୍ଯ୍ୟ ହାତକୁ ନିଆଯାଇଛି । ମୁଁ ଆପଣମାନଙ୍କ ନିକଟରେ ଏକ ହିସାବ ରଖିବାକୁ ଚାହେଁ , ଯେଉଁଥିରୁ ଆପଣମାନଙ୍କୁ ଆମର କାର୍ଯ୍ୟର ଗତି ଏବଂ ବେଗ ସଂପର୍କରେ ଧାରଣା ମିଳିପାରିବ । 2014 ମସିହାରେ 25ଲକ୍ଷ ଘରକୁ ପାଇପ ଯୋଗେ ଗ୍ୟାସ ସଂଯୋଗ କରାଯାଇଥିଲା ଏବଂ ଆଜି ତାହା ପାଖା ପାଖି ଦ୍ୱିଗୁଣିତ ହୋଇସାରିଛି । ଅର୍ଥାତ୍ , 46 ଲକ୍ଷରୁ ଅଧିକ ହୋଇସାରିଛି । ଏବେ ଯେଉଁ ଗତିରେ କାର୍ଯ୍ୟ ଜାରି ରହିଛି , ଆଗାମୀ ବର୍ଷମାନଙ୍କରେ ଏହି ସଂଖ୍ୟା ଦୁଇକୋଟି ପହଞ୍ଚିପାରିବ । ସେହିଭଳି ଦେଶବ୍ୟାପୀ ସିଏନଜି ଷ୍ଟେସନ୍ ସଂଖ୍ୟା ବି 950ରୁ ବୃଦ୍ଧିପାଇ ହାରାହାରି 1500 ପର୍ଯ୍ୟନ୍ତ ପହଞ୍ଚିସାରିଛି ।


    ସାଥୀଗଣ , ଆସାମରେ ବି ସିଟି ଗ୍ୟାସ ବିତରଣ ନେଟୱାର୍କକୁ ବିସ୍ତାରଣ କରାଯାଇ ଦୁଇଟି ନୂତନ ପ୍ରକଳ୍ପର ଶିଳାନ୍ୟାସ କରାଯାଇଛି । ତାହା ଦ୍ୱାରା କାମରୂପ ଏବଂ କାମରୂପ ମେଟ୍ରେପଲିଟାନର ତ୍ରାଚେର , ହେଲାକାଣ୍ଡି , କରିମଗଞ୍ଜ ଜିଲ୍ଲାର ଲୋକମାନଙ୍କୁ ବି ଫାଇଦା ମିଳିପାରିବ । ଉତ୍ତର ଗୁଆହାଟୀରେ ଏଲପିଜି ସିଲିଣ୍ଡରର ଚାହିଦା ପୂରଣ କରିବା ସକାଶେ ସେଠାରେ ଏକ ଷ୍ଟୋରେଜ୍ ଭେସେଲ ରହିବା ଆବଶ୍ୟକ ଏବଂ ତିନସୁକିଆରେ ମଡ଼ୁଲାର ଗ୍ୟାସ ପ୍ରୋସେସିଂ ପ୍ଲାଣ୍ଟ ସ୍ଥାପନ କରାଗଲେ ସାଧାରଣ ଲୋକଙ୍କ ଜୀବନଧାରଣ ସହଜସାଧ୍ୟ ହୋଇପାରିବ ଏବଂ ସେମାନଙ୍କୁ ରୋଜଗାରର ନୂତନ ପନ୍ଥା ମିଳିପାରିବ ।


    ଭାଇ ଓ ଭଉଣୀମାନେ , ବିଗତ 50- 55 ମାସ ମଧ୍ୟରେ କେନ୍ଦ୍ର ସରକାର ଏବଂ ରାଜ୍ୟ ସରକାର ଆସାମକୁ ଦେଶର ବିକାଶ ମାନଚିତ୍ରରେ ସ୍ଥାପିତ କରିବା ଦିଗରେ ନିରନ୍ତର କାର୍ଯ୍ୟ କରିଆସୁଛନ୍ତି । ମୁଁ ସର୍ବାନନ୍ଦ ସୋନୋୱାଲଜୀ ଏବଂ ତାଙ୍କର ଟିମକୁ ଅଭିନନ୍ଦନ ଜଣାଉଛି ଯେ ସେମାନେ ଆସାମକୁ ଦୁର୍ନୀତିମୁକ୍ତ ଏବଂ ପୂର୍ବର କାର୍ଯ୍ୟ ସଂସ୍କୃତିରୁ ମୁକ୍ତ କରିବା ସକାଶେ ଢ଼େର ଶ୍ରମ ସ୍ୱୀକାର କରୁଛନ୍ତି ।


    ସାଥୀଗଣ ପୂର୍ବବର୍ତ୍ତୀ ସରକାର ଦୁର୍ନୀତିକୁ ଯେଉଁଭଳି ଭାବେ ବ୍ୟବସ୍ଥାର ଅଂଶବିଶେଷ କରିଥିଲା , ସେମାନଙ୍କର ପାପ ଏବେ ଅନୁଭୂତ ହେଉଛି ଏବଂ ତାହା ମଧ୍ୟ ସମସ୍ତଙ୍କୁ ପୀଡ଼ା ଦେଉଛି । କିନ୍ତୁ ଭ୍ରଷ୍ଟାଚାରୀମାନଙ୍କ ଉପରେ କାର୍ଯ୍ୟାନୁଷ୍ଠାନ କରି ଏଠାକାର ସରକାର ସେମାନଙ୍କୁ କଡ଼ା ସଂଦେଶ ପହଞ୍ଚାଇଛନ୍ତି ।


    ସାଥୀଗଣ , ଆପଣମାନେ ସମସ୍ତେ ଲକ୍ଷ୍ୟ କରିପାରୁଛନ୍ତି ଯେ ଗରିବମାନଙ୍କୁ ଲୁଟୁଥିବା ଲୋକ , ଦେଶର ସୁରକ୍ଷା ସହ ଖେଳ ଖେଳୁଥିବା ଲୋକଙ୍କ ସହିତ କିପରି ଦୃଢ଼ କାର୍ଯ୍ୟାନୁଷ୍ଠାନ ଗ୍ରହଣ କରାଯାଉଛି । ଯେଉଁମାନେ ଟଙ୍କା ଋଣକରି ଦେଶରୁ ପଳାୟନ କରିଥିଲେ ସେମାନଙ୍କୁ ସମସ୍ତଙ୍କୁ ଫେରାଇ ଅଣାଯାଉଛି ।ଏହା ସମଗ୍ର ଦେଶବାସୀ ଦେଖି ପାରୁଛନ୍ତି । କାରର ଆଇନକୁ ସମସ୍ତେ ଭୂୟସୀ ପ୍ରଶଂସା କରୁଛନ୍ତି । ଏକଥା ପୁରା ଦେଶବାସୀ ଦେଖିପାରୁଛନ୍ତି ଯେ ଚୌକିଦାରଙ୍କ ଦୃଢ଼ତା କିଭଳି ଭ୍ରଷ୍ଟାଚାରୀମାନଙ୍କୁ ଆତଙ୍କିତ କରିରଖିଛି । ଏବଂ ସକାଳେ ସନ୍ଧ୍ୟାରେ ନୂଆ ନୂଆ ଗାଳି ସେମାନେ ଦେଇ ଚାଲିଛନ୍ତି । ମୋଦୀକୁ ସବୁଦିନ ନୂଆ ନୂଆ ଗାଳି ଦିଆଯାଉଛି । ସେମାନେ ଏଭଳି ଗାଳି ଦେଇଚାଲିଛନ୍ତି । ଆସାମକୁ କିଭଳି ଭାବେ ଆଗକୁ ବଢ଼ାଯିବ , ଉତ୍ତର ପୂର୍ବାଞ୍ଚଳ କ୍ଷେତ୍ର ପାଇଁ କ ’ ଣ କରାଯିବ , ଦେଶ ପାଇଁ କି ପ୍ରକାର ଯୋଜନା ପ୍ରସ୍ତୁତ କରାଯାଉଛି , ସେସଂପର୍କରେ ସେମାନଙ୍କ ପାଟି ଚୁପ୍ । ସେମାନେ ଏହା ଉପରେ କିଛି କହୁନାହାନ୍ତି । କିନ୍ତୁ ସେମାନଙ୍କ ନିକଟରେ ଗୋଟିଏ ଚିନ୍ତା-ମୋଦୀକୁ କିଏ ଅଧିକ ଗାଳି ଦେଇପାରିବ , ଏହି ପ୍ରତିଯୋଗିତା ସେମାନଙ୍କ ଭିତରେ ଚାଲିଛି ।


    ସାଥୀଗଣ , ଏ ଲୋକମାନେ- ସେମାନଙ୍କର କେବଳ ଗୋଟିଏ ହିଁ ପରିଚୟ- ମହାମିଲାବଟ୍ । ମହା ମିଲାବଟ ଅଛି , ସମାଜକୁ ଭୁଆଁ ବୁଲାଇବାରେ ସେମାନେ ଲାଗି ପଡ଼ିଛନ୍ତି । ଏବଂ ଆମେ ଆସାମର ଅସ୍ମିତା ଏବଂ ଆସାମର ବିକାଶ ପାଇଁ ଏକାଗ୍ର ଚିତ୍ତରେ କାର୍ଯ୍ୟ କରୁଛି । ଆମେ ନିରନ୍ତର କହିଆସୁଛୁ ଯେ ଅନୁପ୍ରବେଶକାରୀଙ୍କ ସକାଶେ ଆସାମ ସମେତ ଦେଶର କୌଣସି ସ୍ଥାନରେ କୌଣସି ସ୍ଥାନ ନାହିଁ । ଆସାମକୁ , ଦେଶକୁ ଅନୁପ୍ରବେଶକାରୀଙ୍କ ଠାରୁ ମୁକ୍ତ କରିବା ସକାଶେ ଆମେ ପ୍ରତି ଥର ଜନତାଙ୍କ ସ୍ୱରକୁ ସମର୍ଥନ କରିଛୁ ।


    ଏହି କାରଣରୁ ବାଂଲାଦେଶ ପଟୁ ହେଉଥିବା ଅନୁପ୍ରବେଶକୁ ରୋକିବା ସକାଶେ ଆମେ ଚିତମହଲ ବୁଝାମଣା ପତ୍ର ସ୍ୱାକ୍ଷରିତ କରିଛୁ ଏବଂ ଏବେ ଭାରତ- ବାଂଲାଦେଶ ସୀମାନକୁ ସଂପୂର୍ଣ୍ଣ ରୂପେ ସିଲ୍ କରିବା ଦିଗରେ ଦ୍ରୁତ ବେଗରେ ପଦକ୍ଷେପ ନିଆଯାଉଛି । ଯେଉଁ ଏନଆରସିକୁ ଆଣିବା ଦ୍ୱାର ପ୍ରକୃତରେ ପୂର୍ବ ସରକାର ବଞ୍ଚି ଯାଉଥିଲା , ତାହା ଉପରେ ଆମେ ସୁପ୍ରିମକୋର୍ଟଙ୍କ ତତ୍ତ୍ୱାବଧାନରେ କାର୍ଯ୍ୟାନୁଷ୍ଠାନ କରିଛୁ । ହାମର ପ୍ରୟାସ ରହିଛିଯେ ନିର୍ଦ୍ଧାରିତ ସମୟସୀମା ମଧ୍ୟରେ ଏହି ପ୍ରକ୍ରିୟାକୁ ସଂପୂର୍ଣ୍ଣ କରାଯାଉ ।


    ସା ଥୀଗଣ , ଏନଆରସି ସହିତ ମୁଁ ଆପଣମାନଙ୍କୁ ସମସ୍ତଙ୍କୁ ଏକଥା ବି କହିବାକୁ ଆସିଛି ଯେ ନାଗରିକତା ସହିତ ଯୋଡ଼ିହୋଇ ରହିଥିବା ଆଇନକୁ ନେଇ ବିରାଟ ଭ୍ରମ ପ୍ରସାର କରାଯାଉଛି । ଦେଶକୁ ଯେଉଁମାନେ ଏତେ ବର୍ଷ ଧରି ବରବାଦ କରି ଆସିଛନ୍ତି , ସେମାନେ ନିଜ ସ୍ୱାର୍ଥ ପାଇଁ ଏଭଳି ଭ୍ରମ ସୃଷ୍ଟି କରୁଛନ୍ତି । ଏଭଳି ଲୋକମାନଙ୍କୁ ଚିହ୍ନିବା ଏକାନ୍ତ ଜରୁରି । ଦିଲ୍ଲୀରେ ବସିଥିବା ଲୋକମାନେ , ବାତାନୁକୂଳିତ କୋଠରୀରେ ବସିଥିବା ଲୋକମାନେ , ପାର୍ଲାମେଣ୍ଟରେ ଆମକୁ ବିରୋଧ କରୁଥିବା ଲୋକମାନେ ଥରେ ଏଭଳି ଦୃଷ୍ଟିରେ ତ ଦେଖନ୍ତୁ , ଆସାମର ମନୋଭାବ କ ’ ଣ- ଥରେ ଦେଖିଲେ ତାହା ସେମାନେ ଜାଣିପାରିବେ ।


    ଭାଇ ଓ ଭଉଣୀମାନେ - ଆସାମ ଏବଂ ଉତ୍ତର ପୂର୍ବାଞ୍ଚଳ କ୍ଷେତ୍ରର ରାଜ୍ୟମାନଙ୍କ ଭାଷା , ସଂସ୍କୃତି ଏବଂ ସଂସାଧନ ଉପରେ ଆପଣମାନଙ୍କ ହକ୍ର ସୁରକ୍ଷା ସକାଶେ ଭାରତୀୟ ଜନତା ପାର୍ଟି – ଏନଡ଼ିଏ ସରକାର ସଂପୂର୍ଣ୍ଣ ଭାବେ ପ୍ରତିବଦ୍ଧ ରହିଛି ।


    ଭାଇ ଓ ଭଉଣୀମାନେ , ଆମର ସଦାବେଳେ ଏହି ପ୍ରୟାସ ରହିଛି ଯେ ଆସାମ ରାଜିନାମାର ଧାରା 6କୁ ଯଥାଶୀଘ୍ର ଲାଗି କରାଯିବା ଆବଶ୍ୟକ ଏବଂ ସେଥିପାଇଁ ଆମ ସରକାର ଦ୍ୱାର ଏକ କମିଟି ଗଠନ କରାଯାଇଛି । ଏବଂ ମୋର ବିଶ୍ୱାସ ଯେ ଏହି କମିଟି ଆପଣମାନଙ୍କ ଭାବନାକୁ ଆପଣମାନଙ୍କ ହିତର ସୁରକ୍ଷା ପାଇଁ , ଆପଣମାନଙ୍କ ଆଶା ଓ ଆକାଂକ୍ଷା ପୂରଣ କରିବା ପାଇଁ ତାଙ୍କର ରିପୋର୍ଟ ପ୍ରଦାନ କରିବେ । ଏହା ମୋର ପୂର୍ଣ୍ଣ ବିଶ୍ୱାସ ।


    ଆପଣମାନେ ଏକଥା ବି ଭଲଭାବେ ଜାଣନ୍ତି ଯେ ଯେଉଁ ଦଳ , ଯେଉଁ ଦଳ କାଦୁଅ ଭିତରେ ଡ଼ୁବିରହିଥିବା ଦଳ ଭାବେ ପରିଚିତ , ମହାମିଲାବଟ ଦଳ ଭାବେ ପରିଚିତ ଆଜି ସେମାନେ ଲୋକମାନଙ୍କ ଭିତରେ ଭ୍ରମ ସୃଷ୍ଟି କରିବାରେ ଲାଗି ପଡ଼ିଛନ୍ତି । ସେମାନେ 30- 35 ବର୍ଷ ପର୍ଯ୍ୟନ୍ତ ଆସାମ ରାଜିନାମାକୁ ଲାଗୁ କରିବା ଦିଗରେ କୌଣସି ପ୍ରକାର ନିଷ୍ଠା ପ୍ରଦର୍ଶନ କରିନାହାନ୍ତି । ଆପଣମାନେ ମୋତେ କହନ୍ତୁ , ଆସାମ ରାଜିନାମା ସ୍ୱାକ୍ଷରକୁ 36 ବର୍ଷ ହେଲାଣି , ଏପର୍ଯ୍ୟନ୍ତ ଏହି ରାଜିନାମା ଲାଗୁ ହେବା କଥା କି ନୁହେଁ ? ସେ ଲୋକମାନେ ଆସାମ ସହ ଅନ୍ୟାୟ କରିଛନ୍ତି କି ନା ନାହିଁ ? ଏବଂ ଯେଉଁ ଲୋକମାନେ ଆଜି ସେମାନଙ୍କର ନିଜ ସ୍ୱାର୍ଥ ସକାଶେ ବ୍ୟାକୁଳ ଓ ସେଇଥିପାଇଁ ସେମାନେ ସେଇଭଳି ଲୋକମାନଙ୍କ ସହ ଠିଆ ହୋଇଛନ୍ତି । ସେମାନଙ୍କର ସ୍ୱାର୍ଥକୁ ଲୋକଲୋଚନକୁ ଅଣାଯିବା ଦରକାର ନା ନାହିଁ , ଆପଣମାନେ କୁହନ୍ତୁ ।


    ଏବଂ ସେଇଥିପାଇଁ ଭାଇ ଓ ଭଉଣୀମାନେ , ମୁଁ ଆଜି ଆପଣମାନଙ୍କ ନିକଟକୁ ଆସିଛି , 36 ବର୍ଷ ପୁରୁଣା ଦାବି ଯଦି କେହି ପୂରଣ କରିବ ତେବେ ସେ ହେଉଛି ମୋଦି ସରକାର । ଏବଂ ଯେଉଁ ଲୋକମାନେ ଏବେ ଆମକୁ ପ୍ରଶ୍ନ ପଚାରୁଛନ୍ତି , ଆସାମର ଜନତାଙ୍କୁ ପ୍ରଶ୍ନ ପଚାରୁଛନ୍ତି , 36 ବର୍ଷ ପର୍ଯ୍ୟନ୍ତ ସେମାନେ କେଉଁଠି ଥିଲେ । କେଉଁଠି ଶୋଇ ଯାଇଥିଲେ ? ଆସାମର ଲୋକମାନଙ୍କ ଭାବନା ସହିତ ଖେଳିବା ସେମାନେ ବନ୍ଦ କରନ୍ତୁ ।


    ଭାଇ ଓ ଭଉଣୀ ମାନେ , ଆମେ ରାଜନୀତିକ ସ୍ୱାର୍ଥ ପାଇଁ , ଭୋଟ ବ୍ୟାଙ୍କର ରାଜନୀତି ସକାଶେ , ମୁଁ ମୋର ଆସାମକୁ ବରବାଦ କରିବାକୁ କଦାପି ଦେବିନାହିଁ । ଭୋଟ ବ୍ୟାଙ୍କକୁ ନେଇ ରାଜନୀତି କରୁଥିବା ଲୋକମାନେ ଯେଉଁ ପ୍ରକାର ଆଜି ଆସାମକୁ ନେଇ ଚୌଛକିରେ ଠିଆ କରାଇ ଦେଇଛନ୍ତି ସେଭଳି ଭୋଟବ୍ୟାଙ୍କ ରାଜନୀତି କରୁଥିବା ଲୋକମାନଭ୍କ ବିରୋଧରେ ମୁଁ ଲଢ଼ିବାକୁ ପାଦ ବଢ଼ାଇଛି- ଭାଇ ଓ ଭଉଣୀଗଣ , ଦୃଢ଼ତାର ସହ ଲଢ଼ିବାକୁ ଅଗ୍ରସର ହୋଇଛି । ପ୍ରଥମେ ଦେଶ ବଞ୍ଚିବା ଦରକାର , ଦେଶର ଏକତା ସୁରକ୍ଷିତ ହେବା ଆବଶ୍ୟକ , ଆମର ଆସାମ ସୁରକ୍ଷିତ ରହିବା ଉଚିତ ।


    ସାଥୀଗଣ , ଆସାମ ଏବଂ ଉତ୍ତର ପୂର୍ବାଞ୍ଚଳ କ୍ଷେତ୍ରର ଲୋକମାନଙ୍କ ସହ ମୋର ସ୍ୱାଭାବିକ ସଂପର୍କ ରହିଆସିଛି । ଆପଣମାନଙ୍କ ସ୍ନେହ ଓ ଆଶୀର୍ବାଦ ମୋ ପାଇଁ ବେଶ୍ ମହତ୍ତ୍ୱପୂର୍ଣ୍ଣ । ମୋ ଉପରେ ଆପଣମାନଙ୍କର ଯେତିକି ଅଧିକାର ରହିଛି , ସେତିକି ଦାୟିତ୍ୱ ମୋର ଆପଣମାନଙ୍କ ପ୍ରତି ରହିଛି । ଏବଂ ସେଥିପାଇଁ ମୁଁ ନାଗରିକତା ସଂଶୋଧନ ବିଲ ଉପରେ ଆଜି ଏତେବଡ଼ ଜନସଭା ମାଧ୍ୟମରେ ଆପଣମାନଙ୍କ ସହ କଥାବାର୍ତ୍ତା କରିବାକୁ ଚାହୁଁଛି ।


    ସାଥିଗଣ , ଆମେମାନେ ଭାରତର ସଂସାଧନ ଉପରେ କବଜା କରିବା ଉଦ୍ଦେଶ୍ୟରେ ଭାରତରେ ପ୍ରବେଶ କରୁଥିବା ଲୋକଙ୍କ , ଏହି ସ୍ଥାନରେ ନିଜର ଆଧିପତ୍ୟ ଜମାଇବା ଅଭିପ୍ରାୟ ରଖି ଏଠାକୁ ପ୍ରବେଶ କରୁଥିବା ଲୋକ ଓ ଆସ୍ଥା ପରିବର୍ତ୍ତେ ଅତ୍ୟାଚାର ପାଇଁ ନିଜର ଘରଦ୍ୱାର ଛାଡ଼ିବାକୁ ବାଧ୍ୟ ହୋଇଥିବା ଲୋକମାନଙ୍କ ମଧ୍ୟରେ ଥିବା ତଫାତକୁ ହୃତୟଙ୍ଗମ କରିବା ଆବଶ୍ୟକ । ନାଗରିକତା ସଂଶୋଧନ ପ୍ରସଙ୍ଗ କେବଳ ଆସାମ ଅଥବା ଉତ୍ତର ପୂର୍ବାଞ୍ଚଳ ସହ ସଂଶ୍ଳିଷ୍ଟ ନୁହେଁ ।


    ଗୋଟିଏ ମିନିଟ ପାଇଁ – ମାତ୍ର ଏକ ମିନିଟ ପାଇଁ ଆପଣମାନଙ୍କ ପ୍ରେମ- ଆଶୀର୍ବାଦ , ଧନ୍ୟବାଦ ।


    ନାଗରିକତା ସଂଶୋଧନ ପ୍ରସଙ୍ଗ କେବଳ ଆସାମ ବା ଉତ୍ତର ପୂର୍ବାଞ୍ଚଳ କ୍ଷେତ୍ର ସହିତ ସଂଶ୍ଳିଷ୍ଟ ନୁହେଁ , ବରଂ ଦେଶର ଅନେକ ଭାବରେ ମା ଭାରତୀ ପ୍ରତି ଆସ୍ଥା ରଖୁଥିବା ଲୋକ , ଭାରତ ମା ’ ର ଜୟ କହୁଥିବା ଲୋକ , ନିଜକୁ ନିଜର ଆସ୍ଥା ଅନୁସାରେ ବଞ୍ଚବା ସକାଶେ ସମର୍ପିତ କରୁଥିବା ଲୋକମାନେ ଏଭଳି ସନ୍ତାନ , ଏଭଳି ଲୋକ ଯେଉଁମାନେ ନିଜର ପ୍ରାଣ ବଞ୍ଚାଇ ମା ’ ଭାରତୀ କୋଳକୁ ଆସିବାକୁ ବାଧ୍ୟ ହେଉଛନ୍ତି । ସେମାନେ ପାକିସ୍ତାନରୁ ଆସିଥାଇ ପାରନ୍ତି , କିମ୍ବା ଆଫଗାନିସ୍ତାନରୁ ଆସିଥାଇ ପାରନ୍ତି ଅବା ବାଂଲାଦେଶରୁ । 1947 ମସିହା ପୂର୍ବରୁ ସେସବୁ ଭାରତର ହିଁ ଅଂଶବିଶେଷ ଥିଲା ।


    ଯେତେବେଳେ ଆସ୍ଥା ଆଧାରରେ ଦେଶର ବିଭାଜନ ହେଲା , ଆମମାନଙ୍କ ଠାରୁ ପୃଥକ୍‌ ହୋଇଥିବା ଦେଶମାନଙ୍କରେ ଯେଉଁ ଅଳ୍ପସଂଖ୍ୟକ ଅର୍ଥାତ୍‌ ସେଠାରେ ଯେଉଁ ଅଳ୍ପ ସଂଖ୍ୟକ ଲୋକ ବସବାସ କରି ରହୁଥିଲେ , ସେହିସବୁ ଦେଶରେ , ଅର୍ଥାତ୍‌ ସେଠାରେ ହିନ୍ଦୁମାନେ ଅଳ୍ପ ସଂଖ୍ୟକ ହୋଇ ରହିଥିଲେ , ଶିଖମାନେ ଅଳ୍ପ ସଂଖ୍ୟକ ହୋଇଯାଇଥିଲେ , ଜୈନ ଅଳ୍ପ ସଂଖ୍ୟକ ହୋଇଯାଇଥିଲେ , ବୌଦ୍ଧ ଧର୍ମାବଲମ୍ବୀମାନେ ଅଳ୍ପ ସଂଖ୍ୟକ ପାଲଟି ଯାଇଥିଲେ , ପାର୍ସୀମାନେ ଅଳ୍ପ ସଂଖ୍ୟକ ହୋଇଯାଇଥିଲେ , ଖ୍ରୀଷ୍ଟିଆନମାନେ ଅଳ୍ପ ସଂଖ୍ୟକ ପାଲଟି ଯାଇଥିଲେ ; ଏହିଭଳି ଲୋକମାନେ ସେଠାରେ ବସବାସ କରୁଥିଲେ । ସେମାନଙ୍କର ଆଶା ଥିଲା ଯେ ସେଠାରେ ପରିସ୍ଥିତି ପୁଣି ସ୍ୱାଭାବିକ ହୋଇଯିବ ଏବଂ ସେମାନେ ସେଠାରେ ସୁଖଶାନ୍ତିରେ ବସବାସ କରିବେ । କିନ୍ତୁ ସେମାନଙ୍କ ଉପରେ ଯାହା ହେଲା , ଯଦି ଆପଣମାନେ ସେମାନଙ୍କୁ କେବେ ଭେଟିବେ , ତେବେ ଆପଣମାନଙ୍କୁ ମାଲୁମ ପଡ଼ିବ ଯେ କେତେ କେତେ ଯାତନା ଭିତରେ ସେମାନେ ନିଜର ଆସ୍ଥାକୁ ବଞ୍ଚାଇ ରଖିବା ସକାଶେ ମା ’ ଭାରତୀର କୋଳକୁ ପୁଣି ଲେଉଟି ଆସିଛନ୍ତି ।


    ସେମାନଙ୍କୁ ସଂରକ୍ଷଣ ଦେବା , ଏହା ଭାରତର କର୍ତ୍ତବ୍ୟ । ଭାରତର ପରମ କର୍ତ୍ତବ୍ୟ । ଏହା ଏକ ରାଷ୍ଟ୍ରୀୟ ପ୍ରତିବଦ୍ଧତା ଥିଲା , ଯାହାକୁ ଆମେ ସାକାର କରିଛୁ । ଏବଂ ମୁଁ ଆସାମବାସୀଙ୍କୁ , ଉତ୍ତର ପୂର୍ବାଞ୍ଚଳ କ୍ଷେତ୍ରର ଲୋକମାନଙ୍କୁ ଏହା ଭରସା ଦେବାକୁ ଚାହେଁ ଯେ ଏହା ଦ୍ୱାରା ଆସାମର କି ଉତ୍ତର ପୂର୍ବାଞ୍ଚଳର କୌଣସି କ୍ଷତି ହେବାକୁ ଦିଆଯିବ ନାହିଁ ।


    ମୁଁ ଆପଣମାନଙ୍କୁ ମଧ୍ୟ ଏକଥା ସ୍ମରଣ କରାଇ ଦେବାକୁ ଚାହେଁ ଯେ ଆବଶ୍ୟକ ଯାଞ୍ଚ କରାଯିବା ପରେ ଏକଥା ସୁଦ୍ଧା ଆପଣମାନେ ସ୍ମରଣ ରଖିବା ଉଚିତ ଯେ ଆବଶ୍ୟକ ଯାଞ୍ଚ କରାଯିବା ପରେ ରାଜ୍ୟ ସରକାରଙ୍କ ସୁପାରିଶ ପରେ ହିଁ କାହାକୁ ନାଗରିକତା ପ୍ରଦାନ କରାଯିବାର ସିଦ୍ଧାନ୍ତ ଗ୍ରହଣ କରାଯିବ । ଆମେ ନିଜକୁ ନିଜେ କିଛି କରିବୁ ନାହିଁ । ବିନା ଯାଞ୍ଚରେ ବିନା ରାଜ୍ୟ ସରକାରଙ୍କ ସୁପାରିଶରେ କାହାକୁ ସୁଦ୍ଧା ନାଗରିକତା ପ୍ରଦାନ କରାଯିବାର ପ୍ରଶ୍ନ ହିଁ ଉଠୁନାହିଁ ।


    ସାଥୀଗଣ , ମୋ ସରକାର ଆସାମ ଏବଂ ଆସାମବାସୀଙ୍କ ହିତ ପାଇଁ ସଂପୂର୍ଣ୍ଣ ସମର୍ପିତ ରହିଛି । ଆସାମ ରାଜିନାମା ଅନୁସାରେ ହିଁ ଆମର ସରକାର ଛଅଟି ସମ୍ପ୍ରଦାୟ- ଅହମ୍‌ , ମୋଟକ , ମୋରନ , ଶୁଟିୟା , କୁଶରାଜବଂଶୀ ଏବଂ ସାହଜନ ଗୋଷ୍ଠୀଙ୍କୁ ଜନଜାତିର ମାନ୍ୟତା ଦେବା ଉପରେ କାର୍ଯ୍ୟ କରୁଛୁ । ସେଥିପାଇଁ ରାଜ୍ୟସଭାରେ ବିଲ୍‌ ଆଣିବା ଦିଗରେ ଆମ ସରକାର କାର୍ଯ୍ୟ କରୁଛନ୍ତି । ଏବଂ ମୁଁ ଆଜି ଏହି ଅବସରରେ ଏକଥା ବି କହିବାକୁ ଚାହୁଁଛି ଯେ ଏହି ଛଅଟି ସଂପ୍ରଦାୟଙ୍କୁ ଜନଜାତିର ମାନ୍ୟତା ଦେବାବେଳେ ଏକଥା ବି ସୁନିଶ୍ଚିତ କରାଯିବ ଯେ ଆସାମର ବର୍ତ୍ତମାନ ଜନଜାତି ବର୍ଗଙ୍କ ହିତକୁ , ସେମାନଙ୍କର ଅଧିକାର ଯେଭଳି ସଂପୂର୍ଣ୍ଣ ରୂପେ ସୁରକ୍ଷିତ ରହେ ।


    ଆପଣମାନେ ଲକ୍ଷ୍ୟ କରିଥିବେ , ଏବେ ଆମେ ଏସସି , ଏସଟି ଏବଂ ଓବିସି , ଏମାନଙ୍କ ଅଧିକାରକୁ କୌଣସି ପ୍ରକାର ଆଞ୍ଚ ନଲାଗିବା ପରି ସମାଜର ଉଚ୍ଚବର୍ଗର 10 ପ୍ରତିଶତ ଆର୍ଥିକ ଦୃଷ୍ଟିକୋଣରୁ ପଛୁଆ ସବର୍ଣ୍ଣ ଲୋକଙ୍କ ପାଇଁ ଆରକ୍ଷଣ ବ୍ୟବସ୍ଥା କରିଛୁ । କୌଣସି ଲୋକଙ୍କୁ କୌଣସି ପ୍ରକାର କ୍ଷତି ନପହଞ୍ଚାଇ ଆମେ ଏକଥା ଆମେ କରି ଦେଖାଇଛୁ । ଏହି ଛଅ ଜାତିଙ୍କ ସଂପର୍କରେ ମଧ୍ୟ ଯେତେ ପ୍ରାଚୀନ ଜନଜାତି ଅଛନ୍ତି , ସେମାନଙ୍କର ହକ୍‌ କୁ ରକ୍ଷା କରି ଆମେ ଏଭଳି ବ୍ୟବସ୍ଥା କରିବୁ ।


    ସାଥୀଗଣ , ସକଳ ପ୍ରକାର ନକାରାତ୍ମକ ଭାବନାକୁ ପଛରେ ପକାଇ ଆମେ ଏକ ସମୃଦ୍ଧ ଆସାମ ଏବଂ ସମ୍ପନ୍ନ ଭାରତ ନିର୍ମାଣ କରିବାର ବିରାଟ ସଂପଳ୍ପ ଦିଗରେ ପୂର୍ଣ୍ଣ ଶକ୍ତିର ସହ ଅଗ୍ରସର ହେଉଛୁ । ଶେଷରେ ମୁଁ ପୁଣି ଥରେ ସମସ୍ତ ପ୍ରକାର ବିକାଶ ପରିଯୋଜନାଗୁଡ଼ିକ ସକାଶେ ଆପଣମାନଙ୍କୁ ବଧେଇ ଜଣାଉଛି ।


    ଭାରତ ମାତା କୀ – ଜୟ


    ଭାରତ ମାତା କୀ – ଜୟ


    ଭାରତ ମାତା କୀ – ଜୟ


    ବନ୍ଦେ - ମାତରମ୍‌


    ବନ୍ଦେ - ମାତରମ୍‌


    ବନ୍ଦେ - ମାତରମ୍‌


    ବନ୍ଦେ - ମାତରମ୍‌


    ଅନେକ ଅନେକ ଧନ୍ୟବାଦ ।


    **********

    
    
    (Release ID: 1564788) Visitor Counter : 1