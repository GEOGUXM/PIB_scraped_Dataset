      પ્રધાનમંત્રીનું કાર્યાલય

      પ્રધાનમંત્રીએ રાઇઝીંગ ઇન્ડિયા સમિટને સંબોધન કર્યું
      Posted On: 25 FEB 2019 10:24PM by PIB Ahmedabad


    પ્રધાનમંત્રી શ્રી નરેન્દ્ર મોદીએ આજે નવી દિલ્હીમાં નેટવર્ક- 18 રાઇઝીંગ ઇન્ડિયા સમિટને સંબોધન કર્યું હતું.


    તેમણે ખુશી વ્યક્ત કરતાં જણાવ્યું હતું કે , તેમને દેશને રાષ્ટ્રીય યુદ્ધ સ્મારક અથવા રાષ્ટ્રીય સમર સ્મારકનું લોકાર્પણ કર્યા પછી તરત જ “ રાઇઝીંગ ઇન્ડિયા ” વિષય પર બોલવાની તક મળી છે. તેમણે કહ્યું હતું કે , આ સમિટનો વિષય – રાજકારણથી ઉપર : રાષ્ટ્રીય પ્રાથમિકતાઓ નક્કી કરવી ( Beyond Politics: Defining National Priorities) – અતિ મહત્વપૂર્ણ વિષયોમાંનો એક વિષય છે.


    તેમણે જણાવ્યું હતું કે , તેઓ ભૂતકાળ અને વર્તમાનની સ્થિતિ વચ્ચેનો વિરોધભાસ જણાવીને આ વિષય પર આગળ વધશે , જેથી જ્યારે રાષ્ટ્રીય હિતને પ્રાથમિકતા આપવામાં આવે છે , ત્યારે કેવા પરિણામો હાંસલ થઈ શકે છે એની જાણકારી મળી શકે.


    તેમણે જણાવ્યું હતું કે , કેવી રીતે વર્ષ 2014 અગાઉ મોંઘવારી અને આવકવેરાનાં દરોમાં વધારો થયો હતો , જ્યારે જીડીપીનો વૃદ્ધિનો દર ઓછો હતો. તેમણે કહ્યું હતું કે , જ્યારે મોંઘવારી અને રાજકોષીય ખાધ પણ ઓછી છે , હવે જીડીપીની વૃદ્ધિ 7 - 8 ટકાની રેન્જમાં ફરી આવી ગઈ છે અને તેમણે જણાવ્યું હતું કે , જ્યાં સુધી આવકવેરાની વાત છે , તો લોકોને પણ રાહત મળી છે.


    આંતરરાષ્ટ્રીય સ્તર પર ભારતની શાખમાં થયેલા વધારા વિશે તેમણે કહ્યું હતું કે , એક વાર એકવીસમી સદીને ભારતની સદી ગણાવવામાં આવી હતી. પણ વર્ષ 2013 સુધીમાં ભારતનું અર્થતંત્ર દુનિયાનાં “ પાંચ સૌથી નબળાં અર્થતંત્રો ” માં સામેલ થઈ ગયું હતું. અત્યારે ભારત સૌથી વધુ ઝડપથી વિકસતાં અર્થતંત્રમાંનું એક છે. વેપારવાણિજ્ય સરળ કરવાનાં મુદ્દે તેમણે જણાવ્યું હતું કે , ભારત વર્ષ 2011 માં 132 મો ક્રમાંક ધરાવતું હતું અને વર્ષ 2014 માં 142 માં ક્રમાંકે પહોંચી ગયું હતું. અત્યારે આપણો ક્રમાંક 77 મો છે.


    પ્રધાનમંત્રીએ જણાવ્યું હતું કે , વેપારવાણિજ્યમાં સરળતાનાં ક્રમાંકમાં થયેલા પતન માટે ભ્રષ્ટાચાર જવાબદાર હતો. આ સંદર્ભમાં તેમણે વિવિધ કૌભાંડોનો ઉલ્લેખ કર્યો હતો , જે એ સમયે હેડલાઇન બનતી હતી અને તેમાં કોલસા કૌભાંડ , કોમનવેલ્થ ગેમ્સ કૌભાંડ અને સ્પેક્ટ્રમ કૌભાંડ વગેરે સામેલ હતાં.


    તેમણે સમજાવ્યું હતું કે , કેન્દ્ર સરકારે જન ધન યોજના શરૂ કરી હતી , જે અંતર્ગત 34 કરોડ બેંક ખાતાઓ ખોલવામાં આવ્યાં છે. તેમણે જણાવ્યું હતું કે , આ ખાતાઓને આધાર નંબર અને મોબાઇલ ફોનનાં નંબર સાથે જોડવામાં આવ્યાં હતાં. તેમણે કહ્યું હતું કે , અત્યારે આશરે 425 કલ્યાણકારી યોજનાઓ હેઠળ સરકારી સહાયો સીધી લાભાર્થીઓનાં બેંક ખાતાઓમાં હસ્તાંતરિત કરવામાં આવે છે. તેમણે જણાવ્યું હતું કે , લાભાર્થીઓને છ લાખ કરોડ રૂપિયા હસ્તાંતરિત કરવામાં આવ્યાં છે. તેમણે કહ્યું હતું કે , 8 કરોડ બનાવટી લાભાર્થીઓનાં નામ કમી કરવામાં આવ્યાં છે , જેથી 1.1 લાખ કરોડ રૂપિયાની બચત થઈ છે.


    પ્રધાનમંત્રીએ ઉલ્લેખ કર્યો હતો કે , આયુષ્માન ભારત યોજનામાં કોઈ પણ પ્રકારનાં ભ્રષ્ટાચારને અવકાશ નથી , કારણ કે નાણાં સીધા હોસ્પિટલનાં એકાઉન્ટમાં હસ્તાંતરિત થાય છે. લાભાર્થીઓ આધાર કાર્ડ ધરાવે છે અને તેમની પસંદગી વર્ષ 2015 નાં સામાજિક-આર્થિક સર્વેક્ષણને આધારે કરવામાં આવી છે. તેમણે કહ્યું હતું કે , એ જ રીતે પ્રધાનમંત્રી કિસાન સમ્માન નિધિ હેઠળ ભ્રષ્ટાચાર શક્ય નથી , જેમાં આશરે 12 કરોડ ખેડૂતોને સહાય સીધી એમનાં ખાતામાં મળશે.


    પ્રધાનમંત્રીએ ઉત્તરપ્રદેશમાં બનસાગર ડેમ અને ઝારખંડમાં મંડલ ડેમ જેવા પ્રોજેક્ટનો ઉલ્લેખ કર્યો હતો , જેમાં ખર્ચમાં મોટા વધારો જોવા મળ્યો હતો , કારણ કે દાયકાઓથી આ બંને પ્રોજેક્ટમાં વિલંબ થયો હતો. તેમણે જણાવ્યું હતું કે , આ વિલંબ માટે પ્રામાણિક કરદાતાઓને નુકસાન ઉઠાવવું પડ્યું હતું. પ્રધાનમંત્રીએ કહ્યું હતું કે , તેઓ પોતે પ્રગતિ પહેલ હેઠળ રૂ. 12 લાખ કરોડનાં મૂલ્યનાં વિવિધ પ્રોજક્ટની પ્રગતિની સમીક્ષા કરી રહ્યાં છે. તેમણે કહ્યું હતું કે , ઉત્તર-પૂર્વમાં અનેક પ્રોજક્ટ શરૂ થયાં છે. તેમણે જણાવ્યું હતું કે , સરકારે પૂર્વ ભારત પર ધ્યાન કેન્દ્રિત કર્યું છે.


    રોજગારી પર પ્રધાનમંત્રીએ કહ્યું હતું કે , અત્યારે ભારત સૌથી વધુ ઝડપથી વિકસતાં અર્થતંત્રમાં સામેલ છે. પ્રત્યક્ષ વિદેશી રોકાણ (એફડીઆઇ) અત્યાર સુધીની સૌથી ઊંચી સપાટી પર છે. આંતરરાષ્ટ્રીય અહેવાલો મુજબ , ગરીબીમાં ઝડપથી ઘટાડો થઈ રહ્યો છે. માળખાગત સુવિધાઓમાં અગાઉ કરતાં વધારે ઝડપથી વિકાસ થઈ રહ્યો છે. પ્રવાસન ક્ષેત્રમાં વધારો થયો છે. તેમણે જણાવ્યું હતું કે , વિકાસ સાથે સંબંધિત આ તમામ પ્રકારની કામગીરી રોજગારીની તકોમાં વધારો થયા વિના શક્ય નથી.


    તેમણે વ્યાવસાયિકોની સંખ્યામાં વધારો થયા વિશે અને કમર્શિયલ વાહનોનાં વેચાણમાં વધારા વિશે પણ વાત કરી હતી. તેમણે જણાવ્યું હતું કે , પ્રધાનમંત્રી મુદ્રા યોજના અંતર્ગત 15 કરોડથી વધારે ઉદ્યોગસાહસિકોને 7 લાખ કરોડ રૂપિયાથી વધારે મૂલ્યની લોન આપવામાં આવી છે. તેમણે કહ્યું હતું કે , એનાથી પણ રોજગારીનાં સર્જનને વેગ મળશે. પ્રધાનમંત્રીએ ઇપીએફઓનાં ધારકોની સંખ્યામાં વધારાનો ઉલ્લેખ પણ કર્યો હતો.


    પ્રધાનમંત્રીએ જણાવ્યું હતું કે , નવા ભારતનાં નિર્માણમાં અને રચનાત્મક વાતાવરણ ઊભું કરવામાં મીડિયાની ભૂમિકા મહત્વપૂર્ણ છે.


    J.Khunt/RP


    

    
    (Release ID: 1566389) Visitor Counter : 129
    
    
      Read this release in: Assamese , English , Hindi , Marathi , Bengali , Tamil , Kannada