      પ્રધાનમંત્રીનું કાર્યાલય

      09 ફેબ્રુઆરી, 2019ના રોજ અગરતલામાં વિવિધ વિકાસકાર્યોના લોકાર્પણ પ્રસંગે પ્રધાનમંત્રીના સંબોધનનો મૂળપાઠ
      Posted On: 09 FEB 2019 10:30PM by PIB Ahmedabad


    ભારત માતાની જય


    ભારત માતાની જય


    વિશાળ સંખ્યામાં પધારેલા, મને આશીર્વાદ આપવા માટે આવેલા મારા વ્હાલા ભાઈઓ અને બહેનો


    માતા ત્રિપુરા સુંદરીની ધરતી પર આપ સૌની વચ્ચે આવવાનું સૌભાગ્ય મને ફરી એક વખત મળ્યું છે. અહિં દસકાઓ પછી તમે જે પરિવર્તન કર્યું છે તેનો સંતોષ હું આપ સૌના ચહેરા પર જોઇ શકુ છું. અત્યારે આખા રસ્તે જ્યારે લોકોને જોયા ત્યારે હું જોઇ રહ્યો હતો કે 11 મહિના અગાઉ તમને જે મુક્તિ મળી છે, એ મુક્તિનો આનંદ તમારા ચહેરાઓ પર નજર આવી રહ્યો હતો. વિતેલા 11 મહિનાઓમાં તમે લોકતંત્ર અને વિકાસને સાચા અર્થમાં અનુભવ્યો છે. ત્રિપુરાના વિકાસને, ત્રિપુરાના વિશ્વાસને નવા માર્ગે લઇ જવા માટે હું અહિંના લોકપ્રિય મુખ્યમંત્રી અને નાયબ મુખ્યમંત્રી બન્નેને તથા એમની ટીમને ખૂબ-ખૂબ અભિનંદન પાઠવું છું.


    સાથીઓ, અહિં આવતા અગાઉ વિમાન મથક સંકુલમાં મહારાજા વીર વિક્રમ કિશોર માણિક્ય બહાદુરજીની પ્રતિમાનું અનાવરણ કરવાનો અવસર મળ્યો, તેમણે ત્રિપુરા માટે જે સપનાં જોયા છે, જેમણે એ સપનાંઓને પૂર્ણ કરવાનો પ્રયાસ કર્યો છે એવા મહાપુરુષની પ્રતિમાનું વિમાન મથક પર સ્થાપિત થવું, અહિં આવનારા દરેક વ્યક્તિને સકારાત્મકતાથી ભરનાર છે. વીર વિક્રમજીની પ્રતિમા ત્રિપુરાની દરેક વ્યક્તિને વિકાસની દ્રષ્ટિ માટે પ્રેરિત કરવાવાળી છે.


    સાથીઓ, ત્રિપુરાના વિકાસ માટે કેન્દ્ર સરકારે કોઇ ઉણપ છોડી નથી. વિતેલા સાડા ચાર વર્ષથી ત્રિપુરા માટે જરૂરી ભંડોળ પૂરું પાડવામાં આવ્યું, જોકે અગાઉની સરકારના વલણને કારણે અહિં કામ થઈ શક્યા નથી. પરંતુ વર્તમાન સરકાર હવે ત્રિપુરાના વિકાસને ગતિ આપવામાં લાગેલી છે. મને જણાવવામાં આવ્યું છે કે રાજ્યના ઈતિહાસમાં પ્રથમ વખત લઘુતમ ટેકાના ભાવ પર, એમએસપીના આધાર પર પ્રથમ વખત ત્રિપુરા રાજ્યમાં ખેડૂતોથી અનાજની ખરીદી કરવામાં આવી છે. હું હેરાન છું, દિલ્હીમાં મોટા મોટા ભાષણ કરનારા નેતા, જ્યારે અહિં તેમના પક્ષની સરકાર હતી, એમએસપી પર ખેડૂતો પાસેથી અનાજની ખરીદી કરવાનું કામ પણ તેમણે કર્યું નથી, દેશની જનતાએ આવા લોકોને ઓળખવા પડશે , તેમને ખુલ્લા પાડવા પડશે. આ ઉપરાંત સાતમા પગારપંચની ભલામણોને લાગૂ કરીને લાખો કર્મચારીઓનું પણ ધ્યાન રાખવામાં આવ્યું છે. જે લોકો મજૂરોના નામ પર રાજનીતિ કરી રહ્યાં છે, કામદારોના નામ પર રાજનીતિ કરી રહ્યાં છે, દુનિયાભરમાં મજૂરોના હક માટે ભાષણ આપે છે, તેમણે ત્રિપુરામાં આટલા વર્ષો સુધી શાસન કર્યું, પરંતુ પગાર પંચના અહેવાલ તરફ ક્યારેય ધ્યાન આપ્યું નથી. એક પ્રકારે તેમણે ત્રિપુરાને અલગ કરીને રાખ્યું હતું, તે હવે સાચા અર્થમાં આપણું ત્રિપુરા દેશના મુખ્ય પ્રવાહ સાથે જોડાઈ રહ્યું છે.


    સાથીઓ, ત્રિપુરાના સામાન્ય માનવીના હિતને વધારવાના હેતુ સાથે હમણાં મેં સેંકડો કરોડની પરિયોજનાઓનું ઉદઘાટન કર્યું છે. અગરતલા-સબરુમ રેલવે લાઇનનું ગર્જી-બેલોનિયા સેક્શન હોય કે ત્રિપુરા ઈન્સ્ટિટ્યૂટ ઑફ ટેકનોલોજીનું નવું સંકુલ હોય, આ અહિંના યુવાઓને નવા અવસરો સાથે જોડનાર છે.


    સાથીઓ, ચૂંટણીના સમયે જ્યારે હું અહિં આવ્યો હતો, ત્યારે મેં વિકાસ માટેના હિરા મોડેલની વાત કરી હતી, એચઆઈઆરએ ( HIRA) . લોકો ચૂંટણીમાં બોલે છે, વાયદા ભૂલી જાય છે, હું સામેથી યાદ કરાવી રહ્યો છું. એચઆઈઆરએ, મેં હિરાની તરફેણ કરી હતી. તેનો અર્થ હતો હાઈવે, આઈ-વે, રેલવે, એરવે .


    અગરતલાથી સબરુમ સુધીની રાષ્ટ્રીય ઘોરીમાર્ગ પરિયોજના હોય, રેલવે લાઈન હોય, હમસફર એક્સપ્રેસ હોય, અગરતલા-દેવધર એક્સપ્રેસ હોય, અગરતલાના વિમાન મથકમાં બની રહેલું બીજુ ટર્મિનલ હોય, આ બધી પરિયોજના ત્રિપુરાના એ જ હીરા મોડેલનો ભાગ છે. આ પ્રોજેક્ટોથી ત્રિપુરામાં રોજગારની નવી તકોનું નિર્માણ થવાનું છે, અહિં ઉદ્યોગોની સંભાવના વધવાની છે.


    સાથીઓ, જે ત્રિપુરાને લેન્ડ લોક રાજ્ય દર્શાવીને વિકાસનો અધિકાર ઝૂંટવી લેવામાં આવ્યો, એ જ ત્રિપુરાને અમે દક્ષિણ–પૂર્વ એશિયાનું નવું પ્રવેશદ્વાર બનાવી રહ્યાં છીએ. બાંગલાદેશ સરકારના સહયોગ સાથે ચિટગાંવ અને આશુગંજ પોર્ટના રસ્તે ત્રિપુરાને વૉટર કનેક્ટિવિટીનો લાભ મળવાનો છે. ફેણી નદીનાં પુલ પર પણ ખૂબ ઝડપથી કામ ચાલી રહ્યું છે. જ્યારે આ પુલ પૂર્ણ થઈ જશે, ગોમતી નદીનું ઊંડાણ વધારવાની કામગીરી પૂરી થઇ જશે, ત્યારે ત્રિપુરા ફક્ત પૂર્વ ોત્તર નો નહીં, દક્ષિણ–પૂર્વ એશિયાનું વ્યાપારી કેન્દ્ર બનવાના રસ્તે ચાલી નિકળશે.


    હવે તમે મને બતાવો, આ ગોમતી નદી નરેન્દ્ર મોદીના પ્રધાનમંત્રી બન્યા પછી આવી ? અગાઉ નહોતી? અગાઉ હતી ને? વિપ્લબજી મુખ્યમંત્રી બન્યા, તેની પહેલા પણ હતી જ ને? તમને દેખાતી હતી? અગાઉની સરકારને નહોતી દેખાતી. અમે એ જ ગોમતી નદીના ઊંડાણમાં વહાણ ચલાવવાનો નિર્ણય કર્યો છે.


    ભાઈઓ અને બહેનો, વિતેલા મહિનાઓ દરમિયાન અહિંની સરકારે ટેકનોલોજીના માધ્યમથી તમારા જીવનને સરળ બનાવવા માટેનો સતત પ્રયાસ કર્યો છે. ગરીબો માટેનું રાશન હોય, જમીનની બાબત હોય કે પછી અન્ય કોઈ સેવાઓ હોય- દેશના બાકી ભાગોની જેમ ઇન્ટરનેટથી જનતાને સુવિધા આપવા માટેની કામગીરી ઝડપથી ચાલી રહી છે. આ ડિજિટલ અભિયાનથી વચેટિયાઓ પર બરોબરની લગામ આવી ગઇ છે. અને મને જણાવવામાં આવ્યું છે કે આપણા ત્રિપુરામાં 62 હજારથી વધારે એવા લોકોને સરકારી યોજનાઓનો લાભ મળી રહ્યો હતો કે જે લોકો છે જ નહીં- ફક્ત કાગળ ઉપર જ પેદા થયા છે, કાગળ ઉપર જ મોટા થયા અને કાગળ ઉપર જ નાણાં લેતાં રહ્યાં છે. આ બનાવટી લોકો તમારા નાણાં લૂંટીને કોની તિજોરી ભરી રહ્યાં હતા- એ તમે બધા ખૂબ સારી રીતે જાણો છો.


    સાથીઓ, આ પ્રકારે વિતેલા સાડા ચાર વર્ષથી દેશભરમાં આવા કૌભાંડ કરનારા આઠ કરોડ નકલી લાભાર્થીઓને અમે વ્યવસ્થામાંથી બહાર કરી દીધા છે. આ એ લોકો હતા કે જેઓ બીજા ગરીબોનું રાશન ખાઈ જતા હતા, પેન્શન ખાઈ જતા હતા, શિષ્યવૃતિ હડપ કરી જતા હતા. આ આખી વ્યવસ્થા કોણે બનાવી હતી- તમે મને જણાવો કે વચેટિયા અને દલાલોની આ આખી વ્યવસ્થા કોણે તૈયાર કરી ? જરા જોરથી બતાવો, કોણ લોકો છે જવાબદાર? કોણે બરબાદ કર્યાં?


    સાથીઓ, દિલ્હીમાં જેમની પંચાવન વર્ષ સુધી સરકાર રહી હતી અને અહિં જેમની બે દસકા સુધી સરકાર રહી, વાસ્તવમાં એ બન્ને સાથીઓની જ જુગલબંધીએ આ પાપ કર્યું હતું, આ કમાલ કર્યું હતું. ગુંડાઓ અને ભ્રષ્ટાચારીઓ, વચેટિયાઓની મહામિલાવટના આ સાથીઓનું આ કમાલ હતું જેમણે ત્રિપુરા અને દેશના ગરીબ – મધ્યમ વર્ગના અધિકાર પર ધાડ મારી.


    સાથીઓ, મહામિલાવટ, આ મહામિલાવટના સાથી – દલાલો, વચેટિયાઓના સૌથી મોટા સંરક્ષક રહ્યાં છે. તેઓ ફરી એક વખત દિલ્હીનાં સપનાં જોઇ રહ્યાં છે કે દિલ્હીમાં થઇ શકે એટલી જલ્દી એક મજબૂર સરકાર બની જાય, મજબૂર. મજબૂત સરકારથી તેમને વધારે મુશ્કેલી થઈ રહી છે. તમે મને બતાવો કે દેશને મજબૂત સરકાર જોઇએ કે નહીં ? આટલો વિશાળ દેશ મજબૂત સરકાર વગર ચાલી શકે છે? મજબૂત સરકાર વગર નિર્ણય થઈ શકે છે? મજબૂત સરકાર વગર આ દેશ આગળ વધી શકે છે? મજબૂત સરકાર વગર નવયુવાનોનું ભવિષ્ય બની શકે છે? તેમને તો મજબૂર સરકાર જોઇએ છે, કારણ કે મજબૂર સરકાર હશે તો તેમના ઘર ભરવામાં સરળતા રહેશે, તેમનો વંશ–વારસદારોની સેવા કરવામાં સુવિધા રહેશે. તિકડમબાજી કરવા માટે મોકળુ મેદાન મળી રહેશે. તમે મને બતાવો ભાઈઓ અને બહેનો, દેશને મજબૂત સરકાર મળવી જોઇએ કે ન મળવી જોઇએ?


    મોદીને ગાળ આપવા માટે આજકાલ સ્પર્ધા ચાલી રહી છે. ઓલિમ્પિક ચાલી રહ્યો છે ઓલિમ્પિક. આ મહામિલાવટમાં આ જ કામ ચાલી રહ્યું છે. તકવાદની પરાકાષ્ઠા જુઓ, તમે મને બતાવો, આ મહામિલાવટવાળા દિલ્હીમાં હાથ પકડી-પકડીને ફોટા પડાવે છે, કોલકાતામાં જઇને હાથ પકડી-પકડીને તસવીરો પડાવે છે, શું તેઓ ત્રિપુરામાં એક બીજાના ચહેરા જોવા માટે તૈયાર છે ? કેરળમાં તૈયાર છે? બંગાળમાં તૈયાર છે? પરંતુ દેશને ભ્રમિત કરવા માટે હાથોમાં હાથ મિલાવીને મહામિલાવટનું અભિયાન ચલાવી રહ્યાં છે અને કરવાનું શું છે, જ્યારે પણ મળો, મોદીને ગાળો આપો. એમને લાગે છે કે લોકોએ પણ તેમની જેમ જ પોતાના વિવેક પર પડદો નાખ્યો છે, તેમને આ મહામિલાવટની રમત સમજમાં આવતી નથી. વાસ્તવમાં તે અત્યારે પણ જૂના યુગમાં જીવી રહ્યાં છે, તેમના જુઠ્ઠાણાને કોઇ પકડી નહીં શકે. જે પ્રકારે વિધાનસભાની ચૂંટણીમાં તમે એ લોકોને ખરી વાત બતાવી છે, એ જ પ્રકારે હવે લોકસભાની ચૂંટણીમાં દેશની જનતા બતાવશે કે, જનતા સાથે ખોટું બોલવાનો અર્થ શું થાય છે.


    ભાઈઓ અને બહેનો, તેમનાથી જો કોઇ સવાલ કરે કે બતાવો ભાઈ ખેડૂતો માટે તમારી યોજના શું છે, શું એજન્ડા છે ? જેવું તમે પૂછશો કે ખેડૂતો માટે શું કરશો, તો તેમણે જવાબ આપવો જોઇએ કે નહીં આપવો જોઇએ? પરંતુ તેઓ શું કરે છે, તમે યાદ રાખજો, તમે તેમને ખેડૂતો અંગે પૂછશો, તેઓ મોદીને ગાળો આપશે. જો તમે તેમનાથી પૂછશો કે મજૂરો માટે, શ્રમિકો માટે શું કરશો? તેમણે જવાબ આપવો જોઇએ કે નહીં આપવો જોઇએ? જવાબ નહીં આપે, તેઓ મોદીને તેનાથી મોટી ગાળ આપશે. તેમને સવાલ કરો કે યુવાઓના ઉજ્જવળ ભવિષ્ય માટે શું કરશો, તો જવાબ આપવાને બદલે તેઓ મોદીને તેનાથી પણ મોટી ગાળ જ આપશે. જેટલા સવાલ-પ્રશ્નો એટલી મોટી ગાળ થતી જાય છે. દરેક સવાલનો તેમની પાસે એક જ જવાબ છે, મોદીને ગાળ આપો, મોદીને મોટી ગાળ આપો, મોદીને જોરથી ગાળ આપો, મોદીને થઇ શકે એટલી મોટી ગાળ આપો, એ જ કામ છે એમનું.


    ભાઈઓ અને બહેનો, વાસ્તવમાં આ મહામિલાવટને, આ સહુ સાથીઓ જાણી ચૂક્યા છે, કે દેશના યુવાઓ, દેશના ગરીબ, દેશના ખેડૂત – તેઓ પોતાની આકાંક્ષાઓને મોદી પર વિશ્વાસ રાખીને- કરીને જોઇ રહ્યાં છે, આશા અને વિશ્વાસ સાથે જોઇ રહ્યાં છે. મોદી જે કામ કરે છે, તેનાથી એક વિશ્વાસ પેદા થાય છે, તેનાથી અપેક્ષાઓ વધારે હોય છે અને એ બધુ મોદી વિરોધીઓને સારી રીતે ખબર છે.


    સાથીઓ, વિતેલા સાડા વર્ષમાં જે કાર્ય સરકારે કર્યાં છે તેમને વધુ વિસ્તારીને આ વર્ષના બજેટમાં ‘સૌનો સાથ, સૌનો વિકાસ’ના માર્ગને વધારે મજબૂત કરવામાં આવ્યું છે. ખેડૂત હોય, નવયુવાન હોય, મજૂર હોય કે પછી મધ્યમ વર્ગ, દરેક માટે બજેટમાં એવી વ્યવસ્થા કરવામાં આવી છે કે અગાઉ ક્યારેય તમે વિચાર્યું પણ નહીં હોય.


    ભાઈઓ અને બહેનો, આ બજેટમાં અમે એવા લોકોની ચિંતા કરી છે કે જેમના અંગે અગાઉની સરકારોના કાર્યકાળમાં ફક્ત નારા લગાવવામાં આવ્યા છે, ફક્ત મત લેવામાં આવ્યા છે. હવે તમે જ બતાવો, જેઓ ઘરોમાં કામ કરે છે, જેઓ રસ્તાઓ કે ઘરોના નિર્માણકાર્ય સાથે સંકળાયેલા છે, જે રિક્શા ચલાવે છે, લારી ચલાવે છે, આવા અસંગઠિત ક્ષેત્રોના કરોડો મજૂર ભાઈ-બહેનો માટે અસંગઠિત શ્રમિકો માટે અગાઉની સરકારોએ શું કર્યું ? આ કોમ્યુનિસ્ટ પાર્ટીવાળા પોતાને તો મજૂરોના મસીહા બતાવે છે, પરંતુ અસંગઠિત શ્રમિકો માટે પણ કંઇક કરવાનું વિચાર્યું નહીં. દિલ્હી સરકારના તેઓ ભાગીદાર હતા, અહિં આટલી લાંબી સરકાર ચલાવી, પણ ક્યારેય તેમને અસંગઠિત શ્રમિકોની યાદ પણ ના આવી. શું કોઇએ આ વર્ગ માટે આજ સુધી કોઇ મોટી યોજના બનાવી?


    સાથીઓ, અગાઉની સરકારો આ કામ એટલા માટે નહીં કરી શકી કારણ કે તેમની નિયત સાફ નહોતી. ચાવાળાની સરકારે સાચી નિયત સાથે એક નવી મોટી યોજના બનાવી છે. આ યોજનાનું નામ છે, પ્રધાનમંત્રી શ્રમયોગી માનધન યોજના. જેના હેઠળ અસંગઠિત કર્મચારીઓની જેમ, અન્ય કર્મચારીઓની જેમ, અંસગઠિત કામગાર શ્રમિકોને પણ, મજૂરોને પણ 60 વર્ષની ઉંમર પછી 3000 રૂપિયાની એક નિયમિત પેન્શન મળશે. જે ભાઈઓ–બહેનોની માસિક આવક 15 હજાર રૂપિયાથી ઓછી છે, તેઓ સરેરાશ 100 રૂપિયાનું માસિક યોગદાન આપીને આ યોજના સાથે જોડાઈ શકે છે. તેમાં પણ જેટલો ભાગ શ્રમિકનો રહેશે, એટલું જ કેન્દ્ર સરકાર તેના પેન્શન ખાતામાં જમા કરાવશે, દર મહિને જમા કરાવશે.


    સાથીઓ, આ પ્રકારે ખેડૂતો, પશુપાલકો અને માછીમારો માટે પણ અનેક વ્યવસ્થા કરવામાં આવી છે. ખેડૂતો માટે ઈતિહાસની સૌથી મોટી યોજના બનાવવામાં આવી છે, પીએમ કિસાન યોજના. જેના હેઠળ ત્રિપુરા સહિત સમગ્ર દેશભરના લગભગ 12 કરોડ ખેડૂત પરિવારોને દર મહિને 6000 રૂપિયા સીધા બેન્ક ખાતામાં કેન્દ્ર સરકાર જમા કરાવશે, અને આ બે – બે હજારના ત્રણ હપ્તામાં જમા કરાવવામાં આવશે. અને મારો પ્રયાસ રહેશે કે જેટલી જલ્દી શક્ય બને એટલી જલ્દી પ્રથમ હપ્તો ખેડૂતોનાં ખાતામાં પહોંચી જાય. આનો લાભ એ ખેડૂતોને પણ મળશે જેમની પાસે પાંચ પાંચ એકર અથવા તેનાથી પણ ઓછી જમીન છે.


    આ પ્રકારે પશુપાલકો માટે પણ હવે ખેડૂતોની જેમ ક્રેડિટ કાર્ડની સુવિધા આપવામાં આવી રહી છે, જેથી તેઓ પોતાની જરૂરિયાતો માટે બેન્કો પાસેથી સસ્તુ ધિરાણ લઇ શકે અને શાહુકારોના સકંજામાં ફસાવવામાંથી બચી શકે.


    માછીમારો માટે અલગથી વિભાગ બનાવવાનો નિર્ણય લેવામાં આવ્યો છે. તેમાં માછીમારો સાથે સંકળાયેલી સમસ્યાઓનો વહેલામાં વહેલી તકે નિરાકરણ લાવી શકાશે.


    સાથીઓ, આ બધા કાર્યક્રમ એ યોજનાઓને પણ તાકત આપશે જે છેલ્લાં સાડા ચાર વર્ષથી ચાલી આવી રહી છે. જેમ કે આયુષ્માન ભારત યોજના હેઠળ ત્રિપુરાના ગરીબ પરિવારોને પાંચ લાખ રૂપિયા સુધીની મફત સારવાર મળે તે સુનિશ્ચિત થયું છે.


    ઉજ્જવલા યોજના હેઠળ ગરીબોને મફતમાં રાંધણ ગેસનાં જોડાણ મળી રહ્યાં છે.


    જેમની પાસે ઘર નથી તેમને પ્રધાનમંત્રી આવાસ યોજના હેઠળ પાકા ઘર અને સ્વચ્છ ભારત મિશન હેઠળ શૌચાલય આપવામાં આવી રહ્યાં છે. ગરીબોને દર મહિને એક રૂપિયો અને 90 પૈસા પ્રતિદિવસનાં પ્રીમિયમ પર બે-બે લાખ રૂપિયા સુધીનું અકસ્માત અને જીવન વીમાની સુવિધા પણ ઉપલબ્ધ કરાવવામાં આવી છે.


    મને જણાવવામાં આવ્યું છે કે ત્રિપુરામાં 11 મહિનાની અંદર જ બે લાખથી વધારે ગેસનાં જોડાણ, આટલું નાનકડું રાજ્ય ત્રિપુરા, 11 મહિનામાં બે લાખથી વધારે ગેસનાં જોડાણ, 20 હજારથી વધારે ઘર બનાવીને ગરીબોને આપવામાં આવ્યા છે, સવા લાખથી વધારે શૌચાલય બનાવવામાં આવ્યા છે. આ તમામ યોજનાઓ આજે ગરીબોનાં જીવન સ્તરને ઉપર લાવવામાં કામ આવી રહી છે.


    સાથીઓ, ત્રિપુરાની ઓળખ જનજાતિઓથી પણ છે. આ વર્ષના કેન્દ્રીય બજેટમાં જનજાતિઓ માટે બજેટમાં ખૂબ જ વધારે ફાળવણી કરવામાં આવી છે, સાથે વિચરતી જાતિના આ સમુદાયની ઓળખ માટે પ્રથમ વખત પંચ બનાવવા માટેનો નિર્ણય પણ લેવામાં આવ્યો છે.


    ભાઈઓ અને બહેનો, અમારી કેન્દ્ર સરકારે સ્વાયત્ત પરિષદને સશક્ત બનાવવા માટેની લાંબા સમયથી ઉઠી રહેલી માંગણીને પૂરી કરવા તરફ પણ પગલું વધાર્યું છે. કાયદામાં ફેરફાર લાવીને અમે ફક્ત પરિષદને આત્મનિર્ભર જ નથી બનાવવા ઇચ્છતા પરંતુ પરિષદના અધિકારોમાં પણ વધારો કરવા માગીએ છીએ. મને આશા છે કે આ કાયદામાં બદલાવ આવ્યા પછી દરેક વિસ્તારનો સંતુલિત વિકાસ થશે અને ઝડપથી વિકાસ થશે.


    સાથીઓ, વિકાસની પંચધારા એટલે કે બાળકોને શિક્ષણ, યુવાઓને રોજગારી, વડીલોને દવાઓ, ખેડૂતોને સિંચાઈ ને જન-જનની સુનાવણી, આ જ માર્ગને અમે નિરંતર મજબૂત કરી રહ્યાં છીએ. ત્રિપુરા ઈન્સ્ટિટ્યૂટ ઑફ ટેકનોલોજી ત્રિપુરાના યુવાઓને ભણતર અને કમાણી સાથે જોડવા માટેના અમારા અભિયાનનો જ એક ખૂબ મહત્વપૂર્ણ હિસ્સો છે. આ સંસ્થાનથી અહિંના યુવાઓને શિક્ષણનાં શ્રેષ્ઠ અવસર મળશે અને તેમના ઉજ્જવળ ભવિષ્યનો પાયો મજબૂત બનશે. ત્રિપુરાની શિક્ષણ વ્યવસ્થાને મજબૂતી આપવા માટે રાજ્યની સરકાર નિરંતર અનેક પગલાં લઇ રહી છે. અગાઉની સરકારે જે અવ્યવસ્થા ફેલાવી રાખી છે, તેને દૂર કરવામાં આવી રહી છે.


    સાથીઓ, મને જણાવવામાં આવ્યું છે કે યુવાઓને કમાણીના સમાન અવસર આપવા માટે રાજ્ય સરકાર દ્વારા એક ખોટી પરંપરાને અહિંની વ્યવસ્થામાંથી દૂર કરી દેવામાં આવી છે. અગાઉ સરકારી નોકરીઓમાં એક પક્ષને અને તેના ભય સાથે સંકળાયેલા, લોકોને જ લેવામાં આવતા હતા. આ પરંપરાને હવે સંપૂર્ણ રીતે પૂર્ણ કરી દેવામાં આવી છે. હવે ત્રિપુરાના દરેક યુવાઓની યોગ્યતાનાં આધારે પસંદગી કરવા માટેની પારદર્શી વ્યવસ્થા તૈયાર કરવામાં આવી રહી છે.


    મને એ જોઇને સંતોષ થઈ રહ્યો છે કે હવે અહિં હિંસાનો, ડરાવવા-ધમકાવવાનો યુગ જતો રહ્યો છે અને ત્રિપુરા શાંતિથી વિકાસની નવી ઉંચાઈઓને આંબવા માટે નિકળી પડ્યું છે.


    મને એ વાતની ખુશી છે કે ત્રિપુરાવાસીઓ હવે આરામથી માતા ત્રિપુરેશ્વરીનાં આશીર્વાદ લઇ શકે છે, હવન કરી શકે છે, પૂજા, હવન, દિવાળી, હોળી – બધા તહેવાર સંપૂર્ણ આઝાદી સાથે દરેક ત્રિપુરાવાસી ઉજવી શકશે.


    ભાઈઓ અને બહેનો, 11 મહિના અગાઉ તમે જે નવા ત્રિપુરા માટે પોતાનો મત આપ્યો હતો તેને શક્તિ આપવા માટે, હવે નવા ભારત માટે નવો જનાદેશ પણ તમારે આપવાનો છે. અગરતલા અને દિલ્હીમાં વિકાસથી ડબલ એન્જીન ચાલતુ રહે, તે માટે તમારે એકજૂથ રહેવાનું છે. તમારા વિશ્વાસથી જ વિકાસ માટેના નવા રસ્તાઓ ખુલશે.


    હું ફરી એક વાર આપના સૌના આશીર્વાદ માટે અને આટલી વિશાળ સંખ્યામાં આવવા બદલ હૃદયપૂર્વક આપ સૌનો ખૂબ-ખૂબ આભાર માનું છું.


    મારી સાથે બોલો-


    ભારત માતાની – જય


    ભારત માતાની – જય


    ભારત માતાની – જય


    ખૂબ-ખૂબ ધન્યવાદ


    RP

    
    
    (Release ID: 1566017) Visitor Counter : 231
    
    
      Read this release in: English , Hindi