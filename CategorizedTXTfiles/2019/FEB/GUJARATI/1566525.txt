      પ્રધાનમંત્રીનું કાર્યાલય

      પ્રધાનમંત્રી શ્રી નરેન્દ્ર મોદીએ રાષ્ટ્રીય યુવા સાંસદ મહોત્સવ 2019 પુરસ્કાર એનાયત કર્યા
      Posted On: 27 FEB 2019 1:07PM by PIB Ahmedabad


    પ્રધાનમંત્રી શ્રી નરેન્દ્ર મોદીએ આજે નવી દિલ્હી સ્થિત વિજ્ઞાન ભવનમાં રાષ્ટ્રીય યુવા સાંસદ મહોત્સવ 2019 સમાપન સમારંભમાં હાજરી આપી હતી. તેમણે ‘ રાષ્ટ્રીય યુવા સાંસદ મહોત્સવ 2019 પુરસ્કાર ’ એનાયત કર્યા હતાં અને વિજેતાઓને પ્રમાણપત્રો વહેંચ્યાં હતાં. તેમણે આ પ્રસંગે ‘ ખેલો ઇન્ડિયા એપ ’ પણ લોંચ કરી હતી , જે તેની સાથે સંબંધિત જરૂરી જાણકારીઓ પ્રદાન કરશે.


    પ્રધાનમંત્રીએ રાષ્ટ્રીય યુવા સાંસદ મહોત્સવ 2019 નાં પ્રતિસ્પર્ધકો અને પુરસ્કાર વિજેતાઓને અભિનંદન આપતાં તેમની અંદર છુપાયેલા તેજ અને સમર્પણની પ્રશંસા કરી હતી. તેમણે કહ્યું હતું કે , આ મહોત્સવ નવા ભારતની છબીનું પ્રતિનિધિત્વ કરે છે. તેમણે યુવાનોને નવા ભારતનાં વિઝન સાથે જોડાવા માટે કહ્યું હતું. તેમણે એમ પણ કહ્યું હતું કે , દેશનાં યુવાનોને રાષ્ટ્ર અને સમાજનાં વિકાસમાં મોટી ભૂમિકા અદા કરવા માટે તૈયાર રહેવું જોઈએ.


    પ્રધાનમંત્રીએ દેશનાં યુવાનોને સમાજની પ્રગતિ માટે સંવાદ સાધવા માટે શ્રેષ્ઠ કૌશલ્ય વિકસિત કરવાનો અનુરોધ કર્યો હતો. તેમણે કહ્યું હતું કે , કોઈ વ્યક્તિએ બોલેલા શબ્દો પ્રભાવશાળી હોય કે ન હોય , પણ એ નિશ્ચિત રીતે પ્રેરક હોવા જોઈએ. તેમણે રાષ્ટ્રનાં યુવાનોને વિવિધ મુદ્દાઓ સામે રાખવા અને તેનાં પર ચર્ચાવિચારણા કરવા કહ્યું હતું. પ્રધાનમંત્રીએ કહ્યું હતું કે , યુવાનો ખરેખર તેજ અને નવા વિચારોથી પરિપૂર્ણ હોય છે , જેનાથી તેઓ વધારે સારી રીતે નવા પડકારોનો સામનો કરવા માટે સક્ષમ હોય છે.


    પ્રધાનમંત્રીએ આશા વ્યક્ત કરી હતી કે , રાષ્ટ્રીય યુવા સાંસદ મહોત્સવનો મંચ યુવા પેઢીઓમાં છુપાયેલા તેજને ઉચિત દિશા અને સ્વરૂપ પ્રદાન કરશે તથા સાથે-સાથે એક શ્રેષ્ઠ સંવાદ પ્રક્રિયાનો માર્ગ પ્રશસ્ત કર્યો હતો. તેમણે કહ્યું હતું કે , આ પ્રકારનું આયોજન એ લોકો માટે મદદરૂપ સાબિત થશે , જે સાંસદ બનવાની ઇચ્છા ધરાવે છે.


    આ અગાઉ પુરસ્કાર વિજેતાઓએ પ્રધાનમંત્રીની સાથે પોતપોતાનાં વિચારોને વ્યક્ત કરવાની તક મળી હતી. પ્રધાનમંત્રીએ મહોત્સવનાં પ્રતિસ્પર્ધીઓ સાથે પણ સંવાદ કર્યો હતો.


    રાષ્ટ્રીય યુવા સાંસદ મહોત્સવ 2019 નું આયોજન ‘ નવા ભારતનો અવાજ બનો અને સમાધાન શોધવા તથા નીતિનિર્માણમાં યોગદાન આપો ’ થીમ પર થયું હતું. તેનું આયોજન યુવા બાબતો અને ખેલ મંત્રાલય અંતર્ગત રાષ્ટ્રીય સેવા યોજના અને નેહરુ યુવા કેન્દ્ર સંગઠન દ્વારા સંયુક્ત સ્વરૂપે કર્યું હતું.


    NP/J.khunt/RP

    
    
    (Release ID: 1566525) Visitor Counter : 147
    
    
      Read this release in: Malayalam , Assamese , English , Urdu , Hindi , Marathi , Bengali , Tamil , Kannada