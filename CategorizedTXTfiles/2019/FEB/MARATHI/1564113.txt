      पंतप्रधान कार्यालय

      अरुणाचल प्रदेश, इटानगरमध्ये अनेक विकास प्रकल्पांच्या उद्घाटन प्रसंगी पंतप्रधानांचे भाषण
      Posted On: 09 FEB 2019 6:30PM by PIB Mumbai


    नवी दिल्ली, 9 फेब्रुवारी 201 9


    माझ्या प्रिय बंधू आणि भगिनींनो ,


    उगवता सूर्य ऊर्जा , आशा आणि आकांक्षांचे प्रतिक असतो. अरुणाचलचे नावच सूर्याच्या नावावर आहे. ही उगवत्या सूर्याची भूमी आहे. यामुळे ही भूमी संपूर्ण देशाच्या विश्वासाचे प्रतिक देखील आहे. अरुणाचल आपल्या विश्वासाला ताकद देतो , आपला संकल्प अजून दृढ करतो. गेल्या 55 महिन्यांत अनेकवेळा मी इथे आलो आहे. याचे एक कारण तुमचा आशीर्वाद मिळावा हे तर आहेच सोबतच देशासाठी निरंतर नवीन ऊर्जा आणि जोमाने काम करण्याची प्रेरणा मिळावी यासाठी देखील मला अरुणाचल प्रदेशला यायला आवडते. आणि प्रत्येक नागरिक जेव्हा भेटतो तेव्हा जय हिंद बोलतो. तेव्हा मनाला इतका आनंद वाटतो , ऊर्जा मिळते आणि जय हिंदला आपल्या आयुष्याचा भाग बनवणाऱ्या या धरतीला मी पुन्हा एकदा वंदन करतो.


    मित्रांनो , गेल्या 55 महिन्यांपासून केंद्रांमध्ये एनडीए सरकार आणि इथे आमचे मित्र खांडूजी यांच्या नेतृत्वाखाली कार्यरत भाजपा सरकार अरुणाचलला सशक्त करण्यासाठी तुम्हा सर्वांचे आयुष्य सुकर करण्यासाठी संपूर्ण निष्ठेने , संपूर्ण प्रामाणिकपणे काम करत आहोत. आज देखील मला अरुणाचल प्रदेशला बळकट करणाऱ्या 4 हजार कोटी रुपयांहून अधिक खर्चाच्या प्रकल्पांचे भूमिपूजन आणि लोकार्पण करण्याची संधी मिळाली.


    या प्रकल्पांव्यतिरिक्त तुमच्या प्रदेशात अंदाजे 13 हजार कोटींच्या प्रकल्पांचे काम वेगाने सुरू आहे. आजच्या प्रकल्पांमुळे अरुणाचल प्रदेशच्या कनेक्टिव्हिटीमध्ये सुधारणा तर होईलच राज्याच्या ऊर्जा क्षेत्राला देखील बळकटी प्रदान करेल. या प्रकल्पांमुळे जिथे एका राज्याच्या आरोग्य सेवांमध्ये सुधारणा होईल , तर दुसरीकडे अरुणाचलच्या संस्कृतीचा देखील विकास होईल. या सर्व प्रकल्पांसाठी तुम्हा सगळ्यांना खुप खूप शुभेच्छा.


    बंधू आणि भगिनींनो , आज स्वातंत्र्यानंतरच्या एका पक्षाची 55 वर्ष एकीकडे ठेवा आणि दुसरीकडे केंद्रातील आमचे 55 महिने ठेवून त्याची तुलना करा. अरुणाचल प्रदेश आणि संपूर्ण ईशान्येकडील राज्यांसाठी काय काम केले आहे , हे चित्र तुमच्यासमोर स्पष्ट दिसेल.


    अरुणाचलची जल संपदा समृद्ध आहे. इथे वीज निर्मितीची अभूतपूर्व क्षमता आहे , परंतु ज्या गतीने विकास व्हायला पाहिजे तो होत नाही. देशाच्या सुरक्षेशी निगडित हे एक महत्वाचे क्षेत्र आहे. धोरणात्मक दृष्ट्या महत्वाचे क्षेत्र आहे. असे असले तरी इथे आवश्यक सुविधा नाहीत. परिस्थीती तर अशी होती की ना इथल्या तरुणांचा ना सीमेवर तैनात असलेल्या जवानांचा विचार केला गेला.


    मित्रांनो , आधीच्या सरकारांनी या सर्व गोष्टींवर कमी लक्ष दिले , या क्षेत्राकडे दुर्लक्ष केल्यामुळे इथल्या लोकांना किती त्रास आणि समस्यांना तोंड द्यावे लागते. देशाला...आणि तुम्हाला बघता दशकांपासून मागणी होत होती की , अरुणाचल प्रदेशासह इथल्या संपूर्ण क्षेत्रामध्ये आधुनिक पायाभूत सुविधांची गरज आहे , परंतु आधीच्या लोकांनी कधीच याकडे लक्ष दिले नाही.


    मित्रांनो , हे सरकार ही परिस्थिती बदलण्याचा सतत प्रयत्न करीत आहे. मी वारंवार सांगितले आहे की जेव्हा ईशान्य भारताचा वेगाने विकास होईल तेव्हाच नव भारत संपूर्ण शक्तीने विकसित होईल. हा विकास स्त्रोतांचा देखील आहे आणि संस्कृतीचा अभिमान देखील आहे. या विकासामध्ये विविध क्षेत्रे आणि जनतेला जोडले जाईल.


    बंधू आणि भगिनींनो , ‘सबका साथ , सबका विकास’ या मंत्रानुसार काम करत गेल्या 55 महिन्यात अरुणाचल प्रदेश आणि ईशान्येकडील राज्यांच्या विकासासाठी कधी निधी कमी पडू दिला नाही किंवा इच्छा शक्ती कमी पडू दिली नाही. मागील काही वर्षात राज्यांना 44 हजार हजार कोटी रुपयांचा निधी दिला आहे , जो मागील सरकारच्या तुलनेत जवळजवळ दुप्पट आहे. याशिवाय , केंद्र सरकार इथे हजारो कोटींच्या इतर प्रकल्पांवर देखील काम करीत आहे. विकासाच्या या शृंखलेत , आज अरुणाचलमध्ये दोन विमानतळांचे उद्घाटन आणि भूमिपूजन होत आहे. कदाचित अशी ही पहिलीच वेळ आहे की भारतातील कोणत्याही राज्यात एका विमानतळाचे काम पूर्ण झाले आहे आणि दुसऱ्याचे काम सुरु होत आहे. अरुणाचल प्रदेशसाठी ही एक महत्त्वाची संधी आहे कारण स्वातंत्र्याच्या इतक्या वर्षांपर्यंत इथे असे एकही विमानतळ नव्हते जिथे मोठे प्रवासी विमान नियमितपणे येऊ शकतील. गुवाहाटी पर्यंत विमानतळाची कनेक्टिव्हिटी होती आणि तेथून तुम्हाला रस्ते मार्गाने प्रवास करावा लागायचा , किंवा मजबुरीमध्ये किंवा एखाद्या संकटात हेलीकॉप्टरने प्रवास करावा लागायचा.


    मित्रांनो , आजपासून तेजू विमानतळ सर्वसामान्य लोकांसाठी खुले झाले आहे. तेजू विमानतळ जवळपास 50 वर्षांपूर्वी बांधले होते आणि त्यानंतर कोणालाही असे वाटले नाही की इथल्या लोकांना उर्वरित देशाशी जोडण्यासाठी याचा उपयोग केला जाऊ शकतो. आमच्या सरकारने अंदाजे सव्वाशे कोटी रुपये खर्च करून या छोट्या विमानतळाचा विस्तार केला आहे. येथे आधुनिक सुविधा उपलब्ध केल्या. आता यानंतर अरुणाचल प्रदेश गुवाहाटी , जोरहार्ट आणि वालोंगशी हवाई मार्गाने जोडले जाईल. आणि मी तुम्हाला सांगतो की , अरुणाचल प्रदेश नैसर्गिकदृष्ट्या श्रीमंत आहे , जर दिल्ली आणि मोठ्या शहरांतील लोकांना विविध रंगांची फुलं , ताजी टवटवीत फुलं बघायला मिळाली तर ते दिवसभर बघत राहतील.


    आता इथे विमानतळ झाल्यानंतर आपण काही तासातच इथली फळं आणि फुलं भारतातील मोठया बाजारपेठेत घेऊन जाऊ शकू , माझया शेतकऱ्यांचे उत्पन्न वाढेल.


    मित्रांनो , काही महिन्यांपूर्वीच अरुणाचलसाठी व्यावसायिक विमान सेवा सुरू करण्यात आली होती. आता या विमानतळाच्या विस्तारामुळे तुम्हाला दुहेरी लाभ होणार आहे. उडाण योजनेअंतर्गत अरुणाचल प्रदेशच्या नागरिकांना अतिशय स्वस्त विमान प्रवास करता यावा यासाठी सरकार प्रयत्न करत आहे. मित्रांनो , सुमारे 1000 कोटी रुपये खर्चाच्या होलॉन्गनिग्रीनफील्ड विमानतळाचे देखील आज भूमिपूजन झाले. काही महिन्यांपूर्वीच देशाच्या 100 व्या आणि ईशान्येकडील पहिल्या ग्रीनफिल्ड पकायॉन्ग विमानतळाचे लोकार्पण करण्याची मला संधी मिळाली होती. ईशान्येकडील दुसऱ्या ग्रीनफिल्ड विमानतळाचे उद्घाटन देखील नियोजित वेळेत करण्याचा प्रयत्न केला जाईल याची मी तुम्हाला खात्री देतो आणि तुम्हाला तर माहितच आहे ज्याचे आम्ही भूमिपूजन करतो त्याचे उद्घाटन देखील आम्हीच करतो.


    मित्रांनो , हवाई मार्गासोबतच रस्ते आणि रेल्वे मार्गाने देखील अरुणाचलची भारतासोबत कनेक्टिव्हिटी बळकट केली जात आहे. सुमारे सात कोटी रुपये खर्च करून बांधण्यात येणारा....भुयारी मार्ग देखील लवकरात लवकर पूर्ण करण्याचा प्रयत्न आहे. जेव्हा हा भुयारी मार्ग पूर्ण होईल तेव्हा बालीपाडा ते तवांग पर्यंतचा मार्ग सुलभ होईल. संपूर्ण वर्षभर प्रत्येक ऋतूत प्रवास करणे शक्य होईल. अलीकडेच ब्रह्मपुत्र , सर्वात मोठ्या रेल्वे रस्ते बोगीबील पूलाचे देखील लोकार्पण करण्यात आले. यामुळे देखील अरुणाचल प्रदेशातील अनेक क्षेत्रांना फायदा होत आहे.


    बंधू आणि भगिनींनो , अरुणाचल प्रदेशमध्ये गावांची असो , शहरांची असो किंवा मग देशातील दुसऱ्या भागांसोबत कनेक्टिव्हिटी असो केंद्र सरकार हजारो करोडो रुपये खर्चाच्या प्रकल्पांवर आज काम करत आहे. यामध्ये 50 हजार कोटी रुपये खर्च करून राष्ट्रीय महामार्ग बांधले जात आहेत , गेल्या दोन वर्षामध्येच अंदाजे 1 हजार गावांना देखील रस्ते मार्गाने जोडले आहे. अंदाजे 4 हजार कोटी रुपये खर्च करून बांधण्यात येणाऱ्या ट्रान्स अरुणाचल महामार्गावर काम देखील वेगाने सुरू आहे.


    मित्रांनो , रस्ते जोडण्याशिवाय रेल्वेशी संबंधित अभूतपूर्व काम अरुणाचल प्रदेश मध्ये सुरू आहे. ईशान्येकडील प्रत्येक राजाच्या राजधानीला रेल्वे ने जोडण्याच्या मोहिमेअंतर्गत इटानगर देखील रेल्वेने जोडण्यात आले आहे. नाहरलांगून आणि दिल्ली दरम्यान धावणारी अरुणाचल वातानुकूलित एक्सप्रेस आता आठवड्यातून दोनदा धावते. याशिवाय संपूर्ण अरुणाचल प्रदेशमध्ये रेल्वे नेटवर्क चा विस्तार करण्यासाठी सात ठिकाणी सर्वेक्षणाचे काम सूरु आहे. तवांगला देखील रेल्वे नेटवर्क ने जोडण्याच्या मोठया योजनेवर वेगाने काम सुरू आहे.


    बंधू आणि भगिनींनो , महामार्ग , रेल्वे , हवाई मार्गा सोबतच वीज कनेक्टिव्हिटी देखील महत्वाची आहे. सौभाग्य योजनेअंतर्गत जवळपास प्रत्येक कुटुंबापर्यंत वीज पोहोचवणारे राज्य झाल्याबद्दल मी अरुणाचल प्रदेशचे मनःपूर्वक अभिनंदन करतो , मुख्यमंत्र्यांचे अभिनंदन करतो त्यांच्या पूर्ण टीमचे अभिनंदन करतो. आज अरुणाचल प्रदेशने जे साध्य केले ते लवकरच संपुर्ण देश साध्य करेल. सौभाग्य योजनेअंतर्गत मागील एक दीड वर्षात देशातील अंदाजे दीड कोटी कुटुंबांच्या घरातून अंधकार दूर केला आहे. मोफत वीज जोडणी दिली आहे.


    मित्रांनो , प्रत्येक घरापर्यंत वीज पोहोचवण्या सोबतच पुरेशी वीज पोहोचावी यासाठी आमचे सरकार वीज निर्मितीवर देखील जोर देत आहे. आज 110 मेगावॅटच्या पारे जलविद्युत संचाचे उद्घाटन केले , यामुळे अरुणाचलला तर वीज मिळेलच सोबत ईशान्येकडील दुसऱ्या राज्यांना देखील याचा लाभ मिळेल. तसेच , इथली प्रेषण प्रणाली सुधारण्यासाठी , सुमारे तीन हजार कोटी रुपयांचे काम आजपासून सुरू केले गेले आहे. यामुळे राज्याच्या दुर्गम भागांना वीज मिळेल. सोबतच , अजून एक मोठे काम होणार आहे ते म्हणजे इथली वीज प्रणाली ग्रीडशी जोडली जाईल. मित्रांनो , कनेक्टिव्हिटी आणि वीज यासारख्या मूलभूत सुविधांची निर्मिती जेव्हा एखाद्या राज्यामध्ये होते तेव्हा केवळ सामान्य माणसाचे आयुष्य सोपे होत नाहीतर पर्यटन देखील मजबूत होते. पर्यटन हे एक क्षेत्र आहे जेथे प्रत्येकजण कमावते. गाईड कमावतो , हॉटेलवाला कमावतो , टॅक्सी चालक कमावतो , दुकानदार कमावतो , खेळणी विक्रेता कमावते , फुलवाला कमावतो आणि चहावाला देखील कमावतो.


    काल मी ईशान्येकडील सौंदर्या विषयी , ईशान्येकडील पर्यटनाच्या शक्यतांविषयी ट्विट केले होते आणि मी लोकांना विनंती केली होती की , जर तुम्ही कधी ईशान्येकडील राज्यांमध्ये गेला असाल तर तिथले तुमचे अनुभव आणि फोटो शेअर करा. मला आश्चर्य वाटते काही सेकंदात हजारो लोकांनी ट्विट करून त्यांचे अनुभव आणि फोटो शेअर केले. पर्यटनाला कसे प्रोत्साहन दिले जाऊ शकते आणि देशातील लोकांनी , परदेशातील लोकांनी देखील ट्विट केले. तुम्ही देखील जर त्या हॅश टॅगवर जाऊन बघितलेत तर तुम्हाला देखील आश्चर्य वाटेल , कशाप्रकारे देशातील आणि जगभरातील लोकांना तुमचा अभिमान वाटतो.


    अरुणाचल मध्ये निसर्गाने मुक्त हाताने उधळण केली आहे आणि इथे अध्यात्म आणि श्रद्धेशी निगडित ठिकाणांची कमतरता नाही. नवीन विमानतळ झाल्यानंतर , नवीन रेल्वे मार्ग सुरू झाल्यानंतर इथे देश-परदेशातून येणाऱ्या पर्यटकांची संख्या देखील वाढेल. यामुळे इथल्या तरुणांना रोजगाराच्या नवीन संधी उपलब्ध होतील आणि अरुणाचलची अर्थव्यवस्था देखील बळकट होईल.


    बंधू आणि भगिनींनो , देशाच्या प्रत्येक भागाची संस्कृती , भाषा , खाद्य संस्कृती , राहणीमान सुरक्षित आणि संरक्षित ठेवून त्याचा विकासा करण्यासाठी केंद्र सरकार वचनबद्ध आहे. ही विविधता भारताचा एक मौल्यवान खजिना आहे , तो आपला अभिमान आहे आणि भाजपच्या विचारधारेतच भारताच्या संस्कृती विषयी आम्ही जोरदार आग्रही आहोत. याच कारणामुळे आमच्या सरकारने अरुणाचलच्या संस्कृतीला अधिक बळकटी देण्यासाठी 24 तासांची टीव्ही वाहिनी अरुण प्रभा सुरु केली आहे. तुमच्या या वाहिनीसाठी सर्व आधुनिक सुविधा येथे प्रदान केल्या आहेत. या वाहिनीमुळे , आता राज्याच्या दुर्गम भागातील बातम्या देखील तुमच्यापर्यंत त्वरित पोहोचतील. मला आशा आहे की , ही वाहिनी इथली संस्कृती आणि इथल्या परंपरांचा अद्भुत वाहक बनेल. संपूर्ण देशातील लोकांना अरुणाचलच्या सौंदर्याची ओळख करून देईल. त्याचप्रमाणे , जोटे मध्ये सुरु होणाऱ्या चित्रपट आणि दूरदर्शन संस्थेमुळे इथल्या तरुणांना नवीन संधी मिळतीलच तसेच इथल्या संस्कृतीला चांगली अभिव्यक्ती देखील मिळेल.


    बंधू आणि भगिनींनो , आमचे सरकार विकासाची पंचधारा म्हणजेच मुलांसाठी शिक्षण , तरुणांसाठी रोजगार , ज्येष्ठ नागरिकांसाठी औषधोपचार , शेतकऱ्यांसाठी सिंचन आणि प्रत्येक नागरिकाला न्याय मिळण्यासाठी कार्यरत आहे. विशेषतः क्रीडा क्षेत्रात प्रत्येक व्यक्ती पर्यंत स्वस्त आणि उत्तम आरोग्य सेवा पोहोचवण्यासाठी देशात ऐतिहासिक काम सुरू आहे. आयुष्मान भारत योजने अंतर्गत आरोग्य आणि कल्याण केंद्र स्थापन केली जात आहेत आणि गंभीर आजारांसाठी मोठ्या रुग्णालयांमध्ये मोफत उपचार करण्याची खात्री देण्यात आली आहे.


    मित्रांनो , आज इथे ज्या 50 आरोग्य आणि कल्याणकारी केंद्रांचे उद्घाटन झाले आहे त्यामुळे दुर्गम भागातील लोकांना चांगली आरोग्य सुविधा तर मिळेलच शिवाय पहिल्या टप्प्यातच गंभीर आजारांचे निदान देखील होईल. विशेषतः गर्भवती महिला आणि कठीण परिस्थितीत या केंद्रांची खूप मदत होईल.


    मित्रांनो , अरुणाचल प्रदेशच्या गरीब कुटुंबांना उर्वरित देशाप्रमाणेच आयुष्मान भारत पीएमजेएवाय अर्थात Modicare चा फायदा मिळत आहे. या योजने अंतर्गत , गंभीर आजारांसाठी गरीब कुटुंबांना पाच लाख रुपयांपर्यंत मोफत उपचार देण्यात येत आहेत. अजून या योजनेला 150 दिवस देखील झाले नाहीत. देशातील सुमारे 11 लाख लोकांना यामुळे उपचाराचा लाभ मिळाला आहे. मला असे सांगण्यात आले आहे की , प्रेमा खांडूजी यांचे सरकार या प्रयत्नांचा अधिक विस्तार करण्याचा प्रत्यत्न करत आहे.


    मित्रांनो , सामान्य नागरिकांच्या आरोग्या सोबतच देशातील शेतकऱ्यांना आर्थिक ताकद प्रदान करण्यासाठी या वर्षीच्या आर्थिक संकल्पात शेतकऱ्यांसाठी देखील मोठी योजना सुरु करण्यात आली आहे , पीएम किसान सम्‍मान निधि. या पंतप्रधान शेतकरी सन्मान निधी योजनेंतर्गत प्रत्येक शेतकरी कुटुंब ज्यांच्याकडे पाच एकर किंवा त्यापेक्षा कमी जमीन आहे त्याच्या खात्यात केंद्र सरकार दरवर्षी थेट सहा हजार रुपये जमा करणार आहे. आणि हे प्रत्येक वर्षी होणार आहे. दरवर्षी तीनवेळा दोन हजार रुपये जमा केले जातील जेणेकरून शेतीच्या कामांसाठी त्याचा उपयोग होईल. अरुणाचल प्रदेशातील बऱ्याच शेतकऱ्यांना देखील याचा फायदा होईल.


    बंधू आणि भगिनींनो , शेतीला आम्ही शक्ती प्रदान करण्याचा प्रयत्न तर करत आहोतच सोबतच सेंद्रिय शेतीला देखील प्रोत्साहन देत आहोत. मला सांगण्यात आले आहे की इथले सरकार या दिशेने खूप वेगाने कार्य करत आहे. आणि मी तुम्हाला आश्वासन देतो की केंद्राकडून तुम्हाला जी काही मदत हवी असेल ती पूर्णपणे पुरविली जाईल.


    बंधू आणि भगिनींनो , अरुणाचल प्रदेश देशाचा अभिमान आहे , हा भारताच्या विकासाचा , भारताच्या सुरक्षेचा मार्ग देखील आहे. या मार्गाला ताकद प्रदान करण्याचे काम भाजपची सर्व सरकारे करत राहतील. आपल्या सर्वांच्या आशिर्वादाने , देशाचा हा मुख्य सेवक अरुणाचलसह संपूर्ण क्षेत्राचा विकास घडवून आणण्याचे काम करीत आहेत. आज सुरू झालेल्या प्रकल्पांसाठी , मी अरुणाचलच्या माझ्या प्रिय बंधू आणि भगिनींचे पुन्हा एकदा अभिनंदन करतो. ज्यांच्या मुखात नेहमी जय हिंदचा नारा असतो अशा माझ्या अरुणाचल वासियांनो माझ्या सोबत बोला –


    जय हिंद.... जय हिंद....


    जय हिंद... जय हिंद....


    खूप खूप धन्यवाद!


    B.Gokhale/S.Mhatre /D. Rane


    

    
    (Release ID: 1564113) Visitor Counter : 6
    
    
      Read this release in: English