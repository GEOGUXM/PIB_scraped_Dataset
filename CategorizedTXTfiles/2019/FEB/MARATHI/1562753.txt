      पंतप्रधान कार्यालय

      जम्मू इथल्या जाहीर सभेत पंतप्रधानांचे संबोधन
      Posted On: 03 FEB 2019 6:35PM by PIB Mumbai


    नवी दिल्ली, 3 फेब्रुवारी 201 9


    भारत माता की जय , भारत माता की जय , भारत माता की जय


    व्यासपीठावर उपस्थित , रवींद्र रैनाजी , डॉक्टर जितेंद्र सिंह , अविनाश राय , समशेर सिंह , निर्मल सिंह , जुगल किशोरजी , चंद्र मोहनजी , कवींद्रजी , पूर्णिमाजी , शर्माजी , चंद्रप्रकाशजी , अब्दुल गनी जी , किके मनियाल जी , राजीवजी , श्याम चौधरीजी , सुखनंदनजी , बाली भगतजी , प्रिया सेठीजी , अजय नंदाजी , व्यासपीठावर उपस्थित मान्यवर आणि मोठ्या संख्येने उपस्थित माझ्या बंधूभगिनींनो ,


    मी पाहत आहे की , पेन्डॉलच्या बाहेर लोक असून ते उन्हाचाही आनंद घेत आहेत. वैष्णो मातेच्या छत्र छायेत , जम्मूमध्ये पुन्हा एकदा येणे हे माझे भाग्य आहे. मी इथे जेव्हा येतो , इथली ऊर्जा मला अधिक जोमाने काम करण्यासाठी प्रेरित करते. आपला हा स्नेह , मला अखंड काम करण्यासाठी प्रोत्साहन देतो. आपल्या आशा- आकांक्षांची पूर्तता करण्यासाठी मेहनत करायची आहे. मी इथे बसलो होतो तेव्हा अनेक परिचित चेहरे हात उंचावत माझे लक्ष वेधून घेत होते. असे परिचित चेहरे , ज्यांच्याबरोबर अनेक वर्षे काम करण्याची संधी मला मिळाली , आज पुन्हा एकदा त्यांना भेटण्याची संधी मला मिळाली. मित्रहो , जम्मूच्या विकासाला नवी गती देणाऱ्या सहा हजार कोटी रुपयांच्या अनेक प्रकल्पांचे भूमिपूजन आणि लोकार्पण करण्याची संधी मला आज मिळाली. एम्स , अभियांत्रिकी महाविद्यालय , भारतीय जनसंवाद संस्थेचा अर्थात आयआयएमसीचा नवा परिसर , पायाभूत प्रकल्पांमुळे इथल्या लोकांचे जीवन अधिक सुलभ आणि सुकर होण्यासाठी मदत होईल.


    बंधू-भगिनीनो , इथे साडेसातशे खाटांचे अत्याधुनिक एम्स निर्माण होणार आहे , त्यामुळे जम्मूवासीयांना उत्तम आरोग्य सेवा तर मिळणार आहेतच त्याच बरोबर दुसऱ्या शहरातल्या बुद्धिमान विद्यार्थ्यांसाठीही नव्या संधी निर्माण होणार आहेत. एम्स बरोबरच , अनंतनाग , बारामुल्ला , डोडा , कठुआ आणि राजौरी या पाच ठिकाणी पाच वैद्यकीय महाविद्यालयांच्या निर्मितीचे काम वेगाने सुरु आहे. या महाविद्यालयांसाठी , केंद्र सरकारने , साडे सातशे कोटी रुपयांपेक्षा जास्त निधी जारी केला आहे. या महाविद्यालयात लवकरच शिक्षण सुरु होईल. याचाच अर्थ , राज्यात एमबीबीएसच्या पाचशे जागा वाढणार आहेत.


    वैद्यकीय महाविद्यालयात , इथल्या मुलांना संधी मिळावी असे आपल्याला वाटते ना ? वाटते की नाही ? ऐकू येतेय ना , नक्की ? जम्मू- काश्मीर मधे , गेल्या 70 वर्षात एमबीबीएसच्या पाचशेच जागा होत्या , भाजपा सरकारच्या प्रयत्नामुळे या जागा आता दुपटीपेक्षाही अधिक होणार आहेत. एम्स मेडिकल महाविद्यालयाशिवाय कठूआचे वैद्यकीय महविद्यालय आणि इंडियन इन्स्टिट्युट ऑफ मास कम्युनिकेशनचा नवा परिसर , इथल्या युवा मित्रांना , व्यावसायिक शिक्षणाच्या नव्या संधी प्रदान करणार आहे. इथे आयआयटीच्या इमारतीचे काम पूर्ण झाले आहे आणि आयआयएमच्या इमारतीचे काम सुरु होत आहे अशी माहिती मला देण्यात आली आहे.


    मित्रहो , युवकांना समान संधी देण्यासाठी , केंद्र सरकार कटीबद्ध आहे. शिक्षण आणि सरकारी सेवेत , खुल्या वर्गातल्या गरीब युवकांना , 10 टक्के आरक्षण देण्याचा निर्णय नुकताच घेतला गेला आहे. जम्मू मधल्या अनेक बुद्धिमान गरीब युवकांना याचा लाभ होणार आहे. याशिवाय , सरकार , देशभरातल्या शैक्षणिक संस्थांमधे , साधारणतः 25 टक्के जागा वाढवत आहे. बंधू-भगिनीनो , जम्मूमध्ये , वाहतूक आणि दुसऱ्या पायाभूत सुविधाही मजबूत करण्यात येत आहेत. दुर्गम भाग जोडण्यासाठी , इथले रस्त्यांचे जाळे सुधारण्यासाठी , भाजपा सरकारने , प्रधानमंत्री विकास , पॅकेजमधे 40 हजार कोटी रूपयांची तरतूद या कामासाठी करण्यात आली आहे. या पॅकेजचा उपयोग करत , रस्ते , पूल , बोगदे , राष्ट्रीय महामार्ग यांचे काम आता जलद गतीने सुरु झाले आहे याचा मला आनंद आहे. चिनाब नदीवर होणाऱ्या सजवाल पुलामुळे , सजवालआणि इंद्रीपत्तन यांच्यातले अंतर 50 किलोमीटरवरून आता केवळ 5 किलोमीटर राहणार आहे. 2100 कोटी रुपये खर्चाच्या सेनानी सुध महादेव गोहा रस्ते बांधणीतले सर्व अडथळे आता दूर करण्यात आले आहेत.आता याचे काम वेग घेईल. याच प्रमाणे , जम्मू अखनूर महामार्गावर 5100 कोटी रुपये खर्चाच्या जम्मू अखनूर विभागावरही वेगाने काम सुरू आहे. मित्रहो , जम्मूमध्ये कनेक्टिव्हिटी बरोबरच विद्युत पायाभूत जाळेही मजबूत करण्यात येत आहे.


    किश्‍तवाडमध्ये चिनाब नदीवर विद्यूत ऊर्जा प्रकल्प होणार आहे त्यामुळे जम्मू काश्मीरची विजेची गरज पूर्ण होणार आहे. या प्रकल्पाबरोबरच सरकारने रातले जल विद्युत प्रकल्प येथिल हजारो युवकांना रोजगारही मिळणार आहे. हा प्रकल्प पुर्णवस्थेत कार्यरत राहावा अशी व्यवस्था केली आहे. यानंतर राज्याला साडेआठशे मेगावाट अतिरिक्त वीज मिळणार आहे. असाच एक प्रकल्प गेली 40 वर्ष रखडला होता. शाहपूरकंदी धरण योजनेबाबतचा जम्मू काश्मीरने पंजाब समवेत राज्याला वीज पुरविण्यासंदर्भात समझोता केला आहे. साबा आणि कथुआ जिल्ह्यातली 32 हजार हेक्टर जमीन सिंचनाच्या कक्षेत आणता येईल.


    बंधू आणि भगिनींनो , देशाच्या गरजा आणि जन भावनांकडे दुर्लक्ष करण्याची आधीच्या सरकारचे धोरण आपण सर्वाना परिचित आहेच. करतारपूर कॉरिडॉरची बाब घ्या ना , जर त्यावर लक्ष ठेवले असते तर आज आपल्या गुरू नानक देव जी यांची भूमी आपल्या देशात असती , हिंदुस्थानचा भाग राहिली असती. पाकिस्तान , अफगाणिस्तान आणि बांगलादेशात भारत मातेच्या अनेक संतानाना अत्याचार सोसावा लागला आहे. आपल्या या बंधू- भगिनींच्या त्रासाकडे कोणीही लक्ष दिले नाही. एक संकल्प ठेवून आम्ही नागरिकता कायद्यात सुधारणा करण्याचा प्रस्ताव आणला आहे. हा प्रस्ताव म्हणजे देशाच्या या संकल्पाचा भाग आहे , ज्यानुसार , आपण सर्व अशा लोकांच्या बरोबर उभे राहू , जे कधी भारताचा भाग होते मात्र 1947 मधल्या परिस्थितीमुळे आपल्यापासून दुरावले गेले. श्रद्धेच्या आधारावर त्यांचे शोषण होत असेल तर त्यांच्या पाठीशी संपूर्ण देशाने उभे राहायची गरज आहे. या सर्व लोकांच्या हक्काच्या रक्षणासाठी भारत सदैव त्यांच्या पाठीशी उभा राहील. न्याय आणि जीवन विषयक त्यांच्या अधिकारांचे रक्षण केले जाईल.


    मित्रहो , आज या प्रसंगी मी एक आणखी आणि महत्वपूर्ण विषय , भावनापूर्ण विषयावर बोलू इच्छितो. हा विषय आहे माझे काश्मिरी पंडित , काश्मिरी विस्थापित बंधू- भगिनींचा. केंद्र सरकार त्यांचे अधिकार , त्यांचा सन्मान , त्यांच्या गौरवासाठी कटिबद्ध आहे. हिंसा आणि दहशतवादाच्या छायेत त्यांना आपले घर सोडावे लागले , ज्या यातना सहन कराव्या लागल्या , त्या हिंदुस्थान कधी विसरू शकत नाही. मी प्रत्येक वेळी याविषयी बोलत नाही मात्र ते दुःख माझ्या मनात सदैव राहिलं आहे. म्हणूनच तीन साडेतीन वर्षांपूर्वी जेव्हा जम्मू काश्मीर साठी पॅकेजची घोषणा केली गेली तेव्हा आपल्या काश्मिरी बंधू-भगिनीसाठी एक उपक्रम दिला गेला. थोड्या वेळात मी जेव्हा श्रीनगरला पोहोचेन तेव्हा बांदीपोरा आणि गंडेरबल मधे , ट्रान्झीट अकोमडेशनचा विस्तार करणाऱ्या योजनेचे भूमिपूजन होणार आहे याचा मला आनंद आहे. प्रधानमंत्री पॅकेज अंतर्गत काश्मिरी विस्थापितांना ज्या तीन हजार पदांवर नियुक्त करण्याचा निर्णय घेण्यात आला होता त्यावरही काम सुरु झाले आहे.


    बंधू-भगिनीनो , जेव्हा आम्ही सरकारमध्ये , युतीमधे होतो तेव्हा अनेक गोष्टी होऊ शकल्या नाहीत. राज्यात पंचायत निवडणुकीला आम्ही खूप प्राधान्य देत होतो मात्र तेव्हा शक्य झाले नाही. काही दिवसांपूर्वी इथे झालेल्या पंचायत निवडणुकीत लोक ज्या पद्धतीने सहभागी झाले , हिंसेची कोणतीही घटना नाही , 70 टक्क्या पेक्षा जास्त मतदान झाले , हे अभूतपूर्व आहे. यासाठी जम्मू काश्मीरचे नागरिक अभिनंदनाला पात्र आहेत. इथले प्रशासन अभिनंदनाला पात्र आहे. आता राज्यात दहशतवादाचा कठोर निपटारा केला जात आहे. आधीच्या अनेक योजनांनाही गती आली आहे. लोकशाही बळकट करण्यासाठी , जम्मू काश्मीरच्या संतुलित विकासात कोणतीही उणीव राहणार नाही याची खात्री मी देतो.


    बंधू-भगिनीनो , देशहित आणि देशाच्या जनतेचे हित यालाच केंद्र सरकारचे सर्वोच्च महत्व आहे. दोन दिवसांपूर्वी जो अर्थसंकल्प सादर करण्यात आला , त्यात सबका साथ , सबका विकास हा आमचा संकल्प अधिक दृढ करण्यात आला आहे. गरीब , शेतकरी , मजूर , कर्मचारी , व्यापारी , युवा , जेष्ठ , महिला , अनुसूचित जाती-जमाती , आदिवासी , या प्रत्येक घटकाच्या विकासाला गती देणारा हा अर्थसंकल्प आहे. देशाच्या 70 वर्षाच्या इतिहासात , शेतकऱ्यांसाठी प्रथमच ऐतिहासिक योजना भाजप सरकारने आणली आहे , अशी योजना ज्याची याआधी कधी कल्पनाही केली जाऊ शकत नव्हती.


    मित्रहो , देशातल्या 12 कोटीहून अधिक छोट्या शेतकऱ्यांची कुटुंबे , ज्यांच्याकडे पाच एकर पर्यंतच जमीन आहे , अशा शेतकऱ्याच्या बँक खात्यात दर वर्षी सहा हजार रुपये थेट जमा केले जातील. जनतेची , बँकांमधे खाती उघडण्यासाठी मोदींनी जे अभियान चालवले होते , तेव्हा स्वतःला बुद्धिमान समजणाऱ्या लोकांनी त्याची थट्टा उडवली होती , थट्टा करताना ते थकत नव्हते.आता समजले की जनधन खात्याचा लाभ कसा होणार आहे. दोन- दोन हजार रुपयांच्या तीन हप्त्यात हे पैसे शेतकऱ्यांच्या खात्यात जमा केले जाणार आहेत यापैकी पहिल्या हप्त्यातली रक्कम काही काळातच शेतकऱ्यांच्या खात्यात जमा होणार आहे.


    मित्रहो , किसान सन्मान निधी , ज्याला पीएम किसान म्हणून ओळखले जाते.या योजनेच्या माध्यमातून 75 हजार कोटी रुपये , ऐकून घ्या 75 हजार कोटी रुपये शेतकऱ्यांच्या खात्यात थेट जमा होणार आहेत.कोणी मध्यस्त नाही , कोणी दलाल नाही , यामुळे , ज्यांना कधी सरकारी मदत मिळाली नाही अशा करोडो छोट्या शेतकऱ्यांना मदत पोहोचणार आहे.


    मित्रहो , आपणच सांगा , आपण एक रुग्ण आहात तर आपल्याला काय आवडेल. दर सहा महिन्यांनी , आजारी पडा , डॉक्टरांकडे गेल्यावर काही औषधे आणि इंजेक्शन घ्या आणि पैसा खर्च करा. आयुष्यभर हेच चालत आले आहे. दर सहा महिन्यांनी डॉक्टरकडे जाणे किंवा पुन्हा आजारी पडल्यावर दुसऱ्या डॉक्टरकडे जाऊन रोगाचा समूळ नायनाट करण्यासाठी इलाज करून घेणे. कोणाकडे जाणार ? जो रोगाचा समूळ नायनाट करतो त्याच्याकडेच आपण निश्चितच जाणार. मात्र आतापर्यंत आपल्या शेतकऱ्यांसाठी , पहिला उपायच केला गेला. आजारी पाडा , औषध द्या , आजारी पाडा औषध द्या. कर्ज माफीमुळे शेतकऱ्याचे कर्ज कधी समाप्त झाले नाही आणि कधी होणारही नाही. दलालांचे खिसे भरले जातात. मी आपल्याला उदाहरण देऊ इच्छितो , काँग्रेसने 10 वर्षापूर्वी , 2008-09 मधे निवडणूक जिंकण्यासाठी , शेतकऱ्यांचे कर्ज माफ करण्याची घोषणा केली. देशातल्या शेतकऱ्यांवर त्यावेळी सहा लाख कोटी रुपयांचे कर्ज होते , मी दहा वर्षापूर्वीची गोष्ट सांगतो आहे. जेव्हा रिमोट कंट्रोलद्वारे सरकार चालत होते. सहा लाख कोटी रुपयांचे कर्ज होते. सहा लाख कोटीमधल्या कर्ज माफीच्या नावावर निवडणुका लढल्या गेल्या , शेतकऱ्याच्या डोळ्यात धूळफेक केली गेली. सत्तेवर आले. आल्यावर काय केले , आपल्याला आश्चर्य वाटेल , सहा लाख कोटीचे कर्ज होते आणि माफ केले फक्त 52 हजार कोटी रुपये. सहा लाख कोटी माफीची घोषणा होती , शेतकऱ्याची फसवणूक झाली , केवळ 52 हजार कोटी रुपयांची माफी झाली. कॅगने तपासणी केली तेव्हा त्यातही 30-35 लाख असे लोक मिळाले जे कर्ज माफीसाठी पात्रच नव्हते. आता मला सांगा , हे 30-35 लाख लोक कोण होते ? असा कोणता पंजा होता जो खजिना रिकामा करून गेला ? हे पैसे कुठे गेले ? हे मी सांगायची आवश्यकता नाही. कारण देशाच्या या नामदारांचा कलंकित मागील इतिहास जनता जाणते. ज्यांची कर्ज माफी झाली ते पुन्हा कर्जदार झाले आणि कर्जात बुडले हे देश जाणतो. आता 10 वर्ष पूर्ण झाली आहेत आता पुन्हा कर्ज माफीचा गोंधळ कॉंग्रेसने घातला आहे. निवडणुका आल्यावर यांना कर्ज माफीचा ज्वर चढतो , कारण यांच्याकडे अशी जडी बुटी होती की भोळ्या शेतकऱ्याच्या डोळ्यात धूळ फेक करत निवडणुका पार करा आणि त्यानंतर त्यांना सोडून द्या. काँग्रेसचे हे धोरण पुन्हा एकदा समोर येत आहे.


    आपण पहा गेल्या दिवसात काय झाले. आताच काही काळापूर्वी मध्य प्रदेशात काँग्रेसचे सरकार बनले आहे. तिथे काय केले ? शेतकऱ्यांच्या कर्ज माफीच्या मुद्यावर ते सत्तेवर आले , मध्य प्रदेशात अशा शेतकऱ्यांचे कर्ज माफ होत आहे ज्यांच्यावर कर्ज नव्हतेच आणि ज्यांच्यावर कर्ज आहे त्यांना किती रुपयांचा धनादेश मिळत आहे , आपल्याला आश्चर्य वाटेल , 13 रुपयाचे कर्ज माफ झाले आहे , 13 रुपये. राजस्थानमधे सत्तेवर येताच सरकारने हात वर केले. मित्रहो , शेतकऱ्यांचे कर्ज माफ करण्याची यांची कधी नियतच नव्हती , धोरणच नव्हते. शेतकऱ्यांच्या नावावर दलालांचे खिसे भरणे , त्यांचे पोट भरणे हाच क्रम सुरु आहे. एक क्षण मानूया की इमानदारीने शेतकऱ्याचे कर्ज माफ केले जाईल , तेव्हा काय स्थिती असेल , हे इमानदारीने काम करणारे नाहीत पण माता वैष्णोदेवीच्या चरणापाशी बसलो आहोत तर आपण मानूया की एक वेळ इमानदारीने करतील. याचा लाभ कोणाला मिळेल हे मी आपल्याला समजावून सांगु इच्छीतो. कर्नाटक मधे त्यांनी कर्ज माफीचे आश्वासन दिले आहे ते शंभर टक्के लागू केले तरी आणि खरोखरच इमानदारीने लागू केले तरी त्याचा लाभ शंभर पैकी 30-40 पेक्षा जास्त शेतकऱ्यांना मिळणार नाही. 100 पैकी 30-40 आणि त्यातही बेईमान किती घुसतील ते वेगळेच. याच प्रमाणे राजस्थान मधेही कर्ज माफीचे आश्वासन त्यांनी इमानदारीने पूर्ण केले तरी त्याचा लाभ शंभर पैकी 20-30 जणांनाच होईल , जास्त शेतकऱ्याना फायदा मिळणार नाही. पंजाब मधे त्यांचे सरकार आहे , तिथेही त्यांनी जे म्हटले आहे ते इमानदारीने लागू केले तरी 100 पैकी 20-30 जणानाच लाभ होईल. जास्त लोकांना लाभ मिळणार नाही. 2008 च्या यांच्या कर्ज माफीचा लाभही केवळ 20-30 टक्के लोकांनाच मिळाला आहे. म्हणजेच काँग्रेसच्या कर्जमाफीतून नेहमीच 70-80 टक्के लोक , त्यातून बाहेर राहिलेले शेतकरी , त्या शेतकऱ्याचा काय दोष , त्या गरीब शेतकऱ्याचा काय दोष जो बँकेपर्यंत पोहोचू शकला नाही. या शेतकऱ्याचा काय दोष ? त्यांच्या आजू-बाजूला जे मोठ-मोठे लोक आहेत त्यांच्यासाठी योजना बनत असत. आम्ही जी योजना घेऊन येत आहोत त्याचा लाभ देशातल्या 12 कोटी शेतकरी कुटुंबाना होणार आहे. याचा अर्थ , प्रत्येक गावातल्या 100 पैकी 90-95 शेतकऱ्यांना याच लाभ होईल. आपण कल्पना केली आहे का , मित्रहो , हे यांच्या निराशेचे दुसरे कारण आहे. आपण पाहिले असेल आपले वित्त मंत्री अर्थ संकल्प वाचत होते तेव्हा विरोधकांचा चेहरा कसा झाला होता , चेहरा उतरला होता , कारण पै-पैचा उपयोग , जनहितासाठी उपयोग , सर्वसामान्य जनतेसाठी उपयोग , याचा यांनी कधी ना विचार केला आहे , ना शिकले आहेत आणि ना कधी केले आहे. एकतर कर्जमाफीतून मिळणारे कर्ज गेले , दलालांची दुकाने बंद झाली आणि दुसरे म्हणजे निवडणूक विषयक फुग्यातली हवाच निघून गेली. कर्ज माफीच्या माध्यमातून परत सत्ता प्राप्त करण्याच्या काँग्रेसच्या या 10 वर्षीय योजनेपासून शेतकरी आता सावध झाला आहे.


    बंधू-भगिनीनो , परवा अर्थसंकल्पात जाहीर झालेल्या पीएम किसान सन्मान योजनेचा लाभ केवळ एकदाच नव्हे तर दर वर्षी मिळणार आहे. ही एक वेळची योजना नाही तर दर वर्षी याचा लाभ मिळणार आहे. प्रत्येक वर्षी , यांचे काय होते , 10 वर्षानंतर , आपण हिशोब पाहूया , 10 वर्षात एकदा , 50-60 हजार कोटी रुपये कर्ज माफ करून 10 वर्षे स्वतःला शेतकऱ्याचा तारणहार असल्याचे सांगत राहिले. भाजपा सरकारने जी योजना तयार केली आहे , त्याचा येत्या 10 वर्षातला हिशोब आपण पाहिला तर येणाऱ्या 10 वर्षात या पीएम किसान योजने अंतर्गत दर वर्षी शेतकऱ्याच्या खात्यात सहा हजार रुपये जमा होणार आहेत , त्याचा दहा वर्षाचा हिशोब लावला तर साडेसात लाख कोटी रुपये शेतकऱ्यांच्या खात्यात जमा होणार आहेत.


    मित्रहो , पीएम किसान समृद्धी योजना म्हणजे गेल्या साडेचार वर्षापासून शेतकऱ्यांची परिस्थिती सुधारण्यासाठी करण्यात येणाऱ्या प्रयत्नांचा एक मोठा टप्पा आहे. शेतापासून ते बाजारापर्यंत अनेक प्रयत्न अखंड सुरु आहेत. शेतीचा उत्पादन खर्च कमी करण्यासाठी प्रयत्न करण्याबरोबरच शेतमालाला योग्य भाव मिळावा यासाठीही अनेक प्रयत्न करण्यात आले. आमच्याच सरकारने किमान हमी भावासंदर्भात , शेतकऱ्यांची अनेक वर्षापासूनची मागणी पूर्ण केली आहे. रब्बी आणि खरीपाच्या 22 पिकांचा हमी भाव दीडपटीपेक्षा अधिक निश्चित करण्यात आला आहे. हा हमी भाव शेतकऱ्यांपर्यंत पोहोचावा यासाठी राज्य सरकारांना प्रोत्साहन देण्यात येत आहे.


    मित्रहो , या अर्थसंकल्पात , जय किसान बरोबरच जय जवान यांच्यासाठीही मोठा निर्णय घेण्यात आला आहे. जम्मू तर डोगरा परंपरा असलेली शौर्य भूमी आहे. मी जम्मू काश्मीरच्या हजारो जवानांच्या कुटुंबाचे अभिनंदन करतो कारण देशाची संरक्षण तरतूद तीन लाख कोटीच्या पलीकडे गेली आहे. यामुळे आपली संरक्षण सिद्धता मजबूत होईलच , आपल्या जवानानाही लाभ होईल.


    बंधू-भगिनीनो , चार दशकांपासून ‘ एक हुद्दा समान निवृत्तीवेतन ’ हा मुद्दा कसा रखडला होता हे साऱ्या देशाला माहित आहे. नियत कशी भिन्न आहे याचा अंदाज या गोष्टीवरून लावता येतो की काँग्रेस सरकारने ‘ एक हुद्दा समान निवृत्तीवेतन ’ यासाठी अर्थसंकल्पात असाच एक 500 कोटीचा आकडा सांगितला होता , केंद्रातल्या भाजपा सरकारने यासाठी आतापर्यंत 35 हजार कोटी पेक्षा जास्त रुपये निर्धारित केले आहेत. किती असत्य बोलत होते. 500 कोटींची घोषणा करत होते आणि आवश्यकता होती 35 हजार कोटींची. जवानांच्या डोळ्यात धूळ फेक करताना यांना काहीच वाटले नाही. यातही 11 हजार कोटी रुपयांची तर थकबाकी आहे , जी देशभरातल्या सैनिकांच्या कुटुंबाच्या खात्यात पोहोचली आहे.


    मित्रहो , आज जम्मू काश्मीर पोलीस असू दे , आपल्या केंद्रीय दलाचे जवान असु देत , सैन्याचे जवान असू देत , खडतर परिस्थितीत देश आणि शांततेच्या शत्रूशी मुकाबला करत असतात. शहीद नजीर अहमद वाणी , शहीद औरंगजेब , इम्तियाज अहमद मीर यासारख्या अनेक शूरवीरांना मी आदरपूर्वक श्रद्धांजली अर्पण करतो. देशाचे सरकार प्रत्येक पावलावर आपल्या पाठीशी असेल याची खात्री मी प्रत्येक शहिदाच्या कुटुंबियांना देतो. सीमापार गोळीबाराचा सामना करणाऱ्या कुटुंबानाही मी आश्वस्त करतो की त्यांच्या सुरक्षिततेसाठी सर्वतोपरी प्रयत्न केले जात आहेत. एकीकडे शत्रूला चोख प्रत्युत्तर दिले जात आहे तर दुसरीकडे , आपल्या सुरक्षिततेसाठी सीमेजवळ 14 हजार बंकर बांधण्यात येत आहेत.


    बंधू-भगिनीनो , देशाची सुरक्षितता आणि देशवासीयांचे जीवनमान उंचावण्यासाठी नव भारताच्या निर्मितीसाठी केंद्र सरकार संपूर्णतः कटिबद्ध आहे. आपणा सर्वांच्या सहयोगाने नव भारत सक्षमही असेल आणि सुरक्षितही असेल. विकास योजनांसाठी आपणा सर्वाना पुन्हा एकदा खूप खूप शुभेच्छा देतो. माझ्याबरोबर मोठ्याने म्हणा-


    भारत माता की जय !


    भारत माता की जय !


    भारत माता की जय !


    खूप खूप धन्यवाद.


    B.Gokhale/N.Chitale /D. Rane

    
    
    (Release ID: 1562753) Visitor Counter : 8