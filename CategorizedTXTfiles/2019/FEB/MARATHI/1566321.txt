      परराष्ट्र व्यवहार मंत्रालय

      बालाकोट इथे जैश-ए-महंमदच्या दहशतवादी तळावरच्या हल्ल्यासंदर्भात परराष्ट्र सचिवांचे निवेदन
      Posted On: 26 FEB 2019 2:09PM by PIB Mumbai


    नवी दिल्ली , 26 फेब्रुवारी 201 9


    जैश - ए - महंमद या पाकिस्तान स्थित दहशतवादी संघटनेने 14 फेब्रुवारी 2019 मधे केलेल्या आत्मघातकी दहशतवादी हल्ल्यात केंद्रीय राखीव पोलीस दलाचे 40 जवान शहीद झाले . जैश - ए - महंमदचा म्होरक्या मसूद अझहर असून , पाकिस्तानमधे गेल्या दोन दशकापासून सक्रिय असून , बहावालपूर इथून तो सूत्रं हलवतो .


    भारताच्या संसदेवर डिसेंबर 2001 मधे झालेला हल्ला तसेच 2016 च्या जानेवारीत पठाणकोट इथे झालेल्या हल्ल्यासह अनेक दहशतवादी हल्ल्यांमागे संयुक्त राष्ट्रसंघाने प्रतिबंधित केलेल्या जैश - ए - महंमद या दहशतवादी संघटनेचा हात आहे .


    पाकिस्तान आणि पाकव्याप्त जम्मू - काश्मीरमधल्या या संघटनेच्या दहशतवादी प्रशिक्षण तळाच्या ठिकाणांबाबत पाकिस्तानला वेळोवेळी माहिती देण्यात आली . मात्र पाकिस्तानने या तळाचे अस्तित्व नाकारले . पाकिस्तानच्या अधिकाऱ्यांना यासंदर्भात माहिती असल्याशिवाय शेकडो जिहादींना दहशतवादी प्रशिक्षण देण्याची क्षमता असणारे इतके मोठे तळ अस्तित्वात येऊन सुरु राहू शकत नाहीत .


    जिहादींना प्रशिक्षण देण्यापासून रोखण्यासाठी जैश - ए - महंमद विरोधात कारवाई करण्याची विनंती भारताने पाकिस्तानला वारंवार केली होती . पाकिस्तानच्या भूमीवर असलेले हे दहशतवादी तळ नष्ट करण्यासाठी पाकिस्तानने कोणतीही ठोस कारवाई केली नाही . देशाच्या विविध भागात आणखी आत्मघातकी दहशतवादी हल्ला करण्याचा जैश - ए - महंमद कट आखत असून , यासाठी फिदायीन जिहादींना प्रशिक्षण देण्यात येत असल्याची विश्वासार्ह गुप्तवार्ता मिळाली आहे . या नजिकच्या धोक्याची शक्यता लक्षात घेऊन हा प्रतिबंधात्मक हल्ला निश्चितच आवश्यक ठरला होता .


    बालाकोट इथल्या जैश - ए - महंमदच्या सर्वात मोठ्या प्रशिक्षण तळावर भारताने आज पहाटे हल्ला करुन जैश - ए - महंमदचे दहशतवादी , ट्रेनर , सिनियर कमांडर आणि फिदायीनसाठी प्रशिक्षण घेणाऱ्या जिहादी गटांचा मोठ्या प्रमाणात खात्मा केला . जैश - ए - महंमदचा म्होरक्या मसूद अझहरचा मेव्हणा मौलाना युसुफ अझहर उर्फ उस्ताद घौरी बालाकोट इथला तळ चालवत होता .


    दहशतवादाविरोधात लढा देण्यासाठी आवश्यक ती सर्व पावले उचलण्यासाठी भारत सरकार ठामपणे कटिबद्ध आहे . यामुळे जैश - ए - महंमदच्या तळांना लक्ष्य करुन ही असैनिकी प्रतिबंधात्मक कारवाई करण्यात आली . नागरिकांना इजा होऊ नये यादृष्टीने कारवाईसाठी हे स्थान निवडण्यात आले . घनदाट जंगलात डोंगरमाथ्यावर असलेला हा तळ नागरिकांपासून खूप दूर आहे . काही वेळापूर्वीच हा हल्ला केला असल्यामुळे यासंदर्भात अधिक तपशील अद्याप हाती आला नाही .


    भारताविरोधातल्या दहशतवादी कारवायासाठी आपल्या भूमीचा आणि आपल्या नियंत्रणाखालच्या प्रांताचा वापर करु दिला जाणार नाही यासाठी पाकिस्तानने जानेवारी 2004 मध्येच कटिबद्धता दर्शवली आहे . या जाहीर कटिबद्धतेशी ठाम राहून पाकिस्तान , जैश - ए - महंमदचे इतर तळ नष्ट करेल , अशी आमची अपेक्षा आहे .


    N.Sapre/N.Chitale /D. Rane


    

    
    (Release ID: 1566321) Visitor Counter : 83
    
    
      Read this release in: English