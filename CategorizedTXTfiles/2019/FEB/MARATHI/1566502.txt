      पंतप्रधान कार्यालय

      राष्ट्रीय युवा संसद महोत्सव 2019 पारितोषिके पंतप्रधानांच्या हस्ते प्रदान
      Posted On: 27 FEB 2019 4:50PM by PIB Mumbai


    नवी दिल्ली, 27 फेब्रुवारी 201 9


    नवी दिल्लीत विज्ञान भवनात आज झालेल्या राष्ट्रीय युवा संसद महोत्सव पारितोषिक 2019च्या समारोप समारंभाला पंतप्रधान नरेंद्र मोदी उपस्थित होते. पंतप्रधानांनी राष्ट्रीय युवा संसद महोत्सव पारितोषिके आणि प्रशस्ती पत्रे, विजेत्यांना प्रदान केली. खेलो इंडिया या ॲपचेही पंतप्रधानांनी यावेळी उद्‌घाटन केले.


    पुरस्कार विजेत्यांचे अभिनंदन करतांना त्यांची ऊर्जा आणि निष्ठेचे त्यांनी कौतुक केले. नव भारताच्या प्रतिबिंबाचे हा उत्सव प्रतिनिधीत्व करत असल्याची भावना त्यांनी व्यक्त केली. देश आणि समाजाच्या विकासात अधिक मोठी भूमिका बजावण्यासाठी युवकांनी सज्ज रहावे, असे पंतप्रधान म्हणाले.


    समाजाच्या कल्याणासाठी, देशाच्या युवकांनी, उत्तम संवाद कौशल्य विकसित करावे, असे आवाहन त्यांनी केले. बोललेला शब्द कदाचित प्रभावी नसेल, मात्र तो स्फूर्तीदायी असला पाहिजे. युवकांनी विविध मुद्दे घेऊन त्यावर चर्चा करावी असे त्यांनी सुचवले. युवकांकडे चैतन्य आणि नवकल्पना असल्यामुळे नव्या आव्हानांना ते अधिक प्रभावीपणे सामोरे जाऊ शकतात, असे त्यांनी सांगितले.


    राष्ट्रीय युवा संसद महोत्सव या मंचामुळे युवकांच्या उर्जेला दिशा आणि आकार प्राप्त होईल आणि उत्तम संवाद प्रक्रियाही घडेल, अशी आशा त्यांनी व्यक्त केली. खासदार होऊ इच्छिणाऱ्या युवकांसाठी असे महोत्सव उपयुक्त ठरतील, असे त्यांनी सांगितले.


    याआधी विजेत्यांना आपले विचार पंतप्रधानांसमोर मांडण्याची संधी मिळाली. या महोत्सवात सहभागी झालेल्या युवकांशीही पंतप्रधानांनी संवाद साधला.


    ‘नव भारताचा आवाज बना, तोडगा शोधा आणि धोरणामध्ये योगदान द्या’ ही या राष्ट्रीय युवा संसद महोत्सव 2019 ची संकल्पना आहे. युवा आणि क्रीडा मंत्रालयाअंतर्गत राष्ट्रीय सेवा योजना आणि नेहरु युवा केंद्र संघटन यांनी संयुक्तपणे या महोत्सवाचे आयोजन केले आहे.


    B.Gokhale/N.Chitale /D. Rane

    
    
    (Release ID: 1566502) Visitor Counter : 92
    
    
      Read this release in: English