      पंतप्रधान कार्यालय

      पुलवामा हल्लाप्रकरणी धैर्य राखा, जवानांवर विश्वास ठेवा, शिक्षा होणारच-पंतप्रधान
      
      पंतप्रधानांनी दाखवली पुणे-अजनी-पुणे हमसफर एक्सप्रेसला हिरवी झेंडी
      
      मुलांसाठी शिक्षण, युवकांना रोजगार, शेतकऱ्यांना सिंचन, वयोवृद्धांना औषधं आणि जनसामान्यांना तक्रार निवारणाचे अधिकार अशी पंचधारा अवलंबिणार-पंतप्रधान
      
      सिकलसेल व्याधी संशोधन संस्थेचे पंतप्रधानांच्या हस्ते उद्‌घाटन

      Posted On: 16 FEB 2019 2:48PM by PIB Mumbai

      मुंबई, 16 फेब्रुवारी 201 9


      पंतप्रधान नरेंद्र मोदी यांनी आज यवतमाळ जिल्ह्यातील पांढरकवडा येथे विविध विकास प्रकल्पांची आधारशिला ठेवली. या विकास कामांचे लोकार्पण करून पंतप्रधानांनी नवीन कामाचे बटन दाबून शुभारंभ केला. जनसभेला संबोधित करतांना पंतप्रधान म्हणाले की, अलिकडेच पुलवामा येथे झालेल्या आतंकवादी हल्ल्यात महाराष्ट्रातील दोन सुपूत्र शहीद झाले आहेत त्यांचे बलिदान कदापिही व्यर्थ जाणार नाही. यासाठी धैर्य आणि जवानांवर विश्वास ठेवणे आवश्यक असल्याचे पंतप्रधानांनी सांगितले.


      एनडीए सरकारने अवलंबलेली पंचधारा अर्थात मुलांना शिक्षण, युवकांना रोजगार, शेतकऱ्यांना सिंचन, ज्येष्ठांना औषधं आणि जनसामान्यांचे तक्रार निवारण यासाठी सरकार वेगाने कार्य करत आहे. पंतप्रधान पुढे म्हणाले की, संलग्नता ही विकासाची महत्त्वाची किल्ली असून यवतमाळची प्रगती सुद्धा रेल्वे आणि रस्ते जोडणीद्वारे करण्यात येत आहे. त्यांनी पुणे-अजनी-पुणे हमसफर एक्सप्रेसला हिरवी झेंडी दाखवून या रेल्वेच्या दौंड-मनमाड-भुसावळ-बडनेरा मार्गक्रमणाची घोषणा केला.


      पंतप्रधानांनी सांगितले की, त्यांचे 2022 पर्यंतचे प्रत्येकाला घर हे स्वप्न प्रत्यक्षात उतरत असून प्रधानमंत्री आवास योजनेअंतर्गत देण्यात येणाऱ्या लाभार्थ्यांना घराची नोंदणी ही महिलांच्या नावावर करावी लागेल. हा निर्णय एक प्रकारे महिलांना प्रोत्साहन देणारा आहे. ग्रामीण अर्थव्यवस्थेचा आधार विदर्भातील अनेक बचत गट असून या गटांना सरकारने विश्वास आणि शक्ती प्रदान केली आहे. सरकारने या बचत गटासाठीची अर्थसंकल्पीय तरतूद अडीच पटींने वाढवली आहे.


      भटक्या गोमंतू समाजासंदर्भात बोलतांना पंतप्रधानांनी सांगितले की, शेतमजूर, श्रमिक या समाजात मोठ्या प्रमाणात असून त्यांच्या कल्याणासाठी सरकारने भटके कल्याण विकास मंडळ अर्थात डब्ल्यूडीबी स्थापन करण्याचे ठरविले आहे. सरकारने पंतप्रधान किसान सन्मान योजना अंतर्गत अशा 1 कोटी 25 लाख शेतकऱ्यांना ज्यांच्याजवळ 5 एकर पेक्षा कमी जमीन आहे अशांना सहा हजार रुपये प्रतिवर्ष (रु. 2000 चे तीन हप्ते) त्यांच्या खात्यात थेट जमा होतील. तसेच सरकारने 60 वर्षानंतर 1500 रुपये प्रतिमाह कमवणाऱ्यांसाठी निवृत्तीवेतन रु. 3000 प्रतिमाह चालू करण्यात येणार आहे. पंतप्रधानांनी या अर्थसंकल्पात भटक्या विमुक्त जातीजमातींसाठी अनेक योजनांचा नव्याने समावेश केल्याचे सांगितले.


      सिकलसेलसारख्या आजारांवर संशोधन करणाऱ्या संस्थेचे उद्‌घाटन पंतप्रधानांनी बटन दाबून केले. तसेच किनवट येथे उभारण्यात आलेल्या एकलव्य निवासी शाळेचे उद्‌घाटनही पंतप्रधानांच्या हस्ते करण्यात आले. या शाळेत 420 आदिवासी विद्यार्थ्यांना आधुनिक प्रयोगशाळा, ग्रंथालय, क्रीडांगण अशा विविध सुविधा असलेल्या संस्थेतर्फे शिक्षण देण्यात येणार आहे.


      केंद्रीय महामार्ग आणि रस्ते वाहतूक मंत्री नितीन गडकरी यांनी यवतमाळ जिल्ह्यात आणि विदर्भात गेल्या चार वर्षात केलेल्या आणि सध्या सुरू असलेल्या जलसिंचन प्रकल्पाची माहिती दिली. प्रकल्प पूर्ण झाल्यानंतर लाखो हेक्टर क्षेत्र ओलिताखाली येणार आहे. यवतमाळ जिल्ह्यातील बहुतांश गावे राष्ट्रीय महामार्गाला जोडणार असल्याचेही गडकरी यांनी सांगितले.


      महाराष्ट्राचे मुख्यमंत्री देवेंद्र फडणवीस यांनी महिला स्वयं सहाय्यता बचत समुहांना आवश्यक असणारा रिव्हॉलव्हिंग निधी एक लाख रुपयांपर्यंत वाढवण्यात येणार असल्याची घोषणा त्यांनी केली. राज्यात सुरू असलेल्या सुमतीबाई सुकळीकर योजनेमध्ये महिला बचत गटांना कोणत्याही व्याज न आकारता कर्ज देण्यात येते. विशेष म्हणजे घेतलेल्या कर्जाची 100 टक्के परतफेड होत असल्याचे पंतप्रधानांनी बचत गटाच्या महिलांचे कौतुक करताना सांगितले.


      या कार्यक्रमाला महाराष्ट्राचे राज्यपाल चे. विद्यासागर राव, मुख्यमंत्री देवेंद्र फडणवीस, केंद्रीय महामार्ग, रस्ते वाहतूक मंत्री नितीन गडकरी उपस्थित होते. यावेळी सर्वांचे स्वागत मंत्री हंसराज अहिर यांनी केले.


      B.Gokhale / S.Bedekar /P.Kor


    

    
    (Release ID: 1564855) Visitor Counter : 55
    
    
      Read this release in: English