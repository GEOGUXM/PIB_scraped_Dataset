      पंतप्रधान कार्यालय

      इटानगरला पंतप्रधानांची भेट, ईशान्य भारताच्या विकासातूनच नव भारत साकारला जाऊ शकतो – पंतप्रधान
      Posted On: 09 FEB 2019 6:59PM by PIB Mumbai


    नवी दिल्ली, 9 फेब्रुवारी 201 9


    आसाम, अरुणाचल प्रदेश आणि त्रिपुरा या तीन राज्यांच्या दौऱ्यात पंतप्रधान नरेंद्र मोदी यांनी इटानगरला भेट दिली. इटानगर येथे ग्रीनफिल्ड विमानतळ आणि सेला बोगद्याचे त्यांनी भूमीपूजन केले. ‘डीडी अरुण प्रभा’ या वाहिनीचे त्यांनी उद्‌घाटन केले. इटानगर इथल्या आयजी पार्क येथून पंतप्रधानांनी राज्यातल्या विविध विकास प्रकल्पांचे भूमीपूजन केले.


    अरुणाचल प्रदेश ही उगवत्या सुर्याची भूमी आहे, 4 हजार कोटींपेक्षा जास्त विकास प्रकल्पांचे उद्‌घाटन करण्याची संधी मला लाभली. राज्यात 13 हजार कोटींपेक्षा जास्त रुपयांच्या अतिरिक्त प्रकल्पांचे काम सुरु आहे. अरुणाचल प्रदेश आणि ईशान्येकडच्या इतर राज्यांच्या विकास कामासंदर्भात आपल्या सरकारचे 55 महिने आणि आधीच्या सरकारची 55 वर्ष यांची तुलना करुन पहा, असे आवाहन त्यांनी जनतेला केले.


    आधीच्या सरकारने अरुणाचल प्रदेशकडे दुर्लक्ष केले, मात्र आम्ही यात बदल केला. ईशान्य भारताचा विकास होईल, तेव्हाच नव भारत साकारेल यावर त्यांनी भर दिला. गेल्या 55 महिन्यात विकासासाठी निधीची चणचण भासू दिली नाही, असे त्यांनी सांगितले. आपल्या सरकारने अरुणाचलसाठी 44 हजार कोटी रुपयांचा निधी मंजूर केला आहे. आधीच्या सरकारने मंजूर केलेल्या निधीच्या दुप्पट ही रक्कम असल्याचे त्यांनी नमूद केले.


    होलोंगी ग्रीनफिल्ड विमानतळाचे भूमीपूजन आणि तेजू विमानतळाचे उद्‌घाटन त्यांनी केले. 4 हजार 100 स्क्वेअर मीटर क्षेत्रावर पसरलेल्या होलोंगी टर्मिनलसाठी 955 कोटी रुपये खर्च अपेक्षित असून, ताशी 200 प्रवासी हाताळण्याची या विमानतळाची क्षमता आहे. राज्याचे दळणवळण आजपासून उत्तम होईल, असा विश्वास त्यांनी व्यक्त केला. इटानगरला पोहोचायचे असेल, तर गुवाहाटी विमानतळावरुन हेलिकॉप्टरने अथवा रस्ता मार्गे पोहोचावे लागते.


    50 वर्षांपूर्वी तेजू विमानतळ बांधण्यात आला, मात्र या आधीच्या सरकारने हे राज्य देशाच्या इतर भागाशी जोडण्याबाबत विचार केला नाही. या छोट्या विमानतळासाठी 125 कोटी रुपये खर्चून आमच्या सरकारने त्याचा विस्तार केला. अरुणाचलच्या जनतेला सेवा देण्यासाठी तेजू विमानतळ तयार आहे. उडान योजनेअंतर्गत स्वस्त हवाई सेवेद्वारे इथल्या जनतेला त्यांचा लाभ होईल. केवळ विमानतळच नव्हे, तर नव्या आणि सुधारीत रेल्वे आणि रस्ता सुविधेमुळे अरुणाचल प्रदेशच्या जनतेचे जीवनमान उंचावेल, असे पंतप्रधान म्हणाले.


    अरुणाचल प्रदेशातल्या सेला बोगद्याचे भूमीपूजन पंतप्रधानांनी केले. यामुळे तवांग खोऱ्याशी कोणत्याही ऋतूत दळणवळण शक्य होणार आहे आणि प्रवासाचा वेळही एका तासाने वाचणार आहे. यासाठी 700 कोटी रुपयांचा खर्च अपेक्षित आहे. बोगीबिल इथे रस्ते आणि रेल्वे पूलामुळे अरुणाचल प्रदेश मुख्य भूमीशी उत्तमरितीने जोडला गेला आहे. राज्याचे दळणवळण सुधारण्यासाठी 1 हजार कोटी रुपयांच्या प्रकल्पांवर सरकार काम करत आहे. गेल्या 2 वर्षात 1 हजार पेक्षा जास्त गावे रस्ते जोडण्यात आल्याची माहिती त्यांनी दिली. ट्रान्स अरुणाचल हायवेचे काम प्रगतीपथावर आहे. ईशान्येकडच्या राज्यांच्या राजधान्या जोडण्याच्या प्रयत्नांतर्गत इटानगरही रेल्वे मार्गे जोडण्यात आले आहे. नाहरलागून पासून अरुणाचल एक्स्प्रेस आठवड्यातून दोनदा धावते. नव्या रेल्वे मार्गांसाठी सहा ठिकाणी सर्वेक्षण करण्यात आले असून, तीन ठिकाणचे सर्वेक्षण पूर्ण झाले आहे. तवांग रेल्वे मार्गे जोडण्याचा प्रयत्न सुरु आहे.


    सौभाग्य योजनेअंतर्गत, अरुणाचल प्रदेशमध्ये 100 टक्के घरांचे विद्युतीकरण झाल्याचे पंतप्रधानांनी जाहीर केले. 110 मेगावॅटचा पारे जलविद्युत प्रकल्प त्यांनी देशाला अर्पण केला. वीजनिर्मितीवर आपण भर देत असल्याचे ते म्हणाले. आज 110 मेगावॅटच्या 12 जलविद्युत प्रकल्पांचे उद्‌घाटन केले. यामुळे केवळ अरुणाचल प्रदेशच नव्हे, तर जवळच्या राज्यांनाही याचा लाभ होणार आहे.


    ईशान्येकडच्या राज्यांच्या भेटीची आपआपली छायाचित्रे शेअर करण्याची विनंती आपण लोकांना केली होती. त्यानंतर काही सेकंदातच विदेशी नागरीकांसह हजारो छायाचित्रे लोकांनी ट्विट केली. आज उद्‌घाटन केलेल्या प्रकल्पांमुळे जनतेचे जीवनमान उंचावण्याबरोबरच पर्यटनाला चालना मिळून रोजगाराच्या संधी वाढणार आहेत.


    अरुणाचल प्रदेशमधल्या 50 आरोग्य आणि वेलनेस केंद्रांचे उद्‌घाटन पंतप्रधानांनी केले. आयुष्‍मान भारत योजनेअंतर्गत या केंद्रांची निर्मिती करण्यात येत आहे. या केंद्रांमार्फत आरोग्य सेवांमध्ये अधिक सुधारणा करण्यात येणार आहे. प्रधानमंत्री जन आरोग्य योजनेअंतर्गत 150 दिवसात 11 लाख गरीबांना याचा लाभ मिळाला आहे.


    नुकत्याच जाहीर झालेल्या अर्थसंकल्पात पंतप्रधान किसान सन्मान निधी योजना जाहीर झाली त्याद्वारे 5 एकरपेक्षा कमी जमीन असणाऱ्या शेतकऱ्याच्या बँक खात्यात दरवर्षी 3 हप्त्यात एकूण 6 हजार रुपये जमा होणार आहेत. सेंद्रीय शेतीला प्रोत्साहन देण्याच्या अरुणाचल प्रदेश सरकारच्या प्रयत्नांना केंद्र सरकार सहकार्यच करेल, असे आश्वासन त्यांनी दिले.


    अरुणाचल प्रदेशसाठीच्या ‘डीडी अरुण प्रभा’ या वाहिनीचे उद्‌घाटन त्यांनी केले. दूरदर्शनची ही 24वी वाहिनी आहे. या वाहिनीद्वारे राज्यातल्या दुर्गम भागातल्या बातम्याही जनतेपर्यंत पोहोचणार आहेत. एफटीआयआयच्या कायम स्वरुपी परिसरासाठी जोट इथे पंतप्रधानांनी भूमीपूजन केले.


    अरुणाचल प्रदेश हा भारताचा अभिमान आहे, भारताचे प्रवेशद्वार आहे. सुरक्षिततेबरोबरच या भागाच्या वेगवान विकासाचे आश्वासन पंतप्रधानांनी दिले.


    B.Gokhale/N.Chitale /D. Rane


    

    
    (Release ID: 1564047) Visitor Counter : 6
    
    
      Read this release in: English