      पंतप्रधान कार्यालय

      पंतप्रधानांच्या हस्ते हरयाणातील अनेक विकास कार्यक्रमांचा शुभारंभ
      Posted On: 12 FEB 2019 7:09PM by PIB Mumbai


    सक्षम महिलाच सक्षम समाज आणि शक्तीशाली देश घडवू शकतात-पंतप्रधान


    पंतप्रधानांच्या हस्ते महिला सरपंचांना स्वच्छ शक्ती-2019 पुरस्कार प्रदान


    झज्जार येथील राष्ट्रीय कर्करोग संस्थेचे पंतप्रधानांच्या हस्ते लोकार्पण


    नवी दिल्ली, 12 फेब्रुवारी 201 9


    पंतप्रधान नरेंद्र मोदी यांनी आज हरयाणामधल्या कुरूक्षेत्रला भेट दिली. यावेळी ते महिला सरपंचांच्या स्वच्छ शक्ती-2019 या परिषदेत सहभागी झाले. पंतप्रधानांच्या हस्ते देशभरातील महिला सरपंचांना स्वच्छ शक्ती – 2019 पुरस्काराने गौरवण्यात आले. पंतप्रधानांनी यावेळी स्वच्छ सुंदर शौचालय प्रदर्शनालाही भेट दिली, तसेच हरयाणातल्या विकास कार्यक्रमांचे उद्‌घाटन केले आणि कोनशिलाही बसवली. हरयाणाचे मुख्यमंत्री मनोहर खट्टर आणि इतर मान्यवर यावेळी उपस्थित होते.


    देशभरातले स्वच्छताग्रही एकत्र आल्याने नवीन भारतासाठी स्वच्छ भारत या निर्धाराला बळ मिळाले आहे, असे पंतप्रधान म्हणाले.


    हरयाणा ‘वन रँक वन पेंशन’ पासून ‘बेटी बचाओ बेटी पढाओ’ यांसारख्या योजनांच्या अंमलबजावणीत आघाडीवर असून, आयुष्मान भारत योजनेची पहिली लाभधारक ही हरयाणातलीच मुलगी असल्याचे ते म्हणाले.


    फक्त सक्षम महिलाच सक्षम समाज आणि शक्तीशाली देश निर्माण करू शकतात, असे त्यांनी सांगितले. ‘बेटी बचाओ बेटी पढाओ’, उज्ज्वला योजना, राष्ट्रीय पोषण मोहीम तसेच प्रधानमंत्री आवास योजनेअंतर्गत महिलांना घराची मालकी आदी योजनांनी महिलांच्या सक्षमीकरणात महत्त्वाची भूमिका बजावल्याचे ते म्हणाले. बलात्कारासाठी मृत्युदंडाची शिक्षा देणारे पहिले सरकार आमचे आहे, असे पंतप्रधान म्हणाले.


    मुद्रा योजनेअंतर्गत 75 टक्के कर्ज महिला व्यावसायिकांना दिल्याचे त्यांनी सांगितले. दीनदयाळ अंत्योदय योजनेअंतर्गत सुमारे 6 कोटी महिला स्वयं सहायता गटात सहभागी झाल्या असून, अशा गटांना 75 हजार कोटी रुपयांचे कर्ज देण्यात आल्याचे त्यांनी सांगितले.


    आरोग्यदायी शौचालयांच्या अभावामुळे आमच्या माता आणि मुलींना सदैव होणारा त्रास यामुळे मी हेलावून गेलो आणि त्यामुळेच मी लाल किल्ल्यावरून स्वच्छ भारताची शपथ घेतली, असे त्यांनी स्पष्ट केले. स्वातंत्र्यानंतरच्या 70 वर्षात स्वच्छतेची 40 टक्के असलेली व्यापकता आता 98 टक्क्यांवर गेली आहे, असे ते म्हणाले. गेल्या साडेचार वर्षात 10 कोटी स्वच्छतागृह उभारण्यात आले असून 600 जिल्ह्यातील 5 लाख गावे उघड्यावर शौचमुक्त झाली आहेत, असे पंतप्रधानांनी सांगितले.


    आरोग्य सेवा सुविधा परवडू न शकणाऱ्या सर्वांना त्या सुविधा उपलब्ध करून देण्यासाठी सरकार सर्वोतोपरी प्रयत्न करत आहे, असे ते म्हणाले. देशातील आरोग्य सेवा सुविधा आणि संस्थांमध्ये मोठी वाढ झाल्याचे त्यांनी सांगितले. देशात 21 एम्स संस्थांचे बांधकाम सुरू असून यापैकी 14 एम्स संस्था 2014 नंतर सुरू करण्यात आल्या आहेत, असे ते म्हणाले. आयुष्मान भारत आणि दीड लाख आरोग्य केंद्र सुरू करून सर्वांसाठी आरोग्य यासाठी आम्ही कार्य करत आहोत, असे पंतप्रधानांनी सांगितले.


    कुरूक्षेत्र येथे श्रीकृष्ण आयुष विद्यापीठाचा पायाभरणी समारंभही पंतप्रधानांच्या हस्ते झाले. आयुर्वेद, युनानी, सिद्ध आणि होमियोपॅथी प्रणालींच्या माध्यमातून औषधोपचार पुरवणारी आणि या प्रणालींचे शिक्षण देणारी ही जगातील पहिलीच संस्था आहे.


    कर्नाल येथील पंडीत दीनदयाळ उपाध्याय आरोग्य विद्यापीठ, पंचकुला येथील राष्ट्रीय आयुर्वेद संस्था आणि फरिदाबाद इएसआयसी वैद्यकीय महाविद्यालय आणि रुग्णालय यांची पायाभरणी पंतप्रधानांच्या हस्ते करण्यात आली.


    पानीपत युद्ध संग्रहालयाची पायाभरणी करताना पंतप्रधानांनी सांगितले की, पानीपतचे युद्ध हे ‘एक भारत श्रेष्ठ भारत’च उत्तम उदाहरण आहे.


    या सर्व प्रकल्पांमुळे हरयाणातील नागरिकांचे जीवनमान उंचावेल आणि युवकांसाठी रोजगाराच्या नवीन संधी उपलब्ध होतील, यावर पंतप्रधानांनी भर दिला.


    स्वच्छ भारत अभियानाची व्याप्ती कशी वाढली आणि हे अभियान नायजेरियामध्ये कसे राबवता येईल, याचा अभ्यास करण्यासाठी एक नायजेरियन शिष्टमंडळ अभ्यास दौऱ्यावर आल्याबद्दल पंतप्रधानांनी कौतुक केले.


    N.Sapre /J.Patankar/P.Kor

    
    
    (Release ID: 1564212) Visitor Counter : 17
    
    
      Read this release in: English