      उपराष्ट्रपती कार्यालय

      आधुनिक जीवनशैलीतील धोक्यांबाबत डॉक्टरांनी जागरुकता निर्माण करणे अत्यावश्यक-उपराष्ट्रपती
      Posted On: 14 FEB 2019 4:35PM by PIB Mumbai


      नवी दिल्ली, 14 फेब्रुवारी 201 9


      असंसर्गजन्य आजारांच्या वाढत्या प्रमाणाबद्दल चिंता व्यक्त करून उपराष्ट्रपती एम. व्यंकय्या नायडू यांनी आरोग्यदायी जीवनशैलीसाठी डॉक्टरांनी पुढाकार घ्यावा, असे आवाहन केले.


      यकृत आणि पित्तविज्ञान (आयएलबीएस) संस्थेच्या सहाव्या पदवीदान समारंभात ते आज नवी दिल्ली येथे बोलत होते. भारतीय मेडिकल संघटनेच्या सदस्यांनी असंसर्गजन्य रोगांचा प्रसार रोखण्यासाठी त्यांच्या परिसरातील शाळांना भेट द्यावी आणि आधुनिक जीवनशैलीमुळे उद्‌भवणाऱ्या धोक्यांबद्दल शाळकरी मुलांना शिक्षण द्यावे, असे उपराष्ट्रपतींनी सांगितले.


      असंसर्गजन्य रोगांबाबत राष्ट्रीय स्तरावर मोहीम राबवण्याची गरज असल्याचे ते म्हणाले. एकूण मृत्यूंपैकी 63 टक्के मृत्यू असंसर्गजन्य रोगांमुळे होत असल्याचे जागतिक आरोग्य संघटनेच्या अहवालात नमूद करण्यात आले आहे असे त्यांनी सांगितले. मधुमेह, हृदयविकार, कर्करोग आणि जुनाट श्वसन समस्यांचा वाढता आलेख थांबवण्याची गरज असल्याचे ते म्हणाले.


      खाण्यापिण्याच्या आरोग्यदायी सवयींचा स्वीकार करावा, असे राष्ट्रपतींनी तरुणाईला सांगितले. आरोग्यावर योगाचा होणारा चांगला परिणाम लक्षात घेऊन शाळांमध्ये योगाला चालना देण्याची गरज त्यांनी अधोरेखित केली.


      गरिबातल्या गरिबाला परवडणाऱ्या किंमतीत आणि सहज उपलब्धता हा आरोग्य सुविधांचे सर्वात महत्त्वपूर्ण स्वरुप असले पाहिजे, असे ते म्हणाले. रस्ते अपघातातील सर्व जखमींना मोफत जीवरक्षक सुविधा उपलब्ध करून दिल्या जाव्यात, अशी सूचना त्यांनी केली. तसेच सरकारी वैद्यकीय महाविद्यालयात अवयव प्रत्यारोपणाची सुविधा उपलब्ध करून देण्याची गरज असल्याचे ते म्हणाले.


      N.Sapre /J.Patankar/P.Kor

    
    
    (Release ID: 1564579) Visitor Counter : 17
    
    
      Read this release in: English