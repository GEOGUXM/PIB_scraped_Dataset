      पंतप्रधान कार्यालय

      आसाम, गुवाहाटी मध्ये विविध विकास प्रकल्पांच्या लोकार्पण कार्यक्रमात पंतप्रधानांचे भाषण, 9 फेब्रुवारी 2019
      Posted On: 09 FEB 2019 10:33PM by PIB Mumbai


    नवी दिल्ली, 9 फेब्रुवारी 201 9


    भारत माता की -जय


    भारत माता की - जय


    मोठ्या संख्येने उपस्थित माझ्या बंधू आणि भगिनींनो ,


    मला इथून एक रस्ता दिसत आहे आणि अजून बरीच लोकं येताना दिसत आहेत. यापुढे आता मैदानातच कार्यक्रम ठेवावा लागेल असे वाटते. मागील काही दिवसात मी आसाम मध्ये जे कार्यक्रम केले होते त्याच्यापेक्षा अधिक उत्साह आज मला दिसत आहे. तुमचा उत्साह दिवसागणिक वाढतच आहे.


    आसामच्या लोकांचे हे प्रेम आशिर्वाद म्हणजे कामाख्या देवीचा आशीर्वादाच आहे. गुवाहाटी मधून जी वर्तमानपत्र निघतात त्यामध्ये उद्या याबाबत कोणतीच बातमी नसेल याची मला खात्री आहे. वर्तमान पत्रांचे मालक इथे जमलेल्या पत्रकारांची मेहनत वाया घालवणार आहेत.


    आज इशान्येच्या इतिहासात नवीन पर्व जोडले जात आहे. थोड्यावेळापूर्वीच इथे आसाम आणि ईशान्येकडील राज्यांच्या विकासाशी निगडित हजारो कोटींच्या प्रकल्पांचे लोकार्पण , उद्घाटन आणि भूमिपूजन केले. आपले ऋषिमुनी , शहीद जवान यांनी आपल्याला जो विकासाचा मार्ग दाखवला आहे त्यावर चालण्याचा दृढ निश्चय केल्यानंतरच हे शक्य झाले आहे. शंकरदेव , माधवदेव , अजान फकीर , स्वर्गदेव चालूंग , सुखाबाई सारख्या महान व्यक्तिमत्वांना आज मी या भूमीतून वंदन करतो. या भूमीचे महान पुत्र जनरल लाचीत बरफुकन यांच्या शौर्य गाथा तर इथल्या कणाकणात आहेत.


    मोरीगाव इथे सुरू असलेल्या संत श्रीमंत शंकर देव संघ यांच्या वार्षिक अधिवेशनाला मी शुभेच्छा देतो तसेच भारतरत्न डॉक्टर भुपेन हजारीका यांना श्रद्धा सुमन अर्पण करतो.


    मित्रांनो , आसामी भाषा आणि संस्कृती जगभरात पोहोचवण्यामध्ये भुपेन दा यांची भूमिका महत्वपुर्ण आहे. त्यांनी वंचित आणि शोषितांचा आवाज नेहमीच बुलंद केला तसेच आपल्या सुरांनी ब्रम्हपुत्रेच्या आसपास राहणाऱ्या लोकांमध्ये नवीन चेतना जागवली.


    मित्रांनो , आसाम आणि देशासाठी , समाजासाठी आपल्या गाण्यांनी , आपल्या सुरांनी मोलाचे योगदान देणाऱ्या या महान राष्ट्र रत्नाला ओळखण्यात खूपच उशीर झाला. भूपेन दा जिवंत असताना त्यांनी जर हा पुरस्कार स्वतःच्या हाताने स्वीकारला असता तर आम्हाला आनंद झाला असता.


    मित्रांनो , आसाम चे अजून एक महान सुपुत्र गोपीनाथ बारडोलोई यांची देखील आज मला आठवण होत आहे. त्यांना देखील भारतरत्न पुरस्कार देण्यासाठी अटल बिहारी वाजपेयी यांचे सरकार येण्याची वाट पाहावी लागली होती. मी नुकतीच संसदेत बीसी आणि एडी ची व्याख्या सांगितली होती. बीसी म्हणजे काँग्रेस आधी आणि एडी म्हणजे राजवटीनंतर.


    बीसी आणि एडी चे गुणगान करणाऱ्यांना मला विचारायचे आहे की या खऱ्या भारत रत्नांना ओळखायला इतका उशीर का लावला ? त्यांना सन्मानित करायला दशकं वाट पहावी लागली आणि काही लोक जन्माला आल्या आल्या त्यांच्यासाठी पुरस्कार राखुन ठेवला जायचा असं का ? आसामसह देशाला याचे उत्तर हवे आहे.


    मित्रांनो , जे लोकं आपल्या नायकांना विसरले ते ईशान्य भारत आणि आसामच्या विकासाला देखील विसरले होते. इथे उपस्थित अनेकांना हे लक्षात असेल की याआधी वर्तमानपत्रांमध्ये दुर्लक्षित नंदनवन , देशाचे दुर्लक्षित राज्य असा मथळा छापला जायचा. कोलकताच्या पूर्वेकडे कोणी राहत की नाही हे दिल्लीतली लोकं विसरली आहेत अशी तक्रार इथले लोक करतात.


    माझ्या बंधू आणि भगिनींनो , आता वर्तमान पत्रांमध्ये ईशान्येमध्ये पायाभूत सुविधा , ईशान्येमध्ये डिजिटलिकरण , एखाद्या राज्यात पहिल्यांदा रेल्वे मार्ग , कुठे पहिल्यांदा हवाई कनेक्टिव्हिटी अशा बातम्या येतात.


    बंधू आणि भगिनींनो , काही दिवसांपूर्वी सादर केलेल्या अंतरिम अर्थसंकल्पात आम्ही आसामसह ईशान्य भारताच्या विकासासाठी 21 टक्के अधिक निधीची तरतूद केली आहे. याशिवाय आयकरात जी पाच लाखांपर्यंतची सूट दिली आहे त्याचा फायदा या प्रदेशातील लोकांना देखील होणार आहे.


    आसाम मधील अनेक तरुण आता कराच्या कक्षेतून बाहेर आले आहेत अशी माहिती मुख्यमंत्र्यां


    यावेळच्या आसाम सरकारच्या अर्थसंकल्पात देखील विकासाला प्राधान्य देण्यात आले आहे , यासाठी मी आसाम सरकार आणि इथल्या नागरिकांचे अभिनंदन करतो.


    मित्रांनो , ईशान्य भारत आणि आसामच्या विकासासाठी आज इथे अनेक प्रकल्पांचे उद्घाटन आणि भूमिपूजन करण्यात आले.


    नुमलीगढमध्ये जैव रिफायनरी , ईशान्येमध्ये गॅस ग्रीड , बरौनी-गोहाटी नैसर्गिक गॅस लाईन , होलाँग मॉड्युलर गॅस प्रोसेसिंग प्रकल्पांचे उद्घाटन आणि एलपीजी स्टोरेज बेसल या सगळ्या प्रकल्पांमुळे आसाम तेल आणि वायूचे एक मोठे केंद्र तर बनेल तसेच देशाच्या अर्थव्यवस्थेला एक नवीन शक्ती मिळेल. या सर्व प्रकल्पांमुळे स्वच्छ इंधन आणि स्वच्छ ऊर्जा आधारित अर्थव्यवस्थेच्या आपल्या संकल्पाला अधिक बळकटी मिळेल.


    बंधू आणि भगिनींनो , ईशान्य भारताची अर्थव्यवस्था मजबूत करण्यासाठी आम्ही प्रयत्न करत आहोत त्यासाठी आम्ही ईशान्य भारताच्या कनेक्टिव्हिटी मध्ये सुधारणा करत आहोत. यासाठी बोगीविल पूल , भुपेन हजारीका पूल यासारख्या अपूर्ण योजना पूर्ण करण्याचा प्रयत्न सुरू आहे.


    ब्रम्हपुत्रा नदीवरील उत्तर आणि दक्षिण गुवाहटीला जोडणाऱ्या पुलाचे उद्घाटन करण्याची आज मला संधी मिळाली. यामुळे उत्तर आणि दक्षिण गुवाहाटी दरम्यानचा प्रवास आता 15 मिनिटांत पूर्ण होईल , याआधी या प्रवासाला दीड तास लागायचा. अंदाजे 2 हजार कोटी खर्च करून बांधण्यात आलेल्या ह्या पुलामुळे गुवाहाटी मधील वाहतूक कोंडीचा प्रश्न कमी होईल.


    मित्रांनो , गेल्या साडे चार वर्षात आमच्या सरकारने आसाम मध्ये तेल आणि वायू क्षेत्रातील अंदाजे 14 हजार कोटी रुपयांचे प्रकल्प पूर्ण केले असून साडे नऊ हजार कोटी रुपयांच्या प्रकल्पांचे काम जलद गतीने सुरू आहे.


    नुमलीगढमध्ये 1200 कोटी रुपये खर्च करून बांधण्यात येणाऱ्या जैव रिफायनरीचे आज भूमिपूजन करण्यात आले. देशभरात उभारण्यात येणाऱ्या 12 आधुनिक जैव रिफायनरीमध्ये ही सर्वात मोठी रिफायनरी आहे. इथे दरवर्षी बांबूपासून 6 कोटी लिटर इथेनॉल देखील तयार केले जाईल. या प्रकल्पामुळे अंदाजे 50 हजार कुटुंबांना अतिरिक्त उत्पन्न मिळेल. याशिवाय नुमाली गढ रिफायनरीची क्षमता अंदाजे तिप्पट वाढवायला देखील मंजुरी देण्यात आली आहे.


    मित्रांनो , परदेशातून होणारी आयात कमी करण्यासाठी आणि शेतकरी तसेच आदिवासींसाठी उत्पनाचे अतिरिक्त स्रोत उपलब्ध करून देण्यासाठी आम्ही इथेनॉल संमिश्रण आणि जैव इंधनावर जलद गतीने काम करत आहोत. गाड्या असोत किंवा मग विमान आम्ही इंधनात अंदाजे 10 टक्के जैव इंधन संमिश्रण करण्याच्या उद्दिष्टाच्या दिशेने मार्गक्रमण करत आहोत.


    बंधू आणि भगिनींनो , जैव इंधनासोबतच आसाम मधून देशातील जास्तीत जास्त भागापर्यंत नैसर्गिक वायू पोहचावा यासाठी 9 हजार कोटी रुपये खर्च करून उभारण्यात येणाऱ्या ईशान्य वायू ग्रीडचे आज भूमिपूजन करण्यात आले.


    मित्रांनो , देशाच्या पूर्वेकडील भागात गॅस आधारित उद्योग आणि पाईपच्या माध्यमातून गॅस पोहोचवण्यासाठी एक मोठे अभियान सुरू आहे. पंतप्रधान ऊर्जा गंगा योजनेला सशक्त करण्यासाठी आज गुवाहाटी पासून बिहारच्या बरौनी पर्यंत जाणाऱ्या नैसर्गिक गॅस पाईपलाईन चे आज भूमिपूजन करण्यात आले. देशातील अनेक कुटुंबाना याचा लाभ मिळणार आहे.


    बंधू आणि भगिनींनो , आज देशातील प्रत्येक घरात एलपीजी गॅस जोडणी देण्याचे काम वेगाने सुरू आहे तसेच पाईप लाईन गॅस पोहोचवण्याचे काम देखील व्यापक स्तरावर सुरू आहे. 2014 मध्ये मध्ये 25 लाख घरांमध्ये पाईप गॅस होता आज हा आकडा 46 लाखांवर पोहोचला आहे. येणाऱ्या दोन वर्षात हा आकडा 2 कोटींवर पोहोचेल. याचप्रमाणे देशभरात सीएनजी स्टेशनची संख्या 950 हुन वाढून ती आता जवळपास अंदाजे 1500 वर पोहोचली आहे.


    मित्रांनो , आसाममध्ये देखील शहर गॅस वितरण नेटवर्कचा विस्तार करण्यासाठी दोन नवीन प्रकल्पांचे भूमिपूजन करण्यात आले आहे. यामुळे कामरूप आणि कामरूप मेट्रोपोलिटीनच्या त्राचेर , हेलकांडी , कारीमगंज जिल्ह्यातील लोकांना देखील लाभ मिळेल. उत्तर गुवाहाटी मध्ये एलपीजी सिलेंडरची मागणी पूर्ण करण्यासाठी साठवणूक केंद्र असो किंवा मग मॉड्युलर वायू प्रक्रिया प्रकल्प असुदे यामुळे सामान्य नागरिकांचे आयुष्य सुकर होईल आणि रोजगाराच्या नवीन संधी उपलब्ध होतील.


    बंधू आणि भगिनींनो , गेल्या 50-55 महिन्यांमध्ये केंद्र आणि राज्य सरकार निरंतर आसामला देशाच्या विकास चित्रात सामावून घेण्याचे काम करत आहेत. आसामला भ्रष्टाचार आणि पूर्वीच्या कार्यसंस्कृती मधून बाहेर काढण्यासाठी जे प्रयत्न सुरू आहेत त्यासाठी मी सर्वानंद सोनोवाल आणि त्यांच्या टीमचे अभिनंदन करतो.


    भ्रष्टाचाऱ्यांवर कठोर कारवाई करून इथल्या सरकारने सगळ्यांना कठोर संदेश दिला आहे.


    मित्रांनो , तुम्ही सगळ्यांनी पाहिलेच असेल की , गरिबांना लुटणाऱ्या आणि देशाच्या सुरक्षेशी खेळ खेळणाऱ्या लोकांवर कठोर शिक्षा केली जात आहे. जे देशातून पळून जात होते त्यांना देशात परत आणलं जात आहे आणि कायद्याच्या हातात दिले जात आहे. चौकीदारच्या सतर्कतेमुळे भ्रष्टचारी गडबडले आहेत. आसामचा , ईशान्य भारताचा , संपूर्ण देशाचा विकास कसा करावा त्यासाठी काय योजना तयार केल्या पाहिजेत याविषयी ते काहीच बोलत नाहीत. त्यांच्यात एकच स्पर्धा सुरू आहे मोदीला जास्तीत जास्त शिव्या कोण देणार.


    मित्रांनो , या लोकांची एकच ओळख आहे , महाभेसळ. हे सर्व समाजाला भडकवण्यात व्यस्त आहेत आणि आम्ही आसामची अस्मिता जपण्यात तसंच आसामच्या विकासात व्यस्त आहोत. आसामसह देशाच्या कोणत्याच भागात घुसखोरांना जागा नाही असं आम्ही नेहमीच सांगत आलो आहोत. आसामला आणि देशाला घुसखोरांपासून मुक्त करण्यासाठी आम्ही प्रत्येक वेळी नागरिकांचा आवाज बुलंद केला आहे.


    याच कारणास्तव बांग्लादेशातून होणाऱ्या घुसखोरीला आळा घालण्यासाठी आम्ही चितमहाल करार केला आणि आता भारत- बांग्लादेश सीमा पूर्णपणे बंद करण्याच्या दिशेने पावलं उचलत आहोत. एनआरसी प्रक्रिया निर्धारित वेळेत पूर्ण करण्यासाठी आम्ही प्रयत्न करत आहोत.


    मित्रांनो , नागरिकत्व संदर्भातल्या कायद्याविषयी देखील संभ्रमाचे वातावरण निर्माण केलं जातं आहे. इतके वर्ष ज्यांनी देशाच नुकसान केलं ते स्वतःच्या फायद्यासाठी हा संभ्रम निर्माण करत आहेत , त्यांना ओळखलं पाहिजे. दिल्लीत , वातानुकूलित खोल्यांमध्ये , संसदेत आम्हाला विरोध करणाऱ्या लोकांना आसामचे हे चित्र दाखवा.


    बंधू आणि भगिनींनो , आसाम आणि ईशान्येकडील राज्यांची भाषा , संस्कृती आणि स्रोतांवर तुमच्या हक्कांचे संरक्षण करण्यासाठी भाजपा - एनडीए सरकार वचनबद्ध आहे.


    बंधू आणि भगिनींनो , आसाम संवादाच्या कलम 6 ला लवकर लागू करण्यासाठी आम्ही प्रयत्न करत असून यासाठी आम्ही एक समिती देखील स्थापन केली आहे. ही समिती तुमच्या भावना , तुमचे हित , आशा-आकांक्षा याचा विचार करून अहवाल तयार करेल.


    जे पक्ष भ्रष्टाचारामध्ये लिप्त आहेत ते हा संभ्रम पसरवत आहेत. त्यांनी 30-35 वर्षांपासून आसाम संवाद लागू करण्याचा प्रामाणिक प्रयत्न कधीच केला नाही. अस करून त्यांनी आसामच्या जनतेसोबत अन्याय केला आहे. आणि आज जे स्वतःच्या स्वार्थासाठी या लोकांना मदत करत आहेत त्यांचा चेहरा सगळ्यांसमोर आणायला हवा की नाही ?


    आणि म्हणूनच आज मी तुमच्याकडे आलो आहे , तुमची 36 वर्ष जुनी कोणती मागणी असेल तर ती मोदी सरकार पूर्ण करेल. आणि आज जे लोकं आम्हाला प्रश्न विचारत आहेत त्यांना आसामची जनता प्रश्न विचारले की , इतकी वर्ष तुम्ही कुठे होतात ? आसामच्या लोकांच्या भावनेशी खेळणं बंद करा.


    बंधू आणि भगिनींनो , राजकीय स्वार्थासाठी , मतांच्या राजकारणासाठी आम्ही माझ्या आसामचे नुकसान करणार नाही. ज्यांनी मतांच्या राजकारणासाठी आज आसामला अध:पतनाच्या उंबरठ्यावर उभे केले आहे अशा सगळ्यांशी लढायला मी आलो आहे. पहिले आपण आपला देश वाचवला पाहिजे , देशाची एकता वाचवायला हवी , आपला आसाम वाचवायला हवा.


    मित्रांनो , आसाम आणि ईशान्येकडील लोकांविषयी मला प्रेम आहे. तुमचे प्रेम आणि आशीर्वाद माझ्यासाठी खूप महत्वाचे आहेत. जेवढा आशीर्वाद तुमचा माझ्यावर आहे , तेवढीच माझी जबाबदारी देखील आहे. आणि म्हणूनच नागरिकत्व सुधारणा विधेयकाविषयी मी आज या जनसभेत तुमच्याशी बोलणार आहे.


    मित्रांनो, भारताच्या साधनसंपत्तीवर ताबा मिळवण्याच्या उद्देशाने भारतात घुसखोरी करणाऱ्या आणि अत्याचार सहन न झाल्याने आपले राहते घर सोडायला लागणाऱ्या लोकांमध्ये फरक ओळखता आला पाहिजे. नागरिकत्व कायद्यात सुधारणा करण्याचा विषय हा केवळ आसाम आणि ईशान्यशी संबंधित नाही.


    नागरिकत्व सुधारणा कायदा हा केवळ आसाम किंवा ईशान्येशी संबंधित नाही , तर भारतावर श्रद्धा असणारे , भारत माता की जय चा नारा देणारे आणि आपला जीव वाचवून भारतात परत आलेले आणि देशाच्या अनेक भागात वास्तव्य करणाऱ्या सगळ्यांशी संबंधित आहे. मग ते पाकिस्तानातून आलेले असो , अफगाणिस्तानातून किंवा मग बांग्लादेशातून ; 1947 पूर्वी हे सगळे भारताचाच भाग होते.


    जेव्हा आस्थेच्या नावावर देशाची फाळणी झाली , तेव्हा त्या देशात जे अल्पसंख्याक होते म्हणजे हिंदू , शीख , बौद्ध , पारसी , ख्रिश्चन तिथे अल्पसंख्याक होते , ही लोकं तिथे राहत होती. तिथले वातावरण सुधारेल , सुख शांती प्रस्थापित होईल अशी त्यांना आशा होती , परंतु त्यांना भेटल्यावर तुम्हाला कळेल की त्यांनी काय यातना सहन केल्या आहेत आणि त्यानंतरच भारतावरील आपल्या प्रेमामुळे ते मायदेशी परत आले आहेत.


    त्यांना संरक्षण देणं हे भारताचे कर्तव्य आहे. आम्ही ही वाचबद्धता पूर्ण केली आहे. यामुळे आसामची जनता आणि ईशान्य भारतातील लोकांचे काही नुकसान होणार नाही याची मी तुम्हाला खात्री देतो.


    त्यांची आवश्यक ती तपासणी केल्यानंतर , राज्य सरकारने शिफारस केल्यानंतरच त्यांना नागरिकत्व प्रदान करण्याचा निर्णय घेतला जाऊ शकतो. आवश्यक ती तपासणी आणि राज्य सरकारच्या शिफारशी शिवाय कोणालाही नागरिकता प्रदान केली जाणार नाही.


    मित्रांनो, माझे सरकार आसाम आणि आसामी जनतेच्या हितासाठी समर्पित आहे. आसाम करारानुसार अहम , मोटक , मोरन , शुटीया , कुशराजवंशी आणि साहजन या समुदायांना अनुसूचित जमातीचा दर्जा देण्याचे काम सुरू आहे. यासाठी राज्यसभेत विधेयक सादर करण्याचे देखील काम सूरु आहे. या सहा समुदायांना अनुसूचित जमातीचा दर्जा देताना आसाममध्ये सध्या अस्तित्वात असलेल्या जमातींच्या हक्कांना कोणतीच ठेच पोहोचणार नाही याचे मी आश्वासन देतो.


    आम्ही नुकतेच , अनुसूचित जाती , अनुसूचित जमाती , इतर मागासवर्गीय यांच्या हक्काला ठेच न पोहोचवता खुल्या प्रवर्गातील गरीब लोकांना 10 टक्के आरक्षण दिले आहे. कोणाचेही नुकसान न करता आम्ही हे करून दाखवलं आहे.


    मित्रांनो , सगळी नकारात्मकता मागे टाकून समृद्ध आसाम आणि सम्पन्न भारताचा संकल्प पूर्ण करण्याच्या दिशेने आम्ही सर्व शक्तीनिशी पुढे सरसावत आहोत.


    या सगळया विकास प्रकल्पांसाठी मी तुम्हा सर्वांचे पुनः एकदा अभिनंदन करतो.


    भारत माता की – जय


    भारत माता की – जय


    भारत माता की – जय


    वंदे - मातरम


    वंदे - मातरम


    वंदे - मातरम


    खूप खूप धन्यवाद!


    B.Gokhale / S.Mhatre /P.Kor

    
    
    (Release ID: 1564981) Visitor Counter : 5
    
    
      Read this release in: English