      पंतप्रधान कार्यालय

      रायझिंग इंडिया परिषदेला पंतप्रधानांचे संबोधन
      Posted On: 25 FEB 2019 6:46PM by PIB Mumbai


    नवी दिल्ली, 25 फेब्रुवारी 201 9


    पंतप्रधान नरेंद्र मोदी यांनी आज नवी दिल्लीत ‘नेटवर्क-18 रायझिंग इंडिया’ परिषदेला संबोधित केले.


    राष्ट्रीय युद्ध स्मारकाच्या राष्ट्रार्पणानंतर लगेचच रायझिंग इंडिया परिषदेला संबोधित करण्याची संधी मला मिळाली, याबद्दल आनंद होत आहे. ‘राजकारणापलिकडे, राष्ट्रीय प्राधान्य निश्चिती’ ही संकल्पना अतिशय महत्वाची आहे.


    राष्ट्रीय हिताला प्राधान्य दिल्यानंतर काय परिणाम साधता येतो हे स्पष्ट करण्यासाठी याआधीचा काळ आणि सध्याचा काळ यातला फरक दर्शवत या विषयापर्यंत आपण पोहोचणार असल्याचे पंतप्रधान म्हणाले. 2014 पूर्वी चलनवाढ, प्राप्तीकर दर उच्च, तर सकल राष्ट्रीय उत्पादन वृद्धी दर कसा कमी होता हे पंतप्रधानांनी सांगितले. आता सकल राष्ट्रीय उत्पादन विकास 7 ते 8 टक्के आहे, तर चलन फुगवटा आणि वित्तीय तूट कमी आहे.


    21 वे शतक हे भारताचे शतक म्हणून ओळखले जाते. मात्र 2013 पर्यंत भारत हा जगातल्या नाजुक पाच अर्थव्यवस्थांपैकी एक देश ठरला. आज भारत ही जगातली सर्वात वेगाने विकसित होणारी अर्थव्यवस्था आहे. व्यापार सुलभतेत 2011 मधे भारताचा क्रमांक 132 होता, 2014 पर्यंत त्यात घसरण होऊन हा क्रमांक 142 झाला, मात्र सध्या आपला 77 वा क्रमांक आहे, असे पंतप्रधानांनी सांगितले.


    यापूर्वीच्या घसरणीला भ्रष्टाचार कारणीभूत होता असं सांगून कोळसा, सीडब्ल्यूजी, स्पेक्ट्रम या त्यावेळच्या घोटाळ्यांचा त्यांनी उल्लेख केला.


    जनधन योजनेला सरकारने कशी सुरुवात केली हे सांगून याअंतर्गत, 34 कोटी बँक खाती उघडण्यात आली आहेत. ही खाती आधार क्रमांक आणि मोबाईल फोनशी जोडण्यात आली आहेत.


    425 कल्याणकारी योजनांचा लाभ लाभार्थींच्या या बँक खात्यात थेट हस्तांतरीत करण्यात येत आहे. सहा लाख कोटी रुपये लाभार्थींच्या खात्यात थेट जमा करण्यात आले आहेत. 8 कोटी बनावट लाभार्थींना या प्रक्रियेतून वगळण्यात आले असून, यामुळे 1.1 लाख कोटींची बचत झाली आहे.


    आयुष्मान भारत योजनेअंतर्गतही पैशाची गळती होण्याला वाव नाही कारण या योजनेअंतर्गत पैसे, रुग्णालयाच्या खात्यात थेट पाठवले जातात. लाभार्थींकडे आधारकार्ड असून, 2015 च्या सामाजिक-आर्थिक सर्वेक्षणावर आधारीत त्यांची निवड केली आहे. याचप्रमाणे, प्रधानमंत्री किसान सन्मान निधीतही गळती शक्य नाही. सुमारे 12 कोटी शेतकऱ्यांना थेट लाभ हस्तांतरणाचा फायदा मिळेल.


    उत्तर प्रदेशातले बाणसागर धरण आणि झारखंड मधले मंडल धरण अनेक दशके रखडल्यामुळे त्यांच्या बांधकाम खर्चात मोठी वाढ झाल्याचे पंतप्रधानांनी सांगितले. या उशीरासाठीची किंमत प्रामाणिक करदाते मोजत होते. ‘प्रगती’ या उपक्रमाअंतर्गत, आपण 12 लाख कोटी रुपयांच्या प्रकल्पांच्या प्रगतीचा आढावा घेतला. यातले बरेचसे प्रकल्प ईशान्य भागातले आहेत. भारताच्या पूर्व भागावर सरकारने लक्ष केंद्रीत केले आहे.


    भारत ही जगातली सर्वात वेगाने विकसित होणारी अर्थव्यवस्था आहे. थेट परकीय गुंतवणूक सर्वोच्च आहे, आंतरराष्ट्रीय अहवालानुसार, गरीबी झपाट्याने कमी होत आहे. पायाभूत सुविधांचा विकास याआधीच्या काळापेक्षा वेगाने होत आहे. पर्यटन वाढत आहे, रोजगाराच्या संधी वाढल्याखेरीज हे शक्य नाही, असे पंतप्रधान म्हणाले.


    व्यावसायिकांच्या आणि वाणिज्यिक वाहनांच्या विक्रीत वाढ झाली आहे. प्रधानमंत्री मुद्रा योजनेअंतर्गत, 15 कोटीपेक्षा जास्त उद्योजकांना 7 लाख कोटीपेक्षा जास्त रुपयांची कर्ज देण्यात आली आहेत. यामुळेही रोजगार निर्मिती झाल्याचे त्यांनी सांगितले. ईपीएफओच्या ग्राहकांच्या संख्येतही वाढ झाल्याचे त्यांनी नमूद केले.


    नव भारताला आकार देण्यात आणि सकारात्मक वातावरण निर्माण करण्यात माध्यमांची भूमिका महत्वाची आहे, असं पंतप्रधान म्हणाले.


    B.Gokhale/N.Chitale /D. Rane


    

    
    (Release ID: 1566499) Visitor Counter : 14
    
    
      Read this release in: English