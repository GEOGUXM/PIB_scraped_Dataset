      जलसंपदा, नदी विकास आणि गंगा पुनरुत्थान मंत्रालय

      जल संवर्धन आणि व्यवस्थापन लोक चळवळ बनण्याची गरज – नितीन गडकरी
      
      राष्ट्रीय जल पुरस्कार – 2018 प्रदान
      
      जल व्यवस्थापनात महाराष्ट्राला प्रथम पुरस्कार
      Posted On: 25 FEB 2019 5:20PM by PIB Mumbai


    नवी दिल्ली, 25 फेब्रुवारी 201 9


    केंद्रीय जलसंपदा, नदी विकास, रस्ते आणि महामार्ग वाहतूक, नौवहन नितीन गडकरी यांच्या हस्ते आज 14 श्रेणींमधील 82 राष्ट्रीय जल पुरस्कार प्रदान करण्यात आले. राज्यमंत्री अर्जुन राम मेघवाल आणि सचिव यु पी सिंग यावेळी उपस्थित होते.


    भारतात पाण्याची कमतरता नाही, मात्र पाण्याचे व्यवस्थापन पुरेसे नसल्याचे गडकरी यांनी यावेळी सांगितले. जलसंवर्धनात लोकांनी महत्वाची भूमिका बजावावी, तसेच जल संवर्धन आणि व्यवस्थापन लोक चळवळ बनण्याची गरज असून, यासाठी सर्व क्षेत्रांचा समावेश असणारे राष्ट्रीय पातळीवरील जल पुरस्कार आवश्यक असल्याचे ते म्हणाले.


    देशात परिणामकारक जलव्यवस्थापनासाठी उचललेल्या पावलांची गडकरी यांनी यावेळी माहिती दिली. प्रधानमंत्री कृषी सिंचन योजनेअंतर्गत अनेक प्रकल्प पूर्ण करण्यात आल्याचे त्यांनी सांगितले. पाण्याचे जतन करण्यासाठी कालव्याद्वारे जलसिंचना ऐवजी पाईपमधून होणाऱ्या जलसिंचनाला प्राधान्य दिले जात असून, पाण्याचा अपव्यय टाळण्यासाठी सध्याच्या कालव्यांचे काँक्रीटीकरण केले जात असल्याचे त्यांनी सांगितले.


    स्वच्छ गंगा उपक्रमाविषयी बोलतांना गडकरी म्हणाले की, कुंभमेळ्या दरम्यान गंगेचे पाणी निर्मळ आणि अविरत होते. तसेच गंगा नदीत आढळून आलेले डॉलफिन, कासवे आणि पक्षांमुळे गंगेच्या पाण्याचा दर्जा सुधारल्याचेही स्पष्ट झाले आहे.


    सर्वोत्कृष्ट राज्‍य विभागात महाराष्ट्राला प्रथम क्रमांक मिळाला, तर गुजरात आणि आंध्र प्रदेशला द्वितीय आणि तृतीय पुरस्कार प्रदान करण्यात आला. पुण्यातल्या महाराष्ट्र जल स्रोत नियामक प्राधिकरणाला सर्वोत्तम जलनियामक प्राधिकरण म्हणून गौरवण्यात आले.


    N.Sapre/J.Patankar /D. Rane

    
    
    (Release ID: 1566237) Visitor Counter : 439
    
    
      Read this release in: English