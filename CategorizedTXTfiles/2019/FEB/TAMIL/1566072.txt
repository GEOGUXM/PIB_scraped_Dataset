      PIB Headquarters

      சென்னையில் இன்று மத்திய அரசின் ஓய்வூதியதாரர்களுக்கான விழிப்புணர்வு பயிலரங்கு
      Posted On: 23 FEB 2019 4:13PM by PIB Chennai


    மத்திய அரசின் ஓய்வூதியதாரர்களுக்கு மத்திய ஓய்வூதியம், மற்றும் ஓய்வூதியதாரர்கள் நலத்துறை சென்னையில் இன்று விழிப்புணர்வு பயிலரங்கை நடத்தியது. இதனை இத்துறையின் இணைச் செயலர் திரு சஞ்சீவ் நாராயண் மாத்தூர் துவக்கி வைத்து உரையாற்றினார்.


    அவர் தனது உரையில், மத்திய ஓய்வூதியம் மற்றும் ஓய்வூதியதாரர்கள் நலத்துறை, நாடெங்கிலும் பல்வேறு நகரங்களில் தொடர்ச்சியாக ஓய்வூதியதாரர்கள் விழிப்புணர்வு பயிலரங்குகளை நடத்தி வருகிறது என்று தெரிவித்தார். இந்தப் பயிலரங்குகளில் ஓய்வூதியக் கொள்கையில் சமீபத்தில் செய்யப்பட்டுள்ள மாற்றங்கள், ஓய்வூதியதாரர்களுக்கான இணையதள சேவைகள், முதலீட்டுத் திட்டங்கள், வருமான வரிவிலக்கு விவரங்கள் போன்ற பல்வேறு தகவல்கள் விரிவாக எடுத்துரைக்கப்படுவதாகவும் அவர் தெரிவித்தார். ஓய்வூதியர் நலனுக்காக செல்பேசியில் தாமாகவே பதில்கூறும் (ஐவிஆர்எஸ்) முறை விரைவில் துவக்கப்படும் என்றும், இதன் வாயிலாக நாடெங்கிலும் உள்ள ஓய்வூதியதாரர்கள் தமது குறைகளை தெரிவித்துத் தீர்வு காணலாம் என்றும் அவர் குறிப்பிட்டார்.


    ஆயுள் சான்றிதழை நேரடியாக சமர்ப்பிக்க இயலாத மிகவும் நோய் வாய்ப்பட்டுள்ள ஓய்வூதியதாரர்களுக்கும், 80 வயதிற்கு மேற்பட்ட ஓய்வூதியதாரர்களுக்கும் நேரடியாக அவர்கள் வீட்டிற்கே சென்று அச்சான்றிதழைப் பெறுவதற்கான முயற்சிகளைத் துவக்க திட்டமிட்டிருப்பதாகவும் திரு சஞ்சீவ் நாராயண் மாத்தூர் தெரிவித்தார். மேலும், டிஜிட்டல் ஆயுள் சான்றிதழை சமர்ப்பிப்பது தொடர்பான விழிப்புணர்வு படம் தயாரிக்கப்பட்டு இணையத்தில் பதிவேற்றம் செய்யப்பட்டுள்ளது என்றும், ஓய்வூதியதாரர்கள் இதனைக் கண்டு பயன்பெறலாம் என்றும் அவர் மேலும் தெரிவித்தார்.


    மத்திய ஓய்வூதியம் மற்றும் ஓய்வூதியதாரர்கள் நலத்துறை, ஓய்வூதியதாரர்களின் குறைகளை உடனுக்குடன் தீர்ப்பதற்காகக் கடந்த ஆண்டு செப்டம்பர் மாதத்தில் பென்சன் அதாலத்தை நடத்தியதாகவும், இதன்மூலம் சுமார் 9,300 புகார்கள் உடனுக்குடன் தீர்க்கப்பட்டதாகவும் அவர் மேலும் தெரிவித்தார்.


    ***********************


    விகீ/எஸ்எம்பி/வேணி


    

    
    (Release ID: 1566072) Visitor Counter : 44