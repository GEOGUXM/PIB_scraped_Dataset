      PIB Headquarters

      இன்று சென்னையில் மத்திய அரசின் கடன் நெறிமுறைத் திட்டத்தின் கீழ் சூரிய சக்தித் திட்டங்களுக்கான வர்த்தக செயலாக்கக் கூட்டம்
      Posted On: 11 FEB 2019 6:01PM by PIB Chennai


    மத்திய வெளியுறவுத்துறை அமைச்சகத்தின் பொருளாதார செயலாட்சி மற்றும் மாநிலங்களின் பிரிவு , இந்திய எக்சிம் வங்கியுடன் இணைந்து ஏற்பாடு செய்திருந்த “இந்திய கடன் நெறிமுறை மற்றும் சூரிய சக்தித் திட்டங்கள்” தொடர்பான வர்த்தக செயலாக்கக் கூட்டம் சென்னையில் இன்று நடைபெற்றது.


    சூரிய சக்தித் துறையில் ஈடுபட்டுள்ள நிறுவனங்களுக்கு விழிப்புணர்வை ஏற்படுத்துவதற்காக இந்தக் கூட்டம் ஏற்பாடு செய்யப்பட்டது. குறிப்பாக, தென்னிந்தியாவில் புதுப்பிக்கப்பட்ட எரிசக்தித் துறையில் ஈடுபட்டுள்ள வர்த்தக சபைகள், முகமைகள், ஆகியவற்றுக்கு சூரிய எரிசக்தி உற்பத்தியில், மத்திய அரசின் கடன்நெறிமுறைத் திட்டத்தின்படி அமைந்துள்ள வாய்ப்புகள் குறித்து எடுத்துரைப்பதே இக் கூட்டத்தின் நோக்கமாகும்.


    இந்த வர்த்தக செயலாக்கக் கூட்டத்தில் சூரிய சக்தி நிறுவனங்கள், வர்த்தக சபைகள், மாநில மற்றும் மத்திய அரசின் பிரதிநிதிகள் உள்ளிட்ட 400-க்கும் மேற்பட்டோர் கலந்து கொண்டனர்.


    மத்திய வெளியுறவு அமைச்சகத்தின் பொருளாதார செயலாட்சி மற்றும் மாநிலங்கள் துறையின் கூடுதல் செயலாளர் திரு மனோஜ் கே.பாரதி தனது வரவேற்புரையில், வெளியுறவுத்துறை அமைச்சகத்தின் இரண்டு நோக்கங்களில் இந்தத் திட்டம் ஒரு பகுதியாகும் என்று குறிப்பிட்டார். சூரிய எரிசக்தித் துறையில் மத்திய அரசின் கடன் நெறிமுறை திட்டம் வாயிலாக கிடைக்கும் வாய்ப்புகள் பற்றி இந்திய நிறுவனங்களுக்கு விழிப்புணர்வு ஏற்படுத்துவதும் இதில் அடங்கும் என்று அவர் மேலும் தெரிவித்தார். இந்த முயற்சியில், வெளிநாட்டில் உள்ள இந்திய தூதரகங்கள் அந்த நாடுகளில் உள்ள இத்துறைசார் பங்குதாரர்களுக்கு உதவி செய்ய உள்ளன என்றும் அவர் கூறினார்.


    சர்வதேச சூரிய சக்திக் கூட்டணியின் தலைமை இயக்குநர் திரு.உபேந்திரா திரிபாதி பேசுகையில், சர்வதேச சூரியக் கூட்டணியின் சாதனைகள் குறித்து விரிவாக விளக்கினார். வெளியுறவு அமைச்சகம் தொடர்ந்து அளித்து வரும் ஆதரவுக்கும் அவர் நன்றி தெரிவித்துக்கொண்டார். சர்வதேச சூரியக் கூட்டணியின் பல்வேறு திட்டங்கள் குறித்தும், அவற்றில் நிறுவனங்கள் எப்படி பங்கேற்பது என்பது பற்றியும் அவர் விளக்கினார்.


    மத்திய வெளியுறவு அமைச்சகத்தின் பொருளாதார உறவுகளுக்கான செயலாளர் திரு டி.எஸ். திருமூர்த்தி தமது உரையில், மத்திய அரசின் வளர்ச்சிக்கான கூட்டுறவு பற்றியும், அதில் இந்திய வெளியுறவுக் கொள்கை முக்கிய அம்சமாக இருப்பது பற்றியும் எடுத்துரைத்தார். தெற்கு-தெற்கு ஒத்துழைப்பில் வளர்ச்சிக்கான கூட்டுறவு ஒரு தூணாக விளங்குகிறது என்றும் கடன் நெறிமுறைத் திட்டம் இதில் முக்கிய பங்காற்றுவதாகவும், இதன் வாயிலாக இந்தியா வளரும் நாடுகளுக்கு குறைந்த வட்டியில் கடன் உதவி அளித்து வருவதாகவும் அவர் தெரிவித்தார். இந்தியாவில் புதுப்பிக்கப்பட்ட எரிசக்தி உற்பத்தியில் தமிழ்நாடு முக்கிய பங்காற்றுகிறது என்றும் உலகளாவிய 9 முன்னணி சந்தைகளில் தமிழ்நாடும் ஒன்று என்பதால் இந்த நிகழ்வு இங்கு நடத்தப்படுவது பொருத்தமானது என்றும் கூறினார்..


    இதைத் தொடர்ந்து சூரியசக்தி நிறுவனங்களின் பிரதிநிதிகள் தங்களது அனுபவத்தைப் பகிர்ந்து கொண்டனர்.


    பின்னர் நடைபெற்ற குழு விவாதத்தில், வளர்ச்சிக்கான கூட்டுறவு நிர்வாகத் துறையின் இணைச் செயலாளர் திரு.அஜய் குமார், திரு. டேவிட் ராஸ்குயின்ஹா ஆகியோர் தொழில்நுட்பம் தொடர்பாக பிரதிநிதிகள் எழுப்பிய கேள்விகளுக்கு பதில் அளித்தனர். சோலார் திட்டங் கள் தொடர்பான ஒப்பந்தப் புள்ளிகள் பற்றிய தகவல்களை எக்ஸிம் வங்கியின் இணையதளத்தில் தெரிந்து கொள்ளலாம் என்று நிறுவனங்களுக்கு ஆலோசனை வழங்கப்பட்டது.


    இந்தத் தகவல்கள் மத்திய வெளியுறவுத் துறையின் செய்திக் குறிப்பில் தெரிவிக்கப்பட்டுள்ளது.


    **********


    விகீ நெய்னா/கீதா

    
    
    (Release ID: 1563882) Visitor Counter : 103