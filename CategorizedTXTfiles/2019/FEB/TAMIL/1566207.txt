      PIB Headquarters

      பிரதமர் விவசாயி: வருவாயை அதிகரித்து சிரமத்தை குறைப்பது
      Posted On: 25 FEB 2019 3:10PM by PIB Chennai


    வேளாண்மை மிகவும் சிரமமான தொழில். பருவநிலை மாற்றங்கள் மற்றும் சந்தை விலைகளில் ஏற்படும் மாற்றங்களால், விவசாயிக்கு ஒரு நிச்சயமற்ற தன்மையை ஏற்படுத்தும் தொழில் விவசாயம். இப்படி சிரமத்திற்கு உள்ளான வேளாண்மை தொழிலில் ஈடுபட்டு வரும் ஏழை விவசாயிகளின் கடினமான சூழ்நிலையைப் போக்குவதற்காக கொண்டு வரப்பட்ட பிரதம மந்திரி விவசாயி ஆதரவு நிதித்திட்டம் விவசாயிகளுக்கு ஒரு சாதகமான சூழ்நிலையை ஏற்படுத்தித் தரும் திட்டமாகும்.


    வேளாண் வரலாற்றை உற்றுநோக்குவோமானால், வேளாண் துறையில் நடைபெறும் விவாதங்கள் நாட்டில் வேளாண் உற்பத்தியை அதிகரித்து உணவு உற்பத்தியில் தன்னிறைவு அடைவதையே நோக்கமாகக கொண்டு இருந்தது. வேளாண் உற்பத்தி அதிகரித்தால், விவசாயிகளின் வருமானமும் அதிகரிக்கும் என்று நம்பப்பட்டது. ஆனால், பசுமைப் புரட்சியிலிருந்து இதுவரை வேளாண் உற்பத்தி பன்மடங்கு உயர்ந்திருந்தாலும், உண்மையில் விவசாயிகளின் வேளாண் வருமானத்தை இரட்டிப்பாக்குவது குறித்து யோசனை தெரிவிக்க அமைக்கப்பட்ட நித்தி ஆயோக் கொள்கை அறிக்கைப்படி, நாட்டில் ஐந்தில் ஒரு பங்கு விவசாயிகள் இன்னமும் வறுமைக் கோட்டிற்கு கீழே வாழ்ந்து வருவது தெரியவருகிறது. மேலும், இந்த வேறுபாடு ஒவ்வொரு மாநிலங்களுக்கு இடையேயும் பெருமளவு வேறுபடுகிறது.


    குறைந்த வருவாயால், வேளாண் துறையில் ஏற்படும் இடர்பாடுகளைக் கருத்தில் கொண்டு, வரும் 2022 – 23 ஆண்டுக்குள் விவசாயிகளின் வருமானத்தை இருமடங்காக உயர்த்துவதற்கு யோசனை தெரிவிப்பதற்காக மத்திய அரசால் குழு அமைக்கப்பட்டது. விவசாயிகளின் வருமானத்தை அதிகரிப்பதற்காக 2019-20 ஆம் ஆண்டு மத்திய பட்ஜெட்டில் அறிவிக்கப்பட்ட பிரதமர் விவசாயி ஆதரவு நிதித்திட்டம், இந்த திசையில் எடுக்கப்பட்ட ஒரு முக்கியமான நடவடிக்கையாகும். இந்தத் திட்டத்தின் நோக்கம் சிறு மற்றும் குறு விவசாயிகளுக்கு ஆண்டுக்கு 6,000 ரூபாய் நிலையான வருமானம் அளிப்பதை நோக்கமாகக் கொண்டது. இந்த 6,000 ரூபாய் வேளாண் பயனாளிகளின் வங்கிக் கணக்கில் 2,000 ரூபாய் வீதம் மூன்று தவணைகளில் நேரடியாக செலுத்தப்படும்.


    பிரதமரின் விவசாயி ஆதரவு நிதித் திட்டம் சிறு மற்றும் குறு விவசாயிகளின் சராசரி வருமானத்தை அதிகரிப்பதோடு, இந்தத் திட்டம் விவசாயிகள் எதிர்கொள்ளும் நிச்சயமற்றத் தன்மையைக் குறைப்பதற்கு மிகப் பெரிய அளவில் உதவும். வேளாண் வருமானத்தை இரட்டிப்பாக்க பரிந்துரை செய்ய அமைக்கப்பட்ட குழு, 2 ஹெக்டேர் நிலத்திற்கும் குறைவாக உள்ள சிறு மற்றும் குறு விவசாயிகள் வேளாண்மை மூலம் பெறும் சராசரி ஆண்டு வருமானம் தற்போதைய விலை நிலவரப்படி, 2015-16 ஆம் ஆண்டு 29,132 ரூபாய் என்று மதிப்பிட்டுள்ளது. உணவு பணவீக்க விகிதத்தையும் கருத்தில் கொண்டு தற்போது சிறு மற்றும் குறு விவசாயிகளின் ஆண்டு வருமானம் 30,900 ரூபாய் என்று மதிப்பிடப்பட்டுள்ளது. பிரதமரின் விவசாயி ஆதரவு நிதித் திட்டத்தின் மூலம் தற்போது அளிக்கப்படும் 6,000 ரூபாய் நிதியுதவி ஏழை விவசாயிகளின் சராசரி ஆண்டு வருமானத்தில் சுமார் 20 சதவீதத்தை நிலையாக பெற்றுத் தர உதவும்.


    சராசரி வருமானம் பெறுவதிலும் விவசாயிகளுக்கு இடையே வேறுபாடு இருக்கக் கூடும். பல விவசாயிகள் ஆண்டு சராசரி வருமானத்தைவிட குறைவாகவோ அல்லது ஒரு குறிப்பிட்ட அளவு விவசாயிகள் அதைவிட கூடுதலாகவோ வருமானம் பெறும் சூழ்நிலை இருக்கலாம். ஆனால், ஆண்டு சராசரி வருமானம் மிகவும் குறைவாக உள்ள விவசாயிகளுக்கு 6,000 ரூபாய் உறுதியான ஆண்டு வருமானம் அந்த விவசாயிகளுக்கு மிகப்பெரிய பயனை அளிக்கும்.


    ஏழை விவசாயிகளுக்கு பிரதம மந்திரி விவசாயி ஆதரவு நிதித் திட்டத்தின் மூலம் வழங்கப்படும் நிலையான வருமானம் விவசாயிகள் எதிர்கொள்ளும் கடினமான சூழ்நிலைகளைப் போக்க குறிப்பிடத்தக்க அளவு உதவும். பருவநிலை மாற்றங்களினால் பயிர் விளைச்சலில் நிச்சயமற்ற தன்மையை விவசாயிகள் எதிர்நோக்க வேண்டியுள்ளது. அதேசமயம் வேளாண் சந்தைகளில் விளை பொருட்களின் விலை ஏற்ற இறக்கங்களும் விவசாயியை பாதித்து விடுகிறது. இந்திய நிர்வாக மையத்தைச் சேர்ந்த பேராசிரியர் அஸ்வினி சத்தரே மற்றும் ஆராய்ச்சியாளர்கள் அண்மையில் மேற்கொண்ட ஆய்வில் வேளாண் விளை பொருட்களின் சராசரி விலைகளில் இருந்து சுமார் இரண்டு முதல் 40 மடங்கு விலை ஏற்ற-இறக்கங்கள் இருப்பது தெரியவந்துள்ளது. இந்த விலை ஏற்ற-இறக்கங்கள் நெல் மற்றும் கோதுமையில் குறைவாகவும், தக்காளி, முட்டைகோஸ் மற்றும் வெங்காயத்தில் நடுநிலையாகவும். காலிஃப்ளவர், குடைமிளகாய் போன்ற வேளாண் விளை பொருட்களில் விலை ஏற்ற-இறக்கம் மிகவும் அதிகமாகவும் காணப்படுகிறது என்பது தெரியவந்துள்ளது. வேளாண் உற்பத்தியில் ஏற்ற-இறக்கம் இருப்பதை நாம் கருத்தில் கொள்ளாவிட்டாலும், விலையின் அளவு இரண்டு முதல் 40 மடங்கு ஏறி-இறங்குவது விவசாயிகளை பாதித்து விடுகிறது.


    இந்த விலை ஏற்ற-இறக்கத்தை உற்று நோக்கும் போது, மூன்று, நான்கு மாதங்களுக்குள் அரிசி அல்லது கோதுமை பயிரிடும் ஒரு ஏழை விவசாயி தனது வருமானத்தில் 2,000 ரூபாயை குறைவாகப் பெறுகிறார். அப்போது பிரதம மந்திரி விவசாயி ஆதரவு நிதித் திட்டத்தின் மூலம் 2,000 ரூபாய் வழங்கப்படுவது அவருடைய வருமானத்தை இந்த நான்கு மாதங்களில் இரட்டிப்பாக்கி விடுகிறது. தக்காளி, உருளைக்கிழங்கு, வெங்காயம், காலிஃப்ளவர் போன்ற பிற பயிர்களை பயிரிடும் சிறு மற்றும் குறு விவசாயி அதிகமான விலை ஏற்ற-இறக்கத்தினால் ஒரு நிச்சயமற்றத் தன்மையை எதிர்கொள்கிறார். இவருக்கும் பிரதம மந்திரியின் நிதி ஆதரவு திட்டத்தின் மூலம் வழங்கப்படும் 2,000 ரூபாய் அந்த நிச்சயமற்றத் தன்மையைக் குறைக்க உதவுகிறது.


    நிலம் வைத்திருப்பவர்களில் சிறு மற்றும் குறு விவசாயிகள் சுமார் 86.2 சதவீதம் என்பதால், பிரதமரின் விவசாயி ஆதரவு நிதித் திட்டம் இந்த விவசாயிகள் பயன்பெற பெரிதும் உதவும். பிரதமரின் விவசாயி ஆதரவு நிதித் திட்டத்தின் மூலம் சிறு, குறு விவசாயிகளுக்கு 6,000 ரூபாய் உறுதியான வருமானம் கிடைப்பது சிறு நிதி நிறுவனங்கள் மற்றும் மகளிர் சுயஉதவிக் குழுக்களிடமிருந்து இந்த விவசாயிகள் கடனுதவி பெற உதவுகிறது.


    சிறு, குறு விவசாயிகள், உத்தரவாதமின்றி ஒரு லட்சம் ரூபாய் வேளாண் கடன் பெறுவதை, இந்திய ரிசர்வ் வங்கி அண்மையில் ஒரு லட்சத்து 60 ஆயிரம் ரூபாயாக உயர்த்தியுள்ளது. இந்த வேளையில், பிரதமரின் விவசாயி ஆதரவு நிதித் திட்டத்தின் மூலம் 6,000 ரூபாய் உறுதியான வருவாய் விவசாயிகளுக்கு கிடைப்பது அவர்களின் பண புழக்கத்தை மேலும் அதிகரிக்கும்.


    விவசாயிகளின் கடனை தள்ளுபடி செய்வது, விவசாயிகளுக்கு ஒரு தற்காலிக தீர்வையே அளிக்கும் நடவடிக்கை. அதேவேளையில் இந்த கடன் தள்ளுபடி நடவடிக்கை சிறு மற்றும் குறு விவசாயிகளை சென்று சேருமா என்பதிலும் ஐயப்பாடு உள்ளது. ஏனென்றால், சிறு, குறு விவசாயிகள் பெறும் கடனில் சுமார் 50 சதவீதத்திற்கும் மேல் வங்கி அல்லாத நிதி அமைப்புக்களிடமிருந்து பெறப்படுவது 2015-16 ஆம் ஆண்டு மேற்கொள்ளப்பட்ட வேளாண் கணக்கெடுப்பு புள்ளி விவரங்கள் மூலம் தெரிய வந்துள்ளது.


    வேளாண் கடனை தள்ளுபடி செய்வது, கடனை திருப்பிச் செலுத்தும் விவசாயிகள் கூட, அதனைச் செலுத்தாமல் அரசாங்கம் தள்ளுபடி செய்யக் கூடும் என்று காத்திருக்கும் மனநிலையை அவரிடம் ஏற்படுத்தி விடுகிறது. பல்வேறு ஆய்வுகள் வேளாண் கடன் தள்ளுபடியால், பெரும்பாலும் சிரமத்திற்கு ஆளாகாத விவசாயிகளே பயன் அடைவதாகவும், இதன் பலன் முற்றிலும் சிறு மற்றும் குறு விவசாயிகளை சென்றடையவில்லை என்றும் தெரிவிக்கிறது. வேளாண் கடன் தள்ளுபடி, கடன் சந்தையிலும் தாக்கத்தை ஏற்படுத்தி, வங்கிகளில் வாராக்கடன் அளவு அதிகரித்து, அது அரசுக்கு சுமையாகவும் ஆகிவிடுகிறது.


    எனவே, சிறு மற்றும் குறு விவசாயிகளுக்கு உதவும் விதமாக கொண்டுவரப்பட்டுள்ள பிரதம மந்திரி விவசாயி ஆதரவு நிதித் திட்டம் மத்திய அரசின் ஒரு முக்கியமான நடவடிக்கை என்பது மட்டுமல்லாமல், 125 கோடி மக்களுக்கு உணவளிக்க ஓயாது பாடுபட்டு வரும் இந்த ஏழை விவசாயிகளுக்கு ஆதரவு அளிக்கும் அரசின் ஒரு முக்கிய கடமை என்பதை உணர்த்தும் செயலாகும்.


    டாக்டர் கே வி சுப்பிரமணியம் - முதன்மை பொருளாதார ஆலோசகர். (நிதியமைச்சகம்)


    சுர்பி ஜெயின் – இயக்குனர் (நிதியமைச்சகம்)


    *****

    
    
    (Release ID: 1566207) Visitor Counter : 212