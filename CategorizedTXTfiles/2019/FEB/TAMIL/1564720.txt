      PIB Headquarters

      4ஜி சேவை தொடங்குவதில் பிஎஸ்என்எல் தீவிரம்
      Posted On: 15 FEB 2019 2:59PM by PIB Chennai


    தமிழகத்தில் 4ஜி சேவை விரிவாக்கம் தொடர்பாக பிஎஸ்என்எல் நிறுவனத்தின் தமிழ்நாடு தொலைத் தொடர்பு வட்ட தலைமை பொது மேலாளர் திரு. வி.ராஜீ விடுத்துள்ள பத்திரிகை செய்தி வருமாறு:


    பிஎஸ்என்எல் நிறுவனம் தமிழ்நாட்டில் 4 ஜி சேவையை பெரிய அளவில் தொடங்க தயாராகி வருகிறது . கோயம்புத்தூர் மற்றும் சேலம் ஆகிய நகரங்களில் முதல் கட்டமாக 4 ஜி சேவை வெகுவிரைவில் தொடங்கப்பட உள்ளது . அடுத்த கட்டமாக திருச்சிராப்பள்ளி , மதுரை , வேலூர் மற்றும் நாகர்கோவில் ஆகிய நகரங்களிலும் , அதைத்தொடர்ந்து மற்ற நகரங்களிலும் 4 ஜி சேவை தொடங்கப்பட உள்ளது .


    கோயம்புத்தூர் மற்றும் சேலம் நகரங்களில் உள்ள பிஎஸ்என்எல் மொபைல் வாடிக்கையாளர்களுக்கு அவர்களது 3 ஜி சிம்மிற்கு பதிலாக , இலவசமாக 4 ஜி சிம் வழங்கப்பட்டு வருகிறது . கணிசமான எண்ணிக்கையில் 4 ஜி சிம் வழங்கப்பட்ட உடன் 4 ஜி சேவை இந்த இரு நகரங்களிலும் தொடங்கப்படும் . 4 ஜி வாடிக்கையாளர்களுக்கு டேட்டா பதிவிறக்கம் 21 எம்பிபிஎஸ் (21 Mbps) வேகம் வரை கிடைக்கும் .


    தமிழ்நாட்டில் ஒவ்வொரு மாதமும் இரண்டு இலட்சத்துக்கும் அதிகமான புதிய மொபைல் வாடிக்கையாளர்கள் பிஎஸ்என்எல் நிறுவனத்தில் சேர்ந்து வருகிறார்கள் . மற்ற நிறுவனங்களிலிருந்து எம்என்பி (MNP) முறையில் பிஎஸ்என்எல் நிறுவனத்தில் சேரும் வாடிக்கையாளர்களின் எண்ணிக்கையும் கடந்த மாதங்களில் கூடி வருகிறது .


    பிஎஸ்என்எல் நிறுவனம் மூடப்படுவதாக ஒரு தவறான செய்தி ஒரு சில ஊடகங்களில் வெளிவந்துள்ளது . இது முற்றிலும் தவறான செய்தி ஆகும் . பிஎஸ்என்எல் நிறுவனத்தை மூடுவது குறித்து எந்த திட்டமும் மத்திய அரசுக்கு இல்லை . மாறாக இந்திய மக்களுக்கு நாடு முழுவதும் சிறந்த சேவையை அளிக்கும் வலுவான ஒரு நிறுவனமாக பிஎஸ்என்எல் நிறுவனம் இருக்க வேண்டும் என்று மத்திய அரசு உறுதியாக உள்ளது . பலத்த போட்டியின் காரணமாக ஏற்பட்ட கட்டண குறைப்பினால் உண்டான நிதி பற்றாக்குறையை சமாளிப்பதற்காக , மத்திய அரசின் தொலைத்தொடர்புத்துறை பிஎஸ்என்எல் நிறுவனத்திற்கு நிதி உதவி திட்டத்தை தயாரித்து வருகிறது .


    பிஎஸ்என்எல் நிறுவனம் என்றென்றும் மிகச்சிறந்த தொலைதொடர்பு சேவைகளை வாடிக்கையாளர்களுக்கு அளித்துவரும் என்பதை தெரிவித்து கொள்கிறோம் .


    ******


    

    
    (Release ID: 1564720) Visitor Counter : 92
    
    
      Read this release in: English