      PIB Headquarters

      பிரதமர் திரு. நரேந்திர மோடி கன்னியாகுமரியில் நாளை இரண்டு பெரும் ரயில்வே திட்டங்களுக்கு அடிக்கல் நாட்டுவதோடு, தேஜாஸ் ரயில் வண்டியையும் கொடியசைத்து அனுப்பிவைப்பார்
      Posted On: 28 FEB 2019 6:23PM by PIB Chennai


    பிரதமர் திரு. நரேந்திர மோடி கன்னியாகுமரியில் நாளை (01.03.2019) நடைபெறும் விழாவில் இரண்டு பெரும் ரயில்வே திட்டங்களுக்கு அடிக்கல் நாட்டுவதோடு, மதுரை – சென்னை தேஜாஸ் எக்ஸ்பிரஸ் ரயில் வண்டியையும் கொடியசைத்து அனுப்பிவைப்பார். இந்த விழாவில் தமிழக ஆளுநர் திரு. பன்வாரிலால் புரோஹித், முதலமைச்சர் திரு. எடப்பாடி பழனிசாமி, மாநில அமைச்சர்கள், நாடாளுமன்ற, சட்டமன்ற உறுப்பினர்கள் பங்கேற்பார்கள்.


    ராமேஸ்வரத்திற்கும், தனுஷ்கோடிக்கும் இடையே ரூ. 208 கோடி செலவில் 17.2 கிலோமீட்டர் தூரமுள்ள ரயில் போக்குவரத்தை மீண்டும் தொடங்கவும், ரூ.250 கோடி செலவில் பாம்பன் பாலத்தை (2.05 கிலோமீட்டர்) மறுகட்டுமானம் செய்வதற்கும் பிரதமர் அடிக்கல் நாட்டவுள்ளார்.


    மதுரை-சென்னை எழும்பூர் இடையேயான தேஜாஸ் விரைவு ரயில் வண்டி, வியாழக்கிழமை தவிர வாரத்தின் ஆறு நாட்களிலும் இயக்கப்படும். மிகவும் அதிவேக ரயில் வண்டியான இது, 496 கிலோமீட்டர் தூரத்தை ஆறரை மணி நேரத்தில் கடக்கும்.


    இந்த ரயில் வண்டி சென்னை எழும்பூரிலிருந்து காலை 6 மணிக்கு புறப்பட்டு, மதியம் 12.30 மணிக்கு மதுரை சென்றடையும். மதுரையிலிருந்து பிற்பகல் 3 மணிக்கு புறப்பட்டு, சென்னை எழும்பூருக்கு இரவு 9.30 மணிக்கு வந்து சேரும்.


    இவ்வாறு தெற்கு ரயில்வே செய்திக்குறிப்பு தெரிவிக்கிறது.


    **********

    
    
    (Release ID: 1566683) Visitor Counter : 139