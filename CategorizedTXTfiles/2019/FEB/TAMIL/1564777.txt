      PIB Headquarters

      புதிய துறைமுக வளர்ச்சிக் கொள்கைகளால் அனைத்து பெரிய துறைமுகங்களும் லாபம் ஈட்டுகின்றன – மத்திய அமைச்சர் திரு நிதின் கட்கரி
      Posted On: 15 FEB 2019 6:20PM by PIB Chennai


    சென்னை செம்மஞ்சேரியில் உள்ள இந்திய கடல்சார் பல்கலைக்கழகத்தின் 4-வது பட்டமளிப்பு விழா, கிழக்கு கடற்கரை சாலையில் உள்ள பல்கலைக்கழக வளாகத்தில் இன்று நடைபெற்றது. மத்திய சாலைப் போக்குவரத்து & நெடுஞ்சாலை, கப்பல் மற்றும் நீர்வளம், நதிகள் மேம்பாடு & கங்கை புனரமைப்புத்துறை அமைச்சர் திரு. நிதின் கட்கரி கலந்து கொண்டு பட்டமளிப்பு உரையாற்றினார்.


    புதிய துறைமுக வளர்ச்சி கொள்கைகளால் நம்நாட்டில் உள்ள அனைத்து பெரிய துறைமுகங்களும், லாபம் ஈட்டிவருகின்றன என்றும் துறைமுகங்களின் வளர்ச்சி பெருமளவு அதிகரித்துள்ளதாகவும் அமைச்சர் கூறினார். ஒருநாட்டின் முன்னேற்றமானது துறைமுகங்களின் வளர்ச்சியையே சார்ந்திருக்கும் என்று குறிப்பிட்ட திரு நிதின்கட்கரி, துறைமுகங்களின் வளர்ச்சியானது இதுவரை புறக்கணிக்கப்பட்டே வந்திருப்பதாகத் தெரிவித்தார். கடந்த நான்கரை ஆண்டு ஆட்சிக் காலத்தில், மத்திய அரசு புத்தாக்க கொள்கைகளால் துறைமுகங்களின் வளர்ச்சியை பெருமளவு மேம்படுத்தியுள்ளது என்று அவர் கூறினார்.


    சரக்குகளை ஏற்றிச் செல்லும் போக்குவரத்து செலவு (லாஜிஸ்டிக்) பிற நாடுகளை விட இந்தியாவில் அதிகமாக இருப்பதாக அமைச்சர் தெரிவித்தார். அதற்கு காரணம் நீர்வழிப் போக்குவரத்துத் துறையை நாம் அதிகளவில் பயன்படுத்தாததுதான் என்று குறிப்பிட்ட அமைச்சர், மத்திய அரசு தற்போது உள்நாட்டு நீர்வழிப் போக்குவரத்தை மேம்படுத்த நடவடிக்கை எடுத்து வருவதாகவும், 111 தேசிய உள்நாட்டு நீர்தடங்கள் மேம்படுத்தப்பட்டு வருகின்றன என்றும் கூறினார்.


    இதனால் சரக்குகளை ஓரிடத்திலிருந்து மற்றொரு இடத்திற்கு கொண்டு செல்லும் போக்குவரத்து செலவு கணிசமாக குறையும். ஏனென்றால் சாலைப் போக்குவரத்து, ரயில் போக்குவரத்தை விட நீர்வழிப் போக்குவரத்து மலிவானது, குறைந்த செலவில் சரக்குகளை கொண்டு செல்லலாம் என்றும் அமைச்சர் தெரிவித்தார்.


    கங்கை மற்றும் பிரம்மபுத்ரா நதிகளில் நீர்வழிப் போக்குவரத்தை மேம்படுத்துவதற்கு அரசு முனைப்புடன் செயல்பட்டு வருவதாகவும், இந்தப் பணிகளை விரைந்து முடிக்க திட்டமிடப்பட்டுள்ளதாகவும் திரு நிதின் கட்கரி கூறினார்.


    கப்பல் துறையில், வர்த்தக தொழில் மற்றும் வேலைவாய்ப்புகள் பெருமளவில் குவிந்துள்ளன என்றும், அவற்றை இளைஞர்கள் கண்டறிந்து பயன்படுத்த வேண்டும் என்றும் அவர் கேட்டுக் கொண்டார். இன்று இத்துறையில் பட்டம் பெறும் இளைஞர்கள், வேலை தேடுபவராக இல்லாமல், வேலை தருபவராக மாற வேண்டும், இத்துறையில் புதிய தொழில் நிறுவனங்களைத் துவக்கி மற்றவர்களுக்கு வேலை வாய்ப்பினை அளிக்க வேண்டும் என்றும் அவர் கூறினார்.


    கப்பல் துறையில் மூலதனத்திற்குப் பஞ்சமில்லை. சரியான தொலைநோக்குப் பார்வையுடன் புதுமையான தொழில்நுட்பங்களை பயன்படுத்தி இத்துறையில் தொழில் தொடங்கினால் முன்னேற்றம் நிச்சயம் என்று அமைச்சர் நம்பிக்கை அளித்தார். ஆக்கப்பூர்வமான அணுகுமுறையுடன், ஆரோக்கியமான மனப்பாங்குடன் தொழில் தொடங்கி நாட்டையும் முன்னேற்ற வேண்டும் என்று அவர் இன்று பட்டம் பெற்ற பட்டதாரிகளை வாழ்த்தினார்.


    இந்த விழாவில், மத்திய கப்பல் மற்றும் நிதித்துறை இணையமைச்சர் திரு. பொன். ராதாகிருஷ்ணன் சிறப்பு விருந்தினராக கலந்து கொண்டார். பல்கலைக்கழக வேந்தர் திரு.பி.சங்கர், துணை வேந்தர், பேராசிரியர் கே.எம்.சிவகொழுந்து மற்றும் பேராசிரியர்கள், மாணவர்கள் இதில் பங்கேற்றனர்.


    இந்த விழாவின் தொடக்கத்தில், ஜம்மு-காஷ்மீர் மாநிலம் புல்வாமாவில் தீவிரவாதிகள் நடத்திய தாக்குதலில் உயிரிழந்த மத்திய ரிசர்வ் காவல் படை வீரர்களுக்கு இரண்டு நிமிட மவுன அஞ்சலி செலுத்தப்பட்டது.


    **************


    

    
    (Release ID: 1564777) Visitor Counter : 93