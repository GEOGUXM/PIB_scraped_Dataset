      பிரதமர் அலுவலகம்

      த எகனாமிக் டைம்ஸ் சார்பில் நடைபெற்ற உலகளாவிய வர்த்தக உச்சிமாநாட்டில் பிரதமர் ஆற்றிய உரை
      Posted On: 23 FEB 2019 12:58PM by PIB Chennai


    திரு . வினீத் ஜெயின் அவர்களே ,


    இந்தியாவிலிருந்தும் வெளிநாடுகளிலிருந்து ம் வந்திருக்கும் மரியாதைக்குரிய விருந்தினர்களே ,


    உங்கள் அனைவருக்கும் எனது காலை வணக்கங்கள் .


    உங்கள் அனைவரையும் உலகளாவிய வர்த்தக உச்சிமாநாட்டில் மீண்டும் ஒருமுறை சந்திப்பதில் மிக்க மகிழ்ச்சி அடைகிறேன் .


    வர்த்தக உச்சிமாநாட்டிற்கான உங்களின் மையக் கருத்தின் முதல் வார்த்தையாக சமூகம் என்பதை தேர்ந்தெடுத்தமைக்காக உங்கள் அனைவரையும் முதலில் பாராட்ட விழைகிறேன் .


    இங்கே கூடியிருப்பவர்கள் வளர்ச்சியை எப்படி நீடித்திருக்கச் செய்வது என்ற சவால் குறித்து விவாதிக்க இருக்கிறார்கள் . உங்கள் மையக்கருத்தின் இரண்டாவது வார்த்தையாக அது இருப்பது கண்டும் நான் மிக்க மகிழ்ச்சி அடைகிறேன் .


    இந்த உச்சிமாநாட்டின் மையக் கருத்தின் மூன்றாவது வார்த்தையாக அமைந்துள்ள அளவிடல் பற்றி நீங்கள் விவாதிக்க இருப்பதும் அதனூடே இந்தியாவிற்கான தீர்வுகளைப் பற்றி விவாதிக்க இருப்பதும் எனக்கு நம்பிக்கையையும் மன உறுதியையும் வழங்குகிறது .


    நண்பர்களே ,


    2013- ம் ஆண்டின் இரண்டாவது பகுதியிலும் 2014- ம் ஆண்டின் முதல் பகுதியிலும் நமது நாடு சந்தித்து வந்த சவால்கள் குறித்து இங்கே கூடியிருக்கின்ற உங்களை விட அதிகமாக யார் அறிந்திருக்கப் போகிறார்கள் ?


    அப்போது வேகமாக உயர்ந்து கொண்டிருந்த பணவீக்கமானது ஒவ்வொரு குடும்பத்தின் முதுகெலும்பையும் முறித்துக் கொண்டிருந்தது .


    அதிகரித்துக் கொண்டிருந்த நடப்புக் கணக்கு பற்றாக்குறையும் அதிகமான அளவிலான நிதிப் பற்றாக்குறையும் நாட்டின் ஒட்டுமொத்த பொருளாதாரத்தின் நிலைத்தன்மையையே அச்சுறுத்திக் கொண்டிருந்தது .


    இந்த அளவீடுகள் அனைத்துமே இருண்டதொரு எதிர்காலத்தையே சுட்டிக் காட்டி வந்தன .


    ஒட்டுமொத்தத்தில் ஸ்தம்பித்துப் போன கொள்கையையே நாடு எதிர்நோக்கிக் கொண்டிருந்தது .


    பொருளாதாரம் அது எட்டுவதற்குத் திறன் பெற்ற அளவை எட்டுவதிலிருந்து இவை அனைத்தும் தடுத்துக் கொண்டிருந்தன .


    ஐந்து நாடுகளின் கூட்டணியில் மிகவும் மெலிந்துபோயிருந்த இந்த உறுப்பு நாட்டின் நிலை குறித்து உலக அளவிலான நம் சகோதர நாடுகள் கவலையில் ஆழ்ந்தன .


    அப்போது நிலவி வந்த சூழலுக்கு முற்றிலும் சரணாகதி அடைந்து விடும் போக்கே நிலவி வந்தது .


    நண்பர்களே ,


    இத்தகையதொரு பின்னணியில்தான் எமது அரசு மக்களுக்குச் சேவை செய்வதற்காக ஆட்சிக்கு வந்தது . இதில் ஏற்பட்ட மாற்றத்தை இன்று மிகத் தெளிவாகவே உணர முடியும் .


    2014- ம் ஆண்டிற்குப் பிறகு தயக்கங்களின் இடத்தை நம்பிக்கை பிடித்துக் கொண்டது .


    இடையூறுகளின் இடத்தை சுயநம்பிக்கை பிடித்துக் கொண்டது .


    மேலும்


    பிரச்சனைகளின் இடத்தை முன்முயற்சிகள் பிடித்துக் கொண்டன .


    2014- ம் ஆண்டிலிருந்தே சர்வதேச அளவிலான தரவீடுகள் , அளவீடுகள் ஆகிய அனைத்திலும் இந்தியா குறிப்பிடத்தக்க முன்னேற்றத்தை எட்டியிருந்தது .


    இந்தியா எத்தகைய மாற்றத்தை அடைந்துள்ளது என்பதை சுட்டிக்காட்டுவதாக இது இருப்பதோடு , இந்தியாவைப் பற்றிய உலகத்தின் கண்ணோட்டம் மாறிவருவதையும் இது சுட்டிக் காட்டியது .


    இத்தகைய துரிதமான மேம்பாட்டை பாராட்ட இயலாத சிலரும் இருக்கின்றனர் என்பதையும் நான் அறிவேன் .


    இத்தகைய தரவீடுகள் காகிதத்தில் மட்டுமே உள்ளன ; நடைமுறையில் எவ்வித மாற்றமும் இல்லை என்று அவர்கள் கூறுகின்றனர் .


    இது உண்மைக்குப் புறம்பானது என்றே நான் கருதுகிறேன் .


    பெரும்பாலும் இத்தகைய தரவீடுகள் மிகவும் பின் தங்கிய அறிகுறிகள்தான் .


    முதலில் களத்தில் மாற்றம் ஏற்படுகிறது ; எனினும் குறிப்பிட்ட கால இடைவெளிக்குப் பின்பே அது பிரதிபலிக்கிறது .


    உதாரணமாக வர்த்தகம் செய்வதை எளிதாக்குவது குறித்த தரவீடுகளையே எடுத்துக் கொள்வோம் .


    கடந்த நான்கு ஆண்டுகளில் நமது தரவரிசையானது 142- ம் இடத்திலிருந்து வரலாற்றுச் சிறப்பு மிக்க வகையில் 77 வது இடத்தை எட்டியுள்ளது .


    எனினும் களத்தில் மாற்றம் ஏற்பட்ட பிறகே இந்த தரவரிசையில் மாற்றம் ஏற்பட்டது .


    புதிய தொழில்களை தொடங்குவதற்கான கட்டுமான அனுமதிகள் இப்போது மிகவும் வேகமாக கிடைக்கின்றன ; அதைப் போலவேதான் மின்சார வசதி மற்றும் இதர அனுமதிகளும் கூட விரைவில் கிடைக்கிறது .


    சிறிய வர்த்தகர்களைப் பொறுத்தவரையிலும் கூட , விதிகளுக்கு ஏற்ப நடந்து கொள்வது என்பது எளிதாகி வருகிறது .


    இப்போது ஆண்டுக்கு ரூ . 40 லட்சம் வரையில் வர்த்தகம் செய்யும் எந்தவொரு வியாபார நிறுவனமும் ஜிஎஸ்டி ஏற்பாட்டில் பதிவு செய்யத் தேவையில்லை .


    ரூ . 60 லட்சம் வரையில் ஆண்டுக்கு வியாபாரம் செய்யும் நிறுவனம் எந்தவித வருமான வரியையும் இப்போது கட்ட வேண்டியதில்லை .


    ரூ . 1.5 கோடி வரையில் வர்த்தகம் செய்யும் எந்தவொரு வியாபார நிறுவனமும் மிகக் குறைந்த வரி விகிதத்துடன் கூட்டுத் திட்டத்தில் பங்குபெறுவதற்குத் தகுதி பெறுகிறது .


    அதைப் போலவே , உலக பயணம் மற்றும் சுற்றுலாவிற்கான போட்டித் திறன் குறித்த அட்டவணையில் 2013- ம் ஆண்டில் 65 ஆக இருந்த இந்தியாவின் தரவரிசையானது 2017- ம் ஆண்டில் 40 ஆக உயர்ந்துள்ளது .


    இந்தியாவிற்கு வந்து சேரும் வெளிநாட்டு சுற்றுலாப் பயணிகளின் எண்ணிக்கை கிட்டத்தட்ட 45 சதவீதம் அதிகரித்துள்ளது ; அனுமதி பெற்ற ஓட்டல்களின் எண்ணிக்கையும் ஐம்பது சதவீதம் அதிகரித்துள்ளது . அதைப் போலவே 2013 க்கும் 2017 க்கும் இடைப்பட்ட காலத்தில் சுற்றுலாவின் மூலமாகப் பெறப்பட்ட அந்நியச் செலாவணியின் எண்ணிக்கையும் 50 சதவீதம் அதிகரித்துள்ளது .


    அதைப்போலவே புதிய கண்டுபிடிப்புகளுக்கான உலகளாவிய அட்டவணையில் இந்தியாவின் தரவரசையானது 2014- ல் 76 ஆக இருந்தது 2018- ல் 57 ஆக உயர்ந்துள்ளது .


    புதிய கண்டுபிடிப்புகளுக்கான இந்த உந்துதல் மிகத் தெளிவாகவே தென்படுகிறது .


    பதிவு செய்யப்பட்ட காப்புரிமை மற்றும் ட்ரேட் மார்க் ஆகியவற்றின் எண்ணிக்கையும் கூட பெருமளவிற்கு அதிகரித்துள்ளது .


    நண்பர்களே ,


    புதிய வகைப்பட்ட ஆட்சிமுறையின் விளைவாகவே இந்த மாற்றம் ஏற்பட்டுள்ளது என்பதோடு கவனத்தைக் கவரத் தக்க வழிகளில் இது பெரும்பாலான நேரங்களில் தென்படுகிறது .


    2014- ம் ஆண்டிலிருந்து நிலைமைகள் எவ்வாறு மாறியுள்ளன என்பது குறித்து இது போன்ற கவனத்தைக் கவரத்தக்க உதாரணத்தை உங்களுக்குத் தெரிவிக்கவும் நான் விரும்புகிறேன் .


    நாம் இப்போது பல்வேறு வகையான போட்டிகளை எதிர்கொண்டு வருகிறோம் .


    அமைச்சகங்களுக்கு இடையிலான போட்டி ;


    மாநிலங்களுக்கு இடையிலான போட்டி ;


    வளர்ச்சிக்கான போட்டி ;


    இலக்கை அடைவதற்கான போட்டி ;


    இந்தியா நூறு சதவீத தூய்மையை எட்டுமா ? அல்லது இந்தியாவின் நூறு சதவீதப் பகுதிகளும் மின்சார மயமாவதை எட்டுமா ? என்பதில் இன்று ஒரு போட்டி நடைபெற்று வருகிறது .


    அனைத்து குடியிருப்புகளும் சாலைகளால் முதலில் இணைக்கப்படுமா ? அல்லது அனைத்து குடும்பங்களுக்கும் சமையல் எரிவாயு முதலில் கிடைக்குமா ? என்ற போட்டியும் இப்போது நடைபெற்று வருகிறது .


    எந்த மாநிலம் அதிகமான முதலீட்டைப் பெறும் ? என்பதற்கான போட்டியும் இருந்து வருகிறது .


    எந்த மாநிலம் ஏழைகளுக்கான வீடுகளை விரைவாக கட்டித் தருகிறது என்பதில் போட்டி இருந்து வருகிறது .


    ஆர்வமிக்க எந்த மாவட்டம் துரிதமாக வளர்கிறது என்பதற்கான போட்டி இப்போது நடைபெற்று வருகிறது .


    2014 க்கும் முன்பும் கூட போட்டியைப் பற்றி நாம் கேள்விப்பட்டோம் . ஆனால் அது முற்றிலும் மாறுபட்ட வகையிலானது .


    அது அமைச்சகங்களுக்கு இடையிலான , தனிநபர்களுக்கு இடையிலான போட்டி ; ஊழல் பற்றிய போட்டி ; தாமதங்கள் பற்றிய போட்டி ;


    யாரால் அதிகமான அளவிற்கு ஊழல் செய்ய முடியும் ? என்பதற்கான போட்டி இருந்தது . யார் வேகமாக ஊழல் செய்யமுடியும் என்பதற்கான போட்டி இருந்தது . ஊழலில் புதிய கண்டுபிடிப்புகளை யாரால் செய்ய முடியும் என்பதற்கான போட்டி இருந்தது .


    நிலக்கரியா ? அல்லது அலைக்கற்றையா ? எது அதிகமான பணத்தைப் பெற்றுத் தரும் என்பதற்கான போட்டி இருந்தது .


    காமன்வெல்த் விளையாட்டுப் போட்டிகளா ? அல்லது ராணுவ ஒப்பந்தங்களா ? எது அதிகமான பணத்தைப் பெற்றுத் தரும் என்பதிலும் போட்டி இருந்தது .


    இவை அனைத்தையும் நாம் பார்த்தோம் . இந்தப் போட்டியில் ஈடுபட்ட முக்கிய நபர்கள் யார் என்பதும் நமக்குத் தெரியும் .


    எந்த வகையான போட்டியை நீங்கள் விரும்புகிறீர்கள் என்பதை உங்கள் முடிவுக்கே விட்டு விடுகிறேன் .


    நண்பர்களே ,


    கடந்த பல பத்தாண்டுகளாகவே , குறிப்பிட்ட சில விஷயங்கள் இந்தியாவில் நடைபெறவே முடியாது என்ற கருத்தே நிலவி வந்துள்ளது .


    2014- ம் ஆண்டிலிருந்து நமது நாடு அடைந்துள்ள முன்னேற்றம் 130 கோடி இந்தியர்களால் முடியாத எதுவுமில்லை என்ற நம்பிக்கையையே எனக்கு கொடுத்துள்ளது .


    தூய்மையானதொரு இந்தியாவை உருவாக்குவது இயலாத ஒன்று என்று கூறப்பட்டது ; ஆனால் இந்திய மக்கள் அதை முடியும் என்று நிரூபித்துள்ளனர் .


    இந்தியாவில் ஊழலற்ற ஓர் ஆட்சியை உருவாக்க முடியாது என்று கூறி வந்துள்ளனர் ; ஆனால் இந்திய மக்கள் அதை முடியும் என்று நிரூபித்துள்ளனர் .


    இந்திய மக்களுக்கு சென்று சேர வேண்டியதை வழங்கும் செயல்முறையில் இருந்து ஊழலை அகற்றுவதென்பது இயலாத ஒன்று என்று கூறி வந்துள்ளனர் ; ஆனால் இந்திய மக்கள் அதை முடியும் என்று நிரூபித்துள்ளனர் .


    தொழில்நுட்பத்தின் பயனை ஏழைகளுக்கு உதவும் வகையில் மாற்றி அமைக்க முடியாது என்று கூறி வந்துள்ளனர் ; ஆனால் இந்திய மக்கள் அதை முடியும் என்று நிரூபித்துள்ளனர் .


    கொள்கை உருவாக்கத்தில் சுயவிருப்பத்தையும் எதேச்சாதிகாரப் போக்கையும் அகற்றுவதென்பது இயலாத ஒன்று என்றே கூறி வந்துள்ளனர் ; ஆனால் இந்திய மக்கள் அதை முடியும் என்று நிரூபித்துள்ளனர் .


    இந்தியாவில் பொருளாதார சீர்திருத்தங்களை மேற்கொள்வது இயலாத ஒன்று என்றே கூறி வந்துள்ளனர் ; ஆனால் இந்திய மக்கள் அதை முடியும் என்று நிரூபித்துள்ளனர் .


    இந்தியா ஒரே நேரத்தில் வளர்ச்சிக்கு ஆதரவான , ஏழைகளுக்கு ஆதரவான பாதையில் நடைபோட முடியாது என்றே கூறி வந்துள்ளனர் ; ஆனால் இந்திய மக்கள் அதை முடியும் என்று நிரூபித்துள்ளனர் .


    வளர்ந்து வரும் ஒரு பொருளாதாரம் பணவீக்கம் என்ற பிரச்சனையை எதிர்கொள்ளாமல் நீண்ட காலத்திற்கு அதிக விகிதத்தில் வளர்ச்சியை எதிர்நோக்க முடியாது என்ற கொள்கை அல்லது கருத்தோட்டம் இருப்பதாக என்னிடம் கூறப்பட்டது .


    தாராளமயமாக்கல் இந்தியாவில் அறிமுகப்படுத்தப்பட்ட பிறகு , அதாவது 1991- ம் ஆண்டிற்குப் பிறகு வந்த அனைத்து அரசுகளுமே குறுகிய கால வளர்ச்சிக்குப் பிறகு பொருளாதாரம் ‘ அதிக சூடாவது ’ என்று நிபுணர்கள் பலரும் கூறுகின்ற இந்தப் பிரச்சனையை எதிர்கொண்டு வந்தன .


    இதன்விளைவாக நீடித்து வருகின்ற அதிக அளவிலான வளர்ச்சி விகிதம் நம் நாட்டில் இருக்கவே இல்லை .


    1991 க்கும் 1996 க்கும் இடைப்பட்ட காலத்தில் நம் நாட்டில் ஓர் அரசு இருந்ததை உங்களால் நினைவு கூர முடியும் . அப்போது சராசரி வளர்ச்சி விகிதம் என்பது ஐந்து சதவீதமாக இருந்தது ; ஆனால் சராசரி பணவீக்கம் என்பது பத்து சதவீதத்திற்கும் அதிகமானதாகவே இருந்தது .


    எங்கள் அரசுக்கு முன்னால் 2009 முதல் 2014 வரை ஆட்சியில் இருந்த அரசின் காலத்தில் சராசரி வளர்ச்சி விகிதம் என்பது ஆறரை சதவீதமாக இருந்தது ; எனினும் சராசரி பணவீக்கம் என்பது மீண்டும் இரட்டை இலக்கமாகவே இருந்தது .


    நண்பர்களே ,


    2014 க்கும் 2019 க்கும் இடைப்பட்ட காலத்தில் நமது நாடு ஏழு புள்ளி நான்கு சதவீத வளர்ச்சி விகிதம் கொண்டதாகவும் , அதே நேரத்தில் பணவீக்கமானது நான்கரை சதவீதமாக மட்டுமே இருந்தது .


    தாராளமயமாக்கல் கொள்கை நமது நாட்டில் அறிமுகம் செய்யப்பட்ட பிறகு வந்த எந்தவொரு அரசின் காலத்திலும் மிக அதிகமான சராசரி வளர்ச்சி விகிதம் மற்றும் நாடு சந்தித்த மிகக் குறைவான சராசரி பணவீக்கம் என்பது இதுவே ஆகும் .


    இத்தகைய மாற்றங்கள் , சீர்திருத்தங்களின் மூலம் நமது பொருளாதாரம் நகர்ந்து செல்லும் வழியில் மாற்றம் ஏற்பட்டு வருகிறது .


    அதன் நிதியாதாரங்களின் எண்ணிக்கையை இந்தியப் பொருளாதாரம் விரிவுபடுத்தியுள்ளது .


    முதலீட்டுத் தேவைகளுக்கு அது இப்போதெல்லாம் வங்கிக் கடன்களை மட்டுமே நம்பியிருப்பதில்லை .


    உதாரணமாக மூலதனச் சந்தையிலிருந்து எழுப்பப்படும் நிதியையே எடுத்துக் கொள்ளுங்கள் .


    இந்த அரசு ஆட்சிக்கு வருவதற்கு முந்தைய மூன்று ஆண்டுகளில் , அதாவது 2011-12 லிருந்து 2013-14 வரையிலான காலத்தில் பங்குகளின் மூலம் திரட்டப்பட்ட சராசரி நிதி என்பது ஆண்டுக்கு ரூ . 14,000 கோடி ஆகும் .


    கடந்த நான்கு ஆண்டுகளில் இது சராசரியாக ஆண்டுக்கு ரூ . 43,000 கோடி ஆகும் . அதாவது கிட்டத்தட்ட மூன்று மடங்கு .


    2011 முதல் 2014 வரை மாற்று முதலீட்டு நிதியின் மூலம் திரட்டப்பட்ட மொத்த தொகை ரூ . 4,000 கோடிக்கும் குறைவானதே ஆகும் .


    பொருளாதாரத்திற்கு நிதி வழங்கும் இந்த ஆதாரத்தை மேம்படுத்த எமது அரசு பல்வேறு நடவடிக்கைகளை மேற்கொண்டது .


    அதன் விளைவுகளை உங்களால் பார்க்கவும் முடியும் :


    2014 முதல் 2018 வரையிலான நான்கு ஆண்டுக் காலத்தில் மாற்று முதலீட்டு நிதிகளின் மூலம் பெறப்பட்ட மொத்த தொகை ரூ . 81,000 கோடிக்கும் அதிகமாகும் .


    அதாவது முந்தைய காலப்பகுதியை விட இருபது மடங்கு இந்த முதலீடு அதிகரித்துள்ளது .


    அதைப் போலவே பெருநிறுவன பத்திரங்களில் தனியார் முதலீட்டை உதாரணமாக எடுத்துக் கொள்வோம் .


    2011 முதல் 2014 வரையில் இதன் மூலம் திரட்டப்பட்ட சராசரி தொகை என்பது சுமார் ரூ . 3 லட்சம் கோடி அல்லது 40 பில்லியன் அமெரிக்க டாலர்கள் ஆகும் .


    ஆனால் இப்போது கடந்த நான்கு ஆண்டு காலத்தில் இது சராசரியாக ரூ . 5.25 லட்சம் கோடியாக அல்லது 75 பில்லியன் அமெரிக்க டாலர்களாக உயர்ந்துள்ளது .


    இது கிட்டத்தட்ட 75 சதவீத அதிகரிப்பாகும் .


    இவை அனைத்துமே இந்தியப் பொருளாதாரத்தின் மீது வைக்கப்படும் நம்பிக்கைக்கான உதாரணங்களே ஆகும் .


    இன்று உள்நாட்டில் உள்ள முதலீட்டாளர்கள் மட்டுமல்ல ; உலகம் முழுவதிலுமிருந்து வந்துள்ள முதலீட்டாளர்களும் இந்த நம்பிக்கையை வெளிப்படுத்துகின்றனர் .


    இந்தியாவின் மீதான இந்த நம்பிக்கை தொடர்கிறது ; தேர்தலுக்கு முந்தைய ஆண்டுகளில் நிலவும் போக்குகள் அனைத்தையும் உடைத்தெறிவதாகவும் அது உள்ளது .


    கடந்த நான்கு ஆண்டுகளில் நமது நாட்டில் வந்தடைந்த நேரடி அந்நிய முதலீட்டின் அளவு எனது 2014 க்கு முந்தைய ஏழு ஆண்டுகளில் பெறப்பட்ட தொகைக்கு கிட்டத்தட்ட சமமானதாகும் .


    இத்தகைய சாதனைகள் அனைத்தையும் எட்டுவதற்கு இந்தியாவிற்கு மாற்றத்திற்கான சீர்திருத்தங்கள் தேவைப்படுகின்றன .


    இவற்றில் ஒரு சிலவற்றை மட்டும் குறிப்பிட வேண்டுமெனில் திவால் விதிமுறைகள் , ஜிஎஸ்டி , கட்டுமானத் தொழிலுக்கான சட்டம் போன்றவற்றின் மூலம் அடுத்த பல பத்தாண்டுகளுக்கு நமது பொருளாதாரம் அதிகமான வளர்ச்சி விகிதத்தை அடைவதற்கான வலுவான அடித்தளம் போடப்பட்டுள்ளது .


    கடன் வாங்கியவர்கள் நிதி மற்றும் செயல்முறை கடன் வழங்குவோருக்கு ரூ . 3 லட்சம் கோடி அல்லது 40 பில்லியன் அமெரிக்க டாலர்களை திருப்பி அளிப்ப்பார்கள் என்று நான்கு ஆண்டுகளுக்கு முன்பு யார்தான் நம்பி இருப்பார்கள் ?


    தொழில்நொடிப்பு மற்றும் திவால் குறித்த விதிமுறைகளின் தாக்கமே இது .


    மேலும் திறமையான வகையில் நிதியாதாரங்களை ஒதுக்கீடு செய்ய இது நாட்டிற்கு உதவிகரமாக அமையும் .


    கடந்த பல ஆண்டுகளாக மேற்கொள்ளப்படாத , நமது நாட்டுப் பொருளாதாரத்திற்கான பழுதுபார்க்கும் வேலையை நாங்கள் மேற்கொண்டபோது “ மெதுவாகச் செல்லவும் ! வேலை நடந்து கொண்டிருக்கிறது !” என்ற எச்சரிக்கை பலகையை வைக்கக் கூடாது என்றும் நாங்கள் முடிவு செய்தோம் .


    சமூகத்தின் பெரும்பகுதியினரின் நலனுக்கான வேலைக்கு எவ்வித தடையையும் ஏற்படுத்தாமலேயே இந்த சீர்திருத்தங்கள் அனைத்துமே அமலாக்கப்பட்டன .


    நண்பர்களே ,


    பேரார்வம் கொண்ட 130 கோடி பேரை உடைய நாடாக இந்தியா விளங்குகிறது . எனவே வளர்ச்சி , முன்னேற்றம் ஆகியவற்றுக்கு ஒரே ஒரு பார்வை மட்டுமே எப்போதும் இருக்க முடியாது .


    அவர்களின் பொருளாதார அந்தஸ்து , அவர்களின் சாதி , இனம் , மொழி , மதம் ஆகியவற்றை பொருட்படுத்தாமல் சமூகத்தின் அனைத்துப் பிரிவினருக்கும் சேவை செய்வதாகவே புதிய இந்தியாவிற்கான நமது தொலைநோக்கு அமைகிறது .


    130 கோடி இந்தியர்களின் எதிர்பார்ப்புகளையும் கனவுகளையும் நிறைவேற்றக் கூடிய புதியதொரு இந்தியாவை உருவாக்கவே நாங்கள் கடுமையாக உழைத்து வருகிறோம் .


    கடந்த காலத்தின் பிரச்சனைகளை தீர்க்கும் அதே நேரத்தில் எதிர்காலத்தின் சவால்களையும் எதிர்கொள்வதும் புதிய இந்தியாவிற்கான எமது தொலைநோக்கில் அடங்கியுள்ளது .


    எனவே , இன்று இந்தியா அதன் அதிவேகமான ரயிலை உருவாக்கும் அதே நேரத்தில் ஆளில்லா ரயில்வே பாதையை கடக்கும் பகுதிகளையும் அது முற்றிலுமாக அகற்றி விடுகிறது .


    இன்று இந்தியா துரிதமான வேகத்தில் அதன் ஐஐடிகளையும் எய்ம்ஸ் மருத்துவமனைகளையும் உருவாக்கும் அதே நேரத்தில் நாடு முழுவதிலும் உள்ள பள்ளிகள் அனைத்திலும் கழிப்பறைகளை அது உருவாக்கியுள்ளது .


    இன்று இந்தியா நாடு முழுவதிலும் 100 ஸ்மார்ட் நகரங்களை உருவாக்கி வரும் அதே நேரத்தில் பேரார்வம் மிக்க 100 மாவட்டங்கள் துரிதமான முன்னேற்றம் பெறுவதையும் உறுதிப்படுத்தி வருகிறது .


    இன்று இந்தியா மின்சாரத்தை ஏற்றுமதி செய்யும் நாடாக மாறியுள்ள அதே நேரத்தில் நாடு விடுதலை பெற்ற காலத்தில் இருந்தே இருளில் மூழ்கிக் கிடந்த கோடிக்கணக்கான குடும்பங்கள் மின்சார வசதி பெறுவதையும் உறுதிப்படுத்தியுள்ளது .


    இன்று இந்தியா செவ்வாய் கிரகத்தில் சென்று இறங்கும் இலக்கை வகுத்துள்ள அதே நேரத்தில் இந்தியாவிலுள்ள ஒவ்வொரு இந்தியனின் தலைக்கு மேலும் ஒரு கூரை இருப்பதை உறுதி செய்ய முனைந்துள்ளது .


    இன்று இந்தியா உலகப் பொருளாதாரத்தில் மிக வேகமாக வளர்ந்து வரும் நாடாக மாறியுள்ள அதே நேரத்தில் துரிதமான வேகத்தில் வறுமையை அகற்றுவதிலும் அது ஈடுபட்டு வருகிறது .


    நண்பர்களே ,


    ‘ ஏ – பி – சி மனப்போக்கு ’ என்பதிலிருந்து நாம் விலகியுள்ளோம் . அதாவது எந்தவொரு பிரச்சனையையும் தவிர்ப்பது , ஆழப் புதைப்பது , அதைக் குழப்புவது என்பதுதான் அந்த மனப்போக்கு .


    ஒரு பிரச்சனையை தவிர்ப்பதற்கு பதிலாக , நாங்கள் அதை எதிர்கொள்கிறோம் .


    அதை குழிதோண்டிப் புதைப்பதற்குப் பதிலாக , அதை வெளியே எடுத்து மக்களுக்குத் தெரியப்படுத்துகிறோம் .


    மேலும்


    இந்த அமைப்பை குழப்பத்தில் ஆழ்த்துவதற்குப் பதிலாக ஒரு தீர்வை கண்டுபிடிக்க முடியும் என்பதையும் நாங்கள் எடுத்துக் காட்டியிருக்கிறோம் .


    இதுதான் சமூகத் துறையில் மேலும் பல சாதகமான தலையீடுகளை மேற்கொள்ள எங்களுக்கு மேலும் நம்பிக்கை ஊட்டியது .


    ஆண்டுக்கு ரூ . 6,000 வழங்கி பாதுகாப்பதன் மூலம் 12 கோடி சிறு , நடுத்தர விவசாயிகளை நாங்கள் எட்டியுள்ளோம் . இது அடுத்த பத்து ஆண்டுகளில் நமது விவசாயிகளிடம் ரூ . 7.5 லட்சம் கோடியை அல்லது 100 பில்லியன் அமெரிக்க டாலர்களை கொண்டு சேர்க்கும் .


    முறை சாரா துறையைச் சேர்ந்த கோடிக்கணக்கான தொழிலாளர்களுக்கான ஓய்வூதியத் திட்டம் ஒன்றையும் நாங்கள் அறிமுகப்படுத்தியுள்ளோம் .


    இந்த அரசின் வளர்ச்சிக்கான உந்து சக்தி என்பது இணையாக இரு வழிகளில் செயல்பட்டு வருகிறது . ஒன்று குறிப்பாக சமூகத்தால் கைவிடப்பட்ட அனைவருக்கும் சமூக கட்டமைப்பை வழங்குகிறது . மற்றொன்று அனைவருக்குமான , குறிப்பாக அடுத்த தலைமுறையினரின் எதிர்காலத்தை உருவாக்கும் வகையில் , அவர்கள் தங்களின் கனவுகளுக்கு ஏற்ப அவற்றை வடிவமைத்துக் கொள்ளும் வகையிலான கட்டமைப்பை உருவாக்குகிறது .


    கடந்த காலத்தில் நடைபெற்ற எதுவும் நம் கையில் இல்லை ; ஆனால் எதிர்காலத்தில் என்ன நடைபெறவிருக்கிறதோ அது நம் கைகளில்தான் உறுதியாக உள்ளது .


    கடந்த காலத்தில் தொழில் புரட்சியைத் தவற விட்டு விட்டோம் என்று நாம் அடிக்கடி புலம்புவதுண்டு ; ஆனால் இன்று நான்காவது தொழில்புரட்சிக்கு தீவிரமாக பங்களிக்கும் நாடாக இந்தியா உள்ளது என்பதை நமக்குப் பெருமை தருவதாக உள்ளது .


    நமது பங்களிப்பின் வீச்சும் அளவும் உலகை வியப்புறச் செய்வதாகவே இருக்கும் .


    முதல் மூன்று தொழில் புரட்சிகளை இந்தியா தவற விட்டு இருக்கலாம் . ஆனால் இந்த முறை இந்தியா அந்த வண்டியில் ஏறும் என்பது மட்டுமின்றி அதை இயக்கும் சக்தியாகவும் இருக்கும் என்றும் நான் உறுதியாக நம்புகிறேன் .


    இந்தப் புத்தெழுச்சிக்கு இந்தியாவின் புதிய கண்டுபிடிப்புகளும் தொழில்நுட்பமும் அடித்தளமாக அமையும் .


    டிஜிட்டல் இந்தியா , இந்தியாவில் தொழில் தொடங்கு , இந்தியாவில் உருவாக்கு , புதிய கண்டுபிடிப்பை காணும் இந்தியா போன்ற இயக்கங்களில் நாம் செலுத்தி வந்துள்ள கவனத்தின் விளைவாக அவை ஒன்று சேர்ந்து செறிவான பலன்களை வழங்கியுள்ளன .


    2013 மற்றும் 2014- ம் ஆண்டுகலில் சுமார் 4,000 புதிய கண்டுபிடிப்புகளுக்கான காப்புரிமைகள் வழங்கப்பட்டன எனில் 2017-18- ம் ஆண்டில் மட்டுமே 13,000 க்கும் மேற்பட்ட காப்புரிமைகள் பெறப்பட்டுள்ளன என்பது உங்களுக்குத் தெரியுமா ?


    இது மூன்று மடங்கு அதிகரிப்பாகும் .


    அதைப் போன்றே பதிவு செய்யப்பட்ட ட்ரேட் மார்க்குகளின் எண்ணிக்கை என்பது 2013-14- ம் ஆண்டில் சுமார் 68,000 ஆக இருந்தது . இது 2016-17- ம் ஆண்டில் சுமார் 2.5 லட்சமாக உயர்ந்துள்ளது என்பதும் உங்களுக்குத் தெரியுமா ?


    இது கிட்டத்தட்ட நான்கு மடங்கு அதிகரிப்பாகும் .


    இந்தியாவில் தற்போது பதிவு செய்யப்பட்டுள்ள புதிய தொழில்முனைவுகளில் 44 சதவீதம் இரண்டாம் , மூன்றாம் கட்ட நகர்களில் இருந்து வந்தவையாகும் என்பதை அறிந்தீர்களெனில் நீங்கள் அனைவருமே மகிழ்ச்சி அடைவீர்கள் .


    நாடு முழுவதிலும் நூற்றுக்கணக்கான அடல் செழுமைப்படுத்தும் பரிசோதனைக் கூடங்களின் வலைப்பின்னல் உருவாகி வருகிறது . இது புதிய கண்டுபிடிப்புகளுக்கான சூழலை வளர்க்க உதவுகிறது .


    நமது இன்றைய மாணவர்கள் நாளைய கண்டுபிடிப்பாளர்களாக மாறுவதற்கு உதவ இது வலுவான அடித்தளத்தை வழங்கும் .


    பாம்பு பிடிக்கும் இனத்தைச் சேர்ந்த ஓர் இளம் பெண் கம்ப்யூட்டரின் மௌஸ் - ஐ தன் வசப்படுத்திக் கொண்டு டிஜிட்டல் இந்தியாவின் வசதிகள் அனைத்தையும் தனக்கு வசதியாகச் செய்து கொண்டதைக் கண்டபோது நாம் மிகவும் வியந்து போனேன் .


    கிராமத்தில் வசிக்கும் நமது இளைஞர்கள் போட்டித் தேர்வுகளில் வெற்றி பெறுவதற்கான வைஃபை மற்றும் இதர டிஜிட்டல் கருவிகளைப் பயன்படுத்திக் கொள்வதைப் பார்க்கும் போது நமக்கு பெருமையாக உள்ளது .


    நமது நாட்டிலுள்ள இருப்பவர்களுக்கும் இல்லாதவர்களுக்கும் இடையிலான இடைவெளியை ஈடுகட்டும் தொழில்நுட்பமாக இது விளங்குகிறது .


    இதுபோன்ற சம்பவங்கள்தான் இந்திய வரலாற்றின் புதிய அத்தியாயங்களை எழுதி வருகின்றன .


    நண்பர்களே ,


    மக்களின் ஆதரவுடனும் அவர்களோடு கூட்டாக இணைந்தும் 2014- ம் ஆண்டிலிருந்து இந்தியா துரிதமான முன்னேற்றங்களை கண்டிருக்கிறது .


    மக்களின் பங்கேற்பு இல்லாமல் இது சாத்தியமாகி இருக்காது .


    இத்தகைய அனுபவம்தான் தனது குடிமக்கள் அனைவரும் வளரவும் , செழுமை பெறவும் , சிறப்பான செயல்களை மேற்கொள்ளவும் நமது நாட்டினால் போதுமான வாய்ப்புகளை வழங்க முடியும் என்ற நம்பிக்கையை நமக்குத் தந்துள்ளது .


    பத்து ட்ரில்லியன் மதிப்புள்ள ஒரு பொருளாதாரமாக இந்தியாவை மாற்றும் நாளையே நாம் எதிர்பார்க்கிறோம் .


    உலகின் மூன்றாவது பெரிய பொருளாதார நாடாக இந்தியா மாறுவதை நாம் எதிர்பார்த்து நிற்கிறோம் .


    எண்ணற்ற புதிய தொழில்முனைவுகளைக் கொண்ட நாடாக இந்தியாவை மாற்ற நாம் விரும்புகிறோம் .


    மறுசுழற்சிக்கான எரிசக்தி ஆதாரங்களை நோக்கிய உலகளாவிய முயற்சிக்கு தலைமை ஏற்க நாம் விரும்புகிறோம் .


    எரிசக்திக்கான பாதுகாப்பை நமது மக்களுக்கு வழங்க நாம் விரும்புகிறோம் .


    இறக்குமதியை சார்ந்திருப்பதைக் குறைக்க நாம் விரும்புகிறோம் .


    மின்சார ஊர்திகள் , எரிசக்தியை சேமிக்கும் கருவிகள் ஆகிய துறைகளில் உலகில் தலைமைப் பொறுப்பில் உள்ள நாடாக இந்தியாவை மாற்ற நாம் விழைகிறோம் .


    இத்தகைய இலக்குகளை மனதில் கொண்டுதான் நமது கனவாக உள்ள புதிய இந்தியாவை உருவாக்க நம்மை மீண்டும் அர்ப்பணித்துக் கொள்வோமாக !


    நன்றி !


    உங்கள் அனைவருக்கும் மிக்க நன்றி !


    ***

    
    
    (Release ID: 1566381) Visitor Counter : 127
    
    
      Read this release in: Assamese , English , Hindi , Bengali , Kannada