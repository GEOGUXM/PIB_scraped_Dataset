      குடியரசுத் துணைத் தலைவர் செயலகம்

      நன்னெறி சார்ந்த பொறுப்புள்ள தலைமைப் பண்புதான் தற்போதைய தேவை: குடியரசுத் துணைத் தலைவர் மக்களின் வாழ்க்கையில் மாற்றத்தைக் கொண்டு வர தூய்மையான அரசு, தெளிவான நெடுநோக்கு, உறுதிப்பாட்டுடன் கூடிய தலைமை ஆகியன அவசியம்
      Posted On: 06 FEB 2019 11:32AM by PIB Chennai


    நன்னெறி சார்ந்த பொறுப்புள்ள தலைமைப் பண்புதான் தற்போதைய தேவை என்று குடியரசுத் துணைத் தலைவர் திரு. எம். வெங்கையா நாயுடு கூறியிருக்கிறார். பொது வாழ்க்கைக்கு வரவிரும்புபவர்களுக்கு யதார்த்த நிலையை புரிந்து கொள்வது, பொதுமக்களுடன் கலந்துரையாடுவது, இளைஞர்களின் மாறி வரும் உள்ளக்கிடக்கைகளை அறிந்து கொள்வது ஆகியன மிக முக்கியத்துவம் வாய்ந்தது என்று அவர் கூறினார்.


    புதுதில்லியில் இன்று (06.02.2019) ஜனநாயக தலைமைப் பண்புக்கான இந்திய நிறுவனத்தைச் சேர்ந்த மாணவர்களுடன் அவர் கலந்துரையாடினார். பொது வாழ்க்கையை முழு நேரப் பணியாக ஏற்றுக் கொள்ள விரும்பும் மாணவர்கள் ஜனநாயக அமைப்புகள் ஒவ்வொன்றின் பங்கையும், கடமைகளையும் நன்கு அறிந்து கொண்டு ஜனநாயக நடைமுறையில் அவற்றின் முக்கியத்துவத்தை உணர்ந்திருக்க வேண்டியது அவசியம் என்றார்.


    தூய்மையான அரசு, தெளிவான நோக்கம், உறுதிப்பாட்டுடன் கூடிய தலைமை ஆகியன மக்களின் வாழ்க்கையை மாற்றியமைப்பதற்கு அவசியமானவை என்று குடியரசுத் துணைத் தலைவர் கூறினார்.


    விழிப்புணர்வுடன் கூடிய குடிமக்கள், துடிப்புள்ள, பொறுப்பான சிவில் சமுதாயம், வலுவான நிறுவன கட்டமைப்பு, பொறுப்புடன் உடனடியாக செயல்படும் அதிகார அமைப்பு ஆகியன இந்தியாவை பசி, கொடுமைகள், சமத்துவமின்மை ஆகியவற்றிலிருந்து விடுவிக்கும் முயற்சிகளுக்கு முக்கியமானவை என்று திரு. நாயுடு கூறினார்.


    ஜனநாயக அமைப்புகளை வலுப்படுத்துதல், நமது ஆளுகை அமைப்புகளில் தொழில்நுட்பத்தை இணைத்துக் கொள்வது ஆகியவற்றின் அவசியத்தை குடியரசுத் துணைத் தலைவர் வலியுறுத்தினார்.


    ஜனநாயகம் வெற்றி பெற வேண்டுமானால் மக்களின் தீர்ப்பை மதிக்க வேண்டியது மிகவும் முக்கியமானது என்றார் அவர்.


    மாநிலங்களவை உறுப்பினர் டாக்டர் வினய் சகஸ்ரபுத்தே மற்றும் பிரமுகர்கள் நிகழ்ச்சியில் பங்கேற்றனர்.


    *****


    

    
    (Release ID: 1562811) Visitor Counter : 46
    
    
      Read this release in: English , Urdu , Marathi , Hindi