      PIB Headquarters

      சென்னையில் மத்திய அரசின் ஓய்வூதியதாரர்களுக்கும், ஓய்வுபெறவிருக்கும் ஊழியர்களுக்கும் விழிப்புணர்வு பயிலரங்குகள்
      Posted On: 21 FEB 2019 4:33PM by PIB Chennai


    மத்திய ஆயுதப்படை, துணை ராணுவப்படைகளில் பணியாற்றி ஓய்வுபெற்ற சிவில் ஓய்வூதியதாரர்களுக்கும், ஓய்வு பெறவுள்ள ஊழியர்களுக்கும், மத்திய ஓய்வூதியம் மற்றும் ஓய்வூதியர்கள் நலத் துறை சென்னையில் விழிப்புணர்வு நிகழ்வுகளுக்கு ஏற்பாடு செய்துள்ளது.


    ஓய்வுக்கு முந்தைய ஆலோசனை பயிலரங்கு, தற்போது பணியில் உள்ள மற்றும் விரைவில் ஓய்வு பெறவுள்ள மத்திய அரசு ஊழியர்களுக்கு நாளையும் (22.02.2019), ஓய்வு பெற்ற மத்திய சிவில் ஓய்வூதியதாரர்களுக்கு நாளை மறுநாளும் (23.02.2019), கிண்டி ஜவஹர்லால் நேரு சாலையில் புவி விஞ்ஞான் பவனில் உள்ள இந்திய புவியியல் ஆய்வுக்கழகத்தில் நடைபெறும்.


    மத்திய அரசு ஊழியர்களை இணக்கமான பணி ஓய்வுக்கு தயார்படுத்தும் நோக்கத்துடன் நடத்தப்படும் இந்தப் பயிலரங்கில், ஓய்வூதியதாரர்கள் பெறவுள்ள பலன்கள் குறித்த விரிவான தகவல்கள், மத்திய அரசு சுகாதாரத் திட்ட வசதிகள், முதலீட்டுத் திட்டங்கள், மூத்த குடிமக்களுக்கான வருமான வரி விலக்கு விவரங்கள், ஓய்வுக்குப் பிந்தைய தன்னார்வப் பணி போன்றவை தொடர்பான ஆலோசனை அமர்வுகள் நடைபெறவுள்ளன.


    மேலும், மத்திய அரசின் அனைத்து அமைச்சகங்கள், துறைகள், சம்பந்தப்பட்ட ஓய்வூதிய விவகாரங்களுக்கான பொதுவான இணையதளமான “பவிஷ்ய மென்பொருள்” பற்றியும் அவர்கள் தெரிந்து கொள்ளலாம். எந்த ஓய்வூதியதாரரும் தனது ஓய்வூதிய ஒப்புதலின் நிலை பற்றிய தகவலை இணையதளத்தில் தெரிந்து கொள்ளலாம்.


    செயலர் (ஓய்வூதியம்) தலைமையில் நடைபெறும் இப்பயிலரங்கில், இணைச் செயலர் (ஓய்வூதியம்) திரு சஞ்சீவ் நாராயண மாதூர், மத்திய ரிசர்வ் காவல் படையின் துணை கமாண்டென்ட் திரு கிருஷ்ணமூர்த்தி, எல்லை பாதுகாப்புப் படையின் உதவி கமாண்டென்ட் திரு கே பிரபாகரன், மத்திய தொழில் பாதுகாப்புப் படையின் கமாண்டென்ட் திரு வி என் ஜோஷி ஆகியோர் கலந்து கொள்கின்றனர்.


    நாளை மறுநாள் நிகழ்ச்சி ஓய்வூதியக் கொள்கை மாற்றங்கள், ஓய்வூதியதாரர்களின் உரிமைகள், அவர்களுக்கான நலத்திட்டங்கள் பற்றி ஓய்வூதியதாரர்கள் இடையே விழிப்புணர்வை ஏற்படுத்தும் நோக்கத்தோடு நடத்தப்படுகிறது.


    **************

    
    
    (Release ID: 1565817) Visitor Counter : 52