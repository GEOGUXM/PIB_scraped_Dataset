      பிரதமர் அலுவலகம்

      தேசிய இளையோர் நாடாளுமன்ற விழா 2019 விருதுகளைப் பிரதமர் வழங்கினார்
      Posted On: 27 FEB 2019 1:07PM by PIB Chennai


    புதுதில்லி விஞ்ஞான்பவனில் நடைபெற்ற தேசிய இளையோர் நாடாளுமன்ற விழா விருதுகள் 2019-ன் இன்றைய நிறைவு நிகழ்ச்சியில் பிரதமர் திரு நரேந்திர மோடி பங்கேற்றார். தேசிய இளையோர் நாடாளுமன்ற விழா 2019-க்கான விருதுகளையும், சான்றிழ்களையும் வெற்றி பெற்றவர்களுக்கு அவர் வழங்கினார். தகவல் பெறும் வசதியுடைய கேலோ இந்தியா செயலியையும் அவர் இந்த விழாவில் வெளியிட்டார்.


    தேசிய இளையோர் நாடாளுமன்ற விழா 2019-ன் பங்கேற்பாளர்களுக்கும், வெற்றியாளர்களுக்கும் வாழ்த்துத் தெரிவித்த பிரதமர், அவர்களின் திறமை மற்றும் அர்ப்பணிப்பைப் பாராட்டினார். இந்த விழா புதிய இந்தியாவின் வடிவத்தைப் பிரதிபலிக்கிறது என்று அவர் கூறினார். தேசமும், சமூகமும் வளர்ச்சியடைவதற்குப் பெரும் பங்காற்ற நாட்டின் இளைஞர்கள் தயாராக இருக்க வேண்டும் என்று அவர் கேட்டுக்கொண்டார்.


    சமூகத்தின் நலனுக்காக தகவல் பரிமாற்ற திறமையைத் நாட்டின் இளைஞர்கள் வளர்த்துக் கொள்ள வேண்டும் என்று பிரதமர் வலியுறுத்தினார். ஒருவர் பேசும் வார்த்தைகள் கவர்ச்சிகரமாக இருக்கலாம் இல்லாமல் போகலாம் ஆனால் அந்த வார்த்தைகள் நிச்சயம் மன உந்துதலைத் தருவதாக இருக்க வேண்டும். நாட்டின் இளைஞர்கள் பல்வேறு விஷயங்களை எடுத்துக் கொண்டு அது பற்றி விவாதிக்க வேண்டும் என்று அவர் கேட்டுக்கொண்டார். புத்துணர்வு, புது சிந்தனை ஆகியவற்றைக் கொண்டிருக்கும் இளையோர், புதிய சவால்களை மிகவும் திறனோடு சமாளிக்க முடியும் என்று பிரதமர் கூறினார்.


    தேசிய இளையோர் நாடாளுமன்ற விழா என்ற மேடை இளைஞர்களின் சக்திக்கு உரிய திசையைக் காட்டி நன்கு வடிவமைப்பதோடு சிறந்த உரையாடல் நடைமுறையையும் உருவாக்கும் என்று பிரதமர் நம்பிக்கைத் தெரிவித்தார். நாடாளுமன்றவாதிகளாக ஆக வேண்டும் என்று விரும்புவர்களுக்கு இத்தகைய நிகழ்வுகள் உதவியாக இருக்கும் என்றும் அவர் கூறினார்.


    முன்னதாக விருது பெற்றவர்கள், தங்களின் எண்ணங்களைப் பிரதமருடன் பகிர்ந்து கொள்ளும் வாய்ப்பைப் பெற்றிருந்தனர். பிரதமரும் இந்த விழாவில் பங்கேற்றவர்களுடன் கலந்துரையாடினார்.


    “புதிய இந்தியாவின் குரலாக இருப்பீர் தீர்வுகளை உருவாக்கி கொள்கைக்கு பங்களிப்பு செய்வீர்” என்பதை மையக் பொருளாகக் கொண்டு மத்திய இளையோர் நலன் மற்றும் விளையாட்டுக்கள் அமைச்சகத்தின் சார்பில், தேசிய இளையோர் நாடாளுமன்ற விழா 2019-க்கு, தேசிய சேவைத் திட்டம் (என் எஸ் எஸ்), நேரு யுவகேந்திரா ஆகியவை இணைந்து ஏற்பாடு செய்திருந்தன.


    --------

    
    
    (Release ID: 1566483) Visitor Counter : 133
    
    
      Read this release in: Malayalam , Assamese , English , Urdu , Hindi , Marathi , Bengali , Gujarati , Kannada