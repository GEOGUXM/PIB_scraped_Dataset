      பிரதமர் அலுவலகம்

      2019 பிப்ரவரி 3 அன்று பிரதமர் ஜம்மு, ஸ்ரீநகர் மற்றும் லே பயணம்
      ஜம்முவில் உள்ள விஜய்பூர் மற்றும் புல்வாம் பகுதியில் உள்ள அவந்திபோராவில் புதிய எய்ம்ஸ் மருத்துவமனைகளுக்கும், கிஸ்துவாரில் 624 மெகாவாட் கிரு நீர்மின் திட்டத்திற்கும் பிரதமர் அடிக்கல் நாட்டுகிறார்.
      லே-வில் கே.பி.ஆர் விமான நிலையத்தின் புதிய முனையத்திற்கும் பிரதமர் அடிக்கல் நாட்டுகிறார்.
      ஜம்மு-காஷ்மீரில் பல்வேறு வளர்ச்சித் திட்டங்களை நாட்டுக்கு அர்ப்பணிக்கும் பிரதமர், புதிய திட்டங்களுக்கு அடிக்கல் நாட்டுகிறார்.
      Posted On: 02 FEB 2019 1:46PM by PIB Chennai


    3 பிப்ரவரி 2019 அன்று பிரதமர் திரு. நரேந்திர மோடி ஜம்மு, ஸ்ரீநகர் மற்றும் லே செல்கிறார். அங்கு அவர், பல்வேறு வளர்ச்சித் திட்டங்களை தொடங்கிவைத்து / புதிய திட்டங்களுக்கு அடிக்கல் நாட்டுகிறார். ஸ்ரீநகரில் உள்ள தால் ஏரியையும் அவர் பார்வையிடவுள்ளார்.


    விஜய்பூர் எய்ம்ஸ் மற்றும் அவந்திபோரா எய்ம்ஸ் மருத்துவமனைகளுக்கு அடிக்கல் நாட்டும் விதமாக அதற்கான பெயர்ப் பலகையை பிரதமர் திறந்துவைக்கிறார். பிரதமர் திரு. நரேந்திர மோடி தலைமையில் நடைபெற்ற மத்திய அமைச்சரவைக் கூட்டத்தில், ஜம்முவில் உள்ள விஜய்பூரிலும், காஷ்மீரின் புல்வாமாவில் உள்ள அவந்திபோராவிலும் தலா ஒரு எய்ம்ஸ் மருத்துவமனை அமைக்க ஒப்புதல் அளிக்கப்பட்டது. புதிதாக எய்ம்ஸ் மருத்துவமனைகள் அமைக்கப்படுவதன் மூலம், இப்பகுதியில் சுகாதார வசதிகள் மேம்படுவதுடன், மருத்துவக் கல்வி மற்றும் பயிற்சியும் கிடைக்கும்.


    மேலும், ஜம்முவில், இந்திய மக்கள் தொடர்பியல் பயிற்சி நிறுவனத்தின் வடக்கு மண்டல மைய வளாக கட்டுமானப் பணிக்கு அடிக்கல் நாட்டுவதற்கான பெயர்ப் பலகையையும் பிரதமர் திறந்துவைக்கவுள்ளார்.


    லடாக் பல்கலைக்கழகம் பிரதமரால் தொடங்கிவைக்கப்படவுள்ளது. லடாக் பல்கலைக்கழக சட்டம் 2018-ன் கீழ், அமைக்கப்படும் இந்தப் பல்கலைக்கழகம் தான், லடாக் பிராந்தியத்தில் அமையும் முதலாவது பல்கலைக்கழகமாகும். லே, கார்கில், நுப்ரா, ஸன்ஸ்கர், ட்ராஸ் மற்றும் கால்ட்சி ஆகிய இடங்களில் அமைக்கப்படும் பட்டப்படிப்பு கல்லூரிகளைக் கொண்டதாக இந்தப் பல்கலைக்கழகம் செயல்படும். இதன் நிர்வாக அலுவலகங்கள் லே மற்றும் கார்கிலில் இயங்கும்.


    அத்துடன், ராஷ்டிரிய உச்சதார் ஷிக்ஷா அபியான் திட்டத்தின்கீழும், பல்வேறு திட்டங்களை பிரதமர் டிஜிட்டல் முறையில் தொடங்கிவைக்கவுள்ளார். இதன்படி, நாட்டின் பல்வேறு பகுதிகளில் அமையவிருக்கும் 54 புதிய மாதிரி பட்டப்படிப்பு கல்லூரிகள், 11 தொழில்நுட்பக் கல்லூரிகள் மற்றும் ஒரு மகளிர் பல்கலைக்கழகத்திற்கு அடிக்கல் நாட்டுவதற்கான பெயர்ப் பலகைகளை, பிரதமர் விழா மேடையிலிருந்து பொத்தானை இயக்கி திறந்துவைப்பார்.


    நாட்டில், 16 மாதிரி பட்டப்படிப்பு கல்லூரிகள், 66 தொழில்முனைவோர், கண்டுபிடிப்பு & வேலைவாய்ப்பு வளாகங்களும் திறக்கப்படவுள்ளன.


    ஜம்மு & காஷ்மீரில் கிஷ்துவார், குப்வாரா மற்றும் பாரமுல்லா பகுதிகளில் மூன்று மாதிரி பட்டப்படிப்பு கல்லூரிகளுக்கும் அவர் அடிக்கல் நாட்டவுள்ளார்.


    ஜம்முவில் தொழில்முனைவோர், கண்டுபிடிப்பு & வேலைவாய்ப்பு வளாகத்திற்கும் அவர் அடிக்கல் நாட்டுகிறார்.


    கத்துவாவில் அமைக்கப்பட்டுள்ள பல்கலைக்கழக பொறியியல் & தொழில்நுட்ப கல்வி நிறுவனத்தையும் பிரதமர் நாட்டுக்கு அர்ப்பணிக்கவுள்ளார். அதன் பிறகு, காஷ்மீர் பள்ளத்தாக்கில் உள்ள புலம்பெயர்ந்த காஷ்மீரி பணியாளர்களுக்கான தங்குமிட கட்டுமானப் பணிக்கு அடிக்கல் நாட்டுவதற்கான பெயர்ப்பலகையையும் அவர் திறந்துவைக்கவுள்ளார். சௌபாக்கியா திட்டத்தின்கீழ், 100 சதவீத மின் இணைப்பு பெற்ற வீடுகளைக் கொண்ட மாநிலம் ஜம்மு-காஷ்மீர் என்றும் பிரதமர் அறிவிக்கவுள்ளார்.


    ஜம்மு-காஷ்மீரின் கிஷ்துவாரில் 624 மெகாவாட் கிரு நீர்மின் திட்டத்திற்கும் பிரதமர் அடிக்கல் நாட்டவுள்ளார். ஜீனப் ஆற்றின் குறுக்கே அமைக்கப்படும் இத்திட்டப் பணிகள் நிறைவடையும் போது, அங்கு ஆண்டுக்கு 2272 மில்லியன் யூனிட் மின்சாரம் உற்பத்தி செய்யப்படும்.


    9 மெகாவாட் தா நீர்மின் திட்டத்தை பிரதமர் தொடங்கிவைக்கவுள்ளார். ததாங் கிராமத்திற்கு அருகே உள்ள தா பகுதியில் ஆற்றின் குறுக்கே அமைக்கப்பட்டுள்ள இந்த மின்உற்பத்தி நிலையம், ஜம்மு-காஷ்மீர் மாநில மின்சார அபிவிருத்தி கழகத்தால் செயல்படுத்தப்படுகிறது. ஸ்ரீநகர் – அலூஸ்டெங் - ட்ராஸ் – கார்கில் – லே இடையேயான 220 கிலோவோல்ட் மின் பகிர்மான திட்டத்தையும் பிரதமர் நாட்டிற்கு அர்ப்பணிக்கிறார். இந்த சிறப்பு வாய்ந்த திட்டத்திற்கு 2014 ஆகஸ்டில் பிரதமர் மோடி அடிக்கல் நாட்டினார். ஜலந்தர் – சம்பா – ரஜோரி – ஃசோபியான் – அமர்கர் (சோப்போர்) இடையிலான 400 கிலோவோல்ட் D/C மின் பகிர்மான தடத்தையும் பிரதமர் நாட்டிற்கு அர்ப்பணிக்க உள்ளார். இந்தத் திட்டம் ஜம்மு-காஷ்மீரின் மின் தொகுப்பு இணைப்பு வசதியை விரிவுபடுத்த உதவும்.


    சஜ்வாலில் ஜீனப் ஆற்றின் குறுக்கே 1640 மீட்டர் நீளத்திற்கு அமைக்கப்பட உள்ள இருவழி பாலத்திற்கும் பிரதமர் அடிக்கல் நாட்டவுள்ளார். சஜ்வால் மற்றும் இந்த்ரி பட்டியான் பகுதிகளுக்கு செல்வதற்கு மாற்றுப்பாதையாக இந்தத் திட்டம் அமையும். இந்தப் பாலப் பணிகள் முடிவடையும் போது, சஜ்வால் மற்றும் இந்த்ரி பட்டியான் இடையேயான பயண தூரம் 47 கிலோமீட்டரிலிருந்து 5 கிலோமீட்டராகக் குறையும்.


    தேசிய நதிகள் பாதுகாப்புத் திட்டத்தின்கீழ், தேவிகா & தாவி ஆறுகளில் மாசு ஏற்படுவதைக் குறைக்கும் திட்டத்திற்கும் பிரதமர் அடிக்கல் நாட்டவுள்ளார். இந்தப் பணிகள் நிறைவடையும் போது, இரண்டு ஆறுகளிலும் மாசுபடுத்தும் பொருட்கள் கலப்பதை குறைப்பதற்கும், அந்த ஆறுகளில் ஓடும் தண்ணீரின் தரத்தை மேம்படுத்தவும் நேரடியாக பயனளிக்கும்.


    லே-வில் உள்ள குஷோக் பாகுலா ரிம்போச்சி விமான நிலையத்தின் புதிய முனையத்திற்கு அடிக்கல் நாட்டுவதற்கான பெயர்ப்பலகையையும் பிரதமர் திறந்துவைக்க உள்ளார். இந்த புதிய விமான முனையம் அதிநவீன வசதிகளுடன், மின்சார சிக்கனம் மற்றும் 18,985 சதுரமீட்டர் பரப்பளவிலான சுய பராமரிப்பு கட்டடமாகத் திகழும்.


    அதன்பிறகு, லடாக்கில் புதிய சுற்றுலா மற்றும் மலையேற்றப் பாதைகளையும் பிரதமர் திறந்துவைக்கிறார். இந்தப் புதிய பாதைகள் லடாக் பிராந்தியத்தில் பல்வேறு தரப்பட்ட சுற்றுலா நடவடிக்கைகளுக்கு உதவுவதுடன், சுற்றுலாப் பயணிகளின் வருகையையும் அதிகரிக்கச் செய்யும். மேலும், இப்பகுதியில் உள்ள பல்வேறு கிராமங்களில் வாழ்வாதாரத்திற்கான வாய்ப்புகளையும் அதிகரிக்கும்.


    பந்திப்போராவில் கிராமப்புற பி.பி.ஓ. சேவையையும் பிரதமர் தொடங்கிவைக்கிறார். இது பந்திப்போரா மற்றும் அதனையொட்டிய மாவட்டங்களில் உள்ள இளைஞர்களுக்கு வேலைவாய்ப்புகளை அதிகரிக்கச் செய்யும். கந்தர்பாலில் உள்ள செஃபோராவில் பன்னோக்கு உள்விளையாட்டு அரங்கையும் பிரதமர் தொடங்கிவைக்கவுள்ளார். இந்த உள்விளையாட்டு அரங்கம் கந்தர்பால் மாவட்ட இளைஞர்களுக்கு விலைமதிப்பற்ற சொத்தாக திகழும். இந்த விளையாட்டரங்கில் பல்வேறு உள்ளரங்க விளையாட்டுகளில் ஈடுபடவும் ஒரு வாய்ப்பாக அமையும்.


    ஸ்ரீநகரில், அசாம், குஜராத், ஹரியானா, ஒடிஷா, மகாராஷ்டிரா மற்றும் தெலுங்கானா மாநிலங்களைச் சேர்ந்த மாணவர்களுடனும் பிரதமர் கலந்துரையாடவுள்ளார். மேலும் அம்மாநிலத்தில் புதிதாக தேர்ந்தெடுக்கப்பட்ட கிராம பஞ்சாயத்துத் தலைவர்களுடனும் அவர் கலந்துரையாடவுள்ளார்.


    முன்னதாக, மே 19, 2018 அன்று ஜம்மு, ஸ்ரீநகர் மற்றும் லே பகுதிகளுக்கு சென்ற பிரதமர், அம்மாநிலத்தில் பல்வேறு கட்டமைப்பு திட்டங்களுக்கு அடிக்கல் நாட்டினார்.


    ******

    
    
    (Release ID: 1562430) Visitor Counter : 91
    
    
      Read this release in: Kannada , Assamese , English , Marathi , Hindi , Bengali , Gujarati