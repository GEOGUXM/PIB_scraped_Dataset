      PIB Headquarters

      உலகின் மிகப்பெரிய ஹேக்கத்தான் இறுதிச் சுற்று மார்ச் 2, 3 தேதிகளில் நாடு முழுவதும் 48 மையங்களில் நடைபெறுகிறது – சென்னை, கோவை, திருச்சியிலும்
      Posted On: 28 FEB 2019 6:12PM by PIB Chennai


    தனியார் துறை எதிர்கொள்ளும் சவால்களுக்கு கல்லூரி மாணவர்கள் தொழில்நுட்பத் தீர்வு காண்பதற்கான, உலகின் மிகப்பெரிய ஹேக்கத்தான் இறுதிச் சுற்று, தமிழகத்தில் சென்னை, கோவை, திருச்சி, காஞ்சிபுரம் நகரங்கள் உட்பட நாடெங்கிலும் 48 மையங்களில் வரும் மார்ச் 2, 3 தேதிகளில் நடைபெறுகிறது. திருச்சியில் தேசிய தொழில்நுட்பப் பயிலகம், சென்னையில் வேல்டெக் ரங்கராஜன், டாக்டர் சகுந்தலா ஆராய்ச்சி மற்றும் மேம்பாட்டு அறிவியல் தொழில்நுட்பக் கல்லூரி, மற்றும் ஸ்ரீசிவசுப்பிரமணிய நாடார் பொறியியல் கல்லூரி, காஞ்சிபுரத்தில் சத்யபாமா அறிவியல் மற்றும் தொழில்நுட்பக் கல்லூரி, கோயம்புத்தூரில் குமரகுரு தொழில்நுட்பக் கல்லூரி, ஸ்ரீகிருஷ்ணா பொறியியல் மற்றும் தொழில்நுட்பக் கல்லூரி ஆகிய மையங்களில் ஹேக்கத்தானின் இறுதிச் சுற்று நடைபெற உள்ளது.


    திறன்மிகுந்த இந்தியா ஹேக்கத்தான் போட்டி, நாடு எதிர்நோக்கியுள்ள சவால்களுக்கு தீர்வு காண்பதற்கான புதிய மற்றும் கணினி தொழில்நுட்ப ரீதியிலான கண்டுபிடிப்புகளை அடையாளம் காணும் ஒரு அரிய முயற்சியாகும். தங்குதடையின்றி இயங்கும் மின்னணுப் பொருள் மேம்பாட்டுக்கான போட்டியாகும் இது. தனியார் துறை நிறுவனங்கள் சந்திக்கும் சவால்களையும் பிரச்சினைகளையும் மாணவர்களுக்கு எடுத்துரைத்து, அவர்களை தீர்வுகள் காணச்செய்வதே இந்தப் போட்டியின் நோக்கமாகும்.


    திறன்மிகுந்த இந்தியா ஹேக்கத்தான் இயங்குவது எப்படி ?

      * பிரச்சினைகள் குறித்த அறிக்கைகள், அமைச்சகங்கள் மற்றும் தொழில் நிறுவனங்கள் வழியாக வெளியிடப்பட்டன.
      * பிரச்சினைகள் மதிப்பீடு செய்யப்பட்டு அதற்கான தொழில்நிறுவனங்கள் தேர்வு செய்யப்பட்டன.
      * திறன் மிகுந்த இந்தியா ஹேக்கத்தான் இறுதிச் சுற்றில் இவற்றின் பிரதிநிதிகள் பங்கேற்று, மாணவர்களின் தீர்வுகளை மதிப்பிடுவார்கள்.

    இந்த ஆண்டு ஹேக்கத்தானில், சுமார் 36,000 குழுக்களிடமிருந்து 52,000க்கும் கூடுதலான விண்ணப்பங்கள் பெறப்பட்டுள்ளன. சுமார் இரண்டு லட்சம் மாணவர்கள் பங்கேற்றுள்ளனர். 500-க்கும் அதிகமான பிரச்சினை சார்ந்த அறிக்கைகள், உயர்நிலையில் இருக்கும் தனியார் நிறுவனங்களிடமிருந்து கிடைக்கப்பெற்றன.


    இந்த வார இறுதியில் நடைபெறவிருக்கும் ஹேக்கத்தான் இறுதிச் சுற்றில், நாடெங்கிலும் 1,300-க்கும் அதிகமான குழுக்கள் பங்கேற்கின்றன. ஒரு குழுவிற்கு எட்டு பேர் வீதம் சுமார் பத்தாயிரம் மாணவர்கள் இதில் கலந்து கொள்கின்றனர். இவர்கள் இடைவெளியின்றி தொடர்ச்சியாக 36 மணி நேரம் செயலாற்றி பிரச்சினைகளுக்குத் தீர்வு காணும் பணியில் ஈடுபட்டு போட்டியிடுவார்கள்.


    **********

    
    
    (Release ID: 1566680) Visitor Counter : 113
    
    
    
    
    

*