      PIB Headquarters

      உலகப் புற்றுநோய் தினம் – புற்றுநோயை ஆரம்ப நிலையிலேயே கண்டுபிடிப்பதால் நோயாளிகள் பிழைப்பதற்கு வாய்ப்புகள் அதிகம் இருப்பதாக நிபுணர்கள் கருத்து
      Posted On: 04 FEB 2019 6:13PM by PIB Chennai


    புற்றுநோய் பற்றிய விழிப்புணர்வை பள்ளிப்பாடத்திட்டத்தில் சேர்க்க வேண்டும் என்று சென்னையில் உள்ள புற்றுநோய் நிறுவனத்தின் தலைவர் டாக்டர். சாந்தா கூறியுள்ளார்.


    உலக புற்றுநோய் தினத்தையொட்டி சென்னையில் பத்திரிகையாளர்களுக்கு விழிப்புணர்வை உருவாக்கும் வகையில் ஏற்பாடு செய்யப்பட்டிருந்த நிகழ்ச்சியில் அவர் பேசினார்.


    பள்ளி மாணவர்களிடையே புற்றுநோய் குறித்து ஏற்படும் விழிப்புணர்வினால் இளைய தலைமுறையின ர் ஆரோக்கியமான வாழ்க்கை முறையை பின்பற்றுவதற்கும், புற்றுநோய் ஏற்படும் வாய்ப்பு உள்ள உணவுகளை தவிர்க்க முடியும் என்று கூறினார். முன்கூட்டியே கண்டுபிடித்தால், புற்றுநோய்களில் பாதி குணப்படுத்தக்கூடியவை என்றார் அவர்.


    இந்த ஆண்டு புற்றுநோய் தினம் “நான் இருக்கிறேன், நான் இருப்பேன்” என்ற மையக் கருத்தினைக் கொண்டு அனுசரிக்கப்படுவதாகவும் தனிநபர்கள், சுகாதாரப் பணி அமைப்புகள் மற்றும் அரசுகள், புற்றுநோய் பகுப்பாய்வு, நோயாளிகளைக் கண்டுபிடித்தல் மூலமாக முன்கூட்டியே தெரிந்து கொள்வது பற்றி விழிப்புணர்வை ஏற்படுத்த வேண்டும் என்று டாக்டர்.சாந்தா கேட்டுக் கொண்டார். ஊடகங்கள் இந்த மையக் கருத்தையும், ஆரோக்கியம் குறித்த செய்திகளையும் தினமும் வெளியிட்டு உதவ வேண்டும் என்று வலியுறுத்தினார். இதனால் புற்றுநோய் பற்றிய தவறான நம்பிக்கைகளும், தகவல்களும் தகர்க்கப்பட்டு புற்றுநோய் பாதித்தவர்கள் நோயிலிருந்து விடுபட்டு நல்ல தரமான வாழ்க்கை வாழ வகை ஏற்படும் என்றார்.


    இதனால் உண்டாகும் சட்ட அம்சங்கள் பற்றி பேசிய நீதிபதி. திரு. கோவிந்தராஜ், புற்றுநோய் பற்றிய தகவல்களை மக்களுக்கு பரப்புவதில் ஊடகங்கள் முக்கியப் பங்காற்றுவதாக கூறினார். ஒரு வழக்கின் தீர்ப்பு, அது தொடர்பான ஒரு சிலரின் கவனத்தை மட்டுமே கவரும் என்றும், ஆனால் ஊடகங்களில் வரும் ஒரு சிறப்பான செய்திக்கு விரிவான தாக்கம் இருக்கும் என்றும் அவர் கூறினார். புற்றுநோயை எதிர்த்து போரிடுவது குறித்து செய்திகளையும், ஆலோசனைகளையும் ஊடகங்கள் நிறைய வெளியிட வேண்டும் என்று நீதிபதி. கோவிந்தராஜ் கேட்டுக் கொண்டார்.


    புற்றுநோய் கட்டுப்பாட்டில் ஊடகங்களின் பங்கு பற்றி பேசிய தி ஹிண்டு பத்திரிகை குழுமத்தின் தலைவர் திரு என்.ராம், புற்றுநோயை எதிர்த்து போராடவும் அதுகுறித்த தகவல்களை பரப்பவும், ஊடகவியலர் ஒவ்வொருவரும் இந்த நோய் பற்றிய முழுமையான தகவல்களையும் சிகிச்சை முறைகளையும் அறிந்து கொள்வது அவசியம் என்றார். இது குறித்த கொள்கைகளை வடிவமைப்பதில் அரசுக்கு உதவுவதில் ஊடகங்கள் முக்கிய பங்காற்றுகின்றன என்று கூறினார். சமூக ஊடகங்கள் கவனத்துடனும் திறம்படவும் பயன்படுத்தப்பட்டால், புற்றுநோய் குறித்த, மிகவும் சரியான தகவல்களை மிக பெரிய அளவில் மக்களுக்கு கொண்டு சேர்க்க முடியும் என்றார்.


    புற்றுநோய் பற்றிய தவறான கருத்துக்களை அகற்றுதில் ஊடகங்களின் பங்கு என்பது பற்றி பேசிய, பத்திரிகை தகவல் அலுவலக கூடுதல் தலைமை இயக்குநர் திரு.ஏ.மாரியப்பன், தகவல் ஒலிபரப்பு அமைச்சகத்தின் ஊடகப் பிரிவுகள் சரியான தகவல்களை மக்களிடையே பரப்பவும், குறிப்பாக கிராமப்பகுதி மக்களுக்கு அவற்றை கொண்டு சேர்க்கவும் முக்கிய பங்காற்றுகின்றன என்று கூறினார். சமீப காலமாக மத்திய அரசும், மாநில அரசும், செயல்படுத்தும் மருத்துவ காப்பீட்டுத் திட்டங்கள், இப்போது ஏழை மக்கள் தனியார் மருத்துவமனைகளிலும் சிகிச்சை பெறுவதற்கு வாய்ப்பு ஏற்படுத்தியுள்ளன என்றார். இவற்றால் மக்கள் சிறந்த பலன் பெறுவதற்கு ஊடகங்கள் இத்திட்டங்களை பிரபலப்படுத்த வேண்டும் என்று அவர் கேட்டுக் கொண்டார். புற்றுநோய் ஆரம்ப நிலையிலேயே கண்டுபிடிக்கப்பட்டால், குணப்படுத்தக்கூடியதே என்ற செய்தியை மக்களிடையே பரப்ப தகவல் ஒலிபரப்பு அமைச்சக பிரிவுகள் பாரம்பரிய வழிமுறைகள் உள்ளிட்ட அனைத்து முறைகளையும் கடைப்பிடிக்கின்றன என்று அவர் தெரிவித்தார்.


    **********


    ஏடிஜி/சிஜெ/கோமதி

    
    
    (Release ID: 1562606) Visitor Counter : 143
    
    
      Read this release in: English