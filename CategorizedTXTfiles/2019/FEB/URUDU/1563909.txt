      نائب صدر جمہوریہ ہند کا سکریٹریٹ

      پائیدار ترقی کو یقینی بنانے کے لیے سبھی ملکوں کا بے مثال اشتراک ضروری:نائب صدر
      
      ہندوستان کے روایتی طور طریقوں میں پائیدار طرز زندگی کی عکاسی ہوتی تھی، بین الاقوامی شمسی اتحاد صاف ستھری توانائی کے فروغ کی سمت میں ہندوستان کا انتہائی فیصلہ کن اقدام
      
      سائیکلنگ کی بڑے پیمانے پر حوصلہ افزائی کریں،پائیدار زراعت کے لئے بایوٹیکنالوجی اور نینو ٹیکنالوجی کو فروغ دیں، عالمی پائیدار ترقیاتی سربراہ اجلاس 2019ء کا افتتاح کیا

      Posted On: 11 FEB 2019 6:26PM by PIB Delhi

    نئی دہلی، 11 فروری 2019 ؍آب وہوا کے غیر معمولی سطح پر انحطاط اور اس کے خطرناک نتائج پر اپنی تشویش کا اظہا رکرتے ہوئے نائب صدر جمہوریہ ہند جناب ایم ونکیا نائیڈو نے سبھی ملکوں سے اپیل کی ہے کہ وہ بے مثال طریقے سے مساوی طورپر اشتراک اورباہمی تعاون کریں، تاکہ پائیدار ترقی کو یقینی بنایا جاسکے۔


    انہوں نے کہا کہ شمولیت پر مبنی ترقی پائیدار ترقی کے لئے مرکزی حیثیت رکھتی ہے۔اس میں پائیدار زراعت ، پائیدارذرائع نقل وحمل، پائیدار شہرکاری، پائیدار توانائی تحفظ اور صاف ستھری توانائی، پائیدار کچرا بندوبست،جنگلی جانداروں کے تحفظ کے سلسلے میں پائیدار کوششیں اور پائیدار سبز اختراعات شامل ہیں۔


    آج یہاں دی انرجی اینڈ ریسورسیز انسٹی ٹیوٹ-ٹی ای آر آئی(ٹیری)کے زیر اہتمام منعقدہ عالمی پائیدار ترقیاتی سربراہ اجلاس 2019ء سے خطاب کرتے ہوئے جناب نائیڈو نے کہا کہ ہندوستان کے روایتی طورطریقوں میں پائیدار طرز زندگی کی عکاسی ہوتی تھی اور ہندوستان کے ویدک فسلفے نے ہمیشہ اس ناقابل انکارربط پر زور دیا ہے کہ انسان فطرت کے ساتھ شراکت داری کرتا ہے۔


    نائب صدر جمہوریہ نے کہا کہ ہر شخص کو پائیدار ترقی کے لئے اپنا تعاون دینا چاہئے، چاہے یہ ٹریفک اسٹاپوں پر اپنی گاڑی کا انجن بند کرکے ہو یا ری سائکلنگ اور کمپوسٹنگ کے ذریعے ہویا بھیڑ بھاڑ والے شہروں میں سائکل سے اپنے کام کی جگہ پر جانے آنے کا کام کرکے ہو۔


    آئندہ نسلوں کے لئے وسائل کے تحفظ کے مقصد سے ان کے دانشمندانہ استعمال کی اہمیت پر زور دیتے ہوئے جناب نائیڈو نے کہا کہ ہمیں اس بات کا احساس ہونا چاہئے کہ ہم اس کرہ ارض کے وارث نہیں ہیں، بلکہ محض اس کے نگہبان ہیں۔انہوں نے مزید کہا کہ یہ ہماری اہم ذمہ داری ہے کہ ہم اسے آئندہ نسلوں تک دیرینہ وقار کے ساتھ منتقل کریں۔


    نائب صدر جمہوریہ نے قدیم ہندوستانہ ضرب المثل‘‘دھرموں رکشتی رکشیتا’’ کا حوالہ دیا، جس کا مطلب ہے کہ اگر آپ سچائی کو فروغ دیں گے تو یہ آپ کی حفاظت کرے گا اور اگر آپ فطرت کا تحفظ کریں گے تو یہ آپ کی حفاظت کرے گا اور آپ کو تقویت دے گا اور اگر ہم ایسا نہیں کرتے تو ہم بربادی کا خطرہ مول لیں گے۔ جناب نائیڈو نے مزید کہا کہ زمین ہماری ماں ہےاور اس کے تحفظ کے لئے پوری انسانیت کو اجتماعی طورپر نسل، مذہب اور طاقت کے چھوٹے موٹے اختلافات سے اوپر اٹھ کر مشترکہ طورپر کام کرنا چاہئے۔


    آب وہوا کی تبدیلی کے فوری اثرات جن کا احساس ترقی پذیر ملکوں کو ہو رہا ہے، کی طرف اشارہ کرتے ہوئے جناب نائیڈو نے کہا کہ ہر شخص کو آب وہوا کی تبدیلی کے اثرات کو کم سے کم کرنے کے لئے متحد ہونا چاہئے۔


    نائب صدر جمہوریہ نے صاف ستھری توانائی کے فروغ کے لئے فرانس کے ساتھ بین الاقوامی اتحاد کے لئے کوششوں کا آغاز کرنے کے لئے حکومت کی کوششوں کی ستائش کی۔ انہوں نے کہا کہ ہندوستان 175گیگا واٹ قابل تجدید توانائی کے ہدف کے حصول کی راہ پر گامزن ہے اور 2022ء تک ہندوستان کی 40 فیصد بجلی کی پیداوار غیر فوسل ایندھنوں نے ہونے والی ہے۔انہوں نے کہا کہ ہندوستان نیشنلی ڈیٹرمائنڈکنٹری بیوشنز(این ڈی سی)یعنی قومی سطح پر طے شدہ تعاون کے مطابق 2005ء سے 2030ء کے دوران اپنی مجموعی گھریلو پیداوار (جی ڈی پی)کی شدت اخراج(ایمیشن انٹین سٹی)کو 33سے 35 فیصد کم کرنے کے تئیں پابند عہد ہے۔


    نائب صدر جمہوریہ نے کہا کہ سبز مصنوعات کے ایک سلسلے کے فروغ کے لئے بایو ٹیکنالوجی اور نینو ٹیکنالوجی کے لامحدود امکانات کے استعمال کی فوری ضرورت ہے۔ جس میں زراعت کے شعبے میں پائیداری کے حصول کے لئے نینو –فرٹیلائزرزکا استعمال شامل ہے۔


    آب و ہوا کی تبدیلی کے تئیں بیداری میں اضافے کے لئے کسانوں کے ساتھ کام کرنے کی بات کو اہم قرار دیتے ہوئے انہوں نے ‘مور کروپ-پرڈرا’یعنی ہر بوند پر زیادہ سے زیادہ پیداوار کے اصول کو بروئے کار لاتے ہوئے سینچائی کے مزید مؤثر نظامات کی سمت میں قدم بڑھانے کی ضرورت پر زور دیا۔انہوں نے مزید کہا کہ آرگینک فارمنگ یعنی نامیاتی کاشتکاری اورکیڑے مکوڑوں پر قابو پانے کے لئے قدرتی ذرائع کے استعمال پر زیادہ زور دیاجانا چاہئے۔


    نائب صدر جمہوریہ نے دیہی علاقوں سے تکلیف دہ نقل مکانی پر قابو پانے کی ضرورت کو نمایاں کرتے ہوئے کہا کہ شہروں کو پالیسی اختیارات ، ادارہ جاتی اور مالی تعاون نیزقانونی التزامات کے ذریعے زیادہ بااختیار بنایا جانا چاہئے، تاکہ وہ شہری غریبوں کے معیار زندگی کو ٹھوس طریقے سے بہتر بناسکیں۔


    جناب نائیڈو نے کہا کہ پائیدار ترقیاتی اہداف کو پیش نظر رکھتے ہوئے ضرورت اس بات کی ہے کہ مؤثر ، نتیجہ خیز ،مساوات پر مبنی ، زیادہ خوبصورت ، زیادہ جواب دہ اور لچکدار شہروں اور سبز بساوٹوں (گرین ہیبی ٹیٹس)کی تعمیر کی جائے۔ پائیدار ترقیاتی اہداف حکومتوں سے یہ تقاضہ کرتے ہیں کہ وہ شہروں اور آبادیوں کو شمولیت پر مبنی ، محفوظ ، لچکدار اور پائیدار بنائیں۔


    نائب صدر جمہوریہ نے کہا کہ ہمیں کچرے، خاص طورپر شہروں میں بڑھتے ہوئے کچرے کے ڈھیر ، حیاتیاتی طریقے پرنہ سڑنے گلنے والے کچرے جو آبی گزرگاہوں اور سمندروں کو آلودہ کرتے ہیں،کو ٹھکانے لگانے کے لئے پائیدار طریقے تلاشنے کی ضرورت ہے۔نائب صدر جمہوریہ نے ماہرین کو یہ ذمہ داری دی کہ وہ ہندوستان کے ‘ویسٹ ٹو ویلتھ’یعنی کچرے سے دولتمندی کی طرف، کے امکانات کا مکمل جائزہ لیں ۔جناب نائیڈو نے ریڈیوز، ری یوز اینڈ ری سائیکل، یعنی کم کریں، دو بارہ استعمال کریں اور باز گردانی یعنی دوبارہ قابل استعمال بنائیں کے اصولوں پر زور دیا۔


    نائب صدر جمہوریہ نے کہا کہ ہندوستان دنیا کے ان چند ممالک میں سے ایک ہے، جہاں قابل ذکر طریقے پر بڑھتی ہوئی آبادی اور مویشیوں کے دباؤ کے باوجود جنگلوں میں اضافہ ہورہا ہے اور ہندوستان کے جنگل نیٹ کاربن سنک کے طورپر کام کررہے ہیں۔انہوں نے مزید کہا کہ ہندوستان نے بڑے پیمانے پر شجرکاری مہمات کے ذریعے اپنے مجموعی جغرافیائی علاقے میں جنگلوں کے موجودہ رقبے کو 21.54فیصد سے بڑھاکر 33فیصد کرنے کا ہدف مقرر کیا ہے۔


    سائنس و ٹیکنالوجی ، ارضیاتی سائنس و ماحولیات ،جنگلات و آب وہوا کی تبدیلی کے مرکزی وزیر ڈاکٹر ہرش وردھن، سری لنکا کی سابق صدر محترمہ چندریکا کمارا تنگا ، ماریشش کے سابق صدر جناب قاسم اوتیم،نیپال کے توانائی، آبی وسائل اور سینچائی کے مرکزی وزیر ڈاکٹر برسامان پُن، ناروے کے امور خارجہ کی نائب وزیرمحترمہ میریانے ہیگن،عالمی بینک کے انڈیا کنٹری ڈائریکٹر جناب جنید کمال احمد، ٹیری کے چیئرمین جناب نتن دیسائی، ٹیری کے ڈائریکٹر اجے ماتھر اور دیگر معززین اس موقع پے موجود تھے۔


    U: 8 90

    
    
    (Release ID: 1563909) Visitor Counter : 11