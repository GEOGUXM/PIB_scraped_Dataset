      وزارت خزانہ

      حکومت نے ایم ایس ایم ای کو مضبوط کرنے کے لئے متعدد اقدامات کئے
      
      گورنمنٹ ای- مارکیٹ پلیس پلیٹ فارم کی توسیع اب سبھی سی پی ایس ای تک
      
      سرکاری کمپنیاں خواتین کی ملکیت والی ایس ایم ای سے مٹیریل کا ایک مقررہ حصہ خریدیں گی

      Posted On: 01 FEB 2019 2:06PM by PIB Delhi

    حکومت نے متوسط، چھوٹی اور بہت چھوٹی کمپنیوں (ایم ایس ایم ای) کو مضبوط کرنے کے لئے متعدد اقدامات کئے ہیں۔ جہاں ایک طرف 59 منٹ میں ایک کروڑ روپے تک کے قرض کی منظوری کی اسکیم شروع کی گئی ہے، وہیں جی ایس ٹی رجسٹرڈ ایس ایم ای اکائیوں کو ایک کروڑ روپے تک کے اضافہ شدہ قرض پر سود میں 2 فیصد کی رعایت ملے گی۔ پارلیمنٹ میں آج 2019-20 کا عبوری بجٹ پیش کرتے ہوئے خزانہ، کارپوریٹ امور، ریلوے اور کوئلہ کے وزیر پیوش گوئل نے کہا کہ سبھی سرکاری کمپنیوں کے ذریعے ہونے والی سورسنگ کا 25 فیصد حصہ اب ایس ایم ای سے ہوگا۔ انھوں نے مزید کہا کہ اس میں سے کم از کم 3 فیصد مٹیریل خواتین کی ملکیت والی ایس ایم ای سے حاصل کیا جائے گا۔


    گورنمنٹ ای-مارکیٹ پلیس (جی ای ایم) کی حصولیابیوں کو نمایاں کرتے ہوئے جناب پیوش گوئل نے کہا کہ اس کے ذریعے 17500 کروڑ روپے سے زیادہ کا لین دین ہوا ہے، جس سے اوسطاً 25 سے 28 فیصد کی بچت ہوئی ہے۔ انھوں نے کہا کہ ہماری حکومت نے دو سال قبل گورنمنٹ ای-مارکیٹ پلیس قائم کیا تھا، جس سے سرکاری خرید میں یکسر تبدیلی آئی ہے اور یہ پوری طرح سے شفاف ، شمولیت پر مبنی اور موثر ہوگئی ہے۔ وزیر خزانہ نے کہا کہ ایم ایس ایم ای کو جی ای ایم کے توسط سے اپنی مصنوعات فروخت کرنے کا موقع ملا ہے۔ انھوں نے عبوری بجٹ پیش کرتے ہوئے کہا کہ جی ای ایم پلیٹ فارم کو اب سبھی سی پی ایس ای تک وسعت دی جارہی ہے۔


    جناب پیوش گوئل نے انکشاف کیا کہ حکومت نے حال ہی میں ’’خردہ تجارت سمیت داخلی تجارت کا فروغ اور تاجروں اور ان کے ملازمین کی فلاح و بہبود‘‘ کا موضوع صنعتی پالیسی و فروغ کے محکمہ کے سپرد کیا ہے، جس کا نام اب صنعتی فروغ اور داخلی تجارت کا محکمہ رکھا جائے گا۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    01 -02-2019


    U-636

    
    
    (Release ID: 1562202) Visitor Counter : 17