      نائب صدر جمہوریہ ہند کا سکریٹریٹ

      اعلیٰ معیاری تعلیم میں غربت کو کم کرنے کی بہترین صلاحیتیں موجود
      بچوں کو بھارتی اقدار کی تعلیم کے لئے نصاب تعلیم میں اصلاح کی ضرورت
      ہمیں کلاسوں کو مسرت بخش تعلیمی مراکز میں تبدیل کرنا چاہئیے
      نائب جمہوریہ ہند نے بنگلورو میں سی ایم آر یونیورسٹی کیمپس کا افتتا ح کیا
      
      Posted On: 10 FEB 2019 2:59PM by PIB Delhi


    نئی دلّی ، 11 فروری ؍نائب صدر جمہوریہ ہند جناب ایم وینکیا نائیڈو نے کہا ہے کہ اعلیٰ معیاری تعلیم میں غریبی میں تخفیف ، صنفی مساوات اور روزگار کے نئے مواقع کی بہترین صلاحیتیں موجود ہیں ۔انہوں نے کہا کہ معیاری تعلیم کو بہتر بنا کر ، بھارتی اقدارکو تعلیمی نصاب میں شامل کر کے اور تعلیمی کلاسوں کو مسرت بخش تعلیمی مراکز میں تبدیل کر کے اس منزل کے راستے پر گامزن ہوا جا سکتا ہے ۔
    نائب صدر جمہوریہ نے گزشتہ روز بنگلور میں سی ایم آر یونیورسٹی کے کیمپس کا افتتاح کرتے ہوئے ایک اجتماع سے خطاب کرتے ہوئے ا س بات پر زور دیا کہ اختراعاتی نصابات ، بنیادی ڈھانچہ جات ، نظام تعلیم ، تعلیم و تدریس اور امتحانات کے نظام اور اپنی تکنالوجی کے ہتھیار کے ذریعہ ہم طلباء کو اکیسویں صدی میں در پیش چیلنجوں کا سامنا کرنے کے لئے تیار کر سکتے ہیں ۔انہوں نے کہا کہ میرے نوجوان دوست ، جو آج طلباء کی حیثیت سے یہاں ہمارے سامنے بیٹھے ہیں ، کل وہ صنعت کار اور نو صنعت کار ہوں گے ، اس وقت وہ اپنے راستے کو فراموش نہ کریں ، اپنے مادری اداروں کو نہ بھولیں اور اپنے ملک و قوم کو نہ بھولیں ۔ انہوں نے کہا کہ میرا یقین کامل ہے کہ روزگار ہی تعلیم کا مقصد نہیں ہے ۔ تعلیم ہماری مقابلہ جاتی صلاحیت کو بہتر بنانے اور انفرادی خود اعتمادی کو بڑھا نے اور زندگی میں پیش آنے والے حالات کا مقابلہ کر نے کے اہل بنانے میں مدد گار ثابت ہوتی ہے ۔ انہوں نے کہا کہ آپ زندگی بھر سیکھ سکتے ہیں جیسا کہ سری راما کرشنا کہا کرتے تھے ’’ جب تک میں جی سکتا ہوں ، تب تک میں سیکھ سکتا ہوں ۔ ‘‘ ۔ ہمیں ذہین ، ذمہ دار اور انفرادی طور پر ہمدرد بننا ہوگا تاکہ ہم اپنی سا لمیت اور انفرادیت کو بر قرار رکھ سکیں ۔
    نائب صدر جمہوریہ نے اساتذہ اور تعلیمی اداروں پر زور دیا کہ وہ سی ایم آر یونیورسٹی کی مانند بچوں میں اختراعات کا جذبہ اور سائنسی ذہن سازی کے لئے کوششیں کریں ۔ انہوں نے کہا کہ اس طرح کی کوششو ں سے ہی ہم صاف ستھری توانائی کے ذریعہ ماحولیاتی تبدیلی کے اثرات کو کم کر سکتے ہیں ، آبی تحفظ کے ذریعہ ہم بہتر زرعی پیداوار کو یقینی بنا سکتے ہیں ، فضلے کے مینجمنٹ میں خود کفالت کے ذریعہ ہم بھکمری سے لڑ کر اکیسویں صدی کے مسائل کے دباؤ سے ابھر سکتے ہیں ۔
    نائب صدر موصوف نے کہا کہ بھارت عالمی تعلیمی شعبے میں ایک اہم حیثیت رکھتا ہے لہٰذا ضرورت اس بات کی ہے کہ تعلیمی معیار کو عالمی ضروریات سے ہم آہنگ کیا جائے ۔ انہوں نے واضح کیا کہ تعلیم ، معلومات اور ہنر مندی ملک کی سافٹ پاور شمار کی جاتی ہیں اور بھارت اپنا تاریخی سفر ذیلی صلاحیتوں کے ساتھ جاری نہیں رکھ سکتا ۔
    نائب صدر نے اس بات پر زور دیا کہ ہمارے تعلیمی نظام کو مستحکم کرنے ، پرائمری سے لے کر ڈاکٹریٹ کے بعد تک کی تعلیم کو مستحکم کرنے کے لئے ہمیں مزید وسائل اور توانائی کو بروئے کار لانا ہو گا ۔
    انہوں نے کہا کہ ملک میں تعلیم و تربیت کے فروغ کے لئے تعلیمی اداروں اور نجی شعبے کو اشتراک و تعاون کے ذریعہ مل کرکام کرنا چاہئیے ۔ انہوں نے اس بات پر زور دیا کہ ملک کے نو جوانوں کو تعلیم اور روزگار کے مواقع فراہم کرانے کے لئے اسکل انڈیا ، میک ان انڈیا ، اسٹارٹ اپ انڈیا اور اسٹینڈ اپ انڈیا جیسے فلیگ شپ پروگراموں کو استعمال میں لانا چاہئیے ۔
    جناب نائیڈو نے کہا کہ اختراعات اور صنعتیں دو ایسے جڑواں انجن ہیں جو کہ بھارت کو اقتصادی خوش حالی اور سماجی شمولیت کے راستے پر لے جا سکتے ہیں ۔ انہوں نے کہا کہ بھارت میں اختراعات کا ماحول ساز گار بنانے اور صنعتوں کے لئے انتہائی ترغیبی مقام بنانے کے لئے یہ بہترین وقت ہے ۔انہوں نے توقع ظاہر کی کہ سی ایم آر یونیورسٹی نو جوان ذہنوں اور قلوب کو مختلف شعبوں میں اعلیٰ مہارت فراہم کرا کے نئے سانچے میں ڈھالنے کا کام کرتی رہے گی ۔انہوں نے مزید توقع ظاہر کی کہ یونیورسٹی معیاری ، قابل استطاعت تعلیم فراہم کراتی رہے گی ۔ انہوں نے نو جوانوں کو غیر تلاش شدہ شعبوں میں کامیابی اور مہارت کے اعلیٰ مقام حاصل کرنے کے لئے نیک خواہشات پیش کیں ۔
    سی ایم آر یونیورسٹی کے چانسلر ڈاکٹر سبیتھا راما مورتھی ، ممبر پارلیمنٹ اور چیئر مین ، سی ایم آر گروپ آف انسٹی ٹیوشنس ، جناب کے سی راما مورتھی اور دیگر اہم شخصیات بھی اس موقع پر موجود تھیں ۔

    ۔ ۔ ۔ ۔ ۔ ۔


    
    U . 849

    
    
    (Release ID: 1563780) Visitor Counter : 6
    
    
      Read this release in: English , Hindi