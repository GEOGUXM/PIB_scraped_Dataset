      نائب صدر جمہوریہ ہند کا سکریٹریٹ

      ہم اپنے داخلی معاملات میں کسی کی مداخلت نہیں چاہتے: نائب صدر جمہوریہ
      
      میں دہشت گرد تنظیموں کو منہ توڑ جواب دینے کیلئے ہندوستان کی مسلح افواج کو مبارکباد دیتا ہوں
      
      اقوام متحدہ کو بین الاقوامی دہشت گردی پر جامع قرارداد کو حتمی شکل دینی چاہئے
      
      مختلف علاقوں کے عوام کے درمیان رشتے استوار کرنے کیلئے باقاعدہ ورکشاپوں کا اہتمام کیے جانے کی شدید ضرورت
      
      شمال مشرقی خطے کے لوگوں کو ہندوستان کی دیگر ثقافتی روایات بھی اپنانی چاہیے
      
      مائی ہوم انڈیا کے تیرہویں سالانہ اجتماع سے نائب صدر جمہوریہ ہند جناب ایم وینکیانائیڈو کا خطاب
      Posted On: 26 FEB 2019 8:06PM by PIB Delhi


    نائب صدرجمہوریہ ہند جناب ایم وینکیانائیڈو نے کہا ہے کہ ہندوستان گو کہ ایک امن پسند ملک ہے اور اپنے سارے پڑوسیوں کے ساتھ دوستانہ تعلقات رکھنا چاہتا ہے لیکن ہم اپنی داخلی معاملات میں کسی کی بھی مداخلت پسند نہیں کرتے اور ہم اس کا منہ توڑ جواب دیں گے۔ جناب وینکیانائیڈو نے انتہائی مہارت سے ہوائی حملے کرکے دہشت گرد تنظیموں کو منہ توڑ جواب دینے کیلئے ہندوستان کی مسلح افواج کو مبارکباد بھی دی۔ جناب نائیڈو شمال مشرقی ہندوستان کے قبائلی اور پسماندہ زمروں کے درمیان سماجی، ثقافتی اور تعلیمی بیداری پیدا کرنے کیلئے کام کرنے والی ایک غیرسرکاری رضاکار تنظیم مائی ہوم انڈیا کے تیرہویں سالانہ اجتماع سے خطاب کررہے تھے۔


    جناب وینکیانائیڈو نے کہا کہ ہندوستان کی لافانی روایات اور رواج وقتاً فوقتاً ’جذبہ باہمی اور سب کی نگہداشت ‘کے فلسفے میں گہرائی کے ساتھ شامل دیکھی جاتی ہیں۔ ہمارا ہمیشہ یہ عقیدہ رہاہے کہ پوری دنیا ’وسودھیو کٹمبکم‘ کی مثال بنتے ہوئے ایک کنبے کی شکل اختیار کرلے۔ ہم نے ہمیشہ انسانیت اور پوری دنیا کے لوگوں کے ساتھ خیرسگالی اور دوستانہ تعلقات استوار کرنے میں یقین رکھا ہے۔


    جناب نائیڈو نے کہا کہ کثرت میں وحدت ہی وہ مرکزی ستون ہے جس پر ہمارے اجداد نے اس ہمہ جہت ملک کو ہمہ لسانی اور ثقافتی وراثت سے مالامال کیا ہے۔ ہمیں اس اتحاد اور ملک کے تمام علاقوں میں آباد لوگوں کے درمیان رشتوں کو مزید مضبوط بنانا چاہئے۔ میں مائی ہوم انڈیا جیسی تنظیموں کو مشورہ دوں گا کہ شمالی ہندوستان اور ملک کے باقیماندہ علاقوں کے درمیان طلباء کے باہمی تبادلے کے پروگرام شروع کیے جانے چاہئیں۔


    جناب وینکیانائیڈو نے اس موقع پر اپنی تقریر میں آگے کہا کہ جغرافیائی سرحدیں اور دشوار گزار پہاڑیاں شمال مشرقی ہندوستان کی خوبصورت ریاستوں اور باقیماندہ علاقوں کے درمیان سب سے بڑی روکاوٹ رہی ہیں۔ لیکن اب بہتر رابطہ کاری ، سڑک اور ریل نیٹ ورکوں کی توسیع اور بہتر فضائی رابطہ کاری نے فاصلوں کو سمیٹ کر مختصر کردیا ہے اور اب ہندوستانی کچھ ہی گھنٹوں کی مدت میں ملک کے ایک سرے سے دوسرے سرے تک کا سفر کرسکتے ہیں۔


    جناب نائیڈو نے کہا کہ پلوامہ میں ہمارے سینٹرل ریزرو پولیس فورس کے جوانوں پر حالیہ شیطانی دہشت گرد حملے نے ایک با رپھر اس بات کی ضرورت پر زور دیا کہ اب اس بات کی شدید ضرورت ہے کہ عالمی برادری دہشت گردی کی سرپرستی کرکے عالمی امن کیلئے خطرہ بننے والے ملکوں پر پابندیاں عائد کرکے انہیں الگ تھلگ کردیا جائے۔ آج عالمی برادری کو دہشت گردی کی خطرناک وبا کے خاتمے کیلئے ملکر بہت ہی سخت طریقے سے کارروائی کرنی چاہئے۔ اس کے ساتھ ہی اقوام متحدہ کو بین الاقوامی دہشت گردی پر جامع قرارداد کو بھی جلد حتمی شکل لینی چاہئے کیوں کہ آج اس کی بہت شدید ضرورت محسوس کی جارہی ہے۔


    جناب وینکیانائیڈو نے اپنی تقریر میں آگے کہا کہ یونیورسٹیوں اور کارپوریٹ دفاتر کو ملک کے مختلف علاقوں کے عوام کے درمیان رابطہ کاری کی استواری کیلئے باقاعدگی سے ورکشاپوں کا اہتمام کرنا چاہئے ، اسی طرح شمال مشرقی خطے کے علاقوں کو موسیقی ، رقص، سنیما اور متحدہ کرنے والے دیگر فنون سمیت ہندوستان کی دیگر ثقافتی روایات کو بھی اپنانا چاہئے۔


    مائی ہوم انڈیا آرگنائزیشن کے بانی جناب سنیل دیودھر ،اجنکیا ڈی وائی پاٹل یونیورسٹی کے صدر جناب اجنکیا ڈی وائی پاٹل ،مائی ہوم انڈیا کے قومی سکریٹری جناب کے جی سریش ، مائی ہوم انڈیا کے نارتھ ایسٹ پروجیکٹ کے قومی انچارج جناب سنوج کمار ، سکم اسٹوڈنٹ ایسوسی ایشن کی دہلی شاخ کی نائب صدر محترمہ ڈورن ڈولکر بھوتیا ، دہلی یونیورسٹی میں شمال مشرقی خطے کے طلباء کی سوسائٹی نارتھ ایسٹ اسٹوڈنٹ سوسائٹی کے جنرل سکریٹری جناب کریتنگنبا لیشینگتھم ، ناگااسٹوڈنٹ یونین دہلی کے اسسٹنٹ جنرل سکریٹری جناب ایچ آر یاؤری ، کوکی اسٹوڈنٹ یونین دہلی کے ایجوکیشن سکریٹری جناب تھنگمن لال ڈونگیل اور دیگر معزز شخصیات بھی اس تقریب میں شریک تھیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔س ش۔ع ن


    U-1248

    
    
    (Release ID: 1566463) Visitor Counter : 1
    
    
      Read this release in: English , Hindi