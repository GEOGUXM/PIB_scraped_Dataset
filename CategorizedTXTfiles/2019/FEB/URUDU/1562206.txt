      وزارت خزانہ

      دفاعی بجٹ میں اضافہ کرکے اسے 305296 کروڑ روپے کیا گیا
      Posted On: 01 FEB 2019 2:10PM by PIB Delhi


    نئی دہلی، یکم فروری 2019، سال 19۔2018 کے بجٹ تخمینے میں 282733 کروڑ روپے کے مقابلے سال 20۔2019 کے لئے بجٹ تخمینے میں 305296 کروڑ روپے فراہم کئے گئے ہیں۔ سال 19۔2018 کے نظرثانی شدہ تخمینے میں اس رقم پر نظر ثانی کرکے اسے 285423 کروڑ روپے کردیا گیا تھا۔ پارلیمنٹ میں آج 20۔2019 کا عبوری بجٹ پیش کرتے ہوئے خزانے ، کارپوریٹ امور، ریلوے اور کوئلے کے مرکزی وزیر جناب پیوش گوئل نے کہا کہ ‘‘20۔2019 میں پہلی مرتبہ ہمارا دفاعی بجٹ 300000 کروڑ روپے سے تجاوز کرے گا۔ اگر ضروری ہوا تو اپنی سرحدوں کی حفاظت کرنے اور اعلی ترین نظم و نسق برقرار رکھنے کے لئے اضافی رقوم فراہم کی جائیں گی’’۔


    دفاع اور قومی سلامتی کو مستحکم بنانے کے معاملے پر عبوری بجٹ 20۔2019 میں کہا گیا ہے کہ ہمارے فوجی ، ہماری سرحدوں کی سخت حالات میں حفاظت کرتے ہیں اور وہ ہمارے لئے قابل فخر واعزاز ہیں۔ وزیر خزانہ جناب گوئل نے کہا کہ ان کے اعزاز کا پوری طرح خیال رکھا گیا ہے۔ انہوں نے کہا کہ ایک رینک ، ایک پنشن (او آراو پی) کا معاملہ جو پچھلے چالیس سال سے التوا میں تھا،حل کردیا گیا ہے۔ انہوں نے کہا کہ ‘‘پچھلی حکومتوں نے اس کا اعلان تین بجٹوں میں کیا تھا لیکن 15۔2014 کے عبوری بجٹ میں محض 500 کروڑ روپے کی منظوری دی گئی؛اس کے برعکس اس اسکیم پر اس کی روح کے ساتھ عمل درآمد کرتے ہوئے ہم نے 35 ہزار کروڑ روپے کی منظوری دی۔ حکومت نے سبھی فوجی عملے کی فوجی خدمات تنخواہ (ایم ایس پی) میں بھی خاطر خواہ اضافے کا اعلان کیا اور زیادہ خطرے والی ڈیوٹی پر تعینات بحری اور فضائی عملے کو خصوصی بھتے دیئے ہیں’’۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    01 -02-2019


    U-632

    
    
    (Release ID: 1562206) Visitor Counter : 33