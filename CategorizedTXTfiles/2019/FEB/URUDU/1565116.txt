      امور داخلہ کی وزارت

      مرکزی وزیر داخلہ نے نیشنل سائبر فورنسک لیب کی سائبر کرائم یونٹ کا افتتاح کیا
      
      جناب راج ناتھ سنگھ نے کہا کہ ایک ڈیجیٹل دنیا میں سائبر جرائم کو قطعی برداشت نہ کیا جائے

      Posted On: 18 FEB 2019 5:18PM by PIB Delhi

    نئی دہلی، 18 فروری 2019/ مرکزی وزیر داخلہ جناب راج ناتھ سنگھ نے کہا کہ سائبر جرائم سے پولیس کےروایتی کام کاج کے لئے چیلنج پیدا ہوا ہے۔ انہوں نے پولیس اہلکاروں سے کہا کہ وہ سائبر دنیا سے پیدا ہونے والے خطرے کا سامنا کرنے کے لئے اپنے ہنر کو چمکائیں ۔آج یہاں دہلی پولیس اور وزارت داخلہ کے نیشنل سائبر فورنسک لیب کے سائبر روک تھام بیداری اور سراغ رسانی کے مرکز (سی وائی پی اے ڈی) کا افتتاح کرتے ہوئے انہوں نے بتایا کہ سائبر جرم ایک بڑے چیلنج کے طور پر ابھر کر سامنے آیا ہے۔ انہوں نے کہا ‘‘اگر ہمیں ڈیجیٹل دنیا میں عوام کا اعتماد پیدا کرنا ہے تو ہمیں سائبر جرائم کو قطعی بھی برداشت نہ کرنے کا رویہ اختیار کرنا ہوگا’’۔ وزیر داخلہ نے کہا کہ انٹرنیٹ اور کمپیوٹروں کے اس دور میں چاہے سائبر دھوکہ دہی ہو یا فراڈ ، خواتین کو ہراساں کرنے کا معاملہ ہو یا دہشت گردوں کی بھرتی کا معاملہ ہو، اس میں سائبر جرم کا ایک پہلو موجود رہتا ہے جس سے سختی کے ساتھ نمٹنے کی ضرورت ہے۔ انٹرنیٹ نہ صرف سوشل میڈیا کی ترقی کے لئے معاون ہے بلکہ آن لائن بینکنگ ، شاپنگ اور صنعت میں دور سے چلائے جانے والے سسٹم کے لئے بھی اہمیت رکھتا ہے۔ انہوں نے کہا کہ ‘‘ہمیں وقت رہتے سائبر اسپیس میں چیلنجوں کا جائزہ لینے کے لئے ادارہ جاتی میکنزم تیار کرنا ہوگا اور عام آدمی کے لئے اس کا تحفظ کرنا ہوگا۔


    جناب راج ناتھ سنگھ نے کہا کہ وزارت داخلہ نے گزشتہ چار سے زیادہ برسوں میں سائبر جرائم سے نمٹنے کے لئے متعدد اقدامات شروع کئے ہیں۔ اس میں فون فراڈ ز کے بارے میں ایک بین وزارتی کمیٹی کا قیام شامل ہے۔ خواتین اور بچوں کے خلاف سائبر جرائم کی روک تھام (سی سی پی ڈبلیو سی) اسکیم کے تحت آن لائن سائبر جرائم کی رپورٹ دینے والا پورٹل cybercrime.gov.in کو آپریشنل بنایا گیا ہے۔ اس سلسلہ میں قانون نافذ کرنے والی ایجنسیوں پبلک پراسیکیوٹرز اور ججوں کے لئے تربیتی پروگرام تیار کئے گئے ہیں۔انہوں نے کہا کہ سائبر اسپیس سے پیدا چیلنجوں سے موثر طریقے سے نمٹنے کے لئے ہمیں قومی سطح پر ایک ادارہ جاتی میکنزم کی ضرورت ہے جس میں نجی شعبے کا تعاون اور قومی اور بین الاقوامی سطحوں پر تال میل بھی ضروری ہے۔ جناب راج ناتھ سنگھ نے کہا کہ وزارت داخلہ نے مفصل مطالعے کے لئے ماہرین کے ایک گروپ کی تشکیل دی ہے اور سائبر کرائم کو آرڈی نیشن سینٹر کی تشکیل کا کام شروع کیا ہے جو کہ سائبر فارنسکس ، سائبر تحقیقات ، سائبر ریسرچ اور اختراع خطرے کا تجزیہ اور سائبر تربیت کے کام دیکھے گا۔ انڈین سائبر کرائم کوآرڈی نیشن سینٹر (آئی –4سی) اس کے نفاذ کی سمت میں قدم ہے۔ انہوں نے کہا کہ آئی-4 سی کے تحت آج نیشنل سائبر فورنسک لیب کا افتتاح کیا گیا ہے۔


    مرکزی وزیر داخلہ نے کہا کہ آج دہلی پولیس کے سائبر روک تھام ، بیداری اور سراغ رسانی کے مرکز (سی وائی پی اے ڈی) کا افتتاح ہوا ہے، وہ کرپٹو کرنسی کے فراڈ اور بین الاقوامی ٹیک سپورٹیڈ فراڈ سے نمٹے گا۔ انہوں نے کہ ان تمام اقدامات کا مطمع نظر وزیراعظم جناب نریندر مودی کی ہدایت کے تحت قائم کئے گئے مقصد ‘‘کم سے کم حکومت ، زیادہ سے زیادہ حکمرانی’’ کا حصول ہے۔


    وزیر داخلہ نے ایک دہلی پولیس ریزیڈینشئل بلاک کا بھی افتتاح کیا جس میں 56 فلیٹ ہیں۔ انہوں نے کہاکہ دہلی پولیس نے گزشتہ سال 312 رہائشی اکائیاں تیار کی تھیں اور اس سال 969 مزید اکائیاں زیر تعمیر ہیں۔


    دہلی کے لفٹننٹ گورنر جناب انل بیجل اور دہلی پولیس کمشنر جناب امولیہ پٹنائیک نے بھی اس موقع پر خطاب کیا۔ وزارت داخلہ اور دہلی پولیس کے سینئر افسران نے بھی شرکت کی۔


    ۔۔۔۔۔۔۔۔۔۔۔


    م ن ۔ ا گ ۔ ج۔


    U- 1064

    
    
    (Release ID: 1565116) Visitor Counter : 4
    
    
      Read this release in: English