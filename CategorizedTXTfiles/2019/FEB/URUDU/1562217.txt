      وزارت خزانہ

      چھوٹے اور بہت چھوٹے کسانوں کو ایک یقینی آمدنی تعاون دستیاب کرانے کے لئے پردھان منتری کسان سمان ندھی کا اعلان
      
      خطرات کے شکار دو ہیکٹیئر تک قابل کاشت زمین کے مالک کسان کنبوں کو سالانہ 6 ہزار روپے کی شرح سے براہ راست آمدنی تعاون دستیاب کرایا جائے گا
      
      اسکیم سے تقریباً 12 کروڑ چھوٹے اور بہت چھوٹے کسان کنبوں کو فائدہ ہونے کی امید
      
      Posted On: 01 FEB 2019 2:12PM by PIB Delhi


    چھوٹے اور بہت چھوٹے کسانوں کو ایک یقینی آمدنی تعاون دستیاب کرانے کے لئے حکومت پردھان منتری کسان سمان ندھی (پی ایم – کے آئی ایس اے این) کی شروعات کررہی ہے۔ آج پارلیمنٹ میں 2019-20 کا عبوری بجٹ پیش کرتے ہوئے خزانہ، کارپوریٹ امور، ریلوے اور کوئلہ کے مرکزی وزیر جناب پیوش گوئل نے کہا کہ اس پروگرام کے تحت خطرات کے شکار دو ہیکٹیئر تک قابل کاشت زمین کے مالک کسان کنبوں کو سالانہ 6 ہزار روپے کی شرح سے براہ راست آمدنی تعاون دستیاب کرایا جائے گا۔ یہ آمدنی تعاون استفادہ کنندہ کسانوں کے بینک اکاؤنٹ میں 2-2 ہزار روپے کی تین مساوی قسطوں میں براہ راست منتقل کی جائے گی۔ اس پروگرام کے لئے رقم کی فراہمی حکومت ہند کرے گی۔ توقع ہے کہ اس سے تقریباً 12 کروڑ چھوٹے اور بہت چھوٹے کسان کنبوں کو فائدہ ہوگا۔ اس پروگرام کا نفاذ یکم دسمبر 2018 سے ہوگا اور 31 مارچ 2019 تک کی مدت کے لئے پہلی قسط اسی سال ادا کردی جائے گی۔ اس پروگرام پر سالانہ 75000 کروڑ روپے خرچ ہوں گے۔ پی ایم- کسان نہ صرف خطرات کے سب سے زیادہ شکار کسان کنبوں کو ایک یقینی اضافی آمدنی یقینی بنائے گی، بلکہ یہ خاص طور پر بوائی کے موسم سے قبل ان کی ہنگامی ضرورتوں کی تکمیل بھی کرے گی۔ پی ایم- کسان، کسانوں کے لئے کمائی اور ایک قابل احترام زندگی جینے کی راہ ہموار کرے گی۔


    راشٹریہ گوکل مشن


    مویشی پروری کے ضمن میں وزیر موصوف نے کہا کہ میں نے رواں سال کے لئے ہی راشٹریہ گوکل مشن کے لئے مختص رقم میں 750 کروڑ روپے کا اضافہ کیا ہے۔ میں گایوں سے متعلق وسائل کے پائیدار جینیاتی اَپ گریڈیشن کو بڑھانے اور گایوں کی پیداوار و پیداواریت میں اضافہ کرنے کے لئے ’’راشٹریہ کام دھینو آیوگ‘‘ کے قیام کا اعلان کرتا ہوں۔ یہ آیوگ گایوں سے متعلق قوانین اور ان کی فلاح و بہبود سے متعلق اسکیموں کے مؤثر نفاذ پر نظر رکھے گا۔


    محکمہ ماہی پروری


    ماہی پروری شعبہ کی ترقی کے لئے پائیدار اور مرکوز توجہ دینے کے لئے حکومت نے ایک علاحدہ محکمہ ماہی پروری بنانے کا فیصلہ کیا ہے۔ وزیر موصوف نے کہا کہ گزشتہ بجٹ میں ہماری حکومت نے کسان کریڈٹ کارڈ اسکیم (کے سی سی) کے تحت ملنے والی سہولتوں کی توسیع مویشی پروری اور ماہی پروری والے کسانوں تک کرنے کا اعلان کیا تھا۔ اب میں کسان کریڈٹ کارڈ کے توسط سے قرض حاصل کرنے والوں میں سے جو کسان مویشی پروری اور ماہی پروری کی سرگرمیوں سے وابستہ ہیں، انھیں سود کی شرح میں 2 فیصد کی رعایت دینے کی تجویز پیش کرتا ہوں۔ مزید برآں قرضوں کی بروقت ادائیگی کی صورت میں انھیں سود کی ادائیگی میں اضافی 3 فیصد کی چھوٹ ملے گی۔


    فصل قرض


    جب قدرتی آفات آتی ہیں تو کسان عام طور پر فصل کے لئے لیا گیا قرض ادا کرنے کے اہل نہیں رہتے۔ وزیر خزانہ نے کہا کہ فی الحال ایسے متاثرہ کسانوں کے لئے فصل قرض کی تشکیل نو کی گئی ہے اور انھیں نوتشکیل شدہ قرض کے پہلے سال کے لئے سود کی ادائیگی میں 2 فیصد کی رعایت ملے گی۔ ہماری حکومت نے اب فیصلہ کیا ہے کہ شدید قسم کی قدرتی آفات سے متاثر ہونے والے سبھی کسانوں جنھیں قومی آفات راحت رسانی فنڈ (این ڈی آر ایف) کے تحت مدد دستیاب کرائی جاتی ہے، انھیں بھی سود کی رقم میں 2 فیصد کی رعایت دی جائے گی اور ان کے قرضوں کی تشکیل نو کی پوری مدت کے لئے قرض کی بروقت ادائیگی کی صورت میں 3 فیصد کی رعایت ملے گی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔م م ۔م ر


    01 -02-2019


    U-631

    
    
    (Release ID: 1562217) Visitor Counter : 15