      عملے، عوامی شکایات اور پنشن کی وزارت

      ڈاکٹر جتیندر سنگھ نے شِشٹ بھارت مہم کے آغاز پر خطاب کیا
      Posted On: 21 FEB 2019 4:44PM by PIB Delhi


    نئی دہلی، 21 فروری /شمال مشرقی خطے کی ترقی کے وزیر مملکت ( آزادانہ چارج ) ، وزیر اعظم کے دفتر میں وزیر مملکت ، عملے ، عوامی شکایات اور پنشن اور ایٹمی توانائی اور خلاء کے وزیر مملکت ڈاکٹر جتیندر سنگھ نے کہا ہے کہ بزرگوں کو اپنے عمل سے نو جوان نسل کے لئے مثال قائم کرنی چاہیئے تاکہ نو جوان اپنی بزرگ نسلوں کو دیکھ کر فطری طور پر اِن اقدار کو اپنا سکیں ۔ وہ آج یہاں ایک غیر سرکاری تنظیم کے ذریعے منعقدہ ‘‘ شِشٹ بھارت ابھیان ’’ کے آغاز پر تقریر کر رہے تھے ۔ اس تقریب کا موضوع اسکولوں اور کالجوں میں اخلاقی سائنس کی تعلیم کی اہمیت اور تعلیمی نصاب میں مورل سائنس ( اخلاقی سائنس ) کو ایک مضمون کے طور پر شامل کرنے پر تبادلۂ خیال کرنا تھا ۔


    ڈاکٹر جتیندر سنگھ نے کہا کہ پہلے بزرگوں کو خود تعلیم حاصل کرنے کی ضرورت ہے ۔ انہوں نے مزید کہا کہ قدیم کتابوں میں کہا گیا ہے کہ کسی بھی قدر میں تبدیلی کے لئے تین نسلیں درکار ہوتی ہیں ۔ اس لئے آنے والی نسلوں میں اچھی اقدار متعارف کرانے کے لئے مسلسل کوششوں کی ضرورت ہے ۔ وزیر موصوف نے کہا کہ نو جوان نسل کو دنیا کے ساتھ بہت زیادہ میل جول رکھنا پڑتاہے ۔ انہیں زیادہ علم والا ہونے کا فائدہ حاصل ہے اور آج کے ماحول میں دستیاب وسائل کی وجہ سے وہ زیادہ معلومات رکھتے ہیں ۔انہوں نے مزید کہا کہ ہم عالمی کلچر کو اپنانا سیکھ رہے ہیں ۔ انہوں نے کہا کہ بھارت ایک ابھرتی ہوئی جمہوریت ہے اور ہر سطح پر ارتقاء کا عمل جاری ہے اور ہمیں ان تبدیلیوں کو بہترین فائدے کے لئے اپنانے کی ضرورت ہے ۔


    وزیر موصوف نے کہا کہ اس طرح کی مہم عوام کو ایک مثبت سمت میں لے جانے میں مدد گار ثابت ہوتی ہے ۔ انہوں نے کہا کہ وزیر اعظم جناب نریندرمودی کے ذریعے شروع کیا گیا سووچھ بھارت ابھیان اب عوامی تحریک بن چکا ہے ۔ اس مہم میں عوام کے احساسات کو جھنجھوڑا ہے اور اس سے ملک کے شہریوں پر اثرات مرتب ہوئےہیں ۔ انہوں نے مزیدکہا کہ سووچھ بھارت ابھیان کے آغاز کے بعد ایک سال کے اندر ہی لاکھوں بیت الخلاء تعمیر کر دیئے گئے ہیں ۔ انہوں نے مزید کہا کہ وزیر اعظم کی قیادت نے عوام کے رویہ میں اس طرح کی تبدیلی پیدا کی ہے ۔ اس موقع پر وزیر موصوف نے شرکت کرنے والوں کے ساتھ بھی بات چیت کی ۔ انہوں نے کہا کہ ہمیں مختلف خطوں اور مذاہب کے عوام کے تئیں اپنے رویہ سمیت ہر پہلو سے انکساری اور عاجزی سے پیش آنے کی ضرورت ہے ۔ انہوں نے کہا کہ پچھلی نسلوں کے مقابلے نئی نسل نے زیادہ خود اعتمادی حاصل کی ہے کیونکہ انہیں اس طرح کے مواقع دستیاب ہیں ۔ بات چیت کے دوران ڈاکٹر سنگھ نے خلاء اور دیگر شعبوں میں بھارت کی کامیابیوں کے بارے میں بات کی ۔


    تقریب کے دوران ، مذکورہ بالا موضوع پر مضمون نگاری کا مقابلہ بھی منعقد کیا گیا اور اس کے لئے انعامات بھی تقسیم کئے گئے ۔ اس کے ساتھ ہی شہری احساس اور اخلاقی اقدار کی اہمیت پر ایک پینل مباحثے کا بھی انعقاد کیا گیا ۔


    ( م ن ۔ و ا ۔ ع ا ) ( 21 – 02 – 2019 )


    U. No. 1174


    

    
    (Release ID: 1565873) Visitor Counter : 7
    
    
      Read this release in: Hindi , Marathi , English