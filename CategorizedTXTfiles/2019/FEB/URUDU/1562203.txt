      وزارت خزانہ

      عبوری بجٹ 20-2019 میں خواتین کے تحفظ اور ترقی کے مشن کے لئے 1330کروڑ روپے مختص کئے گئے
      Posted On: 01 FEB 2019 2:07PM by PIB Delhi


    نئی دہلی۔یکم فروری 2019، عبوری بجٹ 20-2019 میں خواتین کے تحفظ اور ترقی کے مشن کے لئے 1330کروڑ روپے مختص کئے گئے ہیں۔ خواتین کے تحفظ اور ترقی کے مشن کے لئے 19-2018 کے ترمیم شدہ تخمینے کے مقابلے میں یہ 174کروڑ روپے کا اضافہ ہے۔


    گزشتہ 4.5 برسوں کے دوران خواتین کے لئے متعدد فلاحی اقدامات کرتے ہوئے حکومت کا زور ‘‘خواتین کی ترقی’’سے ‘‘خواتین کی قیادت میں ترقی’’کی جانب منتقلی پر رہا ہے۔آج پارلیمنٹ میں عبوری بجٹ 20-2019پیش کرتے ہوئے خزانہ ، کارپوریٹ امور ، ریلویز اور کوئلہ کے مرکزی وزیر جناب پیوش گوئل نے کہا کہ حکومت نے اجولا یوجنا کے تحت مفت میں8کروڑ ایل پی جی کنکشن دینے کا پروگرام شروع کیا ۔6کروڑ مفت میں ایل پی جی کنکشن پہلے ہی دیئے جاچکے ہیں، جبکہ بقیہ مفت میں گیس کنکشن اگلے برس تک دیئے جائیں گے۔وزیر خزانہ نے کہا کہ ‘‘اجولا ہمارے حکومتی پروگرام کی شاندار کامیابی کی کہانی ہے اور یہ ایک ذمہ دار اور دردمند قیادت کا مضبوط قدم اور عملی وژن کا مظہر ہے’’۔


    جناب پیوش گوئل نے مزید کہا کہ پردھان منتری مدرا یوجنا کے 70فیصد سے زائد مستفدین خواتین پر مشتمل ہیں، جوکہ اپنی تجارت شروع کرنے کے لئے سستے اور ضمانت سے مبراقرضے حاصل کررہی ہیں۔


    حاملہ خواتین کے لئے 26ہفتے کی زچگی چھٹی اور پردھان منتری ماترو وندنا یوجنا کے فوائد کو اجاگرکرتے ہوئے وزیر خزانہ نے کہا کہ حکومت کے ان اقدامات نے خواتین کو مالی تعاون فراہم کیا ہے، ساتھ ہی انہیں کام میں حصے داری کے لئے بااختیار بنایا ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔م ع۔ن ع


    01 -02-2019


    U-635

    
    
    (Release ID: 1562203) Visitor Counter : 18