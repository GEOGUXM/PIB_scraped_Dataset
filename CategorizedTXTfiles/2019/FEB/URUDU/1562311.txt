      امور داخلہ کی وزارت

      مرکزی وزیر داخلہ جناب راج ناتھ سنگھ نے عبوری بجٹ کو تاریخی قرار دے کر اس کا خیر مقدم کیا ہے
      Posted On: 01 FEB 2019 6:42PM by PIB Delhi


    نئی دہلی، 01 فروری 2019 : مرکزی وزیر داخلہ جناب راج ناتھ سنگھ نے آج کہا ہے کہ عبوری بجٹ تاریخی نوعیت کا ہے، کیونکہ یہ نہ صرف ترقی پسندی کی حمایت کرتا ہے، بلکہ متوسط طبقے کے افراد کسانوں اور غیر منظم سیکٹر میں کارکنوں پر خصوصی توجہ بھی دیتا ہے۔ اس کے علاوہ ہمارے سماج کے دیگر کمزور طبقوں پر بھی اس میں توجہ دی گئی ہے۔


    وزیر اعظم جناب نریندر مودی اور مرکزی وزیر خزانہ جناب پیوش گوئل کو بے مثال عبوری بجٹ پیش کرنے پر مبارکباد دیتے ہوئے جناب راج ناتھ سنگھ نے کہا کہ پانچ لاکھ روپے تک کی آمدنی والے افراد کو انکم ٹیکس سے چھوٹ اور سرمایہ کاری کے مد میں دیگر ڈیڑھ لاکھ روپے یعنی کل ساڑھے پانچ لاکھ روپے پر چھوٹ سے عام طور پر متوسط طبقے کے لوگوں اور خاص طور پر تنخواہ پانے والے افراد کی زندگی پر ایک بڑا اثر مرتب ہوگا۔


    مرکزی وزیرداخلہ نے کہا کہ وزیر اعظم کی کسان سمان ندھی یوجنا کے ذریعہ حکومت چھوٹے اور برائے نام زمین رکھنے والے کسانوں کو آمدنی میں امداد فراہم کرے گی، جس سے کسانوں کو بڑی راحت محسوس ہوگی۔ اِس اسکیم کے تحت ہر کسان کو جس کے پاس دو ہیکٹیئر تک زمین ہے، ہر سال چھ ہزار روپے اس کے بینک کھاتے میں براہ راست منتقل ہوجائیں گے۔


    بجٹ میں کسانوں کو دئیے گئے ریلیف کی بات کرتے ہوئے انہوں نے کہا کہ اس سے پہلے کی حکومت کسانوں کو وقتی ریلیف دیا کرتی تھی، جبکہ وزیر اعظم کی کسان سمان اسکیم اِس بات کو یقینی بنائے گی کہ تمام چھوٹے کسانو ں کو مستقل بنیاد پر آمدنی کا سہار ا دیا جائے۔ بجٹ میں موجودہ مالی سال کے لئے بیس ہزار کروڑ روپے مختص کئے گئے ہیں، جس سے کسانو ںکی بہبود کے تئیں ہماری حکومت کے ارادے اور عزم کا اظہار ہوتا ہے۔


    اِس بجٹ میں غیر منظم سیکٹر میں کام کرنے والے مزدوروں کے لئے کئے گئے اقدامات کی تعریف کرتے ہوئے انہوں نے کہا کہ پردھان منتری شرم یوگی من دھن یوجنا کے تحت حکومت 60 سال کی عمر کے بعد محض سو روپے ماہانہ کی قسط پر تین ہزار روپے مہینے کی پنشن کو یقینی بنائے گی۔


    مرکزی وزیر داخلہ نے کہا کہ ایک طرف تو بجٹ میں ہمارے ملک کے سماجی بنیادی ڈھانچے کی مدد کی گئی ہے اور دوسری طرف اس میں اقتصادی بنیادی ڈھانچے کو مستحکم بنانے پر توجہ دی گئی ہے۔ انہوں نے کہا کہ اس بجٹ میں دفاع، زراعت، بنیادی ڈھانچے، صنعت، توانائی، تعلیم اور صحت جیسے شعبوں کے لئے رقموں میں بہت زیادہ اضافہ کیاگیا ہے۔


    انہوں نے کہا کہ یہ بجٹ نیو انڈیا کی تعمیر کی رفتار تیز کرنے میں مددگار ثابت ہوگا، ایک ایسا ہندوستان جو پراعتماد ہو، خود انحصار ہو، ترقی یافتہ ہو اور خوشحال ہو۔ اِس بجٹ میں 2030 تک ہندوستان کو دس ٹریلین ڈالر کی معیشت بنانے کے خواب کو بھی اجاگر کیاگیا ہے۔


    U- 652

    
    
    (Release ID: 1562311) Visitor Counter : 4