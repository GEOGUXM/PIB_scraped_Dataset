      پارلیمانی امور کی وزارت

      تمام سیاسی جماعتوں نے پلوامہ دہشت گردانہ حملے کی مذمت کی اور حکومت کے لیے اپنی حمایت کا اعلان کیا
      ہندوستان کے خلاف سرحد پار کی دہشت گردی کی مذمت کرنے میں پورا ملک کشمیر کےامن پسند عوام کے ساتھ متحد ہے: جناب نریندر سنگھ تومر

      Posted On: 16 FEB 2019 4:02PM by PIB Delhi

    
    نئی دہلی، 16 / فروری ‘‘ملک پلوامہ میں ہمارے حفاظتی دستوں پر ہونے والے بزدلانہ دہشت گردانہ حملے کے ساتھ گہرے غم وغصے کا اظہار کر رہا ہے۔ ہم اپنے ملک کے خلاف دہشت گردی کی لعنت کے خلاف ایک فیصلہ کن جنگ لڑنے کے لیے پوری طرح تیار ہیں اور ہماری حکومت اس لڑائی کو اُس کے منطقی نتیجے تک پہنچانے کے لیے عہد بند ہے’’۔ یہ بات آج یہاں میڈیا سے خطاب کرتے ہوئے پارلیمانی امور ، دیہی ترقیات، پنچایتی راج اور کانکنی کے مرکزی وزیر جناب نریندر سنگھ تومر نے کہی۔ انھوں نے پلوامہ دہشت گردانہ حملے کے سلسلے میں مرکزی وزیر داخلہ جناب راجناتھ سنگھ کی صدارت میں پارلیمنٹ میں مختلف سیاسی جماعتوں کے نمائندہ لیڈروں کی میٹنگ کے بعد میڈیا سے خطاب کیا۔


    اس بزدلانہ حملے کی مذمت کرتے ہوئے جناب تومر نے کہا کہ ‘‘ہمارے بہادر فوجیوں کی اعلیٰ ترین قربانی رائیگاں نہیں جائے گی۔ حکومت نے ہندوستان کے خلاف دہشت گردی کو فروغ دینے والی طاقتوں سے مقابلہ کرنے کے لیے حفاظتی دستوں کو پوری آزادی دے دی ہے’’۔ وزیر موصوف نے کہا کہ حکومت ہند نے ابتدا ہی سے دہشت گردی کو قطعی بھی برداشت نہ کرنے کی پالیسی اختیار کی ہے اور یہ بزدلانہ دہشت گردانہ حملہ اس پالیسی کی وجہ سے دہشت گردوں میں پھیلی مایوسی کا ہی ایک اظہار ہے۔


    حکومت ان جوانوں کے اہل خانہ کے ساتھ مضبوطی کے ساتھ کھڑی ہے اور اُن کی مدد کرنے کے معاملے میں کوئی دقیقہ اٹھا نہیں رکھے گی۔ وزیر موصوف نے بتایا کہ مرکزی حکومت نے پہلے ہی تمام ریاستی حکومتوں سے درخواست کی ہے کہ وہ اِن خاندانوں کو ضروری امداد فراہم کرائیں۔


    دہشت گردی کے خلاف جنگ میں تمام سیاسی جماعتوں کی حمایت کا اعتراف کرتے ہوئے جناب تومر نے کہا کہ ہندوستان کے خلاف سرحد پار کی دہشت گردی کی حوصلہ افزائی کرنے والی طاقتوں کی مذمت کرنے میں پورا ملک کشمیر کے امن پسند عوام کے ساتھ کھڑا ہے۔ انھوں نے کہا کہ ریاست جموں وکشمیر میں کچھ عناصر ایسے ہیں جو امن کو نقصان پہنچانے کا ارادہ رکھتے ہیں اور وہ دہشت گرد طاقتوں کے ساتھ ہیں۔ ایسے لوگ کشمیری نوجوانوں کے دشمن ہیں اور وہ نہیں چاہتے کہ ریاست میں امن قائم ہو۔ جناب تومر نے وزیر داخلہ کا حوالہ دیتے ہوئے کہا کہ حکومت جموں وکشمیر سے دہشت گردی کی لعنت کا خاتمہ کرنے کے لیے اور ریاست میں امن وامان واپس لوٹانے کے لیے عہد بند ہے۔


    جناب تومر نے یہ بھی کہا کہ میٹنگ کے دوران تمام سیاسی جماعتوں نے ایک آواز میں دہشت گردانہ حملے کی مذمت کی اور شہید فوجیوں کے لیے دو منٹ خاموشی اختیار کی۔ انھوں نے بتایا کہ میٹنگ کے دوران دہشت گردی کی اِس کارروائی کی مذمت میں ایک قرارداد بھی پاس کی گئی۔


    ۔ ۔ ۔ ۔ ۔ ۔ ۔ ۔ ۔ ۔


    ( م ن ۔اگ ۔ را ۔ 16 - 02 - 2019 )


    U. No. 1035


    

    
    (Release ID: 1564894) Visitor Counter : 15
    
    
      Read this release in: English , Hindi