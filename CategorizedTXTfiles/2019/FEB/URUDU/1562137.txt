      سٹرک ٹرانسپورٹ اور شاہراہوں کی وزارت

      نتن گڈکری نےسڑکوں کی صلاحیت کے بہتر استعمال اور سڑکوں پر بھیڑ بھاڑ کم کرنے کی ضرورت پر زور دیا
      
      سرکاری ٹرانسپورٹ خدمات کے لئے ری ایمبرسیبل ایڈوائزری سروس کا آغاز کیا گیا

      Posted On: 01 FEB 2019 9:44AM by PIB Delhi

    نئی دہلی؍ 31 جنوری 2018 ؍سڑک نقل وحمل ، شاہراہوں اور جہاز رانی، نیز آبی وسائل، دریائی ترقیات اور گنگا کے احیاء کے مرکزی وزیر جناب نتن گڈکری نے کہا ہے کہ ملک میں سڑکوں کی صلاحیت کے بہتر استعمال اور سڑکوں پر بھیڑ بھاڑ کو کم کرنے کے لئے اصلاحات کئے جارہے ہیں۔علاوہ ازیں روڈ سیفٹی کی اعلیٰ ترین سطح اورخدمات سے متعلق بہترین معیارات کے لئے بھی اصلاحات کا عمل جاری ہے۔آج نئی دہلی میں سرکاری ٹرانسپورٹ سیکٹر کی صلاحیت و مؤثریت میں اضافہ کرنے کے لئے عالمی بینک سے ری ایمبرسیبل ایڈوائزری سروسیز (آر اے ایس)کی خریداری کے لئے ایک قانونی کانٹریکٹ کے اختتام پر اظہار خیال کرتےہوئے جناب نتن گڈکری نے کہا کہ ریاستوں کو سرکاری ٹرانسپورٹ کی حکمت عملی کو بہتر بنانے کی ضرورت ہے، بالخصوص شہری علاقوں میں۔


    جناب گڈکری نے کہا کہ ملک کے مستقبل کا انحصار الیکٹرک اور حیاتیاتی ایندھن سے چلنے والی گاڑیوں پر ہوگا۔ انہوں نے کہا کہ الیکٹرک اور حیاتیاتی ایندھن سے چلنے والی گاڑیاں بے حد سستی اور آلودگی سے بھی پاک ہیں۔ اس کے علاوہ اس سے پیٹرولیم مصنوعات پر بھی درآمداتی بل میں کمی آتی ہے۔ انہوں نے کہا کہ ایتھانول اور میتھانول کا استعمال ایک بہترین متبادل ہے۔انہوں نے مہاراشٹر کے ناگپور شہرکی مثال پیش کی جہاں حیاتیاتی- سی این جی کی پیداوار پھلوں اور بکرے کے گوشت کے فضلات کے ذریعے کی جارہی ہے۔انٹرسٹی گاڑیوں کے لئے انہوں نے براڈ گیج میٹرو کو اختیار کرنے کی حمایت کی، جس کے لئے انجن کے علاوہ گاڑیاں آسانی سے دستیاب ہیں۔ انہوں نے کہا کہ مطالعات سے پتا چلا ہے کہ روایتی میٹرو کے لئے فی کلو میٹر میٹرو کی تعمیر پر 350کروڑ روپے کی لاگت آتی ہے، جبکہ اس کے مقابلے براڈ گیج میٹرو کی تعمیر پرصرف 3 کروڑ روپے کی لاگت آتی ہے۔انہوں نے مزید بتایا کہ عالمی بینک کے تعاون سے مختلف شہروں اور ندیوں میں 111 آبی گزرگاہیں تیار کی جارہی ہیں۔انہوں نے اس موقع پر موجود عالمی بینک کے مندوبین سے ہندوستان کے لئے مجموعی طورپر ٹرانسپورٹ ویژن تیار کرنے کی بھی گزارش کی ۔


    جناب گڈکری نے دنیا سے بہترین طریقہ کار کو ہندوستان لانے کے مقصد سے 10 جنوری 2018ء کو ٹرانسپورٹ فار لندن(ٹی ایف ایل)کے ساتھ کئے گئے معاہدے پر دستخط کا اعادہ کیا۔ انہوں نے کہا کہ ٹی ایف ایل ایک ایسی ایجنسی ہے جو گریٹر لندن کے لئے ٹرانسپورٹ نظام کی دیکھ بھال کرتی ہے۔ علاوہ ازیں اس ایجنسی نے لندن شہر میں نہایت مضبوط اور قابل اعتماد عوامی ٹرانسپورٹ نظام قائم کرکے اپنی صلاحیت کا مظاہر ہ کیا ہے۔اس نے واحد برانڈ کے تحت 17 سے زائد آپریٹروں کے ساتھ سرکاری و نجی شراکت داری (پی پی پی)ماڈل میں بسوں کو چلانے کے لئے ایک منفرد نظام تیار کیا ہے۔ انہوں نے کہا کہ اس معاہدے کا مقصد ملک کے کچھ چنندہ شہروں کے اندر سرکاری ٹرانسپورٹ نظام میں غیر معمولی تبدیلی لانے کے لئے ٹی ایف ایل کی مہارت کا استعمال کرنا ہے۔


    جناب گڈکری نے آندھرا پردیش اور مہاراشٹر میں سرکاری ٹرانسپورٹ نظام میں اصلاحات لانے کے لئے عالمی بینک کو ساتھ لانے پر اپنےاطمینان کا اظہار کیا۔ انہوں نے کہا کہ ملک کی دیگر ریاستوں کے سرکاری ٹرانسپورٹ نظام میں اصلاحات کے لئے بھی اس کو بخوبی استعمال کیا جاسکتا ہے۔انہوں نے امید ظاہر کی کہ آج دستخط کئے گئے معاہدے سے ملک میں محفوظ اور مؤثر ٹرانسپورٹ نظام کو ترقی دینے کی سمت میں مطلوبہ مقاصد کی یقیناً تکمیل ہوگی۔


    اس موقع پرموجود سڑک نقل و حمل ،شاہراہوں ، جہاز رانی ،نیز کیمیکلزاور فرٹیلائزر کے مرکزی وزیر مملکت جناب منسکھ لال منڈاویہ نے کہا کہ ہندوستان میں بسو ں سے متعلق مؤثر ٹرانسپورٹ نظام کے لئے بہترین ٹرانسپورٹ پالیسی کی ضرورت ہے۔انہوں نے کہا کہ مسافروں کی آمدورفت کےلئے سرکاری ٹرانسپورٹ نظام کی حصے داری کو بڑھانے کی ضرورت ہے، تاکہ سڑکوں کی صلاحیت اور پیداواریت میں بہتری لائی جاسکے۔


    اس ایڈوائزری سروس کے ذریعے سڑک نقل و حمل اور شاہراہوں کی وزارت مہاراشٹر اور آندھراپردیش ریاستوں کو سرکاری ٹرانسپورٹ کمپنیوں (ایس ٹی یو)کو اپنی سرکاری ٹرانسپورٹ پالیسی میں بہتری لانے کے لئے تعاون فراہم کرے گی۔ری ایمبرسیبل ایڈوائزری سروس (آر اے ایس)سڑک نقل و حمل اور شاہراہوں کی وزارت کو سرکاری ٹرانسپورٹ کے معاملات کے علاوہ کچھ پائلٹ پروجیکٹوں کو آگے بڑھانے کی سمت میں ریاستوں کی رہنمائی کرنے میں تعاون فراہم کرے گی۔یہ پائلٹ اسکیمیں جدت طرازی پر مبنی کانٹریکٹ کے طریقہ کار،خدمات کی فراہمی کو بہتر بنانے اور سیفٹی کے ذریعے عوامی ٹرانسپورٹ نظام میں سدھار لانے کے لئے ملک کی دیگر ریاستوں میں بھی شروع کی جاسکتی ہیں۔


    م ن۔م ع۔ن ع


    U: 61 7

    
    
    (Release ID: 1562137) Visitor Counter : 6