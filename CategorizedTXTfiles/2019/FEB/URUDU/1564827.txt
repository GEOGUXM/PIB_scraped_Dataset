      وزیراعظم کا دفتر

      وزیراعظم کا دورہ جھانسی
      
      اترپردیش میں دفاعی گلیارے کا سنگ بنیاد رکھا
      
      بھارت پاکستان کے ناپاک منصوبوں کا معقول جواب دیگا: وزیراعظم
      
      وزیراعظم نے بندیل کھنڈ کو پانی کی یقینی سپلائی کے پروجیکٹ کا سنگ بنیاد رکھا
      
      پہاڑی باندھ جدیدکاری پروجیکٹ قوم کے نام وقف

      Posted On: 15 FEB 2019 7:16PM by PIB Delhi

    نئی دہلی، 15 فروری 2019 ۔ وزیراعظم جناب نریندر مودی نے آج جھانسی کا دورہ کیا ۔ انہوں نے جھانسی میں دفاعی گلیارے کا سنگ بنیاد رکھا اور مختلف النوع ترقیاتی پروجیکٹوں کی رونمائی کی۔


    اس موقع پر ایک عوامی جلسے سے خطاب کرتے ہوئے انہوں نے کہا کہ ‘‘ہمارے ہمسایہ کے ارادوں کو بھارت کے عوام معقول جواب سے نوازیں گے۔ آج دنیا کی تمام بڑی طاقتیں ہمارے ساتھ کھڑی ہیں اور ہماری حمایت کررہی ہیں۔ میں نے جو پیغام وصول کیا ہے اس سے ظاہر ہوتا ہے کہ وہ نہ صرف غمزدہ ہیں بلکہ غصے میں بھی ہیں، ہر کس وناکس دہشت گردی کے خاتمے کا حمایتی ہے۔’’


    وزیراعظم نے کہا کہ ہمارے بہادر سپاہیوں نے اپنی زندگیاں قربان کی ہیں اور یہ قربانیاں رائیگاں نہیں جائیں گی۔ انہوں نے وعدہ کیا کہ پلوامہ حملے کے ذمہ داران کو سزا دی جائے گی۔ انہو ں نے کہا کہ ‘‘ہمارا ہمسایہ ملک اس حقیقت کو فراموش کرچکا ہے کہ یہ ایک نیا بھارت ہے ، پاکستان اپنے بھیک کا کٹورا لیکر ادھر ادھر بھٹک رہا ہے، تاہم اسے دنیا سے مدد نہیں مل رہی ہے۔ ’’


    دفاعی گلیارے کا سنگ بنیاد رکھتے ہوئے وزیراعظم نے بتایا کہ جھانسی آگرہ علاقے میں دفاعی گلیارے کے قیام سے بڑی تعداد میں براہ راست اور بالواسطہ روزگار اس خطے کے نوجوانوں کو حاصل ہوں گے۔ متعدد غیرملکی اور گھریلو دفاعی اُمور سے متعلق کمپنیاں اس خطے میں سرمایہ کاری کریں گی۔ یہ کمپنیاں اس خطے میں افرادی قوت کو ہنرمند بنائیں گی۔ وزیراعظم نے یہ کہتے ہوئے پروجیکٹ کی اہمیت کو اجاگر کی کہ نوجوان اپنے ہوم ٹاؤن کے نزدیک رہ کر روزی روٹی کما سکیں گے اور انہیں نقل مکانی کرنے کی ضرورت نہ ہوگی۔ دفاعی گلیارہ بھارت کو دفاعی پیداوار کے شعبے میں بھی خودکفیل بنانے میں مددگار ہوگا۔


    وزیراعظم نے بندیل کھنڈ خطے کے دیہی علاقے کے لئے پائپ کے ذریعے آبی بہم رسانی کی اسکیم کا بھی سنگ بنیاد رکھا۔ انہوں نے کہا کہ یہ صرف ایک پائپ لائن پروجیکٹ ہی نہیں ہے بلکہ خشک سالی کے شکار اس خطے کیلئے لائف لائن ہے۔ انہو ں نے کہا کہ اس سے ان ماؤں اور بہنوں کی پریشانی ختم ہوگی جو دور دراز مقامات سے پینے کا پانی لیکر آتی ہیں۔ اب پائپ لائن کے ذریعے ہر گھر کو پانی سپلائی ہوگا۔


    امروٹ اسکیم کے تحت وزیراعظم نے جھانسی سٹی ڈرنکنگ واٹر اسکیم مرحلہ II کا سنگ بنیاد رکھا۔ انہوں نے بتایا کہ 600 کروڑ روپئے کی لاگت کا پروجیکٹ عملی شکل لینے جارہا ہے جس کے تحت دریائے بیتوا کے پانی کو جھانسی اور قرب وجوار کے گاؤں میں پینے کے پانی کے طور پر استعمال کرنے کاراستہ نکالا جائے گا۔


    جھانسی – مانک پور اور بھیم سین- کھیرار اسٹیشنوں کے مابین 425 کلو میٹر طویل ریلوے لائن کو دوہرا کرنے اور جھانسی میں ریل سواری ڈبوں کی مرمت اور تزئین کاری کی ورکشاپ کا سنگ بنیاد بھی وزیراعظم نے اس موقع پر رکھا۔


    وزیراعظم نے جھانسی- کھیرار کے 297 کلو میٹر طویل سیکشن کی برق کاری کا بھی افتتاح کیا۔ یہ پروجیکٹ بڑی تعداد میں روزگار کے مواقع فراہم کریں گے اور بندیل کھنڈ خطے کی مجموعی ترقی کا راستہ ہموار کریں گے۔ اس موقع پر اظہار خیال کرتے ہوئے وزیراعظم نے خواہش ظاہر کی کہ بندیل کھنڈ کے خطے کو گجرات کے کچھ کے علاقے جیسی ترقی حاصل ہونی چاہئے اور یہ خطہ اس سے مماثلت رکھتا ہے۔


    مغرب- شمال بین خطہ جاتی بجلی ترسیل کے کام کو مستحکم بنانے کے پروجیکٹ کو بھی اس موقع پر قوم کے نام وقف کیا گیا جس کا مقصد مغربی اترپردیش کو بلا کسی روکاوٹ کے لگاتار بجلی کی سپلائی کرنا ہے۔ یہ کام اس خطے میں بجلی کے مطالبے کی تکمیل میں دور رس فوائد کا حامل ہوگا۔


    ایک دیگر اہم پیش رفت پہاڑی باندھ جدیدکاری پروجیکٹ کا افتتاح تھی۔ یہ پروجیکٹ کاشتکاروں کو اس طرح سے فائدہ دیگا کہ باندھ سے ہونے والے پانی کے رساؤ کو کم کریگا اور کاشتکاروں کو زیادہ مقدار میں پانی دستیاب ہوسکے گا۔


    وزیراعظم نے کہا کہ پی ایم کسان سمّان ندھی یوجنا کے تحت تقریباً 7.5 لاکھ کروڑ روپئے کاشتکاروں کے کھاتوں میں براہ راست جمع کیے جاسکیں گے۔ اسی طریقے سے ترغیبات ، اسکالرشپ وغیرہ کو بھی براہ راست استفادہ کنندگان کے بینک کھاتوں میں منتقل کیا جاسکے گا اور اس طرح سے ایک لاکھ کروڑ روپئے کی کفایت ہوسکے گی جو لیکیج کے خاتمے کے نتیجے میں ممکن ہوسکی ہے۔


    م ن۔ ۔ ع ن


    (1 5 - 02 -19)


    U: 103 2

    
    
    (Release ID: 1564827) Visitor Counter : 6
    
    
      Read this release in: Assamese , English , Hindi , Gujarati , Tamil , Kannada