      প্রধানমন্ত্রীরদপ্তর

      স্বচ্ছ শক্তি ২০১৯ : স্বচ্ছ ভারতের চ্যাম্পিয়ন গ্রামের মহিলারা আগামীকাল কুরুক্ষেত্র থেকে প্রধানমন্ত্রী স্বচ্ছ শক্তি ২০১৯ চালু করবেন সারা দেশের মহিলা পঞ্চায়েত প্রধানদের সংবর্ধনা দেওয়া হবে
      Posted On: 11 FEB 2019 3:43PM by PIB Kolkata


    নয়াদিল্লি , ১১ ফেব্রুয়ারি, ২০১ ৯


    প্রধানমন্ত্রী শ্রী নরেন্দ্র মোদী আগামীকাল (১২ই ফেব্রুয়ারি, ২০১৯) হরিয়ানার কুরুক্ষেত্র সফর করবেন। সেখানে স্বচ্ছ শক্তি ২০১৯, মহিলা পঞ্চায়েত প্রধানদের সভায় অংশ নিয়ে প্রধানমন্ত্রী স্বচ্ছ শক্তি ২০১৯ – এর পুরস্কার প্রদান করবেন। প্রধানমন্ত্রী কুরুক্ষেত্রে স্বচ্ছ সুন্দর শৌচালয় প্রদর্শনীটি ঘুরে দেখবেন এবং একটি জনসভায় ভাষণ দেবেন। প্রধানমন্ত্রী হরিয়ানায় একাধিক উন্নয়নমূলক প্রকল্পের উদ্বোধন/ভিত্তিপ্রস্তর স্থাপন করবেন।


    স্বচ্ছ শক্তি, ২০১৯ একটি জাতীয় স্তরের অনুষ্ঠান, যার লক্ষ্য স্বচ্ছ ভারত অভিযানে রূপায়ণে গ্রামীণ মহিলাদের অগ্রণী ভূমিকা জনসমক্ষে তুলে ধরা। সারা দেশ থেকে মহিলা পঞ্চায়েত প্রধানরা এই অনুষ্ঠানে অংশগ্রহণ করবেন। এই বছরের স্বচ্ছ শক্তি অনুষ্ঠানের লক্ষ্য মহিলাদের ক্ষমতায়ন । এ বছর প্রায় ১৫ হাজার মহিলা অংশ নেবেন বলে আশা করা হচ্ছে।


    পানীয় জল ও অনাময় মন্ত্রক হরিয়ানা সরকারের সঙ্গে যৌথভাবে স্বচ্ছ শক্তি ২০১৯ আয়োজনের দায়িত্বে রয়েছে। উদ্যোক্তারা স্বচ্ছ ভারত অভিযানে গ্রামাঞ্চলের তৃণমূল স্তর থেকে সেরা কাজগুলি সকলকে জানাবেন। অনুষ্ঠানে স্বচ্ছ ভারত এবং সাম্প্রতিককালে আয়োজিত স্বচ্ছ সুন্দর শৌচালয় (পরিষ্কার ও পরিচ্ছন্ন শৌচালয়) নামক অভিনব বিশ্ব স্তরের প্রচারানুষ্ঠানের সাফল্যগুলি তুলে ধরা হবে।


    প্রসঙ্গত, প্রধানমন্ত্রী শ্রী নরেন্দ্র মোদী ২০১৭ সালে প্রথম গুজরাটের গান্ধীনগরে স্বচ্ছ শক্তি কর্মসূচিটি চালু করেন। আন্তর্জাতিক মহিলা দিবসে অনুষ্ঠিত স্বচ্ছ শক্তি ২০১৭ কর্মসূচিতে সারা দেশ থেকে ৬ হাজার জন মহিলা পঞ্চায়েত প্রধান গুজরাটে একত্রিত হয়েছিলেন। তার পরের বছর স্বচ্ছ শক্তি ২০১৮ উত্তর প্রদেশের লক্ষ্ণৌতে অনুষ্ঠিত হয়েছিল। ৮ হাজার জন মহিলা পঞ্চায়েত প্রধান, ৩ হাজার মহিলা স্বচ্ছাগ্রহী এবং অন্যান্য ক্ষেত্রে জড়িত মহিলাদের স্বচ্ছ ভারত গড়ে তোলার প্রতি অসাধারণ অবদানকে স্বীকৃতি দেওয়া হয়।


    এবার এই কর্মসূচির তৃতীয় পর্বটি কুরুক্ষেত্র থেকে চালু করা হবে।


    তৃণমূল স্তরে, গ্রামীণ মহিলারা কিভাবে সমাজে পরিবর্তন আনার দূত হিসাবে কাজ করছেন এবং একটি স্বচ্ছ ভারত গড়ে তুলতে সামনে থেকে নেতৃত্ব দিয়ে মহিলাদের চালু করা উদ্যোগগুলির উদাহরণ এই স্বচ্ছ শক্তি। দোসরা অক্টোবর, ২০১৪ সালে প্রধানমন্ত্রী শ্রী নরেন্দ্র মোদী যে স্বচ্ছ ভারত অভিযান চালু করেছিলেন, সেই কর্মসূচির অধীনে চলতি উদ্যোগগুলির অংশ এই আন্দোলন। স্বচ্ছ ভারত অভিযানের লক্ষ্য দোসরা অক্টোবর, ২০১৯ – এর মধ্যে একটি পরিচ্ছন্ন ও উন্মুক্ত স্থানে শৌচকর্ম মুক্ত ভারত গড়ে তোলা।


    CG/SC/SB……11_February_2019...…(117).....(Release ID : 1563870 )


    

    
    (Release ID: 1564014) Visitor Counter : 6