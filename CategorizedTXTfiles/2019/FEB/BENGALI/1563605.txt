      জাহাজচলাচলমন্ত্রক

      নীতিন গড়করি আগামীকাল প্রয়াগরাজে ফারাক্কা ও পাটনার মধ্যে নদী সংক্রান্ত তথ্য ব্যবস্থার সূচনা করবেন
      Posted On: 08 FEB 2019 6:53PM by PIB Kolkata


    কলকাতা, ০৮ ফেব্রুয়ারি, ২০১ ৯


    কেন্দ্রীয় জলসম্পদ, নদী উন্নয়ন ও গঙ্গা পুনরুজ্জীবন বিষয়ক মন্ত্রী শ্রী নীতিন গড়করি আগামীকাল প্রয়াগরাজে ১ নম্বর জাতীয় জলপথের ফারাক্কা থেকে পাটনা পর্যন্ত ৪১০ কিলোমিটার অংশের জন্য নদী সংক্রান্ত তথ্য ব্যবস্থার সূচনা করবেন। এছাড়াও তিনি ফারাক্কায় নতুন গড়ে তোলা নেভিগেশন লক ব্যবস্থার উদ্বোধন করবেন। গঙ্গানদীতে ইলিশ মাছের বংশ বৃদ্ধিতে এবং এই মাছ সংরক্ষণের উদ্দেশ্যেই এই লক ব্যবস্থা গড়ে তোলা হয়েছে।


    নদী সংক্রান্ত তথ্য ব্যবস্থার উদ্দেশ্য হ’ল – আধুনিক তথ্য ব্যবস্থার মাধ্যমে বেস স্টেশনগুলি থেকে নদীতে চলাচলকারী জলযানগুলির মধ্যে সহজেই ইলেকট্রনিক ডেটা ট্রান্সফার করা। নদীপথে জলযানের যানজট এড়াতে অত্যাধুনিক এই প্রযুক্তি কাজে লাগানো হয়। এছাড়াও, আপৎকালীন পরিস্থিতির মোকাবিলা তথা জলযানের দিক-নির্দেশের ক্ষেত্রে এই ব্যবস্থার গুরুত্বপূর্ণ ভূমিকা রয়েছে। এমনকি, জলযানের মুখোমুখী সংঘর্ষ ও নদীর সেতুতে ধাক্কা এড়ানোর মতো কাজেও এই ব্যবস্থার ব্যবহার করা হয়ে থাকে। ইউরোপ, চীন ও মার্কিন যুক্তরাষ্ট্রে ইতিমধ্যেই এ ধরণের আধুনিক ব্যবস্থা রয়েছে । ভারতে এই ব্যবস্থার প্রবর্তন এক মাইল ফলক হয়ে উঠতে চলেছে।


    উল্লেখ করা যেতে পারে, ২০১৬-তে হলদিয়া থেকে ফারাক্কা পর্যন্ত ৫৪৫ কিলোমিটার দীর্ঘ অংশে প্রথমবার নদী সংক্রান্ত তথ্য ব্যবস্থা শুরু হয়েছিল। দ্বিতীয় পর্যায়ে ফারাক্কা থেকে পাটনা পর্যন্ত অংশে এই ব্যবস্থার সূচনা হতে চলেছে। পাটনা থেকে বারাণসী পর্যন্ত ৩৫৬ কিলোমিটার অংশে নদী তথ্য ব্যবস্থা গড়ে তোলার কাজ চলছে।


    ফারাক্কায় নবনির্মিত যে নেভিগেশন লক-টির উদ্বোধন হতে চলেছে, তার নির্মাণে সেন্ট্রাল ইনল্যান্ড মৎস্যচাষ গবেষণা প্রতিষ্ঠান, কেন্দ্রীয় জল কমিশন এবং ফারাক্কা বাঁধ কর্তৃপক্ষের গুরুত্বপূর্ণ ভূমিকা রয়েছে। এই লক গেটের ফলে ইলিশ মাছের প্রজনন মরশুমে গবেষণার পাশাপাশি, গঙ্গানদীর উজানে এই মাছের যাতায়াত নিয়ন্ত্রণ করা যাবে। জলমার্গ প্রকল্পের আওতায় অত্যাধুনিক এই নেভিগেশন লকটির নির্মাণ করা হয়েছে।


    এই উপলক্ষে শ্রী গড়করি আগামীকাল কুম্ভে জাতীয় পরিচ্ছন্ন গঙ্গা মিশনের পক্ষ থেকে আয়োজিত প্রদর্শনীও ঘুরে দেখবেন।


    CG/BD/SB……08_February_2019...…(304).


    

    
    (Release ID: 1563605) Visitor Counter : 48