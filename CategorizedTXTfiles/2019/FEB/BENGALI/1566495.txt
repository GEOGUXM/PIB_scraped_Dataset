      প্রধানমন্ত্রীরদপ্তর

      বিশ্বের বৃহত্তম ভাগবত গীতার উদ্বোধন অনুষ্ঠানে প্রধানমন্ত্রীর ভাষণ
      Posted On: 27 FEB 2019 4:10PM by PIB Kolkata


    নয়াদিল্লি, ২৬ ফেব্রুয়ারি, ২০১৯


    হরে কৃষ্ণ, হরে কৃষ্ণ


    ইসকনের অধ্যক্ষ পূজনীয় গোপাল কৃষ্ণ মহারাজ, আমার কেন্দ্রীয় মন্ত্রিসভার সদস্য শ্রী মহেশ শর্মা, মাননীয় সংসদ সদস্য শ্রীমতী মীনাক্ষী লেখী, ইসকনের অন্যান্য গুরুত্বপূর্ণ সদস্যগণ এবং এখানে উপস্থিত ভদ্র মহিলা ও ভদ্র মহোদয়গণ।


    আমাকে বলা হয়েছে যে, এই অনুষ্ঠানে আমেরিকা, ব্রিটেন, রুশ, হাঙ্গেরি সহ বেশ কয়েকটি দেশের মানুষ এসে পৌঁছেছেন - আপনাদের সবাইকে অনেক অনেক শুভেচ্ছা।


    বন্ধুগণ, আজকের দিনটি অত্যন্ত গুরুত্বপূর্ণ। হরে কৃষ্ণ, হরে কৃষ্ণ! আজকের দিনটি এজন্য গুরুত্বপূর্ণ, আজ সকালেই আমি ‘গান্ধী শান্তি পুরস্কার’ অনুষ্ঠানে অংশগ্রহণের সুযোগ পেয়েছি, আর এখন বিশ্বের বৃহত্তম ভগবত গীতাটিকে দেশবাসীর উদ্দেশে উৎসর্গ করার সৌভাগ্য হচ্ছে। এই সুযোগ আমার জন্য বিশেষ এই জন্য, এখন যেখানে দাঁড়িয়ে আছি, আজ থেকে প্রায় দু’দশক পূর্বে এই মন্দিরটির ভিত্তিপ্রস্তর স্থাপন করেছিলেন শ্রদ্ধেয় অটল বিহারী বাজপেয়ী।


    বন্ধুগণ, বিশ্বের এই বৃহত্তম শ্রীমদ্ভগবদ্গীতাটি ৩ মিটার লম্বা এবং ওজন প্রায় ৮০০ কিলোগ্রাম। শুধু আকারটি-ই এর বিশেষত্ব নয়, এই গীতা রচনায় ইসকন নিজেদের সমস্ত সামর্থ্য এবং সৃষ্টিশীলতা প্রয়োগ করে একে শতাব্দীর পর শতাব্দীকাল ধরে বিকশিত ভারতীয় জ্ঞানের প্রতীক করে তুলেছেন। এই গীতা ভগবান শ্রীকৃষ্ণ এবং স্বামী পূর্বার্দ্ধদের ভক্তি ও সমর্পণের প্রতীক। এই প্রশংসনীয় কাজের জন্য আপনারা সকলেই ধন্যবাদার্হ। এর মাধ্যমে ভারতের প্রাচীণ ও দিব্যজ্ঞানের পরম্পরার প্রতি বিশ্ববাসীর আকর্ষণ আরও বৃদ্ধি পাবে।


    বন্ধুগণ, এখন পর্যন্ত শ্রীমদ্ভগবদ্গীতা-কে সাধারণ মানুষের কাছে পৌঁছে দেওয়ার অনেক প্রচেষ্টা হয়েছে। ক্ষুদ্রতম থেকে শুরু করে বৃহত্তম আকারের গীতার প্রকাশ, এর সরল ব্যাখ্যা এবং সুলভ সংস্করণ, দেশী – বিদেশী অনেক ভাষায় শ্রীমদ্ভগবদ্গীতার অনুবাদ হয়েছে। লোকমান্য বাল গঙ্গাধর তিলক জেলে বসেও ‘গীতা রহস্য’ লিখেছিলেন। তিনি ভগবান শ্রীকৃষ্ণের নিষ্কাম কর্মযোগের অত্যন্ত সরল ব্যাখ্যা করেছিলেন। তিনি লিখেছিলেন, ‘গীতার প্রভাব শুধুই দার্শনিক কিংবা প্রজ্ঞাবানদের আলোচনায় সীমিত থাকে না, তাঁদের আচার-ব্যবহারেও সর্বদা অনুভূত হয়’। লোকমান্য তিলক মারাঠি ভাষায় গীতার জ্ঞানকে সাধারণ মানুষের কাছে পৌঁছে দিয়েছেন এবং গুজরাটি ভাষাতেও এর অনুবাদ করিয়েছেন। রাষ্ট্রপিতা মহাত্মা গান্ধী জেলে বসে সেই গুজরাটি অনুবাদ করেছিলেন। সেটি নতুন করে নিজস্ব ব্যাখ্যা সহ ‘শ্রীমদ্ভগবদ্গীতা - অ্যাকর্ডিং টু গান্ধী’ গ্রন্থটি লিখতে সাহায্য করেছিল। এই রচনার মাধ্যমে গান্ধীজী গীতার আরেকটি দিক বিশ্ববাসীর সামনে তুলে ধরেছিলেন। গান্ধীজী রচিত ঐ গ্রন্থটি আমি আমেরিকার প্রাক্তন রাষ্ট্রপতি শ্রী বারাক ওবামাকে উপহার দিয়েছিলাম।


    বন্ধুগণ, শ্রীমদ্ভগবদ্গীতা বিশ্ববাসীর প্রতি ভারতের সর্বোত্তম প্রেরণাদায়ী উপহার। গীতা সমগ্র বিশ্বের ঐতিহ্য এবং হাজার হাজার বছর ধরে এটি স্থান – কাল – পাত্র নির্বিশেষে সকল মানুষের জন্য প্রাসঙ্গিক। বিশ্বের শীর্ষ নেতাদের থেকে শুরু করে সাধারণ মানুষ পর্যন্ত সকলকেই গীতা লোকহিতের কাজ করার পথ দেখিয়েছে। ভারতের প্রায় সমস্ত বাড়িতে কোনও না কোনও রূপে শ্রীমদ্ভগবদ্গীতা রয়েছে। বিশ্বের অনেক মহান ব্যক্তিও এর দিব্যতা থেকে নিজেদের সরিয়ে রাখতে পারেননি। জ্ঞান-বিজ্ঞানের প্রত্যেক ক্ষেত্রে অনেক মানুষের প্রেরণা, কুরুক্ষেত্র যুদ্ধ ক্ষেত্রে প্রদত্ত এই অমরবাণী।


    বন্ধুগণ, প্রখ্যাত জার্মান দার্শনিক সোপেনহাওয়ার লিখেছেন, ‘গীতা ও উপনিষদের অধ্যয়ন থেকে বেশি লাভদায়ক সমগ্র বিশ্বের কোনও অধ্যয়নে নেই, যা আমার জীবনকে শান্তির সঙ্গে পরিচিত করিয়েছে এবং আমার মৃত্যুকেও অনন্ত শান্তির আশ্বাস দিয়েছে’। একথা তিনি সেই সময়ে বলেছিলেন, যখন আমাদের দেশ দাসত্বের শৃঙ্খলে আবদ্ধ ছিল, আমাদের সংস্কৃতি, আমাদের ঐতিহ্যকেও পদদলিত করার অনেক প্রচেষ্টা জারি ছিল, ভারতীয় দর্শনকে নস্যাৎ করা, নীচু দেখানোর প্রচেষ্টা চলছিল।


    বন্ধুগণ, ভারতের এই পুরাতন জ্ঞান ও পবিত্রতার সঙ্গে বিশ্ববাসীকে পরিচিত করানোর একটি বড় প্রচেষ্টা মঞ্চে বিরাজমান মহান ব্যক্তিত্বরা এবং আমার সামনে বসে থাকা অনেক বিদ্বান ও ভক্তরাও করেছেন। শ্রীমদ-ভক্তি বেদান্তস্বামী প্রভুনাথ মহোদয় তো নিজেকে শ্রীমদ্ভগবদ্গীতার প্রচারে সমর্পণ করে দিয়েছিলেন। গান্ধীজীর জীবনে শ্রীমদ্ভগবদ্গীতা এবং সত্যাগ্রহ যেমন একটি গুরুত্বপূর্ণ ভূমিকা ছিল, তেমনই স্বামীজীর জন্যও মানবতার সেবায় এই দুই আলোকবর্তিকা সদাপ্রিয়। সেজন্য তিনি প্রথমে গান্ধীজীর নেতৃত্বে ভারত ছাড়ো আন্দোলনে অংশগ্রহণ করেছিলেন। আর দেশ স্বাধীন হওয়ার পর তিনি মানবমুক্তির অলখ-উজ্জীবনে বিশ্ব ভ্রমণে বেরিয়ে পড়েছিলেন। নিজের প্রবল ইচ্ছাশক্তির জোরে সবরকম সমস্যার সমাধানে ইসকন অভিযান শুরু করেছিলেন, যা আজ বিশ্বকে ভগবান শ্রীকৃষ্ণের প্রদর্শিত পথ পরিচিত করাতে গুরুত্বপূর্ণ ভূমিকা পালন করছে।


    বন্ধুগণ, গীতা অবশ্যই একটি ধর্মগ্রন্থ কিন্তু এটি জীবনগ্রন্থও বটে। দেশ – কাল – পন্থা নির্বিশেষে আমরা প্রতিদিন যেসব সমস্যার সম্মুখীন হই, মহাভারতের অর্জুনের মতো দ্বিধাগ্রস্ত পরিস্থিতিতে শ্রীমদ্ভগবদ্গীতা আমাদের সেবা ও সমর্পণের পথেই এসব সমস্যা সমাধানের পথ দেখায়। একজন ছাত্র হিসাবে যদি দ্বিধার শিকার হন কিংবা কোনও দেশের রাষ্ট্রাধ্যক্ষ হিসাবে মোক্ষলাভের কথা ভাবেন; আপনাদের মনের প্রতিটি প্রশ্নের উত্তর শ্রীমদ্ভগবদ্গীতায় পাবেন।


    আমি মনে করি, গীতা মানব জীবনে সর্ববৃহৎ প্রয়োগ-নির্দেশিকা গ্রন্থ। জীবনের প্রতিটি সমস্যার সমাধান গীতার কোনও না কোনো পঙক্তি-তে খুঁজে পাবেন। শ্রীকৃষ্ণ স্পষ্টভাবে বলেছেন –


    “পরিত্রাণায় সাধুনাং বিনাশায় চ দুষ্কৃতাম্‌


    ধর্মসংস্থাপনার্থায় সম্ভবামি যুগে যুগে।।


    অর্থাৎ, মানবতার শত্রুদের হাত থেকে বিশ্বকে রক্ষা করার ঐশ্বরিক শক্তি সর্বদাই আমাদের সঙ্গে থাকে। এই বার্তাই আমরা ব্যাখ্যা সহ আপমর বিশ্ব দুষ্টাত্মা বা অসুরদের কাছে পৌঁছে দিচ্ছি।


    ভাই ও বোনেরা, প্রভু যখন বলেন, ‘বৃথাই চিন্তা করছো কেন? বৃথাই কাউকে ভয় কেন? কে তোমাকে মারতে পারবে? তুমি কি নিয়ে এসেছো আর কি নিয়ে যাবে?’ এই দর্শন আপনাকে জনসেবা এবং রাষ্ট্রসেবায় সমর্পিত হওয়ার প্রেরণা যোগায়।


    বন্ধুগণ, এই অনুভব থেকেই আমরা চেষ্টা করেছি যে, সরকারের প্রতিটি নীতি ও সিদ্ধান্তের মূলে যেন ন্যায় ও সাম্য থাকে। আমাদের ‘সবকা সাথ, সবকা বিকাশ’ মন্ত্র এই ভাবনারই পরিণাম-স্বরূপ। আমাদের প্রত্যেক প্রকল্প প্রতিটি সিদ্ধান্তে এই ভাব পরিলক্ষিত হয়। দুর্নীতির বিরুদ্ধে নেওয়া প্রতিটি পদক্ষেপ কিংবা দরিদ্র কল্যাণের স্বার্থে নিরন্তর কাজ করে যাওয়ার প্রচেষ্টাকে আমরা স্বজন-পোষণের রাজনীতির ঊর্ধ্বে প্রতিষ্ঠা করার চেষ্টা করে যাচ্ছি।


    বন্ধুগণ, আমাদের সরকার দৃঢ়ভাবে বিশ্বাস করে যে, ভারতীয় সংস্কৃতি, ভারতীয় মূল্যবোধ ও ঐতিহ্য বিশ্বের অনেক সমস্যার সমাধানের সামর্থ্য রাখে। হিংসা, পারিবারিক সঙ্কট, পরিবেশ সংক্রান্ত প্রতিকূলতার মতো বিশ্ব আজ যেসব সমস্যার সম্মুখীন – সেগুলির সমস্যার সমাধান ভারতীয় দর্শনে রয়েছে। যোগ ও আয়ুর্বেদের গুরুত্বকে সারা পৃথিবিতে পরিচিত করে তোলার ক্ষেত্রে আপনাদের মতো সংস্থা ও দেশের অনেক সাধু-সন্ন্যাসীর তপস্যা আমাদের সরকারকে ঋদ্ধ করেছে। পরিণাম-স্বরূপ আজ বিশ্বে স্বাস্থ্য ও সুস্থতার জন্য যোগ ও আয়ুর্বেদের আকর্ষণ ক্রমবর্ধমান।


    বন্ধুগণ, আমি এটাও মনে করি যে, যোগ ও আয়ুর্বেদ সহ আমাদের প্রাচীন জ্ঞান ও বিজ্ঞান সম্পর্কে বিশ্বকে যথাযথভাবে পরিচয় করানোর ক্ষেত্রে আরও অনেক কাজ বাকি রয়েছে। বিশ্ববাসীর সামনে আমাদের সর্বশ্রেষ্ঠ জ্ঞানকে তুলে ধরতে হবে।


    আপনাদের সকলের প্রতি, আমাদের পুরাতন জ্ঞান – বিজ্ঞানের প্রজ্ঞায় ঋদ্ধ কর্মযোগীদের প্রতি আমার অনুরোধ আপনাদের প্রচেষ্টাকে আরও গতি প্রদান করুন। নবীন প্রজন্মকে এগুলির গবেষণায় যুক্ত করুন, কেন্দ্রীয় সরকার আপনাদের প্রতি সাহায্যের হাত বাড়িয়ে দিতে প্রস্তুত।


    আরেকবার ইসকনের সঙ্গে যুক্ত সমস্ত ভক্তদের, প্রত্যেক ভারতবাসীকে মানবতায় আস্থাবান প্রত্যেক বিশ্ববাসীকে এবং বৃহত্তম শ্রীমদ্ভগবদ্গীতার জন্য অনেক অনেক শুভেচ্ছা জানাই।


    আপনারা আমাকে আমন্ত্রণ জানিয়েছেন। এই পবিত্র অনুষ্ঠানের অংশীদার করে তুলেছেন, সেজন্য আপনাদের প্রতি আমি অত্যন্ত কৃতজ্ঞ।


    অনেক অনেক ধন্যবাদ, হরে কৃষ্ণ!


    CG/SB/SB

    
    
    (Release ID: 1566495) Visitor Counter : 853
    
    
      Read this release in: English