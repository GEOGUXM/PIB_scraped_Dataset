      প্রধানমন্ত্রীরদপ্তর

      ক্রিডাই ইয়ুথকন – ২০১৯ – এ প্রধানমন্ত্রীর ভাষণ
      Posted On: 14 FEB 2019 5:37PM by PIB Kolkata


    নয়াদিল্লি, ১৩ ফেব্রুয়ারি, ২০১৯


    প্রধানমন্ত্রী শ্রী নরেন্দ্র মোদী আজ নতুন দিল্লির তালকোটরা স্টেডিয়ামে ক্রিডাই ইয়ুথকন – ২০১৯ উপলক্ষে আয়োজিত এক সমাবেশে ভাষণ দেন।


    সমাবেশে প্রধানমন্ত্রী বলেন, ২০২২ সাল নাগাদ প্রত্যেক গৃহহীন ব্যক্তিকে নিজস্ব গৃহ প্রদানের লক্ষ্যে সরকার দ্রুতগতিতে কাজ করে চলেছে। প্রধানমন্ত্রী আবাস যোজনার মাধ্যমে দেড় কোটি গৃহ নির্মাণ করা হয়েছে। এর মধ্যে ১৫ লক্ষ বাড়ি শহরাঞ্চলের গরিবদের জন্য তৈরি করা হয়েছে। তিনি আরও জানান, বর্তমান সরকারের আওতায় গৃহ নির্মাণ থেকে গৃহ প্রদান সমগ্র প্রক্রিয়ায় স্বচ্ছতা বজায় রাখা হয়েছে। সদিচ্ছা নিয়ে যখন একটি সরকার নীতি প্রণয়ন করে, তখন স্বাভাবিকভাবেই দুর্নীতি দূর করা সম্ভব হয় এবং এর ভালো পরিণামও পাওয়া যায়।


    শ্রী মোদী বলেন, রিয়েল এস্টেট নিয়ামক কর্তৃপক্ষ বা রেরা গ্রাহক ও রিয়েল এস্টেট ডেভেলপারদের মধ্যে আস্থার বন্ধনকে আরও মজবুত করেছে। এখনও পর্যন্ত ২৮টি রাজ্যে রেরা কার্যকর হয়েছে বলে জানিয়ে প্রধানমন্ত্রী বলেন, এই কর্তৃপক্ষের আওতায় ৩৫ হাজারেরও বেশি রিয়েল এস্টেট প্রোজেক্ট এবং ২৭ হাজার রিয়েল এস্টেট এজেন্ট নথিভুক্ত হয়েছেন। এছাড়াও, এই কর্তৃপক্ষের নিয়মনীতি মেনে লক্ষ লক্ষ আবাসন নির্মাণ হচ্ছে।


    বিগত চার বছরে সহজে ব্যবসা-বাণিজ্যের অনুকূল পরিবেশ গড়ে তোলার ক্ষেত্রে লক্ষণীয় অগ্রগতির কথা উল্লেখ করে প্রধানমন্ত্রী বলেন, তাঁর সরকার ভারতে সহজে ব্যবসা-বাণিজ্যের অনুকূল বাতাবরণ গড়ে তোলা সুনিশ্চিত করতে অঙ্গীকারবদ্ধ। এ প্রসঙ্গে শ্রী মোদী আবাসন নির্মাণ সংক্রান্ত অনুমোদন সহ বিভিন্ন সরকারি ছাড়পত্র আগের তুলনায় এখন অনেক দ্রুত মঞ্জুর করা হচ্ছে বলেও জানান।


    আবাসন শিল্প তথা গৃহ-ক্রেতাদের বিভিন্ন সুযোগ-সুবিধা প্রদানে কেন্দ্রীয় সরকারের গৃহীত কর ক্ষেত্রে সংস্কারের কথাও প্রধানমন্ত্রী উল্লেখ করেন। আবাসন নির্মাণের সঙ্গে যুক্ত বিভিন্ন সামগ্রীর ক্ষেত্রে জিএসটি’র হার কমানো হয়েছে। সদ্য অন্তর্বর্তী বাজেটে মধ্যবিত্ত শ্রেণীর জন্য আয়ের ক্ষেত্রে করের একাধিক সুবিধা দেওয়ার কথা ঘোষণা করা হয়েছে। বাজেট ঘোষিত উদ্যোগগুলি কার্যকর হলে আবাসন ক্ষেত্র ও গৃহ-ক্রেতারা উপকৃত হবেন বলে তিনি অভিমত প্রকাশ করেন।


    সাধারণ মানুষের জন্য নিজস্ব বাড়ির স্বপ্ন পূরণে প্রধানমন্ত্রী ক্রিডাই-এর অবদানের প্রশংসা করেন। তিনি বলেন, ক্রিডাই ইয়ুথকন সম্মেলন এমন এক সময়ে আয়োজিত হচ্ছে, যখন ‘নতুন ভারত’ গড়ে উঠতে চলেছে। এই নতুন ভারত গঠনের দেশের যুবসম্প্রদায়ের গুরুত্বপূর্ণ ভূমিকা রয়েছে বলেও শ্রী মোদী অভিমত প্রকাশ করেন।


    এর আগে প্রধানমন্ত্রী তালকোটরা স্টেডিয়ামে ক্রিডাই আয়োজিত এক প্রদর্শনীও ঘুরে দেখেন।


    CG/BD/SB

    
    
    (Release ID: 1564596) Visitor Counter : 39
    
    
      Read this release in: English