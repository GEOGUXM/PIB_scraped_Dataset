      প্রধানমন্ত্রীরদপ্তর

      আসাম তেল ও প্রাকৃতিক গ্যাসের হাব হয়ে উঠবে, বললেন প্রধানমন্ত্রী উত্তর-পূর্ব গ্যাস গ্রিড প্রকল্পের শিলান্যাস করলেন প্রধানমন্ত্রী
      Posted On: 09 FEB 2019 5:23PM by PIB Kolkata


    নয়াদিল্লি, ৯ ফেব্রুয়ারি, ২০১৯


    অরুণাচল প্রদেশ, আসাম ও ত্রিপুরা সফরের অঙ্গ হিসেবে প্রধানমন্ত্রী আজ (৯ই ফেব্রুয়ারি) গুয়াহাটিতেও যান। তিনি সেখানে উত্তর-পূর্ব গ্যাস গ্রিড প্রকল্পের শিলান্যাস করেন। আসামের জন্য একাধিক উন্নয়নমূলক প্রকল্পেরও সূচনা করেন তিনি।


    এই উপলক্ষে তিনি বলেন, “উত্তর-পূর্ব ভারতের ইতিহাসে আজ এক নতুন অধ্যায়ের সূচনা হল। এই অঞ্চলের দ্রুত উন্নয়ন আমার সরকারের সর্বোচ্চ অগ্রাধিকার। তিনি আরও বলেন, আসাম অগ্রগতির পথে এগিয়ে চলেছে। “উত্তর-পূর্বের প্রতি আমাদের আন্তরিকতা এই অঞ্চলের জন্য অন্তর্বর্তী বাজেটে বরাদ্দ ২১ শতাংশেরও বেশি বাড়ানোর মাধ্যমে প্রতিফলিত হয়েছে।”


    প্রধানমন্ত্রী আরও বলেন, উত্তর-পূর্বের সামগ্রিক উন্নয়নে তাঁর সরকার অঙ্গীকারবদ্ধ। তিনি উত্তর-পূর্বঞ্চলবাসীকে আশ্বস্ত করে বলেন, তাঁদের সংস্কৃতি, সম্পদ ও ভাষা সুরক্ষিত রাখা হবে। নাগরিকত্ব বিল প্রসঙ্গে প্রধানমন্ত্রী এই বিল সম্পর্কে যে বিভ্রান্তি ছড়িয়েছে সে বিষয়েও বিভ্রান্ত না হওয়ার আবেদন জানান। তিনি বলেন, আসাম চুক্তির ৩৬ বছর পার হওয়ার পরও তা কার্যকর করা যায়নি। মোদীর নেতৃত্বাধীন সরকারই এই চুক্তি রূপায়ণ করবে, সাধারণ মানুষের আশা-আকাঙ্ক্ষা পূর্ণ করবে। রাজনৈতিক স্বার্থসিদ্ধি এবং ভোটব্যাঙ্কের লক্ষ্যকে সামনে রেখে প্রধানমন্ত্রী রাজনৈতিক দলগুলিকে আসামের সাধারণ মানুষের আবেগ নিয়ে না খেলার আহ্বান জানান। উত্তর-পূর্বের মানুষকে আশ্বস্ত করে প্রধানমন্ত্রী বলেন, নাগরিকত্ব (সংশোধন) বিলের জন্য তাঁদের রাজ্যের কোন ক্ষতি হবে না। আসাম চুক্তি রূপায়িত হলে রাজ্যবাসীর চাহিদাগুলি পূর্ণ হবে।


    দুর্নীতি প্রসঙ্গে প্রধানমন্ত্রী বলেন, “চৌকিদার দুর্নীতির শিরদাড়া ভেঙে দিচ্ছে। আগের সরকারগুলি দুর্নীতিকে প্রায় নীতি বানিয়ে ফেলেছিল। আমরা সমাজের এই ভয়কে চিরতরে দূর করছি।”


    উত্তর-পূর্ব গ্যাস গ্রিডের শিলান্যাস করে প্রধানমন্ত্রী বলেন, গ্যাস সরবরাহের এই উদ্যোগ এই অঞ্চলে নিরবচ্ছিন্ন প্রাকৃতিক গ্যাসের যোগান বাড়াবে এবং শিল্পের বিকাশে সহায়ক হবে। তিনসুকিয়াতে হলং মডিউলার গ্যাস প্রোসেসিং প্ল্যান্টের উদ্বোধন করেন তিনি। গ্যাস প্রক্রিয়াকরণের এই কেন্দ্রটি আসামে মোট যে পরিমাণ গ্যাস প্রয়োজন হয় তার ১৫ শতাংশ যোগান দেবে। উত্তর গুয়াহাটিতে প্রধানমন্ত্রী রান্নার গ্যাসের যোগান বাড়ানোর জন্য ভাসমান এক বৃহদায়তন মজুতভাণ্ডার ব্যবস্থার উদ্বোধন করেন।


    এই উপলক্ষে, বিহার, পশ্চিমবঙ্গ, সিকিম ও আসাম দিয়ে অতিবাহিত ৭২৯ কিলোমিটার দীর্ঘ বারাউনি-গুয়াহাটি গ্যাস পাইপলাইন সহ নুমালিগড়ে এনআরএল বায়ো-রিফাইনারির শিলান্যাস করেন প্রধানমন্ত্রী।


    প্রধানমন্ত্রী বলেন, ভারতে যে ১২টি বায়-রিফাইনারি বা জৈব তৈল শোধনাগার গড়ে তোলা হচ্ছে, নুমালিগড় তার অন্যতম বৃহৎ একটি। এই বৃহদায়তন তৈল পরিশোধনাগারটি আসামকে তেল ও প্রাকৃতিক গ্যাসের হাব হিসেবে গড়ে তুলবে। ভারতীয় অর্থনীতিতেও এই তৈল শোধনাগারগুলির গুরুত্বপূর্ণ প্রভাব পড়তে চলেছে বলে তিনি মন্তব্য করেন। ১০ শতাংশ পর্যন্ত ইথানল মিশ্রণের সরকারি পরিকল্পনার কথাও তিনি জানান।


    এরপর প্রধানমন্ত্রী কামরূপ, কাছার, হাইলাকান্দি ও করিমগঞ্জ জেলায় নগর-কেন্দ্রিক গ্যাস বিতরণ নেটওয়ার্কের শিলান্যাস করেন। তিনি আরও বলেন, ২০১৪-তে প্রায় ২৫ লক্ষ পেট্রোলিয়াম ও প্রাকৃতিক গ্যাস সংযোগ ছিল। বিগত চার বছরে এই সংখ্যা বেড়ে হয়েছে ৪৬ লক্ষ। আলোচ্য সময়ে সিএনজি রিফিলিং স্টেশনের সংখ্যা ৯৫০ থেকে বেড়ে ১,৫০০ হয়েছে।


    ব্রহ্মপুত্র নদের ওপর ছ’লেন বিশিষ্ট সেতুর শিলান্যাস করেন প্রধানমন্ত্রী। এই উপলক্ষে শ্রী মোদী বলেন, আজ আমরা ব্রহ্মপুত্র নদের ওপর ছ’লেন বিশিষ্ট মহাসড়কের কাজের সূচনা করছি। এই কাজ সম্পূর্ণ হলে দুই পাড়ের যাতায়াতের সময় দেড় ঘন্টা থেকে কমে পনেরো মিনিট হবে।


    তাঁর সরকার গোপীনাথ বরদোলোই ও ভুপেন হাজারিকাকে দেশের সর্বোচ্চ অসামরিক সম্মান ‘ভারতরত্ন’ দিয়ে ভূষিত করায় তিনি গর্ব প্রকাশ করেন। শ্রী মোদী বলেন, ‘ভারতরত্ন’ সম্মান একটা সময়ে নির্দিষ্ট কিছু মানুষের জন্য সীমাবদ্ধ ছিল। জীবিত অবস্থায় ভুপেন হাজারিকা এই সম্মানে ভূষিত হওয়ার সুযোগ থেকে বঞ্চিত হয়েছিলেন। দেশকে গর্বিত করার ক্ষেত্রে যাঁরা জীবনোৎসর্গ করেছিলেন, তাঁদের যথাযথ সম্মান জানাতে একটা সময় কয়েক দশক লেগে যেত বলে প্রধানমন্ত্রী ক্ষোভ প্রকাশ করেন।


    CG/BD/DM/…11th Feb, 2019

    
    
    (Release ID: 1563872) Visitor Counter : 4