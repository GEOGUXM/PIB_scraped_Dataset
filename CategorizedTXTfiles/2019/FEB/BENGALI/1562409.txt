      অর্থমন্ত্রক

      আগামী পাঁচ বছরে এক লক্ষ গ্রামকে ডিজিটাল গ্রাম হিসাবে গড়ে তোলা হবে
      
      অর্ধ শতাব্দী আগে ব্যাঙ্কগুলির জাতীয়করণের পর জন ধন – আধার – মোবাইল এবং প্রত্যক্ষ সুবিধা হস্তান্তর ব্যবস্থায় আমূল পরিবর্তন এসেছে

      Posted On: 02 FEB 2019 2:44PM by PIB Kolkata

    নয়াদিল্লি, ০২ ফেব্রুয়ারি, ২০১৯


    মোবাইল ডেটা ব্যবহারের ক্ষেত্রে ভারত বিশ্বের এক অগ্রণী দেশ হিসাবে উঠে আসছে । সরকার এখন প্রত্যন্ত ও গ্রামীণ এলাকাগুলিতেও মোবাইল ডেটার ব্যবহার বৃদ্ধির ওপর গুরুত্ব দিচ্ছে । সংসদে শুক্রবার ২০১৯ – ২০’র অন্তর্বর্তী বাজেট পেশ করে কেন্দ্রীয় অর্থ তথা কর্পোরেট বিষয়ক মন্ত্রী শ্রী পীযূষ গোয়েল বলেন, সরকার আগামী পাঁচ বছরে এক লক্ষ গ্রামকে ডিজিটাল গ্রাম হিসাবে গড়ে তোলার পরিকল্পনা নিয়েছে । গ্রামাঞ্চলে অভিন্ন পরিষেবা প্রদান কেন্দ্রগুলির সম্প্রসারণ ঘটিয়ে ডিজিটাল গ্রামের লক্ষ্য পূরণ করা হবে ।


    অভিন্ন পরিষেবা প্রদান কেন্দ্রগুলির সংখ্যা ও পরিষেবা ক্রমশ বাড়ছে । এর ফলে, গ্রামগুলিতে ডিজিটাল পরিকাঠামো গড়ে উঠছে । যোগাযোগ ব্যবস্থাকে কাজে লাগিয়ে গ্রামগুলিকে ডিজিটাল গ্রামে পরিণত করার পরিকল্পনা রয়েছে বলে শ্রী গোয়েল জানান । তিনি আরও বলেন, ৩ লক্ষের বেশি অভিন্ন পরিষেবা প্রদান কেন্দ্রগুলিতে প্রায় ১২ লক্ষ কর্মী রয়েছেন, যাঁরা সাধারণ মানুষকে ডিজিটাল উপায়ে একাধিক পরিষেবা প্রদান করছেন ।


    শ্রী গোয়েল আরও জানান, সারা বিশ্বের মধ্যে সম্ভবত ভারতেই মোবাইল মাশুল সবচেয়ে কম । এমনকি, মোবাইল ডেটা ব্যবহারের ক্ষেত্রে ভারতকে এখন বিশ্বের অগ্রণী দেশ হিসাবে বিবেচনা করা হচ্ছে । বিগত পাঁচ বছরে দেশে মোবাইল ডেটার ব্যবহার মাসিক ৫০ গুণ বেড়েছে । শুধু তাই নয়, মোবাইল ডেটা ব্যবহার ও ফোনে কথা বলার ক্ষেত্রে খরচ সম্ভবত ভারতেই সবচেয়ে কম । ‘ মেক ইন ইন্ডিয়া’ কর্মসূচির আওতায় ভারত এখন মোবাইল ফোন তৈরির ক্ষেত্রে এক উদীয় মান গন্তব্য হয়ে উঠেছে । এই কর্মসূচির মাধ্যমে মোবাইল ফোন ও সাজসরঞ্জাম উৎপাদনকারী সংস্থার সংখ্যা মাত্র ২ থেকে বেড়ে ২৬৮ হয়েছে । একই সঙ্গে, বিপুল কর্মসংস্থানেরও সুযোগ তৈরি হয়েছে ।


    2


    অর্থমন্ত্রী জন ধন – আধার – মোবাইল এবং প্রত্যক্ষ সুবিধা হস্তান্তর ব্যবস্থাকে পরিবর্তনের মূল চাবিকাঠি হিসাবে বর্ণনা করে বলেন, ৫০ বছর আগে ব্যাঙ্কগুলির জাতীয়করণ হলেও, দেশের এক বিপুল সংখ্যক মানুষ সাধারণ ব্যাঙ্কিং ব্যবস্থার সুযোগ-সুবিধা থেকে বঞ্চিত ছিলেন । এজন্য এই বিপুল সংখ্যক মানুষ অর্থনীতির মূল ধারার বাইরেই থেকে যান । বিগত পাঁচ বছরে প্রায় ৩৪ কোটি জন ধন ব্যাঙ্ক অ্যাকাউন্ট খোলা হয়েছে বলেও তিনি জানান । আধারের ফলে বৈধ সুবিধাভোগীদের কাছে বিভিন্ন প্রকল্পের সুযোগ-সুবিধা পৌঁছে দেওয়া যাচ্ছে । প্রায় সমস্ত ক্ষেত্রেই আধারের ব্যবহার চালু হয়েছে, যার দরুণ দরিদ্র ও মধ্যবিত্ত শ্রেণীর মানুষ সরকারি প্রকল্পগুলির সুযোগ-সুবিধা সরাসরি তাঁদের ব্যাঙ্ক অ্যাকাউন্টে পেয়ে যাচ্ছেন । এই ব্যবস্থা চালু হওয়ার ফলে মধ্যস্বত্ত্বভোগীদের প্রভাব হ্রাস পেয়েছে ।


    বিপুল কর্মসংস্থানের দিক থেকে ভারতীয় বিনোদন শিল্পের গুরুত্বের কথা বিবেচনায় রেখে অর্থমন্ত্রী জানান, এখন থেকে ভারতীয় চলচ্চিত্র নির্মাতারাও দৃশ্যায়নের জন্য একক জানালা অনুমোদন ব্যবস্থার সুবিধা পাবেন । আগে এই সুবিধা কেবল বিদেশি চলচিত্র নির্মাতাদের জন্যই সীমিত ছিল । তিনি চলচ্চিত্র নির্মাণ ও তার পাইরেসি বা চুরি রোধে একাধিক ব্যবস্থার কথাও ঘোষণা করে জানান, পাইরেসি দমনে সিনেমাটোগ্রাফ আইনে অ্যান্টি-ক্যামকোর্ডিং সংক্রান্ত বিধি চালু করা হবে ।


    CG/BD/SB

    
    
    (Release ID: 1562409) Visitor Counter : 29
    
    
      Read this release in: English