      সামাজিকন্যায়ওক্ষমতায়নমন্ত্রক

      পূর্ব ও উত্তর-পূর্ব ভারতে দীনদয়াল বিশেষভাবে সক্ষমদের পুনর্বাসন প্রকল্প আরও কার্যকরভাবে রূপায়ন সংক্রান্ত সম্মেলন
      Posted On: 18 FEB 2019 9:36PM by PIB Kolkata


    কলকাতা, ১৮ ফেব্রুয়ারি , ২০১৯


    দীনদয়াল বিশেষভাবে সক্ষম ব্যক্তিদের পুনর্বাসন প্রকল্পটি পূর্ব ও উত্তর-পূর্ব ভারতে আরও কার্যকরভাবে রূপায়নের লক্ষ্যে আজ কলকাতায় একটি আঞ্চলিক সম্মেলন অনুষ্ঠিত হয়। সম্মেলনে উপস্হিত ছিলেন কেন্দ্রীয় সামাজিক ন্যায় ও ক্ষমতায়ন মন্ত্রকের অধীন বিশেষভাবে সক্ষম ব্যক্তিদের ক্ষমতায়ন দপ্তরের যুগ্ম সচিব ডঃ প্রবোধ শেঠ এবং পূর্ব ও উত্তর-পূর্ব ভারতের ১৩টি রাজ্যের সচিব ও বিভিন্ন রাজ্যের সমাজ কল্যাণ আধিকারিকরা, জেলাস্তরের সমাজ কল্যাণ আধিকারিক এবং রাজ্যগুলিতে প্রকল্পটির রূপায়নের দায়িত্বে থাকা বিভিন্ন স্বেচ্ছাসেবী সংগঠন। এই নিয়ে সারা দেশে এই ক্ষেত্রের তিনটি আঞ্চলিক সম্মেলন অনুষ্ঠিত হল। পরবর্তী পর্যায়ে আগামী পয়লা মার্চে নতুন দিল্লীতে একটি জাতীয় স্তরের দীনদয়াল বিশেষভাবে সক্ষম ব্যক্তিদের পুনর্বাসন প্রকল্প বা ডিডিআরএস সংক্রান্ত জাতীয় স্তরের সম্মেলনের আয়োজ করা হবে।


    ডিডিআরএস একটি কেন্দ্রীয় প্রকল্প, যার মূল উদ্দেশ্য, বিশেষভাবে সক্ষম ব্যক্তিদের অধিকার আইন, ২০১৬ (পূর্ববর্তী বিশেষভাবে সক্ষম ব্যক্তি আইন, ১৯৯৫) যথাযথভাবে রূপায়ন করা, যাতে প্রকল্প রূপায়নকারী সংস্হাদের এই কাজের জন্য আর্থিক সহায়তা প্রদান করা যায়। বিশেষভাবে সক্ষম ব্যক্তিদের সমাজের মূল স্রোতে এনে তাদের কাজের ক্ষমতা ও সম্ভাবনাকে বাস্তবায়িত করে তুলতে তাদের শিক্ষা ও প্রশিক্ষণ কর্মসূচির ওপর এখন গুরুত্ব আরোপ করা হচ্ছে। এই লক্ষ্যে মূল আইনের সংশোধন করা হয় এবং সংশোধিত প্রকল্পটি পয়লা এপ্রিল ২০১৮ থেকে কার্যকর করা হয়। আজকের সম্মেলনে প্রকল্পের মূল সুবিধাভোগী, অর্থাৎ বিশেষভাবে সক্ষম ব্যক্তিদের কাছে প্রকল্পের সুযোগ-সুবিধা পৌঁছে দিতে সংশ্লিষ্ট সব পক্ষের সঙ্গে পূর্ব ও উত্তরপূর্ব ভারতে প্রকল্প রূপায়ন সংক্রান্ত বিভিন্ন বিষয়ে আলাপ-আলোচনা চালানো হয়। পূর্ব ও উত্তরপূর্ব ভারতেই ডিডিআরএস প্রকল্পে যুক্ত ২৬ শতাংশ স্বেচ্ছাসেবী সংগঠন এবং ৪৬ শতাংশ বুদ্ধিগত দিক থেকে বিশেষভাবে সক্ষম শিশুদের জন্য বিশেষ স্কুলগুলি রয়েছে।


    সম্মেলনে শ্রী প্রবোধ শেঠ বলেন, প্রকল্প রূপায়নের কাজে জড়িত স্বেচ্ছাসেবী সংগঠনগুলি এই অভিযান রূপায়নে বিশেষ ভূমিকা দিয়ে থাকে। তিনি বলেন, ২০১৬ সালের সংশোধিত আইনে বিভিন্ন ধরনের অক্ষমতার সংখ্যা ৭ থেকে বাড়িয়ে ২১ করা হয়েছে এবং বিশেষভাবে সক্ষম ব্যক্তিদের জন্য সরকারি চাকরি ও উচ্চশিক্ষার প্রতিষ্ঠানগুলিকে আসন সংরক্ষণের মাত্রাও বেড়েছে। তিনি জানান, ককলিয়ার ইমপ্ল্যান্ট কর্মসূচির আওতায় এই বছর ৭৫০ কোটি টাকা ব্যয় করে ১২ লক্ষ মানুষের ককলিয়ার ইমপ্ল্যান্ট করা হয়েছে। সংশোধিত প্রকল্পটির বিভিন্ন বৈশিষ্ট তুলে ধরে তিনি জানান, প্রকল্প রূপায়নের ব্যয় আড়াইগুন বেড়েছে, আবেদন জমা দেওয়ার পদ্ধতি সরল হয়েছে, প্রকল্প রূপায়নের মোট ব্যয় ৭৫ থেকে বেড়ে হয়েছে ৯০ শতাংশ। উগ্র বামপন্হা অধ্যুষিত জেলাগুলি সহ অন্যান্য বিশেষ এলাকাগুলিতে প্রকল্পের কিছু বিশেষ সুযোগ-সুবিধা দেওয়া হচ্ছে, সুবিধাভোগীদের সংখ্যাবৃদ্ধির কোনও নির্দিষ্ট সংখ্যা নেই ইত্যাদি।


    সম্মেলনে উপস্হিত বিশিষ্ট ব্যক্তিদের মধ্যে ছিলেন কেন্দ্রীয় সরকারের আন্ডার সেক্রেটারি শ্রী রামানুজ দে, বিশেষভাবে সক্ষম ব্যক্তিদের ক্ষমতায়ন দপ্তরের অধিকর্তা শ্রী বিকাশ প্রসাদ ও কলকাতাস্হিত ন্যাশনাল ইন্সটিটিউট অফ লোকোমোটর ডিজঅ্যাবিলিটিজের অধিকর্তা ডঃ অভিষেক বিশ্বাস।


    CG/SC/NS

    
    
    (Release ID: 1565131) Visitor Counter : 39