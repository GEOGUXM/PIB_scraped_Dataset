      স্বরাষ্ট্র মন্ত্রক

      জাতীয় পুলিশ মিশনের মাইক্রো মিশন নিয়ে আগামীকাল ব্যুরো অফ পুলিশ রিসার্চ অ্যান্ড ডেভেলপমেন্টের দ্বিতীয় সম্মেলন
      Posted On: 06 FEB 2019 8:28PM by PIB Kolkata


    নয়াদিল্লি, ৬ ফেব্রুয়ারি, ২০১৯


    ব্যুরো অফ পুলিশ রিসার্চ অ্যান্ড ডেভেলপমেন্ট (বিপিআরঅ্যান্ডডি) আগামীকাল নতুন দিল্লিতে জাতীয় পুলিশ মিশনের সঙ্গে যুক্ত ৩৫টি কর্মসূচি নিয়ে জাতীয় স্তরের দ্বিতীয় সম্মেলন আয়োজন করছে। এই সম্মেলনে তৃণমূলস্তরে পুলিশকর্মীদের দক্ষতা ও যোগ্যতা, মানসিকতায় পরিবর্তন, লিঙ্গ-ভিত্তিক সংবেদনশীলতা, প্রযুক্তির ব্যবহার তথা জনসংযোগ বৃদ্ধির মতো বিষয়গুলি নিয়ে আলোচনা হবে। জম্মু-কাশ্মীরের প্রাক্তন রাজ্যপাল শ্রী এন এন ভোরা এই সম্মেলনের উদ্বোধন করবেন।


    জাতীয় পুলিশ মিশনের সঙ্গে যুক্ত ৩৫টি কর্মসূচির মধ্যে স্বচ্ছ নিয়োগ প্রক্রিয়া, জনসংযোগ নীতি, ছাত্র-পুলিশ ক্যাডেট কর্মসূচি, ডায়াল ১০০ (আপৎকালীন পরিস্থিতিতে সত্তর ব্যবস্থা গ্রহণ), সাইবারডোম, মামলা দায়ের করার আগে পারস্পরিক আলোচনা এবং সংশোধনাগার তথা কারা-বন্দীদের যথাযথ দেখভাল ও পরিচালনার মতো বিষয়গুলি রয়েছে। জাতীয় পুলিশ মিশনের এই কর্মসূচিগুলি রূপায়ণের ক্ষেত্রে যাবতীয় বিষয় দেখভালের জন্য রাজ্য, কেন্দ্রশাসিত অঞ্চল ও কেন্দ্রীয় সশস্ত্র পুলিশবাহিনীগুলির মধ্য থেকে ১৪০ জন পুলিশ আধিকারিক রয়েছেন। আগামীকাল এই সম্মেলনে ন’জন পুলিশ আধিকারিককে বিভিন্ন কর্মসূচিগুলির সফল রূপায়ণের জন্য পুরস্কৃত করা হবে।


    জাতীয় পুলিশ মিশন ডিভিশনের উদ্দেশ্যই হল, দেশের পুলিশবাহিনীকে অভ্যন্তরীণ নিরাপত্তা রক্ষা এবং ভবিষ্যৎ চ্যালেঞ্জগুলির মোকাবিলায় এক কার্যকর বাহিনী হিসেবে গড়ে তোলা। এই মিশন গঠিত হওয়ার পর থেকেই পুলিশবাহিনীর দক্ষতা ও যোগ্যতা বাড়ানোর পাশাপাশি, তাদের মধ্যে উৎকর্ষতা ও দায়বদ্ধতার এক সংস্কৃতির প্রসারে কাজ করে চলেছে। মিশনের গৃহীত উদ্দেশ্যগুলি পূরণে ব্যুরো অফ পুলিশ রিসার্চ অ্যান্ড ডেভেলপমেন্ট আটটি কর্মসূচি নিয়ে কাজ করে চলেছে। প্রতি বছরই বিপিআরঅ্যান্ডডি জাতীয় পুলিশ মিশন সংক্রান্ত এই ধরণের সম্মেলনের আয়োজন করে থাকে।


    CG/BD/DM/….6th Feb,2019

    
    
    (Release ID: 1562932) Visitor Counter : 2