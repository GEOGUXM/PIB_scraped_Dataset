      প্রধানমন্ত্রীরদপ্তর

      প্রধানমন্ত্রী ঝাঁসি সফর করলেন উত্তর প্রদেশে প্রতিরক্ষা করিডর গড়ে তোলার শিলান্যাস হ’ল পাকিস্তানের অসৎ উদ্দেশ্যের সমুচিত জবাব দেবে ভারত : প্রধানমন্ত্রী বুন্দেলখন্ডে জল সরবরাহের লক্ষ্যে একটি প্রকল্পের শিলান্যাস করলেন প্রধানমন্ত্রী পাহাড়ি বাঁধ আধুনিকীকরণ প্রকল্প জাতির উদ্দেশে উৎসর্গ
      Posted On: 15 FEB 2019 1:31PM by PIB Kolkata


    নয়াদিল্লি , ১৫ ফেব্রুয়ারি, ২০১ ৯


    প্রধানমন্ত্রী শ্রী নরেন্দ্র মোদী আজ ঝাঁসি সফর করেছেন। সেখানে তিনি প্রতিরক্ষা করিডরের শিলান্যাস সহ একাধিক প্রকল্পের সূচনা করেন।


    এই উপলক্ষে এক জনসভায় প্রধানমন্ত্রী বলেন, “আমাদের প্রতিবেশীর গোপন অভিসন্ধির যোগ্য জবাব দেবে ভারতবাসী। বিশ্বের সমস্ত প্রধান শক্তিধর দেশগুলি আমাদের পাশে দাঁড়িয়েছে এবং আমাদের সমর্থন করছে। এই দেশগুলি পক্ষ থেকে আমি যে বার্তা পেয়েছি, তাতে স্পষ্ট প্রতিফলিত হয়েছে যে, তারা কেবল দুঃখিতই নয়, এমনকি তাঁদের মধ্যে ক্ষোভেরও সঞ্চার হয়েছে। প্রত্যেকেই সন্ত্রাসবাদের নির্মূলকরণের পক্ষে সওয়াল করেছে”।


    প্রধানমন্ত্রী বলেন, আমাদের বীর সেনানীরা তাঁদের জীবন উৎসর্গ করেছেন। এদের এই আত্মবলিদান বিফল হবে না। পুলওয়ামায় জঙ্গি হামলার ষড়যন্ত্রকারীদের শাস্তি দেওয়া হবে তিনি জানান। তিনি আরও বলেন, “এটা নতুন ভারত - এই কথা আমাদের নিকট প্রতিবেশী দেশটি ভুলে গেছে। পাকিস্তান ভিক্ষার বাটি নিয়ে দরজায় দরজায় ঘুরে বেড়াচ্ছে। কিন্তু বিশ্বের কোনও প্রান্ত থেকেই সাহায্য মিলছে না”।


    প্রতিরক্ষা করিডরের শিলান্যাস করে প্রধানমন্ত্রী মন্ত্রী বলেন, ঝাঁসি – আগ্রা অংশে গড়ে উঠতে চলা প্রতিরক্ষা করিডরটি এই অঞ্চলের যুবসম্প্রদায়ের জন্য প্রত্যক্ষ ও অপ্রত্যক্ষ কর্মসংস্থানের সুযোগ সৃষ্টি করবে। প্রস্তাবিত এই করিডরটিতে বহু দেশি-বিদেশি প্রতিরক্ষা সংস্থা বিনিয়োগ করবে। এমনকি, এই অঞ্চলের কর্মী বাহিনীর জন্য প্রশিক্ষণ প্রদানের ব্যবস্থা গড়ে তুলবে। প্রতিরক্ষা করিডর প্রকল্পের গুরুত্বের কথা উল্লেখ করে শ্রী মোদী বলেন, যুবসম্প্রদায় নিজের এলাকা থেকেই উপার্জনের সংস্থান করার সুযোগ পাবে। এর ফলে, তাদের অন্যত্র কাজের খোঁজে যেতে হবে না। প্রতিরক্ষা সাজ-সরঞ্জাম উৎপাদন ক্ষেত্রে এই প্রকল্পটি ভারতকে আত্মনির্ভর হয়ে উঠতে সাহায্য করবে বলেও প্রধানমন্ত্রী অভিমত প্রকাশ করেন।


    বুন্দেলখন্ডের গ্রামীণ এলাকার জন্য প্রধানমন্ত্রী পাইপ লাইন বাহিত জল সরবরাহ প্রকল্পেরও শিলান্যাস করেন। এ প্রসঙ্গে তিনি বলেন, পাইল লাইন বাহিত জল সরবরাহ প্রকল্পটি খরা প্রবণ এই অঞ্চলের জীবনরেখা হয়ে উঠবে। এমনকি, এই প্রকল্প ‘আমাদের মা বোনেদেরকে বহু দূর থেকে জল বয়ে নিয়ে আসার পরিশ্রম লাঘব করবে’। প্রকল্পটি রূপায়িত হলে প্রতিটি বাড়িতে পাইপ লাইনের মাধ্যমে পানীয় জল পৌঁছে যাবে।


    অম্রুত প্রকল্পের আওতায় প্রধানমন্ত্রী ঝাঁসি শহরে পানীয় জল সরবরাহ প্রকল্পের দ্বিতীয় পর্যায়ের শিলান্যাস করেন। তিনি জানান, ঝাঁসি ও সংলগ্ন গ্রামগুলিতে পানীয় জলের চাহিদা পূরণে বেতওয়া নদীর জল ব্যবহারের লক্ষ্যে ৬০০ কোটি টাকার একটি প্রকল্প গড়ে তোলা হচ্ছে।


    এই উপলক্ষে প্রধানমন্ত্রী ৪২৫ কিলোমিটার দীর্ঘ ঝাঁসি – মানিকপুর এবং ভীমসেন – খাইরার রেল লাইন ডবল করার কাজের সূচনা করেন এবং ঝাঁসিতে রেল কামরার রক্ষণা-বেক্ষণ ওয়ার্কশপের শিলান্যাস করেন।


    প্রধানমন্ত্রী ২৯৭ কিলোমিটার দীর্ঘ ঝাঁসি – খাইরার শাখার বৈদ্যুতিকীকরণ কাজের সূচনা করেন। রেল লাইন বৈদ্যুতিকীকরণের এই প্রকল্প রূপায়িত হলে বুন্দেলখন্ড অঞ্চলে ব্যাপক কর্মসংস্থানের সুযোগ সৃষ্টি হবে এবং সংশ্লিষ্ট এলাকার সার্বিক উন্নয়ন আরও ত্বরান্বিত হবে। শ্রী মোদী আশা প্রকাশ করেন, বুন্দেলখন্ড অঞ্চল গুজরাটের কচ্ছ-এর মতো উন্নতি করবে। আসলে এই দুই অঞ্চলের মধ্যে ব্যাপক মিল রয়েছে।


    উত্তর প্রদেশের পশ্চিমাঞ্চলে নিরবচ্ছিন্ন বিদ্যুৎ সরবরাহের লক্ষ্যে পশ্চিম – উত্তর আন্তঃঅঞ্চল বিদ্যুৎ সরবরাহ সুসংহতকরণ প্রকল্পটি জাতির উদ্দেশে উৎসর্গ করেন। এই প্রকল্প কার্যকর হলে সংশ্লিষ্ট অঞ্চলের বিদ্যুৎ চাহিদা পূরণে সুদূরপ্রসারী ভূমিকা নেবে।


    পাহাড়ি বাঁধ আধুনিকীকরণ প্রকল্পেরও শ্রী মোদী উদ্বোধন করেন। এই প্রকল্পের ফলে বাঁধ থেকে জলের অপচয় রোধ করে তা কৃষক স্বার্থে সদ্ব্যবহার করা হবে। এমনকি, কৃষি কাজে পর্যাপ্ত জলের যোগান সুনিশ্চিত হবে।


    শ্রী মোদী আরও বলেন, প্রধানমন্ত্রী কিষাণ সম্মান যোজনায় কৃষকদের ব্যাঙ্ক অ্যাকাউন্টে প্রায় সাড়ে সাত লক্ষ কোটি টাকা সরাসরি জমা দেওয়া হবে। একইভাবে, সুফলভোগীদের ব্যাঙ্ক অ্যাকাউন্টে ভর্তুকি, বৃত্তি প্রভৃতি খাতে অর্থ সহায়তাও সরাসরি জমা করে দেওয়া হবে। এর ফলে, ১ লক্ষ কোটি টাকা অপচয় রোধ করা যাবে বলেও প্রধানমন্ত্রী অভিমত প্রকাশ করেন।


    CG/BD/SB……15_February_2019...…(610).....(Release ID : 1564810 )


    

    
    (Release ID: 1564853) Visitor Counter : 49