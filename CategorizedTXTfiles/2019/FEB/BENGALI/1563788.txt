      প্রধানমন্ত্রীরদপ্তর

      প্রধানমন্ত্রীর তামিলনাড়ুর তিরুপুর সফর তিরুপুরে ইএসআইসি মাল্টি-স্পেশালিটি হাসপাতালের শিলান্যাস করলেন
      Posted On: 10 FEB 2019 2:22PM by PIB Kolkata


    নয়াদিল্লি, ১০ ফেব্রুয়ারি, ২০১৯


    প্রধানমন্ত্রী শ্রী নরেন্দ্র মোদী আজ (১০ই ফেব্রুয়ারি) তামিলনাড়ুর তিরুপুর সফর করেন। তিনি সেখানে একাধিক উন্নয়নমূলক প্রকল্পের শিলান্যাস করেন।


    প্রধানমন্ত্রী তিরুপুরের পেরুমানাল্লুর গ্রামে এক অনুষ্ঠানে একাধিক উন্নয়নমূলক প্রকল্পের শিলান্যাস করেন।


    প্রধানমন্ত্রী শ্রী মোদী কর্মচারী রাজ্য বিমা নিগমের (ইএসআইসি) মাল্টি-স্পেশালিটি হাসপাতালের শিলান্যাস করেন। ১০০ শয্যাবিশিষ্ট অত্যাধুনিক এই হাসপাতালটি ইএসআই আইনের সুবিধাভোগী ১ লক্ষ কর্মী ও তাঁদের পারিবারিক সদস্যদের চিকিৎসা পরিষেবার প্রয়োজনীয়তা মেটাবে। তিরুপুর ও আশপাশের অঞ্চলের মানুষও এই হাসপাতালের ফলে উপকৃত হবেন। এর আগে, তিরুপুর শহরে ইএসআইসি-র যে দুটি ডিসপেন্সারি বা চিকিৎসাকেন্দ্র ছিল, মানুষ সেখানে গিয়ে চিকিৎসা পরিষেবা পেতেন। আধুনিক চিকিৎসা পরিষেবার সুযোগ পেতে হলে মানুষকে ৫০ কিলোমিটার দূরে কোয়েম্বাটোরের ইএসআইসি মেডিকেল কলেজ হাসপাতালে যেতে হত।


    প্রধানমন্ত্রী চেন্নাইয়ের ইএসআইসি হাসপাতাল জাতির উদ্দেশে উৎসর্গ করেন। ৪৭০ শয্যাবিশিষ্ট অত্যাধুনিক এই হাসপাতালটিতে মেডিসিনের যাবতীয় বিভাগে গুণগতমানের পরিষেবা পাওয়া যাবে।


    প্রধানমন্ত্রী ত্রিচি বিমানবন্দরে একটি নতুন সুসংবদ্ধ টার্মিনাল ভবনের শিলান্যাস করেন এবং চেন্নাই বিমানবন্দরের আধুনিকীকরণের কাজের সূচনা করেন। ত্রিচি বিমানবন্দরের সুসংবদ্ধ এই ভবনটি নির্মিত হলে বার্ষিক যাত্রী ধারণ ক্ষমতা বেড়ে দাঁড়াবে ৩৬ লক্ষ ৩০ হাজার। ব্যস্ততম সময়ে প্রতি ঘন্টায় ২,৯০০ যাত্রী পরিচালনার ক্ষমতা এই ভবনটির রয়েছে। আধুনিকীকরণের কাজ শেষ হলে চেন্নাই বিমানবন্দরে ই-গেট, বায়োমেট্রিক-ভিত্তিক যাত্রী পরীক্ষা-নিরীক্ষা ব্যবস্থা ও অন্যান্য সুযোগ-সুবিধা গড়ে উঠবে। সেইসঙ্গে, বর্তমান আন্তর্জাতিক যাত্রী প্রস্থান টার্মিনালের যাত্রীদের ভিড় এড়ানো সম্ভব হবে।


    এই উপলক্ষে শ্রী মোদী, রাষ্ট্রায়ত্ত ভারত পেট্রোলিয়াম কর্পোরেশন লিমিটেডের (বিপিসিএল) এন্নোর কোস্টাল টার্মিনাল জাতির উদ্দেশে উৎসর্গ করেন। এই টার্মিনাল বর্তমান টার্মিনালটির চাইতে বড় এবং উন্নত বিকল্প হয়ে উঠবে। এছাড়াও, অত্যাধুনিক এই টার্মিনালটি থেকে কোচি উপকূল বরাবর পণ্য পরিবহণ করাও সহজ হবে। এর ফলে, সড়কে পণ্য পরিবহণের তুলনায় খরচ কমবে।


    শ্রী মোদী, চেন্নাই বন্দর থেকে চেন্নাই পেট্রোলিয়াম নিগম লিমিটেডের মানালি তৈল শোধনাগার পর্যন্ত একটি নতুন অশোধিত তেল সরবরাহ পাইপলাইনের উদ্বোধন করেন। নব-নির্মিত এই পাইপলাইনটিতে যাবতীয় সুরক্ষা ব্যবস্থা রয়েছে। এর ফলে, আধুনিক ও নিরাপদ উপায়ে অশোধিত তেল সরবরাহ করা সম্ভব হবে। সেইসঙ্গে, তামিলনাড়ু ও পার্শ্ববর্তী রাজ্যগুলিতে অশোধিত তেলের চাহিদা পূরণ হবে।


    এরপর প্রধানমন্ত্রী চেন্নাই মেট্রো রেলের এজি-ডিএমএস মেট্রো স্টেশন থেকে ওয়াশারমেনপেট মেট্রো স্টেশন পর্যন্ত যাত্রীবাহী মেট্রো পরিষেবার সূচনা করেন। চেন্নাই মেট্রো লাইনের ১০ কিলোমিটার দীর্ঘ এই শাখায় যাত্রী পরিবহণ শুরু হল। এই শাখায় যাত্রী পরিষেবার সূচনার সঙ্গে সঙ্গে চেন্নাই মেট্রো প্রকল্পের প্রথম পর্যায়ের ৪৫ কিলোমিটার দীর্ঘ শাখা চালু হল।


    এরপর প্রধানমন্ত্রী হুবলির উদ্দেশে যাত্রা করেন।


    CG/BD/DM/…11th Feb, 2019

    
    
    (Release ID: 1563788) Visitor Counter : 46