      সড়কপরিবহণওমহাসড়কমন্ত্রক

      গান্ধীজীর মূল্যবোধগুলি সম্বন্ধে জনসচেতনতা বাড়াতে এবং সড়ক নিরাপত্তার ব্যাপারে সতর্কতা অবলম্বনে মোটরগাড়ি র‍্যালির সূচনা দিল্লিতে
      Posted On: 04 FEB 2019 6:55PM by PIB Kolkata


    নয়াদিল্লি, ০৪ ফেব্রুয়ারি, ২০১৯


    মহাত্মা গান্ধীর জন্মের সার্ধ শতবার্ষিকী উদযাপনের অঙ্গ হিসাবে নতুন দিল্লির রাজঘাট থেকে আজ সুরক্ষা যাত্রা নামে এক মোটরগাড়ি র‍্যালির সূচনা হয়েছে । ৩০তম জাতীয় সড়ক নিরাপত্তা সপ্তাহ উদযাপনের অঙ্গ হিসাবে এই মোটরগাড়ি র‍্যালির আয়োজন । র‍্যালির সূচনা করেন, বিদেশ মন্ত্রী শ্রীমতী সুষমা স্বরাজ এবং কেন্দ্রীয় সড়ক পরিবহণ ও মহাসড়ক মন্ত্রী শ্রী নীতিন গড়করি । দেশে ও বিদেশে গান্ধীজির স্মৃতি বিজড়িত স্থানগুলি দিয়ে এই র‍্যালি যাবে । র‍্যালি শেষ হবে মায়ানমারের ইয়াঙ্গনে । ভারতে এই মোটরগাড়ি র‍্যালি সবরমতী, পোরবন্দর, ডান্ডি, ইয়ারওয়াড়া, সেবাগ্রাম, জব্বলপুর, লক্ষ্ণৌ, গোরক্ষপুর, চৌরি-চৌরা, চম্পারণ, শান্তিনিকেতন এবং কলকাতার ওপর দিয়ে যাবে । এর পর, র‍্যালি বাংলাদেশের ঢাকা এবং মায়ানমারের ইয়াঙ্গনেও যাবে । বিশেষ এই মোটরগাড়ি র‍্যালি ৭ হাজার ২৫০ কিলোমিটার পথ পাড়ি দিয়ে ইয়াঙ্গনে যাত্রার সমাপ্তি ঘটাবে আগামী ২৪ ফেব্রুয়ারি । মহাত্মা গান্ধীর জন্মের সার্ধ শতবার্ষিকী উদযাপন উপলক্ষে সারা বছর ধরে যে কর্মসূচির আয়োজন করা হয়েছে , তার অঙ্গ হিসাবেই এই মোটরগাড়ি র‍্যালির আয়োজন । সড়কে যান চলাচলের সময় সুরক্ষা ও সতর্কতা অবলম্বনেও এই মোটরগাড়ি র‍্যালি গুরুত্বপূর্ণ ভূমিকা নেবে ।


    এই উপলক্ষে শ্রী গড়করি বলেন, এ ধরণের মোটরগাড়ি র‍্যালি আয়োজনের উদ্দেশ্য হ’ল – সত্য ও অহিংসার প্রতি গান্ধীজীর আদর্শকে জনমানসে ছড়িয়ে দেওয়া । এক পরিসংখ্যান তুলে ধরে শ্রী গড়করি জানান, দেশে প্রতি বছর প্রায় ৫ লক্ষ সড়ক দুর্ঘটনা ঘটে । এর ফলে, বহু মানুষের প্রাণহানি হয় । এটি নিঃসন্দেহে এক বড় উদ্বেগের বিষয় । সড়ক নিরাপত্তার ব্যাপারে সংশ্লিষ্ট সকলকে সচেতন করে তুলতেই এই র‍্যালির আয়োজন বলে তিনি জানান ।


    অনুষ্ঠানে শ্রীমতী সুষমা স্বরাজ গাড়ি চালানোর সময়ে শান্তি, ধৈর্য্য ও সহনশীলতার প্রতি গান্ধীজির আদর্শগুলিকে গ্রহণ করার জন্য সড়ক ব্যবহারকারীদের কাছে আহ্বান জানান । ক্রমবর্ধমান সড়ক দুর্ঘটনার কথা উল্লেখ করে শ্রীমতী স্বরাজ বলেন, মানসিক অস্থিরতার পাশাপাশি, অধৈর্য এবং চঞ্চলতার কারণে বহু সড়ক দুর্ঘটনা ঘটে থাকে । গান্ধীজীর এই আদর্শগুলি গ্রহণ করা গেলে মানসিক শান্তি, ধৈর্য ও স্থিরতা যেমন বাড়বে, তেমনই সড়ক দুর্ঘটনার সংখ্যাও হ্রাস পাবে বলে তিনি মন্তব্য করেন । ]


    এই অনুষ্ঠানে সড়ক পরিবহণ ও মহাসড়ক প্রতিমন্ত্রী শ্রী মনসুখ এল মান্ডভিয়া এবং মহাত্মা গান্ধীর ব্যক্তিগত সচিব শ্রী ভি কল্যাণম- ও উপস্থিত ছিলেন ।


    CG/BD/SB

    
    
    (Release ID: 1562621) Visitor Counter : 136
    
    
      Read this release in: English