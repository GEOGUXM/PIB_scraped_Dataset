      কেন্দ্রীয়মন্ত্রিসভা

      দ্বাদশ পরিকল্পনার মেয়াদ শেষ হওয়ার পর আরও তিন বছর ২০১৭-১৮ থেকে ২০১৯-২০ পর্যন্ত ঋণ সংযুক্ত মূলধনী ভর্তুকি ও প্রযুক্তিগত মানোন্নয়ন প্রকল্প চালিয়ে যাওয়ার প্রস্তাবে মন্ত্রিসভার অনুমোদন
      Posted On: 14 FEB 2019 2:15PM by PIB Kolkata


    নয়াদিল্লি, ১৩ ফেব্রুয়ারি, ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে বুধবার কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে দ্বাদশ পরিকল্পনার মেয়াদ শেষ ওয়ার পর আরও তিন বছর ২০১৭-১৮ থেকে ২০১৯-২০ পর্যন্ত ঋণ সংযুক্ত মূলধনী ভর্তুকি ও প্রযুক্তিগত মানোন্নয়ন প্রকল্প চালিয়ে যাওয়ার প্রস্তাব মঞ্জুর হয়েছে। ২০১৭-১৮ থেকে ২০১৯-২০ পর্যন্ত এই তিন বছরে কর্মসূচিটি রূপায়ণে খরচ ধরা হয়েছে ২ হাজার ৯০০ কোটি টাকা। এই কর্মসূচি রূপায়ণের উদ্দেশ্য হ’ল – ঋণ সংযুক্ত মূলধনী ভর্তুকি সহায়তার মাধ্যমে অতিক্ষুদ্র, ক্ষুদ্র ও মাঝারি সংস্থাগুলির প্রযুক্তিগত মানোন্নয়ন ঘটিয়ে আরও প্রতিযোগিতামূলক করে তোলা। একই সঙ্গে, নিখুঁত উৎপাদন ও পরিবেশ সুরক্ষার বিষয়টিতেও এ ধরণের সংস্থাগুলিকে সাহায্য করা, অপচয় কমিয়ে উৎপাদনশীলতা বাড়ানো, অভিনব নক্‌শা তৈরি করা, ডিজিটাল পদ্ধতির প্রয়োগ বৃদ্ধি, কৃত্রিম বুদ্ধিমত্তাকে স্বীকৃতিদান এবং নতুন নতুন ধ্যান-ধারণার প্রতি অনুপ্রেরণা যোগানো।


    এই প্রকল্পে তপশিলি জাতি ও উপজাতির মানুষ, উত্তর-পূর্বাঞ্চল, পার্বত্য রাজ্য, দ্বীপভূমি, উন্নয়নকামী জেলা তথা উগ্র বাম অধ্যুষিত জেলাগুলির মহিলাদের মধ্যে শিল্পোদ্যোগের প্রসারে বিশেষ সুবিধা দানের কথা উল্লেখ রয়েছে। এছাড়াও, কল-কারখানা অধিগ্রহণ ও যন্ত্রপাতির বদল তথা যে কোনও ধরণের প্রযুক্তিগত মানোন্নয়নে বিনিয়োগের ক্ষেত্রে ভর্তুকি প্রদানের সংস্থান রয়েছে।


    আশা করা হচ্ছে, এই প্রকল্পের ফলে ক্ষুদ্র ও মাঝারি শিল্পোদ্যোগগুলির প্রযুক্তিগত মানোন্নয়ন যেমন ঘটবে, তেমনই উৎপাদিত পণ্যসামগ্রীর গুণমান, উৎপাদশীলতা বাড়বে এবং অপচয় হ্রাসের পাশাপাশি, কর্মসংস্কৃতির প্রসার ঘটবে।


    CG/BD/SB

    
    
    (Release ID: 1564492) Visitor Counter : 26