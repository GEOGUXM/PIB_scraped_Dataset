      প্রধানমন্ত্রীরদপ্তর

      প্রধানমন্ত্রী আগামীকাল জম্মু, শ্রীনগর ও লেহ্‌সফর করবেন
      
      জম্মুর বিজয়াপুরে এবং পুলওয়ামার অবন্তীপুরায় নতুন এইম্‌স – এর শিলান্যাস করবেন
      
      কিস্তোয়ারে ৬২৪ মেগাওয়াট ক্ষমতাসম্পন্ন জলবিদ্যুৎ প্রকল্পের শিলান্যাস করবেন প্রধানমন্ত্রী
      
      জম্মু ও কাশ্মীরে একাধিক প্রকল্পের শিলান্যাস বা জাতির উদ্দেশে উৎসর্গ করবেন

      Posted On: 02 FEB 2019 4:45PM by PIB Kolkata

    নয়াদিল্লি, ০২ ফেব্রুয়ারি, ২০১৯


    প্রধানমন্ত্রী শ্রী নরেন্দ্র মোদী আগামীকাল (৩ ফেব্রুয়ারি) জম্মু, শ্রীনগর ও লেহ্‌সফর করবেন । সফর উপলক্ষে তিনি সেখানে একাধিক উন্নয়নমূলক প্রকল্পের উদ্বোধন বা শিলান্যাস করবেন । শ্রীনগরে ডাললেক ঘুরে দেখার কর্মসূচিও রয়েছে তাঁর ।


    শ্রী মোদী জম্মুর বিজয়পুরে এবং অবন্তীপুরায় নতুন দুটি এইম্‌স – এর শিলান্যাস উপলক্ষে ফলকের আবরণ উন্মোচন করবেন । প্রধানমন্ত্রীর নেতৃত্বে কেন্দ্রীয় মন্ত্রিসভার বৈঠকে জম্মুর বিজয়পুর এবং পুলওয়ামার অবন্তীপুরায় দিল্লির এইম্‌স – এর ধাঁচে নতুন দুটি চিকিৎসা প্রতিষ্ঠান স্থাপনের অনুমতি দেওয়া হয় । এই চিকিৎসা প্রতিষ্ঠানগুলি স্থাপিত হলে সংশ্লিষ্ট অঞ্চলে স্বাস্থ্য পরিচর্যা, চিকিৎসা শিক্ষা তথা প্রশিক্ষণে ব্যাপক পরিবর্তন আসবে ।


    এর পর, প্রধানমন্ত্রী ফলকের আবরণ উন্মোচনের মাধ্যমে জম্মুতে ইন্ডিয়ান ইন্সটিটিউট অফ মাস কমিউনিকেশনের উত্তর-পূর্বাঞ্চলীয় আঞ্চলিক ক্যাম্পাসের নির্মাণ কাজের শিলান্যাস করবেন ।


    লাদাখ সফরে গিয়ে শ্রী মোদী লাদাখ বিশ্ববিদ্যালয়ের সূচনা করবেন । উল্লেখ করা যেতে পারে, এটিই প্রথম লাদাখ অঞ্চলের বিশ্ববিদ্যালয় হয়ে উঠছে । লাদাখ বিশ্ববিদ্যালয় আইন, ২০১৮’র আওতায় এই বিশ্ববিদ্যালয়টি গড়ে তোলা হয়েছে । নবনির্মিত এই বিশ্ববিদ্যালয়টির অধীনে একাধিক ডিগ্রি কলেজ লেহ্‌, কারগিল, নুবরা, দ্রাস ও খালাস্তি অঞ্চলে গড়ে উঠবে । লেহ্‌ও কারগিলে এই বিশ্ববিদ্যালয়ের প্রশাসনিক কার্যালয় গড়ে উঠবে ।


    রাষ্ট্রীয় উচ্চতর শিক্ষা অভিযানের আওতায় প্রধানমন্ত্রী ডিজিটাল পদ্ধতিতে একাধিক প্রকল্পের সূচনা করবেন । এই প্রকল্পগুলির মধ্যে রয়েছে – ৫৪টি নতুন আদর্শ ডিগ্রি কলেজ, ১১টি পেশাদার কলেজ এবং ১টি মহিলা বিশ্ববিদ্যালয় ।


    জম্মু ও কাশ্মীরের কিস্তোয়ার, কূপওয়াড়া ও বারামুলায় ৩টি আদর্শ ডিগ্রি কলেজের শিলান্যাস করবেন প্রধানমন্ত্রী । এছাড়াও, তিনি জম্মু বিশ্ববিদ্যালয়ের শিল্পোদ্যোগ স্থাপন, উদ্ভাবন তথা কর্মসংস্থান সংক্রান্ত হাব বা কেন্দ্রের শিলান্যাস করবেন ।


    প্রধানমন্ত্রী কাটুয়ায় ইউনিভার্সিটি ইন্সটিটিউট অফ ইঞ্জিনিয়ারিং অ্যান্ড টেকনোলজি জাতির উদ্দেশে উৎসর্গ করবেন । এর পর, তিনি কাশ্মীর উপত্যকায় বিভিন্ন জায়গায় কাজের সন্ধানে ঘুরে বেড়ান, এমন শ্রমিকদের জন্য একটি সাময়িক বিশ্রামাগারের শিলান্যাস করবেন । সৌভাগ্য প্রকল্পের আওতায় জম্মু ও কাশ্মীর রাজ্যের ১০০ শতাংশ পরিবারে বিদ্যুৎ সংযোগ পৌঁছে যাওয়ার কথাও তিনি ঘোষণা করবেন ।


    এরপর, প্রধানমন্ত্রী কিস্তোয়ারে ৬২৪ মেগাওয়াট ক্ষমতাবিশিষ্ট জলবিদ্যুৎ প্রকল্পের শিলান্যাস করবেন । চেনাব নদীতে এই জলবিদ্যুৎ প্রকল্পটি গড়ে তোলা হচ্ছে । প্রকল্পের কাজ শেষ হলে, এখান থেকে বার্ষিক ২ হাজার ২৭২ মিলিয়ন ইউনিট বিদ্যুৎ উৎপাদিত হবে ।


    প্রধানমন্ত্রী দাতং গ্রামের কাছে দাহ্‌তে ৯ মেগাওয়াট ক্ষমতাসম্পন্ন জলবিদ্যুৎ প্রকল্পের উদ্বোধন করবেন । জম্মু, কাশ্মীর রাজ্য বিদ্যুৎ উন্নয়ন নিগম লিমিটেড এই প্রকল্পটি গড়ে তুলেছে । এর পর, শ্রী মোদী ২২০ কিলোভোল্ট-বিশিষ্ট শ্রীনগর – আলুস্তেং – দ্রাস – কারগিল – লেহ্‌বিদ্যুৎ সরবরাহ লাইন জাতির উদ্দেশে উৎসর্গ করবেন । উল্লেখ করা যেতে পারে ২০১৪’র আগস্ট মাসে শ্রী মোদী এই বিদ্যুৎ সরবরাহ লাইন গড়ে তোলার সূচনা করেছিলেন । প্রধানমন্ত্রী এরপর ৪০০ কিলোভোল্ট ক্ষমতাসম্পন্ন জলন্ধর – সাম্বা –রাজৌরি – শোপিয়ান – অমরগড় বিদ্যুৎ সরবরাহ লাইন জাতির উদ্দেশে উৎসর্গ করবেন । এই বিদ্যুৎ সরবরাহ প্রকল্পটি জম্মু ও কাশ্মীরে গ্রিড-বাহিত বিদ্যুৎ যোগাযোগের ক্ষেত্রে উন্নতি ঘটাবে । প্রধানমন্ত্রী সজওয়ালে চেনাব নদীতে ১ হাজার ৬৪০ মিটার দীর্ঘ দুই লাইনবিশিষ্ট সেতুর শিলান্যাস করবেন । এই সেতুটি সজওয়াল ও ইন্দ্রিপাট্টিয়ান অঞ্চলের মানুষের যাতায়াতের বিকল্প মাধ্যম হয়ে উঠবে । এমনকি, এই সেতুর নির্মাণ কাজ শেষ হলে এই সজওয়াল থেকে ইন্দ্রিপাট্টিয়ানের মধ্যে দূরত্ব ৪৭ কিলোমিটার থেকে কমে দাঁড়াবে ৫ কিলোমিটার ।


    এর পর, প্রধানমন্ত্রী জাতীয় নদী সংরক্ষণ পরিকল্পনার আওতায় দেবিকা ও তাবী নদীতে দূষণ কমানোর লক্ষ্যে একটি প্রকল্পের শিলান্যাস করবেন । প্রকল্পের রূপায়ণ শেষ হলে এই দুই নদীতে দূষণের মাত্রা লক্ষ্যণীয় হারে কমবে এবং সেই সঙ্গে জলের গুণমান বৃদ্ধি পাবে ।


    লেহ্‌সফরে গিয়ে শ্রী মোদী সেখানে কৌশক বাকুলা রিনপোচে বিমানবন্দরের নতুন টার্মিনাল ভবনের শিলান্যাস করবেন । নতুন এই টার্মিনালটি ১৮ হাজার ৯৮৫ বর্গমিটার এলাকা জুড়ে গড়ে উঠবে ।


    এরপর, তিনি লেহ্‌তে পর্যটন ও ট্রেকিং – এর নতুন সুযোগ-সুবিধার সূচনা করবেন । নতুন এই সুযোগ-সুবিধা গড়ে ওঠার ফলে লাদাখে পর্যটকদের লক্ষ্যণীয় হারে বৃদ্ধি পাবে বলে মনে করা হচ্ছে । এই অঞ্চলের বহু গ্রামের মানুষের জীবন-জীবিকাতেও গড়ে ওঠা ঐ সুযোগ-সুবিধাগুলির ব্যাপক প্রভাব পড়বে ।


    প্রধানমন্ত্রী বান্দিপুরায় গ্রামীণ বিপিও-র সূচনা করবেন । এই বিপিও বান্দিপুরা ও আশেপাশের কয়েকটি জেলার যুবক-যুবতীদের কর্মসংস্থানের সুযোগ সৃষ্টি করবে । প্রধানমন্ত্রী এরপর গান্দেরবালের সেফোরা-তে একটি মাল্টি-পার্পাস ইন্ডোর স্পোর্টস্‌ফেসিলিটির সূচনা করবেন । এই ইন্ডোর স্পোর্টস্‌ফেসিলিটি গান্দেরবাল জেলার যুবসম্প্রদায়ের কাছে এক মূল্যবান সম্পদ হয়ে উঠবে ।


    শ্রীনগরে প্রধানমন্ত্রী বিভিন্ন রাজ্যের পড়ুয়াদের সঙ্গে মতবিনিময় করবেন । সেখানে তিনি নবনির্বাচিত পঞ্চায়েত প্রধানদের সঙ্গেও সাক্ষাৎ করবেন ।


    প্রধানমন্ত্রী শ্রী মোদী এর আগে গত বছরের ১৯ মে জম্মু, শ্রীনগর ও লেহ্‌সফর করেছিলেন । এই সফরকালে তিনি রাজ্যে একাধিক পরিকাঠামো প্রকল্পের শিলান্যাস করেছিলেন ।


    CG/BD/SB

    
    
    (Release ID: 1562425) Visitor Counter : 40
    
    
      Read this release in: English