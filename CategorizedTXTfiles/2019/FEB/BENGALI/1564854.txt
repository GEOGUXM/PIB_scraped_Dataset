      স্বরাষ্ট্র মন্ত্রক

      কেন্দ্রীয় স্বরাষ্ট্র মন্ত্রী শ্রীনগরে উচ্চ পর্যায়ের এক বৈঠকে জম্মু ও কাশ্মীরের নিরাপত্তা পরিস্থিতি পর্যালোচনা করলেন বাহিনীর যাওয়া-আসার সময় আরও সতর্কতা অবলম্বনের ব্যাপারে উচ্চ পদস্থ আধিকারিকদের নির্দেশ দিলেন
      Posted On: 16 FEB 2019 1:33PM by PIB Kolkata


    নয়াদিল্লি , ১৬ ফেব্রুয়ারি, ২০১ ৯


    কেন্দ্রীয় সংরক্ষিত পুলিশ বাহিনীর (সিআরপিএফ) কনভয়ের ওপর বৃহস্পতিবার জঘন্য জঙ্গিহানার প্রেক্ষিতে জম্মু ও কাশ্মীরের উদ্ভূত পরিস্থিতি খতিয়ে দেখতে কেন্দ্রীয় স্বরাষ্ট্র মন্ত্রী শ্রী রাজনাথ সিং শুক্রবার শ্রীনগর সফর করেন। জঙ্গি হামলার এই ঘটনায় বহু জওয়ান হতাহত হয়েছেন।


    শ্রী সিং শ্রীনগরে সিআরপিএফ – এর আঞ্চলিক প্রশিক্ষণ কেন্দ্রে শহীদ সেনাদের কফিনে পুষ্পস্তবক অর্পণ করে শ্রদ্ধা জানান। তাঁর সঙ্গে ছিলেন - জম্মু ও কাশ্মীরের রাজ্যপাল শ্রী সত্যপাল মালিক, কেন্দ্রীয় স্বরাষ্ট্র সচিব শ্রী রাজীব গৌবা, সিআরপিএফ – এর ডিজি শ্রী রাজীব রাই ভাটনগর সহ বাহিনীর এবং রাজ্য পুলিশের উচ্চ পদস্থ আধিকারিকরা।


    বীর সেনানীদের আত্মবলিদানের ঘটনাকে স্মরণে রেখে দু’মিনিট নীরবতা পালন করা হয়। সৌজন্যের নির্দর্শন রেখে শ্রী রাজনাথ সিং শহীদ এক জওয়ানের কফিন কাঁধে তুলে নেন। শহীদ জওয়ানদের নিথর দেহ তাঁদের নিকটাত্মীয়ের হাতে তুলে দেওয়া হবে।


    এই জঙ্গি হামলায় আহত পাঁচ জওয়ানের শারীরিক অবস্থার খোঁজ নিতে স্বরাষ্ট্র মন্ত্রী সেনা হাসপাতালেও যান। সেখানে তিনি আহত জওয়ানদের দ্রুত আরোগ্য কামনা করেন।


    পরে, এক উচ্চ পর্যায়ের বৈঠকে স্বরাষ্ট্র মন্ত্রী রাজ্যের নিরাপত্তা পরিস্থিতি খতিয়ে দেখেন। সিআরপিএফ – এর উচ্চ পদস্থ আধিকারিকরা বাহিনীর কনভয়ের ওপর এই জঙ্গি হানার বিস্তারিত বিবরণ স্বরাষ্ট্র মন্ত্রীকে শোনান। উচ্চ পদস্থ পুলিশ আধিকারিকরা স্বরাষ্ট্র মন্ত্রীকে আশ্বস্ত করে বলেন যে, ঘৃণ্য এই আক্রমণের সঙ্গে যুক্ত ষড়যন্ত্রকারীদের বিচারের আঙিনায় নিয়ে আসা হবে। বৈঠকে জম্মু ও কাশ্মীরের রাজ্যপাল, নিরাপত্তা বাহিনী ও পুলিশের শীর্ষ স্থানীয় আধিকারিকরা উপস্থিত ছিলেন।


    শ্রী সিং বাহিনীর উচ্চ পদস্থ আধিকারিকদের আইইডি চিহ্নিতকরণ ক্ষমতা আরও বাড়াতে সম্ভাব্য সবরকম ব্যবস্থা গ্রহণের নির্দেশ দেন। বাহিনীর যাওয়া-আসার সময় অসামরিক যানজট নিয়ন্ত্রণে অতিরিক্ত ব্যবস্থা গ্রহণের কথাও তিনি বলেন।


    নতুন দিল্লি ফিরে আসার পূর্বে শ্রী সিং এক সাংবাদিক সম্মেলনে উপস্থিত হন। সাংবাদিকদের তিনি বলেন, আত্মবলিদানকারী বীর সৈনিকদের সারা দেশ বিনম্র শ্রদ্ধা জানাচ্ছেন। বীর এই সৈনিকদের পরিবারগুলিকে যথাসম্ভব সহায়তা দেওয়ার জন্য সমস্ত রাজ্য সরকারগুলিকে বলা হয়েছে বলেও স্বরাষ্ট্র মন্ত্রী জানান।


    স্বরাষ্ট্র মন্ত্রী বলেন, “সন্ত্রাসের বিরুদ্ধে সমগ্র দেশ একজোট হয়ে চূড়ান্ত লড়াই চালাচ্ছে। দেশ এই লড়াইয়ে নিশ্চিতভাবেই জয়ী হবে”। বিশ্বের বহু দেশ ভারতের পাশে রয়েছে বলে জানিয়ে শ্রী সিং বলেন, নিরাপত্তা বাহিনীর মনোবল বৃদ্ধি পেয়েছে।


    বিপথগামী অল্প সংখ্যক কিছু যুবক সন্ত্রাসবাদকে ছড়িয়ে দিতে সীমান্ত পারের অশুভ শক্তিগুলির সঙ্গে হাত মিলিয়েছে বলে উল্লেখ করে শ্রী সিং বলেন, অশুভ এই শক্তিগুলি জম্মু ও কাশ্মীরের মানুষের শত্রু। পাকিস্তানের গুপ্তচর সংস্থা আইএসআই – এর কাছ থেকে যে সকল অশুভ শক্তি আর্থিক মদত পায়, তাদের আত্মসুরক্ষা খতিয়ে দেখার প্রয়োজনীয়তার কথা বলেন শ্রী সিং।


    স্বরাষ্ট্র মন্ত্রী রাজ্যের মানুষকে সাম্প্রদায়িক সম্প্রীতি বজায় রাখার জন্যও আবেদন জানান।


    CG/BD/SB……16_February_2019...…(448).....(Release ID : 1564834 )


    

    
    (Release ID: 1564854) Visitor Counter : 19