      অর্থমন্ত্রক

      সাধারণ মানুষ, বিশেষ করে মধ্যবিত্ত শ্রেণীর মানুষের ওপর অন্তর্বর্তী বাজেটের প্রভাব
      Posted On: 18 FEB 2019 9:39PM by PIB Kolkata


    কলকাতা, ১৮ ফেব্রুয়ারি, ২০১৯


    সদ্য সমাপ্ত লোকসভায় ২০১৯ – ২০’র অন্তর্বর্তী বাজেট পাশ হয়েছে। এই বাজেটে সাধারণ মানুষ, বিশেষ করে মধ্যবিত্ত শ্রেণীর মানুষের জীবনযাপনের মানোন্নয়নে একাধিক পদক্ষেপ নেওয়া হয়েছে। বাজেট ঘোষিত পদক্ষেপগুলি বিগত চার বছরে যেসব ব্যবস্থা নেওয়া হয়েছে, তারই প্রতিফলন। আলোচ্য সময়ে সাধারণ মধ্যবিত্ত শ্রেণীর মানুষের জীবন কতখানি সহজ হয়েছে, তা আমাদের বুঝতে হবে। মুদ্রাস্ফীতির হার লক্ষ্যণীয়ভাবে কমে যাওয়ায় এবং জিএসটি-র ফলে কার্যকর কর হার হ্রাস পাওয়ার দরুণ সঞ্চয়কারী এবং গ্রাহকদের হাতে ক্রয় ক্ষমতা বেড়েছে।


    সাধারণ নাগরিকের ওপর মুদ্রাস্ফীতি অত্যন্ত ক্ষতিকারক প্রভাব ফেলে। ২০১৩-১৪’তে মুদ্রাস্ফীতির হার ছিল যেখানে ১০.১ শতাংশ, তা ২০১৮-তে লক্ষ্যণীয়ভাবে কমে ২.২ শতাংশে পৌঁছেছে। মুদ্রাস্ফীতির প্রকৃত প্রভাব বুঝতে গেলে আমাদের অবশ্যই মনে রাখতে হবে, সাধারণ মানুষের ক্রয়-ক্ষমতার ওপর মুদ্রাস্ফীতির কি প্রভাব রয়েছে। ২০১৪ সালে ১ কিলোগ্রাম চালের দাম যদি ৫০ টাকা হয় এবং বিগত পাঁচ বছর ধরে যদি মুদ্রাস্ফীতি দুই অঙ্কেই বজায় থাকে, তা হলে আজ কিলো প্রতি চালের দাম বেড়ে হ’ত ৮০ টাকা। একইভাবে, এই পাঁচ বছরে (২০১৪ – ২০১৯) মুদ্রাস্ফীতির গড় হার যদি ৪.৫ শতাংশে বজায় থাকতো, তা হলে আজ ১ কিলোগ্রাম চালের দাম হ’ত ৬২ টাকা ৫০ পয়সা। তাহলে একটি পরিবার যার মাসিক খরচ ক্ষমতা ৫ হাজার টাকা, সেই পরিবারটি বর্তমানে ৮০ কিলোগ্রাম চাল কিনতে পারতো। অবশ্য, মুদ্রাস্ফীতির হার যদি ২০১৪’র সময়কালের সঙ্গে একই থাকতো, সেক্ষেত্রে পরিবারটি বর্তমানের ৮০ কিলোর পরিবর্তে ৬২.৫ কিলোগ্রাম চাল কিনতে পারতো। স্বাভাবিকভাবেই একথা বলা যায় যে, মুদ্রাস্ফীতির কম হার পরিবারের ক্রয়-ক্ষমতা প্রায় ২৮ শতাংশ বাড়িয়েছে। একটি পরিবার সার্বিকভাবে যে সকল পণ্যসামগ্রী ক্রয় করে থাকে, তার ক্রয় ক্ষমতা বৃদ্ধি পেলে পরিবারটিরও সার্বিক কল্যাণ-সাধিত হয়। এবারের বাজেটে মধ্যবিত্ত শ্রেণীর মানুষের স্বার্থে এই বিষয়গুলি প্রতিফলিত হয়েছে।


    দ্বিতীয়ত, সঞ্চয়ের প্রকৃত হারেও মুদ্রাস্ফীতির প্রভাব পড়ে । ২০১৪ পর্যন্ত যখন মুদ্রাসস্ফীতির হার দুই অঙ্কে ছিল, তখন একজন সঞ্চয়কারীর বার্ষিক উপার্জনের পরিমাণ ২ শতাংশ কমেছিল । অন্যভাবে বলতে গেলে, এই পরিস্থিতিতে স্থায়ী আমানতে একজন ব্যক্তির সঞ্চিত অর্থের বিনিয়োগ, তাঁর ক্রয়-ক্ষমতাকে কমিয়ে দেয়। বিগত চার বছরে মুদ্রাস্ফীতির গড় হার প্রায় ৪ শতাংশে বজায় থাকায় সঞ্চয়ের প্রকৃত হার প্রায় ৩ শতাংশ বেড়েছে, যা প্রকৃত অর্থে প্রায় ৫ শতাংশ বেশি। মুদ্রাস্ফীতির হার যদি ২০১৪ সালের মতো একই থাকতো, তা হলে সঞ্চয়কারীরা বর্তমানে যে হারে সঞ্চয় করছেন, তার তুলনায় ক্রয় ক্ষমতা প্রায় ২৫ শতাংশ কমে যেত। একইভাবে, প্রবীণ নাগরিক, যাঁরা অবসরকালীন সময়ে প্রাপ্ত অর্থের স্থায়ী আমানতের মাধ্যমে সুদ সুবিধার ওপর নির্ভর করেন, তাঁদেরও ক্রয় ক্ষমতায় বৃদ্ধি ঘটে।


    আর্থিক নীতি ব্যবস্থা কার্যকর করার মতো গুরুত্বপূর্ণ কাঠামোগত পরিবর্তনের মাধ্যমে মুদ্রাস্ফীতির কম হারের বিষয়টি আরও সুস্পষ্টভাবে প্রতিফলিত হয়েছে। ভারতীয় রিজার্ভ ব্যাঙ্ক মুদ্রাস্ফীতির হার ২ শতাংশ থেকে ৬ শতাংশে বেঁধে রাখতে যে পদক্ষেপ করেছে, এই নীতি ব্যবস্থা তাকেই মান্যতা দেয়। মুদ্রাস্ফীতির হার কমিয়ে এনে যে সাফল্য পাওয়া গেছে, তা অত্যন্ত গুরুত্বপূর্ণ। কারণ, মুদ্রাস্ফীতির কম হার ব্যক্তি-বিশেষ এবং সংস্থার ঋণ গ্রহণ বাবদ খরচ কমায়। মধ্যবিত্ত শ্রেণীর মানুষ মুদ্রাস্ফীতির হার কমে যাওয়ার সুবিধা ইতিমধ্যেই পেয়েছেন। তাঁরা গৃহ ও গাড়ি ঋণের ক্ষেত্রে সুদের হার কম হওয়ার পাশাপাশি, ক্রেডিট কার্ডের পেমেন্টেও এই সুবিধা পাচ্ছেন। আর্থিক ক্ষেত্রে উচ্চ হারে বিকাশ অর্জনকারী প্রতিটি দেশ একথা স্বীকার করে নিয়েছে যে, ঋণ গ্রহণ বাবদ খরচ যখন কম হয়, তখন তা বিনিয়োগে উৎসাহ যোগায়।


    মধ্যবিত্ত শ্রেণীর মানুষ যে প্রত্যক্ষ ও পরোক্ষ কর প্রদান করেন এবং কর রিটার্ন দাখিলের ক্ষেত্রে লক্ষ্যণীয় অগ্রগতির পাশাপাশি, আয়কর দাখিলের পর যে রিফান্ড পেয়ে থাকেন, তা সবই লাভবান হওয়ার মূল উৎস। এবার, জিএসটি-র প্রভাব বিচার করা যাক। একটি পরিবারের নিত্য প্রয়োজনীয় জিনিসপত্র ক্রয়ের খরচের ওপর এই কর ব্যবস্থা লাগু হওয়ার পূর্বে ও পরে বিশ্লেষণ করলে দেখা যায়, জিএসটি কার্যকর হওয়ার পর নিত্য প্রয়োজনীয় বিভিন্ন সামগ্রীর ক্ষেত্রে কর হার লক্ষ্যণীয়ভাবে কর এসেছে। আমরা যদি একথা ধরে নিই যে, একটি পরিবারের নিত্য প্রয়োজনীয় দ্রব্যসামগ্রীর ক্রয়-ক্ষমতা যদি মাসিক ৮ হাজার ৪০০ টাকা হয়, তা হলে জিএসটি-র আওতায় প্রদেয় করের পরিমাণ ৩২০ টাকা কমেছে। করের ওপর কর আরোপ দূর হওয়ার ফলেই এটা সম্ভব হয়েছে।


    গ্রাহকরা অধিকাংশ সময়েই একটি পণ্যের ওপর মুদ্রিত জিএসটি হারের দিকে নজর দেন এবং মনে করেন যে, কার্যকর কর হার বৃদ্ধি পেয়েছে। অবশ্য, মনে রাখতে হবে মূল্য যুক্ত ব্যবস্থার ওপরেই কেবল জিএসটি প্রদান করা হয়। তাই গ্রাহকদেরকে জিএসটি হারের পরিবর্তে জিএসটি-র আওতায় প্রকৃত হারে প্রদেয় করের ওপর গুরুত্ব দিতে হবে।


    কার্যকর কর হার হ্রাস পাওয়ার পাশাপাশি, কর দাখিল ব্যবস্থাতেও সরলীকরণ করা হয়েছে, যাতে মধ্যবিত্ত শ্রেণীর মানুষ অনলাইনে সহজেই কর দাখিল করতে পারেন এবং দ্রুত রিফান্ড পেতে পারেন। অর্থমন্ত্রী তাঁর বাজেট ভাষণে ঘোষণা করেছেন যে, এখন থেকে ৯৯.৫৪ শতাংশ রিটার্ন যন্ত্রের মাধ্যমে পরিচালিত হবে। এতে যন্ত্র ছাড়া অন্য কোনও পক্ষের ভূমিকা থাকবে না। অবশিষ্ট যে ০.৪৬ শতাংশ কর দাখিল প্রক্রিয়ায় মানুষ পরিচালিত হবে, তাতে সৎ মধ্যবিত্ত শ্রেণীর করদাতাদের অন্তর্ভুক্ত করা হবে না। এর ফলে, সাধারণ মানুষের কাছে কর মান্যতা আরও সহজ হয়ে উঠবে। কর ক্ষেত্রে এই পরিবর্তনগুলি সহজে কর দাখিল ব্যবস্থায় এক নতুন ব্যবস্থার সূচনা করবে। এর ফলে, ২৪ ঘন্টার মধ্যে প্রদেয় কর যাচাই এবং প্রাপ্য রিফান্ড প্রক্রিয়া সম্পূর্ণ হবে।


    সর্বোপরি মধ্যবিত্ত শ্রেণীর জন্য বাজেটে যে সমস্ত সুযোগ-সুবিধার কথা ঘোষণা করা হয়েছে, তা কর কাঠামোর এক গুরুত্বপূর্ণ উপাদান-স্বরূপ, পাঁচ বছর ধরে যার নক্‌শা তৈরি করা হয়েছে।


    ********************


    ডঃ কৃষ্ণমূর্তি সুব্রহ্মমনিয়ম, ভারত সরকারের মুখ্য অর্থনৈতিক উপদেষ্টা


    CG/BD/SB

    
    
    (Release ID: 1565136) Visitor Counter : 212