      অর্থমন্ত্রক

      মুদ্রা যোজনায় ৭ লক্ষ ২৩ হাজার কোটি টাকা মূল্যের ১৫.৫৬ কোটি ঋণ দেওয়া হয়েছে
      
      ‘কৃত্রিম মেধা’ সংক্রান্ত জাতীয় কর্মসূচির বিষয়ে সরকার চিন্তাভাবনা করছে

      Posted On: 01 FEB 2019 7:05PM by PIB Kolkata

    নয়াদিল্লি, ১ ফেব্রুয়ারি, ২০১৯


    মুদ্রা যোজনার অধীনে সারা দেশে ১৫ কোটি ৫৬ লক্ষ ঋণদাতাকে ৭ লক্ষ ২৩ হাজার কোটি টাকা ঋণ দেওয়া হয়েছে। আজ সংসদে ২০১৯-২০ অর্থবর্ষের অন্তর্বর্তী বাজেট পেশ করে কেন্দ্রীয় অর্থ ও কর্পোরেট বিষয়ক মন্ত্রী শ্রী পীযূষ গোয়েল বলেন, ভারত বিশ্বের মধ্যে সর্ববৃহৎ যুব জনসংখ্যার দেশ। প্রধানমন্ত্রী কৌশল বিকাশ যোজনার মাধ্যমে ১ কোটিরও বেশি যুবককে প্রশিক্ষণ দিয়ে জীবনজীবিকার উপযুক্ত করে তোলা হয়েছে। স্বনিযুক্তি কর্মসূচির মাধ্যমে মুদ্রা, স্টার্ট-আপ ইন্ডিয়া এবং স্ট্যান্ড-আপ ইন্ডিয়ার মতো কর্মসূচিতে দেশের যুবশক্তিকে কাজে লাগানো উদ্যোগ নেওয়া হয়েছে। আমাদের দেশের কর্মপ্রার্থীরা নিয়োগকারীতে পরিণত হয়েছে। ভারত বিশ্বের মধ্যে দ্বিতীয় বৃহত্তম স্টার্ট-আপ কেন্দ্র হিসেবে উঠে আসছে। আমাদের যুবকদের কঠোর পরিশ্রম এবং অভিনব ধারণার জন্য সরকার গর্বিত।


    শ্রী গোয়েল বলেন, কৃত্রিম মেধা এবং এই সংক্রান্ত প্রযুক্তির সুবিধাকে মানুষের কাছে নিয়ে যেতে সরকার কৃত্রিম মেধা সংক্রান্ত একটি জাতীয় কর্মসূচির বিষয়ে চিন্তাভাবনা করছে। কৃত্রিম মেধা বিষয়ক জাতীয় কেন্দ্র স্থাপন এবং একটি উৎকর্ষ কেন্দ্র গড়ে তোলার মাধ্যমে এই কাজকে উৎসাহিত করার উদ্যোগ নেওয়া হয়েছে। ইতিমধ্যেই এই ক্ষেত্রে অগ্রাধিকারের ৯টি ক্ষেত্রকে চিহ্নিত করা হয়েছে। খুব শীঘ্রই একটি জাতীয় কৃত্রিম মেধা সংক্রান্ত পোর্টাল তৈরি করা হবে বলে তিনি জানান।


    CG/PB/DM

    
    
    (Release ID: 1562328) Visitor Counter : 17
    
    
      Read this release in: English