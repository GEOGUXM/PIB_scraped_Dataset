      কেন্দ্রীয়মন্ত্রিসভা

      দিল্লির আলিপুরস্থিত দিল্লি দুগ্ধ প্রকল্পের অধীনে থাকা ১.৬১ একর জমি ক্ষুদ্র চাষী কৃষিবাণিজ্য সংগঠনকে কিষাণ মান্ডি স্থাপনের জন্য লিজ দেওয়ার প্রস্তাবে মন্ত্রিসভার সায়
      Posted On: 14 FEB 2019 2:18PM by PIB Kolkata


    নয়াদিল্লি, ১৩ ফেব্রুয়ারি, ২০১৯


    প্রধানমন্ত্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে দিল্লির আলিপুরে অবস্থিত দিল্লি দুগ্ধ প্রকল্পের মালিকানাধীন ১.৬১ একর জমি ক্ষুদ্র চাষী কৃষিবাণিজ্য সংগঠনকে কিষাণ মান্ডি স্থাপনের জন্য লিজ দেওয়ার প্রস্তাবে অনুমোদিত হয়েছে। লিজের মেয়াদকাল হবে ৩০ বছর, যা ১০ই সেপ্টেম্বর, ২০১৪ থেকে শুরু হয়ে ৯ই সেপ্টেম্বর, ২০৪৪-এ শেষ হবে। জমির ভাড়া-বাবদ মাসিক ১০০ টাকা এবং লিজ শুরুর দিন থেকে বার্ষিক ১০ শতাংশ হারে বৃদ্ধি পাবে। প্রতি বছর ৩১শে জানুয়ারির মধ্যে সারা বছরের ভাড়া অগ্রিম দিতে হবে।


    ক্ষুদ্র চাষী কৃষিবাণিজ্য সংগঠন দ্বারা কিষাণ মান্ডি স্থাপিত হলে কৃষিপণ্য উৎপাদনকারী সংস্থা এবং উৎপাদকদের সংগঠনগুলি দিল্লি ও জাতীয় রাজধানী অঞ্চলে সরাসরি ফল ও সবজি পাইকারী ও খুচরো বাজারে বিক্রি করার একটি অতিরিক্ত বিপণন মঞ্চ পাবে। এর ফলে, কৃষক ও ক্রেতারা উপকৃত হবে।


    কিষাণ মান্ডিতে নথিভুক্ত কৃষিপণ্য উৎপাদনকারী সংস্থা ও উৎপাদকদের সংগঠনগুলিই কেবলমাত্র তাজা সবজি বিক্রি করতে পারবে। খুচরো ও পাইকারী বিক্রেতা, সংস্থা, হোটেল ও কেটারিং সংস্থা, আবাসিক কল্যাণ প্রতিষ্ঠান ও সাধারণ ক্রেতারা এখান থেকে কোন দালাল বা এজেন্ট ছাড়াই সরাসরি কিনতে পারবেন। কিষাণ মান্ডিতে ক্রয়-বিক্রয়ের ওপর কোনরকম কমিশন ধার্য করা হবে না। মজুতভাণ্ডার বা হিমঘর ব্যবহারের জন্য কৃষিপণ্য উৎপাদনকারী সংস্থাগুলিকে একটি সামান্য পরিষেবা মূল্য দিতে হবে। প্রথমদিকে দিল্লি দুগ্ধ প্রকল্পের নির্বাচিত কিয়স্কগুলি থেকে কেবল আলু ও পেঁয়াজের মতো সবজি বিক্রি শুরু হবে।


    প্রসঙ্গত, ক্ষুদ্র চাষী কৃষিবাণিজ্য সংগঠন, কেন্দ্রীয় সরকারের কৃষি ও কৃষককল্যাণ মন্ত্রকাধীন কৃষি সমবায় ও কৃষককল্যাণ দপ্তরের নিয়ন্ত্রাধীন একটি নথিভুক্ত সংগঠন যেটির দায়িত্ব হল কৃষকদের বিনিয়োগ, প্রযুক্তি ও বাজারের সঙ্গে যোগাযোগ স্থাপন করা। কৃষি মন্ত্রক এই সংগঠনকে কৃষকদের গোষ্ঠী তৈরি করে কৃষিপণ্য উৎপাদনকারী সংস্থা হিসেবে সরাসরি বাজারের সঙ্গে যুক্ত করার দায়িত্ব দিয়েছে। এখনও পর্যন্ত সারা দেশে এরকম ৬৫০টি কৃষিপণ্য উৎপাদনকারী সংস্থা স্থাপন করা হয়েছে যেখানে ডিসেম্বর, ২০১৭ পর্যন্ত ৬ লক্ষ ৬০ হাজার কৃষক যোগ দিয়েছেন।


    CG/SC/DM

    
    
    (Release ID: 1564501) Visitor Counter : 40
    
    
      Read this release in: English