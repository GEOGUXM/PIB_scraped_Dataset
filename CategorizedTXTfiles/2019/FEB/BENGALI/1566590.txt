      প্রধানমন্ত্রীরদপ্তর

      ০৯ ফেব্রুয়ারি, ২০১৯ তারিখে আগরতলায় বিবিধ উন্নয়নমূলক প্রকল্পের উদ্বোধন উপলক্ষে প্রধানমন্ত্রীর ভাষণ
      Posted On: 28 FEB 2019 1:07PM by PIB Kolkata


    নয়াদিল্লি, ০৯ ফেব্রুয়ারি, ২০১৯


    ভারতমাতার জয়


    ভারতমাতার জয়


    আমাকে আশীর্বাদ দেওয়ার জন্য বিপুল সংখ্যায় আগত প্রিয় ভাই ও বোনেরা,


    আরেকবার মা ত্রিপুরাসুন্দরীর মাটিতে আপনাদের সবার মাঝে আসার সৌভাগ্য হ’ল। কয়েক দশক পর আপনারা এই রাজ্যে যে পরিবর্তন এনেছেন, তার পুলক আপনাদের মুখে দেখতে পাচ্ছি। বিগত ১১ মাস ধরে আপনারা গণতন্ত্র ও উন্নয়নকে সঠিকভাবে অনুভব করতে পারছেন। ত্রিপুরার উন্নয়ন ও ত্রিপুরাবাসীর আস্থাকে নতুন পথে নিয়ে যাওয়ার ক্ষেত্রে এই রাজ্যের জনপ্রিয় মুখ্যমন্ত্রী এবং উপ-মন্ত্রীর ভূমিকা অতুলনীয়। তাঁদের গোটা টিমকে আমি অনেক অনেক অভিনন্দন জানাই।


    বন্ধুগণ, এখানে আসার আগে আগরতলা বিমানবন্দর চত্বরে মহারাজা বীর বিক্রম কিশোর মাণিক্য বাহাদুরের মূর্তির আবরণ উন্মোচনের সৌভাগ্য আমার হয়েছে, যিনি আধুনিক ত্রিপুরার স্বপ্ন দেখেছিলেন এবং স্বপ্নকে বাস্তবায়নের জন্য অনেক পদক্ষেপ নিয়েছিলেন, তেমন মহাপুরুষের মূর্তি স্থাপিত হওয়ায় এই বিমানবন্দরে অবতরণকারী সমস্ত যাত্রীদের মন ইতিবাচক হয়ে উঠবে।


    বন্ধুগণ, কেন্দ্রীয় সরকার ত্রিপুরার উন্নয়নের জন্য যথাসাধ্য চেষ্টা করে যাচ্ছে। বিগত সাড়ে চার বছরে ত্রিপুরার জন্য পর্যাপ্ত অর্থ বরাদ্দ করা হয়েছে, কিন্তু পূর্ববর্তী সরকারের অনিচ্ছায় এখানে কোনও কাজই হয়নি। বর্তমান রাজ্য সরকার ত্রিপুরার উন্নয়নে গতি প্রদানের জন্য দ্রুতগতিতে কাজ করে চলেছে। আমাকে বলা হয়েছে যে, রাজ্যের ইতিহাসে প্রথমবার ন্যূনতম সহায়ক মূল্যের ভিত্তিতে রাজ্য সরকার কৃষকদের কাছ থেকে ধান কিনেছে। আমি শুনে অবাক, দিল্লিতে গিয়ে যাঁরা বড় বড় ভাষণ দেন, তাঁদের দলের সরকার এই রাজ্যে কৃষকদের ন্যূনতম সহায়ক মুল্যের ভিত্তিতে ধান কেনার কাজ করেনি। দেশবাসীর উচিৎ এই মানুষদের চিনে নেওয়া এবং এদের মুখোশ খুলে দেওয়া। এছাড়া, সপ্তম অর্থ কমিশনের সুপারিশ বাস্তবায়িত করে লক্ষ লক্ষ কর্মচারীর বেতন বৃদ্ধি হয়েছে। যাঁরা শ্রমিকদের নামে রাজনীতি করেন, সারা পৃথিবীতে শ্রমিকদের অধিকার রক্ষার ভাষণ দেন, তাঁরাই এত বছর ত্রিপুরার শাসন ক্ষমতায় ছিলেন, কিন্তু বেতন কমিশনের রিপোর্টকে আমল দেননি। পূর্ববর্তী সরকার যে ত্রিপুরাকে আলাদা করে রেখেছিল, আজ সেই রাজ্য, আমার ত্রিপুরা দেশের মূলস্রোতে ফিরেছে।


    বন্ধুগণ, ত্রিপুরার সাধারণ মানুষের স্বার্থ রক্ষার খাতিরে আমি একটু আগেই কয়েক হাজার কোটি টাকার প্রকল্প উদ্বোধন করেছি। আগারতলা - সাব্রুম রেলপথে গর্জি বিলোনিয়া সেকশন থেকে শুরু করে ত্রিপুরা ইন্সটিটিউট অফ টেকনোলজির নতুন ক্যাম্পাস উদ্বোধনের সৌভাগ্য আমার হয়েছে। স্থানীয় যুবক-যুবতীদের কর্মসংস্থানের নতুন নতুন পথ খুলছে।


    বন্ধুগণ, বিধানসভা নির্বাচনের আগে আমি যখন এখানে এসেছিলাম, তখন উন্নয়নে হীরা মডেলের কথা বলেছিলাম – এইচআইআরএ। নির্বাচনের আগে অনেকেই অনেক প্রতিশ্রুতি দেন আর তারপর ভুলে যান। কিন্তু আমি আপনাদের মনে করাচ্ছি। এইচআইআরএ মানে হাইওয়ে, আইওয়ে, রেলওয়ে এবং এয়ারওয়ে।


    আগরতলা থেকে সাব্রুম পর্যন্ত মহাসড়ক ও রেলপথ ত্রিপুরা থেকে হামসফর এক্সপ্রেস এবং আগরতলা – দেওঘর এক্সপ্রেস চালু করা, আগরতলা বিমানবন্দরে নির্মীয়মান দ্বিতীয় টার্মিনাল ভবন – এই সমস্ত প্রকল্পই সেই হীরা মডেলের নিদর্শন। এই প্রকল্পগুলির মাধ্যমে ত্রিপুরায় কর্মসংস্থানের নতুন সুযোগ সৃষ্টি হবে, এই রাজ্যে নতুন নতুন শিল্প স্থাপনের সম্ভাবনা বৃদ্ধি পাবে।


    বন্ধুগণ, যে ত্রিপুরাকে স্থলসীমা বেষ্টিত রাজ্য আখ্যা দিয়ে উন্নয়নের অধিকার হরণ করা হয়েছিল, আমরা সেই ত্রিপুরাকে দক্ষিণ – পূর্ব এশিয়ার নতুন সিংহদ্বার করে গড়ে তুলছি। বাংলাদেশ সরকারের সহযোগিতায় চট্টগ্রাম সমুদ্র বন্দর ও আশুগঞ্জ নদী বন্দরের পথে ত্রিপুরায় জলপথে পণ্য পরিবহণের নতুন পথ খুলছে। ফেনি নদীর ওপর সেতু নির্মাণের কাজ দ্রুতগতিতে এগিয়ে চলেছে। এই সেতু নির্মাণের কাজ আর গোমতী নদী সংস্কারের কাজ সম্পূর্ণ হলে ত্রিপুরা শুধু উত্তর – পূর্ব ভারত নয়, দক্ষিণ – পূর্ব এশিয়ার গুরুত্বপূর্ণ বাণিজ্যিক কেন্দ্র হয়ে ওঠার পথে এগিয়ে যাবে।


    আপনারাই বলুন, এই গোমতী কি নরেন্দ্র মোদী প্রধানমন্ত্রী হওয়ার পর তৈরি হয়েছে, আগে ছিল না? বিপ্লব দেব মুখ্যমন্ত্রী হওয়ার আগে ছিল না! আসলে পূর্ববর্তী সরকারের কোনও দূরদৃষ্টিই ছিল না। আমরা গোমতী নদীর গভীরতা বৃদ্ধি করে জাহাজ পরিবহণের সিদ্ধান্ত নিয়েছি।


    ভাই ও বোনেরা, বিগত কয়েক মাস ধরে ত্রিপুরা রাজ্য সরকার প্রযুক্তি উন্নয়নের মাধ্যমে আপনাদের জীবনকে সহজ করে তোলার চেষ্টা করে যাচ্ছে। গরিবদের ন্যায্য মূল্যের দোকানের মাধ্যমে অত্যাবশ্যকীয় পণ্য সরবরাহ, জমি বিবাদ দূরীকরণ এবং অন্যান্য পরিষেবার ক্ষেত্রে দেশের অন্যান্য অংশের মতো ইন্টারনেটের ব্যবহার ত্বরান্বিত করার কাজ দ্রুতগতিতে চলছে। এই ডিজিটাল অভিযানের ফলে দালালদের খুবই অসুবিধা হচ্ছে। আমাকে বলা হয়েছে যে, আমাদের ত্রিপুরায় ৬২ হাজারেরও বেশি এমন মানুষ বিভিন্ন সরকারি প্রকল্পের সুবিধা পেত, যাদের জন্মই হয়নি। এরকম ভুতুড়ে মানুষদের নামে দালালরা আপনাদের টাকা লুন্ঠন করে নিজেদের সিন্দুক ভর্তি করতো।


    বন্ধুগণ, আমরা সারা দেশে বিগত সাড়ে চার বছরে এরকম ৮ কোটি ভুতুড়ে ব্যক্তিকে বিভিন্ন সরকারি প্রকল্প থেকে বাদ দিয়েছি। দিল্লিতে ৫৫ বছর ধরে যাঁরা ক্ষমতায় ছিলেন আর এখানে যাঁরা দু’দশক ধরে ক্ষমতায় ছিলেন, তাঁরা মিলেমিশে এই পাপ করেছেন। গুন্ডা ও দুর্নীতিবাজ দালালদের মহাজোট ত্রিপুরা তথা দেশের গরিব মধ্যবিত্তদের অধিকার লুন্ঠন করেছে।


    বন্ধুগণ, এই মহাজোট দালালদের সবচেয়ে বড় রক্ষাকর্তা। তাঁরা আরেকবার দিল্লিতে ক্ষমতা দখলের স্বপ্ন দেখছেন। তাঁরা দিল্লিতে আরেকটি মিলিজুলি সরকার গড়তে চান। শক্তিশালী সংখ্যাগরিষ্ঠের সরকার ক্ষমতায় থাকলে তাঁদের অনেক অসুবিধা। আপনারাই আমাকে বলুন, সংখ্যাগরিষ্ঠতা না থাকলে কি সরকার চলে? সংখ্যাগরিষ্ঠতা না থাকলে কি গুরুত্বপূর্ণ সিদ্ধান্ত নেওয়া যায়? কিন্তু তাঁরা চান মিলিজুলি সরকার, যা তাঁদের লুন্ঠনের সহায়ক হবে, বংশ পরম্পরায় পরিবারতন্ত্রকে এগিয়ে যেতে সাহায্য করবে।


    আজকাল মোদীকে গালি দেওয়ার প্রতিযোগিতা চলছে। মহাজোটের সাহস দেখুন, তাঁরা দিল্লি ও কলকাতায় পরস্পরের হাত ধরে ছবি তোলেন। কিন্তু ত্রিপুরায় একে অন্যের দিকে ফিরেও তাকাতে চান না। কেরলে কিংবা পশ্চিমবঙ্গে তাঁরা পরস্পরের বিরোধী। কিন্তু দেশকে বিভ্রান্ত করতে তাঁরা একে অন্যের হাত ধরে মহাজোটের অভিযান শুরু করেছেন। তাঁদের একটাই কাজ সবাই মিলে সমস্বরে মোদীকে গালি দেওয়া। তাঁরা মনে করেন, দেশের জনগণও তাদেরই মতো নিজেদের বিবেককে বিসর্জন দিয়েছেন, তাঁদের মহাজোটের খেলা জনগণ বুঝতে পারছেন না! যেভাবে আপনারা বিধানসভা নির্বাচনে তাঁদের পরাস্ত করেছেন, তেমনই এবারের লোকসভা নির্বাচনে দেশের জনগণ তাঁদের মিথ্যে বলার পরিণাম বুঝিয়ে ছাড়বেন।


    ভাই ও বোনেরা, তাঁদেরকে যদি কেউ জিজ্ঞেস করেন, কৃষকদের জন্য আপনারা কি করতে চান? তাঁরা মোদীকে গালি দেবেন। শ্রমিকদের জন্য আপনারা কি করতে চান? তাঁরা মোদীকে গালি দেবেন। যুবসম্প্রদায়ের জন্য আপনারা কি করতে চান? তাঁরা মোদীকে গালি দেবেন। প্রত্যেক প্রশ্নের জবাব তাঁদের কাছে একটাই – মোদীকে গালি দাও।


    ভাই ও বোনেরা, আসলে মহাজোটের এই বন্ধুরা জেনে গেছেন যে, দেশের যুবসম্প্রদায় গরিব, কৃষক মোদীকে ঘিরে আকাঙ্খার জাল বুনছে, আশা ও বিশ্বাস নিয়ে প্রতিক্ষায় দিন গুনছে – সেজন্যই তাঁদের এই মোদী বিরোধিতা।


    বন্ধুগণ, বিগত সাড়ে চার বছরে আমাদের সরকার যে কাজ করেছে, তার পরিধি আরও সম্প্রসারিত করতে এবারের বাজেটে ‘সবকা সাথ, সবকা বিকাশের’ মন্ত্র নিয়ে গিয়ে চলার পথকে আরও প্রশস্ত করা হয়েছে। গরিব, কৃষক, শ্রমিক, মধ্যবিত্ত ও নবীন প্রজন্মের প্রত্যেক মানুষের স্বার্থে এবারের বাজেটে ব্যবস্থা রাখা হয়েছে।


    ভাই ও বোনেরা, এবারের বাজেটে এমন মানুষদের কথা বলা হয়েছে যে, যাদের সম্পর্কে পূর্ববর্তী সরকারগুলির সময়ে শুধু শ্লোগান শোনা গেছে, প্রতিশ্রুতির বন্যা বইয়ে ভোটের রাজনীতি করা হয়েছে। গৃহ পরিচারক, অস্থায়ী শ্রমিক, রিক্‌শা চালক, ঠেলা চালক এবং অসংগঠিত ক্ষেত্রে কোটি কোটি ভাই বোনদের জন্য পূর্ববর্তী কোনও সরকার কি কিছু করেছে? এই কম্যুনিস্ট দল তো নিজেদের শ্রমিকদের দল বলে। কিন্তু তারাও অসংগঠিত ক্ষেত্রের শ্রমিকদের জন্য কিছুই ভাবেননি। তারাও তো দীর্ঘকাল কেন্দ্রীয় সরকারে অংশীদার ছিলেন!


    বন্ধুগণ, ইচ্ছাশক্তি প্রবল ছিল না বলেই পূর্ববর্তী সরকারগুলি এসব কাজ করতে পারেনি। কিন্তু চা ওয়ালার সরকার প্রবল ইচ্ছাশক্তির জোরে একটি বড় প্রকল্প গড়ে তুলেছে, তার প্রধানমন্ত্রী শ্রমযোগী মান ধন যোজনা। এর মাধ্যমে অসংগঠিত ক্ষেত্রের কর্মচারীরাও অন্যান্য কর্মচারীদের মতো ৬০ বছর বয়সের পর প্রতি মাসে ৩ হাজার টাকা করে পেনশন পাবেন। যে ভাই ও বোনদের মাসিক রোজগার ১৫ হাজার টাকার কম, তাঁরা মাসে গড়ে ১০০ টাকা করে কিস্তি জমা করে এই প্রকল্পের অংশীদার হতে পারবেন। এক্ষেত্রে শ্রমিকরা প্রতি মাসে যত টাকা জমা করবেন, কেন্দ্রীয় সরকারও তত টাকা জমা করবে।


    বন্ধুগণ, এভাবে কৃষক, পশুপালক এবং মৎস্যজীবীদের জন্য ‘পিএম কিষাণ যোজনা’ নামক একটি ঐতিহাসিক প্রকল্প চালু করা হয়েছে। এর মাধ্যমে কেন্দ্রীয় সরকার ত্রিপুরা সহ সারা দেশে প্রায় ১২ কোটি কৃষক পরিবারের ব্যাঙ্ক অ্যাকাউন্টে প্রতি বছর তিন কিস্তিতে ২ হাজার টাকা করে মোট ৬ হাজার টাকা করে সরাসরি জমা করবে। যে কৃষকরা ৫ একর বা তারও কম পরিমাণ জমির মালিক, তাঁরাই এই সুবিধা পাবেন। পশুপালকরাও শ্রমিকদের মতোই ক্রেডিট কার্ডের সুবিধা পাবেন এবং প্রয়োজন অনুসারে ব্যাঙ্ক থেকে সুলভ সুদে ঋণ নিয়ে মহাজনদের হাত থেকে বাঁচতে পারবেন।


    মৎস্যজীবীদের জন্য একটি স্বতন্ত্র কেন্দ্রীয় বিভাগ গড়ে তোলার সিদ্ধান্ত নেওয়া হয়েছে। এর মাধ্যমে যাবতীয় সমস্যা সমাধানের কাজ দ্রুতগতিতে এগিয়ে নিয়ে যাওয়া হবে।


    বন্ধুগণ, এই প্রকল্পগুলি আমাদের বিগত সাড়ে চার বছর ধরে চালু হওয়া অন্যান্য জনপ্রিয় প্রকল্পগুলিকে আরও জোরদার করবে। যেমন আয়ুষ্মান ভারত যোজনার মাধ্যমে ত্রিপুরার গরিব পরিবারগুলির সদস্যদের বছরে ৫ লক্ষ টাকা পর্যন্ত বিনামূল্যে আধুনিক চিকিৎসা সুনিশ্চিত হয়েছে। উজ্জ্বলা যোজনার মাধ্যমে গরিবরা বিনামূল্যে রান্নার গ্যাসের সংযোগ পাচ্ছেন। যাঁদের নিজস্ব বাড়ি নেই, তাঁরা প্রধানমন্ত্রী আবাস যোজনার মাধ্যমে পাকা বাড়ি এবং স্বচ্ছ ভারত মিশনের মাধ্যমে শৌচালয় পাবেন। গরিবদের মাসে ১ টাকা আর দিনে ৯০ পয়সা কিস্তি প্রদানের মাধ্যমে ২ লক্ষ টাকা পর্যন্ত দুর্ঘটনা ও জীবন বিমার সুবিধা প্রদান করা হচ্ছে।


    আমাকে বলা হয়েছে যে, বিগত ১১ মাসে ত্রিপুরায় ২ লক্ষেরও বেশি মানুষ রান্নার গ্যাসের সংযোগ পেয়েছেন। ২০ হাজারেরও বেশি দরিদ্রদের জন্য গৃহ নির্মাণ হয়েছে। ১ লক্ষ ২৫ হাজারেরও বেশি শৌচালয় নির্মিত হয়েছে। এই সমস্ত প্রকল্প আজ গরিবদের জীবনযাত্রার মানোন্নয়নে সহায়ক হয়েছে।


    বন্ধুগণ, ত্রিপুরার বিভিন্ন জনজাতি গোষ্ঠীর মানুষ বসবাস করেন। এ বছর কেন্দ্রীয় বাজেটে জনজাতিদের উন্নয়নে বরাদ্দ বৃদ্ধি করা হয়েছে। পাশাপাশি, ভ্রাম্যমান যাযাবরদের চিহ্নিতকরণের জন্য স্বাধীনতার পর এই প্রথমবার একটি স্বতন্ত্র আয়োগ গড়ে তোলার সিদ্ধান্ত নেওয়া হয়েছে।


    ভাই ও বোনেরা, আমাদের কেন্দ্রীয় সরকার এই রাজ্যের স্বশাসিত জেলা পরিষদের ক্ষমতা বৃদ্ধির দীর্ঘকালীন দাবি পূরণের জন্য পদক্ষেপ নিয়েছে। পুরনো আইন পরিবর্তন করে আমরা শুধুই স্বশাসিত জেলা পরিষদকে আত্মনির্ভর করে তুলতে চাই না, পরিষদের অধিকার বৃদ্ধির ক্ষেত্রেও পদক্ষেপ নিতে চাই। আশা করি, আইন পরিবর্তনের পর প্রত্যেক এলাকার ভারসাম্যযুক্ত উন্নয়ন ত্বরান্বিত হবে।


    বন্ধুগণ, উন্নয়নের পঞ্চধারা অর্থাৎ - ছেলেমেয়দের পড়াশুনা, যুবসম্প্রদায়ের কর্মসংস্থান, বয়স্কদের ওষুধ, কৃষকদের সেচের জল এবং প্রত্যেক মানুষদের অভাব-অভিযোগ শোনার পথকে আমরা নিরন্তর সহজ করে চলেছি। ত্রিপুরা ইন্সটিটিউট অফ টেকনোলজি রাজ্যের নবীন প্রজন্মকে পড়াশুনা ও কর্মসংস্থানের ক্ষেত্রে এগিয়ে দিতে গুরুত্বপূর্ণ ভূমিকা পালন করবে। রাজ্যের শিক্ষা ব্যবস্থাকে শক্তিশালী করতে রাজ্য সরকার নিরন্তর অনেক পদক্ষেপ নিতে চলেছে। পূর্ববর্তী সরকারের আমলে শিক্ষা ক্ষেত্রে এখানে যে অব্যবস্থা চলছিল, তা দূর করার কাজ চলছে।


    বন্ধুগণ, আমাকে বলা হয়েছে যে, যুবসম্প্রদায়ের কর্মসংস্থানের ক্ষেত্রে সাম্য আনতে রাজ্য সরকার একটি পুরনো ব্যবস্থার খোলনলচে বদলে দিচ্ছে। আগে সরকারি চাকরি পেতে হলে একটি দলের ক্যাডার হতে হ’ত। এখন মেধার ভিত্তিতে চাকরিতে নিয়োগের জন্য স্বচ্ছ ব্যবস্থা গড়ে তোলা হচ্ছে।


    আমি খুশি যে, এই রাজ্যে হিংসা ও ধমকির দিন আর নেই। আর ত্রিপুরা শান্তি ও উন্নয়নের নতুন উচ্চতায় পৌঁছনোর পথে এগিয়ে চলেছে। ত্রিপুরাবাসী এখন সহজেই মা ত্রিপুরেশ্বরীর আশীর্বাদ নিতে পারেন, যজ্ঞ করতে পারেন, হোলি, দীপাবলি পালন করতে পারেন।


    ভাই ও বোনেরা, ১১ মাস আগে আপনারা যেভাবে নতুন ত্রিপুরা গড়ে তোলার জন্য ভোট দিয়েছিলেন, এবার তেমনই নতুন ভারত গড়ে তোলার জন্য ভোট দেবেন। আগরতলা ও দিল্লিতে যাতে উন্নয়নের ডবল ইঞ্জিন চলে সেজন্য আপনাদের এগিয়ে আসতে হবে। আপনাদের বিশ্বাস উন্নয়নের নতুন নতুন পথ খুলবে।


    আমাকে আশীর্বাদ দেওয়ার জন্য বিপুল সংখ্যায় এসেছেন বলে আমি আরেকবার আপনাদের সকলকে অনেক অনেক ধন্যবাদ জানাই। আমার সঙ্গে জোর গলায় বলুন –


    ভারতমাতার জয়


    ভারতমাতার জয়


    ভারতমাতার জয়


    অনেক অনেক ধন্যবাদ।


    CG/CB/SB

    
    
    (Release ID: 1566590) Visitor Counter : 564