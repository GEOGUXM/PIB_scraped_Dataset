      সংস্কৃতিমন্ত্রক

      ভারতের প্রথম ফুলডোম থ্রি-ডি ডিজিটাল থিয়েটার উদ্বোধন করলেন ডাঃ মহেশ শর্মা
      Posted On: 18 FEB 2019 9:42PM by PIB Kolkata


    কলকাতা, ১৮ ফেব্রুয়ারি, ২০১৯


    আজ সায়েন্স সিটি-তে ভিডিও কনফারেন্সিং – এর মাধ্যমে ফুলডোম থ্রি-ডি ডিজিটাল থিয়েটারের উদ্বোধন করলেন স্বাধীন দায়িত্বপ্রাপ্ত কেন্দ্রীয় সংস্কৃতি প্রতিমন্ত্রী ডাঃ মহেশ শর্মা। দেশে এ ধরণের ব্যবস্থা এই প্রথম। অত্যাধুনিক প্রযুক্তির ব্যবহারে এই স্পেস থিয়েটারটিতে টু-ডি সেলুলয়েড প্রোজেকশন ব্যবস্থা নিয়ে আসা হয়েছে। এই অত্যাধুনিক স্পেস থিয়েটারটি গড়ে তোলার জন্য যে ২০ কোটি টাকা খরচ হয়েছে, তা এসেছে কেন্দ্রীয় সংস্কৃতি মন্ত্রক থেকে।


    স্পেস থিয়েটারটি উদ্বোধন করে ডাঃ শর্মা বলেন, দরিদ্র ও প্রতিবন্ধী শিশুরা এই থিয়েটারে এসে বিনামূল্যে সিনেমা দেখতে পারবে। তিনি আরও বলেন, প্রধানমন্ত্রী শ্রী নরেন্দ্র মোদীর নেতৃত্বে কেন্দ্রীয় সরকার দেশের প্রযুক্তিগত উন্নয়নের লক্ষ্যে কাজ করে চলেছে এবং দেশের জনসাধারণের কাছে যাতে সহজে প্রযুক্তি পৌঁছে দেওয়া যায়, তার জন্য প্রস্তুত। মন্ত্রী এও বলেন, প্রধানমন্ত্রীর স্বপ্নগুলির মধ্যে একটি হ’ল এই অত্যাধুনিক স্পেস থিয়েটার তৈরি ।


    ন্যাশনাল কাউন্সিল অফ সায়েন্স মিউজিয়ামের মহানির্দেশক শ্রী এ ডি চৌধুরীও অনুষ্ঠানে এই অত্যাধুনিক প্রোজেকশন ব্যবস্থা সম্পর্কে বক্তব্য রাখেন।


    উল্লেখ্য, ৩৬০টি আসনের এই স্পেস থিয়েটারে টু-ডি এবং থ্রি-ডি ছবি দেখানো হবে, নিয়মিতভাবে সকাল ১১টা থেকে সন্ধ্যা ৭টা পর্যন্ত। সাধারণ দর্শকদের জন্য টু-ডি শো – এর টিকিটের দাম স্থির করা হয়েছে ১০০ টাকা। থ্রি-ডি শো – এর জন্য এই মূল্য ১২০ টাকা।


    ২০ জনের বেশি দর্শক হলে টু-ডি শো-এর জন্য ৮০ টাকা এবং থ্রি-ডি শো – এর জন্য ১০০ টাকা লাগবে। কোনও বিদ্যালয় থেকে ছাত্রছাত্রীরা শো দেখতে এলে স্কুল কর্তৃপক্ষের কাছ থেকে যদি তারা চিঠি নিয়ে আসে, তা হলে এই টিকিটের দাম টু-ডি শো – এর জন্য পড়বে ৪০ টাকা এবং থ্রি-ডি শো – এর জন্য ৫০ টাকা।


    CG/SSS/SB

    
    
    (Release ID: 1565141) Visitor Counter : 58