      শ্রমওকর্মসংস্থানমন্ত্রক

      শ্রম মন্ত্রী আন্তর্জাতিক শ্রম সংগঠনের শতবার্ষিকী উদযাপন সমারোহের উদ্বোধন করেছেন
      Posted On: 08 FEB 2019 6:57PM by PIB Kolkata


    নয়াদিল্লি , ০৮ ফেব্রুয়ারি, ২০১ ৯


    কেন্দ্রীয় শ্রম ও কর্মসংস্থান প্রতিমন্ত্রী (স্বাধীন দায়িত্বপ্রাপ্ত) শ্রী সন্তোষ কুমার গাঙ্গোয়ার আজ নয়ডায় ভি ভি গিরি ন্যাশনাল লেবার ইন্সটিটিউট – এ আন্তর্জাতিক শ্রম সংগঠনের শতবার্ষিকী উদযাপন সমারোহের উদ্বোধন করেছেন। শতবার্ষিকী অনুষ্ঠানের অঙ্গ হিসাবে ‘কাজের ভবিষ্যৎ’ বিষয়ে একটি জাতীয় পর্যায়ের আলোচনাচক্রে শ্রী গাঙ্গোয়ার বিভিন্ন ট্রেড ইউনিয়ন, কর্মদাতা সংগঠন এবং শ্রমিক প্রতিনিধিদের স্বাগত জানান। তাঁর ভাষণে শ্রী গাঙ্গোয়ার শ্রম সংগঠন আইএলও-কে রাষ্ট্রসংঘের একটি গুরুত্বপূর্ণ প্রতিষ্ঠান হিসাবে বর্ণনা করেন। ভারত এই সংস্থার অন্যতম প্রতিষ্ঠাতা সদস্য এবং গত ১০০ বছরে আইএলও-র ১৮৯টি কনভেনশনের মধ্যে ৪৭টি অনুমোদন করেছে। তিনি জানান, শিশু শ্রম সংক্রান্ত কনভেনশনগুলি বর্তমান সরকারের আমলে অনুমোদিত হয়েছে। শ্রমিকদের কল্যাণ ও সামাজিক নিরাপত্তাকল্পে ভারত সরকারের বিভিন্ন উদ্যোগের প্রসঙ্গ তুলে ধরে শ্রমমন্ত্রী জানান, প্রধানমন্ত্রী রোজগার প্রোৎসাহন যোজনায় ১ কোটি ৫০ লক্ষের কাছাকাছি শ্রমজীবী মানুষ উপকৃত হয়েছেন। এই প্রকল্পে ইতিমধ্যেই ৩৬৪৮ কোটি টাকা ব্যয় করা হয়েছে। এছাড়া, চলতি বছরের বাজেটে ক্ষুদ্র ব্যবসায়ী, গ্রামীণ ও কৃষি শ্রমিক কিংবা রিক্‌শা চালানোর মতো অসংগঠিত ক্ষেত্রে কর্মরত শ্রমজীবী মানুষদের জন্য একটি বৃহৎ পেনশন কর্মসূচি চালু করা হয়েছে। অন্যদিকে, প্রধানমন্ত্রী জীবন জ্যোতি বিমা যোজনা এবং প্রধানমন্ত্রী সুরক্ষা বিমা যোজনার মতো দুটি বিমা প্রকল্পে অসংগঠিত ক্ষেত্রে প্রায় ৩ কোটি মানুষ বিমার সুযোগ পেয়েছেন। আজকের অনুষ্ঠানে কাজের ভবিষ্যৎ বিষয়ে ট্রেড ইউনিয়ন কর্মসংস্থানকারী এবং সরকারের প্রতিনিধিরা আলোচনা করেন। অনুষ্ঠানে শ্রম মন্ত্রকের অতিরিক্ত সচিব এবং আর্থিক উপদেষ্টা শ্রীমতী শিবানী সোয়াইন, আইএলও-র প্রতিনিধিরা এবং ভি ভি গিরি ন্যাশনাল ইন্সটিটিউট অফ লেবারের মহানির্দেশক ডঃ এইচ শ্রীনিবাস সহ বিশিষ্ট ব্যক্তিবর্গ উপস্থিত ছিলেন।


    CG/PB/SB……08_February_2019...…(288).....(Release ID : 156 3540 )


    

    
    (Release ID: 1563608) Visitor Counter : 153