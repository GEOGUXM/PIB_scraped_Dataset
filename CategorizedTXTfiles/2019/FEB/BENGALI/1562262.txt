      অর্থমন্ত্রক

      বার্ষিক ৫ লক্ষ টাকা পর্যন্ত করযোগ্য ব্যক্তিগত আয়ের ওপর সম্পূর্ণ আয়কর ছাড়ের প্রস্তাব
      এঁদের আর কোন আয়কর দিতে হবে না
      
      ৩ কোটি ক্ষুদ্র এবং মধ্যবিত্ত করদাতার জন্য ২৩ হাজার কোটি টাকার ওপর আয়কর ছাড়ের প্রস্তাব

      Posted On: 01 FEB 2019 4:43PM by PIB Kolkata

    নয়াদিল্লি, ১ ফেব্রুয়ারি, ২০১৯


    এবারের বাজেটে বার্ষিক ৫ লক্ষ টাকা পর্যন্ত করযোগ্য ব্যক্তিগত আয়ের ক্ষেত্রে সম্পূর্ণ কর ছাড়ের প্রস্তাব দেওয়া হয়েছে এবং এক্ষেত্রে তাঁদের আর কোনরকম আয়কর দিতে হবে না। সংসদে ২০১৯-২০ অর্থবর্ষের অন্তর্বর্তী বাজেট পেশ করে কেন্দ্রীয় অর্থ, কর্পোরেট বিষয়, রেল এবং কয়লা দপ্তরের মন্ত্রী শ্রী পীযূষ গোয়েল বলেছেন, বিগত সাড়ে চার বছরে সরকার কর সংস্কারের জন্য বিশেষ যেসব উদ্যোগ নিয়েছে তার ফলে কর সংগ্রহ এবং করদাতার সংখ্যা উল্লেখযোগ্যভাবে বৃদ্ধি পেয়েছে, ফলে, কর মান্যতার ক্ষেত্রে মধ্যবর্তী এক পরিস্থিতির সৃষ্টি হয়েছে। তাই, এই কর সংস্কারের কিছু সুবিধা মধ্যবিত্ত শ্রেণীর করদাতাদের জন্য দেওয়া উচিৎ।


    অর্থমন্ত্রী বলেন, এর ফলে এমনকি বছরে ৬ লক্ষ ৫০ হাজার টাকা পর্যন্ত করযোগ্য আয়সম্পন্ন কোন ব্যক্তিকে কিছু শর্তসাপেক্ষে আর কোন আয়কর দিতে হবে না। এই শর্তগুলির মধ্যে রয়েছে – প্রভিডেন্ট ফান্ডে, নির্দিষ্ট সঞ্চয় তহবিলে অথবা বিমায় লগ্নি। প্রকৃত প্রস্তাবে ২ লক্ষ টাকা পর্যন্ত গৃহ ঋণের সুদের ক্ষেত্রে অতিরিক্ত ছাড়, শিক্ষা ঋণের সুদের ক্ষেত্রে ছাড়, জাতীয় পেনশন প্রকল্পে প্রদেয় অর্থবাবদ ছাড়, স্বাস্থ্য বিমা এবং প্রবীণ নাগরিকদের জন্য স্বাস্থ্য সংক্রান্ত ব্যয়ের ক্ষেত্রে ছাড়ের সুবিধার ফলে এমনকি, উচ্চ আয়ের অনেক ব্যক্তিকেও আর কোন কর দিতে হবে না। এর ফলে, স্বনিযুক্ত ব্যক্তি, ক্ষুদ্র ব্যবসায়ী, ছোট ব্যবসার মালিক, বেতনভোগী কর্মচারী, পেনশনপ্রাপক এবং প্রবীণ নাগরিকদের মতো প্রায় ৩ কোটি মানুষ ১৮,৫০০ কোটি টাকার কর ছাড়ের সুবিধা ভোগ করবেন।


    বেতনভোগীদের জন্য স্ট্যান্ডার্ড ডিডাকশনের ঊর্ধ্বসীমাও এখনকার ৪০ হাজার টাকা থেকে বাড়িয়ে ৫০ হাজার টাকা করার প্রস্তাব করা হয়েছে। এই প্রস্তাবের ফলে ৩ কোটিরও বেশি বেতনভোগী কর্মচারী ও পেনশনপ্রাপক অতিরিক্ত ৪,৭০০ কোটি টাকার কর ছাড়ের সুবিধা পাবেন বলে অর্থমন্ত্রী জানান।


    ব্যাঙ্ক/ডাকঘরে সঞ্চিত অর্থের ওপর সুদের ক্ষেত্রে কর আরোপের জন্য উৎসমূলে কর কেটে নেওয়ার ক্ষেত্রে ন্যূনতম ১০ হাজার টাকা থেকে বাড়িয়ে ৪০ হাজার টাকা করার প্রস্তাব করে শ্রী গোয়েল বলেন, এর ফলে ক্ষুদ্র সঞ্চয়কারী এবং কর্মহীন স্বামী বা স্ত্রীরা উপকৃত হবেন। এছাড়াও, ক্ষুদ্র আয়করদাতাদের জন্য বাড়ি ভাড়ার ক্ষেত্রে উৎসমূলে কর কেটে নেওয়ার ক্ষেত্রে কর ছাড়ের ন্যূনতম সীমা ১ লক্ষ ৮০ হাজার টাকা থেকে বাড়িয়ে ২ লক্ষ ৪০ হাজার টাকা করার প্রস্তাব দেওয়া হয়েছে।


    নিজে বসবাস করার জন্য দ্বিতীয় বাড়ির ভাড়ার ওপর আয়কর ছাড়ের প্রস্তাব করা হয়েছে। বর্তমানে এই ক্ষেত্রে একের বেশি বাড়ি থাকলে ভাড়ার ওপর আয়কর বসানো হয়। শ্রী গোয়েল বলেন, চাকরি, ছেলে-মেয়েদের শিক্ষা অথবা পিতা-মাতার দেখভালের জন্য দুটি স্থানে বসবাসের প্রয়োজন যে সব মানুষের, তাঁরা এই সিদ্ধান্তের ফলে উপকৃত হবেন।


    এছাড়াও অর্থমন্ত্রী আয়কর আইনের ৫৪ নং ধারা অনুসারে, একটি বাসযোগ্য বাড়ির জন্য মূলধনী লাভের সুবিধা বাড়িয়ে দুটি বাসযোগ্য বাড়ির ক্ষেত্রে দেওয়ার প্রস্তাব করেছেন। তবে, এই ক্ষেত্রে ২ কোটি টাকা পর্যন্ত সর্বোচ্চ মূলধনী লাভের জন্য এই সুবিধা পাওয়া যাবে। সারা জীবনের জন্য একবারই এই সুবিধা ভোগ করা যাবে। আবাসন ক্ষেত্রে সুবিধা দিতে আয়কর আইনের ৮০(১)(বি) ধারা অনুসারে সুবিধাগুলি আরও এক বছর, অর্থাৎ ২০২০-র ৩১শে মার্চ পর্যন্ত আবাসন প্রকল্পের জন্য বাড়ানো হয়েছে। অনুরূপভাবে রিয়েল এস্টেট ক্ষেত্রে সুবিধা দিতে অবিক্রিত আবাসনগুলির আনুপাতিক ভাড়ার ওপর কর ছাড়ের সময়সীমা বর্তমানের এক বছর থেকে দু’বছর করার প্রস্তাব দেওয়া হয়েছে।


    CG/PB/DM

    
    
    (Release ID: 1562262) Visitor Counter : 14
    
    
      Read this release in: English