      আয়ুষ

      আয়ুষ পরিষেবা প্রদানের জন্য সারা দেশে ১২,৫০০ চিকিৎসাকেন্দ্র চিহ্নিতকরণের ওপর জোর দিলেন কেন্দ্রীয় মন্ত্রী শ্রীপদ নায়েক
      Posted On: 06 FEB 2019 8:30PM by PIB Kolkata


    নয়াদিল্লি, ৬ ফেব্রুয়ারি, ২০১৯


    পরম্পরাগত চিকিৎসা ব্যবস্থার বিকাশে আয়ুষ মন্ত্রকের গুরুত্বপূর্ণ অংশীদার হল রাজ্য এবং কেন্দ্রশাসিত অঞ্চলগুলি। নতুন দিল্লিতে আজ (৬ ফেব্রুয়ারি) বিভিন্ন রাজ্য ও কেন্দ্রশাসিত অঞ্চলগুলির স্বাস্থ্যমন্ত্রীদের চতুর্থ সম্মেলনে ভাষণ দিতে গিয়ে স্বাধীন দায়িত্বপ্রাপ্ত কেন্দ্রীয় আয়ুষ মন্ত্রী শ্রী শ্রীপদ যশো নায়েক বলেন, জনস্বাস্থ্য ব্যবস্থার ওপরেই সবথেকে বেশি গুরুত্ব দিয়ে থাকে তাঁর মন্ত্রক। জাতীয় প্রগতিতে যথাযথ সংহতির প্রয়াসে এই মন্ত্রক একাত্মভাবে কাজ করছে। এই প্রেক্ষিতে জাতীয় আয়ুষ প্রকল্পের আওতায় প্রত্যেক রাজ্য এবং কেন্দ্রশাসিত অঞ্চলকে আর্থিক সহায়তা প্রদান করা হচ্ছে। আয়ুষ প্রতিষ্ঠানগুলিতে পরিকাঠামো এবং লোকবলের উন্নতিসাধন ঘটানোই এর উদ্দেশ্য।


    এই সম্মেলনে শ্রী নায়েক আরও বলেন, আয়ুষ পরিষেবা তৃণমূলস্তরের মানুষের কাছে পৌঁছে দেওয়ার জন্য সারা দেশে ১২,৫০০ চিকিৎসাকেন্দ্রে চিকিৎসকের প্রয়োজন রয়েছে। তিনি এও জানান, আয়ুষ মন্ত্রকের অন্তর্গত গবেষণা পর্ষদ্গুলি ক্যান্সার, ডায়াবেটিস, হৃদয় সংক্রান্ত ব্যাধি নিয়ন্ত্রণ এবং নিবারণ করার জন্য জাতীয় কর্মসূচি চালাচ্ছে বিভিন্ন রাজ্যে। পশ্চিমবঙ্গের দার্জিলিং-এও এমন একটি কর্মসূচি রূপায়ণ করা হচ্ছে। গুজরাট, রাজস্থান, বিহার, অন্ধ্রপ্রদেশ প্রভৃতি রাজ্যগুলিতে এই কর্মসূচি চালানো হচ্ছে।


    সম্মেলনে নীতি আয়োগের উপাধ্যক্ষ শ্রী রাজীব কুমারও বক্তব্য রাখেন। তিনি বলেন, আধুনিক চিকিৎসা ব্যবস্থায় অন্যান্য আধুনিক চিকিৎসা ব্যবস্থার মতো আয়ুষের একই ধরণের স্বীকৃতি প্রাপ্য। তাঁর এও অভিমত, দেশের জনসাধারণের সুস্বাস্থ্যের স্বার্থে আয়ুষ ব্যবস্থায় সম্পূর্ণ ধারাটিকে চিহ্নিত করে তার প্রসার ঘটানো প্রয়োজন। এ প্রসঙ্গে তাঁর সুপারিশ হল, ভারতীয় দূতাবাসগুলিতে আয়ুষ চিকিৎসা ব্যবস্থা সংক্রান্ত বার্তা ছড়িয়ে দিয়ে এই চিকিৎসা ব্যবস্থাকে ‘জন আন্দোলনে’ পরিণত করার কথাও তিনি উল্লেখ করেন।


    CG/SSS/DM/….6th Feb,2019


  * 

    
    (Release ID: 1562934) Visitor Counter : 62
    
    
    
    
    

*