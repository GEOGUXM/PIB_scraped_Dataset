      যুবওক্রীড়াবিষয়কমন্ত্রক

      প্রধানমন্ত্রী আগামীকাল জাতীয় যুব সংসদ পুরস্কার প্রদান করবেন
      Posted On: 26 FEB 2019 2:15PM by PIB Kolkata


    নয়াদিল্লি, ২৬ ফেব্রুয়ারি, ২০১৯


    প্রধানমন্ত্রী শ্রী নরেন্দ্র মোদী আগামীকাল (২৭ ফেব্রুয়ারি) নতুন দিল্লির বিজ্ঞান ভবনে এক অনুষ্ঠানে জাতীয় যুব সংসদ পুরস্কার প্রদান করবেন। উল্লেখ করা যেতে পারে, কেন্দ্রীয় যুব বিষয়ক ও ক্রীড়া মন্ত্রী কর্ণেল রাজ্যবর্ধন রাঠোর, গত ১২ই জানুয়ারি জাতীয় যুব সংসদ উৎসবের সূচনা করেছিলেন। উদ্দেশ্য ছিল, জাতীয় যুব দিবস উদযাপনের অঙ্গ হিসেবে ১৮-২৫ বছর বয়সী যুবাদের সাধারণ মানুষের দৃষ্টিভঙ্গি নিয়ে জনজীবনের সঙ্গে জড়িত বিভিন্ন বিষয় সম্পর্কে অবহিত হওয়া এবং তা উপলব্ধি করা।


    প্রধানমন্ত্রী শ্রী মোদী ২০১৭-র ৩১শে ডিসেম্বর তাঁর বেতার অনুষ্ঠান ‘মন কি বাত’-এ দেশের প্রতিটি জেলায় যুবাদের নিয়ে যুব সংসদ আয়োজন করার পরিকল্পনা দিয়েছিলেন। ২০২২ সালের আগেই এক নতুন ভারতের জন্য বিভিন্ন পরিকল্পনা বাস্তবায়নে যুবসম্প্রদায়কে সচেতন করে তোলাই যুব সংসদ আয়োজনের মূল উদ্দেশ্য।


    ন্যাশনাল সার্ভিস স্কিম এবং নেহরু যুবকেন্দ্র সংগঠন যৌথভাবে ২০১৯-এর জাতীয় যুব সংসদ উৎসবের আয়োজন করে। এই উৎসবের মূল বিষয় ছিল নতুন ভারতের বার্তাবহক হয়ে উঠুন এবং সমাধানসূত্র খুঁজে বের করুন ও বিভিন্ন পরিকল্পনায় অবদান রাখুন। এই উৎসবে যোগদানের জন্য ১৮-২৫ বছর বয়সী যুবাদের জেলা, রাজ্য ও জাতীয় স্তরের যুব সংসদ প্রতিযোগিতায় অংশগ্রহণের জন্য আবেদন জানানো হয়। সারা দেশে রাজ্যস্তরে ২৮টি যুব সংসদের আয়োজন করা হয়। এই কর্মসূচি থেকে জাতীয় যুব সংসদ অনুষ্ঠানের জন্য ৫৬ জনকে নির্বাচিত করা হয়।


    কর্ণেল রাজ্যবর্ধন রাঠোর, গত ২৬শে ফেব্রুয়ারি নতুন দিল্লির ডঃ আম্বেদকর আন্তর্জাতিক কেন্দ্রে জাতীয় যুব সংসদ উৎসবের জাতীয় স্তরের চূড়ান্ত প্রতিযোগিতার উদ্বোধন করেন। এই প্রতিযোগিতায় সেরা তিনজন বক্তাকে যথাক্রমে ২ লক্ষ টাকা, ১.৫ লক্ষ টাকা এবং ১ লক্ষ টাকা করে পুরস্কার দেওয়া হবে। এছাড়াও, প্রধানমন্ত্রী এঁদের হাতে মেধা শংসাপত্রও তুলে দেবেন। এবারের যুব সংসদ প্রতিযোগিতায় দেশের বিভিন্ন প্রান্তের ৫০ হাজারেরও বেশি যুবক-যুবতী অংশ নেন।


    CG/BD/DM

    
    
    (Release ID: 1566324) Visitor Counter : 70
    
    
      Read this release in: English