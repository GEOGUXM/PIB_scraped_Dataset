      জলসম্পদমন্ত্রক

      জল সংরক্ষণ ও তার সুষ্ঠু পরিচালনার বিষয়টি জন-আন্দোলনের রূপ দেওয়ার আহ্বান জানালেন নীতিন গড়করি
      Posted On: 26 FEB 2019 2:26PM by PIB Kolkata


    নয়াদিল্লি, ২৬ ফেব্রুয়ারি, ২০১৯


    কেন্দ্রীয় জলসম্পদ, নদী উন্নয়ন ও গঙ্গা পুনরুজ্জীবন বিষয়ক মন্ত্রী শ্রী নীতিন গড়করি সোমবার নতুন দিল্লিতে আয়োজিত এক অনুষ্ঠানে ১৪টি বিভিন্ন ক্ষেত্রে মোট ৮২টি জাতীয় জল সংরক্ষণ পুরস্কার প্রদান করেন। অনুষ্ঠানে, বিভাগীয় মন্ত্রী শ্রী অর্জুন রাম মেঘওয়াল এবং সচিব শ্রী ইউ পি সিং উপস্থিত ছিলেন।


    এই উপলক্ষে এক সমাবেশে শ্রী গড়করি বলেন, ভারতে জলের অভাব নেই কিন্তু জল সংরক্ষণ ও তার পরিচালনা ক্ষেত্রে দক্ষতার অভাব রয়েছে। জল সংরক্ষণের বিষয়ে সাধারণ মানুষের যে ভূমিকা রয়েছে সে ব্যাপারে তাঁদের সচেতন করে তোলার লক্ষ্যেই জাতীয় স্তরে জল সংরক্ষণ পুরস্কার প্রদানের প্রয়োজনীয়তা অনুভূত হয়। তিনি বলেন, জলসম্পদ ক্ষেত্রে এক নতুন পরিকল্পনা গ্রহণের প্রয়োজন রয়েছে। এই লক্ষ্য পূরণে জাতীয় জল সংরক্ষণ পুরস্কার এক গুরুত্বপূর্ণ পদক্ষেপ।


    পরিচ্ছন্ন গঙ্গা মিশন প্রসঙ্গে শ্রী গড়করি জানান, কুম্ভ মেলার সময় জলের বিশুদ্ধতা ও প্রবাহধারা অক্ষুণ্ণ ছিল। দেশের মানুষ পরিষ্কার-পরিচ্ছন্নতার বিষয়টিকে প্রশংসা জানিয়েছেন। গঙ্গা নদীতে শুশুক, কচ্ছপ ও বিভিন্ন ধরণের পাখি দেখতে পাওয়ার বিষয়টি প্রমাণ করে যে, জলের গুণমান বজায় রয়েছে। ২০১৮-র জাতীয় জল পুরস্কার জয়ীদের অভিনন্দন জানিয়ে শ্রী গড়করি বলেন, জল সংরক্ষণের বিষয়টিকে গণ-আন্দোলনের রূপ দিতে জনগণের অংশগ্রহণ আবশ্যক। ভূগর্ভস্থ জলস্তর বৃদ্ধি, জলাধারগুলির যথাযথ সংরক্ষণের মতো বিষয়গুলি বর্তমানে বড় চ্যালেঞ্জ হয়ে উঠেছে বলে তিনি অভিমত প্রকাশ করেন।


    অনুষ্ঠানে বিভাগীয় মন্ত্রী শ্রী মেঘওয়াল ১২ বছর পর পুনরায় এই পুরস্কার প্রদান শুরু হওয়ায় সন্তোষ প্রকাশ করে বলেন, জল সংরক্ষণের ব্যাপারে সচেতনতার প্রসারে এ এক গুরুত্বপূর্ণ পদক্ষেপ। তিনি পুরস্কারপ্রাপকদের জল সংরক্ষণের বিষয়ে আরও বেশি মানুষকে সচেতন করে তোলার জন্য আহ্বান জানান।


    মহারাষ্ট্র, গুজরাট ও অন্ধ্রপ্রদেশকে প্রথম, দ্বিতীয় ও তৃতীয় স্থানাধিকারির পুরস্কার দেওয়া হয়। পুরস্কারস্বরূপ, যথাক্রমে ২ লক্ষ, ১.৫ লক্ষ ও ১ লক্ষ টাকা দেওয়া হয়েছে। এ বছর উন্নয়নকামী জেলাগুলির জন্য এক পৃথক বিভাগে পুরস্কার প্রদান শুরু হয়েছে।


    CG/BD/DM

    
    
    (Release ID: 1566327) Visitor Counter : 2854
    
    
      Read this release in: English