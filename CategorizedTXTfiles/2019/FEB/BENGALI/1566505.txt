      যুবওক্রীড়াবিষয়কমন্ত্রক

      প্রধানমন্ত্রী জাতীয় যুব সংসদ উৎসব ২০১৯ সংক্রান্ত পুরস্কার প্রদান করলেন আজ
      Posted On: 27 FEB 2019 4:59PM by PIB Kolkata


    নয়াদিল্লি, ২৭ ফেব্রুয়ারি , ২০১৯


    প্রধানমন্ত্রী শ্রী নরেন্দ্র মোদী আজ নতুন দিল্লির বিজ্ঞান ভবনে আয়োজিত একটি অনুষ্ঠানে জাতীয় যুব সংসদ উৎসব-২০১৯-এর পুরস্কার প্রদান করেন। গতকাল জাতীয় পর্যায়ের এই প্রতিযোগিতার চূড়ান্ত পর্ব অনুষ্ঠিত হয়। জাতীয় স্তরের বিজয়ীদের মধ্যে মহারাষ্ট্রের শ্বেতা উমরে প্রথম স্হান, কর্ণাটকের অঞ্জনাক্ষী এম এস দ্বিতীয় এবং বিহারের মমতা কুমারী যথাক্রমে তৃতীয় স্হান অধিকার করেন।


    প্রধানমন্ত্রী এছাড়া, ‘ খেলো ইন্ডিয়া ’ অ্যাপটিরও আনুষ্ঠানিক সূচনা করেন আজ। এই অ্যাপটি তৈরি করেছে কেন্দ্রীয় যুব বিষয়ক ও ক্রীড়া মন্ত্রকের অন্তর্গত স্পোর্টস অথরিটি অফ ইন্ডিয়া। দেশের ক্রীড়া সংক্রান্ত সুযোগ-সুবিধা প্রাপ্তির উপায়, ক্রীড়ার নিয়ম-নীতি এবং যে কোনো ব্যক্তির শারীরিক সক্ষমতা পরিমাপ করার জন্য এই অ্যাপটি ব্যবহার করা যাবে।


    অনুষ্ঠানে স্বাধীন দায়িত্বপ্রাপ্ত কেন্দ্রীয় যুব বিষয়ক ও ক্রীড়া এবং তথ্য ও সম্প্রচার প্রতিমন্ত্রী অবসরপ্রাপ্ত কর্নেল রাজ্যবর্ধন রাঠোর বলেন, প্রধানমন্ত্রীর অনুপ্রেরণায় এই যুব সংসদ আয়োজিত হয়। তরুণ-তরুণীদের মতামত দেওয়ার একটি বলিষ্ঠ মঞ্চ এই সংসদ। তিনি আরও বলেন, দেশে খেলাধুলা সম্প্রসারণের ব্যাপারেও প্রধানমন্ত্রী সহযোগিতার পূর্ণ আশ্বাস দিয়েছেন।


    প্রসঙ্গত কেন্দ্রীয় যুব বিষয়ক ও ক্রীড়া মন্ত্রকের অর্ন্তগত ন্যাশনাল সার্ভিস স্কিম এবং নেহরু যুব কেন্দ্র সংগঠন যৌথভাবে জাতীয় যুব সংসদ উৎসব ২০১৯-এর আয়োজন করে। ১৮-২৫ বছরের মধ্যে তরুণ-তরুণীদের জেলা, রাজ্য এবং জাতীয় স্তরের যুব সংসদে অংশগ্রহণের জন্য আমন্ত্রণ জানানো হয়। ডিজিটাল এবং ওয়াক-ইন বাছাই পদ্ধতির মাধ্যমে জেলা স্তরের যুব সংসদে যোগ দেওয়ার জন্য অংশগ্রহণকারীদের নির্বাচন করা হয় দেশের ৪৭১টি নির্দিষ্ট জেলার মুখ্য প্রতিষ্ঠানগুলিতে। জানুয়ারি মাসের ২৪-২৮ তারিখের মধ্যে এই বাছাই পর্বটি অনুষ্ঠিত হয়। প্রত্যেক জেলা যুব সংসদ থেকে বাছাই করা তিন জন সেরা বক্তাকে নির্বাচিত করা হয় রাজ্য যুব সংসদে অংশ নেওয়ার জন্য। প্রত্যেক রাজ্য যুব সংসদ থেকে নির্বাচিত সেরা ২ বক্তাকে বেছে নেওয়া হয় জাতীয় যুব সংসদে অংশগ্রহণ করার জন্য। এভাবে ৫-৭ ফেব্রুয়ারির মধ্যে সারা দেশে ২৮টি রাজ্য যুব সংসদ অনুষ্ঠিত হয়, যাতে জাতীয় যুব সংসদে অংশ নেওয়ার জন্য ৫৬ জন তরুণ-তরুণীর নাম চূড়ান্ত করা হয়। যুব সংসদের প্রত্যেকটি স্তরেই ৫০ হাজারেরও বেশি যুবক-যুবতী অংশ নেয়।


    CG/SSS/NS

    
    
    (Release ID: 1566505) Visitor Counter : 59
    
    
      Read this release in: English