      ক্ষুদ্র, অতিক্ষুদ্রওমাঝারিশিল্পমন্ত্রক

      খড়্গপুর আইআইটি বিজ্ঞান ও শিল্প গবেষণা দপ্তরের সহায়তায় ক্ষুদ্র ও মাঝারি শিল্পগুলির স্বার্থে এক প্রযুক্তি পরিষেবা কেন্দ্র গড়ে তুলবে
      Posted On: 01 FEB 2019 7:35PM by PIB Kolkata


    কলকাতা, ০১ ফেব্রুয়ারি ২০১৯


    খড়্গপুর আইআইটি ক্ষুদ্র ও মাঝারি শিল্পগুলির স্বার্থে বিজ্ঞান ও শিল্প গবেষণা দপ্তরের সহায়তায় এক প্রযুক্তি পরিষেবা কেন্দ্র গড়ে তুলতে চলেছে । উল্লেখ করা যেতে পারে, খড়্গপুরে এই প্রযুক্তি শিক্ষা প্রতিষ্ঠানে ৪০০ শয্যাবিশিষ্ট যে সুপার স্পেশালিটি হাসপাতাল গড়ে তোলা হচ্ছে, তার পাশাপাশি, এই প্রযুক্তি পরিষেবা কেন্দ্রটিও গড়ে উঠবে । আজ কলকাতায় এক সাংবাদিক সম্মেলনে খড়্গপুর আইআইটি-র স্কুল অফ মেডিকেল সায়েন্স অ্যান্ড টেকনোলজির প্রধান অধ্যাপক সুমন চক্রবর্তী একথা জানান । তিনি আরও জানান, ক্ষুদ্র ও মাঝারি শিল্প সংস্থাগুলির সুনির্দিষ্ট কয়েকটি ক্ষেত্রে যেখানে প্রযুক্তিগত সহায়তার প্রয়োজনীয়তা রয়েছে, সেগুলির সমাধানের লক্ষ্যে এই অভিন্ন গবেষণা ও প্রযুক্তি উন্নয়ন কেন্দ্রটি গড়ে তোলার পরিকল্পনা নেওয়া হয়েছে । উচ্চ মানের গবেষণা, বৈজ্ঞানিক তথা প্রযুক্তিগত গবেষণার ক্ষেত্রে খড়্গপুর আইআইটি-র সুনাম রয়েছে । তিনি আরও জানান, ক্ষুদ্র ও মাঝারি শিল্পগুলির প্রযুক্তিগত সহায়তার লক্ষ্যে কেন্দ্রটি এই শিল্পের উন্নয়নে গুরুত্বপূর্ণ ভূমিকা নেবে । এই সাংবাদিক সম্মেলনে উপস্থিত খড়্গপুর আইআইটি-র স্কুল অফ মেডিকেল সায়েন্স অ্যান্ড টেকনোলজির ভিজিটিং প্রফেসর ডঃ শতদল সাহা বলেন, ক্ষুদ্র ও মাঝারি শিল্পোদ্যোগ ক্ষেত্রকে প্রযুক্তি ক্ষেত্রের সঙ্গে আরও বেশি করে যুক্ত করতে হবে । ক্ষুদ্র ও মাঝারি শিল্পোদ্যোগের সঙ্গে যুক্ত বিভিন্ন কাজকর্মে প্রযুক্তির প্রয়োগের ফলে গ্রামাঞ্চলের আর্থিক ও ব্যবসায়িক ক্ষেত্রে অগ্রগতি ঘটবে ।


    CG/BD/SB

    
    
    (Release ID: 1562342) Visitor Counter : 20
    
    
      Read this release in: English