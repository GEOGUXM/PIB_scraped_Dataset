      নির্বাচনকমিশন

      নির্বাচন কমিশনের প্রতিনিধিদল রাজ্যের নির্বাচনী প্রস্তুতি পর্যালোচনা করতে কলকাতা সফর করেছে
      Posted On: 01 FEB 2019 7:40PM by PIB Kolkata


    কলকাতা, ১ ফেব্রুয়ারি, ২০১৯


    মুখ্য নির্বাচন কমিশনার শ্রী সুনীল অরোরা এবং নির্বাচন কমিশনার শ্রী অশোক লাভাসার নেতৃত্বে নির্বাচন কমিশনের এক পূর্ণাঙ্গ প্রতিনিধিদল ৩১ জানুয়ারি এবং ১ ফেব্রুয়ারি রাজ্যের নির্বাচনী প্রস্তুতি খতিয়ে দেখতে কলকাতা সফর করেছেন। এই সফরকালে প্রতিনিধিদলটি পুলিশ ও প্রশাসনের সঙ্গে বৈঠকে নির্বাচনের প্রস্তুতি পর্যালোচনা করে। এছাড়া, আয়কর, শুল্ক, বাণিজ্য কর এবং রাজ্য পর্যায়ের ব্যাঙ্কার্স কমিটির আহ্বায়কের সঙ্গেও অর্থ, মাদক এবং মদ্যজাতীয় পানীয়ের অপব্যবহার ও নির্বাচনের সময় উপহার বিতরণের সমস্যা মোকাবিলায় আলোচনা করে এই প্রতিনিধিদল। কমিশন তাদের সফরকালে বিভিন্ন রাজনৈতিক দলের প্রতিনিধিদের সঙ্গেও অবাধ ও শান্তিপূর্ণ নির্বাচন আয়োজনের বিষয়ে কথা বলে। বিভিন্ন রাজনৈতিক দলের প্রস্তাব ও আশঙ্কার কথা মাথায় রেখে কমিশন সুস্পষ্টভাবে জানিয়েছে যে রাজ্যে অবাধ, স্বচ্ছ, নিয়মনিষ্ঠ এবং শান্তিপূর্ণ নির্বাচন আয়োজনে তারা অঙ্গীকারবদ্ধ। স্বচ্ছ ও নিরপেক্ষভাবে নির্বাচন প্রক্রিয়া পরিচালনের জন্য উপযুক্ত ব্যবস্থা নেওয়া হবে বলে কমিশন সমস্ত রাজনৈতিক দলকে আশ্বাস দিয়েছে। রাজনৈতিক দলগুলি রাজ্যের আইন-শৃঙ্খলা পরিস্থিতির বিষয়ে উদ্বেগ প্রকাশ করে নির্বাচন কমিশনের তত্ত্বাবধানে কেন্দ্রীয় বাহিনী মোতায়েনের কথা বলেছে। কমিশনের পক্ষ থেকে ভোটার তালিকাকে ত্রুটিমুক্ত করার জন্য ব্যবস্থা গ্রহণের নির্দেশ দেওয়া হয়েছে। অন্যদিকে, বৈদ্যুতিন ভোটযন্ত্র এবং ভিভিপ্যাট বিষয়ে সচেতনতা গড়ে তোলার জন্য প্রচার কর্মসূচির ওপরও কমিশন জোর দিয়েছে। কমিশনের পক্ষ থেকে তথ্যপ্রযুক্তি-ভিত্তিক উদ্যোগের মধ্যে জন-অভিযোগ নিষ্পত্তিকল্পে ‘সমাধান’, ‘সুবিধা’ এবং ‘সুগম’-এর মতো ব্যবস্থাগুলি রূপায়ণের কথা বলা হয়েছে। এর মধ্যে ‘সমাধান’-এর মাধ্যমে নির্বাচন কমিশনের কাছে অভিযোগ জানানোর একটি সার্বিক ব্যবস্থা কাজে লাগানোর কথা বলা হয়েছে। অন্যদিকে, নির্বাচন সংক্রান্ত অনুমতির জন্য ‘সুবিধা’ নামে একটি ‘এক জানালা’ ব্যবস্থা এবং তথ্যপ্রযুক্তি-ভিত্তিক যানবাহন পরিচালন ব্যবস্থা হিসেবে ‘সুগম’কে কাজে লাগানোর কথা বলা হয়েছে। এছাড়াও, কমিশন নির্বাচন প্রক্রিয়ায় বিভিন্ন রাজনৈতিক দল ও প্রার্থীদের ব্যয়ের ওপর নজরদারি চালানো এবং অর্থের বিনিময়ে সংবাদ প্রচারের মতো ঘটনা প্রতিরোধে ব্যবস্থা গ্রহণের ওপরও জোর দিয়েছে।


    CG/PB/DM

    
    
    (Release ID: 1562344) Visitor Counter : 21