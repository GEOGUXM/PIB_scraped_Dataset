      অর্থমন্ত্রক

      ভারত বর্তমানে বিশ্বের মধ্যে ষষ্ঠ বৃহত্তম অর্থনীতি হিসাবে পরিগণিত হয়েছে : অর্থমন্ত্রী
      Posted On: 01 FEB 2019 6:48PM by PIB Kolkata


    নয়াদিল্লি, ১ ফেব্রুয়ারি, ২০১৯


    প্রধানমন্ত্রী শ্রী নরেন্দ্র মোদীর নেতৃত্বে দেশ ব্যাপক অর্থনৈতিক স্থিতিশীলতার ক্ষেত্রে এক উল্লেখযোগ্য পর্যায়ে রয়েছে। ২০১৩-১৪ অর্থবর্ষে সমগ্র বিশ্বে ভারত একাদশতম অর্থনীতি হিসেবে পরিচিত ছিল। বর্তমানে ভারত ষষ্ঠ বৃহত্তম অর্থনীতি হিসেবে পরিগণিত হচ্ছে। আজ সংসদে ২০১৯-২০ অর্থবর্ষের অন্তর্বর্তী বাজেট পেশ করে কেন্দ্রীয় অর্থমন্ত্রী শ্রী পীযূষ গোয়েল বলেছেন যে ভারত দ্রুততম অর্থনৈতিক বৃদ্ধির দেশ হিসেবে উঠে এসেছে। ভারতের বার্ষিক জাতীয় আয় বৃদ্ধির হার ৭.৩ শতাংশ। ১৯৯১ সালে আমাদের দেশে অর্থনৈতিক সংস্কার কর্মসূচি শুরু করার পর এত উচ্চহারে জাতীয় আয় বৃদ্ধি হয়নি। শ্রী গোয়েল বলেন, ২০২২ সালে ভারতের স্বাধীনতার ৭৫তম বর্ষে দেশের প্রত্যেকটি মানুষের মাথার ওপর আশ্রয় থাকবে। সবার জন্য জল, বিদ্যুৎ এবং শৌচাগারের সুবিধা পাওয়া যাবে। কৃষকদের আয় দ্বিগুণ বৃদ্ধি হবে এবং আমাদের দেশ সন্ত্রাসবাদ, সাম্প্রদায়িকতা, দুর্নীতি এবং স্বজনপোষনের অভিশাপ থেকে মুক্ত হবে।


    দেশের অর্থনীতির একটি সাধারণ চিত্রের কথা তুলে ধরে শ্রী গোয়েল বলেন, ২০১৮-১৯ অর্থবর্ষে রাজকোষ ঘাটতি ৩.৪ শতাংশে নামিয়ে আনা সম্ভব হয়েছে। ২০১১-১২-য় রাজকোষ ঘাটতির পরিমাণ ছিল ৫.৮ শতাংশ এবং ২০১২-১৩-য় এই ঘাটতির পরিমাণ ছিল ৪.৯ শতাংশ। মুদ্রাস্ফীতির হারও ২০০৪ থেকে ২০১৪ সালের মধ্যে ১০.১ শতাংশ থেকে ৪.৬ শতাংশে নামিয়ে আনা গেছে। এর মধ্যে ২০১৮-র ডিসেম্বর মাসে এই হার ২.১৯ শতাংশে নেমে গিয়েছিল। অর্থমন্ত্রী বলেন, চলতি খাতে ঘাটতি এ বছর জাতীয় আয়ের ২.৫ শতাংশের মধ্যে বেঁধে রাখা সম্ভব হবে। ছ’বছর আগে এই ঘাটতির হার ছিল ৫.৬ শতাংশ। স্থিতিশীল অর্থনৈতিক সূচকের জন্য ভারতে গত পাঁচ বছরে ২৩,৯০০ কোটি ডলার প্রত্যক্ষ বৈদেশিক বিনিয়োগ হয়েছে। পণ্য ও পরিষেবা কর বা জিএসটিকে এক যুগান্তকারী পরিকাঠামোগত কর সংস্কার হিসেবে বর্ণনা করেন।


    ব্যাঙ্কিং ক্ষেত্রের সংস্কারের কথা উল্লেখ করে শ্রী গোয়েল বলেন দেউলিয়া বিধি প্রাতিষ্ঠানিকীকরণের ফলে বিভিন্ন ব্যাঙ্কের প্রায় ৩ লক্ষ কোটি টাকা ঋণের অর্থ উদ্ধার হয়েছে। ২০১৪ সালে অনুৎপাদক সম্পদের পরিমাণ ছিল ৫.৪ লক্ষ কোটি টাকা। ব্যাঙ্কগুলির আর্থিক স্বাস্থ্য ফেরাতে ২.৬ লক্ষ কোটি টাকা পুঁজির সরবরাহ করা হয়েছে। রিয়েল এস্টেট ক্ষেত্রে স্বচ্ছতা আনতে সরকার রেরা আইন, ২০১৬ চালু করেছে। এছাড়া, বেনামি সম্পত্তি নিষিদ্ধকরণ আইনটি কার্যকর করেছে। অন্যদিকে, পলাতক অর্থনৈতিক অপরাধীদের সম্পত্তি বাজেয়াপ্ত করার জন্য একটি নতুন আইন চালু করা হয়েছে।


    সারা দেশ জুড়ে সরকারের উদ্যোগে স্বচ্ছতা অভিযান প্রসঙ্গে তিনি বলেন, গ্রামীণ পরিচ্ছন্নতা ক্ষেত্রে ৯৮ শতাংশ সাফল্য সম্ভব হয়েছে। ৫ লক্ষ ৪৫ হাজার গ্রামকে প্রকাশ্যে মলত্যাগবিহীন করে তোলা সম্ভব হয়েছে। সাধারণ শ্রেণীর দরিদ্র মানুষের জন্য শিক্ষা এবং চাকরির ক্ষেত্রে ১০ শতাংশ হারে সংরক্ষণের আইনটি রূপায়ণ করতে সরকার বিভিন্ন শিক্ষা প্রতিষ্ঠানে ২৫ শতাংশ আসন বৃদ্ধি সিদ্ধান্ত নিয়েছে। অন্যদিকে, দরিদ্র এবং নিম্নমধ্যভিত্ত শ্রেণীর মানুষের জন্য সুলভে খাদ্যশস্যের ব্যবস্থা করতে সরকার ২০১৮-১৯ অর্থবর্ষে ১ লক্ষ ৭০ হাজার কোটি টাকা ব্যয় করেছে। ২০১৯-২০-র বাজেটে মহাত্মা গান্ধী জাতীয় কর্মনিশ্চয়তাকরণ আইন রূপায়ণের জন্য ৬০ হাজার কোটি টাকা বরাদ্দ করেছে।


    CG/PB/DM

    
    
    (Release ID: 1562323) Visitor Counter : 38
    
    
      Read this release in: English