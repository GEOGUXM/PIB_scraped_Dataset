      প্রধানমন্ত্রীরদপ্তর

      প্রধানমন্ত্রী বৃন্দাবনে দুঃস্হ শিশুদের মধ্যে ৩০০ কোটি তম থালি বিতরণ করলেন
      Posted On: 11 FEB 2019 4:44PM by PIB Kolkata


    নয়াদিল্লি, ১১ ফেব্রুয়ারি , ২০১৯


    প্রধানমন্ত্রী শ্রী নরেন্দ্র মোদী আজ উত্তরপ্রদেশের বৃন্দাবন সফর করেন। বৃন্দাবন চন্দ্রদ্বয় মন্দিরে অক্ষয় পাত্র ফাউন্ডেশন আয়োজিত এক অনুষ্ঠানে বিভিন্ন বিদ্যালয়ের দুঃস্হ শিশুদের মধ্যে তিনশো কোটিতম থালি বিতরণ উপলক্ষ্যে এক ফলকের আবরণ উন্মোচন করেন। এই উপলক্ষে, ইসকনের আচার্য্য শ্রীল প্রভুপাদের বিগ্রহে পুস্পস্তবক অর্পণ করে শ্রদ্ধা জানান তিনি।


    এই অনুষ্ঠানে উত্তরপ্রদেশের রাজ্যপাল শ্রী রাম নায়েক, রাজ্যের মুখ্যমন্ত্রী যোগী আদিত্যনাথ, অক্ষয় পাত্র ফাউন্ডেশনের চেয়ারম্যান স্বামী মধু পন্ডিত দাশ সহ বহু বিশিষ্ট ব্যক্তি উপস্হিত ছিলেন।


    এই উপলক্ষ্যে প্রধানমন্ত্রী অক্ষয় পাত্র ফাউন্ডেশনের বিভিন্ন প্রয়াসের উচ্ছসিত প্রশংসা করে বলেন, দেড় হাজার শিশুকে মধ্যাহ্নকালীন আহার সরবরাহে যে উদ্যোগের সূচনা হয়েছিল, আজ তা দেশজুড়ে ১৭ লক্ষ শিশুর কাছে পৌঁছে যাচ্ছে। প্রধানমন্ত্রী বলেন, অটল বিহারী বাজপেয়ীজির আমলে প্রথম থালি বিতরণ করা শুরু হয়েছিল আর এখন তাঁর ৩০০ কোটি তম থালি বিতরণের সৌভাগ্য হয়েছে। পর্যাপ্ত পুষ্টি এবং স্বাস্হ্যকর শৈশব নতুন ভারতের ভিত্তি বলে শ্রী মোদী উল্লেখ করেন।


    প্রধানমন্ত্রী বলেন, স্বাস্হ্যের সঙ্গে যুক্ত গুরুত্বপূর্ণ তিনটি বিষয়- পুষ্টি, টিকাকরণ ও পরিষ্কার-পরিচ্ছন্নতার ওপর তাঁর সরকার সর্বোচ্চ অগ্রাধিকার দিয়েছে। এই লক্ষে সারা দেশে জাতীয় পুষ্টি মিশন, মিশন ইন্দ্রধনুষ ও স্বচ্ছ ভারত অভিযানের মতো কর্মসূচি রূপায়িত হচ্ছে। প্রত্যেক মা ও শিশুকে সুষম পুষ্টি প্রদানে গত বছর শুরু হওয়া জাতীয় পুষ্টি মিশনের কথা উল্লেখ করে শ্রী মোদী বলেন, এই উদ্যোগ তাঁর সরকারের অঙ্গীকারকেই প্রতিফলিত করে। ‘ প্রতিটি মা ও শিশুকে আমরা যদি সুষম পুষ্টি প্রদানের ক্ষেত্রে সাফল্য অর্জন করি, তাহলে বহু জীবন বাঁচানো সম্ভব হবে ’ বলেও প্রধানমন্ত্রী অভিমত প্রকাশ করেন।


    মিশন ইন্দ্রধনুষ কর্মসূচি প্রসঙ্গে শ্রী মোদী জানান, জাতীয় স্তরের এই কর্মসূচিতে আরও ৫টি টিকা অন্তর্ভুক্ত করা হয়েছে। এখনও পর্যন্ত ৩ কোটি ৪০ লক্ষ শিশু এবং ৯০ লক্ষ গর্ভবতী মহিলাকে টিকা দেওয়া হয়েছে। এক অগ্রণী আন্তর্জাতিক মেডিক্যাল জার্নাল বিশ্বের সেরা ১২টি কর্মসূচির মধ্যে মিশন ইন্দ্রধনুষকে চিহ্নিত করায় প্রধানমন্ত্রী সন্তোষ ব্যক্ত করেন।


    স্বচ্ছ ভারত অভিযান ও অনাময়তা প্রসঙ্গে প্রধানমন্ত্রী জানান, এক আন্তর্জাতিক প্রতিবেদনে প্রকাশিত হয়েছে নিয়মিত শৌচাগার ব্যবহারের ফলে তিন লক্ষ মানুষের জীবনরক্ষা সম্ভব। এই লক্ষ্যপূরণেই স্বচ্ছ ভারত অভিযান রূপায়িত হচ্ছে।


    প্রধানমন্ত্রী মাতৃ বন্দনা যোজনা, উজ্জ্বলা যোজনা, রাষ্ট্রীয় গোকূল মিশন সহ একাধিক উদ্যোগের কথা তুলে ধরে শ্রী মোদী জানান, উজ্জ্বলা যোজনার আওতায় কেবল উত্তরপ্রদেশেই বিনামূল্যে ১ কোটি গ্যাস সংযোগ দেওয়া হয়েছে।


    গো-সম্পদের সংরক্ষণ, সুরক্ষা ও জীনগত মানোন্নয়নে রাষ্ট্রীয় কামধেনু আয়োগ গঠন করা হচ্ছে। গবাদি পশুপালন ক্ষেত্রের সঙ্গে যুক্ত সংশ্লিষ্ট সব পক্ষকে সরকারি সহায়তা দানের কথা উল্লেখ করে শ্রী মোদী বলেন, কিষান ক্রেডিট কার্ডের আওতায় এদের প্রত্যেককে তিন লক্ষ টাকা আর্থিক সহায়তা দেওয়া হয়েছে।


    কৃষক কল্যাণে শুরু হওয়া প্রধানমন্ত্রী কিষান যোজনা প্রসঙ্গে শ্রী মোদী বলেন, এই উদ্যোগে উত্তরপ্রদেশের কৃষকরাই সবথেকে বেশি উপকৃত হবেন, কারণ এদের অধিকাংশেরই ৫ একরের কম জমি রয়েছে।


    আমি থেকে আমরা- চিন্তাভাবনায় এই পরিবর্তনের গুরুত্বের বিষয়টি তুলে ধরতে অক্ষয় পাত্র ফাউন্ডেশনের প্রয়াস এই ধরণের মহ ৎ চিন্তাভাবনায় আমাদেরকে নিজেদের উর্ধে উঠে সমাজের বিষয়ে ভাবতে সাহায্য করে বলে মন্তব্য করে প্রধানমন্ত্রী তাঁর ভাষণ শেষ করেন।


    উল্লেখ করা যেতে পারে, মধ্যাহ্নকালীন আহার কর্মসূচির আওতায় লক্ষ লক্ষ শিশুকে গুণগতমানের, স্বাস্হ্যকর ও পুষ্টি সমৃদ্ধ আহার প্রদানে অক্ষয় পাত্র ফাউন্ডেশন কেন্দ্রীয় মানবসম্পদ উন্নয়ন মন্ত্রক ও রাজ্যসরকারগুলির সঙ্গে ঘনিষ্ট সমন্বয় বজায় রেখে কাজ করে। এই সংগঠন ১২টি রাজ্যের ১৪ হাজার ৭০২টি বিদ্যালয়ে ১৭ লক্ষ ৬০ হাজার শিশুকে মধ্যাহ্নকালীন আহার দিয়ে থাকে। প্রধানমন্ত্রী শ্রী নরেন্দ্র মোদীর উপস্হিতিতে ৩০০ কোটিতম দুঃস্হ শিশুর জন্য অন্ন সংস্হানের মাধ্যমে এই ফাউন্ডেশন সমাজের দরিদ্র ও প্রান্তিক সমাজের মানুষের কাছে পৌঁছে যাওয়ার ক্ষেত্রে আরও একটি মাইলফলক অর্জন করল।


    CG/BD /NS/… 12 February , 201 9 … 660


    

    
    (Release ID: 1564037) Visitor Counter : 103