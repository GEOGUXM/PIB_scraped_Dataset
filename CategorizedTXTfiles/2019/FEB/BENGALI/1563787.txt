      প্রধানমন্ত্রীরদপ্তর

      প্রধানমন্ত্রীর আগরতলা সফর গার্জি-বেলোনিয়া রেল লাইন উদ্বোধন করলেন
      Posted On: 09 FEB 2019 2:21PM by PIB Kolkata


    নয়াদিল্লি, ৯ ফেব্রুয়ারি, ২০১৯


    আসাম, অরুণাচল প্রদেশ ও ত্রিপুরায় একদিনের সফরে প্রধানমন্ত্রী তাঁর কর্মসূচির তৃতীয় তথা শেষ পর্যায়ে আজ (৯ই ফেব্রুয়ারি) আগরতলা সফর করেন। তিনি সেখানে গার্জি-বেলোনিয়া রেল লাইন সহ রাজ্যের জন্য একাধিক উন্নয়নমূলক প্রকল্পের উদ্বোধন করেন।


    আগরতলায় মহারাজা বীর বিক্রম বিমানবন্দরে প্রধানমন্ত্রী মহারাজা বীর বিক্রম কিশোর মাণিক্য বাহাদুরের মূর্তির আবরণ উন্মোচন করেন। মহারাজা বীর বিক্রম কিশোরের ভূমিকার প্রশংসা করে শ্রী মোদী বলেন, ত্রিপুরার জন্য মহারাজার এক সুচিন্তিত পরিকল্পনা ছিল। আগরতলা শহর নির্মাণে তিনি ব্যাপক অবদান রেখেছিলেন। প্রধানমন্ত্রী বলেন, মহারাজা বীর বিক্রম কিশোরের মূর্তির আবরণ উন্মোচন করে তিনি গর্ব অনুভব করছেন।


    ত্রিপুরার উন্নয়নমূলক কর্মযজ্ঞ প্রসঙ্গে প্রধানমন্ত্রী বলেন, এই রাজ্যের অগ্রগতি বর্তমানে এক নতুন দিশায় এগিয়ে চলেছে। বিগত সাড়ে চার বছরে ত্রিপুরার উন্নয়নে কেন্দ্রীয় সরকার পর্যাপ্ত তহবিল বরাদ্দ করেছে। তিনি জানান, এই প্রথমবার রাজ্যের ইতিহাসে ন্যূনতম সহায়ক মূল্যে শস্য সংগ্রহ করা হয়েছে।


    আগরতলায় স্বামী বিবেকানন্দ স্টেডিয়ামে আয়োজিত এক অনুষ্ঠানে প্রধানমন্ত্রী এক ফলকের আবরণ উন্মোচন করে গার্জি-বেলোনিয়া রেল লাইন জাতির উদ্দেশে উৎসর্গ করেন। এই রেল লাইনটি দক্ষিণ ও দক্ষিণ-পূর্ব এশিয়ার প্রবেশদ্বার হিসেবে ত্রিপুরার গুরুত্ব বাড়াবে। নরসিনগড়ে ত্রিপুরা ইনস্টিটিউট অফ টেকনলজির নতুন ভবনেরও শ্রী মোদী উদ্বোধন করেন।


    অনুষ্ঠানে, এই রাজ্যের নির্বাচনের সময় যখন তিনি সফরে এসেছিলেন, সেই সময়ের কথা স্মরণ করে শ্রী মোদী সার্বিক উন্নয়নের রূপরেখা হিসেবে এইচআইআরএ (হিরা) মডেলের কথা বলেন। হিরা হল হাইওয়ে বা মহাসড়ক, ই-ওয়ে বা ইন্টারনেট ব্যবস্থা, রেলওয়ে বা রেল এবং এয়ারওয়ে বা বিমান পরিবহণ। হিরা মডেলের অঙ্গ হিসেবে রয়েছে আগরতলা সাবরুম জাতীয় মহাসড়ক, হামসফর এক্সপ্রেস, আগরতলা দেওঘর এক্সপ্রেস এবং আগরতলায় নতুন টার্মিনাল।


    অসাধু সুবিধাভোগীদের বিতারণ প্রসঙ্গে প্রধানমন্ত্রী বলেন, আগে উন্নয়ন কেবল কাগজে-কলমে সীমাবদ্ধ ছিল। তিনি বলেন, ত্রিপুরাতে এখন সুফলভোগীর সংখ্যা প্রায় ৬২,০০০। বিগত সাড়ে চার বছরে প্রায় ৮ কোটি এ ধরণের অসাধু সুবিধাভোগীকে চিহ্নিত করে তাদের সুযোগ-সুবিধা থেকে বঞ্চিত করা হয়েছে।


    কৃষক সমাজ এবং প্রথা বহির্ভূত বিভিন্ন ক্ষেত্রের সঙ্গে যুক্ত মানুষের কল্যাণে তাঁর অঙ্গীকারের কথা পুনরায় ব্যক্ত করে প্রধানমন্ত্রী বলেন, ‘প্রধানমন্ত্রী শ্রম যোগী মনধন পেনশন যোজনা’র মাধ্যমে অসংগঠিত ক্ষেত্রের শ্রমিকরা ৬০ বছর বয়স উত্তীর্ণ হলেই মাসিক ৩,০০০ টাকা পেনশন পাবেন। ‘প্রধানমন্ত্রী কিষাণ সম্মান নিধি যোজনা’য় পাঁচ একরের কম জমি রয়েছে এমন কৃষকরা বার্ষিক ৬,০০০ টাকা করে পাবেন। এই টাকা সরাসরি তাঁদের ব্যাঙ্ক অ্যাকাউন্টে জমা পড়বে। মৎস্যজীবীদের কল্যাণে পৃথক যে মৎস্য দপ্তর গড়ে তোলার সিদ্ধান্ত হয়েছে, তার ফলে এই শ্রেণীর মানুষরা ব্যাপক উপকৃত হবেন।


    এই সমস্ত পদক্ষেপ তাঁর সরকারের সদিচ্ছার প্রতিফলন বলে শ্রী মোদী মন্তব্য করেন।


    উত্তর-পূর্বের তিন রাজ্যে একদিনের সফর শেষে প্রধানমন্ত্রী নতুন দিল্লি ফিরেছেন। আগামীকাল তিনি অন্ধ্রপ্রদেশ, তামিলনাড়ু ও কর্ণাটক সফর করবেন।


    CG/BD/DM/…11th Feb, 2019

    
    
    (Release ID: 1563787) Visitor Counter : 123