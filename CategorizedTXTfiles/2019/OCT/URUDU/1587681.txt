      جدید اور قابل تجدید توانائی کی وزارت

      نئی اور قابل تجدید توانائی کی وزارت نے بھار ت کی قابل تجدید توانائی کے نشانے کے بارے میں شبہات پیدا کرنے والی رپورٹوں کی تردید کی ہے
      
      وزارت کے سکریٹری کا کہنا ہے کہ بھارت ایک لاکھ 75 ہزار میگاواٹ قابل تجدید توانائی تیار کرنے کا نشانہ وقت پر حاصل کرلے گا
      Posted On: 10 OCT 2019 10:44AM by PIB Delhi


    نئی دہلی 10 اکتوبر ۔میڈیا کے ایک سیکشن میں سی آر آئی ایس آئی ایل رپورٹ کے حوالے سے یہ خبریں شائع ہوئی ہیں کہ بھارت 2022 تک ایک لاکھ 75 ہزار میگاواٹ کے قابل تجدید توانائی کے نشانے کو شاید حاصل نہ کرسکے ۔نئی اورقابل تجدید توانائی کی وزارت نے اس طرح کے دعووں کی تردید کی ہے ۔


    وزارت نے کہا ہے :’’ میڈیا کی حالیہ کچھ رپورٹوں میں اس خدشے کا اظہار کیا گیا ہے کہ آیا بھارت 2022 تک ایک لاکھ 75 ہزار میگاواٹ قابل تجدید توانائی پیداکرنے کے اپنے مقررہ نشانے کو حاصل نہیں کرسکے گا۔ میڈیا کی ان خبروں میں سی آر آئی ایس آئی ایل کی ستمبر 2019 کی رپورٹ کا حوالہ دیا گیا ہے ۔


    لیکن یہ خدشات صحیح نہیں ہیں اور ان سے موجودہ صوررتحال اورآنے والے منصوبوں کی صحیح عکاسی نہیں ہوتی ۔ بھارت نے ستمبر 2019 کے اختتام تک 82580 میگاواٹ سے زیادہ قابل تجدید توانائی کی صلاحیت پیدا کرلی تھی اور تقریباََ 31150 میگاواٹ صلاحیت تنصیب کے مختلف مراحل میں ہے ۔ اس طرح 2021 کی پہلی سہ ماہی تک بھارت ایک لاکھ 13 ہزار میگاواٹ سے زیادہ قابل تجدید توانائی کی صلاحیت قائم کرلے گا۔ یہ اس کے مقررہ نشانے کا تقریباََ 65 فیصد ہوگا۔ اس کے علاوہ تقریباََ 39 ہزار میگاواٹ قابل تجدید توانائی کی صلاحیت نیلامی کے مختلف مرحلوں میں ہے ، جو ستمبر 2021 تک قائم کردی جائے گی اور اس طرح مقررہ نشانے کا 87 فیصد سے زیادہ حصہ پورا ہوجائے گا۔ اب جب کہ صرف 23 ہزار میگاواٹ قابل تجدید توانائی کی صلاحیت نیلامی کے لئے باقی رہ گئی ہے ، بھارت کو امید ہے کہ وہ ایک لاکھ 75 ہزار قابل تجدید توانائی کی صلاحیت نہ صرف حاصل کرلے گا بلکہ اس نشانے سے بھی آگے نکل جائے گا۔


    وزارت وقتاََفوقتاََ پیداہونےوالے مختلف مسائل کو باقاعدہ طور پر حل کرنے کے لئے کام کیا ہے اور اس نے اس نشانے کو حاصل کرنے کے لئے کاروبار کو آسان بنانے سے متعلق پالیسیوں اور پروگراموں سے کام لیا ہے۔قابل تجدید توانائی کی صنعت ، ڈیولپرس اور دیگر ساجھیداروں نے شفاف نیلامی اور بجلی کو سستے داموں حاصل کرنے کی وزارت کی کوششوں کی تعریف کی ہے۔ ان اقدامات کے نتیجے میں شمسی اور ہوا کے ذریعہ پیدا کی جانے والی بجلی کی شرحوں میں کافی کمی آئی ہے ۔ ہوا کے ذریعہ پیدا کی جانے والی بجلی کی شرح 2016 میں 4.18 روپے فی یونٹ تھی ،جو پچھلے سال کے دوران کم ہوکر 2.43 روپے فی یونٹ ہوگئی اور اس وقت یہ 2.75 روپے فی یونٹ سے بھی کم ہے۔اسی طرح شمسی توانائی کی شرح میں بھی کمی ہوئی ہے اور یہ 4.43 روپے فی یونٹ سے کم ہوکر 2.44 روپے فی یونٹ ہوگئی ہے ۔ بھارت سرکار کی یہ کوشش ہے کہ قابل تجدید توانائی ایسی شرح پر حاصل کی جائے جو تقسیم کار کمپنیوں کے لئے قابل قبول ہو ۔


    مارچ 2014سے بھارت کی قابل تجدید توانائی کی صلاحیت 34 ہزار میگاواٹ سے بڑھ کر 82580 میگاواٹ ہوگئی ہے ، جو 138 فیصد اضافے کو ظاہر کرتی ہے ۔عالمی اعتبار سے شمسی توانائی کے معاملے میں بھارت پانچویں نمبر پر ، ہوا کے ذریعہ حاصل ہونے والی توانائی کے بار ے میں چوتھے نمبر پر اور قابل تجدید توانائی کے معاملے میں بھی چوتھے نمبر پر ہے ۔ اگر اس میں پن بجلی کو بھی شامل کیا جائے تو عالمی اعتبار سے بھارت قابل تجدید توانائی کے معاملے میں تیسرے نمبر پر ہے ۔ بھارت کا قابل تجدید توانائی کا پروگرام بجلی کی پیداوار سے کہیں آگے کی چیز ہے ۔ یہ بہت سے پہلوؤں کا احاطہ کرتا ہے ،جس میں ٹھنڈا کرنے ، گرم کرنے ،سکھانے اور دیگر صنعتی کاموں کے لئے تھرمل توانائی کا استعمال بھی شامل ہے۔ قابل تجدید توانائی صحیح معنیٰ میں کئی طرح سے فائدہ پہنچانے والے نظام کے طور پر ابھر کر سامنے آئی ہے ۔


    توانائی کے معاملے میں قابل تحدید توانائی کے حصے میں توسیع کا سفر چیلنجوں بھرا رہا ہے ۔ جب آندھر ا پردیش کی حکومت نے اپنے اس ارادے کا اظہار کیا کہ وہ پہلےسے دستخط شدہ بجلی کی خریداری کے سمجھوتوں ( پی پی ایز ) پر نظرثانی کرنے کا ارادہ رکھتی ہےتو وزارت نے فوراََ ہی اس بات کی وضاحت کردی کہ کسی پی پی ایز پر اس وقت تک نظر ثانی نہیں کی جاسکتی جب تک کہ سمجھوتے میں اس طرح کی دفعہ شامل نہ ہو یا کرپشن کا کوئی بہت بڑا واقعہ سامنے نہ آئے ۔


    وزار ت ، متعلقہ حکومتوں کے صلاح ومشورے سے گجرات میں زمین الاٹ کرنے کے مسئلے اور راجستھان میں زمین کی فراہمی کے چارجز پر نظرثانی سے متعلق معاملات پر توجہ دے رہی ہے ۔اصل گرڈ میں ایک لاکھ 75 ہزا رمیگاواٹ بجلی داخل کرنے کی غرض سے 66500 میگاواٹ زائدترسیلی نظام کی تنصیب کے معاملے پر بھی عمل درآمد کیا جارہا ہے ۔ مقامات پر مبنی ضرورتوں پر انحصار کرتے ہوئے فاضل ترسیل مرحلے وار طریقے پر اکتوبر 2021 تک پوری ہوجائے گی۔ اس کے علاوہ وزارت زمین الاٹ کرنے کے مسئلے سے نمٹنے کی خاطر الٹرا میگا رینیوایبل انرجی پارکس کو ترقی دینے کے عمل سے گزررہی ہے ۔ ان پارکوںمیں زبردست ترسیلی نظام ہوگا۔ اس طرح کا پہلا پارک ایس ای سی آئی کے ذریعہ گجرات میں دھولیرا کے مقام پر قائم کئے جانے کا منصوبہ ہے ۔ اس کے علاوہ وزارت نے سرمایہ کاروں کے اعتمادکو مضبوط بنانے کی خاطر پی پی اے دفعات کو بھی مستحکم بنایا ہے ۔


    وزار ت نے تین نئی اسکیمیں شروع کی ہیں۔ پہلی اسکیم 12 ہزار میگاواٹ گرڈ قائم کرنے سے متعلق ہے ، جو ایس پی وی بجلی پروجیکٹوں سے منسلک ہوگی۔اس اسکیم کو سرکاری سیکٹر کے مرکزی ادارے (سی پی ایس یو ) کے دوسرے مرحلے کے تحت قائم کیا جائے گا۔ دوسری اسکیم پی ایم - کے یو ایس یو ایم (پردھان منتری کسان اورجا سرکشیوم اٹھان مہاابھیان ) ہے،جس پر اگلے چار برسوں میں عمل درآمد کیا جائے گا۔ تیسری اسکیم روف ٹاپ سولر فیز 2 پروگرام سے تعلق رکھتی ہے ۔ جس کے تحت ملک میں چھتوں پر شمسی توانائی کے نظام کے ذریعہ بجلی تیار کرنے کے سلسلے میں تیزی لائی جائے گی۔


    میڈیا نے سی آر آئی ایس آئی ایل کی جس رپورٹ کا حوالہ دیا ہے وہ نہ تو صحیح ہے اور نہ ہی اس میں ان اقدامات کو شامل کیا گیا ہے ،جو نئی اورقابل تجدید توانائی کی وزارت نے ملک میں قابل تجدیدتوانائی کےفروخت کے سلسلے میں کئے ہیں ۔ یہ رپورٹ ہر اعتبارسے ناقابل بھروسہ ہے ، کیونکہ سی آر آئی ایس آئی ایل نے وزارت کے خیالات معلوم کرنے کے لئے اس سے رابطہ کرنے کی زحمت بھی گوارہ نہیں کی ۔


    وزارت کو نہ صرف یہ اعتماد ہے کہ وہ ایک لاکھ 75 ہزار میگاواٹ کا اپنا نشانہ حاصل کرلے گی بلکہ اس سے آگے نکل جائے گی۔‘‘


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔ ج ۔رم


    U-4 531

    
    
    (Release ID: 1587681) Visitor Counter : 12
    
    
      Read this release in: English , Hindi , Bengali , Malayalam