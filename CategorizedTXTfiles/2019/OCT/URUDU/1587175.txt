      نائب صدر جمہوریہ ہند کا سکریٹریٹ

      نائب صدرجمہوریہ نے طبی برادری سے غیر متعدی بیماریوں ( این سی ڈی ) کی روک تھام کے لئے شعور اجاگرکرنے کی اپیل کی
      
      نوجوانوں کو جدید طرز زندگی کے صحت خطرات سے آگاہ کرنے کے لئے اسپتالوں کو لازمی طورپر قریبی اسکولوں اورکالجوں کا دورہ کرنے کے لئے ڈاکٹروں کو منظم کرنا چاہئے: نائب صدر جمہوریہ
      
      تمام حصے داروں کو دیہی علاقوںمیں حفظان صحت کی مناسب سہولیات کی کمی کو جنگی پیمانے پر دور کرنا چاہئے
      
      ایک کثیر جہتی نقطۂ نظر اختیار کرکے اعصابی عوارض کے بوجھ سے نمٹا جانا چاہئے
      
      انڈین اکیڈمی آف نیورولوجی - آئی اے این سی اواین2019 کی 27 ویں میٹنگ کا افتتاح کیا
      Posted On: 03 OCT 2019 7:28PM by PIB Delhi


    نئیدہلی 04 اکتوبر۔نائب صدرجمہوریہ جناب ایم وینکیا نائیڈو نے طبی برادری سے کہا ہے کہ وہ ذیابیطس ، ہائپر ٹینشن اور کینسر جیسی غیر متعدی بیماریوں کی روک تھام کی ضرورت پر بیدار ی مہم چلائیں ، جو کہ پریشان کن تناسب کی شکل اختیار کررہے ہیں ۔ان کی خواہش ہے کہ نجی اورسرکاری اسپتالوں کے ساتھ ساتھ انفرادی ڈاکٹر بھی اپنے علاقوں کے قریبی اسکولوں، کالجوں اورکمیونٹی سینٹرزکا باقاعدگی سے دورہ کریں اور جدید طرز زندگی سے لاحق صحت خطرات کے بارے میں نوجوانوں کو آگاہ کریں اور انہیں مستقل جسمانی سرگرمی کرنے اورصحت مندغذا کی عادتو ں کو اپنانے کی ضرورت کے بارے میں ان کے اندر بیداری لائیں۔


    آج حیدرآباد میں انڈین اکیڈمی آف نیورولوجی - آئی اے این سی او این 2019 کی 27 ویں سالانہ کانفرنس کا افتتاح کرتے ہوئے جناب نائیڈو نے کہا کہ ملک کو دیہی علاقوں میں مناسب جدید طبی سہولیات کی عدم موجودگی کے علاوہ کچھ متعدی بیماریوں اور این سی ڈی کے دوہرے بوجھ کا سامنا کرنا پڑرہا ہے ۔نائب صدر نے حکومتوں اور پالیسی سازوں کو دیہی علاقوں میں طبی اداروں کے قیام کے لئے مزیدمراعات دینے کا مشورہ بھی دیا۔مرکزی حکومتوںاور ریاستوں کو معیارات سے سمجھوتہ کئے بغیر نجی شعبے کو مدد فراہم کرنی چاہئے ۔ وہ یہ بھی چاہتے ہیں کہ میڈیکل کونسل آف انڈیا نیورولوجی میں نشستو ں کے اضافے کے معاملے پر بھی توجہ دےجبکہ کالجوں کے ضوابط پر سحتی سے عمل پیرا ہونے کو یقینی بنائے ۔اعصابی عوارض کا تذکرہ کرتے ہوئے انہوں نے کہا کہ ہندوستان پر زبردست بوجھ ہے ، جس سے سماج کا تمام طبقہ متاثر ہورہاہے دیہی اورشہری علاقوں دونوں میں ۔اس تشویش کا اظہار کرتے ہوئے کہ ہندوستان میں ہرسال کم ازکم 20لاکھ افراد برین اسٹروک میں مبتلا ہوتے ہیں۔ اس کے نتیجے میں وہ فالج اور دیگر مسائل سمیت طویل مدتی معذوری کا شکار ہوتے ہیں، نائب صدر نے کہا کہ عوام کو بلڈ پریشر ، بلڈ شوگر کی سطحوں پر قابو پانے کے لئے آگاہ کرنے کی ضرورت ہے اور علاج مہیا کرنے کے علاوہ وہ صحت مند طرز زندگی کو اپنائیں۔


    یہ کہتے ہوئے کہ حاصل شدہ اعصابی بیماریوں (غیر متعدی ) میں اضافہ ایک تشویشناک پیش رفت ہے ، انہوں نے کہا کہ طرز زندگی اورغذا کی عادتوں میں تبدیلی کے رجحان میں مزید اضافہ ہورہا ہے ۔ پچھلی دودہائیوں کے دوران ہندوستان میں اسٹروک ، مرگی ،سردرد اور ریڑھ کی ہڈی اور دماغی عوارض جیسی غیر متعدی بیماریوں کا بوجھ انفیکشن اوربخار جیسی متعدی بیماریوں کے مقابلے زیادہ تیزی سے بڑھ چکا ہے ۔انہوں نے کہا کہ ایک مطالعے کے مطابق سال 2016 میں ہندوستان میں ہونے والی تمام اموات میں سے 55.2فیصد اموات غیر متعدی بیماریوں کی وجہ سے ہوئیں۔


    جناب نائیڈو نے کہا کہ نیورولوجی میں سیٹوں میں اضافہ سمیت ایک کثیر جہتی نقطۂ نظر اختیار کرکے اعصابی بیماری کے بوجھ سے نمٹا جانا چاہئے اور اعصابی عوارض کی جلدتشخیص کے لئے سی ٹی اور ایم آر آئی اسکین سے لیس دیہی علاقوں میں زیادہ سے زیادہ اسپتال قائم کرنے چاہئیں۔


    یہ کہتے ہوئے کہ ہندوستان میں صحت کے شعبے کو نامناسب عوامی اخراجات ، ڈاکٹروں اور مریضوں کا کم تناسب ، صحت انشورنس میں شامل نہ ہونے اور بچاؤ کے ناکافی میکانزم سمیت دیہی علاقوںمیں نامناسب بنیادی ڈھانچے کی پریشانیوں کا سامنا ہے، نائب صدر نےواضح کیا کہ زیادہ میڈیکل کالج کھول کر اور گریجویٹ اور پوسٹ گریجویٹ دونوں سطحوں پر نشستوں کی تعداد میں اضافہ کرکے تربیت یافتہ حفظان صحت والے پریکٹشنر ز کی فراہمی میں اس بڑے فرق کو دور کرنا ضروری ہے ۔


    اس بحران کو دور کرنے کے لئے ہمیں بنیادی حفظان صحت پر زیادہ توجہ دینے کی ضرورت ہے ، جو طبی نظام کے ساتھ کسی بھی مریض سے رابطے کا پہلا نقطہ ہے ۔


    اس کانفرنس میں امریکہ ،برطانیہ ،آسٹریلیا ،آسٹریا ،پرتگال ، جاپان اور اٹلی کے 15 بین الاقوامی ماہرین سمیت 2000سے زائد مندوبین شریک ہوئے ۔


    اس موقع پر نیتی آیوگ کے رکن ڈاکٹر ونود پال ، ایم ڈی اور سی ای او ، کے آئی ایم ایس ہاسپیٹلز ، حیدرآباد ، ڈاکٹر بی بھاسکر راؤ ، صدر ، انڈین اکاڈمی آف نیورولوجی ، ڈاکٹر ستیش کھادلکر ، صدر ورلڈ فیڈریشن آف نیورولوجی ، ڈاکٹر ولیم کیرول ، سکریٹری ، انڈین اکاڈمی آف نیورولوجی ، ڈاکٹر گگن دیپ سنگھ ، چیئر مین ، آرگنائزنگ کمیٹی ، ڈاکٹر ایس موہن داس ، آرگنائزنگ سکریٹری ، ڈاکٹر سیتا جے لکشمی اور دیگر معززین بھی موجود تھے۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔ن ا ۔رم


    U-4452

    
    
    (Release ID: 1587175) Visitor Counter : 3
    
    
      Read this release in: English , Hindi