      نائب صدر جمہوریہ ہند کا سکریٹریٹ

      ذات پات اورکرپشن جیسی سماجی برائیوں کو ختم کیجئے جو قوم کی ترقی میں رکاوٹ بنتی ہیں: نائب صدر جمہوریہ
      
      دسہرہ ، پوری انسانی اقدار اور اخلاقیات کی تقریب ہے جو’’ دھرم پر ادھرم‘‘ کی فتح کی علامت ہے : نائب صدر جمہوریہ
      
      تہواروں سے ملک کے متنوع کلچر اورقیمتی ورثے کی عکاسی ہوتی ہے : نائب صدر جمہوریہ
      
      رامائن پوری انسانیت کے ورثے کی حیثیت رکھتی ہے: نائب صدر جمہوریہ
      Posted On: 08 OCT 2019 6:45PM by PIB Delhi


    نئی دہلی یکم اکتوبر ۔نائب صدر جمہوریہ جناب ایم وینکیا نائیڈو نے آج ذات پات ، بنیاد پرستی ، کرپشن اور تفریق جیسی سماجی برائیوں کو ختم کرنے کی ضرورت پر زور دیا ہے جو معاشرے اور قوم کی ترقی میں رکاوٹ ڈالتی ہیں۔


    آج نئی دلی میں شری دھارمک لیلا کمیٹی کی طرف سے منعقدہ رام لیلا ،دسہرہ تقریب میں موجود لوگوں سے خطاب کرتے ہوئے انہوں نےان پر زور دیا کہ و ہ مثبت ذہنی فکر کو فروغ دیں اور رحم دلی ،خوشی ، رواداری ، محبت ،ترحم ، امن ،ہمدردی اور احترام ، خاص طور پر کم عمر کے بچوں کے مابین ان اقدار کی آبیاری کریں۔


    دسہرہ کے موقع پر ملک کے عوام کو اپنی نیک خواہشات پیش کرتے ہوئے اور مبارکباددیتے ہوئے جناب نائیڈو نے کہا کہ دسہرہ کے بارے میں یقین ہے کہ وہ ایک ایسا دن ہے ، جب بھگوان رام نے عفریت بادشاہ راون کو شکست دی تھی اور ماتا درگا نے دنیا کو دیو مہی شاسورہ سے نجات دلائی تھی۔ انہو ں نے کہا :’’ اس سے قطع نظر کہ کوئی شخص کون سے رزمیہ میں یقین رکھتا ہے ، یہ بات بالکل واضح ہے کہ دسہرہ برائی پر اچھائی کی فتح کی علامت ہے ، گنہگاری پر سچائی اور راست بازی کی جیت کی علامت ہے ۔ یہ اس عالمی قانون اور سچائی کی تقریب ہے، جوآخر میں اکیلے فتحیاب ہوتا ہے ۔‘‘


    نائب صد ر جمہوریہ نے کہا کہ دسہرہ دائمی انسانی اقدار اور اخلاقیات کی ایک تقریب ہے ۔ انہوں نے کہا کہ یہ ’’ ادھرم پر دھرم کی جیت کی تقریب ہے۔‘‘


    بھگوان رام کی سلطنت کی اقدار کی وضاحت کرتے ہوئے ،جس کے بارے میں کہا جاتا ہے کہ وہ ایک بے مثال ریاست تھی ، جناب نائیڈو نے کہا کہ مہاتما گاندھی ،جن کا 150 واں یوم پیدائش پوری دنیا میں پور ی دنیا میں منایا جارہا ہے ، انہوں نے بھی بھارت کو رام راج بنانے کا خواب دیکھا تھا ۔ اس بات کو اجاگر کرتے ہوئے کہ ’رام راج ‘ ایک ایسے معاشرے کا تصور پیش کیا گیا ہے ، جو اہم آدرشوں کے طور پر دیانت داری، اخلاقیات اور انصاف پر مبنی ہو،نائب صدرجمہوریہ نے کہا کہ گاندھی جی کے لئے رام راج ایک ایسے ملک کی حیثیت رکھتا تھا جس میں شہزادوں اور گداگروں کو یکساں حقوق حاصل ہوں ۔


    رامائن کو پوری انسانیت کا ورثہ قرار دیتے ہوئے جناب نائیڈو نے اس اخلاقی رمیہ کو محفوظ رکھنے ،اسے مشتہر کرنے اور اسے گہرائی سے سمجھنے کے لئے لگن کے ساتھ کوششوں کی ضرورت پر زوردیا ۔ انہوں نے کہا کہ یہ ایک ایسا رزمیہ ہے ،جس نے بھارت کے ضمیر میں گہرائی کے ساتھ نفوذ کیا ہے ۔ انہوں نے کہا :’’ پورے ملک کے لوگ رام کو اپنا سمجھتے ہیں ۔ وہ رام کتھا کے ساتھ خود کو وابستہ کرتے ہیں او راس کے ساتھ اپنا رشتہ جوڑتے ہیں ۔ ‘‘


    نائب صدر جمہوریہ نے رامائن کی کروڑوں اقدار کی یاد دلائی ۔ انہوں نے کہا کہ رامائن کا رزمیہ ہمیں دنیا ، معاشرے اور کنبے کےتئیں اپنے فرائض کی یاد دلاتا ہے اور ایک دوسرے کے ساتھ نیز مادر وطن کے ساتھ ،فطرت کے ساتھ ،پرندوں اور چرندوں کے ساتھ انسانوں کے رشتے کی تشریح کرتا ہے ۔انہوں نے رائے ظاہر کی کہ رامائن کا پیغام ،عالمی امن اور خوشحالی کو درپیش زبردست چیلنجوں کے پس منظر میں پوری دنیا کے لئے نئی افادیت کا حامل ہے۔


    انہوں نے سبھی لوگوں پر زور دیا کہ وہ بھگوان رام کی زندگی سے سبق حاصل کریں اور ایک ساتھ رہنے کے ہنر کو مکمل کریں اور امن نیز شمولیت والی ترقی کے راستے پر چلیں۔


    انہوں نے اعتماد ظاہر کیا کہ انصاف ، اچھی حکمرانی اور عوام کی فلاح وبہبود کے تئیں مکمل وابستگی سے ایک قوم کے طور پر ہمیں فیضان ملتا رہے گا اور ہمیں تمام محاذوں پر تیز رفتار ی کے ساتھ ترقی کرنے میں مددملے گی۔


    اس بات پر زور دیتے ہوئے کہ تہواروں سے ہمارے ملک کے گوناگوں کلچر اورقیمتی ورثے کی عکاسی ہوتی ہے ۔ جناب نائیڈو نے کہا کہ یہ تہوار خوشی کو پھیلاتے ہیں اور فطرت کے ساتھ انسانوں کے اتحاد اور قریبی تعلقات کو فروغ دیتے ہیں۔


    سابق وزیر اعظم ڈاکٹر منموہن سنگھ شری دھارمک لیلا کمیٹی کے جنرل سکریٹری جناب دھیرج دھر اور دیگر افراد بھی اس موقع پر موجود تھے ۔


    نائب صدر جمہوریہ کی تقریر کا متن :


    مجھےشری دھارمک لیلا کمیٹی کی طرف سے منعقدہ رام لیلا دسہرہ تقریب میں شرکت کرکے بڑی خوشی محسوس ہورہی ہے ۔


    میں دسہرے کے مقدس موقع پر جو کہ رنگا رنگ تہوار ہے اور جو انتہائی جوش وخروش کے ساتھ پورے ملک میں منایا جاتا ہے۔ ملک کے لوگوں کو سرگرم مبارکباد دیتا ہوں اور نیک خواہشات پیش کرتا ہوں۔


    ہندوؤں کے عقیدے کے مطابق آج کا دن وہ ہے ، جب بھگوان رام نے عفریت بادشا ہ راون کو شکست دی تھی۔یہ بھی یقین کیا جاتا ہے کہ آج کا دن وہ ہے ، جب دیوی درگا نے دنیا کو مہی شاہ سورہ دیو سے نجات دلائی تھی ۔


    آپ جس رزمیہ میں بھی یقین کریں ، یہ بات بالکل واضح ہے کہ دسہرہ ، برائی پر اچھائی اور گنہگاری پر دیانت داری اور ایمان داری کی جیت کی علامت ہے ۔


    یہ تہوار ہم سے ہرایک کو یہ یاد دلاتا ہے کہ ہم غیر متزلزل عہد کے ساتھ سچائی کے راستے پر چلیں۔ آج جب ہم راون کے پتلے جلارہے ہیں تو ہمیں ان تمام عفریتی خصلتوں کو بھی جلادیں ، جو ہمارے اندر نفوذ کرچکی ہیں۔


    میرے لئے دسہرہ دائمی انسانی اقدار اور اخلاقیات کی ایک تقریب ہے ۔ یہ ’’ ادھرم پر دھرم ‘‘ کی فتح کی تقریب ہے ۔


    رام کو’’ دھرم یا دیانتدارانہ سلوک کا مجسمہ سمجھا جاتا ہے۔


    بھگوان رام کی سلطنت بہت سے طریقو ں پر ایک بے مثال سلطنت تھی ۔


    مہاتما گاندھی ، جن کا اس سال پوری دنیا میں 150 واوں یو م پیدائش منایا جارہا ہے ، انہوں نے بھی بھارت کو رام راج دیکھنے کا خواب دیکھا تھا۔


    1929 میں ’ ینگ انڈیا ‘ میں لکھتے ہوئے گاندھی جی نے کہا تھا :’’ خواہ میرے تصور کا رام اس زمین پر رہا ہو ، رامائن کا رام یقینی طور پر سچی جمہوریت کا علمبردار ہے ،جس میں کمتر سے کمتر شہری کو بھی بغیر کسی تفصیلی اور مہنگے طریق کار کے تیز رفتاری کے ساتھ انصاف کو یقینی بنایاجاتا ہے۔


    خدا کرے کہ انصاف ، اچھی حکمرانی اور عوام کی فلاح وبہبود سے ہماری پکی وابستگی ایک قوم کے طور پر ہمارے سفر میں ہمیں یہ فیضان بخشتی رہے اور تمام محاذوں پر تیز رفتار ترقی میں ہماری مددگار ثابت ہو۔


    پیارے بہنو اور بھائیو!


    تہواروں سے ہمارے ملک کے گوناگوں کلچر اور قیمتی ورثے نیز اس کی روایات کی عکاسی ہوتی ہے۔ یہ تہوار خوشی کو پھیلانے کا باعث ہوتے ہیں اور فطرت کے ساتھ انسانو ں کے قریبی اتحاد اور قریبی تعلقات کو فروغ دیتے ہیں۔


    بھارت کی رام لیلا ایک لوک روایت ہے ،جسے یونیسکونے عالمی ناقابل تنسیخ کلچرل ورثے کے ایک حصے کے طور پر تسلیم کیا ہے۔


    زمانہ قدیم سے بھگوان رام کی درخشاں کہانیاں پورے جنوبی مشرقی ایشیا میں گردش کرتی رہی ہیں۔


    اس میں کوئی شبہ نہیں کہ رامائن پوری انسانیت کا ورثہ ہے ۔ ہمیں اس لافانی رزمیہ کو محفوظ رکھنے ،اس کی تشہیر کرنے اور اسے گہرائی کے ساتھ سمجھنے کی بہترین کوشش کرنی چاہئے ۔


    رامائن نے بھارتی ضمیر میں گہرائی کے ساتھ نفوذ کررکھا ہے ۔ پورے ملک کے لوگ رام کو اپنا مانتے ہیں۔ وہ رام کتھا سے قریبی وابستگی رکھتے ہیں۔


    اور یہ روایت اب بھی زندہ اور جاری ہے ۔


    آج جب ہم یہاں راون کے پتلوں کو جلانے کے لئے جمع ہوئے ہیں یعنی برائی کے خاتمے کی علامت کے طور پر ، ہمیں اس بات پر سوچنا اور غور کرنا چاہئے کہ رامائن کی اصل اقدار کیا ہیں۔


    رامائن کا یہ رزمیہ ہمیں دنیا ، معاشرے اور خاندان کے تئیں ہمارے فرائض کی یاد دلاتا ہے ۔ رامائن ، ایک دوسرے کے ساتھ ، مادر وطن کے ساتھ ،فطرت کے ساتھ ،پرندوں اور چرندوں کے ساتھ انسان کے تعلقات کی تشریح کرتی ہے۔


    عالمی امن اور خوشحالی کو درپیش زبردست چیلنجوں کے پس منظر میں آج کی دنیا کے لئے اس پیغام کی نئی افادیت ہے ۔


    ہم رام کی زندگی سے سبق سیکھیں گے اور ایک ساتھ رہنے نیز امن اور شمولیت والی ترقی کے راستے پر چلنے کے ہنر کو مکمل کریں گے۔


    میں ایک بار پھر دسہرے کی تقریب کے موقع پر آپ میں سے ہرایک کے لئے اپنی نیک خواہشات پیش کرتا ہوں ۔ خدا کرے یہ تہوار


    ہماری قوم اور دنیا کے لئے خوشی ، امن اور خوشحالی لانے کا باعث ہو۔


    شکریہ !


    جے ہن


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔ ج ۔رم


    U-4 502

    
    
    (Release ID: 1587479) Visitor Counter : 5
    
    
      Read this release in: English , Hindi