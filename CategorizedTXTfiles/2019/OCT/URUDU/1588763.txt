      امور داخلہ کی وزارت

      جی کشن ریڈی نے شورش سے نمٹنے اور ریاستی پولیس فورس کی جدید کاری میں منی پور کو مرکز کے مکمل تعاون کا یقین دلایا
      Posted On: 22 OCT 2019 6:18PM by PIB Delhi


    نئی دہلی، 22 اکتوبر 2019 ، امور داخلہ کے وزیر مملکت جناب جی کشن ریڈی نے شمال مشرق کے اپنے دورے کے آخری دن آج امپھال کے منتری پُکھری میں آسام رائفلس کے جنوبی ہیڈ کوارٹرز کا دورہ کیا جہاں انہوں نے سکیورٹی کی تیاریوں کے ساتھ ساتھ فورس کے عملے کے لئے دستیاب سہولتوں کا بھی جائزہ لیا۔


    فوجیوں اور سینئر افسروں کے ساتھ تبادلہ خیال کرتے ہوئے جناب ریڈی نے شورش بپا کرنے والے گروپوں کو قابو میں کرنے، آپریشنل حصولیابیوں، کھیل کود اور مہم جوئی کے شعبے میں ملی کامیابی اور شمال مشرقی خطے میں امن و ہم آہنگی کو یقینی بنانے کے سلسلے میں فورس کے ذریعہ ادا کئے گئے رول کے لئے آسام رائفلز کی ستائش کی۔


    وزیر موصوف نے مزید کہا کہ آسام رائفلز کا عملہ اپنی بہادری، عہد بستگی اور بے لوث خدمت کے لئے شمال مشرق کے لوگوں کا دوست خیال کیا جاتا ہے۔جناب ریڈی نے ان بہادر سپاہیوں کو سلام پیش کیا جنہوں نے قوم کی خدمت کی راہ میں اعلی ترین قربانیاں پیش کیں۔ وزیر موصوف نے یقین دلایا کہ سپاہیوں اور ان کے کنبوں کی فلاح و بہبودہمیشہ ان کے دل کے قریب رہے گی۔


    جناب ریڈی نے امپھال میں واقع سی ایم سکریٹریٹ میں منی پور کے وزیراعلی کے ساتھ جائزہ میٹنگ کی مشترکہ طور پر صدارت کی۔ میٹنگ میں مرکزی مسلح پولیس دستوں اور منی پور کے چیف سکریٹری و ڈی جی پی سمیت ریاستی پولیس فورس کے سینئر افسروں نے شرکت کی۔ یہ بات مشاہدے میں آئی کہ 2018 کے بعد سے ریاست میں سکیورٹی کی صورتحال مسلسل بہتر ہوئی ہے اور شورش سے متعلق واقعات میں 24 فیصد تک کمی آئی ہے۔


    جناب ریڈی نے شورش سے نمٹنے، ریاستی پولیس فورس کی جدید کاری کے لئے متعدد سامانوں کی فراہمی اور مرکزی مسلح پولیس دستوں کی بہ وقت ضرورت تعیناتی کے کام میں منی پور کو مرکز کے مکمل تعاون کا یقین دلایا۔


    ۔۔۔۔۔۔۔۔۔۔۔


    م ن۔م م ۔ن ا۔


    U- 4709

    
    
    (Release ID: 1588763) Visitor Counter : 5
    
    
      Read this release in: English , Hindi