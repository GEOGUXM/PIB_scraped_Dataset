      PIB Headquarters

      നെമ്മാറ പോസ്‌റ്റോഫീസ് പാസ്‌പോര്‍ട്ട് സേവാ കേന്ദ്രം കേന്ദ്രമന്ത്രി ശ്രീ വി. മുരളീധരന്‍ ഉദ്ഘാടനം ചെയ്തു
      Posted On: 05 OCT 2019 3:02PM by PIB Thiruvananthpuram


    പാലക്കാട് നെമ്മാറ പോസ്‌റ്റോഫീസില്‍ ആരംഭിച്ച പോസ്‌റ്റോഫീസ് പാസ്‌പോര്‍ട്ട് സേവാ കേന്ദ്രം കേന്ദ്ര വിദേശകാര്യ, പാര്‍ലമെന്ററി കാര്യ സഹമന്ത്രി ശ്രീ വി. മുരളീധരന്‍ ഉദ്ഘാടനം ചെയ്യുന്നു.കുമാരി രമ്യ ഹരിദാസ് എംപി സമീപം.


    രാജ്യത്ത് ഒരു വര്‍ഷം ശരാശരി നല്‍കുന്ന ഒരു കോടി പാസ്‌പോര്‍ട്ടുകളില്‍ 10 ശതമാനവും എടുക്കുന്നത് ജനസംഖ്യയില്‍ മൂന്നു ശതമാനത്തില്‍ താഴെയുള്ള മലയാളികളാണെന്ന് കേന്ദ്ര വിദേശ, പാര്‍ലമെന്ററി കാര്യ സഹമന്ത്രി ശ്രീ വി. മുരളീധരന്‍ പറഞ്ഞു. ആലത്തൂര്‍ ലോക്‌സഭാ മണ്ഡലത്തില്‍ ആരംഭിച്ച പോസ്റ്റോഫീസ് പാസ്‌പോര്‍ട്ട് സേവാകേന്ദ്രം നെമ്മാറ പോസ്‌റ്റോഫീസില്‍ ഉദ്ഘാടനം ചെയ്യുകയായിരുന്നു അദ്ദേഹം. കേരളത്തിലെ 20 ലോകസഭാ മണ്ഡലങ്ങളില്‍ 19 ലും ഇതോടെ പാസ്‌പോര്‍ട്ട് സേവാകേന്ദ്രങ്ങള്‍ തുറക്കാനായതായി അദ്ദേഹം അറിയിച്ചു.


    രാജ്യത്ത് കൂടുതല്‍ ജനങ്ങളിലേക്ക് പാസ്‌പോര്‍ട്ട് എത്തിക്കുന്നതിന് അധികം യാത്ര ചെയ്യാതെ അവ ലഭ്യമാകുന്ന അവസ്ഥയുണ്ടാകണമെന്നും പോസ്റ്റോഫീസ് പാസ്‌പോര്‍ട്ട് സേവാകേന്ദ്രങ്ങള്‍ ഈ ലക്ഷ്യം നിറവേറ്റുന്നതായും കേന്ദ്ര മന്ത്രി പറഞ്ഞു. പാസ്‌പോര്‍ട്ട് ലഭിക്കുന്നതിനു വേണ്ടിയുള്ള അപേക്ഷാ പ്രക്രിയ ലളിതവത്കരിച്ച് പാസ്‌പോര്‍ട്ട് സേവനം ജനസൗഹൃദമാക്കാന്‍ നിരവധി നടപടികള്‍ കഴിഞ്ഞ അഞ്ച് വര്‍ഷങ്ങളില്‍ കേന്ദ്ര സര്‍ക്കാര്‍ സ്വീകരിച്ചിട്ടുണ്ടെന്നും അദ്ദേഹം ചൂണ്ടിക്കാട്ടി. പ്രവാസികള്‍ക്ക് ആധാര്‍ എടുക്കുന്നതിനുള്ള തടസ്സങ്ങള്‍ ഈ ഗവണ്‍മെന്റ് നീക്കിയതായും അദ്ദേഹം കൂട്ടിച്ചേര്‍ത്തു.


    പാസ്‌പോര്‍ട്ട് എടുക്കാനുള്ള സൗകര്യം സാധാരണക്കാര്‍ക്ക് പ്രാപ്യമാക്കി രാജ്യത്താകമാനം ഒരു പാസ്‌പോര്‍ട്ട് വിപ്ലവം നടപ്പാക്കാന്‍ മുന്‍കയ്യെടുത്തത് മുന്‍ വിദേശകാര്യ മന്ത്രിയായിരുന്ന ശ്രീമതി സുഷമാ സ്വരാജ് ആണെന്നും ശ്രീ മുരളീധരന്‍ അനുസ്മരിച്ചു. ഓരോ ലോക്‌സഭാ മണ്ഡലത്തിലും ഒരു പാസ്‌പോര്‍ട്ട് സേവാ കേന്ദ്രം എന്ന ലക്ഷ്യത്തോടെ ശ്രീമതി സുഷമാ സ്വരാജിന്റെ നേതൃത്വത്തില്‍ ആരംഭിച്ച പദ്ധതിയുടെ ഭാഗമായിട്ടാണ് തപാല്‍ വകുപ്പുമായി സഹകരിച്ച് നെമ്മാറയില്‍ പോസ്‌റ്റോഫീസ് പാസ്‌പോര്‍ട്ട് സേവാ കേന്ദ്രം തുറക്കുന്നത്. ഒരു കാലത്ത് സാധാരണക്കാരനുമായി വലിയ ബന്ധം പുലര്‍ത്താതിരുന്ന വിദേശകാര്യ വകുപ്പിനെ സാധാരണക്കാരന്റെ ആവശ്യങ്ങള്‍ നടപ്പാക്കാന്‍ ചുമതലയുള്ള വകുപ്പാക്കി മാറ്റുന്നതില്‍ ശ്രീമതി സുഷമാ സ്വരാജ് വഹിച്ച പങ്ക് വലുതാണെന്നും അദ്ദേഹം പറഞ്ഞു.


    സമ്പദ്ഘടനയെ സംബന്ധിച്ച ആശങ്കകള്‍ ഇന്ത്യയുടെ മാത്രം പ്രശ്നമല്ലെന്നും ആഗോളതലത്തിലുള്ള സാമ്പത്തിക പ്രശ്‌നങ്ങളാണ്‌ നമ്മളെയും ബാധിച്ചതെന്നും കേന്ദ്രമന്ത്രി പറഞ്ഞു. ആഗോളതലത്തിലെ സാമ്പത്തിക ചലനങ്ങളില്‍ നിന്ന് ഇന്ത്യയ്ക്കും മാറി നില്‍ക്കാനാവില്ല. ലോകത്തിലെ ഏറ്റവും വലിയ സാമ്പത്തിക ശക്തിയായ അമേരിക്കയുടെ സാമ്പത്തിക വളര്‍ച്ചാ നിരക്ക് കഴിഞ്ഞ വര്‍ഷം 2.3 ശതമാനം മാത്രമാണ്. ഒരു ഘട്ടത്തില്‍ 6.9 ശതമാനം വരെ സാമ്പത്തിക വളര്‍ച്ചാ നിരക്ക് രേഖപ്പെടുത്തിയിരുന്ന ചൈനയും കഴിഞ്ഞ വര്‍ഷം തളര്‍ച്ചയിലായിരുന്നു. സമ്പദ്ഘടനകള്‍ ആഗോള തലത്തിലായത്തോടെ രാജ്യതിര്‍ത്തികള്‍ക്കുള്ളില്‍ ഒതുങ്ങി നിന്നിരുന്ന സമ്പദ്ഘടന ആഗോളതലത്തിലേക്ക് മാറിയെന്നും ശ്രീ വി മുരളീധരന്‍ പറഞ്ഞു.


    
    രാജ്യത്തെ 425-ാമത് പോസ്‌റ്റോഫീസ് പാസ്‌പോര്‍ട്ട് സേവാ കേന്ദ്രമാണ് നെമ്മാറയില്‍ ആരംഭിച്ചത്. പാലക്കാട് ജില്ലയിലെ രണ്ടാമതും കേരളത്തിലെ എട്ടാമതും പോസ്‌റ്റോഫീസ് പാസ്‌പോര്‍ട്ട് സേവാ കേന്ദ്രമാണിത്. കുമാരി രമ്യ ഹരിദാസ് എംപി ചടങ്ങില്‍ അധ്യക്ഷത വഹിച്ചു. ശ്രീ കെ. ബാബു എംഎല്‍എ, ജില്ലാ പഞ്ചായത്ത് പ്രസിഡന്റ് ശ്രീമതി കെ. ശാന്തകുമാരി, ബ്ലോക്ക് പഞ്ചായത്ത് പ്രസിഡന്റ് ശ്രീ പി.വി. രാമകൃഷ്ണന്‍, കോഴിക്കോട് പോസ്റ്റ് മാസ്റ്റര്‍ ജനറല്‍ ശ്രീ ജിതേന്ദ്ര ഗുപ്ത, കൊച്ചി റീജണല്‍ പാസ്‌പോര്‍ട്ട് ഓഫീസര്‍ ശ്രീമതി ഭാനുലാലി എന്നിവര്‍ പ്രസംഗിച്ചു.


    IE/BSN (05.10.2019)

    
    
    (Release ID: 1587297) Visitor Counter : 2