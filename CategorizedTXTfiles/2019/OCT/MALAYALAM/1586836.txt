      PIB Headquarters

      മഹാത്മാ ഗാന്ധിയുടെ 150-ാം ജന്മവാര്‍ഷികാഘോഷം: ഗ്ലോബല്‍ സ്റ്റുഡന്റ് സോളാര്‍ അസംബ്ലി സംഘടിപ്പിക്കുന്നു
      Posted On: 01 OCT 2019 3:47PM by PIB Thiruvananthpuram


    കേരളത്തിലെ അറുപതില്‍പ്പരം കേന്ദ്രങ്ങള്‍ പങ്കെടുക്കും


    
    മഹാത്മാ ഗാന്ധിയുടെ 150-ാം ജന്മ വാര്‍ഷികാഘോഷത്തോടനുബന്ധിച്ച് കേന്ദ്ര പാരമ്പര്യേതര, പുനരുല്‍പ്പാദക ഊര്‍ജ്ജ മന്ത്രാലയം ഐഐടി ബോംബെയുമായി സഹകരിച്ച് നാളെ(ഒക്‌ടോബര്‍ 02, 2019) ഗ്ലോബല്‍ സ്റ്റുഡന്റ് സോളാര്‍ അസംബ്ലി സംഘടിപ്പിക്കുന്നു. ന്യൂഡല്‍ഹി ഇന്ദിരാ ഗാന്ധി സ്റ്റേഡിയം കോംപ്ലക്‌സില്‍ രാവിലെ 10.30 മുതല്‍ 5.30 വരെ നടക്കുന്ന സോളാര്‍ അസംബ്ലിയില്‍ 10,000ലധികം വിദ്യാര്‍ത്ഥികള്‍ പങ്കെടുക്കും.


    കേന്ദ്ര മന്ത്രിമാരായ ശ്രീ പ്രകാശ് ജാവദേക്കറും ശ്രീ ആര്‍.കെ. സിങ്ങും അംസബ്ലിയില്‍ സംബന്ധിക്കും. സോളാര്‍ പഠന വിളക്കുകള്‍ എങ്ങനെയാണ് നിര്‍മ്മിക്കേണ്ടതെന്ന പ്രായോഗിക പരിശീലനം അസംബ്ലിയില്‍ വച്ച് വിദ്യാര്‍ത്ഥികള്‍ക്ക് നല്‍കും. വിദ്യാര്‍ത്ഥികള്‍ നിര്‍മ്മിക്കുന്ന സോളാര്‍ വിളക്കുകള്‍ അസംബ്ലിയില്‍ വച്ച് ഒരേ സമയം തെളിയിക്കും.


    
    ഊര്‍ജ്ജ സുസ്ഥിരതയെ കുറിച്ചും പരിസ്ഥിതി സംരക്ഷണത്തെ കുറിച്ചും യുവ മനസ്സുകളെ ബോധവത്ക്കരിക്കുകയാണ് സോളാര്‍ അസംബ്ലിയുടെ ലക്ഷ്യം. ഒരേ സമയത്ത് ഏറ്റവുമധികം പേര്‍ക്ക് സുസ്ഥിര പാഠങ്ങള്‍ നല്‍കിയതിന്റെയും ഏറ്റവും കൂടുതല്‍ സോളാര്‍ വിളക്കുകള്‍ ഒരുമിച്ച് തെളിയിച്ചതിന്റെയും ഗിന്നസ് ലോക റെക്കോര്‍ഡ് സ്വന്തമാക്കാനുള്ള ശ്രമവും അസംബ്ലിയില്‍ ഉണ്ടാകും.


    
    ന്യൂഡല്‍ഹിയിലെ സോളാര്‍ അസംബ്ലിക്ക് സമാന്തരമായി ഇന്ത്യയിലെ 3500 ഓളം കേന്ദ്രങ്ങളിലും വിദേശ രാജ്യങ്ങളിലും കുട്ടികള്‍ ഒത്തു കൂടി സോളാര്‍ വിളക്കുകള്‍ തെളിയിക്കും. പാലക്കാട് ഐഐടി, കുസാറ്റ്, ജവഹര്‍ നവോദയ വിദ്യാലയങ്ങള്‍, പ്രമുഖ കോളജുകള്‍ എന്നിവ ഉള്‍പ്പെടെ കേരളത്തിലെ 63 കേന്ദ്രങ്ങളില്‍ സോളാര്‍ അസംബ്ലികള്‍ സംഘടിപ്പിക്കുന്നുണ്ട്. 60 രാജ്യങ്ങളിലെ 10 ലക്ഷം വിദ്യാര്‍ത്ഥികള്‍ ഈ ആഗോള പരിപാടിയില്‍ പങ്കെടുത്ത് പുനരുല്‍പ്പാദക ഊര്‍ജ്ജ അംബാസര്‍മാരായി മാറുമെന്നാണ് പ്രതീക്ഷിക്കപ്പെടുന്നത്.


    
    SKY/BSN

    
    
    (Release ID: 1586836) Visitor Counter : 2