      PIB Headquarters

      ​​​​​​​മത്സ്യമേഖലയുടെ ഉന്നമനത്തിന് രാജ്യാന്തര സഹകരണം വേണം-ആർഡോ സെക്രട്ടറി ജനറൽ
      Posted On: 29 OCT 2019 4:27PM by PIB Thiruvananthpuram


    സിഎംഎഫ്ആർഐ നടത്തിയ രാജ്യാന്തര പരിശീലനപരിപാടിയുടെ സമാപന സംഗമത്തിൽ ആഫ്രിക്കൻ-ഏഷ്യൻ ഡെവലപ്‌മെന്റ് ഓർഗനൈസേഷൻ സെക്രട്ടറി ജനറൽ ഡോ മനോജ് നാര്‌ദ്യോസിംഗ് സംസാരിക്കുന്നു.


    മത്സ്യമേഖല മെച്ചപ്പെടുത്തുന്നതിന് രാജ്യങ്ങൾ തമ്മിൽ പരസ്പര സഹകരണം അനിവാര്യമാണെന്ന് ആഫ്രിക്കൻ-ഏഷ്യൻ ഡെവലപ്‌മെന്റ് ഓർഗനൈസേഷൻ (ആർഡോ) സെക്രട്ടറി ജനറൽ ഡോ മനോജ് നാര്‌ദ്യോസിംഗ്.

    മത്സ്യമേഖല മെച്ചപ്പെടുത്തുന്നതിലൂടെ പല ആഫ്രിക്കൻ-ഏഷ്യൻ രാജ്യങ്ങളുടെയും സാമ്പത്തിക സ്ഥിതി ഉയർത്താൻ സാധിക്കുമെന്നും അദ്ദേഹം പറഞ്ഞു. കേന്ദ്ര സമുദ്രമത്സ്യ ഗവേഷണ സ്ഥാപനം (സിഎംഎഫ്ആർഐ) ആർഡോയുടെ സഹകരണത്തോടെ നടത്തിയ രാജ്യാന്തര പരിശീലനപരിപാടിയുടെ സമാപന സംഗമത്തിൽ സംസാരിക്കുകയായിരുന്നു അദ്ദേഹം.
    
    മത്സ്യമേഖലയിൽ പ്രവർത്തിക്കുന്ന ശാസ്ത്രജ്ഞരും മറ്റ് വിദഗ്ധരും രാജ്യാന്തര തലത്തിൽ പരസ്പര സഹകരണത്തിന് ശ്രമിക്കണം. മത്സ്യമേഖലയുമായി ബന്ധപ്പെട്ട മൂല്യവർധിത ഉൽപാദന സംരംഭങ്ങൾക്ക് പ്രാധാന്യം നൽകുന്നതിലൂടെ തീരമേഖലയിലുള്ളവരുടെ ജീവിതനിലവാരം ഉയർത്താനാകുമെന്നും അദ്ദേഹം പറഞ്ഞു.
    
    ഇത് മൂന്നാം തവണയാണ് ആർഡോ അംഗരാജ്യങ്ങളിലുള്ളവർക്ക് സിഎംഎഫ്ആർഐ പരിശീലനം നൽകുന്നത്. ഭാവിയിലും ഇത്തരം പരിശീലനപരിപാടികൾക്കായി സിഎംഎഫ്ആർഐയുമായി സഹകരിക്കുമെന്ന് ആർഡോ സെക്രട്ടറി ജനറൽ പറഞ്ഞു. ലബനോൻ, ജോർദാൻ, ഇറാഖ്, ഒമാൻ, മൊറോക്കോ, സാംബിയ, മലാവി, മൗറീഷ്യസ്, മലേഷ്യ, ശ്രീലങ്ക എന്നീ രാജ്യങ്ങളിൽ നിന്നുള്ള ഫിഷറീസ് ഉദ്യോഗസ്ഥരാണ് സിഎംഎഫ്ആർഐയിൽ പരിശീലനപരിപാടയിൽ പങ്കെടുത്തത്. മത്സ്യബന്ധനരീതികൾ, സമുദ്രമത്സ്യ പരിപാലനം, ഉത്തരവാദിത്വ പൂർണ മത്സ്യബന്ധനം, സമുദ്രപരിസ്ഥിതി, കാലാവസ്ഥാവ്യതിയാനം, സമുദ്രമത്സ്യ കൃഷി തുടങ്ങിയ മേഖലകളിലായിരുന്നു 15 ദിവസം നീണ്ടുനിന്ന പരിശീലനം.
    
    സിഎംഎഫ്ആർഐ ഡയറക്ടർ ഡോ എ ഗോപാലകൃഷ്ണൻ അധ്യക്ഷത വഹിച്ചു. സിഫ്റ്റ് ഡയറക്ടർ ഡോ സി എൻ രവിശങ്കർ മുഖ്യാതിഥിയായിരുന്നു. ഡോ ഇമൽഡ ജോസഫ്, ഡോ സോമി കുര്യാക്കോസ് എന്നിവർ പ്രസംഗിച്ചു.
    
    കാർഷിക-ഗ്രാമ വികസന മേഖലകളിൽ പുരോഗതി കൈവരിക്കുന്നതിന് ആഫ്രിക്കയിലെയും ഏഷ്യയിലെയും രാജ്യങ്ങൾ തമ്മിലുള്ള പരസ്പര സഹകരണം മെച്ചപ്പെടുത്തുന്നതിനായി പ്രവർത്തിക്കുന്ന ഇന്റർ ഗവമെന്റൽ സംഘടനയാണ് ആർഡോ. ഡൽഹിയാണ് സംഘടനയുടെ ആസ്ഥാനം.
    
    IE/BSN

    
    
    (Release ID: 1589454) Visitor Counter : 3
    
    
      Read this release in: English