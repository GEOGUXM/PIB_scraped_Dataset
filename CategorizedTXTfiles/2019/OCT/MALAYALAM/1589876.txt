      PIB Headquarters

      ദേശീയ മനുഷ്യാവകാശ കമ്മീഷന്റെ സിറ്റിംഗിന് തിരുവനന്തപുരത്ത് തുടക്കം
      പട്ടികജാതി, പട്ടികവര്‍ഗ അതിക്രമം തടയല്‍ നിയമ പ്രകാരം കേസുകള്‍ രജിസ്റ്റര്‍ ചെയ്യപ്പെടുന്നുവെന്ന് ഉറപ്പാക്കണം- ജസ്റ്റിസ് എച്ച്. എല്‍ ദത്തു

      Posted On: 31 OCT 2019 6:16PM by PIB Thiruvananthpuram

    ദേശീയ മനുഷ്യാവകാശ കമ്മീഷന്‍ (എന്‍.എച്ച.ആര്‍.സി) തിരുവനന്തപുരത്ത് നടത്തുന്ന രണ്ടു ദിവസത്തെ ക്യാമ്പ് സിറ്റിംഗ് ദേശീയ മനുഷ്യാവകാശ കമ്മീഷന്‍ ചെയര്‍മാന്‍ ജസ്റ്റിസ് എച്ച്.എല്‍ ദത്തു ഉദ്ഘാടനം ചെയ്യുന്നു


    
    പട്ടിജാതി, പട്ടിക വര്‍ഗ്ഗ വിഭാഗത്തില്‍പ്പെട്ടവര്‍ക്കെതിരായ അതിക്രമങ്ങള്‍ക്കെതിരെ, 1989 ലെ പട്ടികജാതി, പട്ടികവര്‍ഗ അതിക്രമം തടയല്‍ നിയമ പ്രകാരം കേസുകള്‍ രജിസ്റ്റര്‍ ചെയ്യുന്നതിന് സത്വര നടപടി കൈക്കൊള്ളണമെന്ന് ദേശീയ മനുഷ്യാവകാശ കമ്മീഷന്‍ ചെയര്‍മാന്‍ ജസ്റ്റിസ് ശ്രീ. എച്ച്. എല്‍ ദത്തു പറഞ്ഞു. ദേശീയ മനുഷ്യാവകാശ കമ്മീഷന്‍ (എന്‍.എച്ച്.ആര്‍.സി) തിരുവനന്തപുരത്ത് നടത്തുന്ന രണ്ടു ദിവസത്തെ ക്യാമ്പ് സിറ്റിംഗ് ഉദ്ഘാടനം ചെയ്യുകയായിരുന്നു അദ്ദേഹം. പട്ടികജാതി, പട്ടികവര്‍ഗക്കാര്‍ നേരിടുന്ന വിവിധ പ്രശ്നങ്ങളും അതിക്രമങ്ങളും സംബന്ധിച്ചാണ് സിറ്റിങ്ങ്.
    സമൂഹത്തിലെ പാര്‍ശ്വവത്കരിക്കപ്പെട്ടവര്‍ക്ക് നീതി ലഭ്യമാക്കാന്‍ എന്‍.എച്ച്.ആര്‍.സിയുടെ ഓപ്പണ്‍ ഹിയറിംഗുകള്‍ക്കും ക്യാമ്പ് സിറ്റിംഗുകള്‍ക്കും സാധിച്ചിട്ടുണ്ടെന്നും എന്‍.എച്ച്.ആര്‍.സി ചെയര്‍പേഴ്‌സണ്‍ ചൂണ്ടിക്കാട്ടി. മനുഷ്യാവകാശ ലംഘനം സംബന്ധിച്ച കേസുകളില്‍ പരാതിക്കാരെയും ബന്ധപ്പെട്ട ഉദ്യോഗസ്ഥരെയും ഒരേ വേദിയില്‍ കൊണ്ടുവന്ന് എത്രയും വേഗം നീതി ലഭ്യമാക്കുകയാണ് കമ്മീഷന്റെ ക്യാമ്പ് സിറ്റിംഗിലൂടെ ഉദ്ദ്യേശിക്കുന്നതെന്ന് അദ്ദേഹം വ്യക്തമാക്കി.
    സാമൂഹിക, സാമ്പത്തിക ക്ഷേമം ഉറപ്പുവരുത്തുന്നതിന് കേന്ദ്ര ഗവണ്‍മെന്റിന്റെ സുപ്രധാന ക്ഷേമ പദ്ധതികളുടെ ഫലപ്രദമായ നടപ്പിലാക്കല്‍ ഏറെ പ്രധാനപ്പെട്ടതാണെന്ന് ജസ്റ്റിസ് . ശ്രീ.എച്ച്. എല്‍ ദത്തു പറഞ്ഞു. റോഡ്, ഭക്ഷണം, വെള്ളം, വൈദ്യുതി, തുടങ്ങിയ അടിസ്ഥാനസൗകര്യങ്ങള്‍ ജീവിതനിലവാരത്തില്‍ മാത്രമല്ല, മനുഷ്യാവകാശ സംരക്ഷണത്തിലുമുള്ള ഗവണ്‍മെന്റിന്റെ പ്രതിബദ്ധതയാണ് വ്യക്തമാക്കുന്നത്. വിവിധ ഗവണ്‍മെന്റ് പദ്ധതികളുടെ നടപ്പിലാക്കലിലെ പുരോഗതി മനുഷ്യാവകാശ കമ്മീഷന്‍ വിലയിരുത്തുമെന്ന് ശ്രീ. ദത്തു അറിയിച്ചു.
    പട്ടിക ജാതി, പട്ടിക വര്‍ഗ്ഗ വിഭാഗത്തില്‍പ്പെട്ട കുട്ടികള്‍ പഠിക്കുന്ന റസിഡെന്‍ഷ്യല്‍ സ്‌കൂളുകളില്‍ എല്ലാ സൗകര്യങ്ങളുമുണ്ടെന്ന് ഉറപ്പാക്കണമെന്ന് അദ്ദേഹം ആവശ്യപ്പെട്ടു.
    വനികകളുടെയും കുട്ടികളുടെയും ക്ഷേമത്തിനായി കൈക്കൊണ്ടിട്ടുള്ള നടപടികളും കമ്മീഷന്‍ വിലയിരുത്തും. മനുഷ്യക്കടത്ത്, വനിതകളെയും കുട്ടികളെയും കാണാതാകല്‍ തുടങ്ങിയ വിഷയങ്ങള്‍ കമ്മീഷന്‍ അധികൃതരുമായി ചര്‍ച്ച ചെയ്യും.
    സംസ്ഥാന ചീഫ് സെക്രട്ടറി ശ്രീ. ടോം ജോസ് ഐ.എ.എസ്, അഡീഷണല്‍ ചീഫ് സെക്രട്ടറി ഡോ. വിശ്വാസ് മെഹ്ത്ത ഐ.എ.എസ്, എന്‍.എച്ച്.ആര്‍.സി അംഗങ്ങളായ ഡോ. ഡി.എം മുലെ, ശ്രീ. പി.സി പന്ത്, ശ്രീമതി ജ്യോതിക കാര്‍ലെ, എന്‍.എച്ച.ആര്‍.സി രജിസ്ട്രാര്‍ ശ്രീ. സുരാജിത് ഡെ, എന്‍.എച്ച്. ആര്‍.സി സെക്രട്ടറി ജനറല്‍ ജയ്ദീപ് ഗോവിന്ദ്, സംസ്ഥാന മനുഷ്യാവകാശ കമ്മീഷന്‍ ചെയര്‍മാന്‍ ജസ്റ്റിസ് ശ്രീ. ആന്റണി ഡൊമിനിക് തുടങ്ങിയവര്‍ ഉദ്ഘാടനച്ചടങ്ങില്‍ പങ്കെടുത്തു.
    തുടര്‍ന്ന് തൈക്കാട് ഗവണ്‍മെന്റ് ഗസ്റ്റ്ഹൗസില്‍ നടന്ന ഹിയറിംഗില്‍, പട്ടികജാതി, പട്ടികവര്‍ഗ്ഗ വിഭാഗത്തില്‍പ്പെട്ടവര്‍ക്കെതിരായ അതിക്രമങ്ങള്‍ സംബന്ധിച്ച പരാതികള്‍ കമ്മീഷന്‍ പരിഗണിച്ചു. ഇത്തരത്തിലുള്ള 96 ഓളം പരാതികളാണ് കമ്മീഷന്‍ ചെയര്‍മാന്റെയും അംഗങ്ങളുടെയും വ്യത്യസ്ത സിറ്റിംഗുകളിലായി ഇന്ന് പരിഗണിച്ചത്.


    നാളെ (നവംബര്‍ 1, 2019) കമ്മീഷന്റെ ഫുള്‍ബെഞ്ച് സിറ്റിംഗ് തൈക്കാട് ഗവണ്‍മെന്റ് ഗസ്റ്റ്ഹൗസില്‍ നടക്കും. വിവിധ സന്നദ്ധ സംഘടനകളുമായും നാളെ കമ്മീഷന്‍ കൂടിക്കാഴ്ച നടത്തുന്നുണ്ട്.


    MRD/AM

    
    
    (Release ID: 1589876) Visitor Counter : 3