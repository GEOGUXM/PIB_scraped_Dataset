      PIB Headquarters

      കാലാവസ്ഥാ വ്യതിയാനവും അന്തരീക്ഷ മലിനീകരണവും പക്ഷാഘാതത്തിന് വഴിയൊരുക്കുന്നു: പീറ്റര്‍സാന്‍ഡര്‍കോക്ക്
      Posted On: 19 OCT 2019 6:54PM by PIB Thiruvananthpuram


    കാലാവസ്ഥാ വ്യതിയാനം, അന്തരീക്ഷ മലിനീകരണം, വിഷലിപ്തമായ നഗരങ്ങള്‍ എന്നിവ പക്ഷാഘാത പ്രതിരോധ പ്രവര്‍ത്തനങ്ങളെ് ഏതുവിധത്തില്‍ ബാധിക്കുന്നുവെന്ന് മനസ്സിലാക്കാനുള്ള പരിശ്രമത്തിലാണ് ലോകമെന്ന് എഡിന്‍ബര്‍ഗ് സര്‍വ്വകലാശാലയിലെ ന്യൂറോളജി വിഭാഗം എമിരറ്റസ് പ്രൊഫസര്‍ പീറ്റര്‍ സാന്‍ഡര്‍കോക്ക്. ശ്രീചിത്ര തിരുനാള്‍ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ് ആന്റ് ടെക്നോളജിയില്‍ നടന്ന മൂന്നാമത് പി കെ മോഹന്‍ പ്രഭാഷണത്തില്‍ സംസാരിക്കുകയായിരുന്നു അദ്ദേഹം.


    പക്ഷാഘാത പ്രതിരോധം വളരെയേറെ മുന്നേറിക്കഴിഞ്ഞു. അമിത രക്തസമ്മര്‍ദ്ദം, പ്രമേഹം, പുകവലി, അനാരോഗ്യകരമായ ജീവിതശൈലി, ഭക്ഷണശീലങ്ങളിലെ വൈകല്യം തുടങ്ങിയവ പക്ഷാഘാത സാധ്യത വര്‍ദ്ധിപ്പിക്കുമെന്ന് ഇന്ന് എല്ലാവര്‍ക്കുമറിയാം. തെളിവുകള്‍ അടിസ്ഥാനമാക്കിയുളള പക്ഷാഘാത ചികിത്സയ്ക്ക് ലോമെമ്പാടും പ്രിയമേറിവരുകയാണ്. പക്ഷാഘാതം മൂലം അതീവ ഗുരുതരാവസ്ഥയിലാകുന്ന രോഗികളെ പോലും ഫലപ്രദവും സുരക്ഷിതവുമായ ചികിത്സയിലൂടെ ജീവിതത്തിലേക്ക് മടക്കിക്കൊണ്ടുവരാനാകുമെന്നും അദ്ദേഹം പറഞ്ഞു.


    വിവിധ വിഭാഗങ്ങളിലെ ഡോക്ടര്‍മാരും ആരോഗ്യപ്രവര്‍ത്തകരും അടങ്ങുന്ന സംഘങ്ങളാണ് പക്ഷാഘാത ചികിത്സയുടെ നെടുംതൂണുകള്‍. മികച്ച പക്ഷാഘാത ചികിത്സാ കേന്ദ്രങ്ങള്‍ക്ക് മരണനിരക്ക് കുറയ്ക്കാന്‍ കഴിയുമെന്ന് മാത്രമല്ല വൈകല്യങ്ങള്‍ മൂലമുണ്ടാകുന്ന ബുദ്ധിമുട്ടുകള്‍ ഇല്ലാതാക്കാനും സാധിക്കും. തെളിവുകള്‍ അടിസ്ഥാനമാക്കിയുള്ള ചികിത്സ പക്ഷാഘാതം, ജീവിതശൈലീരോഗങ്ങള്‍ എന്നിവയ്ക്ക് ഫലപ്രദമാണെന്ന് വ്യക്തമായിട്ടുണ്ട്. എന്നാല്‍ മിക്ക സര്‍ക്കാരുകളും ജീവിതശൈലീരോഗങ്ങള്‍ക്ക് എതിരായ പ്രവര്‍ത്തനങ്ങള്‍ക്ക് അര്‍ഹമായ പ്രാധാന്യം നല്‍കുന്നില്ല. പക്ഷാഘാതത്തില്‍ നിന്ന് രക്ഷപ്പെട്ട രോഗികളുടെ തുടര്‍ പരിചരണം ഏറെക്കുറെ അവഗണിക്കപ്പെട്ടിരിക്കുന്നു. പക്ഷാഘാതത്തിന് ശേഷം ജീവിതത്തിന്റെ ഗുണമേന്മ എങ്ങനെ മെച്ചപ്പെടുത്താമെന്ന് നാം ചിന്തിക്കേണ്ടിയിരിക്കുന്നു. വരും വര്‍ഷങ്ങളില്‍ ഇതിനാണ് പ്രാധാന്യം നല്‍കേണ്ടതെന്നും അദ്ദേഹം കൂട്ടിച്ചേര്‍ത്തു.


    ശ്രീചിത്രയിലെ ന്യൂറോളജി വിഭാഗം തലവനും ശ്രീചിത്ര അലുംനി അസോസിയേഷന്‍ ഓഫ് ന്യൂറോളജി പ്രസിഡന്റുമായ ഡോ. സഞ്ജീവ് തോമസ്, അസോസിയേഷനിലെ മുതിര്‍ന്ന അംഗവും ഡോ. പി. കെ. മോഹന്റെ സമകാലികനുമായ ഡോ. പി. കെ. സാഹ, ശ്രീചിത്ര ന്യൂറോളജി വിഭാഗം പ്രൊഫസറും അസോസിയേഷന്‍ സെക്രട്ടറിയുമായ ഡോ. ഷൈലജ പി എന്‍, ന്യൂറോളജി വിഭാഗം അഡീഷണല്‍ പ്രൊഫസര്‍മാരായ ഡോ. റാം ശേഖര്‍ മേനോന്‍, ഡോ. ശ്യാം, ഡോ. സുനില്‍ നാരായണന്‍ തുടങ്ങിയവര്‍ പങ്കെടുത്തു.


    1980 മുതല്‍ 1992 വരെ ശ്രീചിത്രയിലെ ന്യൂറോളജി വിഭാഗം തലവനായിരുന്നു ഡോ. പി. കെ. മോഹന്‍. അദ്ദേഹത്തിന്റെ നേതൃത്വത്തിലായിരുന്നു സ്പെഷ്യാലിറ്റി ക്ലിനിക് എന്ന ആശയം ശ്രീചിത്രിയില്‍ നടപ്പിലാക്കിയത്. അന്ധ്രാപ്രദേശിലെ തെനാലിയില്‍ ജനിച്ച ഡോ. പി. കെ. മോഹനന്‍ പഠനശേഷം തിരുവനനന്തപുരം തന്റെ കര്‍മ്മഭൂമിയായി തിരഞ്ഞെടുക്കുകയായിരുന്നു.


    

    
    (Release ID: 1588564) Visitor Counter : 6