      ଅର୍ଥ ମନ୍ତ୍ରଣାଳୟ

      ନିବେଶ ବୃଦ୍ଧି କରିବା ଓ ମେକ ଇନ ଇଣ୍ଡିଆର ସମର୍ଥନ ଲାଗି ସିବିଆଇସି ଓ ସୀମା ଶୁଳ୍କ ବିଭାଗ ପକ୍ଷରୂ ନୂଆ ଯୋଜନା
      Posted On: 15 OCT 2019 7:43PM by PIB Bhubaneshwar


    ଦେଶରେ ନିବେଶ ବୃଦ୍ଧି କରିବା ଓ ମେକ ଇନ ଇଣ୍ଡିଆ କାର୍ଯ୍ୟକ୍ରମକୁ ସମର୍ଥନ କରିବା ଉଦ୍ଦେଶ୍ୟରେ କେନ୍ଦ୍ରୀୟ ପରୋକ୍ଷ ଟିକସ ଓ ସୀମା ଶୁଳ୍କ ବୋର୍ଡ (ସିବିଆଇସି) ପକ୍ଷରୁ ଏକ ସଂଶୋଧିତ ଏବଂ ସୁବ୍ୟବସ୍ଥିତ ଯୋଜନା ଆରମ୍ଭ କରାଯାଇଛି । ସୀମା ଶୁଳ୍କ ଆଇନ 1962ର ବଣ୍ଡ ଯୋଜନା ଅନ୍ତର୍ଗତ ଉତ୍ପାଦନ ଏବଂ ଅନ୍ୟାନ୍ୟ କାର୍ଯ୍ୟକଳାପ ମାଧ୍ୟମରେ ଏହି ନୂଆ ଯୋଜନା ଲାଗୁ କରାଯିବ । ସୀମା ଶୁଳ୍କ ଆଇନ , 1962ର ଧାରା 65 କୌଣସି ସୀମାଶୁଳ୍କ ପଣ୍ୟାଗାରରେ ଉତ୍ପାଦନ ଏବଂ ଅନ୍ୟାନ୍ୟ କାର୍ଯ୍ୟକଳାପ କରିବା ଲାଗି କ୍ଷମତା ଦେଇଥାଏ ।


    ସ୍ପଷ୍ଟ ଓ ପାରଦର୍ଶୀ ପ୍ରକ୍ରିୟା , ପରିଚାଳନା ସମ୍ବନ୍ଧୀୟ ଆବଶ୍ୟକତା , ଆଇସିଟି ଆଧାରିତ କାଗଜପତ୍ର ପ୍ରସ୍ତୁତି ଏବଂ ହିସାବ କିତାବ ରଖିବା ବ୍ୟବସ୍ଥା ସହିତ ଏହି ଯୋଜନାର ଆଧୁନିକୀକରଣ କରାଯାଇଛି । ଏହାକୁ ପଣ୍ୟାଗାର (ସଂଖ୍ୟା-2)ରେ ଉତ୍ପାଦନ ଏବଂ ଅନ୍ୟ ପରିଚାଳନା ନିୟମାବଳୀ , 2019 ଏବଂ ସର୍କୁଲାର 34/2019 ଜରିଆରେ ଲାଗୁ କରାଯାଇଛି , ଯାହାକି ଅକ୍ଟୋବର 1 , 2019ରେ ଜାରି କରାଯାଇଥିଲା । ଏହି ଯୋଜନାର ମୁଖ୍ୟାଂଶ ଗୁଡିକ ହେଉଛି :


    1. ପରିଚାଳନାରେ ସମାନତା ଆଣିବା ଲାଗି ଏକକ ଆବେଦନ ସହ ମଞ୍ଜୁରି ଫର୍ମ ନିର୍ଦ୍ଧାରିତ କରାଯାଇଛି । ସୀମା ଶୁଳ୍କର କ୍ଷମତାପ୍ରାପ୍ତ ଆୟୁକ୍ତ ଏପରି ୟୁନିଟର ପ୍ରତିଷ୍ଠା ତଥା ଏହାର ପରିଚାଳନାକୁ ନିକଟରୁ ଅନୁଧ୍ୟାନ କରିବା ଲାଗି ମଞ୍ଜୁରିର ଏକକ କେନ୍ଦ୍ର ବିନ୍ଦୁ ଭାବେ କାମ କରିବେ ।


    2. ଏପରି କୌଣସି ଭୌଗୋଳିକ ସୀମା ନାହିଁ ଯେଉଁଠି ଏପରି ୟୁନିଟ ପ୍ରତିଷ୍ଠା କରାଯାଇପାରିବ ନାହିଁ ।


    3. ସୀମା ଶୁଳ୍କ ସ୍ଥଗିତକରଣ କାର୍ଯ୍ୟକ୍ରମ ଅନ୍ତର୍ଗତ ସମ୍ପୃକ୍ତ ୟୁନିଟ ବିଭିନ୍ନ ବସ୍ତୁ (କଂଚାମାଲ ଓ ପୁଞ୍ଜିଗତ ସାମଗ୍ରୀ)ର ଆମଦାନୀ କରିପାରିବ । ଯଦି ପ୍ରକ୍ରିୟାକୃତ ବସ୍ତୁ ରପ୍ତାନୀ କରାଯାଏ ତେବେ ସମ୍ପୃକ୍ତ ଶୁଳ୍କକୁ ସମ୍ପୂର୍ଣ୍ଣ ଭାବେ ଛାଡ଼ କରି ଦିଆଯାଏ ।


    4. ଏହାର ଅନ୍ତର୍ଗତ କୌଣସି ସୁଧ ଦେବାକୁ ପଡିବ ନାହିଁ ଏବଂ ଉନ୍ନତ ଲିକ୍ୟୁଡିଟି ସହିତ ସମ୍ପୃକ୍ତ ୟୁନିଟ ଲାଭବାନ ହେବ ।


    5. ଧାରା 65 ଅଧୀନରେ ଆସୁଥିବା ୟୁନିଟରେ ଉତ୍ପାଦନ ଏବଂ ଅନ୍ୟ ପରିଚାଳନାରେ ଉପଯୋଗ ଲାଗି ଘରୋଇ ବଜାରରୁ ଜିଏସଟି ଅନୁରୂପ ବସ୍ତୁ କ୍ରୟ କରାଯାଇ ପାରେ ।


    6. କାରବାରରେ ସୁଗମତା ସହିତ ସହଜ ଅନୁପାଳନ ପାଇଁ ଏକକ ଡିଜିଟାଲ ଖାତାକୁ ନିର୍ଦ୍ଧାରିତ କରାଯାଇଛି ।


    7. ସିବିଆଇସି ଏହି ଯୋଜନା ବାବଦରେ ଆବଶ୍ୟକ ସୂଚନା ପ୍ରଦାନ କରିବା ତଥା ନିବେଶକଙ୍କ ସୁବିଧା ପାଇଁ ଇନଭେଷ୍ଟ ଇଣ୍ଡିଆ ସହିତ ମିଶି ଏକ ସ୍ୱତନ୍ତ୍ର ମାଇକ୍ରୋସାଇଟର ଶୁଭାରମ୍ଭ କରିଛି । ଏହା https://www.investindia.gov.in/bonded-manufacturing ରେ ଉପଲବ୍ଧ ।


    8. ଭାରତରେ ନିବେଶ ବୃଦ୍ଧି କରିବା ତଥା ବ୍ୟବସାୟିକ ସୁଗମତା ସୁନିଶ୍ଚିତ କରିବା ଲାଗି ଏହି ଯୋଜନା ଅତ୍ୟନ୍ତ ସହାୟକ ହେବ ବୋଲି ଆଶା କରାଯାଉଛି । ଏହାଦ୍ୱାରା ‘ ମେକ ଇନ ଇଣ୍ଡିଆ ’ କାର୍ଯ୍ୟକ୍ରମ ତ୍ୱରାନ୍ୱିତ ହେବ , ରପ୍ତାନୀକୁ ପ୍ରୋତ୍ସାହନ ମିଳିବ , ଇଲେକ୍ଟ୍ରୋନିକ ଉତ୍ପାଦର ଆସେମ୍ବଲିଙ୍ଗ , ମରାମତି ଓ ନବୀକରଣ , ଅନ୍ତର୍ମୁଖୀ ଓ ବହୁମୁଖୀ କାର୍ଯ୍ୟକଳାପ ସହିତ ବୈଶ୍ୱିକ ଇ-କମର୍ସ କେନ୍ଦ୍ର ପ୍ରତିଷ୍ଠା ଲାଗି ସୁବିଧା ପ୍ରଦାନ କରିବା ସମ୍ଭବ ହୋଇପାରିବ ।


    **********

    
    
    (Release ID: 1588212) Visitor Counter : 14