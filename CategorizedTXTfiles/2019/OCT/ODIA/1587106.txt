      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜାମ୍ମୁ କାଶ୍ମୀରବାସୀଙ୍କୁ ପ୍ରଧାନମନ୍ତ୍ରୀଙ୍କ ନବରାତ୍ରି ଭେଟି; ନୂଆଦିଲ୍ଲୀ-କାଟ୍ରା ବନ୍ଦେ ଭାରତ ଏକ୍ସପ୍ରେସର ଶୁଭାରମ୍ଭ କଲେ ଶ୍ରୀ ଅମିତ ଶାହ
      • 5 ଟ୍ରିଲିଅନ ଡଲାର ଅର୍ଥନୀତି ଲକ୍ଷ୍ୟ ହାସଲ ପାଇଁ ରେଳବାଇ ହେଉଛି ଲାଇଫ ଲାଇନ: ଶାହ
      • ବନ୍ଦେ ଭାରତ ଏକ୍ସପ୍ରେସ ମେକ ଇନ ଇଣ୍ଡିଆର ଏକ ପ୍ରମୁଖ ସଫଳତା
      • ଜାମ୍ମୁ କାଶ୍ମୀରରେ ଧାର୍ମିକ ପର୍ଯ୍ୟଟନ ବିକାଶରେ ସହାୟକ ବନ୍ଦେ ଭାରତ ଏକ୍ସପ୍ରେସ
      Posted On: 03 OCT 2019 6:00PM by PIB Bhubaneshwar


    ଆଜି ନୂଆଦିଲ୍ଲୀରେ କେନ୍ଦ୍ର ଗୃହମନ୍ତ୍ରୀ ଶ୍ରୀ ଅମିତ ଶାହ ନୂଆଦିଲ୍ଲୀ-କାଟ୍ରା ‘ ବନ୍ଦେ ଭାରତ ’ ଏକ୍ସପ୍ରେସର ଶୁଭାରମ୍ଭ କରିଛନ୍ତି । ନବରାତ୍ରିରେ ଦେଶବାସୀଙ୍କୁ ଏହି ବଡ ଉପହାର ପ୍ରଦାନ କରୁଥିବାରୁ ଶ୍ରୀ ଶାହ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଓ ରେଳ ମନ୍ତ୍ରଣାଳୟକୁ ଅଭିନନ୍ଦନ ଜଣାଇଥିଲେ । ସେ କହିଲେ ଯେ ଜାମ୍ମୁ-କାଶ୍ମୀରର ବିକାଶ ପାଇଁ ଧାର୍ମିକ ପର୍ଯ୍ୟଟନର ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ଜୀବନକାଳ ମଧ୍ୟରେ ଅତିକମରେ ଥରେ ବୈଷ୍ଣୋଦେବୀ ମନ୍ଦିର ଯାତ୍ରା କରିବା ପାଇଁ ଭାରତର ପ୍ରତ୍ୟେକ ନାଗରିକଙ୍କର ଅଭିଳାଷା ରହିଛି । ଦାୟିତ୍ୱ ଗ୍ରହଣ କରିବା ଦିନଠାରୁ ଦେଶର ଧାର୍ମିକ ସ୍ଥଳଗୁଡ଼ିକୁ ନିରାପଦ , ସ୍ୱଚ୍ଛନ୍ଦପୂର୍ଣ୍ଣ ଓ ଉଚ୍ଚ ଗତି ସମ୍ପନ୍ନ ରେଳ ନେଟୱର୍କ ସହିତ ଯୋଡିବା ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କର ପରିକଳ୍ପନା ରହିଛି । ଏହି ଧାର୍ମିକ ସ୍ଥଳଗୁଡ଼ିକୁ ଯାତ୍ରା କରିବା ତଥା ତୀର୍ଥଯାତ୍ରାକୁ ପ୍ରୋତ୍ସାହନ ପ୍ରଦାନ କରିବା ପାଇଁ ସରକାର ଅନେକ ପଦକ୍ଷେପ ଗ୍ରହଣ କରିଛନ୍ତି । ‘ ବନ୍ଦେ ଭାରତ ’ ଏକ୍ସପ୍ରେସ ଏ ଦିଗରେ ଏକ ବଡ ପଦକ୍ଷେପ ।


    ନୂଆଦିଲ୍ଲୀ-ବାରାଣସୀ ସେମି-ହାଇସ୍ପିଡ ଟ୍ରେନ ପରେ ଏହା ହେଉଛି ଦ୍ୱିତୀୟ ‘ ବନ୍ଦେ ଭାରତ ଏକ୍ସପ୍ରେସ । ପ୍ରଥମ ‘ ବନ୍ଦେ ଭାରତ ଏକ୍ସପ୍ରେସ ’ କୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଚଳିତ ବର୍ଷ ଫେବୃଆରୀ ମାସରେ ଶୁଭାରମ୍ଭ କରିଥିଲେ । ଏହି ଟ୍ରେନର କୋଚ ଗୁଡ଼ିକୁ ଚେନ୍ନାଇ ରେଳ କୋଚ ଫ୍ୟାକ୍ଟ୍ରିରେ ସ୍ୱଦେଶୀ ଜ୍ଞାନକୌଶଳରେ ନିର୍ମାଣ କରାଯାଇଛି ।


    5 ଟ୍ରିଲିଅନ ଡଲାର ଅର୍ଥନୀତି ଲକ୍ଷ୍ୟକୁ ହାସଲ କରିବା ଦିଗରେ ରେଳବାଇର ଭୂମିକା ଗୁରୁତ୍ୱପୂର୍ଣ୍ଣ ବୋଲି ପ୍ରଧାନମନ୍ତ୍ରୀ ମନେକରୁଥିବାର ଶ୍ରୀ ଶାହ କହିଥିଲେ । ‘ ବନ୍ଦେ ଭାରତ ’ ହେଉଛି ମେକ ଇନ ଇଣ୍ଡିଆର ଏକ ବଡ ସଫଳତା ଏବଂ ଅର୍ଥନୀତିକୁ ବଳ ଦେବା ଦିଗରେ ଏହାର ଏକ ବଡ ଭୂମିକା ରହିଛି । ଶ୍ରୀ ମୋଦୀଙ୍କ ନେତୃତ୍ୱରେ ରେଳବାଇ କ୍ଷେତ୍ରର ଆଧୁନିକୀକରଣ ଯେପରି ଭାବେ ଦ୍ରୂତଗତିରେ ହେଉଛି ଏଥିରୁ ତାହା ସ୍ପଷ୍ଟ । “ ମହାତ୍ମା ଗାନ୍ଧୀଙ୍କ ସ୍ୱାଧୀନତା ଆନ୍ଦୋଳନରେ ରେଳବାଇ ଯେପରି ଏକ ପ୍ରମୁଖ ଭୂମିକା ଗ୍ରହଣ କରିଥିଲା , 5 ଟ୍ରିଲିଅନ ଡଲାର ଅର୍ଥନୀତି ଲକ୍ଷ୍ୟ ହାସଲ ନେଇ ପ୍ରଧାନମନ୍ତ୍ରୀଙ୍କ ଲକ୍ଷ୍ୟ ସାକାର କରିବାକୁ ମଧ୍ୟ ରେଳବାଇ ଏହାର ଦ୍ରୂତ ବିକାଶକୁ ବଳବତ୍ତର ରଖିବାକୁ ପଡିବ ।


    ଧାରା 370ର ଉଚ୍ଛେଦ ସମ୍ପର୍କରେ ମତପ୍ରକାଶ କରି ଶ୍ରୀ ଶାହ କହିଲେ ଯେ ଏହା ଜାମ୍ମୁ-କାଶ୍ମୀରର ବିକାଶ ଓ ଭାରତ ସହିତ ଏହାର ସଂହତିରେ ଏକ ବାଧକ ଥିଲା । ଏହି ଧାରାର ଉଚ୍ଛେଦ ପରେ ଭାରତରୁ ସନ୍ତ୍ରାସବାଦକୁ ସମ୍ପୂର୍ଣ୍ଣ ରୂପେ ଦୂର କରାଯାଇ ପାରିବ ବୋଲି ସେ ଆତ୍ମବିଶ୍ୱାସ ପ୍ରକଟ କରିଥିଲେ । “ ମୁଁ ବିଶ୍ୱାସ କରୁଛି ଯେ ଆଗାମୀ 10 ବର୍ଷ ମଧ୍ୟରେ ବିକାଶ କ୍ଷେତ୍ରରେ କାଶ୍ମୀର ଏକ ପ୍ରମୁଖ ସ୍ଥାନରେ ପହଞ୍ଚିବ । ବନ୍ଦେ ଭାରତ ଏକ୍ସପ୍ରେସର ଶୁଭାରମ୍ଭ ପରେ ଏହି ଧାରା ଆରମ୍ଭ ହୋଇଛି । ରାଜ୍ୟର ବିକାଶ ପାଇଁ ଓ ଏଠାରେ ଧାର୍ମିକ ପର୍ଯ୍ୟଟନର ବିକାଶ ପାଇଁ ଏହା ହେଉଛି ଜାମ୍ମୁ କାଶ୍ମୀରର ଜନସାଧାରଣଙ୍କ ପାଇଁ ପ୍ରଧାନମନ୍ତ୍ରୀ ମୋଦୀଙ୍କର ଏକ ଉପହାର ,” ବୋଲି ଶ୍ରୀ ଶାହ କହିଛନ୍ତି ।


    ମେକ ଇନ ଇଣ୍ଡିଆ ମାଧ୍ୟମରେ ରେଳବାଇ ଯେପରି ଭାବେ ରୂପାନ୍ତରିତ ହେଉଛି ଏବଂ ଅର୍ଥନୀତିର ବିକାଶରେ ଯେଉଁଭଳି ଯୋଗଦାନ କରୁଛି ତାହାକୁ ନେଇ ଶ୍ରୀ ଶାହ ସନ୍ତୋଷ ପ୍ରକାଶ କରିଥିଲେ ।


    *************

    
    
    (Release ID: 1587106) Visitor Counter : 19