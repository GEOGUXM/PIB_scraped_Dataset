      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଖାଦ୍ୟ ସୁରକ୍ଷା ମିତ୍ର (ଏଫଏସଏମ) ଯୋଜନାର ଶୁଭାରମ୍ଭ କଲେ କେନ୍ଦ୍ର ସ୍ୱାସ୍ଥ୍ୟ ମନ୍ତ୍ରୀ
      • ‘ଇଟ ରାଇଟ ଜ୍ୟାକେଟ’ ଏବଂ ‘ଇଟ ରାଇଟ ଝୋଲା’ କାର୍ଯ୍ୟକ୍ରମର ଶୁଭାରମ୍ଭ
      • ଖାଦ୍ୟ ସୁରକ୍ଷା ମିତ୍ରମାନଙ୍କୁ ଦିଆଯିବ ତାଲିମ ଏବଂ ପ୍ରମାଣ ପତ୍ର
      • ଖାଦ୍ୟ ଓ ପୁଷ୍ଟିସାଧନ କ୍ଷେତ୍ରରେ ନୂତନ ନିଯୁକ୍ତି ସୁଯୋଗ ସୃଷ୍ଟି ହେବ
      Posted On: 16 OCT 2019 8:17PM by PIB Bhubaneshwar


    ଆଜି ନୂଆଦିଲ୍ଲୀ ଠାରେ ବିଶ୍ୱ ଖାଦ୍ୟ ଦିବସ 2019 ସମାରୋହରେ ‘ ଖାଦ୍ୟ ସୁରକ୍ଷା ମିତ୍ର (ଏଫଏସଏମ) ’ ଯୋଜନାର ଶୁଭାରମ୍ଭ କରିଛନ୍ତି କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡା. ହର୍ଷ ବର୍ଦ୍ଧନ । ଏହା ସହିତ ଖାଦ୍ୟ ସୁରକ୍ଷା ପରିଚାଳନାକୁ ସୁଦୃଢ଼ କରିବା ତଥା ‘ ଇଟ ରାଇଟ ଇଣ୍ଡିଆ ’ ଆନ୍ଦୋଳନକୁ ବ୍ୟାପକ କରିବା ଲାଗି ‘ ଇଟ ରାଇଟ ଜ୍ୟାକେଟ ’ ଓ ‘ ଇଟ ରାଇଟ ଝୋଲା ’ ଯୋଜନାର ମଧ୍ୟ ଶୁଭାରମ୍ଭ କରାଯାଇଛି । “ ଲୋକଙ୍କ ପାଖରେ ସହଜରେ ପହଁଚିପାରୁଥିବା ସମାଜର ବିଶିଷ୍ଟ ବ୍ୟକ୍ତିମାନଙ୍କୁ ନେଇ ଆମେ ପ୍ରତ୍ୟେକଙ୍କ ନିକଟରେ ପହଁଚିପାରିବା । ଆମକୁ ସମାଜର ସବୁ ବର୍ଗର ଲୋକଙ୍କୁ ‘ ଇଟ ରାଇଟ ଇଣ୍ଡିଆ ’ ଆନ୍ଦୋଳନରେ ସାମିଲ କରିବାକୁ ହେବ । ଯଦ୍ଦ୍ୱାରା ଏହି ଆନ୍ଦୋଳର ସାରା ଦେଶରେ ପ୍ରସାର ଲାଭ କରିପାରିବ ବୋଲି ନିଜ ଉଦବୋଧନରେ କହିଛନ୍ତି ଡା. ହର୍ଷ ବର୍ଦ୍ଧନ । ଏହି ଦିବସର ବିଷୟବସ୍ତୁ ଥିଲା “ କ୍ଷୁଧା ମୁକ୍ତ ବିଶ୍ୱ ପାଇଁ ସ୍ୱାସ୍ଥ୍ୟପ୍ରଦ ଖାଦ୍ୟ ” ।


    ସାମାଜିକ ଏବଂ ଅଭ୍ୟାସଗତ ପରିବର୍ତ୍ତନ ଲାଗି ‘ ଇଟ ରାଇଟ ଇଣ୍ଡିଆ ’ ଆନ୍ଦୋଳନ ବିଶେଷ ଗୁରୁତ୍ୱପୂର୍ଣ୍ଣ ବୋଲି ଡା. ହର୍ଷ ବର୍ଦ୍ଧନ କହିଥିଲେ । ଏହି ଆନ୍ଦୋଳନର ସଫଳତାକୁ ସମାଜର ପ୍ରତ୍ୟେକ ବର୍ଗଙ୍କ ନିକଟରେ ପହଁଚାଇବାକୁ ହେଲେ ସଠିକ ରଣନୀତି ଏବଂ ପଦକ୍ଷେପର ଆବଶ୍ୟକତା ରହିଛି । ଡା. ହର୍ଷ ବର୍ଦ୍ଧନ କହିଥିଲେ ଯେ ଆମେ ସମସ୍ତେ ଗାନ୍ଧୀଜୀଙ୍କ ବାର୍ତ୍ତାକୁ ଗ୍ରହଣ କରି ସଠିକ ପରିମାଣର ଖାଦ୍ୟ ଖାଇବା , ସ୍ୱାସ୍ଥ୍ୟପ୍ରଦ ଖାଦ୍ୟ ଖାଇବା ଏବଂ ଖାଦ୍ୟ ନଷ୍ଟକୁ ଏଡ଼ାଇବା ସହିତ ବଳକା ଖାଦ୍ୟ ବାଣ୍ଟି ଦେବାର ଅଭ୍ୟାସ କରିବା ଉଚିତ । ଆମ ସମସ୍ତଙ୍କୁ ନିଜ ନିଜ ସାମର୍ଥ୍ୟ ଅନୁଯାୟୀ ଏହି ଦାୟିତ୍ୱ ତୁଲାଇବାକୁ ହେବ । ଆମେ ସମସ୍ତେ ମିଳିତ ଭାବେ ସ୍ୱାସ୍ଥ୍ୟ ଏବଂ ସମାଜ ପାଇଁ ଦେଖାଦେଉଥିବା ଆହ୍ୱାନର ମୁକାବିଲା ପାଇଁ ନୂଆ ଆଭିମୁଖ୍ୟ ବିକଶିତ କରିପାରିବା ।


    ଖାଦ୍ୟ ସୁରକ୍ଷା ମିତ୍ର ଯୋଜନା କ୍ଷୁଦ୍ର ଏବଂ ମଧ୍ୟମ ଧରଣର ଖାଦ୍ୟ ବ୍ୟବସାୟକୁ ସୁହାଇବ । ଖାଦ୍ୟ ସୁରକ୍ଷା ଆଇନ ଅନୁଯାୟୀ ଏହା ସେମାନଙ୍କ ଲାଇସେନ୍ସ ଓ ପଞ୍ଜିକରଣ , ପରିଚ୍ଛନ୍ନତା ମାନ୍ୟତା ଓ ତାଲିମ କ୍ଷେତ୍ରରେ ସହାୟତା ଯୋଗାଇଦେବ । ଖାଦ୍ୟ ସୁରକ୍ଷା ସୁନିଶ୍ଚିତ କରିବା ସହିତ ଏହି ଯୋଜନା ଯୁବକମାନଙ୍କ ପାଇଁ ବିଶେଷ କରି ଖାଦ୍ୟ ଓ ପୁଷ୍ଟିସାଧନ କ୍ଷେତ୍ରରେ ନୂତନ ନିଯୁକ୍ତି ସୁଯୋଗ ସୃଷ୍ଟି କରିବ । ଖାଦ୍ୟ ସୁରକ୍ଷା ମିତ୍ରମାନଙ୍କୁ ଏଫଏସଏସଏଆଇ ଦ୍ୱାରା ତାଲିମ ଏବଂ ପ୍ରମାଣ ପତ୍ର ପ୍ରଦାନ କରାଯିବ । ଫଳରେ ସେମାନେ ଖାଦ୍ୟ ବ୍ୟବସାୟ କ୍ଷେତ୍ରରେ କାର୍ଯ୍ୟ କରି ଅର୍ଥ ରୋଜଗାର କରିପାରିବେ । ଆଜି ପ୍ରଥମ ପର୍ଯ୍ୟାୟରେ 15 ଜଣ ଖାଦ୍ୟ ସୁରକ୍ଷା ମିତ୍ରଙ୍କୁ ତାଲିମ ପ୍ରମାଣପତ୍ର ଦିଆଯାଇଛି ।


    ସେହିପରି ଆଜି ଆରମ୍ଭ ହୋଇଥିବା ‘ ଇଟ ରାଇଟ ଜ୍ୟାକେଟ ’ ଯୋଜନା କ୍ଷେତ୍ରୀୟ କର୍ମଚାରୀଙ୍କ ଦ୍ୱାରା ଉପଯୋଗ କରାଯିବ । ସ୍ମାର୍ଟ ଡିଜାଇନ ସଂଯୁକ୍ତ ଏହି ଜ୍ୟାକେଟ ଟାବଲେଟ/ସ୍ମାର୍ଟ ଫୋନରେ ରହିପାରିବ । ଚିହ୍ନଟ ଓ ଠାବ କରିବା ଲାଗି ଏକ କ୍ୟୁଆର କୋଡ ଏବଂ ଆରଏଫଆଇଡି ଟ୍ୟାଗ ରହିଛି । କର୍ତ୍ତବ୍ୟରତ କ୍ଷେତ୍ରୀୟ କର୍ମଚାରୀଙ୍କୁ ସୁରକ୍ଷା ପ୍ରଦାନ କରିବା ସହିତ ଏହା ଖାଦ୍ୟ ସୁରକ୍ଷା ପରିଚାଳନା କ୍ଷେତ୍ରରେ ଦକ୍ଷତା , ପେସାଦାର ଭାବନା ଓ ସ୍ୱଚ୍ଛତା ଆଣିବ । ‘ ଇଟ ରାଇଟ ଝୋଲା ’ ଯୋଜନାରେ ତେଜରାତି ସାମଗ୍ରୀ କ୍ରୟ ଲାଗି ପ୍ଲାଷ୍ଟିକ ବ୍ୟାଗ ସ୍ଥାନରେ ପୁନଃବ୍ୟବହାର ଯୋଗ୍ୟ କପଡ଼ା ବ୍ୟାଗ ଉପଯୋଗ କରାଯିବ ।


    ସାରା ଦେଶର ଘରୋଇ ଶ୍ରମିକ ଓ ଗୃହିଣୀଙ୍କ ପାଇଁ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରଣାଳୟ ଅଧୀନ ଘରୋଇ ଶ୍ରମିକ କ୍ଷେତ୍ର ଦକ୍ଷତା ପରିଷଦ (ଡିଡବ୍ଲ୍ୟୁଏସଏସସି) ସହିତ ଏଫଏସଏସଏଆଇ ସହ ଭାଗୀଦାର ହୋଇଛି । ପ୍ରଥମ ପର୍ଯ୍ୟାୟରେ 1 ଲକ୍ଷ ଘରୋଇ ଶ୍ରମିକ ଏବଂ ଗୃହିଣୀଙ୍କୁ ତାଲିମ ଦିଆଯିବ । ‘ ଇଟ ରାଇଟ ଇଣ୍ଡିଆ ’ ଆନ୍ଦୋଳନକୁ ତ୍ୱରାନ୍ୱିତ କରିବା ଲାଗି ଲୋକପ୍ରିୟ ବ୍ୟକ୍ତିଙ୍କୁ ନେଇ ଏଫଏସଏସଏଆଇ ପକ୍ଷରୁ ପ୍ରଚାରପ୍ରସାର କରାଯିବ । ପ୍ରଥମ 1 ହଜାର ଦିନରେ ବ୍ୟବହୃତ ଖାଇବା ତେଲକୁ ଜୈବ ଡିଜେଲ ଭାବେ ପୁନଃଉପଯୋଗ କରିବା ଓ ପୁଷ୍ଟିସାଧନ ଉପରେ ଦୁଇଟି କ୍ଷୁଦ୍ର ଚଳଚ୍ଚିତ୍ର ନିର୍ମାଣ କରାଯାଇଛି । ଏଥିରେ ଶ୍ରୀ ବିରାଟ କୋହଲୀ ଏବଂ ଜୁହି ଚାୱଲା ଅଭିନୟ କରିଛନ୍ତି । ଏ ଦୁଇଟି ଚଳଚ୍ଚିତ୍ର ଏହି ଅବସରରେ ଉନ୍ମୋଚନ କରାଯାଇଥିଲା ।


    ଭାରତର ସରକାରଙ୍କ ମୁଖ୍ୟ ଅର୍ଥନୈତିକ ପରାମର୍ଶଦାତା ଡ. କେ ସୁବ୍ରମଣ୍ୟମ , ବୋଷ୍ଟନ କନସଲ୍ଟିଂ ଗ୍ରୁପର ପୂର୍ବତନ ସଦସ୍ୟ ଶ୍ରୀ ଅରୁଣ ମାଇରା , ଫ୍ୟୁଚର ବ୍ରାଣ୍ଡର ମୁଖ୍ୟ କାର୍ଯ୍ୟନିର୍ବାହୀ ଶ୍ରୀ ସନ୍ତୋଷ ଦେଶାଇ , ବିଶ୍ୱ ପ୍ରସିଦ୍ଧ କୁସ୍ତିଯୋଦ୍ଧା ଶ୍ରୀ ସଂଗ୍ରାମ ସିଂ ଏହି ଅବସରରେ ଉପସ୍ଥିତ ଥିଲେ । ଏମାନଙ୍କ ବ୍ୟତୀତ ଏଫଏସଏସଏଆଇର ମୁଖ୍ୟ କାର୍ଯ୍ୟ ନିର୍ବାହୀ ଶ୍ରୀ ପବନ ଅଗ୍ରୱାଲ , ପ୍ରୟାସର ପ୍ରତିଷ୍ଠାତା ଶ୍ରୀ ଅମୋଦ କେ. କାନ୍ତଙ୍କ ସମେତ ସରକାରୀ , ବୈଜ୍ଞାନିକ ସମୁଦାୟ , ଖାଦ୍ୟ ବ୍ୟବସାୟୀ ଓ କର୍ପୋରେଟ କ୍ଷେତ୍ରର ବିଭିନ୍ନ ଅଂଶୀଦାର ସାମିଲ ଥିଲେ ।


    **********

    
    
    (Release ID: 1588321) Visitor Counter : 18