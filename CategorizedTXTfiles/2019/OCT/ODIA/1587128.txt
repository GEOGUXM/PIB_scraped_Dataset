      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମରିସସରେ ମେଟ୍ରୋ ଏକ୍ସପ୍ରେସ ଓ ଇଏନଟି ହସପିଟାଲର ମିଳିତ ଭିଡିଓ ଉଦଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 03 OCT 2019 7:15PM by PIB Bhubaneshwar


    ମରିସସ ପ୍ରଧାନମନ୍ତ୍ରୀ ମାନନୀୟ ଶ୍ରୀ ପ୍ରବିନ୍ଦ ଜଗନ୍ନାଥଜୀ , ମରିସସର ବରିଷ୍ଠ ମନ୍ତ୍ରୀ ଏବଂ ମାନ୍ୟଗଣ୍ୟ ବ୍ୟକ୍ତି , ସମ୍ମାନନୀୟ ଅତିଥି , ବନ୍ଧୁଗଣ , ନମସ୍କାର! ବୋଞ୍ଜୋର! ଶୁଭ ସନ୍ଧ୍ୟା! ମରିସସରେ ଥିବା ଆମର ସମସ୍ତ ବନ୍ଧୁମାନଙ୍କୁ ମୁଁ ଅତି ଉଦାର ପୂର୍ବକ ଅଭିନନ୍ଦନ ଜଣାଇବାକୁ ଚାହୁଁଛି ।


    ଆମ ରାଷ୍ଟ୍ର ଦ୍ୱୟ ପାଇଁ ଏହି ବାର୍ତାଳାପ ଏକ ସ୍ୱତନ୍ତ୍ର ଅବସର । ଆମର ସହଭାଗୀ ଇତିହାସ , ଐତିହ୍ୟ , ସହଯୋଗରେ ଏହା ହେଉଛି ଏକ ନୂତନ ଅଧ୍ୟାୟ । ନିକଟ ଅତୀତରେ ମରିସସ ଭାରତ ମହାସାଗର ଦ୍ୱୀପ କ୍ରୀଡ଼ା ଆୟୋଜନ କରି ଗୌରବାନ୍ୱିତ ହୋଇଥିଲା ।


    ଆମ ଉଭୟ ରାଷ୍ଟ୍ର ‘ ଦୁର୍ଗା ପୂଜା ’ ପାଳନ କରୁଛନ୍ତି ଏବଂ ଶୀଘ୍ର ଦୀପାବଳି ପାଳିବେ । ଏସବୁ ମଧ୍ୟରେ ଆଜି ମେଟ୍ରୋ ପ୍ରକଳ୍ପର ପ୍ରଥମ ପର୍ଯ୍ୟାୟ ଉଦଘାଟନ ହେବା ଆହୁରି ଆନନ୍ଦର ଅବସର । ଏହି ମେଟ୍ରୋ ସ୍ୱଚ୍ଛ , ଦକ୍ଷ ଏବଂ ଦ୍ରୁତ ପରିବହନ ଯୋଗାଇ ଦେବ । ଏହା ଅର୍ଥନୈତିକ କାର୍ଯ୍ୟକଳାପ ଏବଂ ପର୍ଯ୍ୟଟନ କ୍ଷେତ୍ରରେ ଯୋଗଦାନ ଦେବ ।


    ଆଜି ଉଦଘାଟିତ ହୋଇଥିବା ଅନ୍ୟତମ ପ୍ରକଳ୍ପ-ଅତ୍ୟାଧୁନିକ ଇଏନଟି ହସପିଟାଲ ଉନ୍ନତମାନର ସ୍ୱାସ୍ଥ୍ୟ ସେବା ଦିଗରେ ଯୋଗଦାନ ଦେବ । ହସପିଟାଲର କୋଠା ଶକ୍ତି ସଂଚୟ ପ୍ରଯୁକ୍ତି ଆଧାରରେ ନିର୍ମିତ ହୋଇଛି ଏବଂ ଏହା କାଗଜମୁକ୍ତ ସେବା ଯୋଗାଇ ଦେବ । ଏସବୁ ପ୍ରକଳ୍ପ ମରିସସର ଲୋକମାନଙ୍କ ସେବାରେ ଲାଗିବ । ଏଗୁଡ଼ିକ ମରିସସର ବିକାଶ ପ୍ରତି ଭାରତର ଦୃଢ଼ ପ୍ରତିବଦ୍ଧତାର ପ୍ରତୀକ ।


    ଏସବୁ ପ୍ରକଳ୍ପ ପାଇଁ ହଜାର ହଜାର ଶ୍ରମିକ ଖରା ବର୍ଷା , ଦିନ ରାତି ଏକ କରି କଠିନ ପରିଶ୍ରମ କରିଛନ୍ତି ।


    ପୂର୍ବ ଦଶନ୍ଧିଗୁଡ଼ିକ ଅପେକ୍ଷା , ଆଜି ଆମେ ଆମ ଲୋକମାନଙ୍କ ଉନ୍ନତ ଭବିଷ୍ୟତ ପାଇଁ କାର୍ଯ୍ୟ କରୁଛୁ ।


    ପ୍ରଧାନମନ୍ତ୍ରୀ ପ୍ରବିନ୍ଦ ଜଗନ୍ନାଥଙ୍କ ଦୂରଦର୍ଶୀ ନେତୃତ୍ୱକୁ ମୁଁ ପ୍ରଶଂସା କରୁଛି , ସେ ମରିସସ ପାଇଁ ଆଧୁନିକ ଭିତ୍ତିଭୂମି ଓ ସେବା ଆପଣାଇଛନ୍ତି । ମରିସସ ସରକାରଙ୍କ ସକ୍ରିୟ ସହଯୋଗ ଲାଗି ମୁଁ ତାଙ୍କୁ ଧନ୍ୟବାଦ ଜଣାଇବାକୁ ଚାହେଁ , ଏହି ସହଯୋଗ ପାଇଁ ଏସବୁ ପ୍ରକଳ୍ପ ଠିକଣା ସମୟରେ ସରିପାରିଛି ।


    ବନ୍ଧୁଗଣ ,


    ଜନସାଧାରଣଙ୍କ ପ୍ରତ୍ୟକ୍ଷ ହିତ ଲାଗି ଏସବୁ ଏବଂ ଅନ୍ୟ ପ୍ରକଳ୍ପଗୁଡ଼ିକରେ ମରିସସର ସହଭାଗୀ ହୋଇଥିବା କାରଣରୁ ଆମେ ଗର୍ବିତ ।


    ଗତବର୍ଷ , ଏକ ଯୁଗ୍ମ ପ୍ରକଳ୍ପ ଜରିଆରେ ଛୋଟ ପିଲାମାନଙ୍କୁ ଇ-ଟାବଲେଟ ବଂଟନ କରାଯାଇଥିଲା ।


    ନୂଆ ସୁପ୍ରିମ କୋର୍ଟ କୋଠା ଏବଂ 1 ହଜାର ସାମାଜିକ ଆବାସିକ ୟୁନିଟ ଦ୍ରୁତ ଗତିରେ ନିର୍ମାଣ ହେଉଛି ।


    ମୁଁ ଏହି ଘୋଷଣା କରି ଆନନ୍ଦିତ ଯେ ପ୍ରଧାନମନ୍ତ୍ରୀ ଜଗନ୍ନାଥଙ୍କ ପରାମର୍ଶ କ୍ରମେ ଏକ ବୃକକ ଚିକିତ୍ସା କେନ୍ଦ୍ର , ମେଡି କ୍ଲିନିକ ଏବଂ ଆଂଚଳିକ ସ୍ୱାସ୍ଥ୍ୟ କେନ୍ଦ୍ର ନିର୍ମାଣରେ ଭାରତ ସହଯୋଗ କରିବ ।


    ବନ୍ଧୁଗଣ ,


    ଉଭୟ ମରିସସ ଏବଂ ଭାରତ ବିବିଧ ଏବଂ ସକ୍ରିୟ ଗଣତନ୍ତ୍ର । ଆମେ ଆମ ଲୋକମାନଙ୍କ ସମୃଦ୍ଧି ତଥା କ୍ଷେତ୍ରୀୟ ଓ ବୈଶ୍ୱିକ ଶାନ୍ତି ପ୍ରତି ସଂକଳ୍ପବଦ୍ଧ ।


    ପରସ୍ପର ପ୍ରତି ଆମର ସମ୍ମାନ ଏକାଧିକ ମାର୍ଗରେ ପ୍ରତିଫଳିତ ହୋଇଛି ।


    ଚଳିତ ବର୍ଷ , ପ୍ରଧାନମନ୍ତ୍ରୀ ଜଗନ୍ନାଥ ସବୁଠୁ ବଡ଼ ପ୍ରବାସୀ ଭାରତୀୟ ଦିବସରେ ମୁଖ୍ୟ ଅତିଥି ଭାବେ ଯୋଗ ଦେବା ସହିତ ମୋ ସରକାରର ଦ୍ୱିତୀୟ କାର୍ଯ୍ୟକାଳ ଶପଥ ଗ୍ରହଣ ସମାରୋହରେ ଯୋଗ ଦେଇଥିଲେ ।


    ମରିସସ ସ୍ୱାଧୀନତାର 50ତମ ବର୍ଷ ପୂର୍ତ୍ତି ସମାରୋହରେ ମୁଖ୍ୟ ଅତିଥି ଭାବେ ଆମ ରାଷ୍ଟ୍ରପତିଙ୍କୁ ଆମନ୍ତ୍ରଣ କରାଯାଇଥିଲା । ମହାତ୍ମା ଗାନ୍ଧୀଙ୍କ 150ତମ ଜନ୍ମବାର୍ଷିକୀ ଅବସରରେ ମରିସସ ତାଙ୍କୁ ଗଭୀର ଶ୍ରଦ୍ଧାଞ୍ଜଳି ଅର୍ପଣ କରିବା ସହିତ ତାଙ୍କ ସହିତ ରହିଥିବା ସ୍ୱତନ୍ତ୍ର ସମ୍ପର୍କକୁ ମନେ ପକାଇଥିଲା ।


    ବନ୍ଧୁଗଣ ,


    ଭାରତ ମହାସାଗର ଭାରତ ଓ ମରିସସ ମଧ୍ୟରେ ସେତୁ ଭାବେ କାମ କରୁଛି । ସାମୁଦ୍ରିକ ଅର୍ଥବ୍ୟବସ୍ଥାରେ ଆମ ଲୋକମାନଙ୍କ ପାଇଁ ଅପାର ସମ୍ଭାବନା ରହିଛି ।


    “ ସାଗର-ଏହି କ୍ଷେତ୍ରର ସମସ୍ତଙ୍କ ପାଇଁ ନିରାପତ୍ତା ଓ ଅଭିବୃଦ୍ଧି ” ର ଲକ୍ଷ୍ୟ ଆମକୁ ସାମୁଦ୍ରିକ ଅର୍ଥବ୍ୟବସ୍ଥା , ନିରାପତା ଓ ବିପର୍ଯ୍ୟୟ ପ୍ରଶମନର ସମସ୍ତ ଦିଗରେ ନିବିଡ଼ ଭାବେ କାର୍ଯ୍ୟ କରିବା ଲାଗି ମାର୍ଗଦର୍ଶନ କରିବ ।


    ପ୍ରତିଷ୍ଠାତା ସଦସ୍ୟ ଭାବେ ବିପର୍ଯ୍ୟୟ ପ୍ରଶମନ ଭିତ୍ତିଭୂମି ମେଂଟରେ ଯୋଗ ଦେବା ଲାଗି ମୁଁ ମରିସସ ସରକାରଙ୍କୁ ଧନ୍ୟବାଦ ଅର୍ପଣ କରିବାକୁ ଚାହୁଁଛି ।


    ଆଉ ଗୋଟିଏ ମାସ ମଧ୍ୟରେ , ବିଶ୍ୱ ଐତିହ୍ୟ ସ୍ଥଳୀ ଅପ୍ରବାସୀ ଘାଟ ଠାରେ ଅପ୍ରବାସୀ ଦିବସ ପାଳନ କରାଯିବ । ଏହା ଆମ ସାହସୀ ପୂର୍ବଜମାନଙ୍କ ସଫଳ ସଂଘର୍ଷର ସ୍ମୃତିଚାରଣ କରିବ ।


    ଏହି ସଂଘର୍ଷର ଫଳସ୍ୱରୂପ ଚଳିତ ଶତାବ୍ଦୀରେ ମରିସସ ମହାନ ସଫଳତା ହାସଲ କରିଛି ।


    ମରିସସ ଲୋକମାନଙ୍କ ଅଦମ୍ୟ ଉତ୍ସାହକୁ ଆମେ ଅଭିବାଦନ ଜଣାଉଛୁ ।


    Vive l'amitié antre l'Inde à Maurice


    ଭାରତ ଏବଂ ମରିସସର ବନ୍ଧୁତା ଅମର ରହୁ ।


    ଧନ୍ୟବାଦ , ବହୁତ ବହୁତ ଧନ୍ୟବାଦ ।


    **********

    
    
    (Release ID: 1587128) Visitor Counter : 26