      ଶ୍ରମ ଓ ନିୟୋଜନ ମନ୍ତ୍ରଣାଳୟ

      ଭୁବନେଶ୍ୱରରେ ଆଞ୍ଚଳିକ ଶ୍ରମ ସମ୍ମିଳନୀ ଅନୁଷ୍ଠିତ; ଶ୍ରମିକଙ୍କ କଲ୍ୟାଣ ପାଇଁ କେନ୍ଦ୍ର ଓ ରାଜ୍ୟ ସରକାରଙ୍କ ସମନ୍ୱିତ ପ୍ରୟାସ ଅପରିହାର୍ଯ୍ୟ : କେନ୍ଦ୍ର ଶ୍ରମ ମନ୍ତ୍ରୀ
      • ମଜୁରି ସଂହିତା ପ୍ରଣୟନ ଓ ଶ୍ରମ ଆଇନ ସରଳୀକୃତ
      • ପେନସନ ଯୋଜନାରେ 33 ଲକ୍ଷ ଅସଂଗଠିତ ଶ୍ରମିକ ସାମିଲ
      • ଇପିଏଫଓ ଏବଂ ଇଏସଆଇସି ସେବାରେ ଆସିଛି ସ୍ୱଚ୍ଛତା ଓ ଉତ୍ତରଦାୟିତ୍ୱ
      Posted On: 22 OCT 2019 7:17PM by PIB Bhubaneshwar


    ଆଜି ଭୁବନେଶ୍ୱରଠାରେ ଆଞ୍ଚଳିକ ଶ୍ରମ ସମ୍ମିଳନୀ ଅନୁଷ୍ଠିତ ହୋଇଯାଇଛି । ଏଥିରେ ଉଦବୋଧନ ଦେଇ କେନ୍ଦ୍ର ଶ୍ରମ ଏବଂ ନିୟୋଜନ ରାଷ୍ଟ୍ରମନ୍ତ୍ରୀ ଶ୍ରୀ ସନ୍ତୋଷ କୁମାର ଗଙ୍ଗୱାର କହିଛନ୍ତି ଯେ ‘ ଶ୍ରମିକ ’ ମାନେ ଯୁଗ୍ମ ତାଲିକାରେ ଆସୁଛନ୍ତି ଏବଂ ଉଭୟ କେନ୍ଦ୍ର ଓ ରାଜ୍ୟ ସରକାର ଶ୍ରମିକଙ୍କ କଲ୍ୟାଣ ପାଇଁ ସମନ୍ୱିତ ପ୍ରୟାସ କରୁଛନ୍ତି । ଏହି ସମ୍ମିଳନୀରେ ଓଡିଶା , ଛତିଶଗଡ଼ , ବିହାର , ଝାଡ଼ଖଣ୍ଡ , ପଶ୍ଚିମବଙ୍ଗ ଓ ଆଣ୍ଡାମାନ ନିକୋବର ଆଦି 6ଟି ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶର ଶ୍ରମ ମନ୍ତ୍ରୀ ଏବଂ ବରିଷ୍ଠ ଅଧିକାରୀମାନେ ଅଂଶଗ୍ରହଣ କରିଥିଲେ ।


    କେନ୍ଦ୍ର ଓ ରାଜ୍ୟ ସରକାରଙ୍କ ମଧ୍ୟରେ ଉନ୍ନତ ସମନ୍ୱୟ ପ୍ରତିଷ୍ଠା ଲାଗି ଆଞ୍ଚଳିକ ସମ୍ମିଳନୀ ସହାୟକ ହୋଇଥାଏ । କେନ୍ଦ୍ର ସରକାରଙ୍କ ଦ୍ୱାରା କେନ୍ଦ୍ରୀୟ ଶ୍ରମ ଆଇନ ପ୍ରଣୟନ କରାଯାଇଥାଏ କିନ୍ତୁ ରାଜ୍ୟ ସରକାର ଏହାକୁ ଲାଗୁ କରିଥାନ୍ତି ଏବଂ ସମ୍ପୃକ୍ତ ରାଜ୍ୟର ଭୌଗଳିକ ଓ ଜନସଂଖ୍ୟା ସ୍ଥିତିକୁ ଦେଖି କେନ୍ଦ୍ର ସରକାରଙ୍କ ସହିତ ଆବଶ୍ୟକ ପରାମର୍ଶ କରିବା ପରେ ସେଥିରେ ପରିବର୍ତ୍ତନ ଆଣିଥାନ୍ତି ବୋଲି କେନ୍ଦ୍ର ମନ୍ତ୍ରୀ କହିଥିଲେ । ସେ କହିଥିଲେ ଯେ କୌଣସି ଆଇନ ସଠିକ ଭାବେ ଲାଗୁ ହେଲେ ଯାଇ ଏହାର ଉଦ୍ଦେଶ୍ୟ ସାଧିତ ହୋଇପାରିଥାଏ । ରାଜ୍ୟ ସରକାର ହିଁ ଆଇନକୁ ତୃଣମୂଳସ୍ତରରେ କାର୍ଯ୍ୟକାରୀ କରିଥାନ୍ତି ।


    ଶ୍ରୀ ଗଙ୍ଗୱାର କହିଥିଲେ ଯେ ନିକଟରେ ଭାରତ ସରକାର ଦେଶରେ ଶ୍ରମଶକ୍ତିଙ୍କ କଲ୍ୟାଣ ପାଇଁ ଅନେକ ପଦକ୍ଷେପ ନେଇଛନ୍ତି । ଚଳିତ ବର୍ଷ ଅଗଷ୍ଟ ମାସରେ ସଂସଦରେ ମଜୁରି ସଂହିତା ଅନୁମୋଦନ ଲାଭ କରିଥିଲା । ବର୍ତ୍ତମାନ ରାଜ୍ୟ ସରକାର ଏହାକୁ ଲାଗୁ କରିବା ପାଇଁ ନିୟମ ପ୍ରଣୟନ କରିବା ସହ ସର୍ବନିମ୍ନ ମଜୁରି ନିର୍ଦ୍ଧାରଣ କରିବା ଉଚିତ । ଏଥିସହିତ ଅଧିକ ସଂଖ୍ୟକ ଅସଂଗଠିତ କ୍ଷେତ୍ରର ଶ୍ରମଜୀବୀଙ୍କୁ ଏହାଦ୍ୱାରା ଲାଭାନ୍ୱିତ କରିବା ଲାଗି ସଚେତନତା କାର୍ଯ୍ୟକ୍ରମ ଆୟୋଜନ କରିବା ଆବଶ୍ୟକ ।


    ବୃତ୍ତିଗତ ନିରାପତ୍ତା , ସ୍ୱାସ୍ଥ୍ୟ ଓ କାର୍ଯ୍ୟ କରିବାର ସ୍ଥିତି ସଂହିତା ଲୋକସଭାରେ ଉପସ୍ଥାପନ କରାଯିବା ପରେ ସଂସଦୀୟ ଷ୍ଟାଣ୍ଡିଂ କମିଟିକୁ ପଠାଇ ଦିଆଯାଇଛି । ଏହା ମଧ୍ୟ ଏକ ଗୁରୁତ୍ୱପୂର୍ଣ୍ଣ ଆଇନ ଯେଉଁଥିରେ 13ଟି କେନ୍ଦ୍ର ଆଇନ ଅନ୍ତର୍ଭୂକ୍ତ ରହିଛି ଏବଂ ଏହା ମଧ୍ୟ ଶ୍ରମିକମାନଙ୍କ ସ୍ୱାସ୍ଥ୍ୟ , ନିରାପତ୍ତା ଓ କାର୍ଯ୍ୟ କରିବାର ସ୍ଥିତିକୁ ଜାହିର କରୁଛି ।


    ଶ୍ରମ ଆଇନକୁ ସରଳୀକରଣ କରିବା ସହିତ , କେନ୍ଦ୍ର ସରକାର ଅସଂଗଠିତ କ୍ଷେତ୍ରର ଶ୍ରମିକ , କ୍ଷୁଦ୍ର ବ୍ୟବସାୟୀ ଓ ସ୍ୱାବଲମ୍ବୀ ଲୋକଙ୍କ ପାଇଁ ପେନସନ ଯୋଜନାର ଶୁଭାରମ୍ଭ କରିଛନ୍ତି । ପାଖାପାଖି 33 ଲକ୍ଷ ଅସଂଗଠିତ କ୍ଷେତ୍ରର ଶ୍ରମିକ ପେନସନ ଯୋଜନାରେ ପଞ୍ଜିକୃତ ହୋଇଛନ୍ତି । କିନ୍ତୁ , ଏହି ଯୋଜନାରେ ପ୍ରାୟ 40 କୋଟି ଅସଂଗଠିତ କ୍ଷେତ୍ରର ଶ୍ରମିକଙ୍କୁ ଯୋଡ଼ିବା ଲାଗି ସମସ୍ତ ରାଜ୍ୟ ସରକାରଙ୍କ ସହଯୋଗ ଜରୁରି ବୋଲି ମନ୍ତ୍ରୀ କହିଥିଲେ ।


    ସେ ଆହୁରି କହିଥିଲେ ଯେ ଇପିଏଫଓ ଏବଂ ଇଏସଆଇସି ସେବାରେ ଉନ୍ନତି ଆଣିବା ଲାଗି ଆମେ ସୂଚନା ପ୍ରଯୁକ୍ତିର ପ୍ରୟୋଗ କରୁଛୁ ଏବଂ ଏଥିରେ ଅଧିକ ସ୍ୱଚ୍ଛତା ଓ ଉତ୍ତରଦାୟିତ୍ୱ ଆଣିବା ପାଇଁ ପ୍ରୟାସ କରୁଛୁ । ଏହି ସମ୍ମିଳନୀ ରାଜ୍ୟ ସରକାରଙ୍କ ସହ ଉନ୍ନତ ସମନ୍ୱୟ ପ୍ରତିଷ୍ଠା ଦିଗରେ ସହାୟକ ହୋଇପାରିବ ବୋଲି ସେ ଆଶାବ୍ୟକ୍ତ କରିଥିଲେ ।


    **********

    
    
    (Release ID: 1588768) Visitor Counter : 28