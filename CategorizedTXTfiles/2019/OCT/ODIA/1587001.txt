      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ‘ଆରୋଗ୍ୟ ମନ୍ଥନ’ର ଉଦଯାପନୀ ଉତ୍ସବରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 01 OCT 2019 7:50PM by PIB Bhubaneshwar


    ମଞ୍ଚ ଉପରେ ଉପସ୍ଥିତ ମନ୍ତ୍ରୀ ପରିଷଦର ମୋର ସାଥୀ ଡଃ ହର୍ଷବର୍ଦ୍ଧନ ଜୀ , ଅଶ୍ୱିନୀ କୁମାର ଚୌବେ ଜୀ , ଭିନ୍ନ ଭିନ୍ନ ରାଜ୍ୟରୁ ଆସିଥିବା , ଭିନ୍ନ ଭିନ୍ନ ସଂସ୍ଥାରୁ ଆସିଥିବା ପ୍ରତିନିଧି ଗଣ , ଆୟୁଷ୍ମାନ ଭାରତ ସହିତ ଜଡିତ ସମସ୍ତ ସାଥୀ ତଥା ଏଠାକୁ ଆସିଥିବା ସମସ୍ତ ହିତାଧିକାରୀ ।


    ଭାଇ ଓ ଭଉଣୀମାନେ , ଆଜି ହେଉଛି ନବରାତ୍ରର ତୃତୀୟ ଦିନ । ଆଜି ମା ’ ଙ୍କୁ ଚନ୍ଦ୍ରଘଣ୍ଟା ସ୍ୱରୂପରେ ପୂଜା କରାଯାଏ । ମାନ୍ୟତା ରହିଛି ଯେ ଦଶଭୁଜା ଦେବୀ ଚନ୍ଦ୍ରଘଣ୍ଟା ଚନ୍ଦ୍ରମାର ଶୀତଳତା ଓ ସୌମ୍ୟତା ପାଇଁ ସମ୍ପୂର୍ଣ୍ଣ ଜଗତର ପୀଡ଼ାକୁ ନାଶ କରନ୍ତି । ଭାରତର 50 କୋଟିରୁ ଅଧିକ ଗରିବଙ୍କ କଷ୍ଟକୁ ଦୂର କରିବାକୁ ଥିବା ଆୟୁଷ୍ମାନ ଭାରତ ଯୋଜନାର ପ୍ରଥମ ବର୍ଷରେ ଆଲୋଚନା ପାଇଁ ଏହାଠାରୁ ଉତ୍ତମ ସଂଯୋଗ ଆଉ କ ’ ଣ ହୋଇପାରେ ।


    ବନ୍ଧୁଗଣ , ଆୟୁଷ୍ମାନ ଭାରତର ଏହି ପ୍ରଥମ ବର୍ଷ ସଂକଳ୍ପର , ସମର୍ପଣର ଓ ଶିକ୍ଷାର ବର୍ଷ ରହିଛି । ଏହା ହେଉଛି ଭାରତର ସଂକଳ୍ପ ଶକ୍ତି ଯାହା ଫଳରେ ବିଶ୍ୱର ସବୁଠାରୁ ବଡ ସ୍ୱାସ୍ଥ୍ୟ ଯୋଜନାକୁ ଆମେ ଭାରତରେ ସଫଳତାର ସହ ଚଲାଉଛୁ । ଏହି ସଫଳତା ପଛରେ ସମର୍ପଣର ଭାବନା ରହିଛି , ସଦଭାବନା ରହିଛି । ଏହି ସମର୍ପଣ ଦେଶର ସମସ୍ତ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳର , ଏହି ସମର୍ପଣ ଦେଶର ହଜାର ହଜାର ସରକାର ଓ ଘରୋଇ ଡାକ୍ତରଖାନା ମାନଙ୍କର , ଏହି ସମର୍ପଣ ସମସ୍ତ କର୍ମଚାରୀ , ସମସ୍ତ ସ୍ଵାସ୍ଥ୍ୟକର୍ମୀ , ଆୟୁଷ୍ମାନ ମିତ୍ର , ଆଶା କର୍ମୀ , ସାମାଜିକ ସଙ୍ଗଠନ , ଜନପ୍ରତିନିଧି ମାନଙ୍କର ଅର୍ଥାତ ସମସ୍ତଙ୍କର ।


    ଭାଇ ଓ ଭଉଣୀମାନେ , ଏହି ସମର୍ପଣ କାରଣରୁ ଆଜି ଦେଶ ବିଶ୍ୱାସର ସହ କହୁଛି , ଗର୍ବର ସହ କହୁଛି-ବର୍ଷ ଏକ-ଆୟୁଷ୍ମାନ ଅନେକ ।


    ସମଗ୍ର ଦେଶର ଗରିବ ଲୋକ , 46 ଲକ୍ଷ ଗରିବ ପରିବାରଙ୍କ ମଧ୍ୟରେ ରୋଗର ନିରାଶାରୁ ସୁସ୍ଥ ଜୀବନର ଆଶାର ଜାଗରଣ କରିବା , ଏହା ଏକ ବହୁତ ବଡ ସିଦ୍ଧି । ଏହି ଗୋଟିଏ ବର୍ଷ ମଧ୍ୟରେ ଯଦି କୌଣସି ବ୍ୟକ୍ତିର ଜମି , ଘର , ଗହଣା କିମ୍ବା ଅନ୍ୟ କୌଣସି ଜିନିଷ ଚିକିତ୍ସା ଖର୍ଚ୍ଚ ପାଇଁ ବନ୍ଧା ପଡିବାରୁ ବର୍ତ୍ତିଯାଇଛି , ତେବେ ଏହା ଆୟୁଷ୍ମାନ ଭାରତର ଏକ ବହୁତ ବଡ ସଫଳତା ।


    ବନ୍ଧୁଗଣ , କିଛି ସମୟ ପୂର୍ବରୁ କିଛି ହିତାଧିକାରୀମାନଙ୍କ ସହିତ ମୋତେ କଥା ହେବାର ଅବସର ମିଳିଥିଲା । ଗତ ଏକ ବର୍ଷ ମଧ୍ୟରେ , ଏପରିକି ନିର୍ବାଚନ ସମୟରେ ମଧ୍ୟ ସମଗ୍ର ଦେଶରେ ମୁଁ ଏପରି ଅନେକ ସାଥୀମାନଙ୍କ ସହିତ ଆଲୋଚନା କରିବା ପାଇଁ ଲଗାତର ପ୍ରୟାସ କରିଥିଲି । ସେମାନଙ୍କ ସହିତ ଆଲୋଚନା କରିବା ପରେ ଯାଇଁ ଆପଣଙ୍କୁ ଅନୁଭବ ହେବ କି ଆୟୁଷ୍ମାନ ଭାରତ ‘ ପିଏମଜେଏୱାଇ ’ ଗରିବ ଲୋକଙ୍କ ଜୀବନରେ କ ’ ଣ ପରିବର୍ତ୍ତନ ଆଣୁଛି । ଆଉ ଏବେ ପିଏମଜେଏୱାଇ ଏକପ୍ରକାର ଗରିବଙ୍କ ଜୟରେ ପରିଣତ ହୋଇଛି । ଯେତେବେଳେ ଗରିବ ଲୋକର ପିଲା ସୁସ୍ଥ ହୋଇଥାଏ , ଯେତେବେଳେ ପ୍ରତି ଘରର ଏକମାତ୍ର ରୋଜଗାର କରୁଥିବା ବ୍ୟକ୍ତି ସୁସ୍ଥ ହୋଇ କାମକୁ ବାହାରିଯାଏ , ତେବେ ଆୟୁଷ୍ମାନ ହେବାର ଅର୍ଥ ବୁଝାପଡିଥାଏ । ଏବଂ ଏଥିପାଇଁ ଆୟୁଷ୍ମାନ ଭାରତ ‘ ପିଏମଜେଏୱାଇ ’ ର ସଫଳତା ପାଇଁ ସମର୍ପିତ ପ୍ରତ୍ୟେକ ବ୍ୟକ୍ତି , ସମସ୍ତ ସଂସ୍ଥା ସହିତ ଦେଶର କୋଟି କୋଟି ଗରିବ ଲୋକଙ୍କୁ ଅନେକ ଅନେକ ଶୁଭକାମନା । ଏହି ମହାନ କାର୍ଯ୍ୟ ସହିତ ଜଡିତ ସମସ୍ତ ସାଥୀମାନଙ୍କୁ ମୁଁ ଅନେକ ଅନେକ ସାଧୁବାଦ ପ୍ରଦାନ କରୁଛି , ଅଭିନନ୍ଦନ ଜଣାଉଛି ।


    ଭାଇ ଓ ଭଉଣୀମାନେ ସଂକଳ୍ପ ଓ ସମର୍ପଣ ସହିତ ଏହି ପ୍ରଥମ ବର୍ଷରେ ଆମେ ଅନୁଭୁତିରୁ ଅନେକ କିଛି ଶିକ୍ଷା କରିଛୁ । ଏଠାକୁ ଆସିବା ପୂର୍ବରୁ ମୁଁ ପ୍ରଦର୍ଶନୀ ମାଧ୍ୟମରେ ଏକ ବର୍ଷର ଯାତ୍ରାକୁ ମଧ୍ୟ ଦେଖିଲି । କିପରି ସମୟ ସହିତ ଆମେ ସମସ୍ତ ସମସ୍ୟାକୁ ଦୂର କରିଛୁ , ପ୍ରଯୁକ୍ତିଗତ ଭାବେ ନିରନ୍ତର ବିସ୍ତାର କରିଛୁ , ସମସ୍ତ ଭାଗୀଦାରଙ୍କ ସହ ନିରନ୍ତର ସମ୍ପର୍କ ରକ୍ଷା କରିଛୁ , ଶଙ୍କା ଓ ଆଶଙ୍କା ଦୂର କରିଛୁ । ଶିକ୍ଷା ଓ ଆଲୋଚନାର ସୁଧାର ଦିଗରେ ଏହି କାର୍ଯ୍ୟଧାରା ଆଗକୁ ନିରନ୍ତର ଭାବେ ଚାଲୁ ରହିବ ।


    ବନ୍ଧୁଗଣ , ଏହି ଯୋଜନାର ବ୍ୟାପକତାକୁ , ପରିଚାଳନାକୁ କିପରି ଭାବେ ପ୍ରଭାବୀ କରିହେବ , ହିତାଧିକାରୀମାନଙ୍କ ପାଇଁ କିପରି ଏହାକୁ ସୁଗମ କରିହେବ , ଡାକ୍ତରଖାନାର ସମସ୍ୟା ଗୁଡିକୁ କିପରି ଭାବେ ଦୂର କରାଯାଇ ପାରିବ , ଏସବୁକୁ ନେଇ ଏଠାରେ ଦୁଇ ଦିନ ଧରି ବ୍ୟାପକ ଭାବେ ଚର୍ଚ୍ଚା ହୋଇଛି । ଗୁଣାତ୍ମକତାରୁ ଆରମ୍ଭ କରି ସାମର୍ଥ୍ୟ ବୃଦ୍ଧି ପର୍ଯ୍ୟନ୍ତ , ଏଠାରେ ମୁକ୍ତ ଭାବେ ବିଚାର ରଖାଯାଇଛି । ବିଶେଷ କରି ସାର୍ବଜନୀନ ସ୍ୱାସ୍ଥ୍ୟ ସେବା ଅର୍ଥାତ ଏହି ଯୋଜନାର କ୍ଷେତ୍ର ସମସ୍ତ ପରିବାର ଉପରେ କିପରି ଭାବେ ଲାଗୁ ହେବ , ଏହାକୁ ନେଇ ଦେଶର କିଛି ରାଜ୍ୟ ସେମାନଙ୍କର ଯେଉଁ ଅନୁଭବ ବାଣ୍ଟିଛନ୍ତି , ତାହା ଉପରେ ଗମ୍ଭୀରତାର ସହ ବିଚାର ହେବା ଆବଶ୍ୟକ । ଏହା ହେଉଛି ଆମ ସମସ୍ତଙ୍କର ଦାୟିତ୍ୱ କି ଆମେ ଗରିବ ଲୋକଙ୍କ ପାଇଁ , ସମସ୍ତ ଦେଶବାସୀଙ୍କ ପାଇଁ କଷ୍ଟକର ସମୟରେ ଡାକ୍ତରଖାନାର ଦ୍ୱାର ଖୋଲା ରଖିବା ଆବଶ୍ୟକ , ଉନ୍ନତ ଚିକିତ୍ସା ଉପଲବ୍ଧ ହେବା ଆବଶ୍ୟକ ।


    ଭାଇ ଓ ଭଉଣୀମାନେ , ଆୟୁଷ୍ମାନ ଭାରତ ହେଉଛି ନୂତନ ଭାରତର କ୍ରାନ୍ତିକାରୀ ପଦକ୍ଷେପ ମଧ୍ୟରୁ ଅନ୍ୟତମ । କେବଳ ଏଥିପାଇଁ ନୁହେଁ କି ଏହା ଦେଶର ସାଧାରଣ ନାଗରିକଙ୍କ , ଗରିବଙ୍କ ଜୀବନ ବଞ୍ଚାଇବାରେ ପ୍ରମୁଖ ଭୂମିକା ଗ୍ରହଣ କରୁଛି , ବରଂ ଏଥିପାଇଁ ମଧ୍ୟ କାରଣ ଏହା 130 କୋଟି ଲୋକଙ୍କ ସାମୂହିକ ସଂକଳ୍ପ ଓ ସାମର୍ଥ୍ୟର ମଧ୍ୟ ପ୍ରତୀକ । ଏହା ମୁଁ ଏଥିପାଇଁ କହୁଛି କି ଆମ ଦେଶରେ ଗରିବ ବ୍ୟକ୍ତିମାନଙ୍କୁ ଶସ୍ତା ଓ ଉନ୍ନତ ସ୍ୱାସ୍ଥ୍ୟ ସେବା ପ୍ରଦାନ କରିବାର ପ୍ରୟାସ ପୂର୍ବରୁ ମଧ୍ୟ କରାଯାଇଛି । ସମସ୍ତ ରାଜ୍ୟ , ସମସ୍ତ କେନ୍ଦ୍ରଶାସିତ ଅଞ୍ଚଳ ସେମାନଙ୍କ ସୀମିତ ସ୍ତରରେ ସବୁ ପ୍ରକାରର ଉଦ୍ୟମ କରୁଛନ୍ତି । ରାଜ୍ୟମାନଙ୍କର ସମସ୍ତ ସଦ୍ଭାବନା ସତ୍ତ୍ୱେ ଗରିବ ଲୋକଙ୍କୁ ଲାଭ ମିଳିପାରୁନଥିଲା କିମ୍ବା ମେଡିକାଲ ଭିତ୍ତିଭୂମି କ୍ଷେତ୍ରରେ କୌଣସି ସୁଧାର ଆସିପାରୁନଥିଲା । ମାତ୍ର ଆୟୁଷ୍ମାନ ଭାରତ ପ୍ରମାଣ କରିଦେଇଛି କି ଯେତେବେଳେ ଭାରତର ସାମୂହିକ ଶକ୍ତି କେଉଁଠାରେ ଲାଗିଯାଇଥାଏ ତେବେ ଏହାର ଲାଭ ଓ ଶକ୍ତି ବହୁତ ବ୍ୟାପକ ହୋଇଥାଏ , ବିରାଟ ହୋଇଥାଏ । ଆୟୁଷ୍ମାନ ଭାରତ ଦେଶର ଯେକୌଣସି ଭାଗର ରୋଗୀକୁ ଯେକୌଣସି କୋଣରେ ଲାଭ ସୁନିଶ୍ଚିତ କରିଥାଏ ଯାହାକି ପୂର୍ବରୁ ଅସମ୍ଭବ ଥିଲା । ଏହି କାରଣରୁ ବିଗତ ଏକ ବର୍ଷ ମଧ୍ୟରେ ପାଖାପାଖି 50 ହଜାର ହିତାଧିକାରୀ ସେମାନଙ୍କ ରାଜ୍ୟ ବାହାରେ ଅନ୍ୟ ରାଜ୍ୟରେ ଏହି ଯୋଜନାର ଲାଭ ନେଇଛନ୍ତି ।


    ଭାଇ ଓ ଭଉଣୀମାନେ , କୌଣସି ବି ବ୍ୟକ୍ତି ଚିକିତ୍ସା ପାଇଁ ନିଜର ଘର , ନିଜ ଜିଲ୍ଲା , ନିଜ ରାଜ୍ୟରୁ ଦୂରକୁ ଯିବାକୁ ଚାହେଁ ନାହିଁ , ଏହି ପଦକ୍ଷେପ ବାଧ୍ୟବାଧକତାରୁ ହିଁ ଉଠାଇବାକୁ ପଡିଥାଏ । ଦେଶର ପ୍ରତ୍ୟେକ ନାଗରିକଙ୍କୁ ଘର ପାଖରେ ହିଁ ଉନ୍ନତ ସ୍ୱାସ୍ଥ୍ୟ ସୁବିଧା ମିଳୁ , ଏଥିପାଇଁ ସମସ୍ତ ରାଜ୍ୟ ପ୍ରୟାସ କରୁଛନ୍ତି । ଏହା ମଧ୍ୟ ସତ ଯେ ଦେଶର ସେହି ଭାଗମାନଙ୍କରେ , ଯେଉଁଠାରେ ସ୍ୱାସ୍ଥ୍ୟ ସୁବିଧା ଉନ୍ନତ , ସେଠାରେ ଚାପ ଟିକେ ଅଧିକ ରହିଛି , ମାତ୍ର ଏହା ପ୍ରତ୍ୟେକ ଭାରତର ଦାୟିତ୍ୱ ଯେ ଦେଶର କୌଣସି ନାଗରିକ ଆଧୁନିକ ସ୍ୱାସ୍ଥ୍ୟ ସେବାରୁ ବଞ୍ଚିତ ନରହିବା ଆବଶ୍ୟକ । ଆୟୁଷ୍ମାନ ଭାରତ ଏହି ଭାବନାକୁ ମଜଭୁତ କରୁଛି ।


    ବନ୍ଧୁଗଣ , ଆୟୁଷ୍ମାନ ଭାରତ ସମ୍ପୂର୍ଣ୍ଣ ଭାରତ ପାଇଁ ସାମୂହିକ ସମାଧାନ ସହିତ ସୁସ୍ଥ ଭାରତର ସମଗ୍ର ସମାଧାନର ମଧ୍ୟ ଯୋଜନା । ସରକାରଙ୍କ ସମସ୍ତ ଚିନ୍ତାଧାରାର ବିସ୍ତାର ଯାହା ଅନ୍ତର୍ଗତ ଆମେ ଭାରତର ସମସ୍ୟା ଓ ଆହ୍ୱାନ ସହିତ ମୁକାବିଲା କରିବା ପାଇଁ ଖଣ୍ଡିତ ଭାବେ ଚିନ୍ତା କରିବା ପରିବର୍ତ୍ତେ ସାମଗ୍ରୀତାର ସହ କାମ କରୁଛେ । କିଛି ଦିନ ପୂର୍ବେ ଜାତିସଂଘରେ ସାର୍ବଜନୀନ ସ୍ୱାସ୍ଥ୍ୟସେବାକୁ ନେଇ ଏକ କାର୍ଯ୍ୟକ୍ରମ ହୋଇଥିଲା , ଯେଉଁଥିରେ ମୋତେ ଭାରତ କଥା କହିବାର ଅବସର ମିଳିଥିଲା । ଭାରତରେ ସ୍ୱାସ୍ଥ୍ୟସେବାକୁ ନେଇ ଯେଉଁପରି ସାମଗ୍ରୀକ ଭାବେ କାମ ହେଉଛି , ଯେଉଁ ପରିମାଣରେ କାମ ହେଉଛି ଏହା ବିଶ୍ୱ ପାଇଁ ଏକ ଆଶ୍ଚର୍ଯ୍ୟ , ସାରା ବିଶ୍ୱ ଏହାକୁ ନେଇ ଚକିତ ।


    ଭାଇ ଓ ଭଉଣୀମାନେ , ଜାତିସଂଘରେ ଉପସ୍ଥିତ ସମଗ୍ର ବିଶ୍ୱର ପ୍ରତିନିଧିମାନଙ୍କୁ ମୁଁ କହିଥିଲି ଯେ କିପରି ଭାବେ ଆମେ ସୁସ୍ଥ ଭାରତକୁ ଚାରୋଟି ମଜଭୁତ ସ୍ତମ୍ଭ ଉପରେ ଠିଆ କରିଛୁ । ପ୍ରଥମଟି ହେଉଛି ପ୍ରତିଷେଧକ ସ୍ୱାସ୍ଥ୍ୟସେବା , ଦ୍ୱିତୀୟ ହେଉଛି ସୁଲଭ ସ୍ୱାସ୍ଥ୍ୟସେବା , ତୃତୀୟ ହେଉଛି ଯୋଗାଣ ଦିଗରେ ସୁଧାର ଏବଂ ଚତୁର୍ଥ ହେଉଛି ରାଷ୍ଟ୍ରୀୟ ପୋଷଣ ଅଭିଯାନ ।


    ପ୍ରଥମ ସ୍ତମ୍ଭ ବିଷୟରେ ଯଦି କୁହାଯାଏ ତେବେ ଆଜି ସ୍ୱଚ୍ଛତା , ଯୋଗ , ଆୟୁଷ , ଟିକାକରଣ ଏବଂ ଫିଟନେସ ଉପରେ ଗୁରୁତ୍ୱ ପ୍ରଦାନ କରାଯାଉଛି ଯାହା ଫଳରେ କି ଲାଇଫ ଲାଇନ ସହିତ ଜଡିତ ରୋଗ ହ୍ରାସ ପାଉଛି । କେବଳ ଏତିକି ନୁହେଁ ପଶୁମାନଙ୍କ କାରଣରୁ ମଧ୍ୟ ବିସ୍ତାର ଲାଭ କରୁଥିବା ରୋଗ ମଣିଷ ପାଇଁ ସମସ୍ୟା ସୃଷ୍ଟି କରୁଛି । ଏଥିପାଇଁ ଏଥର ଆମେ ଏକ ମିଶନ ମୋଡରେ କାମ କରୁଛୁ-ପଶୁଙ୍କ ଠାରେ ଫାଟୁଆ ରୋଗରୁ ଭାରତକୁ ମୁକ୍ତ କରିବା । ଅର୍ଥାତ ପଶୁମାନଙ୍କର ମଧ୍ୟ ଚିନ୍ତା , ଏହାକୁ ମଧ୍ୟ ଆମେ ଭୁଲି ନାହୁଁ । ମୁଁ ସେଠାରେ ଦ୍ୱିତୀୟ ସ୍ତମ୍ଭର କଥା କହିଥିଲି । ଦ୍ୱିତୀୟ ସ୍ତମ୍ଭ ଅର୍ଥାତ ଦେଶର ସାଧାରଣ ନାଗରିକଙ୍କୁ ଉତ୍ତମ ଓ ଶସ୍ତା ଚିକିତ୍ସା ଯେପରି ମିଳିବ ସେନେଇ ନିରନ୍ତର ପ୍ରୟାସ କରାଯାଉଛି ।


    ଭାଇ ଓ ଭଉଣୀମାନେ , ଏହି ଦୁଇ ସ୍ତମ୍ଭକୁ ଆୟୁଷ୍ମାନ ଭାରତ ଯୋଜନା ମଜଭୁତ କରୁଛି । ସମଗ୍ର ଦେଶରେ ଦେଢ଼ ଲକ୍ଷରୁ ଅଧିକ ସ୍ୱାସ୍ଥ୍ୟ ଓ ଆରୋଗ୍ୟ କେନ୍ଦ୍ରର ନିର୍ମାଣ ହେଉ କିମ୍ବା ପ୍ରତ୍ୟେକ ହିତାଧିକାରୀଙ୍କୁ ପ୍ରତିବର୍ଷ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସାର ସୁବିଧା ମିଳୁ , ଏକ୍ଷେତ୍ରରେ ଆୟୁଷ୍ମାନ ଭାରତର ଭୂମିକା ଗୂରୁତ୍ୱପୂର୍ଣ୍ଣ ।


    ବନ୍ଧୁଗଣ , ଆୟୁଷ୍ମାନ ଭାରତ ଆମ ତୃତୀୟ ସ୍ତମ୍ଭ ଅର୍ଥାତ ସେବା ପ୍ରଦାନର ଆଧାରକୁ ମଧ୍ୟ ଶକ୍ତିଶାଳୀ କରିଛି । ଆୟୁଷ୍ମାନ ଭାରତ ଫଳରେ ଦେଶରେ ସ୍ୱାସ୍ଥ୍ୟ ସେବାର ଚାହିଦାରେ ବୃଦ୍ଧି ହେଉଛି । ଯେଉଁ ଗରିବ ରୋଗୀ ଚିକିତ୍ସା ବାବଦରେ କେବେ ଚିନ୍ତା ମଧ୍ୟ କରୁନଥିଲା ସେ ମଧ୍ୟ ଡାକ୍ତରଖାନାରେ ପହଞ୍ଚୁଛି । ସେ ଘରୋଇ ଡାକ୍ତରଖାନାରେ ତ ଚିକିତ୍ସାର କଳ୍ପନା ମଧ୍ୟ କରିପାରୁନଥିଲା । ଆଜି ପିଏମଜେଏୱାଇ ସେବା ପ୍ରଦାନ କରୁଥିବା 18 ହଜାରରୁ ଅଧିକ ଡାକ୍ତରଖାନା ମଧ୍ୟରୁ ପାଖାପାଖି 10 ହଜାର , ଅର୍ଥାତ ଅଧାରୁ ଅଧିକ ଘରୋଇ ଡାକ୍ତରଖାନା । ଆଗାମୀ ସମୟରେ ଏହି ଭାଗିଦାରୀ ଆହୁରି ଅଧିକ ବୃଦ୍ଧି ପାଇବ ।


    ବନ୍ଧୁଗଣ , ଯେପରି ଭାବେ ଚାହିଦା ବୃଦ୍ଧି ପାଉଛି , ସେହିପରି ଦେଶର ଛୋଟ ଛୋଟ ସହରରେ ଆଧୁନିକ ଚିକିତ୍ସା ଭିତ୍ତିଭୂମିର ଜାଲ ବିସ୍ତୃତ ହେଉଛି । ଆଗାମୀ ସମୟରେ ଅନେକ ନୂତନ ଡାକ୍ତରଖାନା ନିର୍ମାଣ ହେବ । ରୋଜଗାରର ଅନେକ ଅବସର ସୃଷ୍ଟି ହେବ । ଏକ ଅନୁମାନ ଅନୁଯାୟୀ ଆଗାମୀ ପାଞ୍ଚରୁ ସାତ ବର୍ଷ ମଧ୍ୟରେ କେବଳ ଆୟୁଷ୍ମାନ ଯୋଜନାରେ ସୃଷ୍ଟି ହୋଇଥିବା ଚାହିଦା କାରଣରୁ ପାଖାପାଖି 1 ଲକ୍ଷ ନୂତନ ରୋଜଗାର ସୃଜନ ହେବ । ଏହାଠାରୁ ଅଧିକ ନିଯୁକ୍ତି ସୁଯୋଗ କେବଳ ଭାରତୀୟ ରେଳବାଇ ହିଁ ସୃଷ୍ଟି କରିଥାଏ ।


    ଭାଇ ଓ ଭଉଣୀମାନେ , ରୋଜଗାରର ଏହି ସମ୍ଭାବନା ପାଇଁ ଆମ ଯୁବ ସାଥୀମାନଙ୍କୁ ପ୍ରଶିକ୍ଷିତ କରିବା ଅନେକ ପରିମାଣରେ ଜରୁରି । ଏହି କାରଣରୁ ଡାକ୍ତରୀ ଶିକ୍ଷା ସହିତ ଜଡିତ ଭିତ୍ତିଭୂମିର ବିସ୍ତାର କରାଯାଉଛି ଏବଂ ନୀତିରେ ନିରନ୍ତର ସୁଧାର ଅଣାଯାଉଛି । ଗୋଟିଏ ପଟେ ଦେଶରେ ଡାକ୍ତରୀ ଶିକ୍ଷାରେ ଆସନ ସଂଖ୍ୟା ବୃଦ୍ଧି କରାଯାଉଛି , ଅନ୍ୟପଟେ ନାମଲେଖାଠାରୁ ଆରମ୍ଭ କରି ନିୟମ ପର୍ଯ୍ୟନ୍ତ ଏକ ସ୍ୱଚ୍ଛ ବ୍ୟବସ୍ଥା ସୃଷ୍ଟି କରାଯାଉଛି । ସମଗ୍ର ଦେଶରେ 75ଟି ନୂତନ ମେଡିକାଲ କଲେଜ ନିର୍ମାଣ କରିବାର ନିଷ୍ପତ୍ତି ହେଉ କିମ୍ବା ଦେଶରେ ନୂତନ ଜାତୀୟ ଚିକିତ୍ସା ଆୟୋଗ ଗଠନ , ଏହାଦ୍ୱାରା ମେଡିକାଲ କ୍ଷେତ୍ରକୁ ନିଶ୍ଚିତ ଭାବେ ଲାଭ ହେବ ।


    ଜାତୀୟ ଚିକିତ୍ସା ଆୟୋଗ ଦ୍ୱାରା ଦେଶରେ ଡାକ୍ତରୀ ଶିକ୍ଷାର ସଂପ୍ରସାରଣ ତ୍ୱରାନ୍ୱିତ ହେବ । ଏହାର ଗୁଣାତ୍ମକ ମାନରେ ସୁଧାର ଆସିବ ଏବଂ ଦୁର୍ନୀତି ବାବଦରେ ଅଭିଯୋଗ ଦୂର ହେବ ।


    ବନ୍ଧୁଗଣ , ଆୟୁଷ୍ମାନ ଯୋଜନାକୁ ମଧ୍ୟ ବ୍ୟବହାରକାରୀଙ୍କ ଅନୁକୂଳ କରିବାକୁ ହେଲେ ଏହାକୁ ସଂପୂର୍ଣ୍ଣ ବିଶ୍ଵସନୀୟ କରିବା ପାଇଁ ନିରନ୍ତର ପ୍ରୟାସ କରାଯାଉଛି । ଆଉ ମୋତେ କୁହାଯାଇଛି କି ଏଥିସହିତ ଜଡିତ ଆଇଟି ସିଷ୍ଟମକୁ ପିଏମଜେଏୱାଇ 2.0 ରୂପରେ ଅପଗ୍ରେଡ କରାଯାଇଛି ଏବଂ ଏଥିରେ ନିରନ୍ତର ସୁଧାର କରାଯାଉଛି । ଆଜି ଯେଉଁ ଆପର ଶୁଭାରମ୍ଭ କରାଯାଇଛି , ଏହାଦ୍ୱାରା ହିତାଧିକାରୀଙ୍କୁ ଅନେକ ଲାଭ ମିଳିବ । ମାତ୍ର ବନ୍ଧୁଗଣ ଏହି ଯୋଜନାକୁ ଅଧିକ ସକ୍ଷମ ଓ ଅଧିକ ବ୍ୟାପକ କରିବା ପାଇଁ ଆମକୁ ଏବେ ଅଧିକ ପ୍ରଯୁକ୍ତିଗତ ସମାଧାନର ଆବଶ୍ୟକତା ରହିଛି । ଆୟୁଷ୍ମାନ ଭାରତର ଭିନ୍ନ-ଭିନ୍ନ ଅଂଶବିଶେଷ ରହିଛି , ଯାହାକୁ ପରସ୍ପର ସହିତ ଯୋଡିବା ପାଇଁ ଏକ ପ୍ରଭାବୀ ଏବଂ ସୁଗମ ପଦ୍ଧତିର ଆବଶ୍ୟକତା ରହିଛି । ସ୍ୱାସ୍ଥ୍ୟ ଓ ଆରୋଗ୍ୟ କେନ୍ଦ୍ରରୁ ଆରମ୍ଭ କରି ବଡ ଡାକ୍ତରଖାନାର ଅପରେସନ ଥିଏଟର ପର୍ଯ୍ୟନ୍ତ ନିଦାନ ରେଫରାଲ ଓ ଫଲୋଅପ କେୟାରର ଏକ ବୈଷୟିକ ବ୍ୟବସ୍ଥା ଆମକୁ ବିକଶିତ କରିବାକୁ ପଡିବ । ଆମକୁ ସେହି ସ୍ଥିତି ଆଡକୁ ଆଗେଇବାକୁ ପଡିବ ଯେତେବେଳେ ଗ୍ରାମର ସ୍ୱାସ୍ଥ୍ୟ ଓ ଆରୋଗ୍ୟ କେନ୍ଦ୍ରରେ ଚିକିତ୍ସିତ ହୋଇଥିବା କୌଣସି ବ୍ୟକ୍ତିର ସ୍ୱାସ୍ଥ୍ୟଗତ ତଥ୍ୟ ସେହି ବ୍ୟକ୍ତିର ରୋଗ ନିଦାନରେ ଯେପରି କାମରେ ଆସିବ । ଏହି ତଥ୍ୟ ବଡ ଡାକ୍ତରଖାନାକୁ ରେଫର କରିବା ପରେ ପରବର୍ତ୍ତୀ ଚିକିତ୍ସା ପାଇଁ ଯେପରି ପ୍ରଭାବୀ ଭୂମିକା ନିର୍ବାହ କରିପାରିବ । ଏଥିପାଇଁ ଆମ ସମସ୍ତଙ୍କୁ ଚିନ୍ତା କରିବାକୁ ପଡିବ , ନୂତନ ପିଢିର ଲୋକଙ୍କୁ ଯୋଡିବାକୁ ପଡିବ ।


    ବନ୍ଧୁଗଣ , ଏଥିପାଇଁ ଆଜି ଆରମ୍ଭ କରାଯାଇଥିବା ପିଏମଜେଏୱାଇ ଷ୍ଟାର୍ଟଅପ ଗ୍ରାଣ୍ଡ ଚାଲେଞ୍ଜ ପ୍ରମୁଖ ଭୂମିକା ନିର୍ବାହ କରିବ । ପୁଣି ମୁଁ ଦେଶର ଯୁବ ଶକ୍ତିକୁ ବିଶେଷକରି ଆଇଟି ବୃତ୍ତିଧାରୀଙ୍କୁ ଅନୁରୋଧ କରିବି ଯେ, ଏହି ମାନବତାର କାର୍ଯ୍ୟ , ଏହି ଆହ୍ୱାନକୁ ଆପଣମାନେ ମଧ୍ୟ ଗ୍ରହଣ କରନ୍ତୁ , ଏବଂ ଆଗାମୀ ସମୟରେ ଆପଣ ଏକ ଉତ୍ତମ ସମାଧାନ ବାହାର କରନ୍ତୁ । ଏହାର ମାଧ୍ୟମରେ ସମଗ୍ର ଦେଶରେ ସ୍ୱାସ୍ଥ୍ୟସେବା କ୍ଷେତ୍ରରେ କାମ କରୁଥିବା ଷ୍ଟାର୍ଟ-ଅପମାନଙ୍କୁ ଆୟୁଷ୍ମାନ ଭାରତ ସହିତ ଯୋଡା ଯାଉଛି । ମୁଁ ଦେଶର ସମସ୍ତ ଯୁବ ଉଦ୍ୟୋଗୀଙ୍କୁ , ନବୋନ୍ମେଷକାରୀଙ୍କୁ ଏହି ଅବସରର ଲାଭ ଉଠାଇବା ପାଇଁ ପୁଣି ଥରେ ଆମନ୍ତ୍ରିତ କରୁଛି ।


    ଭାଇ ଓ ଭଉଣୀମାନେ , ନୂତନ ଭାରତର ସ୍ୱାସ୍ଥ୍ୟସେବା ପ୍ରକ୍ରିୟା ପ୍ରକୃତରେ ସମଗ୍ର ବିଶ୍ୱ ପାଇଁ ଏକ ଉଦାହରଣ ହେବ । ଏଥିରେ ମଧ୍ୟ ଆୟୁଷ୍ମାନ ଭାରତର ଏକ ବହୁତ ବଡ ଯୋଗଦାନ ରହିବ । ଦେଶର କୋଟି କୋଟି ଜନସାଧାରଣଙ୍କୁ ଆୟୁଷ୍ମାନ କରିବା ନେଇ ଆମର ପ୍ରତିବଦ୍ଧତା ଆହୁରି ଅଧିକ ମଜଭୁତ ହେଉ , ଆମର ସମସ୍ତ ପ୍ରୟାସ ସଫଳ ହେଉ । ଏହି କାମନା ସହିତ ଆପଣମାନଙ୍କୁ ସମସ୍ତଙ୍କୁ ହୃଦୟରୁ ଅନେକ ଅନେକ ଧନ୍ୟବାଦ , ଅନେକ ଅନେକ ଶୁଭକାମନା ।


    **************


    

    
    (Release ID: 1587001) Visitor Counter : 21