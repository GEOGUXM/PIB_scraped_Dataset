      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜମ୍ମୁ-କଶ୍ମୀର ସୀମାରେ ମୁତୟନ ବୀର ଯବାନଙ୍କ ସହ ଦୀପାବଳି ପାଳନ କଲେ ପ୍ରଧାନମନ୍ତ୍ରୀ
      Posted On: 27 OCT 2019 2:46PM by PIB Bhubaneshwar


    ନିଜର ପ୍ରଥମ କାର୍ଯ୍ୟକାଳ ସମୟରେ ନିର୍ଦ୍ଧାରିତ ପରମ୍ପରାକୁ ବଜାୟ ରଖି , ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଜମ୍ମୁ-କଶ୍ମୀରର ରଜୌରୀ ଜିଲ୍ଲାରେ ନିୟନ୍ତ୍ରଣ ରେଖା ଉପରେ ଭାରତୀୟ ସେନାର ଯବାନମାନଙ୍କ ସହିତ ଦୀପାବଳି ପର୍ବ ପାଳନ କରିଥିଲେ । ଏହା ହେଉଛି ତୃତୀୟ ଅବସର ଯେତେବେଳେ କି ପ୍ରଧାନମନ୍ତ୍ରୀ ଜମ୍ମୁ-କଶ୍ମୀରରେ ସୈନିକମାନଙ୍କ ସହ ଦୀପାବଳିର ପବିତ୍ର ଉତ୍ସବ ପାଳନ କରିଛନ୍ତି ।


    ପ୍ରଧାନମନ୍ତ୍ରୀ ରଜୌରୀରେ ‘ ହଲ ଅଫ ଫେମ ’ ଗସ୍ତ କରିଥିଲେ ଏବଂ ରଜୌରୀ ଓ ପୁଞ୍ଚ କ୍ଷେତ୍ରର ରକ୍ଷା ପାଇଁ ନିଜର ପ୍ରାଣ ଉତ୍ସର୍ଗ କରିଥିବା ବୀର ସୈନିକ ତଥା ବାହାଦୂର ନାଗରିକମାନଙ୍କୁ ଶ୍ରଦ୍ଧାଞ୍ଜଳି ପ୍ରଦାନ କରିଥିଲେ । ସେ ‘ ହଲ ଅଫ ଫେମ ’ କୁ ‘ ପରାକ୍ରମ ଭୂମି , ପ୍ରେରଣା ଭୂମି ଓ ପାବନ ଭୂମି ’ ର ନାମ ଦେଇଥିଲେ ।


    ପରେ ପ୍ରଧାନମନ୍ତ୍ରୀ ଭାରତୀୟ ବାୟୁସେନାର ସୈନିକମାନଙ୍କୁ ଭେଟିବା ପାଇଁ ପଠାନକୋଟ ଏୟାରବେସ ଗସ୍ତ କରିଥିଲେ ।


    ସୈନିକମାନଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଲେ ଯେ ଯେପରି ଭାବେ ନିଜ ପରିବାର ସହିତ ଦୀପାବଳି ଉତ୍ସବ ପାଳନ କରିବା ଲାଗି ପ୍ରତ୍ୟେକ ବ୍ୟକ୍ତି ଦୂର ଦୂରାନ୍ତ ଯାତ୍ରା କରିବା ପାଇଁ ପ୍ରୟାସ କରିଥାଏ , ସେହିପରି ପ୍ରଧାନମନ୍ତ୍ରୀ ମଧ୍ୟ ନିଜ ପରିବାରର ସଦସ୍ୟ ଭାବେ ସଶସ୍ତ୍ର ବଳର ବୀର ଯବାନମାନଙ୍କ ସହିତ ଦୀପାବଳି ଉତ୍ସବ ପାଳନ କରିବା ପାଇଁ ଯାତ୍ରା କରିଛନ୍ତି ।


    ପ୍ରଧାନମନ୍ତ୍ରୀ ଅକ୍ଟୋବର 27 , 1947ରେ ସଶସ୍ତ୍ର ବଳଙ୍କ ସର୍ବୋଚ୍ଚ ବଳୀଦାନ ସମ୍ବନ୍ଧରେ ସ୍ମରଣ କରିଥିଲେ , ଯାହାକୁ ପଦାତିକ ସେନା ଦିବସ ଭାବେ ପାଳନ କରାଯାଇଥାଏ । ଭାରତୀୟ ରକ୍ଷା ବଳଙ୍କ ପ୍ରଶଂସା କରି , ସେ କହିଲେ ଯେ ଏହି ବଳ କେନ୍ଦ୍ର ସରକାରଙ୍କୁ ଏପରି ନିର୍ଣ୍ଣୟ ନେବା ପାଇଁ ସକ୍ଷମ କରିଛି , ଯାହା ପୂର୍ବରୁ ଅସମ୍ଭବ ମନେ କରାଯାଉଥିଲା । ରାଷ୍ଟ୍ରୀୟ ସୁରକ୍ଷା ବଜାୟ ରଖୁଥିବା ବାହିନୀମାନଙ୍କର ସାହସ ଏବଂ ବୀରତାକୁ ସେ ପ୍ରଶଂସା କରିଥିଲେ । ସେ ବାହିନୀର ସ୍ମରଣୀୟ ସେବା ପାଇଁ ଦେଶର ଜନତାଙ୍କ ତରଫରୁ ସେମାନଙ୍କୁ ଧନ୍ୟବାଦ ପ୍ରଦାନ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ସେମାନଙ୍କୁ ଶ୍ରଦ୍ଧାଞ୍ଜଳି ପ୍ରଦାନ କରିବା ତଥା ସେମାନଙ୍କ ଯୋଗଦାନକୁ ସ୍ମରଣ କରିବା ପାଇଁ ସରକାର ଦେଶର ରାଜଧାନୀରେ ରାଷ୍ଟ୍ରୀୟ ଯୁଦ୍ଧ ସ୍ମାରକୀର ନିର୍ମାଣ କରିଛନ୍ତି । ସେ କହିଲେ ଯେ ରାଷ୍ଟ୍ରୀୟ ଯୁଦ୍ଧ ସ୍ମାରକକୁ ଆସୁଥିବା ଦର୍ଶକମାନଙ୍କ ସଂଖ୍ୟାରେ ବୃଦ୍ଧି ଏହା ଦର୍ଶାଇଥାଏ ଯେ ଦେଶର ନାଗରିକ ସଶସ୍ତ୍ର ବଳଙ୍କ ଯୋଗଦାନ ପାଇଁ ସେମାନଙ୍କ ସମ୍ମାନ କରନ୍ତି ।


    ପ୍ରଧାନମନ୍ତ୍ରୀ ଭାରତୀୟ ରକ୍ଷାବଳଙ୍କୁ ଅଧିକ ମଜଭୁତ ଓ ଆଧୁନିକ କରିବା ପାଇଁ ସରକାରଙ୍କ ଦ୍ୱାରା ନିଆଯାଉଥିବା ପଦକ୍ଷେପ ଗୁଡିକର ବିବରଣୀ ପ୍ରଦାନ କରିଥିଲେ । ସେ କହିଲେ ଯେ ସୈନିକମାନଙ୍କ କଲ୍ୟାଣ ସୁନିଶ୍ଚିତ କରିବା ପାଇଁ ସରକାର ସଂକଳ୍ପବଦ୍ଧ ।


    ***********

    
    
    (Release ID: 1589368) Visitor Counter : 15