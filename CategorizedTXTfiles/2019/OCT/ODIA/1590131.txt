      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କେୱଡିଆରେ ପ୍ରଶାସନିକ ସେବା ଶିକ୍ଷାନବୀସଙ୍କୁ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 31 OCT 2019 8:17PM by PIB Bhubaneshwar


    ବନ୍ଧୁଗଣ , କେୱଡିଆରେ ସର୍ଦ୍ଦାର ସରୋବର ନଦୀବନ୍ଧ ନିକଟସ୍ଥ ଷ୍ଟାଚ୍ୟୁ ଅଫ ୟୁନିଟି ଠାରେ ଆଜି ସନ୍ଧ୍ୟାର ଅନୁଭବ ଅଦ୍ଭୁତ , ଆଜୀବନ ସ୍ମରଣୀୟ । ଏବେ ଆମେ ସର୍ଦ୍ଦାର ସାହେବଙ୍କ ସ୍ୱର , ତାଙ୍କ ବାର୍ତ୍ତା ଯାହା ଶୁଣିଲୁ , ତାହା ସିଧା ଅନ୍ତର୍ମନକୁ ଛୁଇଁଗଲା ।


    ବନ୍ଧୁଗଣ , ଦେଶର ବିଭିନ୍ନ ପ୍ରଶାସନିକ ସେବା ପାଇଁ ଏହି ମିଳିତ ପ୍ରାରମ୍ଭିକ ପାଠ୍ୟକ୍ରମ ଦ୍ୱାରା ଏକ ପ୍ରକାର ନୂତନ ଅଧ୍ୟାୟର ଆରମ୍ଭ ହେବ । ଏ ପର୍ଯ୍ୟନ୍ତ ଏପରି ବ୍ୟବସ୍ଥା ଚାଲିଆସିଥିଲା ଯେ କିଛି ଲୋକ ମସୁରୀରେ , ହାଇଦ୍ରାବାଦରେ କିମ୍ବା ଅନ୍ୟ ସହରରେ ପ୍ରଶିକ୍ଷଣ ନେଉଥିଲେ । ଯାହା ମୁଁ ପୂର୍ବରୁ ଆପଣମାନଙ୍କୁ କହିଛି - ଯେଉଁ ଶୂନ୍ୟସ୍ଥାନ ବାବଦରେ ମୁଁ ଆପଣମାନଙ୍କୁ ସବୁବେଳେ କହେ , ତାହାର ଏକ ସ୍ୱରୂପ ପ୍ରଶିକ୍ଷଣରୁ ହିଁ ଆରମ୍ଭ ହୋଇଥାଏ । ପ୍ରଶାସନିକ ସେବାର ସମନ୍ୱୟର ପ୍ରକୃତ ଆରମ୍ଭ ଏବେ ଆପଣମାନଙ୍କ ସବୁ ସାଥୀମାନଙ୍କ ସହିତ ହେଉଛି । ଏହି ଆରମ୍ଭ ହେଉଛି ନିଜ ଭିତରେ ଏକ ସଂସ୍କାର । ମୁଁ ଏହା ସହିତ ଜଡିତ ସମସ୍ତ ଅଧିକାରୀମାନଙ୍କୁ , ସମସ୍ତ ବନ୍ଧୁମାନଙ୍କୁ ମଧ୍ୟ ଅଭିନନ୍ଦନ ଜଣାଉଛି ।


    ବନ୍ଧୁଗଣ , ଏହି ସଂସ୍କାର କେବଳ ପ୍ରଶିକ୍ଷଣର ସମନ୍ୱୟ ମଧ୍ୟରେ ସୀମିତ ନାହିଁ ବରଂ ଏହାର ପରିକଳ୍ପନା ଏବଂ ଦୃଷ୍ଟିକୋଣକୁ ମଧ୍ୟ ବିସ୍ତାର ପ୍ରଦାନ କରାଯାଇଛି । ଆପଣମାନଙ୍କ ଭଳି ଯୁବ ଶିକ୍ଷାନବୀସମାନଙ୍କୁ ବ୍ୟାପକ ପ୍ରଶିକ୍ଷଣ ଅବସର ମିଳୁ , ଏହି ପ୍ରୟାସ ମଧ୍ୟ କରାଯାଇଛି । ଏହି କାରଣରୁ ସାମାଜିକ ଓ ଅର୍ଥନୈତିକ ଦୁନିଆ ସହିତ ଜଡିତ ବୈଶ୍ୱିକ ନେତୃବୃନ୍ଦଙ୍କ ସହିତ , ବିଶେଷଜ୍ଞଙ୍କ ସହିତ ଆପଣମାନଙ୍କ ପରିଚୟ କରାଯାଇଛି ।


    ବନ୍ଧୁଗଣ , ଷ୍ଟାଚ୍ୟୁ ଅଫ ୟୁନିଟିର ଛତ୍ରଛାୟାରେ ଏଠାରେ ହେଉଥିବା ଏହି କାର୍ଯ୍ୟକ୍ରମର ଏକ ବିଶେଷ ମହତ୍ୱ ରହିଛି । କାରଣ ସମସ୍ତ ଭାରତୀୟ ପ୍ରଶାସନିକ ସେବାକୁ ରାଷ୍ଟ୍ର ନିର୍ମାଣ , ରାଷ୍ଟ୍ରୀୟ ଏକତାର ପ୍ରମୁଖ ମାଧ୍ୟମ କରିବାର ପରିକଳ୍ପନା ସ୍ୱୟଂ ସର୍ଦ୍ଦାର ବଲ୍ଲଭ ଭାଇ ପଟେଲ କରିଥିଲେ । ନିଜର ଏହି ପରିକଳ୍ପନାକୁ ସାକାର କରିବା ପାଇଁ ସେ ଅନେକ ଆହ୍ୱାନର ସମ୍ମୁଖୀନ ହୋଇଥିଲେ । ସେତେବେଳେ କିଛି ଲୋକଙ୍କୁ ଲାଗୁଥିଲା କି ସ୍ୱାଧୀନତା ଆନ୍ଦୋଳନକୁ ଦବାଇବାରେ ଯେଉଁ ଅଧିକାରୀମାନଙ୍କର ଭୂମିକା ଥିଲା ସେମାନେ ସ୍ୱାଧୀନ ଭାରତ ନିର୍ମାଣରେ ସହାୟକ ହେବେ କିପରି ? ଏହି ପ୍ରଶ୍ନ ଉଠିବା ଅତ୍ୟନ୍ତ ସ୍ୱାଭାବିକ ମଧ୍ୟ ଥିଲା । ଏହି ବିଚାର ମଧ୍ୟ ସ୍ୱାଭାବିକ ଥିଲା ଓ ଘୃଣାର ଭାବ ମଧ୍ୟ ଅତ୍ୟନ୍ତ ସ୍ୱାଭାବିକ ଥିଲା , ମାତ୍ର ଦୂରଦୃଷ୍ଟି ସମ୍ପନ୍ନ ସର୍ଦ୍ଦାର ସାହେବ ଏ ସମସ୍ତ ସମାଲୋଚକମାନଙ୍କୁ ସ୍ମରଣ କରାଇଥିଲେ ଯେ ପ୍ରକୃତରେ ଅମଲାତନ୍ତ୍ର ଭରସାରେ ହିଁ ଆମକୁ ଆଗକୁ ବଢ଼ିବାକୁ ପଡିବ । ଅମଲାତନ୍ତ୍ର ହିଁ ଶାସନ ବ୍ୟବସ୍ଥାରେ ଗୁରୁତ୍ୱପୂର୍ଣ୍ଣ ଉପାଦାନ ଭାବେ କାମ କରିଥିଲା ।


    ବନ୍ଧୁଗଣ , ସର୍ଦ୍ଦାର ପଟେଲ ଦେଖାଇଛନ୍ତି କି ସାଧାରଣ ଜନତାଙ୍କ ଜୀବନରେ ସାର୍ଥକ ପରିବର୍ତ୍ତନ ପାଇଁ ସବୁବେଳେ ଏକ ଦୃଢ଼ ଇଚ୍ଛାଶକ୍ତି ରହିବା ଗୁରୁତ୍ୱପୂର୍ଣ୍ଣ । ପାଖାପାଖି 100 ବର୍ଷ ପୂର୍ବେ ଅହମ୍ମଦାବାଦ ମୁନିସିପାଲିଟି ସ୍ଥାପନକୁ ମାତ୍ର ଦଶ ବର୍ଷ ମଧ୍ୟରେ , ସୀମିତ ସମ୍ବଳ ମଧ୍ୟରେ ସାକାର ରୂପ ଦେଇ ସେ ସମସ୍ତଙ୍କୁ ନିଜର ପ୍ରତିଭାର ପ୍ରଶଂସକ କରି ଦେଇଥିଲେ । ଏହି ପରିକଳ୍ପନା ସହିତ ସେ ସ୍ୱାଧୀନ ଭାରତର ପ୍ରଥମ ପ୍ରଶାସନିକ ସେବା ଢାଞ୍ଚା ନିର୍ମାଣ କରିଥିଲେ ।


    ବନ୍ଧୁଗଣ , ନିରପେକ୍ଷ ଏବଂ ନିଃସ୍ୱାର୍ଥ ଭାବନା ସହିତ କରାଯାଇଥିବା ପ୍ରୟାସ ନୂତନ ଭାରତର ଶକ୍ତିଶାଳୀ ମୂଳଦୁଆ । ନୂତନ ଭାରତର ସ୍ୱପ୍ନକୁ ପୂରଣ କରିବା ପାଇଁ ଆମ ବ୍ୟବସ୍ଥାରେ , ଆମ ଅମଲାତନ୍ତ୍ରରେ ଏକବିଂଶ ଶତାବ୍ଦୀର ଚିନ୍ତାଧାରା ଏବଂ ସ୍ୱପ୍ନ ଅନିର୍ବାର୍ଯ୍ୟ । ଏପରି ଅମଲାତନ୍ତ୍ର ଆବଶ୍ୟକ ଯାହା ସୃଜନାତ୍ମକ ହୋଇଥିବ , ଗଠନମୂଳକ ହୋଇଥିବ , କଳ୍ପନାତ୍ମକ ହୋଇଥିବ , ଅଭିନବ ହୋଇଥିବ , ପୂର୍ବ ପ୍ରସ୍ତୁତ ହୋଇଥିବ , ନମ୍ର ହୋଇଥିବ , ବୃତ୍ତିଗତ ଓ ପ୍ରଗତିବାଦୀ ହୋଇଥିବ , ଶକ୍ତିସମ୍ପନ୍ନ ହୋଇଥିବ , ସମର୍ଥ ହୋଇଥିବ , ଫଳପ୍ରଦ ହୋଇଥିବ , ସ୍ୱଚ୍ଛ ହୋଇଥିବ ଏବଂ ପ୍ରଯୁକ୍ତି ଅନୁକୂଳ ହୋଇଥିବ ।


    ବନ୍ଧୁଗଣ , ଆପଣମାନଙ୍କ ସମ୍ମୁଖରେ ଯେତେ ବଡ ସୁଯୋଗ ରହିଛି ସେତିକି ବଡ ଦାୟିତ୍ୱବୋଧ ମଧ୍ୟ ରହିଛି । ଗୋଟିଏ ସମୟ ଥିଲା ଯେତେବେଳେ ଆପଣମାନଙ୍କ ବରିଷ୍ଠମାନେ ସମ୍ବଳର


    ଅଭାବରେ ସବୁକିଛି ସମ୍ଭାଳୁଥିଲେ । ରାସ୍ତା , ରେଳପଥ , ବନ୍ଦର , ବିମାନ ବନ୍ଦର , ବିଦ୍ୟାଳୟ , ଟେଲିଫୋନ ସବୁ କିଛିର ଅଭାବ ଥିଲା । ଆଜିକାଲି ସ୍ଥିତି ଆଉ ଏପରି ନାହିଁ । ଭାରତ ଦ୍ରୁତ ଗତିରେ ପରବର୍ତ୍ତିତ ହେଉଛି । କେବେ ଅଭାବରେ ଚାଲୁଥିବା ଯାତ୍ରା ଆଜି ବିପୁଳତା ଆଡକୁ ବଢ଼ୁଛି । ଆଜି ଦେଶରେ ବିପୁଳ ଯୁବ ଶକ୍ତି ରହିଛି , ବିପୁଳ ଅନ୍ନ ଭଣ୍ଡାର ରହିଛି , ଆଜି ଦେଶରେ ଆଧୁନିକ ଜ୍ଞାନକୌଶଳର ଶକ୍ତି ରହିଛି - ଏପରି ସ୍ଥଳେ ଏବେ ଆପଣମାନଙ୍କୁ ଏହି ବିପୁଳତାର ସମ୍ପୂର୍ଣ୍ଣ ଲାଭ ଉଠାଇବାକୁ ପଡିବ । ଆପଣମାନଙ୍କୁ ଦେଶର ସାମର୍ଥ୍ୟ ବୃଦ୍ଧି କରିବାକୁ ପଡିବ ଏବଂ ଏଥିସହିତ ସ୍ଥାୟୟିତ୍ୱକୁ ମଜଭୁତ କରିବାକୁ ପଡିବ ।


    ବନ୍ଧୁଗଣ , ଆପଣ ଏପରି ରାସ୍ତାରେ କେବଳ ଏକ କ୍ୟାରିଅର ପାଇଁ ଆସିନାହାନ୍ତି , ସହଜ ଚାକିରି ପାଇଁ ଆସି ନାହାନ୍ତି , ବରଂ ସେବା ପାଇଁ ଆସିଛନ୍ତି , ସେବା ଭାବରେ ଆସିଛନ୍ତି , ସେବା ପରମଧର୍ମ-ଏହି ମନ୍ତ୍ରକୁ ନେଇ ଆସିଛନ୍ତି । ଆପଣମାନଙ୍କ ପ୍ରତ୍ୟେକ ନିର୍ଣ୍ଣୟ ଦ୍ୱାରା , ପ୍ରତ୍ୟେକ କାର୍ଯ୍ୟ ଦ୍ୱାରା , ପ୍ରତ୍ୟେକ ସ୍ୱାକ୍ଷର ଦ୍ୱାରା ଲକ୍ଷ ଲକ୍ଷ ଜୀବନ ପ୍ରଭାବିତ ହେବ । ବନ୍ଧୁଗଣ , ଆପଣମାନେ ଯେଉଁ ନିଷ୍ପତ୍ତି ମଧ୍ୟ ଗ୍ରହଣ କରିବେ , ଏହାର ସୁଯୋଗ ନିଶ୍ଚିତ ଭାବେ ସ୍ଥାନୀୟ ହେବ , ଶାସ୍ତ୍ରୀୟ ହେବ , ମାତ୍ର ଏହାର ଦୂରଦର୍ଶିତା ଜାତୀୟ ହେବା ଆବଶ୍ୟକ । ଅର୍ଥାତ ଆପଣଙ୍କ ଜିଲ୍ଲା , ଆପଣଙ୍କ ବ୍ଲକ , ଆପଣଙ୍କ ବିଭାଗର ଆବଶ୍ୟକତା ଓ ସମସ୍ୟା ଅନୁସାରେ ଆପଣ ନିଷ୍ପତ୍ତି ଗ୍ରହଣ କରିବେ । ଏହା ଦେଶର ବିକାଶରେ କିପରି ଭାବେ ଯୋଗଦାନ କରିବ ତାହାର ନିର୍ଣ୍ଣୟ ଆପଣମାନଙ୍କୁ କରିବାକୁ ହିଁ ପଡିବ , ସବୁବେଳେ କରିବାକୁ ପଡିବ ।


    ବନ୍ଧୁଗଣ , ନିଜର ସମସ୍ତ ନିଷ୍ପତ୍ତିକୁ ଆପଣ ସମସ୍ତ କଷଟିରେ ନିଶ୍ଚିତ ଭାବେ କଷିବେ । ଏକ ରାସ୍ତା, ଯାହା ମହାତ୍ମା ଗାନ୍ଧୀ ପ୍ରଦର୍ଶିତ କରିଥିଲେ , ଆପଣଙ୍କ ନିଷ୍ପତ୍ତି ସମାଜର ଶେଷ ଧାଡ଼ିରେ ଯେଉଁ ବ୍ୟକ୍ତି ଠିଆ ହୋଇଛି , ତାହାର ଆଶା-ଆକାଂକ୍ଷାକୁ ଏହା ପୂରଣ କରିପାରୁଛି ନା ନାହିଁ । ଦ୍ୱିତୀୟ ହେଉଛି , ଆପଣଙ୍କ ନିଷ୍ପତ୍ତିକୁ ଏହି କଷଟି ପଥରରେ କଷିବା ଆବଶ୍ୟକ ଯେ ଆପଣଙ୍କ ନିର୍ଣ୍ଣୟ ଯେପରି ଦେଶର ଏକତା , ଅଖଣ୍ଡତା ଏବଂ ପ୍ରଗତିକୁ ଆଗକୁ ବଢ଼ାଇବ ଏବଂ ଏହାକୁ ମଜଭୁତ କରିବ ।


    ବନ୍ଧୁଗଣ , ଏଠାରେ ପ୍ରେରଣାପ୍ରଦ ଜିଲ୍ଲାର ଚର୍ଚ୍ଚା ହୋଇଛି । ଦେଶର 100ରୁ ଅଧିକ ଜିଲ୍ଲା ବିକାଶ ଦୌଡରେ ପଛରେ ପଡିଯାଇଛନ୍ତି । ଏହା ପଛରେ ଚିନ୍ତାଧାରା ଓ ଦୂରଦୃଷ୍ଟି ମଧ୍ୟ ଏକ ବହୁତ ବଡ କାରଣ । ଏହି ଜିଲ୍ଲାଗୁଡ଼ିକ ଭୌଗଳିକ ଭାବେ ଏବଂ ସାମାଜିକ ଭାବେ ବହୁତ ଆହ୍ୱାନପୂର୍ଣ୍ଣ ଥିଲା । ଏହାର ଫଳସ୍ୱରୂପ ପ୍ରତ୍ୟେକ ସ୍ତରରେ ଏଗୁଡ଼ିକର ଉପେକ୍ଷା ହେଲା , ଏହାକୁ ସେମାନଙ୍କ ଅବସ୍ଥାରେ ଛାଡି ଦିଆଯାଇଥିଲା । ଏହି ଉପେକ୍ଷା କାରଣରୁ ସମାଜରେ ଅସନ୍ତୋଷର ଭାବନା ଆସିଯାଇଥିଲା , ଯାହାର ଲାଭ କୁଶକ୍ତିମାନେ ଉଠାଇବା ଆରମ୍ଭ କରିଦେଇଥିଲେ । ମାତ୍ର ଏବେ ଜିଲ୍ଲାରେ ବିକାଶ ଆହୁରି ଅଧିକ କଷ୍ଟକର ହୋଇଗଲା। ଏହି ସ୍ଥିତିକୁ ପରିବର୍ତ୍ତନ କରିବା ଆବଶ୍ୟକ ଥିଲା , ଏଥିପାଇଁ ଆମେ ଏହି ଜିଲ୍ଲାଗୁଡିକର ଅବନତି ପରିବର୍ତ୍ତେ ଏମାନଙ୍କର ଅଭିଳାଷାକୁ ଆଗକୁ ବଢ଼ାଇବା ପାଇଁ ନିଷ୍ପତ୍ତି ଗ୍ରହଣ କଲୁ । ଆମେ ମାନବୀୟ ବିକାଶ ସୂଚକାଙ୍କର ପ୍ରତ୍ୟେକ ଦିଗରେ ନିର୍ଦ୍ଦିଷ୍ଟ ସମୟ ସୀମା ମଧ୍ୟରେ କାମ କରିବାକୁ ଆରମ୍ଭ କଲୁ । ଆମେ ପ୍ରଯୁକ୍ତିର ଉପଯୋଗ ବୃଦ୍ଧିକରି ଯୋଜନାକୁ ଅଧିକ ପ୍ରଭାବୀ ଢଙ୍ଗରେ ଲାଗୁ କଲୁ । ଆଜି ଏହାର ଅଦ୍ଭୁତପୂର୍ବ ପରିଣାମ ଆମକୁ ମିଳିବାରେ ଲାଗିଛି । ଏହି କାମକୁ ଅଧିକ ଗତି ଦେବାର ଦାୟିତ୍ୱ ଏବେ ଆପଣମାନଙ୍କ ଉପରକୁ ଆସିବ ।


    ବନ୍ଧୁଗଣ , ଆଗାମୀ ସମୟରେ ଆପଣମାନଙ୍କ ମଧ୍ୟରୁ ଅନେକ ସାଥୀଙ୍କ ନିଯୁକ୍ତି ବ୍ଲକ କିମ୍ବା ଜିଲ୍ଲା ସ୍ତରରେ ହେବ । ସେଠାକାର ଅନେକ ସମସ୍ୟାର ସମାଧାନ ଆପଣମାନଙ୍କୁ ଖୋଜିବାକୁ ପଡିବ । ଆପଣମାନଙ୍କୁ ମୋର ପ୍ରସ୍ତାବ ହେଉଛି ଆପଣ ଆପଣଙ୍କ କ୍ଷେତ୍ରର ଏକ ବଡ ସମସ୍ୟାକୁ ହାତକୁ ନିଅନ୍ତୁ ଏବଂ ଏହାର ସମ୍ପୂର୍ଣ୍ଣ ସମାଧାନ କରିବାର ପ୍ରୟାସ କରନ୍ତୁ ଅର୍ଥାତ୍ ଗୋଟିଏ ଜିଲ୍ଲା , ଗୋଟିଏ ସମସ୍ୟା ଏବଂ ସମ୍ପୂର୍ଣ୍ଣ ସମାଧାନ । ସାଧାରଣତଃ ଆମେ ଉତ୍ସାହରେ ସବୁ ଆଡେ ହାତ ମାରିବାକୁ ଆରମ୍ଭ କରୁ ଯାହା ଫଳରେ ଆମର ପ୍ରୟାସ ଏବଂ ଆମ ସମ୍ପଦ ଦୁଇ ଆଡେ ବାଣ୍ଟି ହୋଇଯାଏ । ଗୋଟିଏ ସମସ୍ୟାକୁ ଦୂର କରନ୍ତୁ , ଯାହାଦ୍ୱାରା ଆପଣମାନଙ୍କୁ ଆତ୍ମବିଶ୍ୱାସ ମିଳିବ , ଲୋକମାନଙ୍କ ଭରସା ମଧ୍ୟ ଆପଣମାନଙ୍କ ଉପରେ ବଢ଼ିବ । ଜନତାଙ୍କ ଭରସା ଯଦି ଆପଣ ଜିତନ୍ତି ତେବେ ଆପଣଙ୍କ ସହିତ ଜନତାଙ୍କ ଭାଗିଦାରୀ ମଧ୍ୟ ବୃଦ୍ଧି ପାଏ ।


    ବନ୍ଧୁଗଣ , ଅମଲାତନ୍ତ୍ର ଓ ବ୍ୟବସ୍ଥାକୁ ନେଇ ନିର୍ମିତ ହୋଇଥିବା ଏକ ନକାରାତ୍ମକ ଭାବନାକୁ ଦୂର କରିବା ପାଇଁ ଆପଣଙ୍କ ସମ୍ମୁଖରେ ଏକ ବଡ ଆହ୍ୱାନ ରହିଛି । ଅମଲାତନ୍ତ୍ର ଓ ବ୍ୟବସ୍ଥା ଏହା ଏପରି ଦୁଇଟି ଶବ୍ଦ , ଯାହାକୁ ଖରାପ ଅମଲାତନ୍ତ୍ର କିମ୍ବା ଖରାପ ବ୍ୟବସ୍ଥା ଲେଖିବାର ଆବଶ୍ୟକତା ପଡିନଥାଏ । ଏହାକୁ ଆପଣାଛାଏଁ ନକରାତ୍ମକ ଢଙ୍ଗରେ ବ୍ୟାଖ୍ୟା କର ଯାଇଥାଏ । ତେବେ ଏହା କାହିଁକି ହେଲା ? ଆମର ଅଧିକାଂଶ ପଦାଧିକାରୀ ପରିଶ୍ରମୀ ଓ ଗ୍ରହଣୀୟ , ମାତ୍ର ସମ୍ପୂର୍ଣ୍ଣ ବ୍ୟବସ୍ଥା ଓ ଅମଲାତନ୍ତ୍ର ବାବଦରେ ଏକ ନକରାତ୍ମକ ଭାବନା ସୃଷ୍ଟି ହୋଇଛି ।


    ବନ୍ଧୁଗଣ , ପ୍ରଶାସନିକ ସେବାକୁ ନେଇ , ସମସ୍ତ କ୍ଷମତାକୁ ନେଇ , ଅଫିସରମାନଙ୍କୁ ନେଇ ଏକ ନକାରାତ୍ମକ ଛବି ରହିଛି । ଏହି ଛବି ହେଉଛି ନିଶ୍ଚିତ ଭାବେ ଏକ ଔପନିବେଶିକ ଉତ୍ତରାଧିକାର , ଯାହାକୁ ଛାଡିବାରେ କିଛି ଲୋକ ସମ୍ପୂର୍ଣ୍ଣ ଭାବେ ସଫଳ ହୋଇନାହାନ୍ତି । ଆପଣମାନଙ୍କୁ ହିଁ ଏପରି ନକରାତ୍ମକ ଛବିରୁ ପ୍ରଶାସନିକ ସେବାକୁ ବାହାରକୁ ବାହାର କରିବା ପାଇଁ ପ୍ରୟାସ କରିବାକୁ ପଡିବ । ଆପଣଙ୍କ ଶକ୍ତି କଠୋରତାରେ ନାହିଁ , ସୂକ୍ଷ୍ମତାରେ ରହିଛି । କଠୋର ଶକ୍ତି ଆକ୍ରୋଶର କାରଣ ହୋଇଥାଏ ଏବଂ ସୂକ୍ଷ୍ମ ଶକ୍ତି ସଦଭାବ ବିକଶିତ କରିବାର ଏକ ବହୁତ ବଡ ମାଧ୍ୟମ ହୋଇଥାଏ । ନିଯୁକ୍ତିରୁ ନେଇ ଶୁଣାଣି ପର୍ଯ୍ୟନ୍ତ ଏକ ସରଳ ବ୍ୟବସ୍ଥା ରହିବା ଆବଶ୍ୟକ । ଆପଣମାନେ ସାତ ଦୁଆର ପଛରେ ରୁହନ୍ତି , ଏହି ଭାବନା ଜନତା ମଧ୍ୟକୁ କେବେ ବି ଯିବା ଆବଶ୍ୟକ ନୁହେଁ । ଆପଣଙ୍କ ପାଖରେ ସମସ୍ତ ସମସ୍ୟାର ତୁରନ୍ତ ସମାଧାନ ରହିଛି , ଏହା ସମ୍ଭବ ନୁହେଁ । ସାଧାରଣ ଜନତା ଏହି କଥାକୁ ମଧ୍ୟ ଭଲ ଭାବେ ବୁଝନ୍ତି । ସେମାନେ କେବଳ ଶୁଣାଣି ଚାହାନ୍ତି , ସମ୍ମାନ ଚାହାନ୍ତି । ସେମାନଙ୍କ କଥା ସଠିକ ସ୍ଥାନରେ ପହଞ୍ଚୁ , ଏତିକି କଥାରେ ମଧ୍ୟ କେବେ କେବେ ଆମ ଦେଶର ନାଗରିକ ସନ୍ତୁଷ୍ଟ ହୁଅନ୍ତି । ସେମାନେ ସମ୍ମାନ ଓ ସନ୍ତୋଷରେ ଆପଣଙ୍କ କାର୍ଯ୍ୟାଳୟରୁ ବାହାରନ୍ତୁ ଏହା ଆପଣମାନଙ୍କ ପ୍ରୟାସ ହେବା ଆବଶ୍ୟକ ।


    ବନ୍ଧୁଗଣ , କୌଣସି ଜନ ସେବକ ପାଇଁ , ଫଳପ୍ରଦ ସେବା ପ୍ରଦାନ ପାଇଁ , ଯୋଜନାର ଫଳପ୍ରଦ ପ୍ରଣୟନ ପାଇଁ ସଚ୍ଚୋଟ ମତାମତ ଜାଣିବା ଅତ୍ୟନ୍ତ ଜରୁରି । ଏହି ବ୍ୟବସ୍ଥା ମଧ୍ୟ ଆପଣମାନଙ୍କୁ ବିକଶିତ କରିବାକୁ ପଡିବ । ପୂର୍ବରୁ ଜିଲ୍ଲାପାଳଙ୍କ ରାତ୍ରୀ ରହଣି ପାଇଁ ଏକ ନିୟମ ଥିଲା , ଏକ ମାର୍ଚ୍ଚ ଟୁ ହଲ୍ଟ ଅନୁପାତ ମଧ୍ୟ ଥିଲା । ଏହାଦ୍ୱାରା ଜଣାପଡୁଥିଲା ଯେ ପଦାଧିକାରୀ ଜଣକ କ୍ଷେତ୍ରରେ କେତେ ସମୟ ଅତିବାହିତ କରିଛନ୍ତି । ଏବେ ଏହି ପରମ୍ପରାରେ ଏକପ୍ରକାର ହ୍ରାସ ପାଇଛି କେଉଁଠି ତ ସମାପ୍ତ ହୋଇଯିବା ନଜରକୁ ଆସିଛି । ଅନୁରୂପ ଏକ ପୁରାତନ ପରମ୍ପରା ଥିଲା - ଜିଲ୍ଲା ଗେଜେଟରଙ୍କର , ଯାହା ଏବେ ପାଖାପାଖି ଲୁପ୍ତ ହୋଇଯିବା ନଜରକୁ ଆସୁଛି । ହ୍ୟାଣ୍ଡିଂ ଓଭର ନୋଟର ମଧ୍ୟ ଏକ ବ୍ୟବସ୍ଥା ଥିଲା , ଯେଉଁଥିରେ ସମସ୍ତ ଯାଉଥିବା ଓ ଆସୁଥିବା ପଦାଧିକାରୀଙ୍କ ପାଇଁ ଏକ ନୋଟ ଛାଡି ଦିଆଯାଉଥିଲା । ଏହି ନୋଟ ମାଧ୍ୟମରେ ନୂତନ ପଦାଧିକାରୀଙ୍କୁ ସେହି ପଦବୀରୁ କିମ୍ବା ସେହି କାର୍ଯ୍ୟାଳୟ ସହିତ ଜଡିତ ଆହ୍ୱାନ , ସମସ୍ୟା ଏବଂ ଗୁରୁତ୍ୱପୂର୍ଣ୍ଣ ବିଷୟକୁ ବୁଝିବାରେ ଅନେକ ସୁବିଧା ହେଉଥିଲା , ସରକାରଙ୍କ ନିୟମିତତା ରହୁଥିଲା । ଏପରି ଅନେକ ଭଲ ବ୍ୟବସ୍ଥା ଆମ ପୁରାତନ ବ୍ୟବସ୍ଥା ମଧ୍ୟରେ ରହିଛି , ଯାହାକୁ ପୁଣି ଜୀବିତ କରିବାର ଆବଶ୍ୟକତା ରହିଛି । ପୁରୁଣା ଭଲ ପରମ୍ପରା ଗୁଡ଼ିକୁ ଆଜିର ଯୁଗରେ ନୂତନ ପ୍ରଯୁକ୍ତି ସହିତ ଯୋଡି ଆମକୁ ଏହାକୁ ଆହୁରି ସମୃଦ୍ଧ କରିବାର ଅଛି , ଆହୁରି ଅଧିକ ମଜଭୁତ କରିବାକୁ ପଡିବ । ପ୍ରଯୁକ୍ତିକୁ ଆମେ ବିକଳ୍ପ ଭାବେ ନୁହେଁ ବହୁମୂଖୀ କାର୍ଯ୍ୟ ପାଇଁ ଆମକୁ ଉପଯୋଗ କରିବାକୁ ପଡିବ । ଯେପରି ମତାମତ ସଂଗ୍ରହ ବ୍ୟବସ୍ଥା , ଭେଟ-ଭାଟର ପୁରୁଣା ବ୍ୟବସ୍ଥା ସହିତ ଆମେ ସାମାଜିକ ଗଣମାଧ୍ୟମର ମଧ୍ୟ ଉନ୍ନତ ଉପଯୋଗ କରିପାରିବା । ସାମାଜିକ ଗଣମାଧ୍ୟମକୁ ଭରସାଯୋଗ୍ୟ ଉତ୍ସ ଭାବେ ମନେ କରାଯାଉ ନଥିଲେ ମଧ୍ୟ , ଏହା ନିଶ୍ଚିତ ଭାବେ ଏକ ଅସ୍ତ୍ର ଯାହାର ଉପଯୋଗ ଆମେ କରିପାରିବା । ଆହୁରି ମଧ୍ୟ ଆମର ନିଷ୍ପତ୍ତିକୁ ନେଇ ଆମର ନୀତିକୁ ନେଇ ଯେଉଁ ଇନପୁଟ ଆସେ , ଯେଉଁ ମତାମତ ଆସେ ତାହାର ସଚ୍ଚୋଟତା ପୂର୍ବକ ଆକଳନ ମଧ୍ୟ ଜରୁଋ । ଏପରି ନୁହେଁ ଯେ ଯାହା ଆମ ଆଖି ଓ କାନକୁ ଭଲ ଲାଗେ ଆମେ ତାହାକୁ କେବଳ ଦେଖିବା ଓ ଶୁଣିବା । ଆମକୁ ମତାମତ ସଂଗ୍ରହ କରିବା ପାଇଁ ଆମର କ୍ଷେତ୍ରକୁ ବିସ୍ତାର କରି ଆମର ବିରୋଧିଙ୍କର ମତକୁ ମଧ୍ୟ ପଢ଼ିବା ଓ ଶୁଣିବା ଆବଶ୍ୟକ । ଏହାଦ୍ୱାରା ଆମ ଅନ୍ତର୍ଦୃଷ୍ଟିକୁ ଗଭୀରତା ମିଳିବ ।


    ବନ୍ଧୁଗଣ , ସରକାରୀ ବ୍ୟବସ୍ଥା ମଧ୍ୟରେ ରହି ଆମେ ବେଳେବେଳେ ଆଉ ଏକ ଭୁଲ କରିଦେଉ । ଘର ଭିତରେ ରହି ଆମକୁ ପ୍ରାୟ ସବୁକିଛି ଠିକଠାକ ଲାଗେ । ଆମର ଏକ ସୀମିତ ସାମାଜିକ ସର୍କଲ ଥାଏ , ଯେଉଁଥିରେ ଆମ ପରି ଲୋକ ସାମିଲ ହୋଇଥା ’ ନ୍ତି । ଏହି କାରଣରୁ ଆମକୁ ଅନେକ କ୍ଷେତ୍ରରେ ସାଧାରଣ ସମସ୍ୟା ସମ୍ବନ୍ଧରେ ମଧ୍ୟ ସୂଚନା ମିଳିନଥାଏ । ଏଥିପାଇଁ ଆମେ ଯେକୌଣସି ଚାକିରିରେ ଥାଉ ନା କାହିଁକି , ଆମ କମ୍ଫର୍ଟ ଜୋନରୁ ବାହାରକୁ ବାହାରି ଲୋକମାନଙ୍କ ସହିତ ମିଶିବା ଅନେକ ଜରୁରି । ଏହାଦ୍ୱାରା ନୀତିଗତ ନିଷ୍ପତ୍ତି ଗ୍ରହଣ କରିବାରେ ଆମକୁ ଅନେକ ସହାୟତା ମିଳିବ ।


    ବନ୍ଧୁଗଣ , ଆମକୁ ଏହା ବୁଝିବାକୁ ପଡିବ ଯେ ମନ୍ତ୍ରୀ ହୁଅନ୍ତୁ କିମ୍ବା ମୁନିସିପାଲ କର୍ପୋରେସନ ହେଉ , କିମ୍ବା ଅନ୍ୟକୌଣସି ସରକାରୀ ବିଭାଗ , ଆମେ ହେଉଛୁ ସେବା ପ୍ରଦାନକାରୀ । ସେବା ପ୍ରଦାନକାରୀ ପାଇଁ ଉପଭୋକ୍ତା ସବା ଉପରେ ରହିବା ଆବଶ୍ୟକ । ଯେତେବେଳେ ଏହିକଥା ଆମ ମନ ମଧ୍ୟକୁ ଆସିଯାଏ ତେବେ ଯୋଗାଣ ଶୃଙ୍ଖଳ ପରିଚାଳନାରେ ମାନବ ସମ୍ବଳର ଆବିଷ୍କାରରେ , ପ୍ରଯୁକ୍ତିର ସମସ୍ତ ସ୍ତରରେ ଆବଶ୍ୟକ ପରିବର୍ତ୍ତନ ହୁଏ । ଯେତେବେଳେ ସେବା ପ୍ରଦାନରେ ଜରୁଋ ପରିବର୍ତ୍ତନ ହେଲେ ଜୀବନ ସହଜ ହୋଇଯାଏ ।


    ବନ୍ଧୁଗଣ , ଏବେ ମୁଁ ଆପଣମାନଙ୍କ ସହିତ ମ୍ୟାନେଜମେଣ୍ଟର ପ୍ରଚଳିତ ଭାଷାର ଉପଯୋଗ କରିଛି ଏବଂ ଏହା ଏଥିପାଇଁ କରିଛି କାରଣ କେବେ କେବେ କୌଣସି କଥାକୁ ବୁଝାଇବା ପାଇଁ ଜଣାଠାରୁ ଅଜଣା ଆଡକୁ ଯିବା ବଡ ସରଳ ହୋଇଥାଏ , ଏକ ସୁଗମ ପ୍ରକ୍ରିୟା ମଧ୍ୟ ହୋଇଥାଏ । ଏସବୁର ଉପରେ ଓ ସବୁଠାରୁ ଗଭୀର ହେଉଛି - ଆମ ଭିତରର ଭାବନା , ଆମ ଭିତରର ବେଦନା , ଆମ ଭିତରର ସମବେଦନା । ଏକ ବିଚାର ସବୁ ସମୟରେ , ନିଶ୍ୱାସ - ପ୍ରଶ୍ୱାସ ସହିତ , ଆପଣମାନଙ୍କ ଅସ୍ତିତ୍ୱ ସହିତ ଜଡିତ ହେବା ଆବଶ୍ୟକ । ଏହି ବିଚାର କ ’ ଣ ’ ?


    ବନ୍ଧୁଗଣ , ଆପଣମାନଙ୍କ ମନ-ମସ୍ତିଷ୍କରେ ଏହି ଧାରଣ ରହିବା ଆବଶ୍ୟକ ଯେ ଆଜି ମୁଁ ଯାହା କିଛି ହୋଇଛି , ତାହା ମୋତେ ମୋର ଦେଶ ଦେଇଛି , ଏହି ଦେଶର କୋଟି କୋଟି ଲୋକ ଦେଇଛନ୍ତି । ଏ ଦେଶ ହେଉଛି ମୋର , ଏଇ ଦେଶର ଲୋକ ହେଉଛନ୍ତି ମୋର । ଆମେ ଚାକିରିକୁ ଆସିବା ପରେ ଯେଉଁ ମାନ ସମ୍ମାନ ଆମକୁ ମିଳିଛି , ଏଥିରେ କୌଣସି ଗରିବର ଝାଳର ମହକ ରହିଛି ।


    ବନ୍ଧୁଗଣ , ଆମ ଦେଶର ଗରିବଙ୍କ , ଲୋକମାନଙ୍କର ଆମେ ସମସ୍ତେ ହେଉଛୁ ଋଣୀ ; ସେହି ଗରିବର କରଜ ଶୁଝିବା ପାଇଁ , ଦେଶର ସାଧାରଣ ଜନତାଙ୍କ କରଜ ଶୁଝିବା ପାଇଁ ଆମ ପାଖରେ ଗୋଟିଏ ବାଟ ରହିଛି- ଆମେ ଦେଶବାସୀଙ୍କ ଜୀବନ ସହଜ କରିବା , ଯାହା ସେମାନଙ୍କର ପ୍ରାପ୍ୟ , ସେଥିପାଇଁ ସଚ୍ଚୋଟତାର ସହ ପ୍ରୟାସ କରିବା- କଠୋର ପରିଶ୍ରମ କରିବା ।


    ବନ୍ଧୁଗଣ , ଆଜିର ନୂତନ ଭାରତ ଅନେକ ଆକାଂକ୍ଷାରେ ଭରା , ଏହା ଅଧୀର ମଧ୍ୟ ଓ ବିକାଶ ପାଇଁ ଏହାର ବ୍ୟାକୁଳତା ଆହୁରି ଅଧିକ ହୋଇଯାଇଛି । ଆଜି ସମଗ୍ର ଭାରତରେ ଆମେ ଦେଖୁଛୁ କି ନାଗରିକମାନେ ପୂର୍ବରୁ ଅନେକ ପରିମାଣରେ ସଚେତନ ହୋଇଛନ୍ତି , ସତର୍କ ଅଛନ୍ତି , ଅଧିକ ପରିମାଣରେ ସଂଯୁକ୍ତ ଅଛନ୍ତି , ଆହୁରି ଅଧିକ ସମ୍ବେଦନଶୀଳ ମଧ୍ୟ ଅଟନ୍ତି । ସରକାର ଏକ ଆହ୍ଵାନ ଦେଲେ , ସାମାନ୍ୟ କିଛି ସହାୟତା ମାଗିଲେ କିମ୍ବା କୌଣସି ଆହ୍ୱାନରେ ସାମିଲ ହେବା ପାଇଁ ଅନୁରୋଧ କଲେ , ସମଗ୍ର ଦେଶବାସୀ ଖୁସିରେ ଏଥିରେ ସାମିଲ ହୋଇଯା ’ ନ୍ତି । ଏପରି ସ୍ଥଳେ ଆମର ଦାୟିତ୍ୱବୋଧ ହେଉଛି କି ଆମେ ଦେଶବାସୀଙ୍କର ଜୀବନ ଧାରଣର ସହଜତାକୁ ବୃଦ୍ଧି କରିବା । ଏଥିପାଇଁ ଆମକୁ ପୂର୍ବ ପ୍ରସ୍ତୁତି ଅନୁଯାୟୀ କାର୍ଯ୍ୟ କରିବାକୁ ପଡିବ । ଆମକୁ ଏହି ବିଷୟ ସୁନିଶ୍ଚିତ କରିବାକୁ ପଡିବ ଯେ ସାଧାରଣ ଲୋକଙ୍କର ଦୈନଦିନ ରୋଜଗାରର ଜୀବନରେ ଯେପରି ସରକାରଙ୍କ ସହିତ ଲଢିବାକୁ ନପଡେ । ଆମକୁ ଏହା ଧ୍ୟାନରେ ରଖିବାକୁ ପଡିବ ଯେ ସାଧାରଣ ଲୋକଙ୍କ ଜୀବନ ଯେପରି ସରକାରଙ୍କ ପ୍ରଭାବରେ ଦବି ନଯାଉ ଏବଂ ଗରିବଙ୍କ ଜୀବନ ସରକାରଙ୍କ ଅଭାବରେ ନଷ୍ଟ ହୋଇଯାଉ ।


    ବନ୍ଧୁଗଣ , ଜୀବନ ଧାରଣର ସହଜତା ସୁନିଶ୍ଚିତ କରିବାରେ ଆଉ ଏକ ବିଷୟ ପ୍ରମୁଖ ଭୂମିକା ନିର୍ବାହ କରିଥାଏ । ଆମ ଅର୍ଥବ୍ୟବସ୍ଥା , ଆମ ମୁଣ୍ଡ ପିଛା ଆୟ ଓ ପାଞ୍ଚ ଟ୍ରିଲିୟନ ଆମେରିକୀୟ ଡଲାର ଅର୍ଥବ୍ୟବସ୍ଥା ନିର୍ମାଣ କରିବାର ଯେଉଁ ଲକ୍ଷ୍ୟ ରହିଛି ତାହା ପଛରେ ବିଚାରଧାରା ମଧ୍ୟ ଏଇଆ ରହିଛି । ଏହି ଲକ୍ଷ୍ୟରେ ପହଞ୍ଚିବା ପାଇଁ ଆପଣମାନଙ୍କ ଉପରେ , ସବୁ ସାଥୀଙ୍କ ଉପରେ ବଡ ଦାୟିତ୍ୱବୋଧ ରହିଛି । ଆପଣମାନେ ଯେଉଁଠାରେ ବି ନିଯୁକ୍ତ ହେବେ , ସେଠାକାର ବ୍ୟବସ୍ଥାକୁ ବ୍ୟବସାୟ ଉପଯୋଗୀ କରିବା ପାଇଁ ଏକ ଉନ୍ନତ ପରିସଂସ୍ଥାନ ନିର୍ମାଣ କରିବା ପାଇଁ ପ୍ରଶାସନିକ ସେବାର ସମସ୍ତ ଅଙ୍ଗକୁ ମିଳିତ ଭାବେ ପ୍ରୟାସ କରିବାକୁ ପଡିବ ।


    ବନ୍ଧୁଗଣ , ଆଜି ସମୟର ଆହ୍ୱାନ ହେଉଛି ଦେଶର ଜିଲ୍ଲାଗୁଡିକ ମଧ୍ୟ ସେମାନଙ୍କର ଆର୍ଥିକ ପ୍ରଗତି ପାଇଁ ପରସ୍ପର ମଧ୍ୟରେ ପ୍ରତିଦ୍ୱନ୍ଦିତା କରନ୍ତୁ । କୌଣସି ଜିଲ୍ଲା ଯେତେ ଆଗକୁ ବଢ଼ିବ , ସେହି ରାଜ୍ୟ ସେତେ ଆଗକୁ ବଢ଼ିବ ଏବଂ ଏହାର ସିଧା ପ୍ରଭାବ ଦେଶର ଜିଡିପି ଉପରେ ପଡିବ । ଏଥିପାଇଁ ଆପଣମାନେ ଭବିଷ୍ୟତରେ ଯେଉଁ ଜିଲ୍ଲାରେ ମଧ୍ୟ ନିଯୁକ୍ତ ହେବେ , ସେଠାରେ ଆର୍ଥିକ ଗତିବିଧିକୁ ଦ୍ରୁତ କରିବା ପାଇଁ ସମସ୍ତ ପ୍ରକାରର ପ୍ରୟାସ କରିବେ । ଯେପରିକି ରପ୍ତାନି, ଆପଣଙ୍କ ଜିଲ୍ଲାରୁ କ ’ ଣ ରପ୍ତାନି ହୋଇଥାଏ ? ସେଠାକାର କୌଣସି ଉତ୍ପାଦ ବିଶ୍ୱର ଅନ୍ୟ ଦେଶକୁ ଯାଇଥାଏ ? ରପ୍ତାନି ବୃଦ୍ଧି କରିବା ପାଇଁ ଆପଣଙ୍କର କୌଣସି ଯୋଜନା ରହିଛି ? ଆପଣ ଲକ୍ଷ୍ୟ ସ୍ଥିର କରନ୍ତୁ , ରପ୍ତାନି ବୃଦ୍ଧି ସହିତ ଜଡିତ , ନିର୍ମାଣ ସହିତ ଜଡିତ , କୃଷି ସହିତ ଜଡିତ ; ଏବଂ ତା ’ ପରେ ସେଗୁଡିକୁ ପ୍ରାପ୍ତ କରିବା ପାଇଁ ସମ୍ପୂର୍ଣ୍ଣ ଶକ୍ତି ଲଗାନ୍ତୁ । ମୋର ଆଶା ଯେ ଆପଣମାନଙ୍କ ଶକ୍ତି ଦ୍ୱାରା ଆମେ ସମସ୍ତ ଲକ୍ଷ୍ୟକୁ ନିଶ୍ଚିତ ଭାବେ ହାସଲ କରିପାରିବା ।


    ବନ୍ଧୁଗଣ , ବଡ ଲକ୍ଷ୍ୟ ପାଇଁ ଆମର ନିଷ୍ପତ୍ତି ସ୍ପଷ୍ଟ ହେବା ଏବଂ ସଠିକ ସମୟରେ ହେବା ମଧ୍ୟ ଜରୁରି । ମାତ୍ର ଅନେକ ସମୟରେ ଆମେ ଦେଖୁ ଯେ କିଛି ଏପରି ବି ସାଥୀ ଥା ’ ନ୍ତି ଯେଉଁମାନେ ନିର୍ଣ୍ଣୟ ନେବା ପ୍ରୟାସରୁ ବଞ୍ଚିବା ପାଇଁ ଚେଷ୍ଟା କରନ୍ତି । ଏହାଦ୍ୱାରା ବ୍ୟକ୍ତିଗତ ସ୍ତରରେ ଲାଭ-ହାନୀ ହେଉ ବା ନହେଉ , ମାତ୍ର ଦେଶର ଅନେକ କ୍ଷତି ହୋଇଥାଏ । ଆପଣମାନଙ୍କ ସମସ୍ତଙ୍କଠାରୁ ଆମକୁ ସମାଧାନର ଆଶା ରହିଛି । ପ୍ରଚଳିତ ବ୍ୟବସ୍ଥାକୁ ଚାଲୁ ରଖିବାର ଆଶା ଆପଣମାନଙ୍କ ଠାରୁ ନାହିଁ ।


    ବନ୍ଧୁଗଣ , ଆପଣମାନେ ସମ୍ପୂର୍ଣ୍ଣ ସ୍ୱାଧୀନତାର ସହିତ , ସମ୍ପୂର୍ଣ୍ଣ ଦାୟିତ୍ୱବୋଧର ସହିତ ଯେପରି କାମ କରିବେ , ସେଥିପାଇଁ ଯଥାସମ୍ଭବ ପ୍ରଶାସନିକ ସଂସ୍କାର କରାଯାଉଛି । ଆମର ପ୍ରୟାସ ରହିଛି ଟ୍ରାନ୍ସଫର ରାଜ ଶେଷ ହେଉ , ଅମଲାତନ୍ତ୍ରକୁ ଏକ ସ୍ଥାୟୀ କାର୍ଯ୍ୟକାଳ ପ୍ରଦାନ ପାଇଁ , ନିଯୁକ୍ତି କ୍ଷେତ୍ରରେ ଲବି ନୁହେଁ ବରଂ ସାମର୍ଥ୍ୟକୁ ଗଣନା କରିବା , ପ୍ରଶିକ୍ଷଣର ମହଜୁଦ ବ୍ୟବସ୍ଥାରେ ଆମୂଳଚୁଳ ପରିବର୍ତ୍ତନର ପ୍ରୟାସର ତ ଆପଣମାନେ ନିଜେ ସାକ୍ଷୀ ରହିଛନ୍ତି । ଆମେ ଏକ ସମନ୍ୱିତ ବ୍ୟବସ୍ଥା ଆଡକୁ ବଢ଼ୁଛୁ ଯାହାକି ନିରନ୍ତର ଜନସେବା ପ୍ରଦାନ ପରେ ଆଧାରିତ ।


    ବନ୍ଧୁଗଣ , ଆପଣଙ୍କ ପାଖରେ ଏକ ଦୀର୍ଘ କାର୍ଯ୍ୟକାଳ ରହିଛି । ଆପଣମାନଙ୍କ ପାଖରେ ପାଖାପାଖି ଗୋଟିଏ ଦିନ ରହିବାର ଅବସର ମିଳିଲା । ଏକ ପ୍ରକାର ଭେଟର ମଧ୍ୟ , ଏକ ପ୍ରକାରର ଆରମ୍ଭ । ଆପଣମାନଙ୍କ ମଧ୍ୟରୁ ଅନେକ ବନ୍ଧୁଙ୍କ ସହିତ ଆଗାମୀ ଦିନରେ ମଧ୍ୟ ଭେଟ ହେବ । ପ୍ରଶିକ୍ଷଣ ସମୟରେ ଆପଣମାନେ ପ୍ରତିଦିନ ନୂଆ-ନୂଆ କଥା ଶିଖନ୍ତୁ , ନୂତନ ଶିକ୍ଷାକୁ ଦେଶ ସେବାରେ ଲଗାନ୍ତୁ , ଆପଣଙ୍କ ଭିତରେ ଥିବା ବିଦ୍ୟାର୍ଥୀକୁ କେବେ ବି ମରିବାକୁ ଦେବେନି । ଜୀବନରେ ଯେତେ ବି ଉଚ୍ଚତାକୁ ପାର କଲେ ମଧ୍ୟ , ଭିତରର ବିଦ୍ୟାର୍ଥୀ ଅନେକ କିଛି ଶିଖାଇ ଯାଇଥାଏ , ଅନେକ କିଛି ଶିଖିବାର ପ୍ରେରଣା ପ୍ରଦାନ କରିଥାଏ ।


    ବନ୍ଧୁଗଣ , ସର୍ଦ୍ଦାର ପଟେଲଙ୍କ ସ୍ୱପ୍ନକୁ ସାକାର କରିବା ଆମ ସମସ୍ତଙ୍କର ସାମୂହିକ ଦାୟିତ୍ୱବୋଧ । ଏହାକୁ ପୂରଣ କରିବାକୁ ପଡିବ ଏବଂ ଏହି କାମନା ସହିତ ମୁଁ ମୋର ବକ୍ତବ୍ୟ ସମାପ୍ତ କରୁଛି । ଏବଂ ଆଜି ସକାଳେ ଯେପରି ମୁଁ କହିଛି କି ଆପଣମାନେ ଯେଉଁ ସେବା ସହିତ ଜଡିତ ଅଛନ୍ତି , ସେହି ସେବା ସର୍ଦ୍ଦାର ସାହେବଙ୍କ ସ୍ୱପ୍ନର ଅଂଶବିଶେଷ । ଏବଂ ଏଥିପାଇଁ ଯେଉଁ ମଜଭୁତ ମୂଳଦୁଆର ଆରମ୍ଭ ସର୍ଦ୍ଦାର ସାହେବ କରିଥିଲେ ତାହା ଗତ 70 ବର୍ଷ ଧରି ଏହାର କ୍ରମିକ ବିକାଶ କରୁଛି । ଏବେ ସମୟ ବଦଳିଛି , ସ୍ୱପ୍ନ ବଦଳିଛି , ଉଦ୍ଦେଶ୍ୟ ବଦଳିଛି , ଅପେକ୍ଷା ବଦଳିଛି , ଆବଶ୍ୟକତା ବଦଳିଛି । ଏପରି ସମୟରେ ଆମେ ମଧ୍ୟ ଗତ ଶତାବ୍ଦୀର ଚିନ୍ତାଧାରା ମାଧ୍ୟମରେ ଏକବିଂଶ ଶତାବ୍ଦୀର ନୂତନ ଭାରତ ନିର୍ମାଣ କରିପାରିବା ନାହିଁ , ଆମ ଚିନ୍ତାଧାରା ମଧ୍ୟ ଏକବିଂଶ ଶତାବ୍ଦୀର ହେବା ଆବଶ୍ୟକ ଏବଂ ସର୍ଦ୍ଦାର ସାହେବଙ୍କ ଆଶୀର୍ବାଦରୁ ଆମେ ଏହାକୁ ସାକାର କରିବା ପାଇଁ ନିଜକୁ ସଜ୍ଜିତ କରିବାକୁ ପଡିବ , ନିଜକୁ ସମର୍ପିତ କରିବାକୁ ପଡିବ , ନିଜର ପ୍ରୟାସ ମାଧ୍ୟମରେ ପରିବର୍ତ୍ତନ ଆଣିବାକୁ ହିଁ ପଡିବ । ନୂତନ ଭାରତ ନିର୍ମାଣ କରିବାର ସ୍ୱପ୍ନ ପ୍ରତ୍ୟେକ ହିନ୍ଦୁସ୍ତାନୀର ରହିଛି , ମାତ୍ର ଆମମାନଙ୍କର ଦାୟିତ୍ୱବୋଧ କିଛି ଅଧିକ ରହିଛି । ଏହି ଦାୟିତ୍ୱ ପାଇଁ ନିଜକୁ ଯୋଗ୍ୟ କରନ୍ତୁ ।


    ଏହି ସର୍ଦ୍ଦାର ସାହେବଙ୍କ ପ୍ରତିମୂର୍ତ୍ତିକୁ ବିଶ୍ୱର ଉଚ୍ଚତମ ପ୍ରତିମୂର୍ତ୍ତି ଭାବେ ଲୋକ ଜାଣନ୍ତି , ମାତ୍ର ଆମମାନଙ୍କ ପାଇଁ ଏହା କେବଳ ଉଚ୍ଚ ନୁହେଁ , ଆଗାମୀ ଶତାବ୍ଦୀ ପାଇଁ ଏହା ପ୍ରେରଣା ପ୍ରଦାନ କରୁଥିବା ପ୍ରତିମା । ଆଗାମୀ ଶତାବ୍ଦୀ ପାଇଁ ପ୍ରେରଣା ପ୍ରଦାନ କରୁଥିବା ପ୍ରତିମୂର୍ତ୍ତିରୁ ଆମେ ପ୍ରେରଣା ଗ୍ରହଣ କରି , ମୁଣ୍ଡ ନୁଆଁଇ , ତାଙ୍କ ଆଦର୍ଶରେ ଚାଲିବାର ସଂକଳ୍ପ ନେଇ , ଏହି ନର୍ମଦା ମାତ୍ରାଙ୍କ ଆଶୀର୍ବାଦ ନେଇ , ମା ’ ନର୍ମଦାଙ୍କ ପବିତ୍ର ଧାରାର ଏହି ପବିତ୍ର ଛାୟାରେ ସଂକଳ୍ପକୁ ଅଧିକ ମଜଭୁତ କରି ଆମେ ଏଠାରୁ ପ୍ରସ୍ଥାନ କରିବା । ଏହି ଆଶା ସହିତ ଆପଣମାନଙ୍କୁ ମୋର ଅନେକ-ଅନେକ ଶୁଭକାମନା ।


    ଆପଣମାନଙ୍କୁ ସମସ୍ତଙ୍କୁ ଅନେକ-ଅନେକ ଧନ୍ୟବାଦ ।


    **************

    
    
    (Release ID: 1590131) Visitor Counter : 1