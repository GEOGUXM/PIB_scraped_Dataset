      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ବିଶ୍ୱ ବ୍ୟାଙ୍କ ବ୍ୟବସାୟିକ ସୁଗମତା ମାନ୍ୟତା
      • ଭାରତ 63ତମ ସ୍ଥାନକୁ ଉନ୍ନୀତ
      • ପୂର୍ବ ବର୍ଷ ତୁଳନାରେ 14ଟି ସ୍ଥାନ ଉପରକୁ ଉଠିଲା ଭାରତ
      • ଲଗାତାର ତୃତୀୟ ଥର ପାଇଁ ଶ୍ରେଷ୍ଠ 10ସୁଧାରକଙ୍କ ମଧ୍ୟରେ ଭାରତ
      Posted On: 24 OCT 2019 9:17PM by PIB Bhubaneshwar


    ଆଜି 24 ଅକ୍ଟୋବର 2019ରେ ବିଶ୍ୱ ବ୍ୟାଙ୍କର ସଦ୍ୟତମ ‘ ବ୍ୟବସାୟିକ ସୁଗମତା ରିପୋର୍ଟ-2020 ’ ପ୍ରକାଶ ପାଇଛି । ଏହି ମାନ୍ୟତାରେ 199ଟି ଦେଶ ଥିବା ବେଳେ ଭାରତ ଚଳିତ ଥର 14ଟି ସ୍ଥାନ ଉପରକୁ ଉଠି 63ତମ ସ୍ଥାନ ହାସଲ କରିଛି । ପୂର୍ବରୁ ପ୍ରକାଶିତ ବ୍ୟବସାୟିକ ସୁଗମତା ମାନ୍ୟତାରେ ଭାରତ 77ତମ ସ୍ଥାନରେ ରହିଥିବା ବେଳେ ଏଥର 14ଟି ସ୍ଥାନ ଉପରକୁ ଉଠିଛି ।


    ଭାରତ 2015 ଠାରୁ ଲଗାତାର ଭାବେ ମାନ୍ୟତାରେ ଉନ୍ନତି କରିଚାଲିଛି । ଲଗାତାର ତୃତୀୟ ଥର ପାଇଁ ଭାରତ ଶ୍ରେଷ୍ଠ 10 ସୁଧାରକ ମଧ୍ୟରେ ସ୍ଥାନ ପାଇପାରିଛି । ଭାରତ ସରକାରଙ୍କ ନିରନ୍ତର ପଦକ୍ଷେପ ଫଳରେ ଭାରତ 2014ରୁ 2019 , ଏହି 5 ବର୍ଷ ମଧ୍ୟରେ 79ଟି ସ୍ଥାନ ଉପରକୁ ଉଠି ସାରିଲାଣି ।


    ବ୍ୟବସାୟକୁ ପ୍ରଭାବିତ କରୁଥିବା 10ଟି ପରିମାପକକୁ ଆଧାର କରି ବ୍ୟବସାୟିକ ସୁଗମତା ମାନ୍ୟତା ପ୍ରସ୍ତୁତ କରାଯାଇଥାଏ । ଏଥିରେ ବିଶ୍ୱର 190ଟି ଅର୍ଥବ୍ୟବସ୍ଥା ବ୍ୟବସାୟ ପାଇଁ ପ୍ରଣୟନ କରୁଥିବା ନିୟମ ଏବଂ ଏହାର କାର୍ଯ୍ୟକାରୀତା ପ୍ରତି ମଧ୍ୟ ଧ୍ୟାନ ଦିଆଯାଇଥାଏ । ଯେକୌଣସି ଏକ ଅର୍ଥବ୍ୟବସ୍ଥା ଏବଂ ବିଶ୍ୱର ଶ୍ରେଷ୍ଠ ପ୍ରଚଳନ ମଧ୍ୟରେ ରହିଥିବା ଶୂନ୍ୟସ୍ଥାନକୁ ପ୍ରଦର୍ଶିତ କରୁଥିବା ‘ ଡିଷ୍ଟାନ୍ସ ଟୁ ଫ୍ରଣ୍ଟିଅର (ଡିଟିଏଫ) ’ ଅଙ୍କ ଆଧାରରେ ବିଭିନ୍ନ ଦେଶକୁ ବ୍ୟବସାୟିକ ସୁଗମତା ମାନ୍ୟତା ତାଲିକାରେ ସ୍ଥାନ ମିଳିଥାଏ । ଚଳିତ ଥର ଭାରତର ଡିଟିଏଫ ଅଙ୍କ 71.0 ରହିଛି ଯାହାକି ଗତ ବର୍ଷ 67.23 ଥିଲା ।


    10ଟି ପରିମାପକ ମଧ୍ୟରୁ 7ଟିରେ ଭାରତ ଉନ୍ନତ ପ୍ରଦର୍ଶନ କରିଛି ଏବଂ ଅନ୍ତର୍ଜାତୀୟ ଶ୍ରେଷ୍ଠ ପ୍ରଚଳନର ନିକଟତର ହୋଇପାରିଛି । ଦେବାଳିଆପଣ ସମାଧାନ , ନିର୍ମାଣ ଅନୁମତି , ସମ୍ପତି ପଞ୍ଜୀକରଣ , ସୀମାପାର ବାଣିଜ୍ୟ ଏବଂ ଟିକସ ପଇଠ ଆଦି ପରିମାପକରେ ଗୁରୁତ୍ୱପୂର୍ଣ୍ଣ ପ୍ରଗତି ହୋଇଛି ।


    ଭାରତ ଯେଉଁ 7ଟି ପରିମାପକରେ ନିଜ ରେଙ୍କ ସୁଧାରିପାରିଛି ତାହା ନିମ୍ନରେ ଉଲ୍ଲେଖ କରାଗଲା:


    କ୍ରଂସଂ ପରିମାପକ 2019 2020 ପରିବର୍ତ୍ତନ


    1 ଦେବାଳିଆପଣ ସମାଧାନ 108 52 +56


    2 ନିର୍ମାଣ ଅନୁମତି 52 27 +25


    3 ସୀମାପାର ବାଣିଜ୍ୟ 80 68 +12


    4 ସମ୍ପତ୍ତି ପଞ୍ଜୀକରଣ 166 154 +12


    5 ଟିକସ ପଇଠ 121 115 +6


    6 ବିଦ୍ୟୁତ ସଂଯୋଗ 24 22 +2


    7 ବ୍ୟବସାୟ ଆରମ୍ଭ 137 136 +1


    ସର୍ବମୋଟ 77 63 +14


    ଚଳିତ ବର୍ଷ ଭାରତର ପ୍ରଦର୍ଶନର ଗୁରୁତ୍ୱପୂର୍ଣ୍ଣ ବୈଶିଷ୍ଟ୍ୟଗୁଡ଼ିକ ହେଉଛି :


    • ଲଗାତାର ତୃତୀୟ ବର୍ଷ ପାଇଁ ଭାରତକୁ ଶୀର୍ଷ 10ଟି ସୁଧାରକ ରାଷ୍ଟ୍ର ମଧ୍ୟରେ ବିଶ୍ୱ ବ୍ୟାଙ୍କ ସାମିଲ କରିଛି ।


    • ଦେବାଳିଆପଣ ସମାଧାନ କ୍ଷେତ୍ରରେ ଭାରତର ସଫଳତା ହାର ଗୁରୁତ୍ୱପୂର୍ଣ୍ଣ ଭାବେ 26.5%ରୁ 71.6%କୁ ବୃଦ୍ଧି ପାଇଛି ।


    • ଦେବାଳିଆପଣ ସମାଧାନ ଲାଗି ଲାଗୁଥିବା ସମୟ ଗୁରୁତ୍ୱପୂର୍ଣ୍ଣ ଭାବେ 4.3 ବର୍ଷରୁ 1.6 ବର୍ଷକୁ ହ୍ରାସ ପାଇଛି ।


    • ଭାରତ ଲଗାତାର ଭାବେ ଦକ୍ଷିଣ ଏସୀୟ ରାଷ୍ଟ୍ରଗୁଡ଼ିକ ମଧ୍ୟରେ ପ୍ରଥମ ସ୍ଥାନ ବଜାୟ ରଖିବାରେ ସଫଳ ହୋଇଛି । 2014ରେ ଏହା ଷଷ୍ଠ ସ୍ଥାନରେ ରହିଥିଲା ।


    **********


    

    
    (Release ID: 1589153) Visitor Counter : 15