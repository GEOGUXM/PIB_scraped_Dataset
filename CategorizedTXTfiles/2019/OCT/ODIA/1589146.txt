      ଅର୍ଥ ମନ୍ତ୍ରଣାଳୟ

      ଓଡ଼ିଶାରେ ଜଳବାୟୁ ଅନୁକୂଳ କୃଷି ପାଇଁ ସହାୟତା କରିବ ବିଶ୍ୱ ବ୍ୟାଙ୍କ
      • ରାଜ୍ୟ ଓ କେନ୍ଦ୍ର ସରକାରଙ୍କ ସହ 16 କୋଟି 50 ଲକ୍ଷ ଆମେରିକୀୟ ଡଲାରର ଋଣ ଚୁକ୍ତି
      • 15 ଜିଲ୍ଲାର 1 ଲକ୍ଷ 25 ହଜାର କ୍ଷୁଦ୍ର ଚାଷୀ ହେବେ ଲାଭାନ୍ୱିତ
      • 1 ଲକ୍ଷ 28 ହଜାର ହେକ୍ଟର ଜମିରେ କାର୍ଯ୍ୟକାରୀ ହେବ ପ୍ରକଳ୍ପ
      Posted On: 24 OCT 2019 7:59PM by PIB Bhubaneshwar


    ଆଜି ଭାରତ ସରକାର , ଓଡ଼ିଶା ସରକାର ଏବଂ ବିଶ୍ୱ ବ୍ୟାଙ୍କ ମଧ୍ୟରେ 16 କୋଟି 50 ଲକ୍ଷ ଆମେରିକୀୟ ଡଲାରର ଏକ ଋଣ ଚୁକ୍ତି ସ୍ୱାକ୍ଷରିତ ହୋଇଛି । ଅଧିକ ମରୁଡ଼ି ପ୍ରବଣ ତଥା ବର୍ଷା ଜଳ ଉପରେ ନିର୍ଭରଶୀଳ ଗ୍ରାମାଂଚଳରେ ‘ ଜଳବାୟୁ ଅନୁକୂଳ କୃଷି ପାଇଁ ଓଡ଼ିଶା ସମନ୍ୱିତ ଜଳସେଚନ ପ୍ରକଳ୍ପ ’ କାର୍ଯ୍ୟକାରୀ କରାଯିବ । ଏହାଦ୍ୱାରା ରାଜ୍ୟର 15ଟି ଜିଲ୍ଲାର ପାଖାପାଖି 1 ଲକ୍ଷ 25 ହଜାର କ୍ଷୁଦ୍ର ଚାଷୀ ପରିବାର ଲାଭାନ୍ୱିତ ହୋଇପାରିବେ ଏବଂ 1 ଲକ୍ଷ 28 ହଜାର ହେକ୍ଟର ଜମିରେ କୃଷି କାର୍ଯ୍ୟ ହୋଇପାରିବ । ଏହି ପ୍ରକଳ୍ପ ଜରିଆରେ କ୍ଷୁଦ୍ର ଚାଷୀଙ୍କୁ ପାଣିପାଗ କୁପ୍ରଭାବରୁ ସୁରକ୍ଷିତ ରହୁଥିବା କିସମର ବିହନ ଏବଂ ଉତ୍ପାଦନ ପ୍ରଯୁକ୍ତି ସମେତ ଉତ୍ତମ ଜଳ ପରିଚାଳନା ଏବଂ ଜଳସେଚନ ସେବା ଯୋଗାଇ ଦିଆଯିବ । ଉତ୍ପାଦନର ବିପଣନ ପାଇଁ ଅଧିକ ବିବିଧ ତଥା ଉନ୍ନତ ବ୍ୟବସ୍ଥା ପ୍ରତିଷ୍ଠା କରାଯିବ । ଫଳରେ ସେମାନେ ନିଜ ଫସଲକୁ ସୁରକ୍ଷିତ ରଖିବା ସହିତ ନିଜର ଆୟ ବୃଦ୍ଧି କରିପାରିବେ ।


    ଏହି ଅବସରରେ ଅର୍ଥ ମନ୍ତ୍ରଣାଳୟର ଅର୍ଥନୈତିକ ବ୍ୟାପାର ବିଭାଗ ସଚିବ ଶ୍ରୀ ସମୀର କୁମାର ଖାରେ କହିଥିଲେ ଯେ ଭାରତ ସରକାର ଜଳବାୟୁ ପରିବର୍ତ୍ତନ ଉପରେ ଆଧାରିତ ଜାତୀୟ କାର୍ଯ୍ୟ ଯୋଜନା ଅନ୍ତର୍ଗତ ବିଭିନ୍ନ ଅଭିଯାନକୁ କାର୍ଯ୍ୟକାରୀ କରୁଛନ୍ତି । ଏଥିରେ ଜଳବାୟୁ ଅନୁକୂଳ ଚାଷ ପ୍ରଣାଳୀ ଏବଂ ପ୍ରଯୁକ୍ତିକୁ ବ୍ୟାପକ ଭାବେ ଲାଗୁ କରିବା ଉପରେ ମଧ୍ୟ ଗୁରୁତ୍ୱାରୋପ କରାଯାଇଛି । 2030 ସୁଦ୍ଧା କୃଷି ସଂକ୍ରାନ୍ତ ଦୀର୍ଘସ୍ଥାୟୀ ବିକାଶ ଲକ୍ଷ୍ୟ ହାସଲ କରିବା ଲାଗି ଆମେ ପ୍ରତିବଦ୍ଧ । ଏଥିପାଇଁ ଭାରତ ସରକାରଙ୍କ ସହାୟତାରେ କାର୍ଯ୍ୟକାରୀ ହେଉଥିବା ଅନେକ ଯୋଜନା ମଧ୍ୟରୁ ଓଡ଼ିଶାର ଏହି ଯୋଜନା ଅନ୍ୟତମ ।


    ଏହି ଋଣ ଚୁକ୍ତିରେ ଭାରତ ସରକାରଙ୍କ ପକ୍ଷରୁ ଅର୍ଥ ମନ୍ତ୍ରଣାଳୟର ଅର୍ଥନୈତିକ ବ୍ୟାପାର ବିଭାଗ ସଚିବ ଶ୍ରୀ ସମୀର କୁମାର ଖାରେ , ଓଡ଼ିଶା ସରକାରଙ୍କ ପକ୍ଷରୁ ଜଳ ସମ୍ପଦ ବିଭାଗ ପ୍ରମୁଖ ସଚିବ ଶ୍ରୀ ସୁରେନ୍ଦ୍ର କୁମାର , ବିଶ୍ୱ ବ୍ୟାଙ୍କ ପକ୍ଷରୁ ଭାରତରେ ଅବସ୍ଥାପିତ ରାଷ୍ଟ୍ର ନିର୍ଦ୍ଦେଶକ ମିଃ. ଜୁନୈଦ ଅହମ୍ମଦ ସ୍ୱାକ୍ଷର କରିଥିଲେ ।


    ଗତ କିଛି ବର୍ଷ ଧରି ପାଣିପାଗରେ ଦେଖାଦେଇଥିବା ଅସ୍ଥିରତା କାରଣରୁ ଓଡ଼ିଶାରେ କୃଷି କ୍ଷେତ୍ର ବ୍ୟାପକ ଭାବେ କ୍ଷତିଗ୍ରସ୍ତ ହୋଇଛି । ରାଜ୍ୟରେ ମୁଖ୍ୟତଃ ଦୁଇ ହେକ୍ଟରରୁ କମ ଚାଷ ଜମି ଥିବା ଚାଷୀମାନେ କୃଷି କାର୍ଯ୍ୟ କରିଥାନ୍ତି । ଦିନକୁ ଦିନ ଅଧିକରୁ ଅଧିକ କୃଷି କ୍ଷେତ୍ର ପ୍ରାକୃତିକ ବିପର୍ଯ୍ୟୟ କାରଣରୁ କ୍ଷତିଗ୍ରସ୍ତ ହେବାରେ ଲାଗିଛି । ପୂର୍ବରୁ ପ୍ରତି 5 ବର୍ଷରେ ଥରେ ମରୁଡ଼ି ଦେଖାଦେଉଥିବା ବେଳେ 2009 ପରଠାରୁ ଏହା ହାରାହାରି ପ୍ରତି 2 ବର୍ଷରେ ଥରେ ଦେଖାଦେଉଛି । 1970ରେ ରାଜ୍ୟର 40 ପ୍ରତିଶତ କୃଷି କ୍ଷେତ୍ର ମରୁଡ଼ି ପ୍ରବଣ ଥିବା ବେଳେ ବର୍ତ୍ତମାନ 70 ପ୍ରତିଶତ କୃଷି କ୍ଷେତ୍ର ପ୍ରତି ମରୁଡ଼ି ବିପଦ ରହିଛି । ଏପରିକି 2013 ପରଠାରୁ ପାରମ୍ପରିକ କ୍ଷେତ୍ରକୁ ବାଦ ଦେଲେ ଅନ୍ୟ ଅଂଚଳ ବନ୍ୟା ଯୋଗୁ କ୍ଷତିଗ୍ରସ୍ତ ହେଉଛି । ଶୁଷ୍କ କ୍ଷେତ୍ର ଆହୁରି ଶୁଷ୍କ ହୋଇ ଚାଲିଥିବା ବେଳେ ଆର୍ଦ୍ର କ୍ଷେତ୍ର ଆହୁରି ଆର୍ଦ୍ର ହେଉଛି । ଓଡ଼ିଶାରେ ଗ୍ରୀନହାଉସ ଗ୍ୟାସ ନିର୍ଗମନର ପ୍ରମୁଖ ଉତ୍ସ ହେଉଛି କୃଷି କ୍ଷେତ୍ର । ରାଜ୍ୟର ପାଖାପାଖି 25 ପ୍ରତିଶତ ଗ୍ରୀନହାଉସ ଗ୍ୟାସ କୃଷି କ୍ଷେତ୍ରରୁ ହିଁ ନିର୍ଗମନ ହୋଇଥାଏ ।


    “ ସାରା ରାଜ୍ୟରେ କ୍ଷୁଦ୍ର ଚାଷୀମାନେ ଜଳବାୟୁ ପରିବର୍ତ୍ତନର କୁଫଳ ଭୋଗୁଛନ୍ତି । ଅସ୍ଥିର ଏବଂ ଚରମ ପାଣିପାଗ ଚାଷୀଙ୍କ ଉତ୍ପାଦନ ଏବଂ ଆୟ ହ୍ରାସ କରିବାରେ ଲାଗିଛି ” ବୋଲି ବିଶ୍ୱ ବ୍ୟାଙ୍କ ରାଷ୍ଟ୍ର ନିର୍ଦ୍ଦେଶକ ମିଷ୍ଟର ଜୁନୈଦ ଅହମ୍ମଦ ପ୍ରକାଶ କରିଛନ୍ତି । ସେ ଆହୁରି କହିଛନ୍ତି ଯେ ଏହି ପ୍ରକଳ୍ପ ରାଜ୍ୟର କୃଷି କ୍ଷେତ୍ର ପାଇଁ ବ୍ୟାପକ ପରିବର୍ତ୍ତନ ଆଣିପାରିବ । ଏହା ଅଧିକ ଜଳବାୟୁ ଅନୁକୂଳ ଫସଲ ଉତ୍ପାଦନ ପ୍ରଣାଳୀ ବିକଶିତ କରିବ , ଖାଦ୍ୟ ସୁରକ୍ଷାକୁ ବୃଦ୍ଧି କରିବ , ଚାଷୀଙ୍କ ଆୟ ଦ୍ୱିଗୁଣିତ କରିବ ତଥା ଏହି କ୍ଷେତ୍ରରେ ଗ୍ରୀନ ହାଉସ ଗ୍ୟାସର ପ୍ରଭାବକୁ ହ୍ରାସ କରିବ ବୋଲି ସେ କହିଥିଲେ ।


    ଏହି ପ୍ରକଳ୍ପ ଜରିଆରେ 532ଟି ଜଳ ଭଣ୍ଡାରର ପୁନରୁଦ୍ଧାର କରାଯିବ ଯାହାଦ୍ୱାରା 91 , 435 ହେକ୍ଟର ଚାଷ ଜମି ଜଳସେଚିତ ହୋଇପାରିବ । ଏହାଦ୍ୱାରା ମଧ୍ୟ ଚାଷ ଜମିରେ ଉତ୍ପାଦକତା ବୃଦ୍ଧିକୁ ପ୍ରୋତ୍ସାହନ ଏବଂ ଚାଷୀଙ୍କୁ ଖାଦ୍ୟ ଶସ୍ୟ , ବିଶେଷ କରି ଧାନ ଓ ଗହମ ଉପରେ ଅଧିକ ନିର୍ଭରଶୀଳତା ହ୍ରାସ ଦିଗରେ ସହାୟତା କରାଯିବ । ଉଚ୍ଚମୂଲ୍ୟର ଅଧିକ ପୋଷକ ଉତ୍ପାଦ ଯଥା ଫଳ ଓ ପରିବା ଉତ୍ପାଦନ ପାଇଁ ପ୍ରୋତ୍ସାହିତ କରାଯିବ । ଚାଷୀଙ୍କୁ ବିପଣନ ସହାୟତା ଯୋଗାଇ ଦିଆଯିବ ଯଦ୍ଦ୍ୱାରା ସେମାନେ ଅଧିକ ଲାଭ ପାଇପାରିବେ ।


    ପୁନରୁଦ୍ଧାର ହୋଇଥିବା ଜଳଭଣ୍ଡାରରେ ଜଳୀୟ କୃଷି ପାଇଁ ଏହି ପ୍ରକଳ୍ପ ଜରିଆରେ ସହାୟତା ଦିଆଯିବ । କୃଷକମାନଙ୍କୁ ସୁଲଭ ଏବଂ ଉନ୍ନତମାନର ଯାଆଁଳ ଯୋଗାଇ ଦିଆଯିବ । ଏହାଛଡ଼ା ସେମାନଙ୍କୁ ଜଳୀୟ କୃଷି ଏବଂ ଅଣ କୃଷି ଋତୁରେ ଆୟ ପାଇଁ ସହାୟତା ଉପଲବ୍ଧ କରାଯିବ ।


    ବିଶ୍ୱ ବ୍ୟାଙ୍କ ପକ୍ଷରୁ ପ୍ରକଳ୍ପର ନେତୃତ୍ୱ ନେଉଥିବା ବରିଷ୍ଠ କୃଷି ବିଶେଷଜ୍ଞ ଶ୍ରୀ ରଞ୍ଜନ ସାମନ୍ତରାୟ କହିଛନ୍ତି ଯେ ଜଳଭଣ୍ଡାରର ପୁନରୁଦ୍ଧାର ଦ୍ୱାରା ରାଜ୍ୟରେ କୃଷି ଅଧିକ ଉତ୍ପାଦନକ୍ଷମ ଏବଂ ଜଳବାୟୁ ଅନୁକୂଳ ହୋଇପାରିବ । ଏହି ପ୍ରକଳ୍ପ ଜରିଆରେ ଜଳବାୟୁ ଅନୁକୂଳ କୃଷି ପାଇଁ ସହାୟତା ଯୋଗାଇ ଦିଆଯିବା ସହିତ ସୁନିଶ୍ଚିତ ଜଳସେଚନ କ୍ଷେତ୍ରକୁ ଅଧିକ ଚାଷ ଜମି ଆସିପାରିବ । ଏହା ଜଳ ଉପଯୋଗ ଦକ୍ଷତା ମଧ୍ୟ ବୃଦ୍ଧି କରିବ ବୋଲି ସେ କହିଥିଲେ ।


    ଏହି 16 କୋଟି 50 ଲକ୍ଷ ଡଲାର ଋଣ ଅନ୍ତର୍ଜାତୀୟ ପୁନଃନିର୍ମାଣ ଏବଂ ବିକାଶ ବ୍ୟାଙ୍କ (ଆଇବିଆରଡି) ଠାରୁ ନିଆଯାଇଛି । ଏହାର ମୋଟ ଅବଧି 24 ବର୍ଷ ହୋଇଥିବା ବେଳେ 6 ବର୍ଷର ମହଲତ ଅବଧି ରହିଛି ।


    **********

    
    
    (Release ID: 1589146) Visitor Counter : 30