      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦେଶର ବିବିଧତା ମଧ୍ୟରେ ଏକତାର ଉତ୍ସବ ପାଳନ କରିବାକୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଆହ୍ୱାନ
      Posted On: 31 OCT 2019 8:42PM by PIB Bhubaneshwar


    ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭାରତର ସମୃଦ୍ଧ ବିବିଧତା ଏବଂ ହଜାର ହଜାର ବର୍ଷ ପୁରୁଣା ଜୀବନଶୈଳୀକୁ ପ୍ରଶଂସା କରିଛନ୍ତି । ଏହା ଜାତୀୟ ଏକତା ଓ ଅଖଣ୍ଡତା ବଜାୟ ରଖିବାରେ ସହାୟତା କରୁଛି ବୋଲି ସେ କହିଛନ୍ତି ।


    ଆଜି କେୱଡିଆଠାରେ ସର୍ଦ୍ଦାର ପଟେଲଙ୍କ ଜୟନ୍ତୀ ଅବସରରେ ଆୟୋଜିତ ରାଷ୍ଟ୍ରୀୟ ଏକତା ଦିବସକୁ ସେ ସମ୍ବୋଧିତ କରିଥିଲେ ।


    “ ଆମ ବିବିଧତା ମଧ୍ୟରେ ଏକତା ହେଉଛି ଆମର ଗର୍ବ । ଏଥିରୁ ଆମେ ଆମର ସମ୍ମାନ ଏବଂ ପରିଚୟ ପାଇଥାଉ ,” ବୋଲି ସେ କହିଛନ୍ତି ।


    “ ଆମେ ବିବିଧତା ମଧ୍ୟରେ ଆମର ଏକତା ଉତ୍ସବକୁ ପାଳନ କରୁ । ଆମ ବିବିଧତା ମଧ୍ୟରେ କୌଣସି ବିରୋଧାଭାଷ ଆମେ ପାଇନଥାଉ , ବରଂ ଆମେ ଏଥିରେ ଏକ ସୁଦୃଢ଼ ଏକତାର ସୂତ୍ର ପାଇଥାଉ । ”


    “ ବିବିଧତାର ଉତ୍ସବ ପାଳନ , ବିବିଧତାର ପର୍ବ ପ୍ରକୃତରେ ଆମ ହୃଦୟରେ ଏକତାର ସୂତ୍ରକୁ ସ୍ପର୍ଶ କରିଥାଏ ,” ବୋଲି ସେ କହିଥିଲେ ।


    “ ଆମେ ଯେତେବେଳେ ଆମର ଭିନ୍ନ ଭିନ୍ନ ଜୀବନଧାରା ଓ ପରମ୍ପରାକୁ ସମ୍ମାନ କରୁ ସେତେବେଳେ ଏକତା ଓ ଭାତୃତ୍ୱର ଅନୁଭବ ପୁନଶ୍ଚ ବିକଶିତ ହୋଇଥାଏ । ତେଣୁ ପ୍ରତ୍ୟେକ ମୁହୂର୍ତ୍ତରେ ଆମକୁ ଆମ ବିବିଧତାର ଉତ୍ସବକୁ ପାଳନ କରିବାକୁ ପଡିବ ଏବଂ ଏହା ହେଉଛି ଦେଶ ଗଠନର ମୂଳମନ୍ତ୍ର । ”


    ସେ କହିଲେ ଯେ , “ ଏହି ବିବିଧତା ହେଉଛି ଭାରତର ଏପରି ଏକ ସାମର୍ଥ୍ୟ , ଯାହା ବିଶ୍ୱର ଅନ୍ୟ କେଉଁଠାରେ ମିଳିବ ନାହିଁ । ଦକ୍ଷିଣ ଭାରତରୁ ଆସିଥିବା ଶଙ୍କର ଉତ୍ତରରେ ଆଶ୍ରମ ପ୍ରତିଷ୍ଠା କରିଥିଲେ ଏବଂ ବଙ୍ଗରୁ ଆସିଥିବା ସ୍ଵାମୀ ବିବେକାନନ୍ଦ ଦକ୍ଷିଣର କନ୍ୟାକୁମାରୀରେ ଆତ୍ମଜ୍ଞାନ ଲାଭ କରିଥିଲେ । ”


    “ ପାଟନାରେ ଜନ୍ମ ନେଇଥିବା ଗୁରୁ ଗୋବିନ୍ଦ ସିଂ ପଞ୍ଜାବରେ ଖାଲସା ପନ୍ଥ ପ୍ରତିଷ୍ଠା କରିଥିଲେ ଏବଂ ରାମେଶ୍ୱରମରେ ଜନ୍ମ ନେଇଥିବା ଏପିଜେ ଅବଦୁଲ କଲାମ ଦିଲ୍ଲୀରେ ଶ୍ରେଷ୍ଠ ପଦବୀରେ ଅବସ୍ଥାପିତ ହୋଇଥିଲେ । ”


    ଭାରତୀୟ ସମ୍ବିଧାନରେ ବର୍ଣ୍ଣିତ ପ୍ରସ୍ତାବନା “ ଆମେ ଭାରତର ଜନସାଧାରଣ ” ସମ୍ବନ୍ଧରେ ସୂଚନା ପ୍ରଦାନ କରି ସେ କହିଲେ ଯେ , ଏହା ସମ୍ବିଧାନର ଆରମ୍ଭରେ ଥିବା କେବଳ ଏକ ଖଣ୍ଡବାକ୍ୟ ନୁହେଁ ବରଂ ଏହା ହଜାର ହଜାର ବର୍ଷ ଧରି ପ୍ରଚଳିତ ଭାରତୀୟ ଜୀବନଧାରାର ପ୍ରତିନିଧିତ୍ୱ କରିଥାଏ । ”


    “ ଯେତେବେଳେ ସର୍ଦ୍ଦାର ପଟେଲ 500ରୁ ଊର୍ଦ୍ଧ୍ଵ ଦେଶୀୟ ରାଜ୍ୟଗୁଡିକୁ ଏକାଠି କରିବାର ବଡ ଦାୟିତ୍ୱ ନିର୍ବାହ କରିଥିଲେ , ତାଙ୍କ ଚୁମ୍ବକୀୟ ଶକ୍ତି ସେମାନଙ୍କ ମଧ୍ୟରୁ ଅଧିକାଂଶଙ୍କୁ ଏହି ଦେଶରେ ସାମିଲ ହେବା ପାଇଁ ଆକୃଷ୍ଟ କରିଥିଲା । ”


    ସେ କହିଲେ ଯେ ଆଜି ଭାରତର ପ୍ରଭାବ ଓ ଏହି ଦେଶ ପାଇଁ ସଦିଚ୍ଛା ବିଶ୍ୱର ବିଭିନ୍ନ ରାଷ୍ଟ୍ରରେ ବୃଦ୍ଧି ପାଇବାରେ ଲାଗିଛି ଏବଂ ଏହା ଆମ ଏକତା ପାଇଁ ସମ୍ଭବ ହୋଇଛି ।


    “ ଆଜି ସମଗ୍ର ବିଶ୍ୱ ଭାରତକୁ ଗୁରୁତ୍ୱର ସହ ଗ୍ରହଣ କରୁଛି ଏବଂ ଏହା ଆମର ଜାତୀୟ ଏକତା ଦ୍ୱାରା ସମ୍ଭବ ହୋଇଛି । ଯଦି ଭାରତ ବିଶ୍ୱର ସର୍ବବୃହତ ଅର୍ଥବ୍ୟବସ୍ଥାରେ ପରିଣତ ହୋଇପାରିଛି ତେବେ ଏହା ଆମର ଜାତୀୟ ଏକତା ଦ୍ୱାରା ହୋଇପାରିଛି ,” ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ କହିଲେ , “ ଯେଉଁମାନେ ଆମ ବିପକ୍ଷରେ ଯୁଦ୍ଧ ଜିତି ପାରିବେ ନାହିଁ , ସେମାନେ ଆମ ଏକତାକୁ ଆହ୍ୱାନ ଦେଉଛନ୍ତି । ମାତ୍ର ସେମାନେ ଭୁଲି ଯାଉଛନ୍ତି ଯେ ବର୍ଷ ବର୍ଷ ଧରି ବ୍ୟାକୁଳ ହେବା ପରେ ମଧ୍ୟ ସେମାନେ ଆମ ଏକତାକୁ ଭାଙ୍ଗି ପାରିନାହାନ୍ତି । ”


    ସେ କହିଲେ , “ ସର୍ଦ୍ଦାର ପଟେଲଙ୍କ ଆଶୀର୍ବାଦ ଯୋଗୁ ଦେଶ କିଛି ସପ୍ତାହ ତଳେ ବିଚ୍ଛିନ୍ନତାବାଦୀ ଗୋଷ୍ଠୀଙ୍କୁ ପରାସ୍ତ କରିବା ପାଇଁ ଏକ ବଡ ଧରଣର ନିଷ୍ପତ୍ତି ନେଇଛି ଏବଂ ଏହା ହେଉଛି ଧାରା 370ର ଉଚ୍ଛେଦ । ”


    ପ୍ରଧାନମନ୍ତ୍ରୀ ମୋଦୀ କହିଲେ ଯେ ଭାରତୀୟ ସମ୍ବିଧାନର ଧାରା 370 ଜମ୍ମୁ-କଶ୍ମୀରକୁ କେବଳ ବିଚ୍ଛନ୍ନତାବାଦ ଓ ଆତଙ୍କବାଦ ଦେଇଥିଲା ।


    ସେ କହିଲେ ଯେ ଦଶନ୍ଧି ଧରି ଏହି ଧାରାର ଉପସ୍ଥିତି କେବଳ ଦେଶ ଓ ଜନସାଧାରଣଙ୍କ ମଧ୍ୟରେ ମତଭେଦର ଏକ କୃତ୍ରିମ ପ୍ରାଚୀର ସୃଷ୍ଟି କରୁଥିଲା ।


    ଆଜି କେୱଡିଆଠାରେ ସର୍ଦ୍ଦାର ବଲ୍ଲଭଭାଇ ପଟେଲଙ୍କ ଜନ୍ମ ଜୟନ୍ତୀର ପାଳନ ଅବସରରେ ପ୍ରଧାନମନ୍ତ୍ରୀ ରାଷ୍ଟ୍ରୀୟ ଏକତା ଦିବସକୁ ସମ୍ବୋଧିତ କରି ସେ କହିଲେ ଯେ , ଧାରା 370 କିଛି ବି ଦେଇ ନାହିଁ କେବଳ ବିଚ୍ଛନ୍ନତାବାଦୀ ଚିନ୍ତାଧାରା ଏବଂ ଆତଙ୍କବାଦ ଦେଇଛି ଯାହାକି ଏହି କୃତ୍ରିମ ପ୍ରାଚୀରର ଅନ୍ୟ ପଟେ ରହୁଥିବା ଆମ ଭାଇ ଓ ଭଉଣୀମାନଙ୍କୁ ଦ୍ୱନ୍ଦ୍ୱରେ ପକାଇଛି ।


    ପ୍ରଧାନମନ୍ତ୍ରୀ କହିଲେ ଯେ ଏହି କାନ୍ଥକୁ ଭାଙ୍ଗି ଦିଆଯାଇଛି ।


    “ ସମଗ୍ର ଦେଶରେ ଜମ୍ମୁ ଏବଂ କଶ୍ମୀର ହେଉଛି ଏକମାତ୍ର ସ୍ଥାନ ଯେଉଁଠାରେ ଧାରା 370 ପ୍ରଚଳିତ ଥିଲା ,” ବୋଲି ସେ କହିଥିଲେ ।


    ସେ କହିଲେ , “ ଗତ ତିନି ଦଶନ୍ଧି ମଧ୍ୟରେ 40 , 000ରୁ ଅଧିକ ଲୋକ ଆତଙ୍କବାଦୀ କାର୍ଯ୍ୟକଳାପ ଯୋଗୁ ପ୍ରାଣ ହରାଇଛନ୍ତି । ଅନେକ ମା ’ ସେମାନଙ୍କର ସନ୍ତାନକୁ ହରାଇଛନ୍ତି , ଅନେକ ଭଉଣୀ ସେମାନଙ୍କ ଭାଇମାନଙ୍କୁ ହରାଇଛନ୍ତି ଏବଂ ଛୋଟ ପିଲା ସେମାନଙ୍କ ପିତା-ମାତାଙ୍କୁ ହରାଇଛନ୍ତି । ”


    ପ୍ରଧାନମନ୍ତ୍ରୀ କହିଲେ , “ ଥରେ ସର୍ଦ୍ଦାର ପଟେଲ କହିଥିଲେ ଯେ ଯଦି ଜମ୍ମୁ-କଶ୍ମୀର ବିଷୟ ତାଙ୍କ ଉପରେ ଛାଡି ଦିଆଯାଇଥାନ୍ତା , ତେବେ ଏହାର ସମାଧାନ ପାଇଁ ଏତେ ସମୟ ଲାଗି ନଥା ’ ନ୍ତା । ”


    ସେ କହିଲେ , “ ଧାରା 370ର ଉଚ୍ଛେଦକୁ ମୁଁ ସର୍ଦ୍ଦାର ବଲ୍ଲଭଭାଇ ପଟେଲଙ୍କ ଜୟନ୍ତୀ ଅବସରରେ ତାଙ୍କୁ ଉତ୍ସର୍ଗ କରୁଛି । ”


    “ ମୁଁ ଖୁସି ଯେ ଆମର ଏହି ନିଷ୍ପତ୍ତି ଫଳରେ ଜମ୍ମୁ-କଶ୍ମୀର ଓ ଲଦାଖ ଏକ ଉନ୍ନତ ଭବିଷ୍ୟତ ଏବଂ ବିକାଶର ପଥରେ ଆଗେଇବ । ”


    ଏଇ ନିକଟରେ ଜମ୍ମୁ-କଶ୍ମୀରରେ ସମ୍ପନ୍ନ ହୋଇଥିବା ବ୍ଳକ ଉନ୍ନୟନ ପରିଷଦ ନିର୍ବାଚନ ସମ୍ବନ୍ଧରେ ପ୍ରକାଶ କରି ପ୍ରଧାନମନ୍ତ୍ରୀ କହିଲେ , “ 98 ପ୍ରତିଶତ ଭୋଟର ଏହି ନିର୍ବାଚନରେ ଭୋଟଦାନ କରିଥିଲେ । ପଞ୍ଚ ଓ ସରପଞ୍ଚ ଥିବା ଭୋଟରମାନେ ବହୁସଂଖ୍ୟାରେ ଆସି ଭୋଟ ଦାନ କରିଥିଲେ ଏବଂ ଏହା ଏକ ବଡ ବାର୍ତ୍ତା ପ୍ରଦାନ କରେ । ”


    ପ୍ରଧାନମନ୍ତ୍ରୀ କହିଲେ , “ ବର୍ତ୍ତମାନ ଜମ୍ମୁ-କଶ୍ମୀରରେ ରାଜନୈତିକ ସ୍ଥିରତାର ଯୁଗ ଆରମ୍ଭ ହେବ । ବ୍ୟକ୍ତିଗତ ସ୍ୱାର୍ଥ ପାଇଁ ସରକାର ଗଠନ କରିବାର ଖେଳ ଶେଷ ହୋଇଯିବ ଏବଂ ଆଞ୍ଚଳିକ ସ୍ତରରେ ବିଭେଦ ମଧ୍ୟ ଦୂର ହେବ । ”


    “ ଏହି ଅଞ୍ଚଳରେ ସହଯୋଗୀ ସଂଘୀୟ ବ୍ୟବସ୍ଥାରେ ବାସ୍ତବ ସମ୍ପୃକ୍ତିର ଯୁଗ ଆରମ୍ଭ ହେବ । ନୂଆ ରାଜପଥ , ନୂଆ ରେଳ ଲାଇନ , ନୂଆ ବିଦ୍ୟାଳୟ , ନୂଆ କଲେଜ , ନୂଆ ହସପିଟାଲ ଜମ୍ମୁ-କଶ୍ମୀରକୁ ପ୍ରଗତିର ଏକ ନୂତନ ଉଚ୍ଚତାକୁ ନେଇଯିବ । ”


    ଉତ୍ତର-ପୂର୍ବାଞ୍ଚଳରେ ହୋଇଥିବା ବିକାଶ ସମ୍ବନ୍ଧରେ ସୂଚନା ପ୍ରଦାନ କରି ପ୍ରଧାନମନ୍ତ୍ରୀ କହିଲେ , “ ଆଜି ଉତ୍ତର-ପୂର୍ବାଞ୍ଚଳରେ ବିଚ୍ଛନ୍ନତାବାଦର ଅନ୍ତ ଘଟିଛି ଏବଂ ମିଳନ ଓ ପ୍ରଗତିର ଯୁଗ ଆରମ୍ଭ ହୋଇଛି । ଦଶନ୍ଧି ଦଶନ୍ଧି ଧରି ଲାଗି ରହିଥିବା ସମସ୍ୟାର ସମାଧାନ ହେଉଛି । ସମଗ୍ର ଉତ୍ତର-ପୂର୍ବାଞ୍ଚଳ ଏବେ ବହୁ ବର୍ଷ ପୁରୁଣା ହିଂସା ଏବଂ ପ୍ରତିବନ୍ଧକରୁ ନିଜକୁ ମୁକ୍ତ କରୁଛି । ”


    ସେ କହିଲେ , “ ସର୍ଦ୍ଦାର ପଟେଲଙ୍କ କାର୍ଯ୍ୟରୁ ମିଳିଥିବା ପ୍ରେରଣା ଆମକୁ ଦେଶର ସମ୍ପୂର୍ଣ୍ଣ ଭାବଗତ , ଅର୍ଥନୈତିକ ଓ ସାମ୍ବିଧାନିକ ସମନ୍ୱୟ ପାଇଁ ବଳ ଦେଉଛି । ଏହା ହେଉଛି ଏପରି ଏକ ପ୍ରୟାସ ଯାହା ବିନା ଆମେ ଏକବିଂଶ ଶତାବ୍ଦୀରେ ଏକ ଶକ୍ତିଶାଳୀ ଭାରତର ପରିକଳ୍ପନା କରିପାରିବା ନାହିଁ । ”


    ସର୍ଦ୍ଦାର ପଟେଲଙ୍କ ଆଦର୍ଶ ସମ୍ବନ୍ଧରେ ସୂଚନା ପ୍ରଦାନ କରି ପ୍ରଧାନମନ୍ତ୍ରୀ କହିଲେ , “ ଦେଶର ସ୍ଥାୟୀତ୍ୱ ପାଇଁ ଉଦ୍ଦେଶ୍ୟର ଏକତା , ପ୍ରୟାସର ଏକତା ଏବଂ ଲକ୍ଷ୍ୟର ଏକତା ଗୁରୁତ୍ୱପୂର୍ଣ୍ଣ ଏବଂ ଏହା ହେଉଛି ସର୍ଦ୍ଦାର ପଟେଲଙ୍କ ଆଦର୍ଶ ଯେ ଆମେ ଆମ ଲକ୍ଷ୍ୟ ଓ ଉଦ୍ଦେଶ୍ୟରେ ଏକ ସମାନ ରହିବା ।


    ପ୍ରଧାନମନ୍ତ୍ରୀ କହିଲେ ଯେ ଆମେ ଯେତେବେଳେ ଜାତୀୟ ଏକତାର ପଥରେ ଗତି କରିବା କେବଳ ସେତେବେଳେ ଯାଇ ଆମେ “ ଏକ ଭାରତ , ଶ୍ରେଷ୍ଠ ଭାରତ ” ର ଲକ୍ଷ୍ୟ ହାସଲ କରିପାରିବା ।


    ***********


    

    
    (Release ID: 1589872) Visitor Counter : 25