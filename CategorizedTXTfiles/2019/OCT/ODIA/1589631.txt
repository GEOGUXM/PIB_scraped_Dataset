      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅକ୍ଟୋବର 31ରେ ସର୍ଦ୍ଦାର ପଟେଲଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରିବେ ପ୍ରଧାନମନ୍ତ୍ରୀ
      • ଦେଶବ୍ୟାପୀ ଆୟୋଜିତ ହେବ ଏକତା ଦୌଡ
      • ଗୋଟିଏ ଲକ୍ଷ୍ୟ-‘ଏକ ଭାରତ ଶ୍ରେଷ୍ଠ ଭାରତ’
      Posted On: 30 OCT 2019 6:25PM by PIB Bhubaneshwar


    ସର୍ଦ୍ଦାର ବଲ୍ଲଭ ଭାଇ ପଟେଲଙ୍କ ଜୟନ୍ତୀ ଅବସରରେ ଅକ୍ଟୋବର 31 , 2019 ରେ ଗୁଜରାଟର କେୱଡିଆଠାରେ ଥିବା ଷ୍ଟାଚ୍ୟୁ ଅଫ ୟୁନିଟିରେ ଭାରତର ଲୌହ ମାନବ ସର୍ଦ୍ଦାର ବଲ୍ଳଭ ଭାଇ ପଟେଲଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରିବେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ।


    ପ୍ରଧାନମନ୍ତ୍ରୀ ମୋଦୀ ମଧ୍ୟ ଏକତା ଦିବସ ପରେଡରେ ଅଂଶଗ୍ରହଣ କରିବେ , ପ୍ରଯୁକ୍ତି ପ୍ରଦର୍ଶନୀ ବୁଲି ଦେଖିବେ ଏବଂ ପରେ କେୱଡିଆଠାରେ ପ୍ରଶାସନିକ ସେବା ଶିକ୍ଷାନବୀସଙ୍କ ସହ ମତ ବିନିମୟ କରିବେ ।


    2014 ପରଠାରୁ ଅକ୍ଟୋବର 31କୁ ଜାତୀୟ ଏକତା ଦିବସ ଭାବେ ପାଳନ କରାଯାଉଛି ଏବଂ ସମସ୍ତ ବର୍ଗର ଲୋକ ‘ ଏକତା ଦୌଡ ’ ରେ ଅଂଶଗ୍ରହଣ କରୁଛନ୍ତି ।


    ଗୋଟିଏ ଲକ୍ଷ୍ୟ- “ ଏକ ଭାରତ ଶ୍ରେଷ୍ଠ ଭାରତ ” ହାସଲ କରିବା ପାଇଁ ପ୍ରଧାନମନ୍ତ୍ରୀ ଅକ୍ଟୋବର 27 , 2019 ରେ ତାଙ୍କ ‘ ମନ କି ବାତ ’ କାର୍ଯ୍ୟକ୍ରମରେ ଜନସାଧାରଣଙ୍କୁ ଅନୁରୋଧ କରିଥିଲେ ।


    “ ବନ୍ଧୁଗଣ , ଆପଣମାନେ ଜାଣନ୍ତି ଯେ 2014 ପରଠାରୁ ପ୍ରତି ବର୍ଷ ଅକ୍ଟୋବର 31କୁ ‘ ଜାତୀୟ ଏକତା ଦିବସ ’ ଭାବେ ପାଳନ କରାଯାଉଛି । ଏହି ଦିବସ ବାର୍ତ୍ତା ଦେଇଥାଏ ଯେ ଆମକୁ ଯେକୌଣସି ମୂଲ୍ୟ ଦେଇ ଆମ ଦେଶର ଏକତା , ଅଖଣ୍ଡତା ଓ ସୁରକ୍ଷାକୁ ରକ୍ଷା କରିବାକୁ ପଡିବ । ପ୍ରତିବର୍ଷ ଭଳି ଚଳିତ ବର୍ଷ ଅକ୍ଟୋବର 31ରେ ମଧ୍ୟ ‘ ଏକତାର ଦୌଡ ’ କାର୍ଯ୍ୟକ୍ରମର ଆୟୋଜନ କରାଯାଉଛି । ‘ ଏକତାର ଦୌଡ ’ ହେଉଛି ଏକ ସ୍ୱରର ପ୍ରତୀକ , ଏହାର ଅର୍ଥ ହେଉଛି ଦେଶ ଏକାଠି ହେଉଛି , ଗୋଟିଏ ଦିଗରେ ଗତି କରୁଛି ଏବଂ ସାମଗ୍ରୀକ ଭାବେ ଗୋଟିଏ ଲକ୍ଷ୍ୟ!-ଏକ ଭାରତ , ଶ୍ରେଷ୍ଠ ଭାରତ ହାସଲ କରିବା ପାଇଁ ଚେଷ୍ଟା କରୁଛି ,” ବୋଲି ପ୍ରଧାନମନ୍ତ୍ରୀ କହିଥିଲେ ।


    “ ପ୍ରିୟ ଦେଶବାସୀ , ସର୍ଦ୍ଦାର ପଟେଲ ଦେଶକୁ ଏକତାର ରଜ୍ଜୁରେ ବାନ୍ଧି ରଖିଥିଲେ । ଏକତାର ଏହି ମନ୍ତ୍ର ହେଉଛି ଆମ ଜୀବନର ଏକ ସଂସ୍କାର ଭଳି ଏବଂ ବିବିଧତାରେ ପୂର୍ଣ୍ଣ ଆମ ଦେଶରେ ଆମେ ଏହି ଏକତାର ମନ୍ତ୍ରକୁ ସବୁ କ୍ଷେତ୍ରରେ ଏବଂ ସବୁ ସ୍ଥାନରେ ସୁଦୃଢ଼ କରିବା ଆବଶ୍ୟକ । ମୋର ପ୍ରିୟ ଦେଶବାସୀ , ଏକତା ଓ ସାମ୍ପ୍ରଦାୟିକ ସଦଭାବନାକୁ ସୁଦୃଢ଼ କରିବାରେ ଆମ ଦେଶ ସବୁବେଳେ ଆଗୁଆ । ଯଦି ଆମେ ଆମ ଚତୁଃପାର୍ଶ୍ଵକୁ ଦୃଷ୍ଟି ଦେବା ତେବେ ଆମେ ଅନେକ ବ୍ୟକ୍ତିଙ୍କୁ ଉଦାହରଣ ଭାବେ ଦେଖିବା ଯେଉଁମାନେ କି ନିରବଚ୍ଛିନ୍ନ ଭାବେ ସାମ୍ପ୍ରଦାୟିକ ସଦଭାବନା ପାଇଁ କାର୍ଯ୍ୟ କରୁଛନ୍ତି । ”


    ପ୍ରଧାନମନ୍ତ୍ରୀ ପୁନଶ୍ଚ କହିଥିଲେ , “ ଗତ ପାଞ୍ଚ ବର୍ଷ ମଧ୍ୟରେ ଆମେ ଦେଖିଛେ ଯେ କେବଳ ଦିଲ୍ଲୀ ନୁହେଁ ବରଂ ଭାରତର ଶହ ଶହ ସହରରେ , କେନ୍ଦ୍ରଶାସିତ ଅଂଚଳରେ , ରାଜ୍ୟ ରାଜଧାନୀରେ , ଜିଲ୍ଲା କେନ୍ଦ୍ରରେ , ଏପରିକି ଟାୟାର 2 ଓ ଟାୟାର 3 ସହରରେ ସହର ବାସିନ୍ଦା ହୁଅନ୍ତୁ କିମ୍ବା ଗ୍ରାମବାସୀ ହୁଅନ୍ତୁ , ପିଲା ହୁଅନ୍ତୁ ବା ଯୁବକ ହୁଅନ୍ତୁ , ବୃଦ୍ଧ ବ୍ୟକ୍ତି ହୁଅନ୍ତୁ କିମ୍ବା ଦିବ୍ୟାଙ୍ଗ ହୁଅନ୍ତୁ , ବହୁ ସଂଖ୍ୟାରେ ପୁରୁଷ ଓ ମହିଳା “ ଏକତାର ଦୌଡ ” କାର୍ଯ୍ୟକ୍ରମରେ ଭାଗ ନେଇଛନ୍ତି । ”


    ଫିଟ୍ ଇଣ୍ଡିଆର ଗୁରୁତ୍ୱ ସମ୍ବନ୍ଧରେ ପ୍ରକାଶ କରି ପ୍ରଧାନମନ୍ତ୍ରୀ କହିଲେ ଯେ ‘ ଏକତାର ଦୌଡ ’ ହେଉଛି ଏପରି ଏକ ବିଶେଷ କାର୍ଯ୍ୟକ୍ରମ ଯାହାକି ମନ , ଶରୀର ଓ ଆତ୍ମା ପାଇଁ ଲାଭପ୍ରଦ । “ ଏକତାର ଦୌଡ ସମୟରେ ଆମେ କେବଳ ଦୌଡି ନଥାଉ ବରଂ ଏପରି କରିବା ସମୟରେ ଫିଟ ଇଣ୍ଡିଆର ଭାବନା ମଧ୍ୟ ଏଥିରେ ପ୍ରତିଫଳିତ ହୋଇଥାଏ । ଆମେ ମଧ୍ୟ ‘ ଏକ ଭାରତ-ଶ୍ରେଷ୍ଠ ଭାରତ ’ ସହିତ ଯୋଡ଼ି ହୋଇଥିବା ଅନୁଭବ କରୁ! ଏହାଦ୍ୱାରା କେବଳ ଆମ ଶରୀର ନୁହେଁ ବରଂ ଭାରତର ଏକତା ଭାବନାକୁ ଜାଗ୍ରତ କରି ଏହାକୁ ଏକ ନୂତନ ଉଚ୍ଚତାକୁ ନେଇଯିବା ପାଇଁ ଆମର ମନ ଓ ମୂଲ୍ୟବୋଧ ସମନ୍ୱିତ ହୋଇଥା ’ ନ୍ତି ! ”


    ଦେଶବ୍ୟାପୀ ବିଭିନ୍ନ ସ୍ଥାନରେ ଏକତାର ଦୌଡ କାର୍ଯ୍ୟକ୍ରମର ଆୟୋଜନ କରାଯାଉଛି । ଏନେଇ runforunity.gov.in ୱେବ ପୋର୍ଟାଲର ଶୁଭାରମ୍ଭ କରାଯାଇଛି । ଏ ବାବଦରେ ସମସ୍ତ ସୂଚନା ଏଥିରେ ଉପଲବ୍ଧ ହେବ ।


    **********

    
    
    (Release ID: 1589631) Visitor Counter : 33