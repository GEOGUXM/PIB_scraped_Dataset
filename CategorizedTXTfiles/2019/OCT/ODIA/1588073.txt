      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ବୌଦ୍ଧିକ ସମ୍ପଦର ସୁରକ୍ଷା ପାଇଁ ୱେବସାଇଟ ଓ ମୋବାଇଲ ଆପର ଶୁଭାରମ୍ଭ
      • ଷ୍ଟାର୍ଟଅପ, କ୍ଷୁଦ୍ର ଓ ମଧ୍ୟମ ଶିଳ୍ପ ପାଇଁ ହେବ ଉପଯୋଗୀ

      Posted On: 14 OCT 2019 6:59PM by PIB Bhubaneshwar

    ଶିଳ୍ପ ପ୍ରୋତ୍ସାହନ ଓ ଆଭ୍ୟନ୍ତରୀଣ ବାଣିଜ୍ୟ (ଡିପିଆଇଆଇଟି) ବିଭାଗ ସଚିବ ଗୁରୁପ୍ରସାଦ ମହାପାତ୍ର ଆଜି ନୂଆଦିଲ୍ଲୀଠାରେ ବୌଦ୍ଧିକ ସମ୍ପଦ ଅଧିକାର (ଆଇପିଆର) ପାଇଁ ଏକ ୱେବସାଇଟ ଓ ମୋବାଇଲ ଆପ୍ଲିକେସନ (ଆପଣଙ୍କ ନବୋନ୍ମେଷର ସୁରକ୍ଷା , ନିରପତ୍ତା ଓ ସମ୍ପ୍ରସାରଣ ଶିକ୍ଷା)ର ଶୁଭାରମ୍ଭ କରିଛନ୍ତି । ଆଇପିଆରର ପ୍ରସାରଣ ଓ ପରିଚାଳନା ପାଇଁ କ୍ୱାଲକମ ଓ ଜାତୀୟ ଆଇନ ବିଶ୍ୱବିଦ୍ୟାଳୟ ସହିତ ମିଶି ସେଲ ମିଳିତ ଭାବେ ଏହି ୱେବସାଇଟ ଓ ଆପ୍ର ନିର୍ମାଣ କରିଛି ।


    ଏହି ଅବସରରେ ଡିପିଆଇଆଇଟିର ସଚିବ କହିଛନ୍ତି , “ ଏହା ବିଭାଗ ଦ୍ୱାରା ଗ୍ରହଣ କରାଯାଇଥିବା ଏକ ଗୁରୁତ୍ୱପୂର୍ଣ୍ଣ ପ୍ରକଳ୍ପ । ଭାରତ ଓ ଏହାର ଅର୍ଥନୀତି ପାଇଁ ଗୁରୁତ୍ୱପୂର୍ଣ୍ଣ ଷ୍ଟାର୍ଟଅପ ଉଦ୍ୟୋଗ ଲାଗି ଏହି ୱେବସାଇଟ ଓ ଆପ୍ ଅତ୍ୟନ୍ତ ଉପଯୋଗୀ ହୋଇପାରିବ । ସାଧାରଣତଃ ଷ୍ଟାର୍ଟଅପ ଗୁଡ଼ିକ ନିବେଶ ଓ ସାହସିକ ପଦକ୍ଷେପ ନେବା ପ୍ରତି ସଚେତନ ଥିଲାବେଳେ ସେମାନଙ୍କର ଆଇନଗତ ଜ୍ଞାନର ଅଭାବ ରହୁଛି । ଦେଶ ସମ୍ପ୍ରତି ଚତୁର୍ଥ ଶିଳ୍ପ ବିପ୍ଳବର ଦ୍ୱାରଦେଶରେ ଥିବାରୁ ପ୍ରଯୁକ୍ତି ଓ ଆଇନଗତ ଜ୍ଞାନ ମଧ୍ୟରେ ଦୂରତା ବୃଦ୍ଧି ପାଉଛି । ଏହାକୁ ଦୂର କରିବା ପାଇଁ ସ୍ୱତନ୍ତ୍ର ୱେବସାଇଟ ଓ ଆପର ଭୂମିକା ଗୁରୁତ୍ୱପୂର୍ଣ୍ଣ । ”


    ନିଜର ମାଲିକାନା ସମ୍ବନ୍ଧରେ ବୁଝିବା ଓ ଏହାର ସୁରକ୍ଷା କରିବା , ବୌଦ୍ଧିକ ସମ୍ପଦକୁ ବ୍ୟବସାୟିକ ମଡେଲ ସହିତ ସମନ୍ୱିତ କରିବା ତଥା ଗବେଷଣା ଓ ବିକାଶର ମୂଲ୍ୟ ବୃଦ୍ଧି କରିବା ଲାଗି ଏହି ଇ-ଲର୍ଣ୍ଣିଂ ପ୍ଲାଟଫର୍ମ ମଡ୍ୟୁଲ ଯୁବବର୍ଗ , ନବୋନ୍ମେଷୀ , ଉଦ୍ୟୋଗୀ ଏବଂ କ୍ଷୁଦ୍ର ଓ ମଧ୍ୟମ ଶିଳ୍ପ ପାଇଁ ସହାୟକ ହେବ । ଏଲଟୁ ପ୍ରୋକୁ ଜର୍ମାନୀ , ଇଂଲଣ୍ଡ , ଇଟାଲୀ ଓ ଫ୍ରାନ୍ସରେ ସଫଳତାର ସହିତ ପ୍ରୟୋଗ କରାଯାଇଛି ଏବଂ ଏହାଦ୍ୱାରା ବୌଦ୍ଧିକ ସମ୍ପଦ ସଂଗଠନ ଓ ସାର୍ବଜନୀନ ଗବେଷଣା ଅନୁଷ୍ଠାନଗୁଡ଼ିକ ବିଶେଷ ଭାବେ ଲାଭବାନ ହୋଇଛନ୍ତି । ଷ୍ଟାର୍ଟଅପ୍ସ ଗୁଡ଼ିକର ମୂଳଦୁଆକୁ ସୁରକ୍ଷିତ , ସୁଗମ ଓ ବ୍ୟବସାୟିକ କରିବା ପାଇଁ ଏହି ଲର୍ଣ୍ଣିଂ ଆପକୁ ଭାରତ ପାଇଁ ପ୍ରସ୍ତୁତ କରାଯାଇଛି ।


    ପ୍ରାରମ୍ଭିକ , ମଧ୍ୟମ ଓ ଉନ୍ନତ ଆଦି ତିନୋଟି ସ୍ତର ପାଇଁ ଏଲଟୁପ୍ରୋ ଇଣ୍ଡିଆ ଇ-ଲର୍ଣ୍ଣିଂ ପ୍ଲାଟଫର୍ମର 11ଟି ମଡ୍ୟୁଲ ରହିବ । ବିଷୟବସ୍ତୁ ବୁଝିବା ପାଇଁ ପ୍ରତ୍ୟେକ ମଡ୍ୟୁଲରେ ଇ-ଟେକ୍ସଟ , ଛୋଟ ଆନିମେଟେଡ ଭିଡିଓ , ଅତିରିକ୍ତ ଉତ୍ସ ସହିତ ବିଷୟ ସମ୍ବନ୍ଧୀୟ ଲିଙ୍କ , ଆକଳନ ପାଇଁ ପ୍ରଶ୍ନୋତ୍ତର ଆଦି ରହିବ । ଡେସ୍କ ଟପ୍ , ଲାପଟପ୍ , ମୋବାଇଲ ବ୍ରାଉଜର ଓ ମୋବାଇଲ ଆପ୍ଲିକେସନ (ଆଣ୍ଡ୍ରଏଡ ଓ ଆଇଓଏସରେ ଉପଲବ୍ଧ) ମାଧ୍ୟମରେ ଶିକ୍ଷାର୍ଥୀମାନଙ୍କ ପାଇଁ ଏଲଟୁପ୍ରୋ ଆଇପି ଇ-ଲର୍ଣ୍ଣିଂ ପ୍ଲାଟଫର୍ମ ଉପଲବ୍ଧ ହେବ । ଏହି ଇ-ଲର୍ଣ୍ଣିଂ ମଡ୍ୟୁଲକୁ ସଫଳତାର ସହିତ ଶେଷ କରିବା ପରେ ସିଆଇପିଏଏମ-ଡିପିଆଇଆଇଟି , ଏନଏଲୟୁ ଦିଲ୍ଲୀ ଓ କ୍ୱାଲକମ ମାଧ୍ୟମରେ ଶିକ୍ଷାର୍ଥୀମାନଙ୍କୁ ପ୍ରମାଣପତ୍ର ପ୍ରଦାନ କରାଯିବ ।


    ୱେବସାଇଟ ଓ ମୋବାଇଲ ଆପର ଶୁଭାରମ୍ଭ ହେବା ଅବସରରେ କ୍ୱାଲକମର କାର୍ଯ୍ୟକାରୀ ଉପ-ସଭାପତି ଆଲେକ୍ସ ରୋଜର୍ସ , ଏନଏଲୟୁ , ଦିଲ୍ଲୀର ଉପ-କୁଳପତି ପ୍ରଫେସର ରଣବୀର ସିଂ ଏବଂ ଡିପିଆଇଆଇଟି ଓ ସିଆଇପିଏଏମର ଅନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    **********


    

    
    (Release ID: 1588073) Visitor Counter : 19