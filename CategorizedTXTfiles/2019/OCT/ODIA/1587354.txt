      ଉପରାଷ୍ଟ୍ରପତିଙ୍କ ସଚିବାଳୟ

      ବିଶ୍ୱ କବି ସମ୍ମିଳନୀରେ ମାନନୀୟ ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡ଼ୁଙ୍କ ଅଭିଭାଷଣ
      Posted On: 06 OCT 2019 6:31PM by PIB Bhubaneshwar


    ଅକ୍ଟୋବର 6, 2019, ଭୁବନେଶ୍ୱର


    ବିଶ୍ୱ କବି ସମ୍ମିଳନୀର ଉଦଯାପନୀ ସମାରୋହ ପାଇଁ ସାରା ଭାରତରୁ ଏବଂ ବିଶ୍ୱର ବିଭିନ୍ନ ଦେଶରୁ ଏଠାରେ ଏକତ୍ରିତ ହୋଇଥିବା ପ୍ରତିଭା ସମ୍ପନ୍ନ ଓ ଉତ୍ସାହୀ କବିମାନଙ୍କ ଗହଣରେ ନିଜକୁ ପାଇ ମୁଁ ଆନନ୍ଦିତ ।


    କଳିଙ୍ଗ ଇନଷ୍ଟିଚ୍ୟୁଟ ଅଫ ଟେକ୍ନୋଲୋଜି (କିଟ) ଏବଂ କଳିଙ୍ଗ ଇନଷ୍ଟିଚ୍ୟୁଟ ଅଫ ସୋସିଆଲ ସାଇନ୍ସେସ (କିସ)କୁ ଆସି ମୁଁ ଆନନ୍ଦିତ । ଦେଶ ତଥା ବିଦେଶର 27 ହଜାର ଛାତ୍ରଛାତ୍ରୀଙ୍କୁ ନେଇ ଏହି ଶିକ୍ଷାନୁଷ୍ଠାନର ଗୌରବ ଦିନକୁ ଦିନ ବୃଦ୍ଧି ପାଇବାରେ ଲାଗିଛି । ଉତ୍କର୍ଷ ପ୍ରତି ପୂର୍ଣ୍ଣ ସମର୍ପଣ ଲାଗି ଏହି ଶିକ୍ଷାନୁଷ୍ଠାନ ବିଭିନ୍ନ ଅନ୍ତର୍ଜାତୀୟ ତଥା ଜାତୀୟ ପୁରସ୍କାର ଓ ସମ୍ମାନ ପାଇଥିବା ଜାଣି ମୁଁ ଆନନ୍ଦିତ ।


    ଜନଜାତି ସମୁଦାୟର ପିଲାମାନଙ୍କୁ ଶିକ୍ଷା ଦାନ ଲାଗି ଏହି ଶିକ୍ଷାନୁଷ୍ଠାନର ପ୍ରୟାସ ମଧ୍ୟ ବାସ୍ତବରେ ଉଲ୍ଲେଖନୀୟ ।


    ସମସ୍ତଙ୍କୁ ଉନ୍ନତମାନର ଶିକ୍ଷା ପ୍ରଦାନ କରି ‘ ଉତ୍କର୍ଷ ମାନ୍ୟତା ’ ପାଇଥିବା କିଟକୁ ମୁଁ ଅଭିନନ୍ଦନ ଜଣାଉଛି । ମୁଁ ମଧ୍ୟ ଏହି ଅବସରରେ କିଟର ଉତ୍ସାହୀ ପ୍ରତିଷ୍ଠାତା ଶ୍ରୀ ଅଚ୍ୟୁତ ସାମନ୍ତଙ୍କୁ ଅଭିନନ୍ଦନ ଏବଂ ପ୍ରଶଂସା ଜଣାଇବାକୁ ଚାହେଁ । ଲକ୍ଷ ଲକ୍ଷ ଆଦିବାସୀ ଲୋକଙ୍କ ଜୀବନରେ ସଂସ୍କାର ଓ ପରିବର୍ତ୍ତନ ଆଣିବା ଲାଗି ତାଙ୍କର ନିରନ୍ତର ପ୍ରୟାସ ବାସ୍ତବରେ ପ୍ରଶଂସନୀୟ ।


    ଶାନ୍ତି ଓ ଭ୍ରାତୃତ୍ୱ ଭାବର ପ୍ରୋତ୍ସାହନ ଲାଗି କବିତାକୁ ଶ୍ରେଷ୍ଠ ମାଧ୍ୟମ ଭାବେ ପରିକଳ୍ପନା କରିଥିବାରୁ ତାଙ୍କୁ ମୁଁ ପ୍ରଶଂସା କରିବାକୁ ଚାହେଁ । ତାଙ୍କର ଏହି ପରିକଳ୍ପନା କାରଣରୁ ଆଜି ଆମେ ସମସ୍ତେ ଏଠାରେ ବିଚାର , ଶବ୍ଦ , ଭାଷା , ଛନ୍ଦ ଓ ଅର୍ଥର ଉତ୍ସବ ପାଳିବା ଲାଗି ଏକାଠି ହୋଇଛୁ ।


    ବିଶ୍ୱ କବି ସମ୍ମିଳନୀ ଚଳିତ ବର୍ଷ ଭାରତର ଏହି ସୁନ୍ଦର ଏବଂ ଐତିହାସିକ ରାଜ୍ୟ ଓଡ଼ିଶାରେ ଆୟୋଜନ କରାଯିବା ଆମ ସମସ୍ତଙ୍କ ପାଇଁ ଗୌରବର ବିଷୟ ।


    ଏହି ସମ୍ମିଳନୀର ବିଷୟବସ୍ତୁ “ କବିତା ମାଧ୍ୟମରେ ସହୃଦୟତା ” ଦ୍ୱାରା ମୁଁ ଗଭୀର ଭାବେ ପ୍ରଭାବିତ ।


    ମୋର ବିଶ୍ୱାସ ଯେ କରୁଣା ଆମ ସମସ୍ତଙ୍କର ଜନ୍ମଜାତ ପ୍ରବୃତି । ଏହାକୁ ଆମେ ହୃଦୟଙ୍ଗମ କରିବା ଉଚିତ ଏବଂ ଯେ ପର୍ଯ୍ୟନ୍ତ ଏହା ଆମ ଅଭ୍ୟାସ ଓ କାର୍ଯ୍ୟରେ ପରିଣତ ନହୋଇଛି ଏହାକୁ ସଚେତନ ଭାବେ ଅଭ୍ୟାସ କରିବା ଉଚିତ । ଆମେ କରୁଣା , ଦୟା ଏବଂ ସକାରାତ୍ମକତାର ପ୍ରଦର୍ଶନ କରିବା ଆବଶ୍ୟକ । ସହୃଦୟତା କବିତାର କେନ୍ଦ୍ରବିନ୍ଦୁ ।


    ପ୍ରଥମ ଶ୍ଳୋକ “ ମା ନିଶାଦ ” ର ଉଚ୍ଚାରଣ ସହିତ ଆଦି କାବ୍ୟ ରାମାୟଣ ଆରମ୍ଭ ହୋଇଛି , ଏଥିରେ ମହର୍ଷି ବାଲ୍ମିକୀ ପକ୍ଷୀର ଜୀବନ ରକ୍ଷା ଲାଗି ଶିକାରୀକୁ ନିବେଦନ କରୁଛନ୍ତି । ମୂଲ୍ୟବାନ ଜୀବନ ହାନିକୁ ଦେଖି ତାଙ୍କର ‘ ଶୋକ ’ ରୁ ହିଁ ‘ ଶ୍ଳୋକ ’ ବା ‘ କବିତା ’ ର ଜନ୍ମ ହୋଇଛି ।


    କରୁଣାରୁ ହିଁ କରୁଣା ଉତ୍ପନ୍ନ ହୋଇଥାଏ ।


    ଏହି ଅତ୍ୟନ୍ତ ଗୁରୁତ୍ୱପୂର୍ଣ୍ଣ ବିଚାର , ଯେତେବେଳେ କବିତାର ଶକ୍ତିଶାଳୀ ମାଧ୍ୟମରେ ପ୍ରଚାରିତ ହୋଇଥାଏ , ଏଥିରେ ଦୁନିଆକୁ ବଦଳାଇ ଦେବାର ସାମର୍ଥ୍ୟ ଥାଏ ।


    ସାରା ବିଶ୍ୱରୁ ଓଡ଼ିଶାକୁ ଆସିଥିବା କବିମାନଙ୍କୁ ମୁଁ ସ୍ୱାଗତ କରୁଛି । ମୁଁ ନିଶ୍ଚିତ ଯେ ଆପଣମାନେ ଏହି ସମ୍ମିଳନୀ ଏବଂ ଭାରତରୁ ସୁନ୍ଦର ଅନୁଭୂତି ନେଇ ଫେରିବେ ।


    ମୋର ପ୍ରିୟ ଭାଇ ଓ ଭଉଣୀମାନେ ,


    ମାନବୀୟ ଭାବନାର ସବୁଠୁ ଚମତ୍କାର ଅଭିବ୍ୟକ୍ତି ହେଉଛି କବିତା । ଏହା ଗଭୀର ଅନ୍ତଦୃଷ୍ଟିକୁ ବ୍ୟକ୍ତ କରିଥାଏ , ଭାବନାକୁ ବିସ୍ତାରିତ କରିଥାଏ ତଥା ମାନବୀୟ ଅଭିଜ୍ଞତାକୁ ଉଚ୍ଚସ୍ତରର ଚେତନା ଆଡ଼କୁ ନେଇଯାଇଥାଏ । ତେବେ ମାନବୀୟ ଭାବନାର ଗଭୀର ରସାୟନ ଉପରେ ଏହାର ପ୍ରଭାବକୁ ବିବେଚନା କରିବା ଗୁରୁତ୍ୱପୂର୍ଣ୍ଣ । ଆମେ କିଭଳି ଗ୍ରହଣ କରିଥାଉ , କିଭଳି ପ୍ରତିକ୍ରିୟା ପ୍ରକାଶ କରିଥାଉ ଏବଂ କିଭଳି ଆଚରଣ କରିଥାଉ-ଏସବୁ ସାହିତ୍ୟ ଏବଂ ଲଳିତ କଳା ଦ୍ୱାରା ବ୍ୟାପକ ଭାବେ ବ୍ୟକ୍ତ ହୋଇଥାଏ । ସାହିତ୍ୟ ମଂଚରେ କବିତାର ଏକ ବିଶେଷ ପ୍ରଭାବ ରହିଛି ।


    କବିତା କେବଳ ଏକ ରଚନା ନୁହେଁ , ଏହା ଏକ ସୁନ୍ଦର ଅଭିବ୍ୟକ୍ତି । କବିମାନେ କେବଳ ସାଧାରଣ ଶବ୍ଦଗୁଡ଼ିକ ମାଧ୍ୟମରେ ନିଜକୁ ବ୍ୟକ୍ତ କରିନଥା ’ ନ୍ତି ବରଂ ସେମାନେ ନିଜ ଶବ୍ଦ ଜରିଆରେ ଚିତ୍ର ଆଙ୍କିଥାନ୍ତି । ସେମାନେ ପଦ , ଛନ୍ଦ ଓ ମାଧୁର୍ଯ୍ୟ ମାଧ୍ୟମରେ ଜୀବନ ସଂଚାର କରିଥାନ୍ତି ।


    କବିତା ଗଭୀର ଭାବନାକୁ ବ୍ୟକ୍ତ କରିଥାଏ , ଚମତ୍କାର ଚିତ୍ର ଓ ଲାଳିତ୍ୟ ସୃଷ୍ଟି କରିଥାଏ ଏବଂ ସତ୍ୟକୁ ସୁନ୍ଦର ଭାବେ ପରିବେଷଣ କରିଥାଏ ।


    କବିତା ସହିତ ଭାରତର ସମ୍ପର୍କ ଏହାର ସଭ୍ୟତା ଭଳି ପ୍ରାଚୀନ । ପ୍ରାଚୀନ ଭାରତରେ କବିତା ଅଧିକ ସମୃଦ୍ଧ ହୋଇଥିଲା ।


    ରାମାୟଣ ଓ ମହାଭାରତ ଭଳି ମହାନ ଭାରତୀୟ ମହାକାବ୍ୟକୁ ବର୍ତ୍ତମାନ ସୁଦ୍ଧା ରଚିତ ହୋଇଥିବା କବିତା ମଧ୍ୟରୁ ସବୁଠୁ ଶ୍ରେଷ୍ଠ ଉଦାହରଣ ଭାବେ ବିବେଚନା କରାଯାଇଥାଏ ।


    ବିଷୟବସ୍ତୁ , ଅସାଧାରଣ ଉଚ୍ଚାଙ୍ଗ ସାହିତ୍ୟ ତଥା ଏଥିରେ ଥିବା ଗଭୀର ସନ୍ଦେଶ ପାଇଁ କେବଳ ଭାରତରେ ନୁହେଁ ସାରା ବିଶ୍ୱରେ ଏସବୁ କାବ୍ୟର ସ୍ୱତନ୍ତ୍ର ଖ୍ୟାତି ରହିଛି ।


    ଏସବୁ ମହାକାବ୍ୟ ଭାରତୀୟ ପରମ୍ପରାର ଗନ୍ତାଘର ଏବଂ ନୈତିକତା , ଧର୍ମ , ରାଜନୀତି ଓ ଆଦର୍ଶର ମହାନ ବିଶ୍ୱକୋଷ ।


    ଭାରତର ଏକ ସୁଦୀର୍ଘ ଚମକ୍ରାର କାବ୍ୟ ପରମ୍ପରା ରହିଛି ଏବଂ ଏ ମାଟିରେ କାଳିଦାସ , ମୀରା ବାଇ , ତୁଲସୀ ଦାସ , ଅମିର ଖୁସ୍ରୁ , କବିର ଦାସ , ସରୋଜିନୀ ନାଇଡୁ , ସୁବ୍ରମଣ୍ୟ ଭାରତୀ , ମିର୍ଜା ଗାଲିବ , ରବୀନ୍ଦ୍ରନାଥ ଠାକୁରଙ୍କ ଭଳି ମହାନ କବିମାନେ ଜନ୍ମ ନେଇଛନ୍ତି ଯେଉଁମାନେ ସେମାନଙ୍କ କାବ୍ୟକୃତି ବଳରେ ସମସ୍ତଙ୍କୁ ବିମୁଗ୍ଧ କରିପାରିଛନ୍ତି ।


    ଭାରତ ସମ୍ପର୍କରେ ମାର୍କ ଟ୍ୱାଇନଙ୍କ ବକ୍ତବ୍ୟକୁ ମୁଁ ମନେ ପକାଇଦେବାକୁ ଚାହେଁ- “ ଭାରତ ମାନବ ସଭ୍ୟତାର ଉତ୍ପତିସ୍ଥଳ , ଭାଷାର ଜନ୍ମସ୍ଥାନ , ଇତିହାସର ମାତା , ମହାଗାଥାର ମାତାମହୀ , ପରମ୍ପରାର ପ୍ରମାତାମହୀ । ”


    ମୋର ପ୍ରିୟ ଭାଇ ଓ ଭଉଣୀମାନେ ,


    ମୋର ବିଶ୍ୱାସ ଯେ ଏକ ସଚେତନ ଏବଂ ସୁସ୍ଥ ସମାଜ ଗଠନ ଲାଗି କଳା ଓ ସଂସ୍କୃତିର ପ୍ରୋତ୍ସାହନ ଜରୁରି ।


    କଳା ସମାଜରେ ସୃଜନଶୀଳତାକୁ ପରିପୃଷ୍ଟ କରିଥାଏ । ସୃଜନାତ୍ମକ ସ୍ୱର ନଥିଲେ ସମାଜ ନିଶ୍ଚଳ ହୋଇଯାଇଥାଏ ।


    ଜୀବବିଜ୍ଞାନୀମାନଙ୍କ ଯୁକ୍ତି ହେଉଛି ମାନବୀୟ କ୍ରମବିକାଶର ସବୁଠୁ ଗୁରୁତ୍ୱପୂର୍ଣ୍ଣ ପଦକ୍ଷେପ ହେଉଛି ସୃଜନଶୀଳତାର ବିକାଶ । ସୃଜନଶୀଳ ବ୍ୟକ୍ତିଙ୍କ ବିନା ସମାଜର ପ୍ରଗତି ସମ୍ଭବ ନୁହେଁ ।


    କଳାକାରମାନେ ଜୀବନକୁ ଅଧିକ ଜୀବନ୍ତ କରିଥାନ୍ତି । କିଛି କଳାକାର ଆମ ଜୀବନରେ ପରିବର୍ତ୍ତନ ଆଣିଥାନ୍ତି , ସେମାନେ ଆମ ଦୃଷ୍ଟିକୋଣକୁ ବଦଳାଇ ଦେଇଥାନ୍ତି ।


    କଳାକାରମାନେ ଅନେକ ସମୟରେ ସମାଜର ବିବେକକୁ ସୁରକ୍ଷା ଦେଇଥାନ୍ତି । ବିକୃତ ଓ ଅଯୌକ୍ତିକ ଚିନ୍ତାଧାରା ଓ କାର୍ଯ୍ୟକଳାପ ପ୍ରତି ସେମାନେ ନିରନ୍ତର ପ୍ରଶ୍ନ କରିଥାନ୍ତି ଏବଂ ସମାଜରେ ସକାରାତ୍ମକ ମୂଲ୍ୟବୋଧ ଜାଗ୍ରତ କରିବାରେ ସହାୟକ ହୋଇଥାନ୍ତି ।


    ସାଂସ୍କୃତିକ ସମ୍ପର୍କକୁ ପ୍ରସାରିତ କରି ସେମାନେ ଆମ ହୃଦୟକୁ ଯୋଡ଼ିଥାନ୍ତି । ଏହା ଅବ୍ୟକ୍ତ ମାନବୀୟ ବିଶେଷତ୍ୱକୁ ଉଜାଗର କରିଥାଏ ।


    ଗୋଟିଏ ପିଢ଼ିରୁ ଅନ୍ୟ ପିଢ଼ି ମଧ୍ୟରେ ମୂଲ୍ୟବୋଧ ଓ ଜ୍ଞାନର ହସ୍ତାନ୍ତରଣରେ କବିତା ଏକ ଶକ୍ତିଶାଳୀ ମାଧ୍ୟମ ଭାବେ କାର୍ଯ୍ୟ କରିଥାଏ । ସଂଗୀତ ଓ କବିତାକୁ ଉପଯୋଗ କରି ନୈତିକତା ଏବଂ ମୂଲ୍ୟବୋଧର ଜ୍ଞାନ ଓ ଶିକ୍ଷା ଗୋଟିଏ ପିଢ଼ିରୁ ଅନ୍ୟ ପିଢ଼ିକୁ ହସ୍ତାନ୍ତରିତ ହୋଇ ଆସୁଛି । ଜ୍ଞାନ ଏପରିକି ବୈଜ୍ଞାନିକ ଜ୍ଞାନ ସଂଚାରଣ ଲାଗି ଭାରତୀୟ ପରମ୍ପରା କବିତା ଉପରେ ନିର୍ଭର କରି ଆସିଛି ।


    ସର୍ବୋପରି , ମାନସିକତା , ଚିନ୍ତାଧାରା ଓ ସାମାଜିକ ମାନ୍ୟତାକୁ ପରିବର୍ତ୍ତନ କରିବାର ସାମର୍ଥ୍ୟ କବିତା ପାଖରେ ରହିଛି । ସହାନୁଭୂତିଶୀଳ ବିଶ୍ୱ ପାଇଁ କବିତା ସବୁଠୁ ଶକ୍ତିଶାଳୀ ମାଧ୍ୟମ ହୋଇପାରିବ ।


    ପ୍ରିୟ ଭାଇ ଓ ଭଉଣୀମାନେ ,


    ଏତେ ସଂଖ୍ୟକ କବିଙ୍କ ଗହଣରେ ଥାଇ ମୁଁ ଆନନ୍ଦିତ । ଏଠାରେ ଉପସ୍ଥିତ ଥିବା ଆପଣମାନଙ୍କ ମଧ୍ୟରୁ ପ୍ରତ୍ୟେକଙ୍କ ନିକଟରେ ପ୍ରଭାବ ସୃଷ୍ଟିକାରୀ ଏବଂ ମତ ସୃଷ୍ଟିକାରୀ ସାମର୍ଥ୍ୟ ରହିଛି ।


    ବିଚାର , ଭାବନା ଓ ଦୃଷ୍ଟିକୋଣକୁ ରୂପ ଦେବାର ଅଭିନବ ସମ୍ଭାବନା ଆପଣମାନଙ୍କ ନିକଟରେ ରହିଛି । ମୋର ବିଶ୍ୱାସ ଯେ ଆପଣମାନେ ଏହି ମହାନ ଶକ୍ତିକୁ ଏକ ଉନ୍ନତ ବିଶ୍ୱ ନିର୍ମାଣରେ ଉପଯୋଗ କରିବେ ।


    କବିତା ଶାନ୍ତିର ପ୍ରଚାର କରିବା ଉଚିତ , ସାର୍ବଜନୀନ ଭ୍ରାତୃତ୍ୱଭାବ , ସାମାଜିକ ସୌହାର୍ଦ୍ଦ୍ୟ ଓ ଶାନ୍ତି ପ୍ରତି ଲୋକମାନଙ୍କୁ ଅନୁପ୍ରାଣିତ କରିବା ଉଚିତ । ସାମାଜିକ ପରିବର୍ତ୍ତନ ପ୍ରକ୍ରିୟାକୁ ତ୍ୱରାନ୍ୱିତ କରିବାର ଶକ୍ତିଶାଳୀ ଉତ୍ପେରକ ଭାବେ କାର୍ଯ୍ୟ କରିବାର ସାମର୍ଥ୍ୟ କବିତା ନିକଟରେ ରହିଛି ।


    ବିଦ୍ୟାଳୟରେ କବିତା ଆବୃତି ଆୟୋଜନ କରିବା ଏବଂ ଏହାକୁ ପାଠ୍ୟକ୍ରମର ଏକ ବାଧ୍ୟତାମୂଳକ ବିଷୟବସ୍ତୁ ଭାବେ ସ୍ଥାନ ଦେବା ଲାଗି ମୁଁ ଅନୁରୋଧ କରୁଛି ।


    ସାହିତ୍ୟ , କଳା ଓ ସମାଜ ବିଜ୍ଞାନ ଶିକ୍ଷାକୁ ପ୍ରୋତ୍ସାହିତ କରିବା ଲାଗି ମୁଁ ବିଶ୍ୱବିଦ୍ୟାଳୟଗୁଡ଼ିକୁ ଆହ୍ୱାନ କରୁଛି । ଡାକ୍ତର , ଇଞ୍ଜିନିୟର , ବୈଜ୍ଞାନିକଙ୍କ ଭଳି ଆମର କବି ଓ ଲେଖକ ଏବଂ କଳାକାର ଓ ସଙ୍ଗୀତଜ୍ଞଙ୍କ ଆବଶ୍ୟକତା ରହିଛି ।


    ମୋ ହୃଦୟର ଅତି ନିକଟତର ଉଦ୍ଦେଶ୍ୟ , ଭାଷା ସଂରକ୍ଷଣ ଏବଂ ପ୍ରୋତ୍ସାହନ ଲାଗି ସାହିତ୍ୟର ପ୍ରୋତ୍ସାହନ ଏକ ପ୍ରଭାବଶାଳୀ ପଦ୍ଧତି ।


    ଦୈନନ୍ଦିନ ଜୀବନରେ ଭାଷାର ବ୍ୟାପକ ଉପଯୋଗ ଦ୍ୱାରା ହିଁ ଏହାର ସଂରକ୍ଷଣ ଏବଂ ପ୍ରୋତ୍ସାହନ ସମ୍ଭବ । ଅଧିକରୁ ଅଧିକ ସଂଖ୍ୟକ ଲୋକଙ୍କୁ ସେମାନଙ୍କ ମାତୃଭାଷାରେ କବିତା , ଗଳ୍ପ , ଉପନ୍ୟାସ ଓ ନାଟକ ଲେଖିବା ନିମନ୍ତେ ପ୍ରୋତ୍ସାହନ ଦିଆଯିବା ଆବଶ୍ୟକ ।


    ମୋର ଆଶା ଯେ ବିଶ୍ୱ ସମ୍ମୁଖରେ ଆପଣଙ୍କ କାବ୍ୟକୃତିକୁ ଉପସ୍ଥାପନ କରିବା ଲାଗି ବିଶ୍ୱ କବି ସମ୍ମିଳନୀ ଭଳି ସମାରୋହ ମଂଚ ପ୍ରଦାନ କରିବାରେ ସହାୟକ ହେବ । ସେହିପରି , ଏହି କାର୍ଯ୍ୟକ୍ରମ ଜରିଆରେ ନବାଗତ କବିମାନେ ଅନ୍ୟ କବିମାନଙ୍କ ଠାରୁ ପ୍ରେରଣା ଲାଭ କରିପାରିବେ ।


    ବିଶିଷ୍ଟ ଭାରତୀୟ କବି ମମ୍ମଟଙ୍କୁ ଯେତେବେଳେ ପଚରାଗଲା ଯେ ସେ କାହିଁକି କବିତା ଲେଖନ୍ତି , ତାଙ୍କର ଏହି ଉତ୍ତର ସହ ମୁଁ ମୋର ଅଭିଭାଷଣ ଶେଷ କରିବାକୁ ଚାହୁଁଛି । ସେ କହିଥିଲେ , “ ମୁଁ ନାଁ କମାଇବା ଲାଗି ଓ ପ୍ରସିଦ୍ଧ ହେବା ଲାଗି ଲେଖୁଛି । ମୁଁ ମୋ ଜୀବିକା ନିର୍ବାହ ପାଇଁ ଲେଖୁଛି । କିନ୍ତୁ , ଏସବୁର ଊଦ୍ଧ୍ୱର୍ରେ , ବିଶ୍ୱରୁ ନକାରାତ୍ମକତା ଓ ମାନବ ସମାଜ ପାଇଁ ଅମଙ୍ଗଳକାରୀ ଚିନ୍ତାଧାରାକୁ ବଦଳାଇବା ପାଇଁ ମୁଁ ଲେଖୁଛି । ”


    ମୋର ଆଶା ଯେ ଆପଣମାନେ କବିତାର ରେଶମୀ ସୂତାକୁ ଗୁନ୍ଥିବା ଦ୍ୱାରା ସାରା ବିଶ୍ୱର ବିଭିନ୍ନ ବର୍ଗର ଲୋକଙ୍କୁ ରୋମାଂଚିତ ଓ ଜାଗ୍ରତ କରିବେ । ଏହା ସାମଗ୍ରିକ ଭାବେ ଜନକଲ୍ୟାଣ ଲାଗି ପ୍ରେରଣାର ଅନ୍ତର୍ନିହିତ , ଅଦୃଶ୍ୟ ତଥା ନିରନ୍ତର ଉତ୍ସ ହୋଇପାରିବ । ମୁଁ ଆପଣମାନଙ୍କୁ ସମସ୍ତଙ୍କୁ ଶୁଭକାମନା ଜଣାଉଛି ।


    ଧନ୍ୟବାଦ!


    ଜୟ ହିନ୍ଦ!


    **********


    

    
    (Release ID: 1587354) Visitor Counter : 46