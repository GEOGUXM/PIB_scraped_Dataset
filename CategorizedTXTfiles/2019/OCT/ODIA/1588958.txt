      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ରବି ଫସଲର ସର୍ବନିମ୍ନ ସହାୟକ ମୂଲ୍ୟ ବୃଦ୍ଧିକୁ କ୍ୟାବିନେଟ ମଞ୍ଜୁରି
      • 2020-21ରେ ବିପଣନ ଲାଗି ଚିହ୍ନଟ ଫସଲ ପାଇଁ ଲାଗୁ
      • ଦୁଇ ଗୁଣ ଅଧିକ ମୂଲ୍ୟ ପାଇବେ ଗହମ ଚାଷୀ
      • ମସୁର ଡାଲିର ଏମଏସପି ସର୍ବାଧିକ 325 ଟଙ୍କା ବୃଦ୍ଧି
      Posted On: 23 OCT 2019 7:31PM by PIB Bhubaneshwar


    2019-20 ଆର୍ଥିକ ବର୍ଷ ଲାଗି ସମସ୍ତ ରବି ଫସଲର ସର୍ବନିମ୍ନ ସହାୟକ ମୂଲ୍ୟ (ଏମଏସପି) ବୃଦ୍ଧି ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି (ସିସିଇଏ) ବୈଠକରେ ମଞ୍ଜୁରି ମିଳିଛି । ଏହି ଦର 2020-21ରେ ବିପଣନ ହେବାକୁ ଥିବା ସମସ୍ତ ରବି ଫସଲ ପାଇଁ ଲାଗୁ ହେବ ।


    ଲାଭ ଏବଂ ପ୍ରମୁଖ ପ୍ରଭାବ


    ରବି ବିପଣନ ଋତୁ 2020-21 ଲାଗି ଚିହ୍ନଟ ହୋଇଥିବା ରବି ଫସଲର ଏମଏସପି ବୃଦ୍ଧି ପ୍ରସ୍ତାବକୁ ମଞ୍ଜୁରି ଦିଆଯାଇଛି । ଏହା ଜରିଆରେ ସରକାର ଉତ୍ପାଦନର ହାରାହାରି ବ୍ୟୟର ପାଖାପାଖି ଦେଢ଼ ଗୁଣ ପର୍ଯ୍ୟନ୍ତ ମୂଲ୍ୟ ପ୍ରଦାନ କରିବା ଲାଗି ପ୍ରୟାସ କରିଛନ୍ତି । ସରକାର ଏ ସମ୍ପର୍କରେ 2018-19 କେନ୍ଦ୍ରୀୟ ବଜେଟରେ ଘୋଷଣା କରିଥିଲେ ।


    ଏମଏସପି ନୀତି ମାଧ୍ୟମରେ କୃଷକମାନଙ୍କୁ ସର୍ବନିମ୍ନ 50 ପ୍ରତିଶତ ଲାଭ ପ୍ରଦାନ କରିବା ଏବଂ 2022 ସୁଦ୍ଧା ସେମାନଙ୍କ ଆୟ ଦ୍ୱିଗୁଣିତ କରି ସେମାନଙ୍କ ଜୀବନଧାରଣରେ ସୁଧାର ଆଣିବା ଦିଗରେ ସରକାର ପ୍ରଗତିଶୀଳ ପଦକ୍ଷେପ ଗ୍ରହଣ କରିଛନ୍ତି ।


    2020-21 ରବି ବିପଣନ ଋତୁ ଲାଗି ମସୁର ଡାଲି କ୍ଷେତ୍ରରେ ସବୁଠୁ ଅଧିକ ଏମଏସପି ବୃଦ୍ଧି କରାଯାଇଛି । ଏହାର କ୍ୱିଂଟାଲ ପ୍ରତି ଏମଏସପି ଦର 325 ଟଙ୍କା ବୃଦ୍ଧି ପାଇଛି । ଏହାପରେ କୁସୁମର କ୍ୱିଂଟାଲ ପ୍ରତି ଏମଏସପି ଦର 255 ଟଙ୍କା ବୃଦ୍ଧି କରାଯାଇଥିବା ବେଳେ ଚଣାର କ୍ୱିଂଟାଲ ପ୍ରତି ଏମଏସପି 255 ଟଙ୍କା ବୃଦ୍ଧି କରାଯିବାକୁ ନିଷ୍ପତି ନିଆଯାଇଛି ।


    ଧଳା ଶୋରିଷ ଏବଂ ଶୋରିଷର ଏମଏସପି କ୍ୱିଂଟାଲ ପ୍ରତି 225ଟଙ୍କା ବୃଦ୍ଧି କରାଯାଇଛି । ଗହମ ଏବଂ ଯଅ ଉଭୟର ଏମଏସପି କ୍ୱିଂଟାଲ ପ୍ରତି 85 ଟଙ୍କା ବୃଦ୍ଧି କରାଯାଇଛି । ଫଳରେ ଗହମ ଚାଷୀମାନଙ୍କୁ ଉତ୍ପାଦନ ବ୍ୟୟର ପାଖାପାଖି 109 ପ୍ରତିଶତ ଫେରସ୍ତ ମିଳିପାରିବ ।


    ଏମଏସପି ନିର୍ଦ୍ଧାରଣରେ ଉତ୍ପାଦନ ବ୍ୟୟକୁ ଏକ ପ୍ରମୁଖ ଉପାଦାନ ଭାବେ ସାମିଲ କରାଯାଇଛି । ଏହି ଏମଏସପି ବୃଦ୍ଧି ଫଳରେ ଚାଷୀମାନଙ୍କୁ କେବଳ କୁସୁମକୁ ବାଦ ଦେଲେ ଅନ୍ୟ ସମସ୍ତ ଫସଲ ପାଇଁ ଉତ୍ପାଦନ ବ୍ୟୟର 50 ପ୍ରତିଶତରୁ ଅଧିକ ମୂଲ୍ୟ ମିଳିପାରିବ । ଗହମରୁ 109 ପ୍ରତିଶତ , ଯଅରୁ 66 ପ୍ରତିଶତ , ଚଣାରୁ 74 ପ୍ରତିଶତ ; ମସୁରରୁ 76 ପ୍ରତିଶତ , ଧଳା ଶୋରିଷରୁ 90 ପ୍ରତିଶତ ଏବଂ କୁସୁମରୁ 50 ପ୍ରତିଶତ ମୂଲ୍ୟ ମିଳିପାରିବ ।


    **********

    
    
    (Release ID: 1588958) Visitor Counter : 24