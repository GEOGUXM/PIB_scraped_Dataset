      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦ୍ୱାରକାର ଡିଡିଏ ପଡିଆରେ ଆୟୋଜିତ ଦଶହରା ଉତ୍ସବରେ ପ୍ରଧାନମନ୍ତ୍ରୀ
      Posted On: 08 OCT 2019 8:35PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀଠାରେ ଦ୍ୱାରକାର ଡିଡିଏ ପଡିଆରେ ଆୟୋଜିତ ଦଶହରା ସମାରୋହରେ ଯୋଗ ଦେଇଛନ୍ତି । ପ୍ରଧାନମନ୍ତ୍ରୀ ବିଜୟା ଦଶମୀ ଅବସରରେ ଦେଶର ନାଗରିକମାନଙ୍କୁ ଅଭିନନ୍ଦନ ଜଣାଇଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ କହିଲେ ଯେ , ଭାରତ ହେଉଛି ଉତ୍ସବର ଭୂମି । ଆମ ଜୀବନ ସଂସ୍କୃତି କାରଣରୁ ଭାରତର କୌଣସି ନା କୌଣସି ଭାଗରେ ସବୁବେଳେ କୌଣସି ପର୍ବ କିମ୍ବା ଉତ୍ସବ ଆୟୋଜିତ ହୋଇଥାଏ । ସେ କହିଲେ ଯେ ଭାରତରେ ପର୍ବପର୍ବାଣୀ ଜରିଆରେ ଆମେ ଭାରତୀୟ ସଂସ୍କୃତିର ପ୍ରମୁଖ ଦିଗଗୁଡିକୁ ପାଳନ କରିଥାଉ । ଆମକୁ ବିଭିନ୍ନ ପ୍ରକାର କଳା , ସଂଗୀତ , ଗୀତ ଓ ନୃତ୍ୟ ସମ୍ବନ୍ଧରେ ସୂଚନା ମିଳିଥାଏ ।


    ସେ କହିଲେ ଯେ ଭାରତ ହେଉଛି ଶକ୍ତି ସାଧନାର ଭୂମି । ଗତ ନଅ ଦିନ ଧରି ଆମେ ମା ’ ଙ୍କର ପୂଜା କରିଛୁ । ସେ କହିଲେ ଯେ ଏହି ଭାବନାକୁ ଆଗକୁ ନେଇ ଆମକୁ ମହିଳାମାନଙ୍କୁ ସମ୍ମାନ କରିବା ଏବଂ ସେମାନଙ୍କ ସଶକ୍ତିକରଣକୁ ଆହୁରି ଆଗକୁ ନେଇଯିବାର ଆବଶ୍ୟକତା ରହିଛି ।


    ପ୍ରଧାନମନ୍ତ୍ରୀ ‘ ମନ କି ବାତ ’ ରେ ‘ ଘର କୀ ଲକ୍ଷ୍ମୀ ’ ଉପରେ ତାଙ୍କ ଆଲୋଚନାକୁ ଉଲ୍ଲେଖ କରି ଚଳିତ ଦୀପାବଳିରେ ଆମ ନାରୀଶକ୍ତିର ଉପଲବ୍ଧି ଉତ୍ସବ ପାଳନ କରିବା ପାଇଁ ଅନୁରୋଧ କରିଥିଲେ । ସେ କହିଥିଲେ ଯେ ଆଜି ବିଜୟା ଦଶମୀ ଓ ବାୟୁସେନା ଦିବସ ମଧ୍ୟ । ଭାରତ ଏହାର ବାୟୁସେନାକୁ ନେଇ ଅସୀମ ଗର୍ବ କରିଥାଏ ।


    ଏହି ସମୟରେ ଯେତେବେଳେ ଆମେ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନ କରୁଛୁ , ପ୍ରଧାନମନ୍ତ୍ରୀ ବିଜୟାଦଶମୀ ଅବସରରେ ଏକ ଅନୁରୋଧ କରିଥିଲେ । ଏ ବର୍ଷ ଏକ ମିଶନ ଆରମ୍ଭ କରିବା ଏବଂ ଏହାକୁ ପୂରଣ କରିବା ପାଇଁ କାମ କରିବାକୁ ସେ ଜନସାଧାରଣଙ୍କୁ ଅନୁରୋଧ କରିଥିଲେ । ଏହି ମିଶନ-ଖାଦ୍ୟ ନଷ୍ଟ ନକରିବା , ଶକ୍ତି ସଂରକ୍ଷଣ କରିବା , ଜଳ ସଂରକ୍ଷଣ କରିବା ଆଦି ହୋଇପାରେ । ସେ କହିଲେ ଯେ ସାମୂହିକ ଭାବନାର ଶକ୍ତି ବୁଝିବାକୁ ହେଲେ ଆମକୁ ନିଶ୍ଚିତ ଭାବେ ଭଗବାନ ଶ୍ରୀକୃଷ୍ଣ ଓ ଭଗବାନ ରାମଙ୍କ ଠାରୁ ପ୍ରେରଣା ନେବାକୁ ହେବ ।


    ଦ୍ୱାରକାର ଶ୍ରୀ ରାମଲୀଳା ସୋସାଇଟି ଦ୍ୱାରା ଆୟୋଜିତ ରାମଲୀଳା ପ୍ରଧାନମନ୍ତ୍ରୀ ଦେଖିଥିଲେ । କାର୍ଯ୍ୟକ୍ରମ ସମୟରେ ଅଧର୍ମ ଉପରେ ଧର୍ମର ବିଜୟକୁ ପ୍ରତୀକ ଭାବେ ରାବଣ , କୁମ୍ଭକର୍ଣ୍ଣ ଓ ମେଘନାଦଙ୍କ ବିଶାଳକାୟ ପ୍ରତିମୂର୍ତ୍ତି ଜାଳିବାର ଦୃଶ୍ୟ ମଧ୍ୟ ସେ ଦେଖିଥିଲେ ।


    ***********


    

    
    (Release ID: 1587608) Visitor Counter : 26