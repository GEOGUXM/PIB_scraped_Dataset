      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସ୍ୱଚ୍ଛଭାରତ ଦିବସ-2019ର ଉଦଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 02 OCT 2019 6:37PM by PIB Bhubaneshwar


    ଗୁଜରାଟର ରାଜ୍ୟପାଳ ଆଚାର୍ଯ୍ୟ ଦେବବ୍ରତ ମହୋଦୟ , ମୁଖ୍ୟମନ୍ତ୍ରୀ ଶ୍ରୀ ବିଜୟ ରୂପାଣୀ ମହାଶୟ , କେନ୍ଦ୍ର ଓ ରାଜ୍ୟ ସରକାରଙ୍କର ଅନ୍ୟ ସହଯୋଗୀ , ନାଇଜେରିଆ , ଇଣ୍ଡୋନେସିଆ ଏବଂ ମାଲି ସରକାରଙ୍କର ପ୍ରତିନିଧିଗଣ , ବିଶ୍ୱର ଭିନ୍ନ-ଭିନ୍ନ ଦେଶର ମିଶନର ମୁଖ୍ୟ , ସାରା ଦେଶରୁ ହଜାର ହଜାର ସଂଖ୍ୟାରେ ଏଠାରେ ପହଞ୍ଚିଥିବା ସ୍ୱଚ୍ଛାଗ୍ରହୀ , ମୋର ସମସ୍ତ ସରପଞ୍ଚ ବନ୍ଧୁ , ଭାଇ ଓ ଭଉଣୀମାନେ ।


    ମୁଁ ଆଜି ମୋ କଥା ଆରମ୍ଭ କରିବା ପୂର୍ବରୁ ସାବରମତୀର ଏହି କୂଳରେ , ଏଠାରେ ଉପସ୍ଥିତ ସମସ୍ତ ସରପଞ୍ଚମାନଙ୍କ ମାଧ୍ୟମରେ ଦେଶର ସମସ୍ତ ସରପଞ୍ଚମାନଙ୍କୁ , ନଗରପାଳିକା , ମହାନଗର ପାଳିକାର ସମସ୍ତ ପରିଚାଳକ ବନ୍ଧୁଗଣ , ଭଉଣୀମାନେ ; ଆପଣ ସମସ୍ତେ ଲଗାତର ପାଞ୍ଚ ବର୍ଷ ଧରି ଯେଉଁ ନିରନ୍ତର ପୁରୁଷାର୍ଥର କାର୍ଯ୍ୟ କରିଛନ୍ତି , ଯେଉଁ ସମର୍ପଣ ଭାବନା ସହ ପରିଶ୍ରମ କରିଛନ୍ତି , ଯେଉଁ ତ୍ୟାଗ ଭାବନାରେ ପୂଜ୍ୟ ବାପୁଙ୍କ ସ୍ୱପ୍ନ ସାକାର କରିଛନ୍ତି , ଏଥିପାଇଁ ମୁଁ ଆଜି ମୋ କଥା ଆରମ୍ଭ କରିବା ପୂର୍ବରୁ ଆପଣ ସମସ୍ତଙ୍କୁ ଆଦର ପୂର୍ବକ ପ୍ରଣାମ କରିବାକୁ ଚାହୁଁଛି ।


    ସାବରମତୀର ଏହି ପବିତ୍ର କୂଳରୁ ରାଷ୍ଟ୍ରପିତା ମହାତ୍ମା ଗାନ୍ଧୀ ଏବଂ ସରଳତାର , ସଦାଚାରର ପ୍ରତୀକ ପୂର୍ବତନ ପ୍ରଧାନମନ୍ତ୍ରୀ ଲାଲ ବାହାଦୂର ଶାସ୍ତ୍ରୀ ମହୋଦୟଙ୍କୁ ପ୍ରଣାମ କରୁଛି , ତାଙ୍କ ପାଦତଳେ ଶ୍ରଦ୍ଧାସୁମନ ଅର୍ପଣ କରୁଛି ।


    ସାଥୀଗଣ , ପୂଜ୍ୟ ବାପୁଙ୍କ 150ତମ ଜୟନ୍ତୀର ପବିତ୍ର ଅବସର ହେଉ , ସ୍ୱଚ୍ଛ ଭାରତ ଅଭିଯାନର ଏତେ ବଡ଼ ସୋପାନ ହେଉ , ଶକ୍ତିର ପର୍ବ ନବରାତ୍ର ମଧ୍ୟ ଚାଲିଛି , ଚାରିଆଡେ ଗରବାର ଗୁଞ୍ଜରଣ ଶୁଣିବାକୁ ମିଳୁଛି , ଏଭଳି ଅଦ୍ଭୁତ ସଂଯୋଗ ଖୁବ୍ କମ୍ ଦେଖିବାକୁ ମିଳେ । ଆଉ ସାରା ଦେଶରୁ ଆମର ଯେଉଁ ଭାଇ ଭଉଣୀ ଆସିଛନ୍ତି , ଆପଣ ସମସ୍ତଙ୍କୁ ଗରବା ଦେଖିବାର ସୁଯୋଗ ମିଳିଛି ନା ମିଳି ନାହିଁ ? ଯାଇଥିଲେ ଗରବା ଦେଖିବାକୁ ?


    ବାପୁଙ୍କ ଜୟନ୍ତୀ ଉତ୍ସବ ତ ’ ସମଗ୍ର ବିଶ୍ୱ ପାଳନ କରୁଛି । କିଛିଦିନ ପୂର୍ବେ ମିଳିତ ଜାତିସଂଘ ଡାକଟିକଟ ଜାରି କରି ଏହି ସ୍ୱତନ୍ତ୍ର ଅବସରକୁ ସ୍ମରଣୀୟ କରିଛି । ଆଉ ଆଜି ଏଠାରେ ମଧ୍ୟ ଡାକଟିକଟ ଏବଂ ମୁଦ୍ରା ଜାରି କରାଯାଇଛି । ମୁଁ ଆଜି ବାପୁଙ୍କ ଜନ୍ମମାଟିରୁ ତାଙ୍କ ପ୍ରେରଣାସ୍ଥଳୀ , ସଂକଳ୍ପସ୍ଥଳୀରୁ ସମଗ୍ର ବିଶ୍ୱକୁ ଶୁଭେଚ୍ଛା ଜଣାଉଛି , ଶୁଭକାମନା ଜଣାଉଛି ।


    ଭାଇ ଓ ଭଉଣୀମାନେ , ଏଠାକୁ ଆସିବା ପୂର୍ବରୁ ମୁଁ ସାବରମତୀ ଆଶ୍ରମ ଯାଇଥିଲି । ନିଜ ଜୀବନକାଳରେ ମୋତେ ଅନେକ ଥର ଏଠାକୁ ଆସିବାର ସୁଯୋଗ ମିଳିଛି । ପ୍ରତ୍ୟେକ ଥର ମୋତେ ଏଠାରେ ପୂଜ୍ୟ ବାପୁଙ୍କ ସାନ୍ନିଧ୍ୟର ଅନୁଭବ ହୋଇଛି , କିନ୍ତୁ ଆଜି ମୋତେ ଏଠାରେ ନୂତନ ଶକ୍ତି ମଧ୍ୟ ମିଳିଛି । ସାବରମତୀ ଆଶ୍ରମରେ ହିଁ ସେ ସ୍ୱଚ୍ଛାଗ୍ରହ ଏବଂ ସତ୍ୟାଗ୍ରହକୁ ବ୍ୟାପକ ସ୍ୱରୂପ ଦେଇଥିଲେ । ଏହି ସାବରମତୀ କୂଳରେ ମହାତ୍ମା ଗାନ୍ଧିଜୀ ସତ୍ୟର ପ୍ରୟୋଗ କରିଥିଲେ ।


    ଭାଇ ଓ ଭଉଣୀମାନେ , ଆଜି ସାବରମତୀର ଏହି ପ୍ରେରଣାସ୍ଥଳୀ ସ୍ୱଚ୍ଛାଗ୍ରହର ଏକ ବଡ଼ ସଫଳତାର ସାକ୍ଷୀ ପାଲଟିବାକୁ ଯାଉଛି । ଏହା ଆମ ସମସ୍ତଙ୍କ ପାଇଁ ହେଉଛି ଆନନ୍ଦ ଓ ଗୌରବର ଅବସର । ଆଉ ସାବରମତୀ ନଦୀ କୂଳରେ ଏହି କାର୍ଯ୍ୟକ୍ରମର ଆୟୋଜନ ମୋ ପାଇଁ ହେଉଛି ଦୁଇଗୁଣା ଖୁସିର ବିଷୟ ।


    ସାଥୀଗଣ , ଆଜି ଗ୍ରାମୀଣ ଭାରତରେ , ଏଠାକାର ଲୋକମାନେ ନିଜକୁ ଖୋଲାରେ ଶୌଚମୁକ୍ତ ଘୋଷିତ କରିଛନ୍ତି । ସ୍ୱଚ୍ଛତା ଦ୍ୱାରା , ସସସ୍ତଙ୍କ ପ୍ରେରଣା ଦ୍ୱାରା ଏବଂ ଜନ ଭାଗିଦାରୀ ଦ୍ୱାରା ଚାଲୁ ରହିଥିବା ସ୍ୱଚ୍ଛ ଭାରତ ଅଭିଯାନର ଏହି ଶକ୍ତି ମଧ୍ୟ ରହିଛି , ଆଉ ସଫଳତାର ସ୍ରୋତ ମଧ୍ୟ ଅଛି । ମୁଁ ପ୍ରତ୍ୟେକ ଦେଶବାସୀଙ୍କୁ , ବିଶେଷ କରି ଗାଁରେ ରହୁଥିବା ଲୋକଙ୍କୁ , ଆମର ସରପଞ୍ଚଙ୍କୁ , ସମସ୍ତ ସ୍ୱଚ୍ଛାଗ୍ରହୀମାନଙ୍କୁ , ଆଜି ହୃଦୟରୁ ବହୁତ-ବହୁତ ଶୁଭେଚ୍ଛା ଜଣାଉଛି । ଆଜି ଯେଉଁ ସ୍ୱଚ୍ଛାଗ୍ରହୀମାନଙ୍କୁ ଏଠାରେ ସ୍ୱଚ୍ଛ ଭାରତ ପୁରସ୍କାର ମିଳିଛି , ସେମାନଙ୍କୁ ମଧ୍ୟ ଅନେକ ଅନେକ ଅଭିନନ୍ଦନ ଜଣାଉଛି ।


    ସାଥୀଗଣ , ଆଜି ମୋତେ ବାସ୍ତବରେ ଏପରି ଲାଗୁଛି ଯେପରି ଇତିହାସ ବଦଳିବାକୁ ଯାଉଛି । ଯେମିତି ଦେଶର ସ୍ୱାଧୀନତା ପାଇଁ ବାପୁଙ୍କର ଗୋଟିଏ ଆହ୍ୱାନରେ ଲକ୍ଷ ଲକ୍ଷ ଭାରତବାସୀ ସତ୍ୟାଗ୍ରହର ପଥରେ ଆଗେଇ ଚାଲିଥିଲେ , ସେହିପରି ସ୍ୱଚ୍ଛାଗ୍ରହ ପାଇଁ ମଧ୍ୟ କୋଟି କୋଟି ଦେଶବାସୀ ଖୋଲା ହୃଦୟରେ ନିଜର ସହଯୋଗ ଦେଇଛନ୍ତି । ପାଞ୍ଚ ବର୍ଷ ପୂର୍ବେ ଯେତେବେଳେ ଲାଲକିଲାରୁ ମୁଁ ସ୍ୱଚ୍ଛ ଭାରତ ପାଇଁ ଦେଶବାସୀଙ୍କୁ ଆହ୍ୱାନ ଦେଇଥିଲି ସେତେବେଳେ ଆମ ପାଖରେ କେବଳ , ଆଉ କେବଳ ଜନ ବିଶ୍ୱାସ ଥିଲା ଏବଂ ବାପୁଙ୍କର ଅମର ସନ୍ଦେଶ ଥିଲା । ବାପୁ କହୁଥିଲେ କି ବିଶ୍ୱରେ ଯେଉଁ ପରିବର୍ତ୍ତନ ଆପଣ ଦେଖିବାକୁ ଚାହୁଁଛନ୍ତି , ପ୍ରଥମେ ନିଜ ଭିତରେ ସେ ପରିବର୍ତ୍ତନ ଆଣିବାକୁ ପଡିବ ।


    ଏହି ମନ୍ତ୍ରକୁ ଆଧାର କରି ଅଗ୍ରସର ହୋଇ ଆମେ ସମସ୍ତେ ଝାଡୁ ଧରିଲେ ଏବଂ ବାହାରି ପଡିଲେ । ବୟସ ଯାହା ହେଉ , ସାମାଜିକ ଏବଂ ଆର୍ଥିକ ସ୍ଥିତି ମଧ୍ୟ ଯେଭଳି ହେଉ , ସ୍ୱଚ୍ଛତା , ଗାରିମା ଏବଂ ସମ୍ମାନର ଏହି ଯଜ୍ଞରେ ପ୍ରତ୍ୟେକ ନିଜର ଯୋଗଦାନ ଦେଇଛନ୍ତି ।


    କେଉଁଠାରେ ଝିଅଟିଏ ବିବାହ ପାଇଁ ଶୌଚାଳୟ ତିଆରି କରିବାର ସର୍ତ୍ତ ରଖିଲା , ତ ’ କେଉଁଠାରେ ଶୌଚାଳୟକୁ ଇଜ୍ଜତ ଘରର ମାନ୍ୟତା ମିଳିଲା । ଯେଉଁ ଶୌଚାଳୟ କଥା କହିବାକୁ କେବେ ସଂକୋଚ ବୋଧ କରୁଥିଲେ , ଆଜି ସେହି ଶୌଚାଳୟ ଦେଶର ସମସ୍ତଙ୍କ ଚିନ୍ତାଧାରାର ପ୍ରମୁଖ ଅଂଶ ପାଲଟି ଯାଇଛି । ବଲିଉଡରୁ ନେଇ କ୍ରୀଡା ଜଗତ ପର୍ଯ୍ୟନ୍ତ ଏକ ସ୍ୱଚ୍ଛତାର ଏହି ବିରାଟ ଅଭିଯାନ ସମସ୍ତଙ୍କୁ ଯୋଡିଛି , ପ୍ରତ୍ୟେକଙ୍କୁ ପ୍ରେରଣା ଏବଂ ପ୍ରୋତ୍ସାହିତ କରିଛି ।


    ସାଥୀଗଣ , ଆଜି ଆମର ସଫଳତାକୁ ନେଇ ସମଗ୍ର ବିଶ୍ୱ ଆଶ୍ଚର୍ଯ୍ୟ ଚକିତ ହୋଇ ଯାଇଛି । ଆଜି ସାରା ବିଶ୍ୱ ଆମକୁ ଏଥିପାଇଁ ପୁରସ୍କୃତ କରୁଛି , ସମ୍ମାନିତ କରୁଛି । 60 ମାସରେ 60 କୋଟିରୁ ଅଧିକ ଜନସଂଖ୍ୟା ପାଇଁ ଶୌଚାଳୟର ସୁବିଧା କରିବା , 11 କୋଟିରୁ ଅଧିକ ଶୌଚାଳୟର ନିର୍ମାଣ , ଏହା ଶୁଣି ବିଶ୍ୱ ଆଚମ୍ବିତ ହୋଇ ଯାଇଛି । କିନ୍ତୁ ମୋତେ କୌଣସି ପରିସଂଖ୍ୟାନ , କୌଣସି ମଧ୍ୟ ପ୍ରଶଂସା , କୌଣସ ମଧ୍ୟ ସମ୍ମାନଠାରୁ ବଡ଼ ଆତ୍ମସନ୍ତୋଷ ସେତେବେଳେ ମିଳିଥାଏ , ଯେତେବେଳେ ମୁଁ ଝିଅମାନଙ୍କୁ ବିନା କୌଣସି ଚିନ୍ତାରେ ସ୍କୁଲ ଯାଉଥିବା ଦେଖିଥାଏ ।


    ମୋତେ ଏହି କଥାରେ ସନ୍ତୋଷ ମିଳିଛି କି କୋଟି କୋଟି ମାଆମାନେ , ଭଉଣୀମାନେ ଏବେ ଏକ ଅସହନୀୟ କଷ୍ଟରୁ , ଅନ୍ଧାରକୁ ଅପେକ୍ଷା କରିବାରୁ ମୁକ୍ତ ହୋଇଛନ୍ତି । ମୋତେ ଏହି କଥାରୁ ସନ୍ତୋଷ ମିଳିଛି କି ସେହି ଲକ୍ଷ ଲକ୍ଷ ଛୋଟ ପିଲାମାନଙ୍କର ଜୀବନ ଏବେ ସୁରକ୍ଷିତ ହୋଇ ଯାଇଛି , ଯେଉଁମାନେ ଜଟିଳ ରୋଗରେ ପଡି ଶେଷରେ ଆମକୁ ଛାଡି ଚାଲି ଯାଉଥିଲେ । ମୋତେ ଏହି କଥାରୁ ସନ୍ତୋଷ ମିଳିଛି ଯେ , ସ୍ୱଚ୍ଛତା ଯୋଗୁଁ ଗରିବ ଲୋକଙ୍କର ଚିକିତ୍ସା ପାଇଁ ହେଉଥିବା ଖର୍ଚ୍ଚ ଏବେ ହ୍ରାସ ପାଇଛି । ମୋତେ ଏହି କଥାରୁ ସନ୍ତୋଷ ମିଳିଛି ଯେ , ଏହି ଅଭିଯାନ ଗ୍ରାମାଞ୍ଚଳରେ , ଆଦିବାସୀ ଅଞ୍ଚଳରେ ଲୋକମାନଙ୍କୁ ରୋଜଗାରର ନୂତନ ସୁଯୋଗ ଦେଇଛି । ଭଉଣୀମାନଙ୍କୁ ମଧ୍ୟ , ପ୍ରଥମେ ଆମର ଏଠାରେ ଶବ୍ଦ ଥିଲା ରାଜମିସ୍ତ୍ରୀ , ଭଉଣୀମାନଙ୍କୁ ମଧ୍ୟ ରାଣୀମିସ୍ତ୍ରୀ କରି କାମ କରିବାର ସୁଯୋଗ ଦିଆଗଲା ।


    ଭାଇ ଓ ଭଉଣୀମାନେ , ସ୍ୱଚ୍ଛ ଭାରତ ଅଭିଯାନ ମଧ୍ୟ ଜୀବନ ରକ୍ଷକ ସାବ୍ୟସ୍ତ ହୋଇଛି ଏବଂ ଜୀବନ ସ୍ତରକୁ ମଧ୍ୟ ଉନ୍ନତ କରିବାରେ ମଧ୍ୟ କାର୍ଯ୍ୟ କରିଛି । ୟୁନିସେଫର ଏକ ଆକଳନ ଅନୁସାରେ ବିଗତ ପାଞ୍ଚ ବର୍ଷରେ ସ୍ୱଚ୍ଛ ଭାରତ ଦ୍ୱାରା ଭାରତର ଅର୍ଥ ବ୍ୟବସ୍ଥା ଉପରେ 20 ଲକ୍ଷ କୋଟି ଟଙ୍କାରୁ ଅଧିକ ସକରାତ୍ମକ ପ୍ରଭାବ ପକାଇଛି । ଏଥିରୁ 75 ଲକ୍ଷରୁ ଅଧିକ ରୋଜଗାର ସୁଯୋଗ ଭାରତରେ ସୃଷ୍ଟି ହୋଇଛି , ଯେଉଁଥିରୁ ଅଧିକ ରୋଜଗାରର ସୁଯୋଗ ଗାଁର ଭାଇ-ଭଉଣୀଙ୍କୁ ମିଳିଛି ।


    କେବଳ ଏତିକି ହିଁ ନୁହେଁ , ଏହା ଦ୍ୱାରା ପିଲାମାନଙ୍କର ଶିକ୍ଷାର ସ୍ତରରେ , ଆମର ଉତ୍ପାଦନ ଉପରେ , ଉଦ୍ୟମଶୀଳତା ଉପରେ ସକାରାତ୍ମକ ପ୍ରଭାବ ପଡିଛି । ଏହା ଦ୍ୱାରା ଦେଶରେ ଝିଅ ଏବଂ ଭଉଣୀମାନଙ୍କର ସୁରକ୍ଷା ଓ ସଶକ୍ତିକରଣ ସ୍ଥିତିରେ ଅଦ୍ଭୁତ ପରିବର୍ତ୍ତନ ଆସିଛି । ଗାଁ , ଗରିବ ଏବଂ ମହିଳାମାନଙ୍କୁ ସ୍ୱାବଲମ୍ବୀ ଏବଂ ସଶକ୍ତିକରଣକୁ ପ୍ରୋତ୍ସାହିତ କରିବା ପାଇଁ ଏଭଳି ମଡେଲ ହିଁ ତ ’ ପୂଜ୍ୟ ମହାତ୍ମା ଗାନ୍ଧୀ ଚାହୁଁଥିଲେ । ଏହା ମହାତ୍ମା ଗାନ୍ଧିଜୀଙ୍କ ସ୍ୱରାଜର ମୂଳମନ୍ତ୍ର ଥିଲା । ଏଥିପାଇଁ ସେ ନିଜର ଜୀବନ ସମର୍ପିତ କରିଦେଇଥିଲେ ।


    ସାଥୀଗଣ , କିନ୍ତୁ ଏବେ ପ୍ରଶ୍ନ ହେଉଛି ଯେ , ଆମେ ଯାହା ହାସଲ କରି ନେଇଛୁ , ତାହା କ ’ ଣ ଯଥେଷ୍ଟ ? ଏହାର ସିଧାସଳଖ ଏବଂ ସ୍ପଷ୍ଟ ଉତ୍ତର ହେଉଛି , ଆଜି ଯାହା ଆମେ ହାସଲ କରିଛୁ , ତାହା କେବଳ , କେବଳ ହେଉଛି ଏକ ସୋପାନ ମାତ୍ର , କେବଳ ଗୋଟିଏ ମାତ୍ର ସୋପାନ । ସ୍ୱଚ୍ଛ ଭାରତ ପାଇଁ ଆମର ଯାତ୍ରା ନିରନ୍ତର ଜାରି ରହିଛି ।


    ଏବେ ଆମେ ଶୌଚାଳୟ ନିର୍ମାଣ କରିଛୁ , ଶୌଚାଳୟ ବ୍ୟବହାର କରିବାର ଅଭ୍ୟାସ ଆଡକୁ ଆମେ ଲୋକଙ୍କୁ ପ୍ରୋତ୍ସାହିତ କରିଛୁ । ଏବେ ଆମକୁ ଦେଶର ଏକ ବଡ଼ ବର୍ଗର ବ୍ୟବହାରରେ ଆସିଥିବା ଏହି ପରିବର୍ତ୍ତନକୁ ସ୍ଥାୟୀ କରିବାର ଅଛି । ସରକାର , ସ୍ଥାନୀୟ ପ୍ରଶାସନ କିମ୍ବା ଗ୍ରାମ ପଞ୍ଚାୟତ ହେଉ , ଆମକୁ ସୁନିଶ୍ଚିତ କରିବାର ଅଛି ଯେ ଶୌଚାଳୟର ଉପଯୁକ୍ତ ବ୍ୟବହାର ହେଉ । ଯେଉଁ ଲୋକମାନେ ଏବେ ମଧ୍ୟ ଏଥିରୁ ବାଦ ପଡିଯାଇଛନ୍ତି , ସେମାନଙ୍କୁ ଏହି ସୁବିଧା ସହିତ ମଧ୍ୟ ଯୋଡିବାର ଅଛି ।


    ଭାଇ ଓ ଭଉଣୀମାନେ , ସରକାର ଏବେ ଯେଉଁ ଜଳ-ଜୀବନ ମିଶନ ଆରମ୍ଭ କରିଛନ୍ତି , ଏହାଦ୍ୱାରା ସେଥିରେ ମଧ୍ୟ ମହାୟତା ମିଳିବ । ନିଜ ଘରେ , ନିଜ ଗାଁରେ , ନିଜ କଲୋନୀରେ ଜଳ ପୁନଃଚାର୍ଜ ( Water recharge ) କରିବା ପାଇଁ , ଜଳ ପୁନଃଚକ୍ରଣ କରିବା ପାଇଁ ଆମେ ଯାହା ମଧ୍ୟ ପ୍ରୟାସ କରି ପାରିବା ; ତାହା କରିବା ଦରକାର । ଯଦି ଆମେ ଏହା କରିପାରିବା ତ ନିୟମିତ ଏବଂ ସ୍ଥାୟୀ ଶୌଚାଳୟ ବ୍ୟବହାର ପାଇଁ ଏଥିରୁ ସହଯୋଗ ମିଳିବ । ସରକାର ଜଳ-ଜୀବନ ମିଶନରେ ସାଢେ ତିନି ଲକ୍ଷ କୋଟି ଟଙ୍କା ଖର୍ଚ୍ଚ କରିବାର ନିଷ୍ପତ୍ତି ନେଇଛନ୍ତି । କିନ୍ତୁ ଦେଶବାସୀଙ୍କର ସକ୍ରିୟ ସହଯୋଗ ବିନା ଏହି ବିରାଟ କାର୍ଯ୍ୟକୁ ସମ୍ପୂର୍ଣ୍ଣ କରିବା କଷ୍ଟକର ।


    ସାଥୀଗଣ , ସ୍ୱଚ୍ଛତା , ପରିବେଶ ସୁରକ୍ଷା ଏବଂ ଜୀବ ସୁରକ୍ଷା – ଏହି ତିନୋଟି ବିଷୟ ମହାତ୍ମା ଗାନ୍ଧୀଙ୍କର ପ୍ରିୟ ଥିଲା । ପ୍ଲାଷ୍ଟିକ ଏହି ତିନୋଟି ପାଇଁ ବହୁତ ବଡ଼ ବିପଦ । ଅବଶ୍ୟ 2022 ସୁଦ୍ଧା ଦେଶକୁ ଥରେ ବ୍ୟବହାର ଯୋଗ୍ୟ (ସିଙ୍ଗିଲ ୟୁଜ)ପ୍ଲାଷ୍ଟିକରୁ ମୁକ୍ତ କରିବାର ଲକ୍ଷ୍ୟ ଆମକୁ ହାସଲ କରିବାର ଅଛି । ବିଗତ ତିନି ସପ୍ତାହ ଧରି ସ୍ୱଚ୍ଛତା ହିଁ ସେବା ମାଧ୍ୟମରେ ସମଗ୍ର ଦେଶ ଏହି ଅଭିଯାନକୁ ବହୁତ ବଡ଼ ଗତି ଦେଇଛି । ମୋତେ ଅବଗତ କରାଯାଇଛି ଯେ , ଏହି ସମୟ ମଧ୍ୟରେ ପ୍ରାୟ 20 ହଜାର ଟନ୍ ପ୍ଲାଷ୍ଟିକ ଆବର୍ଜନା ଏକାଠି କରାଯାଇଛି । ଏହି ସମୟ ମଧ୍ୟରେ ଏହା ମଧ୍ୟ ଦେଖିବାକୁ ମିଳିଛି ଯେ ପ୍ଲାଷ୍ଟିକ ବ୍ୟାଗର ଉପଯୋଗ ଦ୍ରୁତ ଗତିରେ ହ୍ରାସ ପାଉଛି ।


    ମୁଁ ମଧ୍ୟ ଏହା ସୂଚନା ପାଇଛି ଯେ , ଆଜି ସାରା ଦେଶରେ କୋଟି କୋଟି ଲୋକ ଥରେ ବ୍ୟବହାର ଯୋଗ୍ୟ (ସିଙ୍ଗିଲ ୟୁଜ) ପ୍ଲାଷ୍ଟିକକୁ ବ୍ୟବହାର ନ କରିବା ପାଇଁ ସଂକଳ୍ପ ନେଇଛନ୍ତି । ଅର୍ଥାତ ସେହି ପ୍ଲାଷ୍ଟିକ ଯାହାକୁ ଆମେ ଥରେ ବ୍ୟବହାର କରିଥାଉ ଆଉ ପୁଣି ଫୋପାଡି ଦେଇଥାଉ , ଏଭଳି ପ୍ଲାଷ୍ଟିକରୁ ଦେଶକୁ ମୁକ୍ତ କରିବାର ଅଛି । ଏହାଦ୍ୱାରା ପରିବେଶର ମଧ୍ୟ ଲାଭ ହେବ , ଆମ ସହରର ସଡ଼କ , ଏବଂ ପରିମଳ ବା ଡ୍ରେନକୁ ଅବରୋଧ କରିବାର ବଡ଼ ସମସ୍ୟାର ସମାଧାନ ମଧ୍ୟ ହେବ ଏବଂ ଆମ ପଶୁଧନର , ସାମୁଦ୍ରିକ ଜୀବଙ୍କ ଜୀବନ ମଧ୍ୟ ସୁରକ୍ଷିତ ହେବ ।


    ଭାଇ ଓ ଭଉଣୀମାନେ , ମୁଁ ପୁଣି କହି ରଖୁଛି , ଆମର ଏହି ଆନ୍ଦୋଳନର ମୂଳରେ ସବୁଠାରୁ ବଡ଼ କଥା ହେଉଛି ବ୍ୟବହାର ପରିବର୍ତ୍ତନ । ଏହି ପରିବର୍ତ୍ତନ ପ୍ରଥମେ ନିଜଠାରୁ ଆରମ୍ଭ ହୋଇଥାଏ , ସମ୍ବେଦନା ଠାରୁ ହୋଇଥାଏ । ଏହି ଶିକ୍ଷା ଆମକୁ ମହାତ୍ମା ଗାନ୍ଧିଜୀ ଏବଂ ଲାଲ ବାହାଦୂର ଶାସ୍ତ୍ରୀଙ୍କ ଜୀବନରୁ ମିଳିଥାଏ ।


    ଦେଶ ଯେତେବେଳେ ଗୁରୁତର ଖାଦ୍ୟ ସଂକଟ ସହିତ ଲଢେଇ କରୁଥିଲା ତ ଶାସ୍ତ୍ରୀଜୀ ଦେଶବାସୀଙ୍କୁ ନିଜର ଖାଦ୍ୟ ଅଭ୍ୟାସରେ ପରିବର୍ତ୍ତନର ଆହ୍ୱାନ ଦେଇଥିଲେ , କିନ୍ତୁ ଶୁଭାରମ୍ଭ ନିଜ ପରିବାରରୁ କରିଥିଲେ । ସ୍ୱଚ୍ଛତାର ଏହି ଯାତ୍ରାରେ ମଧ୍ୟ ଆମ ପାଇଁ ଏହା ମଧ୍ୟ ହେଉଛି ଏକମାତ୍ର ରାସ୍ତା , ଯେଉଁ ପଥରେ ଅଗ୍ରସର ହୋଇ ଆମକୁ ଲକ୍ଷ୍ୟ ହାସଲ କରିବାର ଅଛି ।


    ଭାଇ ଓ ଭଉଣୀମାନେ , ଆଜି ସମଗ୍ର ବିଶ୍ୱ ଆମ ସ୍ୱଚ୍ଛ ଭାରତ ଅଭିଯାନ ମଡେଲରୁ ଶିଖିବାକୁ ଚାହୁଁଛି । କିଛି ଦିନ ପୂର୍ବେ ହିଁ ଆମେରିକାରେ ଯେତେବେଳେ ଭାରତକୁ ‘ ଗ୍ଲୋବାଲ ଗୋଲ କିପର ’ ସମ୍ମାନରେ ସମ୍ମାନିତ କରାଗଲା ତ , ଭାରତର ସଫଳତା ସହିତ ସାରା ବିଶ୍ୱ ପରିଚିତ ହେଲା ।


    ମୁଁ ମଧ୍ୟ ମିଳିତ ଜାତିସଂଘରେ ଏହା କହିଥିଲି କି ଭାରତ ନିଜର ଅନୁଭୂତିକୁ ଅନ୍ୟ ଦେଶ ସହିତ ବାଣ୍ଟିବା ପାଇଁ ସବୁବେଳେ ପ୍ରସ୍ତୁତ ଅଛି । ଆଜି ନାଇଜେରିଆ , ଇଣ୍ଡୋନେସିଆ ଏବଂ ମାଲିର ପ୍ରତିନିଧି ଆମ ଗହଣରେ ଅଛନ୍ତି । ଭାରତକୁ ଆପଣମାନଙ୍କ ସହିତ ସ୍ୱଚ୍ଛତା ପାଇଁ , ପରିମଳ ପାଇଁ ସହଯୋଗ କରିବାରେ ବହୁତ ଖୁସି ମିଳିବ ।


    ସାଥୀଗଣ , ମହାତ୍ମା ଗାନ୍ଧିଜୀ ସତ୍ୟ , ଅହିଂସା , ସତ୍ୟାଗ୍ରହ , ସ୍ୱାବଲମ୍ବନର ବିଚାର ଦ୍ୱାରା ଦେଶକୁ ମାର୍ଗ ଦେଖାଇଥିଲେ । ଆଜି ଆମେ ସେହି ପଥରେ ଚାଲି ସ୍ୱଚ୍ଛ , ସ୍ୱସ୍ଥ , ସମୃଦ୍ଧ , ଏବଂ ସଶକ୍ତ ନ୍ୟୁ ଇଣ୍ଡିଆର ନିର୍ମାଣରେ ଲାଗିଛେ । ପୂଜ୍ୟ ବାପୁ ସ୍ୱଚ୍ଛତାକୁ ସର୍ବୋପରି ମାନୁଥିଲେ । ସତ୍ୟ ସାଧକ ଭାବେ ଦେଶର ଗ୍ରାମୀଣ କ୍ଷେତ୍ର ଆଜି ତାଙ୍କୁ ସ୍ୱଚ୍ଛ ଭାରତର କାର୍ଯ୍ୟାଞ୍ଜଳି ଦେଉଛି । ଗାନ୍ଧିଜୀ ସ୍ୱାସ୍ଥ୍ୟକୁ ଶ୍ରେଷ୍ଠ ଧନ ବୋଲି ବିବେଚନା କରୁଥିଲେ ଆଉ ଚାହୁଁଥିଲେ କି ଦେଶର ପ୍ରତ୍ୟେକ ନାଗରିକ ସୁସ୍ଥ ହେଉ । ଆମେ ଯୋଗ ଦିବସ. ଆୟୁଷ୍ମାନ ଭାରତ , ଫିଟ୍ ଇଣ୍ଡିଆ ମୁଭମେଣ୍ଟ (ଅଭିଯାନ) ମାଧ୍ୟମରେ ଏହି ଚିନ୍ତାଧାରାକୁ ଦେଶର ବ୍ୟବହାରରେ ଉପଯୋଗ କରିବାର ପ୍ରୟାସ କରୁଛୁ । ଗାନ୍ଧିଜୀ ବସୁଧୈବ କୁଟୁମ୍ବକମ ନୀତିରେ ବିଶ୍ୱାସ କରୁଥିଲେ ।


    ଏବେ ଭାରତ ନିଜର ନୂତନ ଯୋଜନା ଏବଂ ପରିବେଶ ପ୍ରତି ପ୍ରତିବଦ୍ଧତା ମାଧ୍ୟମରେ ବିଶ୍ୱକୁ ଅନେକ ଗୁଡିଏ ଆହ୍ୱାନ ସହିତ ଲଢିବା ପାଇଁ ସହାୟତା କରୁଛି । ବାପୁଙ୍କ ସ୍ୱପ୍ନ ଥିଲା ଆତ୍ମନିର୍ଭରଶୀଳତା , ଆତ୍ମବିଶ୍ୱାସରେ ପରିପୂର୍ଣ୍ଣ ଭାରତ । ଆଜି ଆମେ ମେକ୍ ଇନ୍ ଇଣ୍ଡିଆ , ଷ୍ଟାର୍ଟଅପ୍ ଇଣ୍ଡିଆ , ଷ୍ଟାଣ୍ଡ ଅପ୍ ଇଣ୍ଡିଆ ମାଧ୍ୟମରେ ଏହି ସ୍ୱପ୍ନକୁ ସାକାର କରିବାରେ ଲାଗିଛୁ ।


    ଗାନ୍ଧିଜୀଙ୍କ ସଂକଳ୍ପ ଥିଲା ଏକ ଏଭଳି ଭାରତ , ଯେଉଁଠାରେ ପ୍ରତ୍ୟେକ ଗାଁ ସ୍ୱାବଲମ୍ବୀ ହେଉ । ଆମେ ରାଷ୍ଟ୍ରୀୟ ଗ୍ରାମ ସ୍ୱରାଜ ମାଧ୍ୟମରେ ଏହି ସଂକଳ୍ପକୁ ସିଦ୍ଧି ଆଡକୁ ନେଇ ଯାଉଛୁ ।


    ଗାନ୍ଧିଜୀ ସମାଜର ସବୁଠାରୁ ଶେଷରେ ଠିଆ ହୋଇଥିବା ବ୍ୟକ୍ତିଙ୍କ ପାଇଁ ସମସ୍ତ ନିଷ୍ପତ୍ତି ନେବା କଥା କହୁଥିଲେ । ଆମେ ଆଜି ଉଜ୍ଜ୍ୱଳା , ପ୍ରଧାନମନ୍ତ୍ରୀ ଆବାସ ଯୋଜନା , ଜନ-ଧନ ଯୋଜନା , ସୌଭାଗ୍ୟ ଯୋଜନା , ସ୍ୱଚ୍ଛ ଭାରତ ଭଳି ଯୋଜନା , ଏହି ସବୁ ଦ୍ୱାରା ତାଙ୍କର ଏହି ମନ୍ତ୍ରକୁ ବ୍ୟବସ୍ଥାର ଅଂଶ କରି ଦେଇଛୁ ।


    ପୂଜ୍ୟ ବାପୁଜୀ , ସେ ପ୍ରଯୁକ୍ତିର ବ୍ୟବହାର କରି ଲୋକଙ୍କ ଜୀବନକୁ ସହଜ ଓ ସରଳ କରିବାର କଥା କହିଥିଲେ । ଆମେ ଆଧାର , ପ୍ରତ୍ୟକ୍ଷ ଲାଭ ହସ୍ତାନ୍ତର , ଡିଜିଟାଲ ଇଣ୍ଡିଆ , ଭୀମ୍ ଆପ୍ , ଡିଜି ଲକର ମାଧ୍ୟମରେ ଦେଶବାସୀଙ୍କ ଜୀବନକୁ ସହଜ ଓ ସରଳ କରିବାର ପ୍ରୟାସ କରୁଛୁ ।


    ସାଥୀଗଣ , ମହାତ୍ମା ଗାନ୍ଧୀ କହୁଥିଲେ କି ସେ ଭାରତର ଉତଥାନ ଏଥିପାଇଁ ଚାହୁଁଥିଲେ କି , ସମଗ୍ର ବିଶ୍ୱ ତାହାର ଲାଭ ଉଠାଇପାରିବ । ଗାନ୍ଧିଜୀଙ୍କ ସ୍ପଷ୍ଟ ମତ ଥିଲା କି ରାଷ୍ଟ୍ରବାଦୀ ହେବା ବିନା ଆମେ ଅନ୍ତରାଷ୍ଟ୍ରୀୟବାଦୀ ହୋଇପାରିବା ନାହିଁ । ଅର୍ଥାତ ଆମକୁ ପ୍ରଥମେ ନିଜର ସମସ୍ୟାଗୁଡିକର ସମାଧାନ ନିଜକୁ ଖୋଜିବାକୁ ପଡିବ , ତେବେ ଯାଇ ଆମେ ସମଗ୍ର ବିଶ୍ୱର ସହାୟତା କରି ପାରିବା । ଏହି ରାଷ୍ଟ୍ରବାଦର ଭାବନାକୁ ନେଇ ଆଜି ଭାରତ ଆଗକୁ ବଢୁଛି ।


    ବାପୁଙ୍କର ସ୍ୱପ୍ନର ଭାରତ-ନୂତନ ଭାରତ ନିର୍ମାଣ ହେଉଛି । ବାପୁଙ୍କର ସ୍ୱପ୍ନର ଭାରତ-ଯାହା ସ୍ୱଚ୍ଛ ହେବ , ପର୍ଯ୍ୟାବରଣ ସୁରକ୍ଷିତ ହେବ ।


    ବାପୁଙ୍କର ସ୍ୱପ୍ନର ଭାରତ - ଯେଉଁଠାରେ ପ୍ରତ୍ୟେକ ବ୍ୟକ୍ତି ସୁସ୍ଥ ରହିବେ , ଫିଟ୍ ରହିବେ । ବାପୁଙ୍କର ସ୍ୱପ୍ନର ଭାରତ - ଯେଉଁଠାରେ ପ୍ରତ୍ୟେକ ମାଆ , ପ୍ରତ୍ୟେକ ପିଲାର ପୁଷ୍ଟି ସାଧନ ହୋଇପାରୁଥିବ ।


    ବାପୁଙ୍କର ସ୍ୱପ୍ନର ଭାରତ - ଯେଉଁଠି ପ୍ରତ୍ୟେକ ନାଗରିକ ନିଜକୁ ସୁରକ୍ଷିତ ମଣିବେ । ବାପୁଙ୍କର ସ୍ୱପ୍ନର ଭାରତ - ଯାହା ଭେଦଭାବରୁ ମୁକ୍ତ ସଦଭାବଯୁକ୍ତ ହେବ ।


    ବାପୁଙ୍କର ସ୍ୱପ୍ନର ଭାରତ - ଯାହା ସମସ୍ତଙ୍କ ସହିତ , ସମସ୍ତଙ୍କ ବିକାଶ , ସମସ୍ତଙ୍କ ବିଶ୍ୱାସ (ସବକା ସାଥ , ସବକା ବିକାଶ , ସବକା ବିଶ୍ୱାସ) ଏହି ଆଦର୍ଶରେ ଅଗ୍ରସର ହେବ । ବାପୁଙ୍କ ରାଷ୍ଟ୍ରର ଏହି ସମସ୍ତ ତତ୍ତ୍ଵ ସମଗ୍ର ବିଶ୍ୱ ପାଇଁ ଆଦର୍ଶ ସିଦ୍ଧ ହେବ , ପ୍ରେରଣାର ସ୍ରୋତ ପାଲଟିବ ।


    ଆସନ୍ତୁ ରାଷ୍ଟ୍ରପିତାଙ୍କ ମୂଲ୍ୟବୋଧକୁ ପ୍ରତିସ୍ଥାପିତ କରିବା ପାଇଁ , ମାନବତାର କଲ୍ୟାଣ ପାଇଁ ପ୍ରତ୍ୟେକ ଭାରତବାସୀ , ରାଷ୍ଟ୍ରବାଦର ସଂକଳ୍ପକୁ ସିଦ୍ଧ କରିବାର ସଂକଳ୍ପ ନିଅନ୍ତୁ ।


    ମୁଁ ଆଜି ଦେଶରେ ଗୋଟିଏ ବ୍ୟକ୍ତି , ଗୋଟିଏ ସଂକଳ୍ପ , ଏନେଇ ଅନୁରୋଧ କରୁଛି । ଦେଶ ପାଇଁ କିଛି ମଧ୍ୟ ସଂକଳ୍ପ ନିଅନ୍ତୁ , ଯାହା ଦେଶର କାର୍ଯ୍ୟରେ ଆସିବା ଭଳି ସଂକଳ୍ପ ହେଉ । ଦେଶର , ସମାଜର , ଗରିବଙ୍କ ଉନ୍ନତି ପାଇଁ ସଂକଳ୍ପ ହେଉ । ଆପଣମାନଙ୍କୁ ମୋର ଅନୁରୋଧ କି ଗୋଟିଏ ସଂକଳ୍ପ ନିଶ୍ଚିତ ନିଅନ୍ତୁ ଆଉ ନିଜର କର୍ତ୍ତବ୍ୟ ବିଷୟରେ ଚିନ୍ତା କରନ୍ତୁ , ରାଷ୍ଟ୍ର ପ୍ରତି ନିଜର ଦାୟିତ୍ୱ ବିଷୟରେ ଭାବନ୍ତୁ ।


    କର୍ତ୍ତବ୍ୟ ପଥରେ ଅଗ୍ରସର ହୋଇ 130 କୋଟି ପ୍ରୟାସ , 130 କୋଟି ସଂକଳ୍ପ ଗୁଡିକର ଶକ୍ତି ଦେଶରେ କେତେ କ ’ ଣ କରିପାରିବ । ଆଜିଠାରୁ ଆରମ୍ଭ କରି ଆଗାମୀ ଏକ ବର୍ଷ ପର୍ଯ୍ୟନ୍ତ ଆମକୁ ନିରନ୍ତର ଏହି ଦିଗରେ କାର୍ଯ୍ୟ କରିବାର ଅଛି । ଗୋଟିଏ ବର୍ଷ କାର୍ଯ୍ୟ କରିବା , ତ ପୁଣି ଏହା , ଏହା ଆମ ଜୀବନର ମାର୍ଗ ପାଲଟି ଯିବ , ଏହା ଆମ ଜୀବନଶୈଳୀ ପାଲଟି ଯିବ , ଏହା ଏକ କୃତଜ୍ଞ ରାଷ୍ଟ୍ରର ବାପୁଙ୍କୁ ଶେଷ୍ଠ ଶ୍ରଦ୍ଧାଞ୍ଜଳି ହେବ ।


    ଏହି ଅନୁରୋଧ ଏବଂ ଏହି ଶବ୍ଦ ସହିତ ମୁଁ ଆଉ ଗୋଟିଏ କଥା କହିବାକୁ ଚାହୁଁଛି- ଏହି ଯେଉଁ ସଫଳତା ମିଳିଛି , ଏହା କୌଣସି ସରକାରୀ ସଫଳତା ନୁହେଁ ।


    ଏ ଯେଉଁ ସଫଳତା ମିଳିଛି , ତାହା କୌଣସି ପ୍ରଧାନମନ୍ତ୍ରୀଙ୍କ ସଫଳତା ନୁହେଁ । ଏ ଯେଉଁ ସଫଳତା ମିଳିଛି , ତାହା କୌଣସି ମୁଖ୍ୟମନ୍ତ୍ରୀଙ୍କ ସଫଳତା ନୁହେଁ ।


    ଏ ଯେଉଁ ସଫଳତା ମିଳିଛି , ତାହା 130 କୋଟି ନାଗରିକଙ୍କ ପୁରୁଷାର୍ଥର କାରଣରୁ ମିଳିଛି । ସମାଜର ବରିଷ୍ଠ ଲୋକମାନେ ସମୟରେ ସମୟରେ ନେତୃତ୍ୱ ନେଇ , ମାର୍ଗଦର୍ଶନ ଦେଇଛନ୍ତି , ସେହି କାରଣରୁ ମିଳିଛି । ଆଉ ମୁଁ ଦେଖିଛି , ପାଞ୍ଚ ବର୍ଷ ଲଗାତାର ସମସ୍ତ ମିଡିଆ ହାଉସ ଏହି କଥାକୁ କ୍ରମାଗତ ଭାବେ ଆଗକୁ ବଢାଇଛନ୍ତି , ସକାରାତ୍ମକ ସହଯୋଗ କରିଛନ୍ତି , ଦେଶରେ ବାତାବରଣ ସୃଷ୍ଟିରେ ମିଡିଆ ଗୁରୁତ୍ୱପୂର୍ଣ୍ଣ ଭୂମିକା ତୁଲାଇଛି ।


    ଆଜି ମୁଁ ସେହି ସମସ୍ତଙ୍କୁ , ଯେଉଁ ଲୋକମାନେ ଏହି କାର୍ଯ୍ୟ କରିଛନ୍ତି , 130 କୋଟି ଦେଶବାସୀଙ୍କୁ ଆଦରପୂର୍ବକ ପ୍ରଣାମ କରୁଛି , ମୁଁ ସେମାନଙ୍କୁ ଧନ୍ୟବାଦ ଜଣାଉଛି , ମୁଁ ସେମାନଙ୍କୁ କୃତଜ୍ଞତା ଜଣାଉଛି ।


    ଏହି ଶବ୍ଦ ସହିତ ମୁଁ ନିଜ କଥା ସମାପ୍ତ କରୁଛି । ମୋ ସହିତ ଆପଣ ସମସ୍ତେ କୁହନ୍ତୁ-


    ମୁଁ କହିବି - ମହାତ୍ମା ଗାନ୍ଧୀ , ଆପଣ ସମସ୍ତେ ଦୁଇ ହାତ ଉପରକୁ କରି କହିବେ- ଅମର ରହେ , ଅମର ରହେ ।


    ମହାତ୍ମା ଗାନ୍ଧୀ - ଅମର ରହେ !


    ମହାତ୍ମା ଗାନ୍ଧୀ - ଅମର ରହେ !


    ମହାତ୍ମା ଗାନ୍ଧୀ - ଅମର ରହେ !


    ପୁଣିଥରେ ସମ୍ପୂର୍ଣ୍ଣ ରାଷ୍ଟ୍ରକୁ ବହୁତ ବଡ଼ ସକଳ୍ପର ସିଦ୍ଧି ପାଇଁ ମୁଁ ଅନେକ ଅନେକ ଶୁଭେଚ୍ଛା ଜଣାଉଛି ।


    ମୋ ସହିତ କୁହନ୍ତୁ-


    ଭାରତ ମାତା କୀ – ଜୟ !


    ଭାରତ ମାତା କୀ – ଜୟ !


    ଭାରତ ମାତା କୀ - ଜୟ !


    ବହୁତ ବହୁତ ଧନ୍ୟବାଦ !


    **********

    
    
    (Release ID: 1587356) Visitor Counter : 29