      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପାକିସ୍ତାନ ସହ କରତାରପୁର ସାହିବ କରିଡର ରାଜିନାମା ସ୍ୱାକ୍ଷରିତ
      • ଶ୍ରଦ୍ଧାଳୁଙ୍କ ପାଇଁ ସୁଗମ ହେବ କରତାରପୁର ଦରବାର ଯାତ୍ରା
      • ପଞ୍ଜୀକରଣ ଲାଗି ଅନଲାଇନ ପୋର୍ଟାଲ ଆଜି ଠାରୁ କାର୍ଯ୍ୟକ୍ଷମ
      Posted On: 24 OCT 2019 6:42PM by PIB Bhubaneshwar


    କରତାରପୁର ସାହିବ କରିଡର ପରିଚାଳନା ବ୍ୟବସ୍ଥା ଲାଗି ଆଜି ଭାରତ ଓ ପାକିସ୍ତାନ ମଧ୍ୟରେ ରାଜିନାମା ସ୍ୱାକ୍ଷରିତ ହୋଇଛି । ଉଭୟ ପକ୍ଷ ଡେରା ବାବା ନାନକସ୍ଥିତ ଆନ୍ତର୍ଜାତିକ ସୀମାର ଜିରୋ ପଏଣ୍ଟ ଠାରେ ଏହି ରାଜିନାମାରେ ସ୍ୱାକ୍ଷର କରିଥିଲେ । ଏହି ଅବସରରେ ବୈଦେଶିକ ବ୍ୟାପାର ମନ୍ତ୍ରଣାଳୟ , ପ୍ରତିରକ୍ଷା ମନ୍ତ୍ରଣାଳୟ ଓ ଗୃହ ମନ୍ତ୍ରଣାଳୟର ପ୍ରତିନିଧିଙ୍କ ସହିତ ପଞ୍ଜାବ ସରକାରଙ୍କ ପ୍ରତିନିଧିମାନେ ମଧ୍ୟ ଉପସ୍ଥିତ ଥିଲେ ।


    ଏଠାରେ ସୂଚନାଯୋଗ୍ୟ ଯେ ଶ୍ରୀ ଗୁରୁ ନାନକ ଦେବଜୀଙ୍କ 550ତମ ଜୟନ୍ତୀର ଐତିହାସିକ ଅବସରକୁ ସାରା ଦେଶ ତଥା ବିଶ୍ୱରେ ମହାସମାରୋହରେ ପାଳନ କରିବା ପ୍ରସ୍ତାବକୁ କେନ୍ଦ୍ର ବ୍ୟାବିନେଟ ନଭେମ୍ବର 22 , 2018ରେ ଅନୁମୋଦନ କରିଥିଲା ।


    ଏହି ଐତିହାସିକ ନିଷ୍ପତ୍ତି ନିଆଯିବା ସମୟରେ କେନ୍ଦ୍ର କ୍ୟାବିନେଟ ମଧ୍ୟ ଡେରା ବାବା ନାନକରୁ ଆନ୍ତର୍ଜାତିକ ସୀମା ପର୍ଯ୍ୟନ୍ତ କରତାରପୁର ସାହିବ କରିଡର ନିର୍ମାଣ ଓ ବିକାଶ ପ୍ରସ୍ତାବକୁ ମଞ୍ଜୁର କରିଥିଲେ । ବର୍ଷର ସବୁସମୟରେ ତୀର୍ଥଯାତ୍ରୀଙ୍କୁ ଗୁରୁଦ୍ୱାରା ଦରବାର ସାହିବ , କରତାରପୁର ଯାତ୍ରା ନିମନ୍ତେ ସୁବିଧା ପ୍ରଦାନ କରିବା ଉଦ୍ଦେଶ୍ୟରେ ଏହି ନିଷ୍ପତ୍ତି ନିଆଯାଇଥିଲା ।


    ଏହି ରାଜିନାମା ସ୍ୱାକ୍ଷରିତ ହେବା ସହିତ କରତାରପୁର ସାହିବ କରିଡର ପରିଚାଳନା ପାଇଁ ଏକ ଔପଚାରିକ ରୂପରେଖ ପ୍ରସ୍ତୁତ କରାଯାଇଛି ।


    ବୁଝାମଣାର ମୁଖ୍ୟାଂଶ ନିମ୍ନରେ ପ୍ରଦାନ କରାଗଲା:-


    • ଭାରତୀୟ ବଂଶୋଦ୍ଭବ ସବୁ ଧର୍ମ ଓ ବର୍ଣ୍ଣର ଭାରତୀୟ ତୀର୍ଥଯାତ୍ରୀ ଏହି କରିଡରର ଉପଯୋଗ କରିପାରିବେ ;


    • ଯାତ୍ରା ଭିସା ମୁକ୍ତ ହେବ ;


    • ତୀର୍ଥଯାତ୍ରୀଙ୍କୁ କେବଳ ଏକ ବୈଧ ପାସପୋର୍ଟ ନେବାର ଆବଶ୍ୟକତା ରହିଛି ;


    • ଭାରତୀୟ ବଂଶୋଦ୍ଭବ କୌଣସି ବ୍ୟକ୍ତି ନିଜ ଦେଶର ପାସପୋର୍ଟ ସହିତ ଓସିଆଇ କାର୍ଡ ସାଙ୍ଗରେ ନେବାର ଆବଶ୍ୟକତା ରହିଛି ;


    • କରିଡର ସକାଳୁ ସନ୍ଧ୍ୟା ପର୍ଯ୍ୟନ୍ତ ଖୋଲିବ , ସକାଳୁ ଯାତ୍ରା କରିଥିବା ତୀର୍ଥଯାତ୍ରୀଙ୍କୁ ସେହିଦିନ ଫେରିବାକୁ ପଡିବ ;


    • ଆଗୁଆ ସୂଚିତ ହେବାକୁ ଥିବା ଅଧିସୂଚିତ ଦିନଗୁଡ଼ିକୁ ବାଦ ଦେଇ କରିଡର ବର୍ଷତମାମ ଚାଲୁ ରହିବ ଯାହାର ସୂଚନା ପୂର୍ବରୁ ଦିଆଯିବ ;


    • ତୀର୍ଥଯାତ୍ରୀଙ୍କୁ ଏକାକୀ କିମ୍ବା ଦଳବଦ୍ଧ ହୋଇ ଯିବା ପାଇଁ ସୁବିଧା ମିଳିବ , ପାଦ ଚାଲି ଯାତ୍ରା କରିବାର ବିକଳ୍ପ ମଧ୍ୟ ରହିବ ;


    • ଭାରତ ଯାତ୍ରା ତାରିଖର 10 ଦିନ ପୂର୍ବରୁ ତୀର୍ଥଯାତ୍ରୀଙ୍କ ତାଲିକା ପାକିସ୍ତାନକୁ ପଠାଇବ । ଯାତ୍ରା ଆରମ୍ଭ ହେବାର 4 ଦିନ ପୂର୍ବରୁ ତୀର୍ଥଯାତ୍ରୀଙ୍କୁ ସୂଚିତ କରାଯିବ ;


    • ଯଥେଷ୍ଟ ପରିମାଣର ଲଙ୍ଗର ଓ ପ୍ରସାଦ ବିତରଣ ପାଇଁ ପର୍ଯ୍ୟାପ୍ତ ବ୍ୟବସ୍ଥା କରିବା ଲାଗି ପାକିସ୍ତାନ ପକ୍ଷରୁ ଭାରତକୁ ପ୍ରତିଶ୍ରୁତି ଦିଆଯାଇଛି ।


    ପ୍ରତ୍ୟେକ ତୀର୍ଥଯାତ୍ରୀଙ୍କ ଠାରୁ ଯାତ୍ରୀ ସେବା ଶୁଳ୍କ ବାବଦରେ 20 ଆମେରିକୀୟ ଡଲାର ଆଦାୟ କରିବା ଲାଗି ପାକିସ୍ତାନର ଜିଦ ମୁଖ୍ୟ ଚର୍ଚ୍ଚାର ବିଷୟ ଥିଲା । ପାକିସ୍ତାନ ତୀର୍ଥଯାତ୍ରୀଙ୍କ ଠାରୁ କୌଣସି ଶୁଳ୍କ ଆଦାୟ ନକରିବା ପାଇଁ ଭାରତ ଲଗାତର ଭାବେ ଅନୁରୋଧ କରି ଆସିଥିଲା । ଏହା ଭାରତୀୟ ତୀର୍ଥଯାତ୍ରୀଙ୍କ ଧାର୍ମିକ ଓ ଆଧ୍ୟାତ୍ମିକ ଭାବନା ଅନୁକୂଳ ନୁହେଁ ବୋଲି ଦର୍ଶାଇ ବିଗତ ତିନୋଟି ଯୁଗ୍ମ ସଚିବସ୍ତରୀୟ ବୈଠକ ଓ କୁଟନୈତିକ ସ୍ତରରେ ଏହା ଉପରେ ବାରମ୍ବାର ଜୋର ଦିଆଯାଇଥିଲା । ଶୁଳ୍କ ଛାଡ କରିବା ପାଇଁ ରାଜି ନହେବାରୁ ପାକିସ୍ତାନ ପ୍ରତି ଭାରତ ସରକାର ଗଭୀର ଅସନ୍ତୋଷ ପ୍ରକାଶ କରିଛନ୍ତି । ଯଦିଓ ଶ୍ରୀଗୁରୁ ନାନକଦେବଜୀଙ୍କ 550ତମ ପ୍ରକାଶବର୍ଷ ପୂର୍ବରୁ ତୀର୍ଥଯାତ୍ରୀଙ୍କୁ କରତାରପୁର ସାହିବ ଭ୍ରମଣ କରିବାର ସୁବିଧା ପ୍ରଦାନ କରିବା ଲାଗି ଏହି କରିଡରକୁ ଯଥା ସମୟରେ କାର୍ଯ୍ୟକ୍ଷମ କରିବା ପାଇଁ ଭାରତ ଆଜି ରାଜିନାମାରେ ସ୍ୱାକ୍ଷର କରିବାକୁ ସହମତ ହୋଇଛି , କିନ୍ତୁ ଭାରତ ସରକାର ଶୁଳ୍କ ଲାଗୁ ବିଷୟରେ ପୁନର୍ବିଚାର କରିବା ପାଇଁ ପାକିସ୍ତାନ ସରକାରଙ୍କୁ ଅନୁରୋଧ କରିଛନ୍ତି ।


    ସମସ୍ତ ଋତୁରେ ସଡ଼କ ଯୋଗାଯୋଗ ବ୍ୟବସ୍ଥାକୁ ସୁଦୃଢ଼ କରିବା ପ୍ରସଙ୍ଗ ଭାରତ ଲଗାତାର ଉତ୍ଥାପନ କରି ଆସିଛି । ଏହି ପରିପ୍ରେକ୍ଷୀରେ ଭାରତ ସରକାର ଭାରତ ପଟେ ଏକ ସେତୁ ଏବଂ ଏକ ଅସ୍ଥାୟୀ ରାସ୍ତାର ନିର୍ମାଣ କରିଛନ୍ତି । ପାକିସ୍ତାନ ନିଜ ପଟେ ଏକ ସେତୁ ନିର୍ମାଣ କରିବା ଲାଗି ଦେଇଥିବା ପ୍ରତିଶ୍ରୁତି ପୂରଣ କରିବ ବୋଲି ଆଶା କରାଯାଉଛି ।


    ତୀର୍ଥଯାତ୍ରୀଙ୍କ ସୁବିଧା ପାଇଁ କରାଯାଇଥିବା ବ୍ୟବସ୍ଥା :


    କରତାରପୁର ସାହିବ କରିଡର ସଠିକ ସମୟରେ ଉଦଘାଟନ ହେବା ପାଇଁ ସମସ୍ତ ଆବଶ୍ୟକ ଭିତ୍ତିଭୂମି ଯଥା ରାଜପଥ ଓ ଯାତ୍ରୀ ଟର୍ମିନାଲ ଭବନ ନିର୍ମାଣ ଶେଷ ପର୍ଯ୍ୟାୟରେ ପହଁଚିଛି । ତୀର୍ଥଯାତ୍ରୀଙ୍କ ସହଜ ଗମନାଗମନ ପାଇଁ କଡ଼ା ସୁରକ୍ଷା ବନ୍ଦୋବସ୍ତ କରାଯାଇଛି ।


    ତୀର୍ଥଯାତ୍ରୀମାନେ ପଞ୍ଜୀକରଣ ଲାଗି ଅନଲାଇନ ପୋର୍ଟାଲ ( prakashpurb550.mha.gov.in ) ଆଜି ଠାରୁ କାର୍ଯ୍ୟକ୍ଷମ ହୋଇଛି । ତୀର୍ଥଯାତ୍ରୀମାନେ ନିଜ ପସନ୍ଦ ଅନୁଯାୟୀ ଯେକୌଣସି ତାରିଖ ଚୟନ କରି ଆବଶ୍ୟକ ସୂଚନା ସହିତ ଏହି ଅନଲାଇନ ପୋର୍ଟାଲରେ ପଞ୍ଜୀକରଣ କରିପାରିବେ । ପଞ୍ଜୀକରଣ ସୁନିଶ୍ଚିତ ହେବା ସମ୍ପର୍କରେ ଯାତ୍ରାର 3 କିମ୍ବା 4 ଦିନ ପୂର୍ବରୁ ଯାତ୍ରୀଙ୍କୁ ଏସଏମଏସ ଓ ଇ-ମେଲ ଜରିଆରେ ସୂଚିତ କରାଯିବ । ଟର୍ମିନାଲ ବିଲ୍ଡିଂରେ ପହଁଚିବା ପରେ ଯାତ୍ରୀମାନେ ଇଲେକଟ୍ରୋନିକ ଯାତ୍ରା ଚିଠା ଓ ନିଜ ପାସପୋର୍ଟ ଦେଖାଇ ଯାତ୍ରା କରିପାରିବେ ।


    **********

    
    
    (Release ID: 1589122) Visitor Counter : 21