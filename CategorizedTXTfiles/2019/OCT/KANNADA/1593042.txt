      ಪ್ರಧಾನ ಮಂತ್ರಿಯವರ ಕಛೇರಿ

      ರಿಯಾದ್‌ನಲ್ಲಿ ನಡೆದ ಭವಿಷ್ಯದ ಹೂಡಿಕೆ ಉಪಕ್ರಮ ವೇದಿಕೆಯಲ್ಲಿ ಪ್ರಧಾನಮಂತ್ರಿಯವರು ಮಾಡಿದ ಪ್ರಧಾನ ಭಾಷಣ
      Posted On: 29 OCT 2019 11:05PM by PIB Bengaluru


    ರಿಯಾದ್ ‌ ನಲ್ಲಿ ನಡೆದ ಭವಿಷ್ಯದ ಹೂಡಿಕೆ ಉಪಕ್ರಮ ವೇದಿಕೆಯಲ್ಲಿ ಪ್ರಧಾನಮಂತ್ರಿಯವರು ಮಾಡಿದ ಪ್ರಧಾನ ಭಾಷಣ


    ಗೌರವಾನ್ವಿತ ದೊರೆಗಳೇ , ಗೌರವಾನ್ವಿತರೇ , ಮಹಿಳೆಯರೇ ಮತ್ತು ಮಹನೀಯರೇ , ಸ್ನೇಹಿತರೇ , ನಮಸ್ಕಾರ , ಶುಭ ಸಂಜೆ .


    ಈ ವೇದಿಕೆಯಲ್ಲಿ ಭಾಗವಹಿಸಲು ನನ್ನನ್ನು ಆಹ್ವಾನಿಸಿದ್ದಕ್ಕಾಗಿ ಗೌರವಾನ್ವಿತ ದೊರೆ ಮತ್ತು ಎರಡು ಪವಿತ್ರ ಮಸೀದಿಗಳ ಉಸ್ತುವಾರಿಯಾದ ಮತ್ತು ನನ್ನ ಸಹೋದರ ಯುವರಾಜರಿಗೆ ನಾನು ಧನ್ಯವಾದಗಳನ್ನು ಅರ್ಪಿಸುತ್ತೇನೆ . ಸೌದಿ ಅರೇಬಿಯಾ ಮತ್ತು ಇಲ್ಲಿರುವ ಪವಿತ್ರ ಮಸೀದಿಗಳು ಜಗತ್ತಿನ ಕೋಟ್ಯಂತರ ಜನರ ನಂಬಿಕೆಯ ಕೇಂದ್ರಗಳಾಗಿವೆ . ಈ ನೆಲ ವಿಶ್ವದ ಆರ್ಥಿಕತೆಗೆ ಶಕ್ತಿಯ ಮೂಲವಾಗಿದೆ . ಈ ಶಕ್ತಿಯುತ ನಗರವಾದ ರಿಯಾದ್ ನಲ್ಲಿ ಇಂದು ನಾನು ನಿಮ್ಮ ನಡುವೆ ಸಕಾರಾತ್ಮಕ ಶಕ್ತಿಯನ್ನು ಅನುಭವಿಸಬಹುದು .


    ಸ್ನೇಹಿತರೇ ,


    ಭವಿಷ್ಯದ ಹೂಡಿಕೆ ಉಪಕ್ರಮ ವೇದಿಕೆಯ ವಿಷಯಗಳು ಇಲ್ಲಿ ಆರ್ಥಿಕತೆಯನ್ನು ಮಾತ್ರ ಚರ್ಚಿಸುವುದು ಈ ವೇದಿಕೆಯ ಉದ್ದೇಶವಲ್ಲ ಎಂದು ಸ್ಪಷ್ಟಪಡಿಸುತ್ತದೆ . ಪ್ರಪಂಚದ ಉದಯೋನ್ಮುಖ ಪ್ರವೃತ್ತಿಗಳನ್ನು ಅರ್ಥಮಾಡಿಕೊಳ್ಳುವುದು ಮತ್ತು ಅದರಲ್ಲಿ ವಿಶ್ವದ ಕಲ್ಯಾಣಕ್ಕಾಗಿ ಮಾರ್ಗಗಳನ್ನು ಕಂಡುಕೊಳ್ಳುವುದು . ಈ ಕಾರಣಕ್ಕಾಗಿ , ಈ ಕ್ರಿಯಾತ್ಮಕ ವೇದಿಕೆ ವ್ಯಾಪಾರ ಪ್ರಪಂಚದ ಘಟನಾವಳಿಗಳಲ್ಲಿ ಪ್ರಮುಖ ಭಾಗವಾಗಿದೆ . ಕೇವಲ ಮೂರು ವರ್ಷಗಳ ಅವಧಿಯಲ್ಲಿ , ಈ ವೇದಿಕೆ ಬಹಳ ದೂರ ಸಾಗಿದೆ . ಈ ಯಶಸ್ಸಿಗೆ ನನ್ನ ಸ್ನೇಹಿತ ಮತ್ತು ಸಹೋದರ ರಾಜಕುಮಾರರಿಗೆ ಅನೇಕ ಅಭಿನಂದನೆಗಳು ಸಲ್ಲಬೇಕು . ಅವರ ವೇದಿಕೆಯನ್ನು ಮರುಭೂಮಿಯ ದಾವೋಸ್ ಎಂದು ಕರೆಯಲಾಗುತ್ತದೆ . ಕಳೆದ ಶತಮಾನದಲ್ಲಿ , ಸೌದಿ ಅರೇಬಿಯಾದ ಜನರ ಕಠಿಣ ಪರಿಶ್ರಮ ಮತ್ತು ಪ್ರಕೃತಿಯ ಉಡುಗೊರೆಯಿಂದಾಗಿ , ಮರುಭೂಮಿಯ ಮರಳು ಚಿನ್ನವನ್ನು ಉತ್ಪಾದಿಸಿದೆ . ಸೌದಿ ಅರೇಬಿಯಾದ ನಾಯಕತ್ವವು ಆರಾಮವಾಗಿ ಕುಳಿತುಕೊಳ್ಳಬಹುದಿತ್ತು , ಆದರೆ ಇದು ಮುಂದಿನ ಹಲವು ತಲೆಮಾರುಗಳ ಬಗ್ಗೆ ಯೋಚಿಸಿತು , ಭವಿಷ್ಯದ ಬಗ್ಗೆ ಮತ್ತು ಇಡೀ ಮಾನವಕುಲದ ಬಗ್ಗೆ ಕಾಳಜಿಯನ್ನು ತೋರಿಸಿತು ನೋಡಿಕೊಂಡಿದೆ . ಗೌರವಾನ್ವಿತ ರಾಜಕುಮಾರ ಅವರು ಈ ವೇದಿಕೆಯನ್ನು ಭವಿಷ್ಯಕ್ಕಾಗಿ ಎಂದು ಕೇವಲ ಹೆಸರಿಗಾಗಿ ಕರೆದಿಲ್ಲ ಎಂದು ನಾನು ಅಭಿನಂದಿಸುತ್ತೇನೆ , ಆದರೆ ಅದರ ಸಂಪೂರ್ಣ ಪರಿಕಲ್ಪನೆಯು ಭವಿಷ್ಯದ ಕಡೆಗೆ ನೋಡುತ್ತಿದೆ ಮತ್ತು ಆಧಾರಿತವಾಗಿದೆ . ಈ ರೀತಿಯಾಗಿ , ಅವರ ಸಹೋದರ ಮತ್ತು ನೆರೆಯವರಾಗಿ , ಈ ಅತ್ಯುತ್ತಮ ಉಪಕ್ರಮದಲ್ಲಿ ವಿಶ್ವದ ವೇಗವಾಗಿ ಬೆಳೆಯುತ್ತಿರುವ ಆರ್ಥಿಕತೆಯನ್ನು ಪ್ರತಿನಿಧಿಸುವುದು ನನಗೆ ಸಹಜವೆನಿಸಿದೆ .


    ಸ್ನೇಹಿತರೇ ,


    ನಾನು ನಿಮಗಾಗಿ ಭಾರತದ ಜನರ ಶುಭಾಶಯಗಳನ್ನು ತಂದಿದ್ದೇನೆ . ನಾವು ಸಾವಿರಾರು ವರ್ಷಗಳಿಂದ ಸೌದಿ ಅರೇಬಿಯಾದೊಂದಿಗೆ ಇದ್ದೇವೆ . ಅಂತಹ ಸ್ನೇಹವಿದೆ. ನೀವು ಹೇಳುವತೆ - ಸದಕತುಮ್ , ನಾವು ಪರಸ್ಪರ ಸಂಪರ್ಕ ಹೊಂದಿದ್ದೇವೆಂದು ಭಾವಿಸುತ್ತೇವೆ . ನಮ್ಮ ಐತಿಹಾಸಿಕ ಸಂಬಂಧಗಳು ಮತ್ತು ಸಂಪರ್ಕಗಳು ನಮ್ಮ ಕಾರ್ಯತಂತ್ರದ ಸಹಭಾಗಿತ್ವಕ್ಕೆ ಬಲವಾದ ಅಡಿಪಾಯವನ್ನು ಹಾಕಿವೆ . ಇಂದು ನಾವು ರಾಜಕುಮಾರರೊಂದಿಗೆ ಚರ್ಚಿಸಿದ ನಂತರ ಕಾರ್ಯತಂತ್ರದ ಸಹಭಾಗಿತ್ವ ಮಂಡಳಿಯನ್ನು ಸ್ಥಾಪಿಸುವ ಮೂಲಕ ನಮ್ಮ ಸಂಬಂಧಕ್ಕೆ ಹೊಸ ಎತ್ತರವನ್ನು ನೀಡಿದ್ದೇವೆ . ಗೌರವಾನ್ವಿತ ದೊರೆ ಮತ್ತು ಗೌರವಾನ್ವಿತ ರಾಜಕುಮಾರ ಅವರ ಮಾರ್ಗದರ್ಶನದೊಂದಿಗೆ , ನಾವು ಅನಿರೀಕ್ಷಿತ ಪ್ರಗತಿಯನ್ನು ಮತ್ತು ಸಂಬಂಧದಲ್ಲಿ ಸೇರಿಹೋದ ಪ್ರಜ್ಞೆಯನ್ನು ತರಲು ಸಾಧ್ಯವಾಯಿತು . ಅವರ ಶ್ರಮ ಮತ್ತು ಭಾರತದ ಮೇಲಿನ ವಾತ್ಸಲ್ಯಕ್ಕಾಗಿ ಅವರಿಗೆ ನನ್ನ ಧನ್ಯವಾದಗಳು .


    ಸ್ನೇಹಿತರೇ ,


    ಇಂದು ಭವಿಷ್ಯದ ಹೂಡಿಕೆ ಉಪಕ್ರಮದಲ್ಲಿ , " ಜಾಗತಿಕ ವ್ಯವಹಾರಕ್ಕಾಗಿ ಮುಂದೇನು? " ಮತ್ತು ಭಾರತದಲ್ಲಿ ಉದಯೋನ್ಮುಖ ಅವಕಾಶಗಳು ಮತ್ತು ಸಾಧ್ಯತೆಗಳು , ನಮ್ಮ ನಿರೀಕ್ಷೆಗಳು ಮತ್ತು ಗುರಿಗಳ ಕುರಿತು ಮಾತನಾಡಲು ನನಗೆ ಅವಕಾಶವಿದೆ . ಮುಂದಿನ ಐದು ವರ್ಷಗಳಲ್ಲಿ ಭಾರತವು ತನ್ನ ಆರ್ಥಿಕತೆಯನ್ನು ದ್ವಿಗುಣಗೊಳಿಸುವ , ಅದನ್ನು 5 ಟ್ರಿಲಿಯನ್ ಡಾಲರ್ ಆರ್ಥಿಕತೆಯನ್ನಾಗಿ ಮಾಡುವ ಗುರಿಯನ್ನು ಹೊಂದಿದೆ . ಅಂತಹ ಸನ್ನಿವೇಶದಲ್ಲಿ , ಈ ವಿಷಯವು ಹೆಚ್ಚು ಪ್ರಸ್ತುತ ಮತ್ತು ಮುಖ್ಯವಾಗುತ್ತದೆ .


    ಸ್ನೇಹಿತರೇ ,


    ಇಂದು , ನಾವು ಭಾರತದಲ್ಲಿ ಪ್ರಗತಿಯನ್ನು ವೇಗಗೊಳಿಸಲು ಬಯಸಿದಂತೆ , ಉದಯೋನ್ಮುಖ ಪ್ರವೃತ್ತಿಗಳನ್ನು ನಾವು ಚೆನ್ನಾಗಿ ಅರ್ಥಮಾಡಿಕೊಳ್ಳಬೇಕು . ಆದ್ದರಿಂದ , ಜಾಗತಿಕ ವ್ಯವಹಾರದ ಮೇಲೆ ಪ್ರಭಾವ ಬೀರುವ ಐದು ದೊಡ್ಡ ಪ್ರವೃತ್ತಿಗಳ ಬಗ್ಗೆ ಇಂದು ನಾನು ನಿಮ್ಮೊಂದಿಗೆ ಮಾತನಾಡಲು ಬಯಸುತ್ತೇನೆ . ಮೊದಲ ಪ್ರವೃತ್ತಿ ಎಂದರೆ - ತಂತ್ರಜ್ಞಾನ ಮತ್ತು ನಾವೀನ್ಯತೆಯ ಪರಿಣಾಮ ; ಎರಡನೆಯದು - ಜಾಗತಿಕ ಬೆಳವಣಿಗೆಗೆ ಮೂಲಸೌಕರ್ಯಗಳ ಪ್ರಾಮುಖ್ಯತೆ ; ಮೂರನೆಯದು - ಮಾನವ ಸಂಪನ್ಮೂಲ ಮತ್ತು ಕೆಲಸದ ಭವಿಷ್ಯದಲ್ಲಿ ಬರುವ ಬದಲಾವಣೆಗಳು ; ನಾಲ್ಕನೆಯದು - ಪರಿಸರದ ಬಗ್ಗೆ ಸಹಾನುಭೂತಿ ಮತ್ತು ಐದನೇ ಪ್ರವೃತ್ತಿ - ವ್ಯವಹಾರ ಸ್ನೇಹಿ ಆಡಳಿತ .


    ಸ್ನೇಹಿತರೇ ,


    ತಂತ್ರಜ್ಞಾನ ಮತ್ತು ನಾವೀನ್ಯತೆಯ ಪ್ರಭಾವಕ್ಕೆ ನಾವೆಲ್ಲರೂ ಸಾಕ್ಷಿಯಾಗಿದ್ದೇವೆ . ಕೃತಕ ಬುದ್ಧಿಮತ್ತೆ , ಜೆನೆಟಿಕ್ಸ್ ಮತ್ತು ನ್ಯಾನೊ - ಟೆಕ್ನಾಲಜಿಯಂತಹ ಸುಧಾರಿತ ತಂತ್ರಜ್ಞಾನಗಳು ಸಂಶೋಧನೆಯನ್ನು ಮೀರಿ ದೈನಂದಿನ ಜೀವನದ ಒಂದು ಭಾಗವಾಗಿ ಮಾರ್ಪಟ್ಟಿವೆ . ತಂತ್ರಜ್ಞಾನದ ಈ ಬದಲಾವಣೆಯು ಹೊಸ ತಂತ್ರಜ್ಞಾನಗಳನ್ನು ಅಳವಡಿಸಿಕೊಳ್ಳುವ ಸಂಸ್ಕೃತಿಯನ್ನು ಮತ್ತು ಅವುಗಳ ಮೇಲೆ ಮತ್ತಷ್ಟು ಹೊಸತನವನ್ನು ಬೆಳೆಸಿಕೊಂಡ ಸಮಾಜಗಳಿಗೆ ಪ್ರಯೋಜನವನ್ನು ನೀಡಿದೆ . ಭಾರತದಲ್ಲಿ , ಈ ಸಂಸ್ಕೃತಿಯನ್ನು ಬಲಪಡಿಸಲು ನಾವು ಅನೇಕ ಹಂತಗಳಲ್ಲಿ ಪ್ರಯತ್ನಿಸಿದ್ದೇವೆ . ಅದು ಸ್ಟಾರ್ಟ್ ಅಪ್ ಸವಾಲುಗಳಾಗಿರಲಿ ಅಥವಾ ಯುವಕರಿಗೆ ಹ್ಯಾಕಥಾನ್ ‌ ಗಳು ಅಥವಾ ಶಾಲಾ ಮಕ್ಕಳಿಗೆ ಅಟಲ್ ಟಿಂಕರಿಂಗ್ ಲ್ಯಾಬ್ ‌ ಗಳಾಗಿರಲಿ ಅಲ್ಲಿ ಅವರು ಹೊಸತನವನ್ನು ಅನುಭವಿಸುತ್ತಾರೆ . ಇಂದು ಭಾರತದಲ್ಲಿ ಸಂಶೋಧನೆ ಮತ್ತು ಅಭಿವೃದ್ಧಿಯಿಂದ ಟೆಕ್ - ಉದ್ಯಮಶೀಲತೆಯವರೆಗೆ ಸಮಗ್ರ ಪರಿಸರ ವ್ಯವಸ್ಥೆಯನ್ನು ಸಿದ್ಧಪಡಿಸಲಾಗುತ್ತಿದೆ . ನಮ್ಮ ಪ್ರಯತ್ನಗಳ ಫಲಿತಾಂಶಗಳು ಸಹ ಕಾಣಲಾರಂಭಿಸಿವೆ . ಇಂದು ಭಾರತವು ವಿಶ್ವದ ಮೂರನೇ ಅತಿದೊಡ್ಡ ಸ್ಟಾರ್ಟ್ ಅಪ್ ವ್ಯವಸ್ಥೆಯಾಗಿದೆ . ಭಾರತದ 2 ಮತ್ತು 3 ನೇ ಶ್ರೇಣಿ ನಗರಗಳಲ್ಲಿಯೂ ಸ್ಟಾರ್ಟ್ ಅಪ್ ಗಳು ಹೊರಹೊಮ್ಮಿವೆ . 1 ಬಿಲಿಯನ್ ಡಾಲರ್ ಮೀರಿದ ಮೌಲ್ಯಮಾಪನಗಳನ್ನು ಹೊಂದಿರುವ ಯುನಿಕಾರನ್ ಗಳ ಸಂಖ್ಯೆ ಭಾರತದಲ್ಲಿ ಹೆಚ್ಚುತ್ತಿದೆ . ನಮ್ಮ ಅನೇಕ ಸ್ಟಾರ್ಟ್ ಅಪ್ ಗಳು ಜಾಗತಿಕವಾಗಿ ಹೂಡಿಕೆ ಮಾಡುತ್ತಿವೆ . ಭಾರತೀಯ ಸ್ಟಾರ್ಟ್ ಅಪ್ ಗಳು ಆಹಾರ ವಿತರಣೆಯಿಂದ ಹಿಡಿದು ಸಾರಿಗೆ , ಆತಿಥ್ಯ , ವೈದ್ಯಕೀಯ ಚಿಕಿತ್ಸೆ , ಪ್ರವಾಸೋದ್ಯಮ ಮುಂತಾದ ಎಲ್ಲವನ್ನೂ ಚುರುಕುಗೊಳಿಸುತ್ತಿವೆ . ಆದ್ದರಿಂದ , ನಮ್ಮ ಸ್ಟಾರ್ಟ್ ಅಪ್ ವ್ಯವಸ್ಥೆಯ ಲಾಭ ಪಡೆಯುವಂತೆ ವಿಶ್ವದ ಎಲ್ಲಾ ಹೂಡಿಕೆದಾರರಿಗೆ , ವಿಶೇಷವಾಗಿ ವೆಂಚರ್ ಫಂಡ್ಸ್ ನವರಿಗೆ ನಾನು ವಿನಂತಿಸುತ್ತೇನೆ . ಭಾರತದಲ್ಲಿ ನಾವೀನ್ಯತೆಯ ಹೂಡಿಕೆಯು ಹೆಚ್ಚಿನ ಲಾಭವನ್ನು ನೀಡುತ್ತದೆ ಎಂಬ ವಿಶ್ವಾಸ ನನಗಿದೆ ಮತ್ತು ಈ ಆದಾಯವು ಯುವಕರನ್ನು ಸಶಕ್ತಗೊಳಿಸುತ್ತದೆ .


    ಸ್ನೇಹಿತರೇ ,


    ಜಾಗತಿಕ ಬೆಳವಣಿಗೆ ಮತ್ತು ವ್ಯವಹಾರದ ಅಭಿವೃದ್ಧಿಗೆ ಮೂಲಸೌಕರ್ಯದ ಪ್ರಾಮುಖ್ಯತೆ ನಿರಂತರವಾಗಿ ಹೆಚ್ಚುತ್ತಿದೆ . ಮೂಲಸೌಕರ್ಯ ಕ್ಷೇತ್ರವು ಒಂದು ಅವಕಾಶ ಎಂದು ನಾನು ನಂಬುತ್ತೇನೆ . ಮೂಲಸೌಕರ್ಯವು ವ್ಯವಹಾರಗಳಿಗೆ ದೊಡ್ಡ ಹೂಡಿಕೆ ಅವಕಾಶಗಳನ್ನು ಒದಗಿಸುತ್ತದೆ ಮತ್ತು ಅದೇ ಸಮಯದಲ್ಲಿ ವ್ಯವಹಾರ ಬೆಳವಣಿಗೆಗೆ ಮೂಲಸೌಕರ್ಯ ಅಗತ್ಯವಾಗಿರುತ್ತದೆ .


    ಸ್ನೇಹಿತರೇ ,


    ಇಂದು , ವಿಶ್ವದ ಭೌತಿಕ ಮೂಲಸೌಕರ್ಯದ ಅವಕಾಶಗಳು ಹೆಚ್ಚಾಗಿ ಅಭಿವೃದ್ಧಿಶೀಲ ರಾಷ್ಟ್ರಗಳಲ್ಲಿ ಲಭ್ಯವಿವೆ . ಏಷ್ಯಾದಲ್ಲಿ , ನಾವು ಮೂಲಸೌಕರ್ಯಕ್ಕಾಗಿ ವರ್ಷಕ್ಕೆ 700 ಬಿಲಿಯನ್ ಡಾಲರ್ ಹೂಡಿಕೆ ಮಾಡಬೇಕಾಗಿದೆ . ಭಾರತದಲ್ಲಿ , ಮುಂದಿನ ಕೆಲವು ವರ್ಷಗಳಲ್ಲಿ ನಾವು 1.5 ಟ್ರಿಲಿಯನ್ ಡಾಲರ್ ಗಳನ್ನು ಮೂಲಸೌಕರ್ಯದಲ್ಲಿ ಹೂಡಿಕೆ ಮಾಡುವ ಗುರಿಯನ್ನು ಹೊಂದಿದ್ದೇವೆ . ತದನಂತರ , ಇಂದು ನಾವು ಪ್ರತ್ಯೇಕವಾಗಿ ಮೂಲಸೌಕರ್ಯಗಳ ಬಗ್ಗೆ ಯೋಚಿಸುತ್ತಿಲ್ಲ ಆದರೆ ನಮ್ಮ ಪ್ರಯತ್ನವು ಸಮಗ್ರ ವಿಧಾನವನ್ನು ಖಚಿತಪಡಿಸುವುದು . ಒನ್ ನೇಷನ್ ಒನ್ ಪವರ್ ಗ್ರಿಡ್ , ಒನ್ ನೇಷನ್ ಒನ್ ಗ್ಯಾಸ್ ಗ್ರಿಡ್ , ಮತ್ತು ಒನ್ ವಾಟರ್ ಗ್ರಿಡ್ , ಒನ್ ನೇಷನ್ ಒನ್ ಮೊಬಿಲಿಟಿ ಕಾರ್ಡ್ , ಒನ್ ನೇಷನ್ ಒನ್ ಆಪ್ಟಿಕಲ್ ಫೈಬರ್ ನೆಟ್ ‌ ವರ್ಕ್ - ಇಂತಹ ಅನೇಕ ಪ್ರಯತ್ನಗಳೊಂದಿಗೆ ನಾವು ಭಾರತದ ಮೂಲಸೌಕರ್ಯವನ್ನು ಸಂಯೋಜಿಸುತ್ತಿದ್ದೇವೆ . ಪ್ರತಿಯೊಬ್ಬ ಭಾರತೀಯನಿಗೂ ಮನೆ ಒದಗಿಸುವ ಗುರಿ ಹೊಂದಿದ್ದೇವೆ ಮತ್ತು ಪ್ರತಿ ಮನೆಗೆ ವಿದ್ಯುತ್ ಮತ್ತು ನಲ್ಲಿ ನೀರು ಒದಗಿಸುವ ಗುರಿಯನ್ನು ಹೊಂದಿದ್ದೇವೆ . ನಾವು ಅಭೂತಪೂರ್ವ ವೇಗ ಮತ್ತು ಮೂಲಸೌಕರ್ಯ ಅಭಿವೃದ್ಧಿಯ ಪ್ರಮಾಣವನ್ನು ಸಹ ನೋಡಿದ್ದೇವೆ . ಆದ್ದರಿಂದ , ಭಾರತದಲ್ಲಿ ಮೂಲಸೌಕರ್ಯಗಳ ಬೆಳವಣಿಗೆಯು ಎರಡು - ಅಂಕಿಯಲ್ಲೇ ಇರುತ್ತದೆ. ಸಾಮರ್ಥ್ಯದ ಪರ್ಯಾಪ್ತತೆಗೆ ಯಾವುದೇ ಅವಕಾಶವಿಲ್ಲ . ಪರಿಣಾಮವಾಗಿ , ಹೂಡಿಕೆದಾರರಿಗೆ ಆದಾಯವನ್ನು ಸಹ ಖಚಿತಪಡಿಸಲಾಗುತ್ತದೆ .


    ಸ್ನೇಹಿತರೇ ,


    ಮೂರನೆಯ ಪ್ರವೃತ್ತಿ , ಮಾನವ ಸಂಪನ್ಮೂಲದಲ್ಲಿನ ಬದಲಾವಣೆ ಮತ್ತು ಕೆಲಸದ ಭವಿಷ್ಯವೂ ಬಹಳ ಮುಖ್ಯ . ಇಂದಿನ ಅಂತರರಾಷ್ಟ್ರೀಯ ಹೂಡಿಕೆ ನಿರ್ಧಾರಗಳು ಗುಣಮಟ್ಟದ ಮಾನವಶಕ್ತಿಯ ಲಭ್ಯತೆಯನ್ನು ಅವಲಂಬಿಸಿರುತ್ತವೆ . ಅಲ್ಲದೆ , ನುರಿತ ಮಾನವಶಕ್ತಿ ಯಾವುದೇ ಕಂಪನಿಯ ಮೌಲ್ಯಮಾಪನದ ಮಾನದಂಡವಾಗಿದೆ . ಅಂತಹ ಸನ್ನಿವೇಶದಲ್ಲಿ , ಜನರನ್ನು ವೇಗವಾಗಿ ಕೌಶಲ್ಯವಂತರನ್ನಾಗಿ ಮಾಡುವುದು ನಮ್ಮ ಮುಂದೆ ಒಂದು ಸವಾಲಾಗಿದೆ . ಕೆಲಸದ ಸ್ವರೂಪ ಬದಲಾಗುತ್ತಿರುವುದರಿಂದ , ಮುಂಬರುವ ವರ್ಷಗಳಲ್ಲಿ ನಾವು ಹಲವಾರು ಬಾರಿ ಜನರನ್ನು ಮರು ಕೌಶಲ್ಯೀಕರಣಗೊಳಿಸಬೇಕಾಗುತ್ತದೆ . ಕಲಿಯಿರಿ , ಮರೆತುಬಿಡಿ ಮತ್ತು ಪುನಃ ಕಲಿಯಿರಿ - ಯಂತಹುದು ಅಗತ್ಯವಾಗುತ್ತವೆ .


    ಸ್ನೇಹಿತರೇ !


    ಭಾರತದ ನುರಿತ ಮಾನವ ಸಂಪನ್ಮೂಲವು ಪ್ರಪಂಚದಾದ್ಯಂತ ಗೌರವ ಮತ್ತು ಖ್ಯಾತಿಯನ್ನು ಗಳಿಸಿದೆ . ಭಾರತೀಯ ಪ್ರತಿಭೆಗಳು ಸೌದಿ ಅರೇಬಿಯಾದಲ್ಲಿ ಶಿಸ್ತುಬದ್ಧ , ಕಾನೂನು ಪಾಲಿಸುವ , ಕಠಿಣ ಪರಿಶ್ರಮ ಮತ್ತು ನುರಿತ ಉದ್ಯೋಗಿಗಳಾಗಿ ಒಂದು ವಿಶಿಷ್ಟ ಗುರುತನ್ನು ಪಡೆದಿದ್ದಾರೆ . ಭಾರತದಲ್ಲಿ ಕೌಶಲ್ಯವನ್ನು ಅಭಿವೃದ್ಧಿಪಡಿಸಲು , ನಾವು ಸಮಗ್ರ ದೃಷ್ಟಿಯನ್ನು ಬೆಳೆಸಿಕೊಂಡಿದ್ದೇವೆ ಮತ್ತು ಅದರ ಮೇಲೆ ನಿರಂತರವಾಗಿ ಕೆಲಸ ಮಾಡುತ್ತಿದ್ದೇವೆ . ಸ್ಕಿಲ್ ಇಂಡಿಯಾ ಉಪಕ್ರಮದ ಮೂಲಕ , ಮುಂದಿನ ಮೂರು - ನಾಲ್ಕು ವರ್ಷಗಳಲ್ಲಿ ನಾವು 400 ಮಿಲಿಯನ್ ಜನರಿಗೆ ವಿವಿಧ ಕೌಶಲ್ಯಗಳಲ್ಲಿ ತರಬೇತಿ ನೀಡುತ್ತೇವೆ . ಭಾರತದಲ್ಲಿ ಹೂಡಿಕೆ ಮಾಡುವ ಸಂಸ್ಥೆಗಳು ಅದರಿಂದ ಖಚಿತವಾಗಿ ಕೌಶಲ್ಯಭರಿತ ಮಾನವಶಕ್ತಿಯನ್ನು ಪಡೆಯುತ್ತವೆ .


    ಸ್ನೇಹಿತರೇ ,


    ನುರಿತ ಮಾನವಶಕ್ತಿಯ ಚಲನೆಯನ್ನು ಸುಲಭಗೊಳಿಸುವ ಮೂಲಕ ವಿಶ್ವದ ಆರ್ಥಿಕತೆ ಬೆಳೆಯುತ್ತದೆ . ನಾವು ಅಂತರರಾಷ್ಟ್ರೀಯ ವ್ಯಾಪಾರ ಒಪ್ಪಂದಗಳನ್ನು ಕೇವಲ ಸರಕುಗಳಿಗೆ ಸೀಮಿತಗೊಳಿಸಬಾರದು ಬದಲಿಗೆ ಮಾನವಶಕ್ತಿ ಮತ್ತು ಪ್ರತಿಭೆಗಳ ಚಲನಶೀಲತೆಯನ್ನು ಅದರ ಅವಿಭಾಜ್ಯ ಅಂಗವನ್ನಾಗಿ ಮಾಡುವ ಮೂಲಕ ಅದನ್ನು ಸರಳೀಕರಿಸಬೇಕು ಎಂದ ನನಗನಿಸುತ್ತದೆ.


    ಸ್ನೇಹಿತರೇ !


    ನಾಲ್ಕನೆಯ ಪ್ರವೃತ್ತಿ , ಪರಿಸರದ ಬಗ್ಗೆ ಸಹಾನುಭೂತಿ. ಇದು ಒಂದು ಪ್ರವೃತ್ತಿ ಮಾತ್ರವಲ್ಲ , ಆದರೆ ನಮ್ಮ ಕಾಲದ ಪ್ರಮುಖ ಅವಶ್ಯಕತೆಯಾಗಿದೆ . ಹವಾಮಾನ ಬದಲಾವಣೆಯ ಪ್ರಭಾವ ಮತ್ತು ಶುದ್ಧ ಇಂಧನದ ಪ್ರಾಮುಖ್ಯತೆ ಎಷ್ಟು ವಿಸ್ತಾರವಾಗಿದೆ ಎಂದರೆ ಅವುಗಳನ್ನು ನಿರ್ಲಕ್ಷಿಸಲಾಗುವುದಿಲ್ಲ . ಮುಂದಿನ ವರ್ಷಗಳಲ್ಲಿ ನಮ್ಮ ಶಕ್ತಿ ಬಳಕೆಯ ಮಾದರಿಯು ಮತ್ತಷ್ಟು ಬದಲಾಗುತ್ತದೆ . ನಮ್ಮ ಒಲವು ಕಲ್ಲಿದ್ದಲಿನಿಂದ ತೈಲಕ್ಕೆ , ನಂತರ ತೈಲದಿಂದ ಅನಿಲಕ್ಕೆ ಮತ್ತು ಅಂತಿಮವಾಗಿ ನವೀಕರಿಸಬಹುದಾದ ಇಂಧನದ ಕಡೆಗೆ ಹೆಚ್ಚಾಗುತ್ತದೆ . ಶಕ್ತಿಯ ಬಳಕೆ ಮತ್ತು ಇಂಧನ ಉಳಿತಾಯ ಎರಡೂ ಮುಖ್ಯವಾಗುತ್ತವೆ ಹಾಗೆಯೇ ಸಂಗ್ರಹಣೆ ಸಹ . ಪರಿಸರ ನಾಶದ ಸವಾಲುಗಳೂ ಹೆಚ್ಚಾಗುತ್ತವೆ . ಇದನ್ನು ಅರಿತುಕೊಂಡು , ಭಾರತದಲ್ಲಿ ನಾವು ಅನಿಲ ಮತ್ತು ತೈಲ ಮೂಲಸೌಕರ್ಯಗಳಲ್ಲಿ ಹೂಡಿಕೆಯ ಪ್ರಮಾಣವನ್ನು ಹೆಚ್ಚಿಸುತ್ತಿದ್ದೇವೆ . 2024 ರ ವೇಳೆಗೆ ಸಂಸ್ಕರಣೆ , ಪೈಪ್ ‌ ಲೈನ್ ‌ ಗಳು ಮತ್ತು ಗ್ಯಾಸ್ ಟರ್ಮಿನಲ್ ‌ ಗಳಲ್ಲಿ 100 ಬಿಲಿಯನ್ ಡಾಲರ್ ವರೆಗೆ ಹೂಡಿಕೆ ಮಾಡುವ ಗುರಿ ಹೊಂದಿದ್ದೇವೆ . ಏಷ್ಯಾದ ಅತಿದೊಡ್ಡ ಸಂಸ್ಕರಣಾಗಾರವಾಗಲಿರುವ ಭಾರತದ ಪಶ್ಚಿಮ ಕರಾವಳಿ ಸಂಸ್ಕರಣಾ ಯೋಜನೆಯಲ್ಲಿ ಹೂಡಿಕೆ ಮಾಡಲು ಸೌದಿ ಅರಾಮ್ಕೊ ನಿರ್ಧರಿಸಿದೆ ಎಂದು ನನಗೆ ಸಂತಸವಾಗಿದೆ . ನಾವು ಇತ್ತೀಚೆಗೆ ಕೆಳಮಟ್ಟದ ವಲಯದಲ್ಲಿ , ವಿಶೇಷವಾಗಿ ಚಿಲ್ಲರೆ ವ್ಯಾಪಾರದಲ್ಲಿ ಹೂಡಿಕೆ ಮಾನದಂಡಗಳನ್ನು ಉದಾರೀಕರಣಗೊಳಿಸಿದ್ದೇವೆ , ಇದು ಈ ವಲಯದಲ್ಲಿ ವ್ಯವಹಾರ ಮಾಡುವ ಸುಲಭತೆಯನ್ನು ಹೆಚ್ಚಿಸುತ್ತದೆ . ಇದಲ್ಲದೆ , ನವೀಕರಿಸಬಹುದಾದ ವಸ್ತುಗಳಲ್ಲಿ 175 GW ಇಂಧನವನ್ನು ಉತ್ಪಾದಿಸುವ ಗುರಿಯನ್ನು ಮುಂದಿನ ವರ್ಷಗಳಲ್ಲಿ 450 GW ಗೆ ಹೆಚ್ಚಿಸಲಾಗುವುದು . ಭಾರತದ ವೇಗವಾಗಿ ಬೆಳೆಯುತ್ತಿರುವ ಆರ್ಥಿಕತೆಗೆ ಇಂಧನ ಹೂಡಿಕೆ ಬಹಳ ಮುಖ್ಯ . ಈ ಅವಕಾಶಗಳ ಲಾಭ ಪಡೆಯಲು ಇಲ್ಲಿರುವ ಇಂಧನ ಕಂಪನಿಗಳಿಗೆ ನಾವು ವಿನಂತಿಸುತ್ತೇವೆ .


    ಸ್ನೇಹಿತರೇ ,


    ಕೊನೆಯದು ಆದರೆ ಕನಿಷ್ಠವಾದ್ದಲ್ಲ , ಐದನೇ ಪ್ರವೃತ್ತಿ. ಸರ್ಕಾರದ ಬದಲಾಗುತ್ತಿರುವ ಪಾತ್ರ ಮತ್ತು ವ್ಯವಹಾರದ ಭವಿಷ್ಯದ ಮೇಲೆ ಅದರ ಪ್ರಭಾವವೂ ಬಹಳ ವಿಸ್ತಾರವಾಗಿದೆ . ನನ್ನ ಒತ್ತು ಯಾವಾಗಲೂ ಕನಿಷ್ಠ ಸರ್ಕಾರದ ಗರಿಷ್ಠ ಆಡಳಿತಕ್ಕೆ . ಕ್ರಿಯಾತ್ಮಕ ಮತ್ತು ಪಾರದರ್ಶಕ ಸರ್ಕಾರವು ಸ್ಪರ್ಧಾತ್ಮಕ , ನವೀನ ಮತ್ತು ಕ್ರಿಯಾತ್ಮಕ ವ್ಯಾಪಾರ ಕ್ಷೇತ್ರಕ್ಕೆ ಉತ್ತಮ ಸುಗಮಕಾರನಾಗಿ ಪಾತ್ರ ವಹಿಸುತ್ತದೆ ಎಂದು ನಾನು ಭಾವಿಸುತ್ತೇನೆ . ಖಾಸಗಿ ವಲಯದ ಬೆಳವಣಿಗೆಗೆ ಸ್ಪಷ್ಟ ನಿಯಮಗಳು ಮತ್ತು ನ್ಯಾಯಯುತ ವ್ಯವಸ್ಥೆ ಅಗತ್ಯ . ಇದೇ ಚಿಂತನೆ ಮತ್ತು ವಿಧಾನದಿಂದ ನಾವು ಕಳೆದ ಐದು ವರ್ಷಗಳಲ್ಲಿ ಭಾರತದಲ್ಲಿ ಹಲವಾರು ಪ್ರಮುಖ ರಚನಾತ್ಮಕ ಸುಧಾರಣೆಗಳನ್ನು ಮಾಡಿದ್ದೇವೆ . ಸುಗಮ ಮತ್ತು ಉದಾರೀಕರಣದ ಎಫ್ ‌ ಡಿಐ ನೀತಿಯಿಂದಾಗಿ ಇಂದು ಭಾರತವು ವಿದೇಶಿ ಹೂಡಿಕೆಯ ದೊಡ್ಡ ತಾಣವಾಗಿದೆ . ಕಳೆದ 5 ವರ್ಷಗಳಲ್ಲಿ ಭಾರತದಲ್ಲಿ 286 ಬಿಲಿಯನ್ ಡಾಲರ್ ವಿದೇಶಿ ನೇರ ಹೂಡಿಕೆ ಆಗಿದೆ . ಇದು ಕಳೆದ 20 ವರ್ಷಗಳಲ್ಲಿ ಭಾರತದ ಒಟ್ಟು ಎಫ್ ‌ ಡಿಐ ಒಳಹರಿವಿನ ಅರ್ಧದಷ್ಟಿದೆ . ನಾವು ದಿವಾಳಿತನ ಮತ್ತು ದಿವಾಳಿತನ ಸಂಹಿತೆ ಮತ್ತು ದೇಶಾದ್ಯಂತ ಒಂದೇ ತೆರಿಗೆ ವ್ಯವಸ್ಥೆಯಂತಹ ಕಠಿಣ ನಿರ್ಧಾರಗಳನ್ನು ತೆಗೆದುಕೊಂಡಿದ್ದೇವೆ . ಇಂದು ಭಾರತದ ತೆರಿಗೆ ರಚನೆ ಮತ್ತು ಐಪಿಆರ್ ಆಡಳಿತವನ್ನು ವಿಶ್ವದ ಅತ್ಯುತ್ತಮ ವ್ಯಾಪಾರ ಪ್ರಭುತ್ವಗಳೊಂದಿಗೆ ಹೋಲಿಸಬಹುದು . ಇಂತಹ ಸುಧಾರಣೆಗಳಿಂದಾಗಿ , ಭಾರತವು ಪ್ರತಿ ಜಾಗತಿಕ ಶ್ರೇಯಾಂಕದಲ್ಲೂ ಉತ್ತಮವಾಗಿ ಕಾರ್ಯನಿರ್ವಹಿಸುತ್ತಿದೆ . ಲಾಜಿಸ್ಟಿಕ್ಸ್ ಪರ್ಫಾರ್ಮೆನ್ಸ್ ಮಾಪನದಲ್ಲಿ ನಾವು 10 ಶ್ರೇಯಾಂಕಗಳಷ್ಟು ಸುಧಾರಿಸಿದ್ದೇವೆ , ಗ್ಲೋಬಲ್ ಇನ್ನೋವೇಶನ್ ಮಾಪನದಲ್ಲಿ 24 ರ್ಯಾಂಕ್ ಏರಿಕೆಯಾಗಿದೆ . ನಾವು 2014 ರಲ್ಲಿ ವಿಶ್ವ ಬ್ಯಾಂಕಿನ ಸುಲಲಿತ ವ್ಯವಹಾರ ಮಾಪನದಲ್ಲಿ 142 ನೇ ಸ್ಥಾನದಲ್ಲಿದ್ದರೆ , ಇಂದು 2019 ರಲ್ಲಿ ನಾವು 63 ನೇ ಸ್ಥಾನದಲ್ಲಿದ್ದೇವೆ . ಅಭಿವೃದ್ಧಿಯಲ್ಲಿ ಅಡೆತಡೆಗಳನ್ನು ಸೃಷ್ಟಿಸುತ್ತಿದ್ದ 1500 ಕ್ಕೂ ಹೆಚ್ಚು ಪುರಾತನ ಕಾನೂನುಗಳನ್ನು ಸಹ ನಾವು ರದ್ದುಗೊಳಿಸಿದ್ದೇವೆ .


    ಸ್ನೇಹಿತರೇ,


    ಕಳೆದ ನಾಲ್ಕೈದು ವರ್ಷಗಳಲ್ಲಿ , 350 ದಶಲಕ್ಷಕ್ಕೂ ಹೆಚ್ಚು ಜನರು ಬ್ಯಾಂಕಿಂಗ್ ವ್ಯವಸ್ಥೆಗೆ ಸಂಪರ್ಕ ಹೊಂದಿದ್ದಾರೆ . ಇಂದು ಭಾರತದ ಬಹುತೇಕ ಪ್ರತಿಯೊಬ್ಬ ನಾಗರಿಕರಿಗೂ ವಿಶಿಷ್ಟವಾದ ಗುರುತು , ಮೊಬೈಲ್ ಫೋನ್ ಮತ್ತು ಬ್ಯಾಂಕ್ ಖಾತೆ ಇದೆ . ಈ ವ್ಯವಸ್ಥೆಯು ನೇರ ಲಾಭ ವರ್ಗಾವಣೆಯ ಪಾರದರ್ಶಕ ಪ್ರಕ್ರಿಯೆಯ ಮೂಲಕ 20 ಬಿಲಿಯನ್ ಗಿಂತ ಹೆಚ್ಚಿನ ಹಣದ ಸೋರಿಕೆಯನ್ನು ತಡೆಗಟ್ಟಲಾಯಿತು. ಅಂದರೆ , ಇದು 20 ಬಿಲಿಯನ್ ಡಾಲರ್ ಗಳನ್ನು ಉಳಿಸಿದೆ . ಆರೋಗ್ಯ ರಕ್ಷಣೆ ಯಾವುದೇ ಸರ್ಕಾರದ ಪ್ರಮುಖ ಜವಾಬ್ದಾರಿಯಾಗಿದೆ . ಈ ಕ್ಷೇತ್ರದಲ್ಲಿ ಸೇವೆಯ ಗುಣಮಟ್ಟವನ್ನು ಸುಧಾರಿಸಲು ಭಾರತ ಹಲವಾರು ಕ್ರಮಗಳನ್ನು ಕೈಗೊಂಡಿದೆ . ವಿಶ್ವದ ಅತಿದೊಡ್ಡ ಸರ್ಕಾರಿ ಆರೋಗ್ಯ ರಕ್ಷಣಾ ಕಾರ್ಯಕ್ರಮವಾದ ಆಯುಷ್ಮಾನ್ ಭಾರತ್ 500 ದಶಲಕ್ಷಕ್ಕೂ ಹೆಚ್ಚು ಜನರಿಗೆ ಆರೋಗ್ಯ ರಕ್ಷಣೆ ನೀಡುತ್ತದೆ. ಅಂದರೆ ಅಮೆರಿಕ , ಕೆನಡಾ ಮತ್ತು ಮೆಕ್ಸಿಕೊದ ಒಟ್ಟು ಜನಸಂಖ್ಯೆಗಿಂತ ಹೆಚ್ಚು . ಇದಲ್ಲದೆ , ಈ ಯೋಜನೆಯಿಂದಾಗಿ , ಭಾರತದಲ್ಲಿ ಆರೋಗ್ಯ ರಕ್ಷಣೆಯಲ್ಲಿ ಹೂಡಿಕೆ ಮಾಡುವ ಸಾಧ್ಯತೆಗಳು ಅಪಾರವಾಗಿ ಹೆಚ್ಚಿವೆ . ಇಂದು ಭಾರತವು ಅತಿದೊಡ್ಡ ಆರೋಗ್ಯ ಸೇವೆಯ ಗ್ರಾಹಕ ಮತ್ತು ಗುಣಮಟ್ಟದ ಆರೋಗ್ಯ ಪೂರೈಕೆದಾರ ರಾಷ್ಟ್ರವಾಗಿದೆ . ತಂತ್ರಜ್ಞಾನದ ಬಳಕೆಯು ಆರೋಗ್ಯ ಕ್ಷೇತ್ರದಲ್ಲಿ ಕ್ರಾಂತಿಯನ್ನುಂಟು ಮಾಡಿದೆ . ಇದು ಆರ್ಥಿಕ ಅವಕಾಶಗಳನ್ನು ಸೃಷ್ಟಿಸಿದ್ದಲ್ಲದೆ , ಕೋಟ್ಯಂತರ ಜನರ ಉತ್ಪಾದಕತೆಯನ್ನು ಹೆಚ್ಚಿಸಿದೆ .


    ಸ್ನೇಹಿತರೇ ,


    ಭಾರತದಲ್ಲಿನ ಈ ಪ್ರಗತಿಯ ವೇಗವು ಇನ್ನೂ ವೇಗವಾಗಿರುತ್ತದೆ ಎಂದು ಇಂದು ಈ ವೇದಿಕೆಯಿಂದ ನಿಮಗೆ ಭರವಸೆ ನೀಡುತ್ತೇನೆ . ದೇಶದ ಅಭಿವೃದ್ಧಿಗೆ ಸಂಬಂಧಿಸಿದ ಪ್ರತಿಯೊಂದು ನಿರ್ಧಾರವನ್ನೂ ನಾವು ತೆಗೆದುಕೊಳ್ಳುತ್ತಿದ್ದೇವೆ . ನಮ್ಮ ನೀತಿಗಳು ನಿಸ್ಸಂದಿಗ್ಧವಾಗಿವೆ ಮತ್ತು ನಮ್ಮ ಗುರಿ ನಿಶ್ಚಿತವಾಗಿದೆ . ನಮ್ಮ 5 ಟ್ರಿಲಿಯನ್ ಡಾಲರ್ ಆರ್ಥಿಕ ಗುರಿಗಾಗಿ ಮಾರ್ಗಸೂಚಿ ಸಿದ್ಧವಾಗಿದೆ . ಈ ಗುರಿಯು ಪರಿಮಾಣಾತ್ಮಕ ಬೆಳವಣಿಗೆಗೆ ಮಾತ್ರವಲ್ಲದೆ ಪ್ರತಿಯೊಬ್ಬ ಭಾರತೀಯನ ಜೀವನ ಮಟ್ಟವನ್ನು ಸುಧಾರಿಸುವುದು . ನಾವು ವ್ಯವಹಾರವನ್ನು ಸುಲಲಿತಗೊಳಿಸುವುದಲ್ಲದೆ ಜೀವನವನ್ನೂ ಸುಲಭಗೊಳಿಸುತ್ತಿದ್ದೇವೆ. ರಾಜಕೀಯ ಸ್ಥಿರತೆ , ನಿರ್ವಹಿಸಬಹುದಾದ ನೀತಿ ಮತ್ತು ಬೃಹತ್ ವೈವಿಧ್ಯಮಯ ಮಾರುಕಟ್ಟೆಯಿಂದಾಗಿ , ನಿಮ್ಮ ಹೂಡಿಕೆಯು ಭಾರತದಲ್ಲಿ ಹೆಚ್ಚು ಲಾಭದಾಯಕವಾಗಿರುತ್ತದೆ .


    ಸ್ನೇಹಿತರೇ ,


    ನಮ್ಮ ಪಾಲುದಾರ ರಾಷ್ಟ್ರಗಳ ಸಹಕಾರವು ನಮ್ಮ ಅಭಿವೃದ್ಧಿಯ ಅವಿಭಾಜ್ಯ ಅಂಗವಾಗಿದೆ . ಎಲ್ಲಾ ದೇಶಗಳೊಂದಿಗೆ ಪೂರಕತೆಯನ್ನು ಅನ್ವೇಷಿಸುವ ಮೂಲಕ ಮತ್ತು ಸಮನ್ವಯ ಹೆಚ್ಚಿಸುವ ಮೂಲಕ , ನಾವು ಪರಸ್ಪರ ಗೆಲುವಿಗಾಗಿ ಕೆಲಸ ಮಾಡುತ್ತಿದ್ದೇವೆ . ನಾವು ಸೌದಿ ಅರೇಬಿಯಾದ ವಿಷನ್ 2030 ಮತ್ತು ಆರ್ಥಿಕತೆಯನ್ನು ವೈವಿಧ್ಯಗೊಳಿಸುವ ಯೋಜನೆಗಳಿಗೆ ಬೆಂಬಲವಾಗಿ ನಿಲ್ಲುತ್ತೇವೆ .


    ಸ್ನೇಹಿತರೇ ,


    ಭಾರತವು 2022 ರಲ್ಲಿ 75 ವರ್ಷಗಳ ಸ್ವಾತಂತ್ರ್ಯವನ್ನು ಪೂರ್ಣಗೊಳಿಸಲಿದೆ . ಅಷ್ಟರಲ್ಲಿ ' ನವ ಭಾರತ ' ನಿರ್ಮಾಣ ಮಾಡುವ ಗುರಿಯನ್ನು ಹೊಂದಿದ್ದೇವೆ . ಆ ನವ ಭಾರತದಲ್ಲಿ , ಪ್ರತಿಯೊಬ್ಬ ಭಾರತೀಯನಿಗೂ ಹೊಸ ಕನಸುಗಳು , ಹೃದಯದಲ್ಲಿ ಹೊಸ ಶಕ್ತಿ ಮತ್ತು ಹೆಜ್ಜೆಗಳಲ್ಲಿ ಹೊಸ ಹುರುಪು ಇರುತ್ತದೆ . ಆ ನವ ಭಾರತದಲ್ಲಿ ಹೊಸ ಸಾಮರ್ಥ್ಯವಿರುತ್ತದೆ .


    ಸ್ನೇಹಿತರೇ,


    ಆ ಸಮರ್ಥ ಮತ್ತು ಶಕ್ತಿಯುತ ಭಾರತವು ನಮಗೆ ಮಾತ್ರವಲ್ಲ , ಇಡೀ ಜಗತ್ತಿಗೆ ಶಾಂತಿ ಮತ್ತು ಸಂತಸದ ಮೂಲವಾಗಲಿದೆ . ಭಾರತವು ವಿಶ್ವದ ಅತಿದೊಡ್ಡ ಆರ್ಥಿಕತೆಯಾಗಿದ್ದಾಗ ಮತ್ತು ಮಿಲಿಟರಿ ದೃಷ್ಟಿಯಿಂದ ಅದು ಪ್ರಬಲವಾಗಿದ್ದರೂ ಸಹ , ನಾವು ಯಾರ ಮೇಲೂ ಒತ್ತಡ ಹೇರಲಿಲ್ಲ ಮತ್ತು ಯಾರ ಮೇಲೂ ಬಲವನ್ನು ಬಳಸಲಿಲ್ಲ ಎಂಬುದಕ್ಕೆ ಇತಿಹಾಸವು ಸಾಕ್ಷಿಯಾಗಿದೆ . ಭಾರತ ತನ್ನ ಸಾಮರ್ಥ್ಯ ಮತ್ತು ಸಾಧನೆಗಳನ್ನು ಇಡೀ ಪ್ರಪಂಚದೊಂದಿಗೆ ಹಂಚಿಕೊಂಡಿದೆ . ಯಾಕೆಂದರೆ ನಾವು ಇಡೀ ಜಗತ್ತನ್ನು ಒಂದೇ ಕುಟುಂಬವೆಂದು ಪರಿಗಣಿಸಿದ್ದೇವೆ - ' ವಸುದೈವ ಕುಟುಬಕಂ '! ನವ ಭಾರತದಲ್ಲಿ ಹೊಸ ಶಕ್ತಿ ಇರುತ್ತದೆ , ಆದರೆ ಅದೇ ಚಿರವಾದ ಆತ್ಮವು ಅದರ ಆಲೋಚನೆಯಲ್ಲಿ ಪ್ರತಿಫಲಿಸುತ್ತದೆ . ನಮ್ಮ ಅಭಿವೃದ್ಧಿಯು ಜಗತ್ತಿನಲ್ಲಿ ವಿಶ್ವಾಸವನ್ನು ಸೃಷ್ಟಿಸುತ್ತದೆ . ನಮ್ಮ ಪ್ರಗತಿಯು ಪರಸ್ಪರ ಪ್ರೀತಿಯನ್ನು ಹೆಚ್ಚಿಸುತ್ತದೆ . ವಿಶ್ವ ಕಲ್ಯಾಣದ ಈ ಪ್ರಯಾಣದಲ್ಲಿ ಭಾರತದೊಂದಿಗೆ ಪಾಲುದಾರರಾಗಲು ನಾನು ನಿಮ್ಮನ್ನು ಮತ್ತು ಜಗತ್ತಿನಾದ್ಯಂತದ ಉದ್ದಿಮೆಗಳನ್ನು ಆಹ್ವಾನಿಸುತ್ತೇನೆ . ನಾನು ಮತ್ತು ನನ್ನ ತಂಡ ಯಾವಾಗಲೂ ನಿಮಗೆ ಸಹಾಯ ಮಾಡಲು ಸಿದ್ಧರಿದ್ದೇವೆ . ನನ್ನ ಕೆಲವು ಆಲೋಚನೆಗಳನ್ನು ಹಂಚಿಕೊಳ್ಳಲು ನೀವು ನನಗೆ ಅವಕಾಶ ನೀಡಿದ್ದೀರಿ . ನನ್ನ ಮಾತುಗಳನ್ನು ಕೇಳಿಸಿಕೊಂಡಿದ್ದಕ್ಕಾಗಿ ನಿಮಗೆ ತುಂಬಾ ಧನ್ಯವಾದಗಳು . ರಾಜಕುಮಾರ ಮತ್ತು ಈ ದೇಶಕ್ಕೆ ಮತ್ತೊಮ್ಮೆ ನನ್ನ ಹೃತ್ಪೂರ್ವಕ ಕೃತಜ್ಞತೆಯನ್ನು ಅರ್ಪಿಸುತ್ತೇನೆ . ಇದರೊಂದಿಗೆ ನಾನು ನನ್ನ ಭಾಷಣವನ್ನು ಕೊನೆಗೊಳಿಸುತ್ತಿದ್ದೇನೆ .


    ತುಂಬಾ ಧನ್ಯವಾದಗಳು .

    
    
    (Release ID: 1593042) Visitor Counter : 6
    
    
      Read this release in: Assamese , English , Urdu , Hindi , Marathi , Bengali , Punjabi , Gujarati , Tamil , Malayalam