      উপ-রাষ্ট্রপতিরসচিবালয়

      উপরাষ্ট্রপতির কোমোরস এবং সিয়েরা লিওন সফরে অ্যাফ্রিকার সঙ্গে ভারতের সম্পর্কের উন্নয়নে গুরুত্ব
      Posted On: 11 OCT 2019 2:35PM by PIB Kolkata


    নয়াদিল্লি, ১১ অক্টোবর , ২০১৯


    উপরাষ্ট্রপতি শ্রী এম ভেঙ্কাইয়া নাইডু আজ কোমোরস এবং সিয়েরা লিওন সফর শুরু করেছেন। তিনি বলেন, অ্যাফ্রিকার সঙ্গে ভারতের সম্পর্কের উন্নয়নের ওপর বর্তমানে বিশেষ গুরুত্ব দেওয়া হচ্ছে। বিগত পাঁচ বছরে রাষ্ট্রপতি, উপরাষ্ট্রপতি এবং প্রধানমন্ত্রী, আফ্রিকা মহাদেশে ৩২ বার সফর করেছেন। ভারত অ্যাফ্রিকায় ১৮টি নতুন দূতাবাস খোলার সিদ্ধান্ত নিয়েছে।


    কোমোরসের রাষ্ট্রপতি মি. আজালি আসৌমানি শ্রী নাইডুকে উষ্ণ অভ্যর্থনা জানান। উপরাষ্ট্রপতিকে সামরিক অভ্যর্থনা জানানো হয়। কোমোরস সফরের প্রথম পর্যায়ে শ্রী নাইডু সেদেশের ভারতীয় বংশোদ্ভুতদের উদ্দেশ্যে ভাষণ দেন। তিনি নতুন ভারতের উন্নয়ন যজ্ঞে তাঁদের সামিল হবার আহ্বান জানান। কোমোরসে বসবাসকারী ভারতীয়দের সেদেশের সমৃদ্ধিতে গুরুত্বপূর্ণ অবদান রাখার জন্য উপরাষ্ট্রপতি তাদের প্রশংসা করেন।


    কোমোরসের আর্থ-সামাজিক ক্ষেত্র সহ বিভিন্ন ক্ষেত্রে মাত্র ২৫০ জন ভারতীয় যে গুরুত্বপূর্ণ অবদান রেখেছেন শ্রী নাইডু তাতে সন্তোষ প্রকাশ করেন।


    উপরাষ্ট্রপতি বলেন, বিশ্বজুড়ে আর্থিক মন্দা সত্ত্বেও ২০২৪-২৫ সালের মধ্যে ৫ লক্ষ কোটি মার্কিন ডলারের সমতুল অর্থনীতিতে পৌঁছানোর লক্ষ্যে ভারত এগিয়ে চলেছে। ভারত বর্তমানে বিনিয়োগ এবং ব্যবসা-বাণিজ্যের আদর্শ স্হান। সরকার এখন লাল ফিতের বদলে লাল কার্পেট বিছিয়ে সবাইকে আমন্ত্রণ জানাচ্ছে। ‘ এক দেশ এক কর, এক দেশ এক বাজার ’ গড়ে তোলার লক্ষ্যে জিএসটি সহ বিভিন্ন গুরুত্বপূর্ণ সংস্কারমুখী পদক্ষেপ গ্রহণ করা হয়েছে।


    শ্রী ভেঙ্কাইয়া নাইডু বলেন, গত বছরের থেকে চলতি বছরে আফ্রিকার দেশগুলির সঙ্গে ভারতের ব্যবসা-বাণিজ্যের পরিমাণ ১২ শতাংশ বৃদ্ধি পেয়েছে। আফ্রিকায় ভারতের মোট বিনিয়োগের পরিমাণ ৫৪০০ কোটি মার্কিন ডলার। ভারত বর্তমানে এই মহাদেশে পঞ্চম বৃহত্তম বিনিয়োগকারী দেশ। তিনি জানান, কোমোরসের রাষ্ট্রপতির সঙ্গে তাঁর বৈঠক অত্যন্ত ফলপ্রসূ হয়েছে।


    মহাত্মা গান্ধীর সার্ধ জন্ম শতবার্ষিকী উপলক্ষ্যে উপরাষ্ট্রপতি তাঁকে শ্রদ্ধা জানিয়ে বলেন, আফ্রিকার মাটিতেই মহাত্মা গান্ধীর আদর্শ এবং অনুপ্রেরণা লালিত হয়েছিল। তিনি কোমোরসে বসবাসরত ভারতীয়দের ২০২১ সালের প্রবাসী ভারতীয় দিবসে আমন্ত্রণ জানান।


    কেন্দ্রীয় পশুপালন, ডেয়ারী এবং মৎস দপ্তরের প্রতিমন্ত্রী শ্রী সঞ্জীব কুমার বালিয়ান, রাজ্যসভার সাংসদ শ্রী রামবিচার নেতম সহ উচ্চপদস্হ আধিকারিকরা উপরাষ্ট্রপতির সফর সঙ্গী হয়েছেন।


    CG/CB/NS

    
    
    (Release ID: 1587806) Visitor Counter : 8
    
    
      Read this release in: English