      রেলমন্ত্রক

      দক্ষিণ-পূর্ব রেল ভিজিল্যান্স সচেতনতা সপ্তাহ উদযাপন করছে
      Posted On: 30 OCT 2019 3:44PM by PIB Kolkata


    কলকাতা , ২৯ অক্টোবর , ২০১৯


    দক্ষিণ-পূর্ব রেল ২৮ অক্টোবর থেকে ২ নভেম্বর পর্যন্ত সতর্কতা সচেতনতা সপ্তাহ অর্থা ৎ , ‘ ভিজিল্যান্স অ্যাওয়ারনেস উইক ’ উদযাপন করছে। এই উপলক্ষে দক্ষিণ-পূর্ব রেলের সদর দপ্তরে ২৯শে অক্টোবর সকালে অতিরিক্ত জেনারেল ম্যানেজার শ্রী অনুপম শর্মা সমস্ত কর্মী ও আধিকারিকদের একতার শপথবাক্য পাঠ করান। এই বছর ভিজিল্যান্স অ্যাওয়ারনেস উইক-এর বিষয় রাখা হয়েছে ‘ একতা – এক জীবনশৈলী ’ ।


    দক্ষিণ-পূর্ব রেলের আধিকারিকরা জীবনের প্রতিটি ক্ষেত্রে আইন মেনে চলা , ঘুষ না নেওয়া ও ঘুষ না দেওয়া , সততা ও স্বচ্ছতার সঙ্গে সমস্ত কাজ করা , জনস্বার্থে কাজ করা , ব্যক্তি জীবনের আচরণ যেন উদাহরণস্বরূপ হয় এবং যে কোনরকমের দুর্নীতি নজরে এলে তা সংশ্লিষ্ট কর্তৃপক্ষকে অবহিত করার শপথ নেন। স্বচ্ছতা , একতা এবং দায়বদ্ধতার লক্ষ্যে এই শপথ গ্রহণ করা হয়। এর মাধ্যমে দুর্নীতির বিরুদ্ধে লড়াইয়ে রেল কর্মচারী , জনসাধারণ এবং সংশ্লিষ্ট প্রত্যেকে যেন অংশ নিতে পারেন , সেই লক্ষ্যে সচেতনতা গড়ে তোলা হচ্ছে।


    জনসচেতনতা গড়ে তোলার লক্ষ্যে দুর্নীতির বিরুদ্ধে সরব হওয়ার জন্য খড়্গপুর ডিভিশনের সাংস্কৃতিক গোষ্ঠীর সদস্যরা হাওড়া স্টেশনের নতুন কমপ্লেক্সে দুটি পথ-নাটিকার আয়োজন করেছিলেন। দক্ষিণ-পূর্ব রেলের সিনিয়র ডেপুটি জেনারেল ম্যানেজার এবং চিফ ভিজিল্যান্স অফিসার শ্রী সঙ্কর্ষন নায়েক সহ উচ্চপদস্থ আধিকারিকরা সেখানে উপস্থিত ছিলেন। এই পথ-নাটিকাগুলি হাওড়া স্টেশন দিয়ে যাওয়ার সময় বহু যাত্রীও তা প্রত্যক্ষ করেন।


    সপ্তাহ জুড়ে এই সচেতনতা অভিযানে বিতর্ক , অভিযোগ জানানোর বিষয়ে জনসাধারণের মতামত গ্রহণ , আচমকা পরিদর্শন অভিযান , বিদ্যালয়ে সচেতনতা অভিযান , পোস্টারিং এবং বসে আঁকো ও ক্যুইজ প্রতিযোগিতার আয়োজন করা হয়।


    দক্ষিণ-পূর্ব রেলের চারটি ডিভিশন – খড়্গপুর , আদ্রা , রাঁচি এবং চক্রধরপুরেও এই ভিজিল্যান্স অ্যাওয়ারনেস উইক উদযাপিত হচ্ছে।


    CG/CB/DM

    
    
    (Release ID: 1589563) Visitor Counter : 5
    
    
      Read this release in: English