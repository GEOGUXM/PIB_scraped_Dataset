      মন্ত্রিসভারঅর্থনৈতিকবিষয়সংক্রান্তকমিটি

      কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটি যানবাহনের জন্য জ্বালানি বাজারজাত করার নীতি-নির্দেশিকা পর্যালোচনা করেছে
      Posted On: 23 OCT 2019 6:44PM by PIB Kolkata


    নয়াদিল্লি, ২৩ অক্টোবর, ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে আজ কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটি যানবাহনের জন্য জ্বালানি বাজারজাত করার অনুমতি দেওয়ার নীতি-নির্দেশিকা পর্যালোচনা করেছে। এর ফলে, পেট্রোল ও ডিজেল বাজারজাত করার নীতি-নির্দেশিকার ব্যাপক সংস্কার হবে।


    ২০০২ সাল থেকে বিগত ১৭ বছরে এই জ্বালানি বাজারজাত করার নীতি-নির্দেশিকার কোন পরিবর্তন ঘটানো হয়নি। বর্তমানে, বিদেশি সংস্থা সহ বেসরকারি সংস্থাগুলিকে এই ক্ষেত্রে আরও বিনিয়োগে উৎসাহ দেওয়ার জন্য এবং বাজারের পরিবর্তিত পরিস্থিতির সঙ্গে সাযুজ্য রেখে এই সিদ্ধান্ত গ্রহণ করা হয়েছে। ‘সহজে ব্যবসা করার লক্ষ্যে’ নতুন এই নীতি অনেক স্বচ্ছ। এর ফলে, এই ক্ষেত্রে প্রত্যক্ষ এবং অপ্রত্যক্ষ কর্মসংস্থানের সুযোগ সৃষ্টি হবে। বিভিন্ন সংস্থার মধ্যে সুস্থ প্রতিযোগিতার মাধ্যমে উপভোক্তাদের ভালো পরিষেবা দেওয়ার লক্ষ্যে আরও বেশি করে খুচরো বিক্রয় কেন্দ্র গড়ে তোলা সম্ভব হবে।


    এই নীতির বৈশিষ্ট্যগুলি হল :


    · বেসরকারি সংস্থাগুলির ন্যূনতম বিনিয়োগের পরিমাণ কমিয়ে ২৫০ কোটি টাকা করা হয়েছে। বর্তমানে এই পরিমাণ ছিল ২ হাজার কোটি টাকা।


    · তেল কোম্পানি নয়, এরকম সংস্থাগুলিও খুচরো ব্যবসার ক্ষেত্রে বিনিয়োগ করতে পারবে। তেল ও গ্যাসের অনুসন্ধান, উত্তোলন, পরিশোধন, পাইপলাইন বসানোর ক্ষেত্রে এই সংস্থাগুলি অংশগ্রহণ করতে পারবে।


    · পেট্রোল ও ডিজেল খুচরো এবং পাইকারি বিক্রির ক্ষেত্রে সংস্থাগুলি আলাদাভাবে বা একত্রিতভাবে আবেদন করতে পারবে।


    · সংস্থাগুলি যৌথ উদ্যোগে অথবা অনুসারী সংস্থার মাধ্যমে বিক্রয় কেন্দ্র গঠন করতে পারবে।


    · চিরাচরিত জ্বালানি ছাড়া সিএনজি, এলএনজি, জৈব জ্বালানি, বৈদ্যুতিক চার্জিং-এর মতো অন্যান্য জ্বালানি বিক্রয়ের ব্যবস্থা এইসব কেন্দ্রগুলিতে শুরু হওয়ার ৩ বছরের মধ্যে চালু করতে হবে।


    · উপভোক্তাদের আরও ভালো পরিষেবা দেওয়ার লক্ষ্যে বিদেশি সংস্থা সহ আরও বেশি বেসরকারি সংস্থা এইসব বিক্রয় কেন্দ্র স্থাপনের জন্য বিনিয়োগ করবে বলে আশা করা হচ্ছে।


    · খুচরো বিক্রয় কেন্দ্রগুলিতে অত্যাধুনিক প্রযুক্তির মাধ্যমে এইসব জ্বালানি বিক্রি করা হবে। গ্রাহকরা এখানে ডিজিটাল প্রক্রিয়ায় অর্থ লেনদেন করতে পারবেন।


    · এই সমস্ত খুচরো বিক্রয় কেন্দ্রে মহিলা এবং প্রাক্তন সেনাকর্মীদের কাজের সুযোগ দেওয়া হবে।


    · সমস্ত খুচরো বিক্রয় কেন্দ্রে সিসিটিভি-র ব্যবস্থা করতে হবে।


    · বিক্রয় কেন্দ্র খোলার অনুমোদনের পাঁচ বছরের মধ্যে প্রত্যন্ত অঞ্চলে অন্তত ৫ শতাংশ বিক্রয় কেন্দ্র খোলা বাধ্যতামূলক। সংস্থাগুলি এই নীতি-নির্দেশিকা মেনে চলছে কিনা তা খতিয়ে দেখার জন্য একটি নজরদারি ব্যবস্থাও থাকছে।


    · একজন ব্যক্তি বিভিন্ন রাষ্ট্রায়ত্ত তেল সংস্থার ডিলারশিপ পেতে পারেন। সেক্ষেত্রে বিভিন্ন জায়গায় বিক্রয় কেন্দ্র খুলতে পারেন।


    CG/CB/DM

    
    
    (Release ID: 1588929) Visitor Counter : 4
    
    
      Read this release in: English