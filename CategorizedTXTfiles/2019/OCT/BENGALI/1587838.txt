      গ্রামোন্নয়নমন্ত্রক

      ইন্ডিয়া গেটের লনে ১৪ দিনের ‘সরস আজীবিকা মেলা’ – চলবে ২৩ তারিখ পর্যন্ত
      Posted On: 11 OCT 2019 5:15PM by PIB Kolkata


    নয়াদিল্লি, ১১ অক্টোবর, ২০১৯


    কেন্দ্রীয় গ্রামোন্নয়ন মন্ত্রকের দীনদয়াল অন্ত্যোদয় যোজনা – জাতীয় গ্রামীণ জীবনজীবিকা মিশন (ডিএওয়াই-এনআরএলএম)-এর উদ্যোগে ‘সরস আজীবিকা মেলা’র আয়োজন করা হয়েছে। গ্রামের মহিলারা ডিএওয়াই-এনআরএলএম-এর সহায়তায় যে স্বনির্ভর গোষ্ঠী গঠন করে, সেই গোষ্ঠীগুলির উৎপাদিত দ্রব্যসমূহ এবং দক্ষতা এই মেলার মাধ্যমে প্রদর্শিত হচ্ছে। এছাড়া, পাইকারি ক্রেতাদের সঙ্গে গোষ্ঠীগুলির যোগাযোগ গড়ে তোলাও মেলার উদ্দেশ্য।


    ইন্ডিয়া গেটের লনে ‘সরস আজীবিকা মেলা’ শুরু হয়েছে ১০ই অক্টোবর থেকে। তবে, কেন্দ্রীয় গ্রামোন্নয়ন মন্ত্রী শ্রী নরেন্দ্র সিং তোমর মেলার আনুষ্ঠানিক উদ্বোধন করবেন আগামীকাল ১২ই অক্টোবর বিকাল ৫টায়। ২৯টি রাজ্য এবং কেন্দ্রশাসিত অঞ্চলের প্রায় ৫০০টি স্বনির্ভর গোষ্ঠী এই মেলায় অংশ নিয়েছে। ২০০টির বেশি স্টলে হাতের কাজের সামগ্রী, তাঁত যন্ত্রের মাধ্যমে তৈরি কাপড়, বিভিন্ন খাদ্যসামগ্রীর স্বাদ মেলায় আসা দর্শনার্থীরা পাবেন। মেলা চলাকালীন স্বনির্ভর গোষ্ঠীর লোকেদের নানা বিষয়ে দক্ষতা বৃদ্ধির জন্য বিভিন্ন কর্মশালার আয়োজন করা হয়েছে।


    তাঁত যন্ত্রের মাধ্যমে তৈরি কাপড়


    (ক) অন্ধ্রপ্রদেশের কালামকাড়ি, বিহারের সুতি এবং সিল্কের শাড়ি, ছত্তিশগড়ের কোসা শাড়ি, ঝাড়খণ্ডের তসর ও সুতির শাড়ি, কর্ণাটকের ইক্কাল শাড়ি, মধ্যপ্রদেশের বাগ প্রিন্ট, মহারাষ্ট্রের পৈঠানি এবং সিল্কের শাড়ি, তামিলনাড়ুর কাঞ্চিপুরম, তেলেঙ্গানার পোছমকল্লি, পশ্চিমবঙ্গের কাঁথা স্টিচ, বাটিক, তাঁত এবং বালুচরী শাড়ি ইত্যাদি।


    (খ) বিভিন্ন পোশাক – অসমের মেখলা চাদর, গুজরাটের ভারত গুন্থন, পাঞ্জাবের ফুলকরি, পশ্চিমবঙ্গের কাঁথা স্টিচ এবং বাটিক প্রিন্ট ইত্যাদি।


    হাতের কাজের সামগ্রী, গহনা এবং ঘর সাজানোর জিনিস


    অন্ধ্রপ্রদেশের মুক্তোর গহনা, বিহারের মধুবনী পেইন্টিং এবং সিক্কি হাতের কাজ, ঝাড়খণ্ডের জনজাতিদের তৈরি গহনা, তেলেঙ্গানার চামড়ার ব্যাগ, দেওয়ালে ঝোলানো ল্যাম্প শেড, পশ্চিমবঙ্গের ডোকরার জিনিস, শীতল পাটি সহ বিভিন্ন সামগ্রী।


    খাদ্যদ্রব্য


    কেরলের বিভিন্ন মশলা এবং খাদ্যসামগ্রী, বিভিন্ন রাজ্যের আদা, চা, ডাল, ঔষধি গাছ, কফি, পাপড়, আচার ইত্যাদি।


    গ্রামীণ মহিলা সাংবাদিক – পত্রকার দিদি, মহিলা ব্যাঙ্ক প্রতিনিধি – সখী সহ বিভিন্ন প্রকল্পের সঙ্গে যুক্ত প্রতিনিধিদের উপস্থিতি মেলার অন্যতম আকর্ষণ। বিভিন্ন স্বনির্ভর গোষ্ঠীর মহিলারা মেলায় নানা সাংস্কৃতিক অনুষ্ঠানে অংশ নেবেন।


    CG/CB/DM

    
    
    (Release ID: 1587838) Visitor Counter : 9
    
    
      Read this release in: English