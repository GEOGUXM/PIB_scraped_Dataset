      রেলমন্ত্রক

      শ্রী পীযূষ গোয়েল ‘স্টেশন স্বচ্ছতা সমীক্ষা প্রতিবেদন’ প্রকাশ করলেন, পরিদর্শন করলেন সাফাই যন্ত্রপাতি এবং জাতীয় রেল মিউনিয়ামে উদ্বোধন করলেন মহাত্মা গান্ধী শীর্ষক এক প্রদর্শনীর
      Posted On: 03 OCT 2019 3:20PM by PIB Kolkata


    নয়াদিল্লি , ২ অক্টোবর, ২০১৯


    রেল এবং বাণিজ্য ও শিল্পমন্ত্রী শ্রী পীযূষ গোয়েল স্টেশনগুলির স্বচ্ছতা সমীক্ষা প্রতিবেদন প্রকাশ করেছেন। নতুন দিল্লি রেল স্টেশনে মহাত্মা গান্ধীর ১৫০তম জন্মবার্ষিকী উপলক্ষে আয়োজিত অনুষ্ঠানে তিনি অংশ নেন।


    মাননীয় প্রধানমন্ত্রী শ্রী নরেন্দ্র মোদী দেশ জুড়ে যে স্বচ্ছতার ডাক দিয়েছেন তারই অঙ্গ হিসেবে রেল একাধিক পদক্ষেপ নিয়েছে। জাতির জনকের ১৫০তম জন্মবার্ষিকী উপলক্ষে ভারতীয় রেল ২ অক্টোবর স্বচ্ছতা সংক্রান্ত বিভিন্ন কর্মসূচি হাতে নেয়। রেলওয়ে বোর্ডের চেয়ারম্যান শ্রী বিনোদ কুমার যাদব, রেল বোর্ডের অন্য সদস্যরা, নর্দার্ন রেলের জেনারেল ম্যানেজার এবং রেলের বরিষ্ঠ আধিকারিকরা ঐ অনুষ্ঠানে উপস্থিত ছিলেন।


    শ্রী গোয়েল এবং অন্য বিশিষ্ট ব্যক্তিরা মহাত্মা গান্ধী শীর্ষক একটি প্রদর্শনী এবং সাফাই অভিযানে ব্যবহারযোগ্য নানা ধরনের যন্ত্রপাতি ও উপকরণ পরিদর্শন করেন। তাঁরা বায়ো-টয়লেটের বৈশিষ্ট্যগুলি সম্পর্কে অবহিত হন এবং রেলের নতুন প্রজন্মের কামরাগুলি পরিদর্শন করেন। বর্জ্য এবং ফেলে দেওয়া বস্তু ব্যবস্থাপনা উদ্যোগের অধীনে ফেলে দেওয়া যন্ত্রপাতি দিয়ে তৈরি বাপু’র একটি ভাস্কর্য প্রদর্শিত হয়েছে যা সকলের নজর কাড়ে। মন্ত্রী ভিডিও কনফারেন্সের মাধ্যমে জাতীয় রেল মিউজিয়ামে মহাত্মা গান্ধী শীর্ষক একটি প্রদর্শনীরও উদ্বোধন করেন।


    অনুষ্ঠানে শ্রী পীযূষ গোয়েল বলেন যে বর্তমানে তাঁরা ভারতকে স্বচ্ছ ভারত, স্বস্থ ভারত এবং উন্নত ভারত হিসেবে গড়ে তোলার জন্য দায়বদ্ধ। ভারতীয় রেল তারই অঙ্গ হিসেবে যাত্রীদের স্বাস্থ্যকর ও স্বচ্ছ পরিবেশ দিতে সচেষ্ট। সাধারণ মানুষের মানসিকতায় যে পরিবর্তন এসেছে, সেটাকে গুরুত্ব দেওয়ার প্রয়োজন রয়েছে। বর্তমানে ভারত একটি অন্যতম দেশ যারা স্বচ্ছতাকে অগ্রাধিকার দেয়। আজ ভারতীয় রেলে ৬,৫০০-রও বেশি স্টেশনে স্বচ্ছতা অভিযান চলছে যার থেকে প্রমাণ হয় ভারতীয় রেল ট্রেন, স্টেশন এবং সংলগ্ন চত্বরকে পরিষ্কার রাখতে কতটা সচেষ্ট। ভারতীয় রেল ১৬ই সেপ্টেম্বর থেকে ২রা অক্টোবর স্বচ্ছতা পাখওয়াড়া পালন করেছে। এই দিন থেকেই ভারতীয় রেলের চত্বরে একবার ব্যবহারযোগ্য প্লাস্টিক নিষিদ্ধ করা হল। শ্রী গোয়েল আরও বলেন, সুরক্ষাকেই প্রথম অগ্রাধিকার দেওয়া হচ্ছে। ভারতীয় রেল শুধুমাত্র এলএইচবি কামরাই তৈরি করা শুরু করেছে এবং এই এলএইচবি কামরাগুলিতে থাকছে বায়ো-টয়লেট।


    CG/AP/DM

    
    
    (Release ID: 1587065) Visitor Counter : 1
    
    
      Read this release in: English