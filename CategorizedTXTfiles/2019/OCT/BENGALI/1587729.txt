      রাষ্ট্রপতিরসচিবালয়

      আর্মি অ্যাভিয়েশন কোর-এর পুরস্কার প্রদান অনুষ্ঠানে মাননীয় রাষ্ট্রপতি শ্রী রামনাথ কোবিন্দের ভাষণ
      Posted On: 10 OCT 2019 5:29PM by PIB Kolkata


    নয়াদিল্লি, ১০ অক্টোবর, ২০১৯


    আমার বায়ুসেনাদের মধ্যে উপস্থিত হওয়া আমাকে প্রভূত আনন্দ দেয়। সশস্ত্র বাহিনীর সুপ্রিম কম্যান্ডার হিসেবে আমি এই অনুষ্ঠানটি আমাদের দেশের সশস্ত্র বাহিনীকে উৎসর্গ করছি।


    আর্মি অ্যাভিয়েশন কোর গঠনের পর ৩২ বছর কেটে গেছে। এই সময়টি বিভিন্ন অভিযানের সম্মান, শৌর্য এবং নায়কোচিত ভূমিকার গল্পে পরিপূর্ণ। ১৯৮৬-তে গঠনের অব্যবহিত পরেই আর্মি অ্যাভিয়েশন কোর শ্রীলঙ্কায় ‘অপারেশন পবন’-এর সময় তাদের অদম্য যোদ্ধৃ মনোভাবের প্রমাণ রেখেছে।


    ১৯৮৪ থেকে সিয়াচেন হিমবাহই কোরের চূড়ান্ত কাজের জায়গা। ২০ হাজার ফুট বা তার ওপরে নিয়মিত কাজ করা চরম পরীক্ষার বিষয়। ‘অপারেশন মেঘদূত’-এ সুদক্ষ এবং কোর-এর দৃঢ়মনা পাইলটরা তাদের কাজ দক্ষতার সঙ্গে করেছেন।


    এই প্রসঙ্গে আমি বিশেষ করে গত বছর ১০ই মে সিয়াচেন সফরে কুমার পোস্টে যাওয়ার কথা উল্লেখ করব। এটা ছিল একটি অনবদ্য অভিজ্ঞতা। আমাদের জওয়ানরা হিমবাহে প্রতিকূল পরিস্থিতিতে যেভাবে থাকেন তা তাঁদের অদম্য মনোবল এবং শৌর্যের পরিচয়। ঐ সফরে আমি বুঝেছি, আমরা যে শান্তিতে আছি তা এই সাহসী সেনাদের নজরদারি এবং আত্মত্যাগের জন্য।


    দ্য আর্মি অ্যাভিয়েশন কোর তাদের শৌর্য এবং অবদানের জন্য ২৭৩টি সম্মান এবং পুরস্কার অর্জন করেছে। এর থেকেই বোঝা যায় কোর আধিকারিকদের ব্যতিক্রমী শৌর্য এবং মনোবলের পরিমাণ এবং আমাদের সশস্ত্র বাহিনীর সব সেনা এবং অফিসারদের জন্য এটি একটি আদর্শ। আপনারা বিভিন্ন যুদ্ধ এবং অভিযানে কৃতিত্ব অর্জন করেছেন। দক্ষতা দেখিয়েছেন ক্রীড়া ও অ্যাডভেঞ্চারে এবং অতিক্রম করেছেন অসংখ্য পেশাদারী সমস্যাকে।


    ১৯৯৯-এ ‘অপারেশন বিজয়’ ‘কার্গিল’ যুদ্ধ জয় সম্ভব হয়েছে আপনাদের বীরত্ব এবং অদম্য মনোভাবের জন্য। আপনাদের অনেকগুলি স্কোয়াড্রন তাদের ব্যতিক্রমী কৃতিত্বের জন্য পুরস্কৃত হয়েছে সম্মানজনক ‘চিফ অফ আর্মি স্টাফ ইউনিট সাইটেশন’-এ। ইউনাইটেড নেশন্‌স পিস কিপিং মিশনের অঙ্গ হিসেবে সোমালিয়া এবং ডেমোক্র্যাটিক রিপাবলিক অফ কঙ্গোর মতো অন্য দেশের অভিযানেও আপনারা আমাদের দেশের অনবদ্য রাষ্ট্রদূতের ভূমিকা পালন করেছেন। প্রাকৃতিক দুর্যোগের সময় আপনারা আপনাদের কর্তব্য-কর্মের বাইরে গিয়েও অনেক কাজ করেছেন।


    এই পুরস্কার প্রদান অনুষ্ঠানে আমি আর্মি অ্যাভিয়েশন কোর-এর শহীদদের প্রতি শ্রদ্ধার্ঘ্য অর্পণ করি। তাঁদের রক্ত এবং আত্মত্যাগ আমাদের সার্বভৌমত্ব সুনিশ্চিত করেছে এবং দেশকে এনে দিয়েছে সম্মান। আমি কোর-এর সব অবসরপ্রাপ্ত ও কর্মরত সেনাদের অভিনন্দন জানাই তাঁদের কর্তব্যে নিষ্ঠা এবং পেশাদারী মনোভাবের জন্য। বিশ্বে দুর্গম খাঁড়ি এবং প্রতিকূল আবহাওয়ায় আপনারা আপনাদের সত্যিকারের দক্ষতা প্রকাশ করেছেন। এই সুযোগে আমি গোটা আর্মি অ্যাভিয়েশন কোর-এর সব শ্রেণীর জওয়ান এবং আধিকারিক ও তাঁদের পরিবারকে আমার শুভেচ্ছা জানাই। ভারতীয় সেনাবাহিনী এবং গোটা জাতি আপনাদের জন্য গর্বিত।


    সবরকম প্রতিকূলতা সত্ত্বেও আমাদের দেশের সার্বভৌমত্ব তথা সীমান্ত রক্ষার কাজে আমরা শপথ গ্রহণ করি। আমার বিশ্বাস, আমরা এই শপথ পালন করতে পারব, দেশ এবং দেশের মানুষের আত্মমর্যাদা রক্ষা করতে পারব এবং যে কোন মূল্যে আমাদের সকল কাজে চরম উৎকর্ষ অর্জন করতে পারব।


    আপনারা আরও উচ্চতায় উড়ুন এবং দেশকে সম্মান এনে দিন এই কামনা করি। আমি আপনাদের “হ্যাপি ল্যান্ডিংস” এবং “গড স্পিড” জানাই।


    ধন্যবাদ, জয় হিন্দ!


    CG/AP/DM

    
    
    (Release ID: 1587729) Visitor Counter : 4
    
    
      Read this release in: English