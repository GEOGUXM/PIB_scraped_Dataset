      প্রধানমন্ত্রীরদপ্তর

      দ্বারকা ডিডিএ গ্রাউন্ডে দশেরা উৎসবে প্রধানমন্ত্রীর যোগদান
      Posted On: 09 OCT 2019 11:33PM by PIB Kolkata


    নয়াদিল্লি, ৮ অক্টোবর, ২০১৯


    প্রধানমন্ত্রী শ্রী নরেন্দ্র মোদী নতুন দিল্লির দ্বারকা ডিডিএ গ্রাউন্ডে মঙ্গলবার দশেরা উৎসবে যোগ দেন। বিজয় দশমী উপলক্ষে দেশবাসীকে শুভেচ্ছা জানিয়েছেন প্রধানমন্ত্রী।


    অনুষ্ঠানের ভাষণে প্রধানমন্ত্রী বলেন, ভারত হল উৎসবের ভূমি। সংস্কৃতির প্রতিচ্ছবিস্বরূপ ভারতের কোন না কোন প্রান্তে সবসময় উৎসব অথবা অনুষ্ঠান লেগেই রয়েছে। এই উৎসবের মধ্য দিয়ে আমরা নীরবে ভারতীয় সংস্কৃতিকেই তুলে ধরি। তিনি বলেন, এখান থেকে আমরা বিভিন্ন ধরনের শিল্প, সঙ্গীত নৃত্য সম্পর্কে জানতে পারি।


    প্রধানমন্ত্রী বলেন, ভারত শক্তি সাধনার স্থল। আমরা গত ন’দিন ধরে মায়ের আরাধনা করেছি। এই উদ্যমকে এগিয়ে নিয়ে যাওয়ার লক্ষ্যেই প্রধানমন্ত্রী মহিলাদের স্বশক্তিকরণ বিশেষ করে, মহিলাদের সম্মান বৃদ্ধির আহ্বান জানান।


    গত ‘মন কি বাত’ অনুষ্ঠানে ঘরের লক্ষ্মী প্রসঙ্গে তিনি যা বলেছিলেন সেকথা স্মরণ করিয়ে দিয়ে প্রধানমন্ত্রী এই দিওয়ালিকে নারী শক্তি হিসেবে উদযাপনের আহ্বান জানান। তিনি বলেন, আজ বিজয় দশমী এবং বায়ুসেনা দিবস। আমাদের বায়ুসেনা ভারতের গৌরবোজ্জ্বল করেছে বলেও জানান তিনি।


    প্রধানমন্ত্রী বলেন আমরা যখন বিজয় দশমীর উৎসব পালন করছি, তখন মহাত্মা গান্ধীর সার্ধশত জন্মবার্ষিকী চলছে। তাই এ বছর একটি লক্ষ্য স্থির করে তা পূরণের জন্য সাধারণ মানুষের কাছে আহ্বান জানান তিনি। এই লক্ষ্য হল – খাদ্য নষ্ট না করা, শক্তি সঞ্চয়, জল সঞ্চয়। শ্রী মোদী বলেন, যদি আমরা আধ্যাত্মিক শক্তি সম্পর্কে বুঝতে চাই তাহলে ভগবান শ্রীবিষ্ণু এবং ভগবান শ্রীরাম থেকে তার অনুপ্রেরণা পাই।


    প্রধানমন্ত্রী এদিন দ্বারকা রামলীলা সোসাইটি আয়োজিত রামলীলা অনুষ্ঠান প্রত্যক্ষ করেন। একইসঙ্গে অশুভ শক্তির দমনে শুভ শক্তির জয়স্বরূপ রাবণ, কুম্ভকর্ণ ও মেঘনাদের কুশপুতুল দহনেরও সাক্ষী থাকেন তিনি।


    CG /SS/DM

    
    
    (Release ID: 1587621) Visitor Counter : 4
    
    
      Read this release in: English