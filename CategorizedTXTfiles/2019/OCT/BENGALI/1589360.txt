      প্রধানমন্ত্রীরদপ্তর

      জম্মু-কাশ্মীরের সীমান্ত এলাকায় তাঁর সাহসী ‘পরিবার’এর সঙ্গে প্রধানমন্ত্রীর দীপাবলী উদযাপন
      Posted On: 28 OCT 2019 1:34PM by PIB Kolkata


    নয়াদিল্লি, ২৭ অক্টোবর , ২০১৯


    প্রধানমন্ত্রী শ্রী নরেন্দ্র মোদী জম্মু-কাশ্মীরের রাজৌরি জেলায় নিয়ন্ত্রণ রেখায় কর্মরত সেনাবাহিনীর জওয়ানদের সঙ্গে আজ দীপাবলী উদযাপন করেন। ক্ষমতা গ্রহণের পর প্রধানমন্ত্রী তৃতীয় বছরেও তাঁর এই পরম্পরা বজায় রাখলেন।


    প্রধানমন্ত্রী রাজৌরির ‘ হল অফ ফেম ’ পরিদর্শন করেন। তিনি সেখানে রাজৌরি এবং পুঞ্চ সেক্টর রক্ষায় যেসব সাহসী সৈনিক এবং নাগরিক প্রাণ দিয়েছেন, তাঁদের প্রতি শ্রদ্ধা জানান। তিনি ‘ হল অফ ফেম ’ কে ‘ পরাক্রম ভূমি, প্রেরণা ভূমি, পাওয়ান ভূমি ’ বলে বর্ণনা করেছেন।


    প্রধানমন্ত্রী এরপর ভারতীয় বায়ুসেনার বিমান যোদ্ধাদের সঙ্গে পাঠানকোট বিমানঘাঁটিতে সাক্ষাৎ করেন।


    সেনাবাহিনীর জওয়ানদের উদ্দেশ্যে প্রধানমন্ত্রী বলেন, প্রত্যেকে বহুদূরে গিয়ে তাঁদের পরিবারের সঙ্গে দীপাবলী উৎসব পালন করে। তাঁদের মতো তিনিও তাঁর পরিবারের সদস্য- সেনাবাহিনীর সাহসী জওয়ানদের সঙ্গে এই উৎসব উদযাপনের জন্য এখানে এসেছেন।


    প্রধানমন্ত্রী ১৯৪৭ সালের ২৭ অক্টোবর সেনাবাহিনীর সদস্যদের মহান আত্মবলিদানের কথা স্মরণ করেন। এই দিনটিকে পদাতিক দিবস হিসেবে পালন করা হয়। ভারতীয় প্রতিরক্ষা বাহিনীর সাহসিকতার প্রশংসা করে তিনি বলেন, তাঁদের জন্যই কেন্দ্রীয় সরকার এখন অনেক সিদ্ধান্ত গ্রহণ করছেন, যা একসময় অসম্ভব বলে মনে করা হত। তিনি জাতীয় নিরাপত্তা রক্ষায় সেনাবাহিনীর সাহসিকতার দিকটি উল্লেখ করেন। দেশবাসীর পক্ষ থেকে তিনি সেনাবাহিনীর সদস্যদের জাতির প্রতি এই সেবার জন্য ধন্যবাদ জানান।


    প্রধানমন্ত্রী বলেন, তাঁদের অবদানের প্রতি শ্রদ্ধা জানাতে সরকার রাজধানীতে জাতীয় যুদ্ধ স্মারক গড়ে তুলেছে। এই যুদ্ধ স্মারকে দর্শকদের সংখ্যা বৃদ্ধি পাওয়ার মাধ্যমে জনগণের সেনাবাহিনীর সদস্যদের প্রতি শ্রদ্ধার মনোভাব প্রতিফলিত হয়।


    ভারতীয় প্রতিরক্ষা বাহিনীকে আরও শক্তিশালী করে তুলতে এবং এর আধুনিকীকরণের লক্ষ্যে সরকারের গৃহীত পদক্ষেপগুলি প্রধানমন্ত্রী উল্লেখ করেন। সৈনিকদের কল্যাণে বিভিন্ন পদক্ষেপ গ্রহণে সরকার দায়বদ্ধ বলে তিনি উল্লেখ করেন।


    CG/CB/NS

    
    
    (Release ID: 1589360) Visitor Counter : 6
    
    
      Read this release in: English