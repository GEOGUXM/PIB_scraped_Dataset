      প্রধানমন্ত্রীরদপ্তর

      গ্লোবাল গোলকিপার পুরস্কার গ্রহণের পর প্রধানমন্ত্রীর ভাষণ
      Posted On: 01 OCT 2019 5:24PM by PIB Kolkata


    নয়াদিল্লি, ২৫ সেপ্টেম্বর, ২০১৯


    মিসেস এবং মিঃ গেটস্‌,


    ভদ্র মহোদয়গণ,


    বন্ধুরা,


    আমি এই সম্মানের জন্য আপনাদের সকলের কাছে অত্যন্ত কৃতজ্ঞ। এই সম্মান কেবল আমার একার নয়, এই সম্মান কোটি কোটি ভারতবাসীর, যাঁরা স্বচ্ছ ভারতের উদ্দেশ্যগুলিকে পূরণ করেছেন এবং নিজেদের দৈনন্দিন জীবনে প্রয়োগ করেছেন। বিল ও মিলিন্ডা গেটস্‌ ফাউন্ডেশনের পক্ষ থেকে এই পুরস্কার গ্রহণ আমার কাছে দুটি কারণের জন্য বিশেষ গুরুত্বপূর্ণ। প্রথমত, এই ফাউন্ডেশন স্বচ্ছ ভারত অভিযানের সঙ্গে সামিল হয়ে ভারতের প্রত্যন্ত এলাকাগুলিতে কাজ করে চলেছে। দ্বিতীয়ত, বিল ও মিলিন্ডা গেটস্‌ ব্যক্তিগত জীবনে অগণিত সাফল্য অর্জনের পাশাপাশি, এখন সমাজ জীবনেও অবদান রাখছেন। আমি এদের সামাজিক কাজের জন্য অত্যন্ত কৃতজ্ঞ।


    বন্ধুগণ,


    মহাত্মা গান্ধীর সার্ধশত জন্ম জয়ন্তীতে ব্যক্তিগতভাবে এই পুরস্কার পাওয়া আমার কাছে অত্যন্ত গুরুত্বপূর্ণ। এটা প্রমাণ করে যে, যদি ১৩০ কোটি মানুষ দৃঢ় সংকল্প ও আন্তরিক ইচ্ছা নিয়ে কোনও লক্ষ্য পূরণের উদ্দেশ্যে এগিয়ে চলেন, তা হলে যে কোনও সমস্যাই অতিক্রম করা সম্ভব। আমার মনে পড়ছে, পাঁচ বছর আগে যখন আমি স্বচ্ছ ভারতের কথা ঘোষণা করেছিলাম, তখন কি ধরনের প্রতিক্রিয়া পেয়েছিলাম। এমনকি, আজও কিছু মানুষ এজন্য আমাকে বিদ্রুপ করেন। কিন্তু যখন কোনও কাজ উদ্দেশ্য, লক্ষ্য এবং প্রতিশ্রুতি নিয়ে করা হয়ে থাকে, তখন আমার কাছে বিদ্রুপের কোনও মানেই হয় না! আমার কাছে গুরুত্বপূর্ণ হ’ল – দেশকে পরিষ্কার-পরিচ্ছন্ন হিসাবে গড়ে তুলতে ১৩০ কোটি ভারতীয়র একযোগে এগিয়ে আসা। আমার কাছে গুরুত্বপূর্ণ হ’ল – পরিচ্ছন্নতা বজায় রাখতে ১৩০ কোটি ভারতীয়র মনে এক স্বচ্ছ ধারনা গড়ে তোলা। ১৩০ কোটি ভারতীয় স্বচ্ছ ভারতের জন্য যে অবদান রেখেছেন, আমার কাছে সেটি সবচেয়ে গুরুত্বপূর্ণ বিষয়। আর এই কারণেই আমি এই সম্মান সেইসব ভারতবাসীকে উৎসর্গ করতে চাই, যাঁরা স্বচ্ছ ভারত অভিযানকে গণআন্দোলনের রূপ দিয়েছেন এবং যাঁরা স্বচ্ছতাকে দৈনন্দিন জীবনে সর্বোচ্চ অগ্রাধিকার দিয়েছেন। আজ আমি এমন এক বৃদ্ধার কথা উল্লেখ করতে চাই, যিনি গ্রামে শৌচাগার নির্মাণের জন্য তাঁর ছাগলগুলি বিক্রয় করে দিয়েছিলেন। আজ আমি উল্লেখ করতে চাই, সেই সমস্ত অবসরপ্রাপ্ত শিক্ষক-শিক্ষিকাদের কথা, যাঁরা শৌচাগার নির্মাণের জন্য তাঁদের অবসরকালীন ভাতার পুরোটাই দান করে দিয়েছেন। আজ আমি আরও একজন মহিলার কথা উল্লেখ করতে চাই, যিনি বাড়িতে শৌচাগার নির্মাণের জন্য তাঁর মঙ্গলসূত্রও বিক্রয় করে দিয়েছিলেন।


    ভাই ও বোনেরা,


    কিছুটা দেরীতে হলেও স্বচ্ছ ভারত অভিযানের কথা কোথাও শোনা যায়নি, এমনকি কোনও দেশে এ ধরনের কর্মসূচি গ্রহণ করাও হয়নি। এই অভিযান আমাদের সরকার শুরু করলেও অভিযানকে সফল করে তোলার পুরো কৃতিত্বই সাধারণ মানুষের। এই অভিযানের ফলে বিগত পাঁচ বছরে দেশে ১১ কোটিরও বেশি শৌচাগার নির্মিত হয়েছে, যা এক রেকর্ড। এমনকি, এই অভিযানের ফলে গ্রামাঞ্চলে শৌচালয়ের পরিধি ২০১৪’র ৪০ শতাংশ থেকে বেড়ে এখন প্রায় ১০০ শতাংশে পৌঁছেছে। আপনারা কল্পনা করুন, স্বাধীনতার পর ৭০ বছরে শৌচালয়ের পরিধি যেখানে ছিল ৪০ শতাংশেরও কম, বিগত পাঁচ বছরে তা প্রায় ১০০ শতাংশে পৌঁছেছে। আমি বিশ্বাস করি, স্বচ্ছ ভারত অভিযানের সাফল্য কেবল কিছু পরিসংখ্যানের মধ্যেই সীমিত নেই। এই অভিযান যদি সমাজের কোনও একটি শ্রেণীর কাছে সবচেয়ে বেশি উপকার পৌঁছে দিয়েছে, তা হলে সেটি হ’ল দেশের দরিদ্র মানুষ। এই অভিযানের ফলে মহিলারাও বিশেষভাবে উপকৃত হয়েছেন। যে সমস্ত মানুষের কাছে কিছু টাকাপয়সা আছে, তাঁদের কাছে বাড়িতে দু-তিনটি শৌচাগার থাকা স্বাভাবিক। কিন্তু, যাঁরা শৌচাগারের সুবিধা থেকে বঞ্চিত, তাঁরা জানেন এর যন্ত্রণা কতটা! দেশের মহিলা, বোন ও কন্যাদের কাছে শৌচাগারের সুবিধা না থাকা জীবনের এক বড় সমস্যা। এই সমস্যার সঙ্গে তাঁদের মর্যাদার বিষয়টিও জড়িয়ে রয়েছে। আমার ব্যক্তিগত অভিজ্ঞতা থেকে বলতে পারি যে, শৌচাগারের ভূমিকা ও গুরুত্ব সম্পর্কে সচেতন হওয়া সত্ত্বেও এখনও অনেক বাড়িতেই শৌচাগার নির্মাণের গুরুত্বের প্রয়োজনীয়তাই অনুভূত হয়নি। আপনারা কল্পনা করতে পারেন যে, মহিলাদের শৌচকর্মের জন্য সারাদিন অপেক্ষায় থাকতে হ’ত! প্রকাশ্য স্থানে শৌচকর্মের ফলে অসুখ-বিসুখের প্রবণতা সত্ত্বেও তাঁদের বাধ্য হয়েই পরিস্থিতিকে মেনে নিতে হ’ত। এমনকি, এই অবস্থা তাঁদেরকে আরও বেশি অসুখ-বিসুখের দিকে ঠেলে দিত।


    শৌচাগার না থাকার দরুণ বহু কন্যাশিশু লেখাপড়া মাঝপথেই বিদ্যালয় ছেড়ে দিতে বাধ্য হ’ত। আমাদের কন্যাশিশুরা লেখাপড়া করতে চায়, কিন্তু বিদ্যালয়ে শৌচাগার না থাকায় তাদেরকে লেখাপড়া ছেড়ে দিয়ে বাড়িতে বসে থাকতে হ’ত। এরকম পরিস্থিতি থেকে দেশের দরিদ্র মহিলা ও কন্যাশিশুদের বের করে আনার দায়িত্ব ছিল আমার সরকারের। আমরা অত্যন্ত দক্ষতা ও সততার সঙ্গে এই দায়িত্ব পালন করেছি। আজ আমার কাছে এটা অত্যন্ত সন্তুষ্টির বিষয় যে, স্বচ্ছ ভারত অভিযান লক্ষ লক্ষ মানুষের কাছে সুস্থ জীবনযাপনের মাধ্যম হয়ে উঠেছে। বিশ্ব স্বাস্থ্য সংস্থার এক প্রতিবেদন অনুযায়ী, পরিষ্কার-পরিচ্ছন্নতা বজায় রাখতে পারলে ভারতে প্রায় তিন লক্ষ জীবন বাঁচানো সম্ভব। একইভাবে, ইউনিসেফের হিসাব অনুযায়ী, গ্রামের প্রতিটি পরিবার, যাঁরা বাড়িতে শৌচাগার নির্মাণ করছেন, তাঁরা বছরে ৫০ হাজার টাকা পর্যন্ত সাশ্রয় করতে পারেন। বিল ও মিলিন্ডা গেটস্‌ ফাউন্ডেশনের এক প্রতিবেদনের ভিত্তিতে আমাকে জানানো হয়েছে যে, ভারতের গ্রামাঞ্চলে শৌচাগার ব্যবহারের ফলে শিশুদের মধ্যে হৃদরোগের সমস্যা কমেছে, এমনকি, মহিলাদের রোগ-প্রতিরোধ ক্ষমতাও বেড়েছে। পরিষ্কার-পরিচ্ছন্নতা বজায় রাখার উপকারিতাগুলিকে বিবেচনায় রেখে মহাত্মা গান্ধী বলেছিলেন যে, তিনি মনে করেন, স্বাধীনতার চেয়েও বেশি গুরুত্বপূর্ণ হ’ল – পরিষ্কার-পরিচ্ছন্নতা। আজ আমি অত্যন্ত আনন্দিত যে, মহাত্মা গান্ধীর স্বপ্নের পরিষ্কার-পরিচ্ছন্নতা বাস্তব রূপ পেতে চলেছে। গান্ধীজী প্রায়শই একথা বলতেন যে, এক আদর্শ গ্রাম তখনই গড়ে তোলা সম্ভব, যখন সমগ্র গ্রামে পরিষ্কার-পরিচ্ছন্নতা বজায় রাখা যাবে। আজ আমরা কেবল গ্রামেই নয়, সমগ্র দেশকে পরিষ্কার-পরিচ্ছন্ন করে তোলার লক্ষ্যে অগ্রসর হচ্ছি।


    ভাই ও বোনেরা,


    রাষ্ট্রসংঘ গঠনের পর থেকে এই প্রতিষ্ঠানের প্রধান উদ্দেশ্যই ছিল সাধারণ মানুষের জীবনযাপনের মানোন্নয়ন । স্বচ্ছ ভারত অভিযান না কেবল কোটি কোটি মানুষের দৈনন্দিন জীবনযাপনকে আরও উন্নত করে তুলেছে , সেই সঙ্গে, সাধারণ মানুষের মর্যাদাও রক্ষিত হয়েছে। এইভাবে, স্বচ্ছ ভারত অভিযান রাষ্ট্রসংঘের উদ্দেশ্যগুলি পূরণে গুরুত্বপূর্ণ ভূমিকা পালন করেছে।


    ইউনিসেফের আরও একটি সমীক্ষার কথা উল্লেখ করতে চাই। এই সমীক্ষায় প্রকাশ বিগত পাঁচ বছরে ভূগর্ভস্থ জলের গুণমান বৃদ্ধি পেয়েছে এবং আমার বিশ্বাস, স্বচ্ছ ভারত অভিযান এক্ষেত্রে বড় অবদান রেখেছে। স্বচ্ছ ভারত অভিযানের আরও একটি গুরুত্বপূর্ণ দিক নিয়ে সেভাবে আলোচনাই করা হয়নি। এই অভিযানের মাধ্যমে যে ১১ কোটিরও বেশি শৌচাগার নির্মিত হয়েছে, তার ফলে, গ্রামাঞ্চলে অর্থনৈতিক কর্মকাণ্ডের এক নতুন দ্বার খুলে গেছে। শৌচাগার নির্মাণের জন্য যে সমস্ত কাঁচা মাল প্রয়োজন হয়েছে এবং বাড়ির প্রধান হিসাবে শৌচাগার নির্মাণের দায়িত্ব যেহেতু মহিলাদেরই দেওয়া হয়েছে, তার ফলে তৃণমূল স্তরে দরিদ্র মানুষের কাছে কর্মসংস্থানের নতুন সুযোগ সৃষ্টি হয়েছে।


    বন্ধুগণ,


    গণতন্ত্রের সহজতম অর্থই হ’ল গণতান্ত্রিক ব্যবস্থা এবং সরকারের বিভিন্ন কর্মসূচির কেন্দ্রবিন্দুতে থাকবেন সাধারণ মানুষ। এক শক্তিশালী গণতন্ত্র হ’ল এমন এক ব্যবস্থা, যেখানে সাধারণ মানুষের চাহিদা ও প্রয়োজনীয়তাগুলিকে নীতি প্রণয়নের সময় কেন্দ্রবিন্দুতে রাখা হবে। সাধারণ মানুষের চাহিদা ও প্রত্যাশার পাশাপাশি, সরকারের নীতি ও সিদ্ধান্তগুলিতে যখন একই মঞ্চে নিয়ে আসা সম্ভব হবে, তখন সাধারণ মানুষের অংশগ্রহণের মধ্য দিয়েই যাবতীয় প্রকল্প সফল হয়ে উঠবে। স্বচ্ছ ভারত অভিযানের মধ্য দিয়েও গণতন্ত্রের এই শক্তি প্রতিফলিত হয়েছে। এমনকি, স্বচ্ছ ভারত অভিযানের সাফল্য এমন এক দৃষ্টান্ত স্থাপন করেছে, যা সাংবিধানিক ব্যবস্থাকে প্রাণবন্ত করেছে।


    বন্ধুগণ,


    ভারতে বহু দশক ধরে এক সাংবিধানিক যুক্তরাষ্ট্রীয় কাঠামোই দেখা গিয়েছিল। আমাদের সরকার এ ধরনের ব্যবস্থা পরিবর্তন করে সহযোগিতামূলক যুক্তরাষ্ট্রীয় কাঠামো গড়ে তুলতে চেয়েছে। বেশ কয়েক বছর ধরে আমরা সহযোগিতামূলক যুক্তরাষ্ট্রীয় কাঠামোর পাশাপাশি, প্রতিযোগিতামুখী যুক্তরাষ্ট্রীয় কাঠামো গড়ে তোলার লক্ষ্যে অগ্রসর হচ্ছি। যেভাবে ভারতের বিভিন্ন রাজ্য স্বচ্ছ ভারত অভিযানে অংশগ্রহণ করে অগ্রসর হয়েছে, সাধারণ মানুষকে সচেতন করে তুলেছে এবং শৌচাগার নির্মাণে নিরবচ্ছিন্নভাবে কাজ করে গেছে, তা নিঃসন্দেহে প্রশংসনীয়। এই অভিযানের সময় কেন্দ্রীয় সরকার পরিষ্কার-পরিচ্ছন্নতা সম্পর্কিত প্রতিটি বিষয়ে রাজ্যগুলিকে অংশীদার করেছে। রাজ্যগুলির দক্ষতা বাড়াতে প্রশিক্ষণ থেকে তহবিল যোগান – কোনও ক্ষেত্রেই কোনও রকম উদাসীনতা দেখানো হয়নি। রাজ্যগুলিকে সবরকমভাবে সাহায্য করা হয়েছে, যাতে তারা স্বচ্ছ ভারত অভিযান রূপায়ণ প্রক্রিয়াকে ত্বরান্বিত করতে পারে এবং অভিযানের সঙ্গে যুক্ত উদ্দেশ্যগুলিকে পূরণ করতে পারে। আজ আমি অত্যন্ত আনন্দিত যে, স্বচ্ছতা সর্বেক্ষণের মাধ্যমে রাজ্যগুলির মধ্যে প্রতিযোগিতামূলক মনোভাব গড়ে উঠেছে, যা তাদেরকে পরিষ্কার-পরিচ্ছন্নতার সূচকে অগ্রণী স্থান ধরে রাখতে উৎসাহিত করছে।


    বন্ধুগণ ও ভদ্র মহোদয়গণ,


    বিশ্ব কল্যাণে ভারত যে অবদান যুগিয়েছে, তাতে আমি অত্যন্ত আনন্দিত কারণ, আমরা মনে করি, সমগ্র বিশ্বই আমাদের পরিবারের মতো। হাজার হাজার বছর ধরে আমরা শিখেছি মাটির মানুষ বা উদার মানসিকতাসম্পন্ন মানুষের কাছে সমগ্র বিশ্ব এক পরিবার। এই বিষয়টিকে বিবেচনায় রেখেই ভারত পরিষ্কার-পরিচ্ছন্নতা ও স্বাস্থ্যকর পরিবেশের লক্ষ্যে আন্তর্জাতিক সহযোগিতা গড়ে তুলতে গুরুত্বপূর্ণ ভূমিকা পালনে আগ্রহী। আমরা বিশ্বের অন্যান্য দেশকে আমাদের বিশেষজ্ঞ ও অভিজ্ঞতা দিয়ে সাহায্য করতে প্রস্তুত। ভারত পরিচ্ছন্নতা বজায় রাখার উদ্দেশ্যগুলি পূরণের খুব কাছাকাছি পৌঁছে গেছে। একই সঙ্গে, ভারত অন্যান্য গুরুত্বপূর্ণ অভিযান বাস্তবায়নের লক্ষ্যে দ্রুতগতিতে কাজ করছে। ফিট ইন্ডিয়া অভিযানের মাধ্যমে দৈহিক ভারসাম্য ও প্রতিকারমূলক স্বাস্থ্য পরিষেবা আরও বেশি সংখ্যক মানুষের কাছে পৌঁছে দিতে উদ্যোগ গ্রহণ করা হয়েছে। ২০২৫ সাল নাগাদ ভারতকে যক্ষ্মা মুক্ত করার লক্ষ্যমাত্রা স্থির করেছি। সার্বজনীন টিকাকরণের লক্ষ্যে আমরা দ্রুতগতিতে অগ্রসর হচ্ছি। জাতীয় পুষ্টি অভিযানের মাধ্যমে ভারত রক্তাল্পতার মতো সমস্যার দ্রুত সমাধান ও প্রতিকারের লক্ষ্যে অগ্রসর হচ্ছে। জল জীবন মিশনের আওতায় আমাদের উদ্দেশ্য হ’ল – জল সংরক্ষণ এবং পুনর্ব্যবহার, যাতে প্রত্যেক ভারতীয় পর্যাপ্ত পরিমাণে বিশুদ্ধ জলের যোগান পান।


    ভারত ২০২২ সালের মধ্যে একবার ব্যবহারযোগ্য প্লাস্টিক বর্জন অভিযানের সূচনা করেছে। আজ আমি যখন এখানে কথা বলছি, তখন ভারতের বিভিন্ন জায়গায় বর্জ্য প্লাস্টিক সংগ্রহের কাজ এগিয়ে চলেছে। ভারতে এখন এ ধরনের অনেক গণঅভিযান চলছে। ১৩০ কোটি ভারতীয়র ইচ্ছাশক্তির প্রতি আমার পূর্ণ আস্থা রয়েছে। আমার দৃঢ় বিশ্বাস যে, স্বচ্ছ ভারত অভিযানের মতো অন্যান্য উদ্যোগগুলিও সফল হবে। এই প্রত্যাশা নিয়ে আমি আমার ভাষণ শেষ করছি। আমি আরও একবার বিল ও মিলিন্ডা গেটস্‌ ফাউন্ডেশনকে এই পুরস্কারের জন্য ধন্যবাদ জানাই।


    অসংখ্য ধন্যবাদ।


    CG/BD/SB

    
    
    (Release ID: 1586878) Visitor Counter : 4