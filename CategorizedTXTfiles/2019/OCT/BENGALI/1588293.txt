      রেলমন্ত্রক

      ভারতীয় রেলের ৯টি ‘সেবা সার্ভিস’ ট্রেন পরিষেবার সূচনা
      Posted On: 16 OCT 2019 6:05PM by PIB Kolkata


    নয়াদিল্লি, ১৬ অক্টোবর, ২০১৯


    বড় শহরগুলির আশেপাশে ছোট শহরগুলির সঙ্গে ট্রেন যোগাযোগ বাড়াতে ভারতীয় রেল ৯টি ‘সেবা সার্ভিস’ ট্রেন চালানোর সিদ্ধান্ত নিয়েছে। রেলমন্ত্রী শ্রী পীযূষ গোয়েল নতুন দিল্লি থেকে দিল্লি – শালিমার প্যাসেঞ্জার ট্রেনের যাত্রা সূচনা করে ঐ পরিষেবা চালু করেন। অনুষ্ঠানে কেন্দ্রীয় বিজ্ঞান ও প্রযুক্তি মন্ত্রী ডঃ হর্ষ বর্ধন, পেট্রোলিয়াম ও প্রাকৃতিক গ্যাস মন্ত্রী শ্রী ধর্মেন্দ্র প্রধান প্রমুখ উপস্থিত ছিলেন। ৮টি রাজ্যে এই ‘সেবা সার্ভিস’ ট্রেন পরিষেবা চালু হচ্ছে। ৯টি ‘সেবা সার্ভিস’ ট্রেনের মধ্যে ৪টি ট্রেন প্রত্যহ চলাচল করবে। বাকি, ৫টি সপ্তাহে ৬ দিন চলবে। যে রুটে ট্রেনগুলি চলবে, তা নিম্নরূপ –


    ভাদনগর – মহেশানা, ডেম্যু, (সপ্তাহে ৬ দিন) গুজরাট;


    আসারভা – হিম্মতনগর, ডেম্যু, (সপ্তাহে ৬ দিন) গুজরাট;


    কারুর – সালেম, ডেম্যু, (সপ্তাহে ৬ দিন) তামিলনাডু;


    কোয়েম্বাটোর – পোলাচি, প্যাসেঞ্জার (সপ্তাহে ৬ দিন) তামিলনাডু;


    কোয়েম্বাটোর – পালানি, প্যাসেঞ্জার (প্রত্যহ) তামিলনাডু;


    যশবন্তপুর – তুমকুর, ডেম্যু (সপ্তাহে ৬ দিন) কর্ণাটক,


    ভুবনেশ্বর – নয়াগড়, এক্সপ্রেস (প্রত্যহ) আসাম;


    মুরকংসেলেক – ডিব্রুগড়, প্যাসেঞ্জার (প্রত্যহ) আসাম;


    দিল্লি – শালিমার, প্যাসেঞ্জার (প্রত্যহ)।


    ২


    এই ট্রেনগুলির যাত্রা পরিষেবার সূচনা করে রেলমন্ত্রী শ্রী পীযূষ গোয়েল বলেন, প্রত্যন্ত ও দূরবর্তী এলাকায় যেখানে গুরুত্বপূর্ণ ট্রেনগুলির কোনও স্টপেজ নেই, সেখানে এগুলি দাঁড়াবে। ভারতীয় রেলের এক বিশেষ কর্মসূচির আওতায় এই ৯টি সেবা ট্রেনের পরিষেবা শুরু করা হ’ল। রোলিং স্টককে কাজে লাগিয়ে এই ট্রেন পরিষেবাগুলি চালু করা হচ্ছে। শ্রী গোয়েল আরও জানান, দেশের আর্থ-সামাজিক বিকাশের চালিকাশক্তি হিসাবে রেল ব্যবস্থাকে কাজে লাগানোর যে পরিকল্পনা প্রধানমন্ত্রী নিয়েছেন, তা বাস্তবায়নে এই ধরনের ট্রেন পরিষেবার গুরুত্বপূর্ণ ভূমিকা রয়েছে। মানুষের সেবায় রেলের ভূমিকার কথা উল্লেখ করে মন্ত্রী জানান, রেল পরিচ্ছন্নতা অভিযান গ্রহণের পাশাপাশি, ৫ হাজার স্টেশনে ওয়াইফাই ব্যবস্থা চালু হয়েছে, রেলের কামরায় জৈব শৌচাগার বসানো হয়েছে। এমনকি, রেলের হাসপাতালগুলিতেও আয়ুষ্মান ভারত কর্মসূচির সুযোগ-সুবিধা মিলছে।


    CG/BD/SB

    
    
    (Release ID: 1588293) Visitor Counter : 8
    
    
      Read this release in: English