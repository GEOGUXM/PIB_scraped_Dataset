      জলশক্তি মন্ত্রক

      রাইস সমীক্ষার ভিত্তিতে স্বচ্ছ ভারত মিশন সংক্রান্ত সাম্প্রতিক সংবাদমাধ্যমের প্রতিবেদনের সরকারি জবাব
      Posted On: 17 OCT 2019 5:55PM by PIB Kolkata


    নয়াদিল্লি, ১৬ অক্টোবর, ২০১৯


    ‘দ্য প্রিন্ট’-এ গতকাল আর.আই.সি.ই-এর কার্যনির্বাহী অধিকর্তা ডিন স্পিয়ার্স এবং ডায়ানা কফির লেখা ‘মোদী গর্ভনমেন্টস স্বচ্ছ ভারত অ্যাচিভ্‌ড ওয়ান থিং। অ্যান্ড ইট্‌স ওপেন ডিফেকেশন ফ্রি ইন্ডিয়া : সার্ভে’ শিরোনামে একটি প্রতিবেদন প্রকাশিত হয়েছে। একই ধরনের প্রতিবেদন অনেক লেখকই বারবার লিখছেন কিছু ভিত্তিহীন, ভুল, আজগুবি তথ্যের ভিত্তিতে স্বচ্ছ ভারত মিশন নিয়ে।


    এটা উল্লেখযোগ্য, স্বাধীনতার পর গত ৭০ বছরে গোটা গ্রামাঞ্চলে পরিচ্ছন্নতার মাত্রা প্রায় একইরকম ছিল, যার কুপ্রভাব পড়ছিল মানুষের জীবনযাত্রায়। যখন প্রধানমন্ত্রী নরেন্দ্র মোদী উন্মুক্ত স্থানে শৌচ বন্ধ করার বিষয়টিকে চ্যালেঞ্জ হিসেবে নিলেন এবং কর্মসূচি গ্রহণ করলেন একেবারে রাজনৈতিক নেতৃত্বের উচ্চস্তরে গিয়ে, স্বচ্ছ ভারত মিশন তখন মানুষের আন্দোলনে পরিণত হল। পাঁচ বছরের মধ্যে গোটা দেশের গ্রামীণ পরিচ্ছন্নতার পরিস্থিতি সফলভাবে পরিবর্তিত হল। দুর্ভাগ্যজনকভাবে কিছু সমালোচক বিষয়টিকে হজম করতে পারছেন না এবং তাঁদের যা স্বভাব সেইভাবেই বিষয়টিকে দেখছেন। গেলাসের অর্ধেক জল, না অর্ধেক ফাঁকা – এই কূট তর্কেই তাঁরা ব্যস্ত। সমাধান দেওয়ার পরিবর্তে সন্দেহ উস্কে দিচ্ছেন। স্বচ্ছ ভারত মিশনের সার্বিক সাফল্য বিশ্ব মেনে নিচ্ছে কিন্তু তাঁরা মানছেন না।


    পানীয় জল এবং পরিচ্ছন্নতা দপ্তর এই কারণেই স্বচ্ছ ভারত মিশন (গ্রামীণ)-এর অগ্রগতি নিয়ে তাদের বক্তব্য লিখিতভাবে দিতে চাইছে। সেইসঙ্গেই যে সমস্ত সমালোচক প্রতিবেদন পাঠকদের বিভ্রান্ত করার চেষ্টা করছেন, তারও জবাব দেওয়া প্রয়োজন হয়ে পড়েছে।


    আর.আই.সি.ই. প্রতিবেদনটি ২০১৪-১৮-র মধ্যে স্বচ্ছ ভারত মিশনের অধীনে যে সুফল পাওয়া গেছে তা সরাসরি খারিজ করে দিয়েছে। সত্যি কথাটা হল এই যে, তারা ১২০টি গ্রামে মাত্র ১,৫৫৮টি বাড়িকে নিয়ে সমীক্ষা চালিয়েছে যা তথ্যগতভাবে যথেষ্ট নয়। এছাড়া, পদ্ধতিতেও অনেক ত্রুটি আছে। যাঁরা সমীক্ষা করেছেন তাঁদের দৃষ্টিভঙ্গিও যে নিরপেক্ষ নয় তা তাঁদের প্রশ্নমালা থেকেই প্রমাণিত। ২০১৯-এর ৯ই জানুয়ারি পিআইবি ওয়েবসাইটে প্রকাশিত বক্তব্যের মাধ্যমে এই দপ্তর ওই ফাঁকগুলি তুলে ধরেছে।


    আর.আই.সি.ই. ইচ্ছাকৃতভাবে ন্যাশনাল রুরাল স্যানিটেশন সার্ভে উপেক্ষা করেছে। ওই সমীক্ষায় ৬ হাজার গ্রামে ৯০,২৪০টি বাড়িতে সমীক্ষা করা হয়েছিল। এই প্রসঙ্গে বলা যায়, ওই সমীক্ষার পদ্ধতি, প্রক্রিয়া নির্দিষ্ট করে দিয়েছিল দক্ষ মানুষদের নিয়ে তৈরি একটি গোষ্ঠী যাতে ছিলেন অধ্যাপক অমিতাভ কুণ্ডু, ডঃ এন সি সাক্সেনা, বিশ্ব ব্যাঙ্ক, ইউনিসেফ, বিএনজিএফ, ওয়াটার এইড ইন্ডিয়া, পরিসংখ্যান মন্ত্রক ইত্যাদি।


    ২০১৮-১৯-এর ওই সমীক্ষা সারা দেশে পরিচ্ছন্নতা নিয়ে এ পর্যন্ত বৃহত্তম এবং তথ্যসমৃদ্ধ সমীক্ষা। সমীক্ষাতে দেখা গেছে, শৌচাগারের ব্যবহারের হার দাঁড়িয়েছে ৯৬.৫ শতাংশ। আরও যে দুটি নিরপেক্ষ সমীক্ষা অতীতে হয়েছে যেমন ২০১৭-য় কোয়ালিটি কাউন্সিল অফ ইন্ডিয়া এবং ২০১৬-য় ন্যাশনাল স্যাম্পেল সার্ভে অর্গানাইজেশনের করা সমীক্ষা। সেখানেও গ্রামীণ শৌচাগার ব্যবহারের হার ছিল ২০১৭-য় ৯১ শতাংশ এবং ২০১৬-য় ৯৫ শতাংশ।


    দেখা যাচ্ছে, আলোচ্য প্রতিবেদকরা ইচ্ছাকৃতভাবে বিভ্রান্তির সৃষ্টি করছেন। যে ১২ হাজার টাকা বাড়িগুলিকে দেওয়া হয়েছে, তা মোটেই ভর্তুকি নয়, সেটা উৎসাহ ভাতা। বাড়ির মালিকদের তাঁদের সুবিধামতো শৌচাগার নির্মাণে উৎসাহ দেওয়া হয়েছে। যে টাকা দেওয়া হয়েছে তা দুই পিটের শৌচাগার নির্মাণের পক্ষে যথেষ্ট এবং গ্রাম-ভারতের বেশিরভাগ অংশের উপযোগী প্রযুক্তি দ্বারা নির্মাণ করা সম্ভব। এটা উল্লেখ করা প্রয়োজন যে, এর আগের সরকার যে উৎসাহ ভাতা দিয়েছিল তা স্বচ্ছ ভারত মিশনের থেকে কম ছিল।


    ওই প্রতিবেদনে বলাই হয়েছে যে এত জটিল একটি জাতীয় কর্মসূচিতে দুর্নীতির কোন প্রমাণ নেই। তবুও প্রতিবেদকরা প্রমাণ ছাড়াই দায়িত্বজ্ঞানহীন মন্তব্য করেছেন বিষয়টি সম্পর্কে। স্বচ্ছ ভারত মিশনকে ছোট করতে গিয়ে ওই কর্মসূচির ভালো দিকগুলি উপেক্ষা করেছেন প্রতিবেদকরা।


    ২০১৮-য় বিশ্ব স্বাস্থ্য সংস্থা পূর্বাভাস দিয়েছিল যে ২০১৪-১৯-এর অক্টোবরের মধ্যে স্বচ্ছ ভারত মিশন কর্মসূচির জন্য ডায়রিয়া এবং প্রোটিনজনিত অপুষ্টিতে মৃত্যুর সংখ্যা ৩ লক্ষ কমানো গেছে। ইউনিসেফের বক্তব্য অনুযায়ী, প্রতিটি পরিবারের চিকিৎসাজনিত খরচ কমেছে বার্ষিক ৫০ হাজার টাকা, সাশ্রয় হয়েছে সময়, রক্ষা পেয়েছে প্রাণ। যে সময়টি বাঁচছে সেটি ব্যবহার করা যাচ্ছে উৎপাদনশীল কাজে। গ্রামগুলিতে জল, মাটি এবং খাদ্যের সংক্রমণের সম্ভাবনা কমেছে ১১ গুণেরও বেশি। মানুষের মধ্যে সংক্রমণের হার কমেছে ১২ গুণেরও বেশি।


    স্বচ্ছ ভারত মিশন (গ্রামীণ) সম্প্রদায়ের ভূমিকাকেও স্বীকৃতি দিয়েছে। তাহলেও ‘স্বচ্ছাগ্রহী’ এবং ‘নিগরানি সমিতি’র বিরুদ্ধে গরিবের ওপর উৎপীড়নের যে অভিযোগ আনা হয়েছে তা সম্পূর্ণ ভিত্তিহীন।


    মানুষের আচার-ব্যবহারের পরিবর্তনকে সম্পূর্ণ সমর্থন করে স্বচ্ছ ভারত মিশন এবং এক্ষেত্রে কোনরকম ব্যতিক্রম হলে দপ্তর কড়া ব্যবস্থা নেয়। ওই প্রবন্ধকাররা এটা বুঝতে ভুল করেছেন যে, জোরজুলুম করা এবং ‘নিগরানি সমিতি’ বা গ্রাম পঞ্চায়েতের মাধ্যমে বোঝানোর মধ্যে তফাৎ আছে। এর ফলে বোঝা যায়, পরিচ্ছন্নতা নিয়ে সামাজিক মনোভাব বুঝতে পারেননি প্রবন্ধকাররা।


    আর.আই.সি.ই.-এর ওই নেতিবাচক মনোভাবের বিরুদ্ধে বলতে গেলে বলতে হয়, স্বচ্ছ ভারত মিশন (গ্রামীণ) প্রকৃতপক্ষে সমাজের সকল শ্রেণীর মানুষকে একজোট করতে পেরেছে উন্মুক্ত স্থানে শৌচ বন্ধ করার লক্ষ্যে।


    এছাড়াও, স্বচ্ছ ভারত মিশন (গ্রামীণ)-এ যে সমস্ত বিধি, নীতি-নির্দেশিকা দেওয়া আছে তা ইতিবাচক আচরণ পরিবর্তনের পক্ষে। হার্ভার্ড-এর রবার্ট ওয়ামস্লে অধ্যাপক ডঃ স্যাস সানস্টেইন বলেছেন, কাঠামোগত সংস্কারে ইতিবাচক ব্যবহারিক পরিবর্তনের প্রভাবের উদাহরণ হল স্বচ্ছ ভারত মিশন। সম্প্রতি অধ্যাপক বিবেক দেবরায় তাঁর প্রবন্ধে বলেছেন, স্বচ্ছ ভারত মিশনের মতো কর্মসূচির মাধ্যমে কোন নীতির সফল রূপায়ণ সম্ভব।


    উল্লিখিত প্রবন্ধের ভুল-ত্রুটিগুলির উল্লেখ করে দপ্তর বলতে চায় যে এগুলি মানুষকে বিভ্রান্ত করার জন্যই লেখা।


    পানীয় জল ও পরিচ্ছন্নতা দপ্তর সব সংবাদমাধ্যমকে ওই লেখকদের বক্তব্য উল্লেখ করা থেকে বিরত থাকার আর্জি জানাচ্ছে। এটা স্পষ্ট যে, ওই লেখকরা এবং তাঁদের করা সমীক্ষা নিরপেক্ষ নয় এবং একপেশে। এটি একটি সফল কর্মসূচি হিসেবে তাঁরা মেনে নিতে রাজি নন, যদিও বিল অ্যান্ড মেলিন্ডা গেট্‌স ফাউন্ডেশন ব্যবহারিক পরিবর্তনের ক্ষেত্রে এই কর্মসূচির সাফল্যকে স্বীকৃতি দিয়েছে এবং যে কারণেই স্বচ্ছ ভারত মিশনের জন্য এ বছর প্রধানমন্ত্রী ‘গ্লোবাল গোলকিপার অ্যাওয়ার্ড’-এ ভূষিত হয়েছেন।


    CG/AP/DM

    
    
    (Release ID: 1588397) Visitor Counter : 7
    
    
      Read this release in: English