      কেন্দ্রীয়মন্ত্রিসভা

      কেন্দ্রীয় মন্ত্রিসভা বিএসএনএল ও এমটিএনএল-এর পুনরুজ্জীবনের পরিকল্পনা অনুমোদন করেছে
      Posted On: 23 OCT 2019 6:39PM by PIB Kolkata


    নয়াদিল্লি, ২৩ অক্টোবর, ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভা আজ ফোর-জি স্পেকট্রাম বরাদ্দ, সরকারি বন্ডের মাধ্যমে তহবিল সংগ্রহ, কর্মচারী খাতে ব্যয়বরাদ্দ হ্রাস, বিভিন্ন সম্পত্তি বিক্রি এবং নীতিগতভাবে বিএসএনএল ও এমটিএনএল-এর সংযুক্তিকরণের মধ্য দিয়ে এই সংস্থা দুটির পুনরুজ্জীবনের প্রস্তাব অনুমোদন করেছে।


    বিএসএনএল ও এমটিএনএল – এই দুই রাষ্ট্রায়ত্ত সংস্থাকে ব্রডব্যান্ড সহ অন্যান্য ডেটা পরিষেবার ক্ষেত্রে ফোর-জি স্পেকট্রাম বরাদ্দের জন্য সরকার ২০,১৪০ কোটি টাকা অতিরিক্ত অর্থ দেবে। এই স্পেকট্রাম কেনার সময় ৩,৬৭৪ কোটি টাকা জিএসটি বাবদ যে অর্থ ব্যয় হবে সরকার বাজেট বরাদ্দের মাধ্যমে সেটিও বহন করবে। এই স্পেকট্রাম বরাদ্দের মাধ্যমে বিএসএনএল এবং এমটিএনএল বাজারে প্রতিযোগিতায় অংশ নেবে ও গ্রামাঞ্চল সহ বিস্তীর্ণ এলাকায় গ্রাহকদের উচ্চ গতিসম্পন্ন ডেটা পরিষেবা প্রদান করতে সক্ষম হবে।


    ঋণ পরিশোধের জন্য এবং ক্যাপেক্স, ওপেক্স সহ অন্যান্য পরিকাঠামো তৈরিতে বাজার থেকে বন্ডের মাধ্যমে দীর্ঘমেয়াদি ১৫ হাজার কোটি টাকা তোলা হবে।


    এই দুই সংস্থায় যে সমস্ত কর্মীদের বয়স ৫০ বা তার ঊর্ধ্বে তাঁদের জন্য স্বেচ্ছাবসর প্রকল্প চালু করা হবে। সরকার এই খাতে অতিরিক্ত ১৭,১৬৯ কোটি টাকা বরাদ্দ করেছে। বিএসএনএল ও এমটিএনএল-এর ঋণ পরিশোধ এবং পরিষেবার পরিসর বাড়ানোর লক্ষ্যে সম্পত্তি বিক্রি করতে পারবে। এছাড়া, এই দুই সংস্থার সংযুক্তিকরণের প্রশ্নে মন্ত্রিসভা নীতিগতভাবে সম্মতি দিয়েছে।


    বিএসএনএল এবং এমটিএনএল-এর পুনরুজ্জীবনের সিদ্ধান্ত রূপায়ণের ফলে গ্রামীণ এলাকা সহ দেশ জুড়ে এই সংস্থা দুটি গ্রাহকদের কাছে বিশ্বাসযোগ্য ও উন্নত পরিষেবা পৌঁছে দিতে সক্ষম হবে।


    CG/CB/DM

    
    
    (Release ID: 1588926) Visitor Counter : 13
    
    
      Read this release in: English