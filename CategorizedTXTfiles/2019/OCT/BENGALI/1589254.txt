      সংস্কৃতিমন্ত্রক

      কলকাতা সাহিত্য অ্যাকাডেমি’তে বাংলা কবিতা ও ছোট গল্পের ওপর সাহিত্যসভা
      Posted On: 25 OCT 2019 6:22PM by PIB Kolkata


    কলকাতা, ২৫ অক্টোবর, ২০১৯


    কলকাতা সাহিত্য অ্যাকাডেমিতে গতকাল ২৪শে অক্টোবর বাংলা কবিতা ও ছোট গল্পের ওপর একটি সাহিত্যসভার আয়োজন করা হয় । এই সভায় বিশিষ্ট কবি ও সাহিত্যিক শ্রী অনির্বাণ বসু, শ্রীমতী অনুরাধা মহাপাত্র, শ্রীমতী কস্তুরি সেন, শ্রী পার্থজিৎ চন্দ এবং শ্রী সাদিক হুসেন উপস্থিত ছিলেন। সভার শুরুতে সাহিত্য অ্যাকাডেমির পূর্বাঞ্চলীয় সচিব ডঃ দেবেন্দ্র কুমার দেবেশ উপস্থিত সকলকে স্বাগত জানান। তিনি পূর্বাঞ্চল সহ দেশের অন্যত্র অ্যাকাডেমির নানা কাজকর্ম সম্পর্কে সকলকে অবগত করেন। সাহিত্য অ্যাকাডেমির বাংলা উপদেষ্টা পর্ষদের আহ্বায়ক ডঃ সুবোধ সরকার এই ধরনের সাহিত্যসভার প্রয়োজনীয়তার কথা উল্লেখ করেন। তিনি উপস্থিত শ্রোতা-দর্শকদের কাছে কবি-সাহিত্যিকদের পরিচয় করান।


    বর্তমান সময়ে কর্মহীনতার সমস্যা নিয়ে লেখা গল্প ‘বদ্বীপ’ পাঠ করেন শ্রী অনির্বাণ বসু। বন্ধুত্বের ওপর গল্প ‘মারাদোনার বাম পা’ পড়ে শোনান শ্রী সাদিক হুসেন। শ্রীমতী অনুরাধা মহাপাত্র ‘এলেন চলেও গেলেন জীবনানন্দ’, ‘দৃষ্টি’, ‘পুরনো শশী’, ‘আমাকে বাঁচাও দেবযানী’ সহ তাঁর লেখা বেশ কয়েকটি কবিতা পড়ে শোনান। শ্রীমতী কস্তুরি সেন তাঁর কবিতা ‘দাহ’, ‘ছুতো’, ‘খেলা’, ‘পর্যায় ভাগে ভুল’, ‘দীনলিপি’ পাঠ করেন। শ্রী পার্থজিৎ চন্দ পড়ে শোনান ‘আরণ্যক’, ‘বিষাদ সিন্ধু’, ‘আমন ধানের ক্ষেতে’, ‘গিরিপথ’, ‘মোমবাতি’ সহ বেশ কয়েকটি কবিতা।


    CG/CB/SB

    
    
    (Release ID: 1589254) Visitor Counter : 9
    
    
      Read this release in: English