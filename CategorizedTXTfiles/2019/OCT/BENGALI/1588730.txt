      সংখ্যালঘুবিষয়কমন্ত্রক

      ‘হুনার হাট’-এর মাধ্যমে শিল্পী, কারুশিল্পী এবং প্রথাগত রন্ধনশিল্পীদের কর্মসংস্থানের জন্য সরকার উদ্যোগ নিয়েছে : শ্রী মুখবার আব্বাস নাকভি
      Posted On: 22 OCT 2019 4:55PM by PIB Kolkata


    নয়াদিল্লি, ২২ অক্টোবর, ২০১৯


    ‘হুনার হাট’-এর মাধ্যমে শিল্পী, কারুশিল্পী ও প্রথাগত রন্ধনশিল্পীদের কর্মসংস্থানের ব্যাপারে কেন্দ্রীয় সরকার উদ্যোগ নিচ্ছে বলে জানালেন কেন্দ্রীয় সংখ্যালঘু বিষয়ক মন্ত্রী শ্রী মুখতার আব্বাস নাকভি। উত্তরপ্রদেশের প্রয়াগরাজে নর্থ সেন্ট্রাল জোন কালচারাল সেন্টারে আগামী ১-১০ই নভেম্বর পর্যন্ত এই ‘হুনার হাট’ চলবে। এখানে দেশের বিভিন্ন প্রান্ত থেকে মহিলা, শিল্পী, করুশিল্পী ও রন্ধনশিল্পীরা অংশ নেবেন। এই ‘হুনার হাট’-এর থিম হল ‘এক ভারত শ্রেষ্ঠ ভারত’।


    কেন্দ্রীয় মন্ত্রী দিল্লিতে মঙ্গলবার বলেন, আগামী পাঁচ বছরের মধ্যে কয়েক লক্ষ কর্মসংস্থানের উদ্দেশ্যেই এই ‘হুনার হাট’-এর আয়োজন করা হয়েছে। গত তিন বছরে এর মাধ্যমে ২ লক্ষ ৫০ হাজারেরও বেশি কর্মসংস্থান হয়েছে বলেও জানান তিনি। কেন্দ্রীয় মন্ত্রী বলেন, আগামী পাঁচ বছরে দেশের বিভিন্ন প্রান্তে ১০০টি ‘হুনার হাট’ আয়োজন করার উদ্যোগ নিয়েছে কেন্দ্রীয় সরকার। আগামীদিনে এ ধরনের ‘হুনার হাট’ দিল্লি, গুরুগ্রাম, মুম্বাই, বেঙ্গালুরু, চেন্নাই, কলকাতা, লক্ষ্ণৌ, আমেদাবাদ, দেরাদুন সহ বিভিন্ন জায়গায় আয়োজন করা হবে। এই হাটের মাধ্যমে শিল্পীরা তাঁদের হাতের তৈরি জিনিস একদিকে যেমন প্রদর্শন করতে পারবেন, অন্যদিকে আন্তর্জাতিক বাজারের দরজাও খুলে যাবে। তিনি বলেন, প্রধানমন্ত্রীর ‘মেক ইন ইন্ডিয়া’, ‘স্টার্ট-আপ ইন্ডিয়া’ ও ‘স্ট্যান্ড-আপ ইন্ডিয়া’ কর্মসূচির সফল রূপায়ণের জন্যই এ ধরনের হাটের আয়োজন করা হচ্ছে। এর মাধ্যমে ‘এক ভারত শ্রেষ্ঠ ভারত’-এর ছবি ফুটে উঠবে।


    শ্রী নাকভি বলেন, এই ‘হুনার হাট’-এ শিল্পীরা অসমের বাঁশ ও পাটের তৈরি সামগ্রী, বারাণসীর সিল্ক, উত্তরপ্রদেশের মারবেলের সামগ্রী, উত্তর-পূর্বাঞ্চলের হস্তশিল্প, পশ্চিমবঙ্গের হাতে তৈরি চিকনের কাজ, কাশ্মীর ও লাদাখের আয়ুর্বেদিক ভেষজ ঔষধ, পণ্ডীচেরির অলঙ্কার শিল্প তুলে ধরবেন। এর পাশাপাশি, ‘হুনার হাট’-এ বিভিন্ন সাংস্কৃতিক অনুষ্ঠানের আয়োজন করা হয়েছে।


    CG/SS/DM

    
    
    (Release ID: 1588730) Visitor Counter : 6
    
    
      Read this release in: English