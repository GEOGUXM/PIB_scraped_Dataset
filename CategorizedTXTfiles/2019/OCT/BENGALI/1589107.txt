      শিল্পওবাণিজ্যমন্ত্রক

      ১৯তম ভারত – সুইডিশ যৌথ আয়োগের বৈঠকে যোগ দিতে বাণিজ্য ও শিল্প মন্ত্রী স্টকহোমে
      Posted On: 24 OCT 2019 6:21PM by PIB Kolkata


    নয়াদিল্লি, ২৪ অক্টোবর, ২০১৯


    বাণিজ্য , শিল্প ও রেল মন্ত্রী শ্রী পীযূষ গোয়েল বলেছেন , ভারত এবং সুইডেনের মধ্যে সম্পর্ক অত্যন্ত দৃঢ় এবং আঞ্চলিক ও আন্তর্জাতিক ক্ষেত্রে সহযোগিতার বিষয়টিও উল্লেখযোগ্য। ১৯তম ভারত – সুইডিশ যৌথ আয়োগের বৈঠকে যোগ দিতে শ্রী পীযূষ গোয়েল এখন স্টকহোমে রয়েছেন । অর্থনৈতিক , শিল্প এবং বিজ্ঞান ক্ষেত্রে সহযোগিতার জন্য এই যৌথ আয়োগ। শ্রী গোয়েলের সঙ্গে গেছেন ভারতীয় বাণিজ্য প্রতিনিধি দল। দ্বিপাক্ষিক বাণিজ্য , শিল্প সহযোগিতা বাড়াতে আলোচনা হবে দু ’ দেশের শিল্প ও বাণিজ্য প্রতিনিধিদের মধ্যে।


    ইনভেস্ট এবি - র চেয়ারম্যান জেকব ওয়ালেনবার্গের আমন্ত্রণে এক মধ্যাহ্নভোজে যোগ দিয়ে বাণিজ্য ও শিল্প মন্ত্রী সেদেশের সরকার ও শিল্প প্রতিনিধিদের সঙ্গে বৈঠক করেন। ঐ মধ্যাহ্নভোজে উপস্থিত ছিলেন সুইডেনের বিদেশ মন্ত্রী , পরিকাঠামো মন্ত্রী প্রমুখ। ভারতের বাজারের নানা সুবিধা নিয়ে আলোচনা হয়। পীযূষ গোয়েল এদেশের বাণিজ্য করার সুবিধাগুলি তুলে ধরেন।


    বাণিজ্য ও শিল্প মন্ত্রী সুইডেনের বাণিজ্য ও শিল্প মন্ত্রী শ্রী ইব্রাহিম বেলানের সঙ্গে ভারত সরকারের বিভিন্ন প্রকল্প ও কর্মসূচি নিয়ে আলোচনা করেন । সুলভে প্রযুক্তি সরবরাহ করার জন্য তিনি আবেদন জানান। একই সঙ্গে , তিনি বাণিজ্যে ভারসাম্য বজায় রাখার আশ্বাসও দিয়েছেন সুইডেনকে।


    পীযূষ গোয়েল সেদেশের বৈদেশিক বাণিজ্য মন্ত্রী শ্রীমতী অ্যানা হলবার্গের সঙ্গে দেখা করেন। তাঁদের বৈঠকে দ্বিপাক্ষিক বাণিজ্য ও লগ্নি বৃদ্ধি এবং দু ’ দেশের সম্পর্ককে এগিয়ে নিয়ে যাওয়ার ব্যাপারেও আলোচনা হয়। বাণিজ্য ও শিল্প মন্ত্রী তাঁদের ভারতের উদার বিদেশি প্রত্যক্ষ বিনিয়োগ নীতি সম্পর্কে জানান। তিনি বলেন , উদ্ভাবন ও প্রযুক্তিতে সুইডেনের দক্ষতা ভারতের পরিকাঠামো উন্নয়নে অত্যন্ত গুরুত্বপূর্ণ। পীযূষ গোয়েলের প্রস্তাবিত আগামী পাঁচ বছরে দ্বিপাক্ষিক বাণিজ্যের পরিমাণ ৫০০ কোটি ডলারে নিয়ে যাওয়ার ব্যাপারে ভারতের উদ্যোগের প্রশংসা করেন মন্ত্রী হলবার্গ।


    ২


    সুইডেনের রেল পরিবেশ ব্যবস্থার বিভিন্ন নেতা পীযূষ গোয়েলের সঙ্গে গোলটেবিল বৈঠকে যোগ দেন। সেখানে বিভিন্ন সুইডিশ কোম্পানির প্রতিনিধিরা উপস্থিত ছিলেন। নতুন নতুন প্রযুক্তি তাঁরা কি উদ্ভাবন করেছেন , সেটার সম্পর্কে জানান এবং ভারতে সেগুলির ব্যবহার প্রসঙ্গে অবহিত করেন। সেখানকার রেল যোগাযোগ ব্যবস্থার আধুনিকীকরণ এবং বেসরকারিকরণ বিষয়েও আলোচনা হয়। ঐ দেশের ক্ষুদ্র রেলপথ সংস্থাগুলি ভারতীয় রেলকে কিভাবে সাহায্য করতে পারে , সে বিষয়ও আলোকপাত করা হয়। শ্রী গোয়েল সব সংস্থাকেই তাদের নতুন ও উদ্ভাবনী প্রযুক্তি নিয়ে এদেশে আসার আমন্ত্রণ জানান , যাতে ভারতীয় রেল ব্যয় সঙ্কোচ ও অন্যান্য বিষয়েও উপকৃত হতে পারে।


    CG/AP/SB

    
    
    (Release ID: 1589107) Visitor Counter : 3
    
    
      Read this release in: English