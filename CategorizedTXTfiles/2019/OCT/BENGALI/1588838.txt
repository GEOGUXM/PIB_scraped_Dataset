      উপ-রাষ্ট্রপতিরসচিবালয়

      উপরাষ্ট্রপতির নেতৃত্বে ভারতীয় প্রতিনিধিদল আজারবাইজানের বাকুতে অষ্টাদশ নির্জোট শীর্ষ বৈঠকে যোগ দেবেন
      Posted On: 23 OCT 2019 4:23PM by PIB Kolkata


    নয়াদিল্লি, ২৩ অক্টোবর , ২০১৯


    উপরাষ্ট্রপতি শ্রী এম ভেঙ্কাইয়া নাইডুর নেতৃত্বে এক উচ্চ পর্যায়ের ভারতীয় প্রতিনিধিদল আগামী ২৫-২৬ অক্টোবর আজারবাইজানের বাকুতে নির্জোট আন্দোলন বা ন্যামের রাষ্ট্রপ্রধানদের অষ্টাদশ শীর্ষ বৈঠকে যোগ দেবেন। শীর্ষ বৈঠকের পর মন্ত্রি পর্যায়ের এবং আধিকারিক পর্যায়ের বৈঠকের আয়োজন করা হয়েছে।


    এবারের ন্যাম শীর্ষ বৈঠকের মূল ভাবনা সমসাময়িক বিশ্বের বিভিন্ন চ্যালেঞ্জের মোকাবিলায় আন্তরিক ও কার্যকর পদক্ষেপগুলিকে তুলে ধরা। উল্লেখ করা যেতে পারে ২০২১এ নির্জোট আন্দোলন গড়ে তোলার ৬০তম বর্ষপূর্তি উদযাপন করা হবে। এই বিষয়টিকে বিবেচনায় রেখে এবারের শীর্ষ বৈঠকের মূল ভাবনা অত্যন্ত তাৎপর্যপূর্ণ। ভারত নির্জোট আন্দোলনের প্রতিষ্ঠাতা সদস্য দেশ। ১৯৬১তে ২৯টি দেশকে নিয়ে নির্জোট আন্দোলন গড়ে ওঠে। বর্তমানে নির্জোট গোষ্ঠীভুক্ত দেশের সংখ্যা ১২০।


    এবারের শীর্ষ বৈঠকে সন্ত্রাসবাদ, শান্তি ও নিরাপত্তার ক্ষেত্রে বিপদ, রাষ্ট্রসঙ্ঘের সংস্কার, জলবায়ু পরিবর্তন, সুস্হায়ী উন্নয়ন, আর্থিক প্রশাসন এবং দক্ষিণ-দক্ষিণ সহযোগিতার মতো সমসাময়িক গুরুত্বপূর্ণ বিষয়গুলি নিয়ে আলোচনা হবে। উপরাষ্ট্রপতির নেতৃত্বে ভারতীয় প্রতিনিধিদলের অংশগ্রহণ নির্জোট গোষ্ঠীভুক্ত দেশগুলির সঙ্গে ভারতের সম্পর্কে আরও মজবুত করবে বলে মনে করা হচ্ছে। বৈঠকে ভারতের জাতীয় দৃষ্টিভঙ্গি নিয়ে ভাষণ দেওয়ার পাশাপাশি উপরাষ্ট্রপতি আয়োজক দেশের রাষ্ট্রপতি সহ অন্যান্য দেশের সরকার বা রাষ্ট্রপ্রধানদের সঙ্গেও দ্বিপাক্ষিক বৈঠকে মিলিত হবেন।


    উপরাষ্ট্রপতি সন্ত্রাসবাদের বিপদের মোকাবিলায় বিশ্ব সমুদায়কে একযোগে কাজ করার প্রয়োজনীয়তার কথা সম্মেলনে তুলে ধরবেন বলে মনে করা হচ্ছে। গণতান্ত্রিক ব্যবস্হা গড়ে তোলার গুরুত্বের ওপর জোর দিয়ে উপরাষ্ট্রপতি রাষ্ট্রসঙ্ঘের নিরাপত্তা পরিষদের মতো একাধিক বহুপাক্ষিক প্রতিষ্ঠানের সংস্কার সাধনের প্রসঙ্গও উত্থাপন করতে পারেন। বাকুতে ভারতীয় দূতাবাসের পক্ষ থেকে আয়োজিত এক আনুষ্ঠানিক অভ্যর্থনা অনুষ্ঠানে আজারবাইজানে বসবাসকারি ভারতীয়দের উদ্দেশ্যেও ভাষণ দেওয়ার কর্মসূচি রয়েছে উপরাষ্ট্রপতির।


    উচ্চ পর্যায়ের এই ভারতীয় প্রতিনিধি দলে রয়েছেন বিদেশমন্ত্রী শ্রী এস জয়শঙ্কর, রাষ্ট্রসঙ্ঘে ভারতের স্হায়ী প্রতিনিধি সৈয়দ আকবরউদ্দীন এবং উপরাষ্ট্রপতির সচিব শ্রী আই ভি সুব্বারাও।


    CG/BD/NS

    
    
    (Release ID: 1588838) Visitor Counter : 2
    
    
      Read this release in: English