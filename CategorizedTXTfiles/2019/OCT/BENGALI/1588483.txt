      পরমাণুশক্তিদপ্তর

      একাদশ আণবিক শক্তি সম্মেলন উদ্বোধন করলেন ডঃ জিতেন্দ্র সিং
      Posted On: 18 OCT 2019 6:02PM by PIB Kolkata


    নয়াদিল্লি, ১৮ অক্টোবর, ২০১৯


    কেন্দ্রীয় আণবিক শক্তি ও মহাকাশ দপ্তরের প্রতিমন্ত্রী ডঃ জিতেন্দ্র সিং বলেছেন, হোমি ভাবার পরিকল্পনার রূপায়ণে ভারত সক্ষম হয়েছে। শান্তিপূর্ণ উদ্দেশে ভারতের পারমাণবিক শক্তিকে ব্যবহারের কথা বলেছিলেন তিনি। হোমি ভাবার পরিকল্পনা অনুসারে কেন্দ্রীয় সরকার বিভিন্ন সামাজিক ক্ষেত্রে আণবিক শক্তির প্রয়োগে বৈচিত্র্যকরণ ঘটিয়েছে। ডঃ সিং আজ এখানে একাদশ আণবিক শক্তি সম্মেলনের উদ্বোধন করে ভাষণ দিচ্ছিলেন।


    তিনি আরও বলেন, দেশে বৈজ্ঞানিক দৃষ্টিভঙ্গীর প্রসারে সরকার একাধিক পদক্ষেপ গ্রহণ করেছে। আণবিক শক্তি ও মহাকাশ দপ্তরের পক্ষ থেকেও বিভিন্ন উদ্যোগ গ্রহণ করা হয়েছে। তিনি আরও বলেন, আগে দক্ষিণ ভারতেই আণবিক শক্তি উৎপাদন কেন্দ্রগুলি সীমাবদ্ধ ছিল। তবে, এখন হরিয়ানার গোরখপুরে পারমাণবিক উৎপাদন কেন্দ্র গড়ে তোলার কাজ চলছে। আণবিক শক্তির প্রয়োগ সম্পর্কে পড়ুয়া ও সাধারণ মানুষকে সচেতন করে তুলতে নতুন দিল্লির প্রগতি ময়দানে ‘হল অফ নিউক্লিয়ার এনার্জি’ স্থাপন করা হয়েছে। মহাকাশ দপ্তরের জন্য একই ধরনের একটি হল নির্মাণের পরিকল্পনা নেওয়া হয়েছে। প্রধানমন্ত্রী শ্রী নরেন্দ্র মোদীর সুদক্ষ নেতৃত্বে বিগত পাঁচ বছরে পারমাণবিক ক্ষেত্রে একাধিক সাফল্য অর্জিত হয়েছে বলে জানিয়ে ডঃ সিং আণবিক শক্তি ক্ষেত্রে যৌথ উদ্যোগ গড়ে তোলা এবং বাজেট বরাদ্দ বৃদ্ধির কথা উল্লেখ করেন। তিনি চিকিৎসা, বিশেষ করে ক্যান্সারের চিকিৎসায় আণবিক শক্তি ব্যবহারের কথা বলেন। ক্যান্সারের চিকিৎসার খরচ নগদ বিহীন করে তুলতে সরকার মুম্বাইয়ের টাটা মেমোরিয়াল সেন্টার ফর ক্যান্সার প্রতিষ্ঠানের সঙ্গে কাজ করছে। পারমাণবিক শক্তি ব্যবহারের সঙ্গে জনমানসে যে অবাস্তব ধারনা রয়েছে, তা দূর করার প্রয়োজনীয়তার ওপরও তিনি জোর দেন। আণবিক শক্তিকে ভারতের ক্রমবর্ধমান শক্তি চাহিদা মেটানোর উৎস হিসাবে বর্ণনা করে ডঃ সিং বলেন, আণবিক শক্তি দৈনন্দিন জীবনযাপনের মানোন্নয়নে গুরুত্বপূর্ণ হাতিয়ার হয়ে উঠতে পারে।


    ২


    অনুষ্ঠানে আণবিক শক্তি দপ্তরের সচিব তথা আণবিক শক্তিন কমিশনের চেয়ারম্যান ডঃ কে এন ব্যাস, কমিশনের প্রাক্তন চেয়ারম্যান ডঃ অনীল কাকোদকর, কমিশনের সদস্য ডঃ আর বি গ্রোভার, হোমি ভাবা জাতীয় প্রতিষ্ঠানের চ্যান্সেলর ডঃ সুকুমার ব্যানার্জি প্রমুখ উপস্থিত ছিলেন। সম্মেলনে তিনটি টেকনিক্যাল সেশনের আয়োজন করা হয়। বক্তারা শক্তির ক্রমবর্ধমান চাহিদা মেটাতে পারমাণবিক শক্তির উৎপাদন বৃদ্ধি, উৎপাদক শিল্পের সামনে সুযোগ-সুবিধা ও চ্যালেঞ্জ, স্বাস্থ্য পরিষেবা ও পৌর বর্জ্য পরিচালনা ক্ষেত্রে আণবিক শক্তির ব্যবহার প্রভৃতি বিষয় নিয়ে আলোচনা করেন।


    CG/BD/SB

    
    
    (Release ID: 1588483) Visitor Counter : 8
    
    
      Read this release in: English