      স্বাস্থ্যওপরিবারকল্যাণমন্ত্রক

      বিশ্ব খাদ্য দিবস ২০১৯ উপলক্ষে ডঃ হর্ষ বর্ধন ফুড সেফটি মিত্র প্রকল্পের সূচনা করলেন
      Posted On: 16 OCT 2019 6:12PM by PIB Kolkata


    নয়াদিল্লি, ১৬ অক্টোবর, ২০১৯


    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন আজ নতুন দিল্লিতে বিশ্ব খাদ্য দিবস ২০১৯ উদযাপন উপলক্ষে ফুড সেফটি মিত্র প্রকল্পের সূচনা করেছেন। সাধারণ মানুষকে সঠিক খাবার গ্রহণের ব্যাপারে সচেতন করে তোলাই এই কর্মসূচির উদ্দেশ্য। এবারের বিশ্ব খাদ্য দিবস উদযাপনের মূল ভাবনা হ’ল ক্ষুধা মুক্ত বিশ্বের জন্য সুষম খাবার। এই উপলক্ষে ডঃ হর্ষ বর্ধন খাদ্য নিরাপত্তা প্রশাসনকে আরও শক্তিশালী করতে ‘ইট রাইট ইন্ডিয়া’ অভিযানেরও সূচনা করেন।


    ডঃ হর্ষ বর্ধন বলেন, স্বল্প আহার, সুরক্ষিত ও সুষম খাবার সম্পর্কে গান্ধীজীর বার্তা সকলের গ্রহণ করা প্রয়োজন। দৈনন্দিন জীবনে এই পরিবর্তন নিয়ে আসলে একদিকে যেমন খাদ্যের অপচয় কমবে, অন্যদিকে তেমনই খাদ্যশস্যের সঞ্চয় বাড়বে। পোলিও টিকাকরণ কর্মসূচির দৃষ্টান্ত তুলে ধরে ডঃ হর্ষ বর্ধন বলেন, এই কর্মসূচিতে যেমন সমাজের সব শ্রেণীর মানুষ অংশগ্রহণ করেছেন, তেমনই খাদ্যের অপচয় রোধে আমাদের আরও দায়িত্ববান হতে হবে। ‘আমার বিশ্বাস আমরা সকলে স্বাস্থ্য ক্ষেত্র ও সমাজ ব্যবস্থায় যে চ্যালেঞ্জগুলি রয়েছে তার মোকাবিলায় কার্যকর প্রয়াস গ্রহণে সক্ষম হব’ বলেও তিনি অভিমত প্রকাশ করেন।


    খাদ্য সুরক্ষার ব্যাপারে জনআন্দোলন গড়ে তোলার প্রয়োজনীয়তার ওপর জোর দিয়ে ডঃ হর্ষ বর্ধন বলেন, ব্যক্তি-বিশেষ বা সংগঠনের ছোট অথচ ইতিবাচক পদক্ষেপগুলি খাদ্য নিরাপত্তা ও অপচয় হ্রাস করার ক্ষেত্রে কার্যকর ভূমিকা নিতে পারে। ডঃ হর্ষ বর্ধন বলেন, ফুড সেফটি মিত্র কর্মসূচি ছোট ও মাঝারি মাপের খাদ্যসামগ্রী ব্যবসার সঙ্গে যুক্ত সংশ্লিষ্ট সকলকে খাদ্য নিরাপত্তা সম্পর্কিত আইনগুলি মেনে চলার ব্যাপারে সাহায্য করবে। এছাড়াও, এ ধরনের কর্মসূচি লাইসেন্স প্রদান ও রেজিস্ট্রেশন তথা স্বাস্থ্যকর খাবারের ব্যাপারেও বড় ভূমিকা নেবে। এই উপলক্ষে ১৫টি ফুড সেফটি মিত্র গোষ্ঠীর প্রথম ব্যাচকে শংসাপত্র দিয়ে সম্মানিত করা হয়। ব্যবহৃত রান্নার তেলকে বায়োডিজেলে রূপান্তর এবং জীবনের প্রথম ১ হাজার দিনে পুষ্টির ভূমিকা নিয়ে দুটি স্বল্প দৈর্ঘ্যের চলচ্চিত্রেরও ডঃ হর্ষ বর্ধন আনুষ্ঠানিক সূচনা করেন। অনুষ্ঠানে কেন্দ্রীয় সরকারের মুখ্য অর্থনৈতিক উপদেষ্টা ডঃ কে সুব্রহ্মনিয়ম, পূর্বতন যোজনা কমিশনের সদস্য শ্রী অরুণ মিত্র সহ খাদ্য সুরক্ষা ও গুণমান কর্তৃপক্ষের পদস্থ আধিকারিকরাও উপস্থিত ছিলেন।


    CG/BD/SB

    
    
    (Release ID: 1588299) Visitor Counter : 8
    
    
      Read this release in: English