      প্রতিরক্ষামন্ত্রক

      সীমান্ত পরিকাঠামো জোরদার করতে সরকার বদ্ধপরিকর : প্রতিরক্ষা মন্ত্রী শ্রী রাজনাথ সিং
      Posted On: 21 OCT 2019 9:24PM by PIB Kolkata


    নয়াদিল্লি, ২১ অক্টোবর, ২০১৯


    দেশের সুরক্ষা ও শান্তি বজায় রাখার ক্ষেত্রে সীমান্ত পরিকাঠামো জোরদার করতে সরকার বদ্ধপরিকর, বললেন প্রতিরক্ষা মন্ত্রী শ্রী রাজনাথ সিং। তিনি আজ লাদাখে কূটনৈতিকভাবে গুরুত্বপূর্ণ ‘কর্ণেল চেওয়াং রিনচেন সেতু’র উদ্বোধন করেন। এই সেতুটি নির্মাণ করেছে বর্ডার রোড্‌স অর্গানাইজেশন (বিআরও)। পূর্ব লাদাখের শিয়ক নদীর ওপর নির্মিত এই সেতুটি দুরবুক এবং দৌলত বেগ ওল্ডি-র মধ্যে যোগাযোগ রক্ষা করবে।


    অনুষ্ঠানে প্রতিরক্ষা মন্ত্রী বলেন, বর্তমান নিরাপত্তা পরিস্থিতির ওপর নজর রেখে সরকার সীমান্ত সুরক্ষায় বিশেষ গুরুত্ব দিচ্ছে। এরই অঙ্গ হিসেবে এই সেতুটি নির্মাণ করা হয়েছে। তিনি বলেন, সীমান্ত এলাকার উন্নয়নে কেন্দ্র সরকার বিশেষ নজর দিয়েছে। ভারত ও চিনের মধ্যে দ্বিপাক্ষিক সম্পর্ক বজায় রাখতে সরকার উদ্যোগী হয়েছে। সীমান্তে যে কোন রকম পরিস্থিতি মোকাবিলায় দুই দেশই উদ্যোগী। প্রতিরক্ষা মন্ত্রী বলেন, কাশ্মীর ভারতের অভ্যন্তরীণ বিষয়। সম্প্রতি মামাল্লাপুরমে প্রধানমন্ত্রী শ্রী নরেন্দ্র মোদীর সঙ্গে চিনের রাষ্ট্রপতি মিঃ শি জিনপিং-এর বৈঠকের সময় মিঃ জিনপিং কাশ্মীরের বিষয়টি উল্লেখ করেননি। এমনকি, সন্ত্রাস দমনে চিন দৃঢ় পদক্ষেপ নিচ্ছে বলেও জানিয়েছে।


    প্রতিরক্ষা মন্ত্রী বলেন, লাদাখকে আলাদা কেন্দ্রশাসিত অঞ্চল হিসেবে ঘোষণা করার যে সিদ্ধান্ত সরকার নিয়েছে তা উল্লেখযোগ্য। এতে সেখানকার মানুষের দীর্ঘদিনের আশা-আকাঙ্ক্ষা পূর্ণ হবে। উন্নয়নের নতুন দরজা খুলে যাবে। লাদাখ খুব শীঘ্রই বিনিয়োগকারীদের গন্তব্যস্থল হয়ে উঠবে বলেও তিনি জানান। এতে সেখানকার আয় যেমন বাড়বে, স্থানীয় মানুষের অনেক কর্মসংস্থানও হবে। ৩৭০ ধারা বাতিল করার উদ্দেশ্যই হল সন্ত্রাস দমন এবং স্বাধীনতা-পরবর্তীকালে যে হাজার হাজার সাধারণ নাগরিকের মৃত্যু হয়েছে তা রোধ করা। তিনি বলেন, এই সিদ্ধান্ত নেওয়ার ফলে সেখানকার মানুষের মানবাধিকার সুরক্ষিত হবে এবং মহিলাদের ক্ষমতায়ন সম্ভব হবে। শ্রী সিং বলেন, সরকার সমস্যা সমাধানে এবং সার্বিক উন্নয়নের জন্য যে পদক্ষেপ নিয়েছে তারই প্রতীক হল ‘কর্ণেল চেওয়াং রিনচেন সেতু’। এই সেতু দুরবুক এবং দৌলত বেগ ওল্ডি-র মধ্যে শুধু যোগাযোগই রক্ষা করবে না, লাদাখ ও জম্মু-কাশ্মীরের মধ্যে সম্পর্ক গড়ে তুলবে। এই ধরনের উদ্যোগ নেওয়ার ফলে এবার ঐ দুই জায়গার মানুষই দেশের উন্নয়নে সরাসরি সামিল হতে পারবেন।


    এই সেতু নির্মাণে বিআরও-র ভূমিকার কথা তুলে ধরেন শ্রী রাজনাথ সিং। তিনি বলেন, সীমান্ত এলাকায় পরিকাঠামো উন্নয়নে বিআরও গুরুত্বপূর্ণ ভূমিকা পালন করে। ২০১৮-১৯ অর্থবর্ষে বিআরও ১,২০০ কিলোমিটার সড়ক নির্মাণ করেছে। তিনি বলেন, খুব শীঘ্রই লাদাখ বিদেশি পর্যটকদের গন্তব্যস্থল হয়ে উঠবে।


    অনুষ্ঠানে প্রতিরক্ষা মন্ত্রী কর্ণেল চেওয়াং রিনচেনের অবদানের কথা তুলে ধরেন। তিনি বলেন, কর্নেল রিনচেন আমাদের সকলকে অনুপ্রেরণা যোগায়। প্রতিরক্ষা মন্ত্রী কর্ণেল চেওয়াং রিনচেনের নাতনি ডঃ ফুঙসোগ আঙমো-কে সংবর্ধনা জানান। সেনা প্রধান জেনারেল বিপীন রাওয়াত, নর্দার্ন কম্যান্ডের জেনারেল অফিসার কম্যান্ডিং-ইন-চিফ লেফটেন্যান্ট জেনারেল রনবীর সিং, বিআরও-র ডিজি লেফটেন্যান্ট জেনারেল হরপল সিং, লাদাখ লোকসভা কেন্দ্রের সাংসদ শ্রী জামিয়াং শেরিং নামগিয়াল সহ অন্যান্য আধিকারিকরা উপস্থিত ছিলেন।


    CG/SS/DM

    
    
    (Release ID: 1588678) Visitor Counter : 8
    
    
      Read this release in: English