      উপ-রাষ্ট্রপতিরসচিবালয়

      ভারত ও সিয়েরা লিওন দ্বিপাক্ষিক সম্পর্ক প্রসারের পাশাপাশি রাষ্ট্রসংঘ নিরাপত্তা পরিষদের সংস্কারে আগ্রহ প্রকাশ করেছে
      Posted On: 14 OCT 2019 6:12PM by PIB Kolkata


    নয়াদিল্লি, ১৪ অক্টোবর, ২০১৯


    ভারত ও সিয়েরা লিওন দ্বিপাক্ষিক সম্পর্কের প্রসারে রবিবার সেদেশের রাজধানী ফ্রিটাউনে বিভিন্ন ক্ষেত্রে ছয়টি চুক্তিপত্রে স্বাক্ষর করেছে। উভয় দেশই রাষ্ট্রসংঘ নিরাপত্তা পরিষদের সংস্কারেও সম্মত হয়েছে। উদ্দেশ্য, ভারত ও আফ্রিকায় বসবাসকারী এক-তৃতীয়াংশ মানুষের স্বার্থে রাষ্ট্রসংঘের সিদ্ধান্ত প্রণয়নকারী সংস্থায় যথাযথ মতামত পেশ করার সুযোগ করে দেওয়া। সিয়েরা লিওনের রাষ্ট্রপতি মিঃ জুলিয়াস মাডা বিও এবং ভারতের উপ-রাষ্ট্রপতি শ্রী এম ভেঙ্কাইয়া নাইডুর উপস্থিতিতে এই চুক্তিগুলি স্বাক্ষরিত হয়। উল্লেখ করা যেতে পারে, আফ্রিকার বিভিন্ন দেশ সফরের দ্বিতীয় পর্যায়ে শ্রী নাইডু সিয়েরা লিওন সফর করছেন। কোনও ভারতীয় উপ-রাষ্ট্রপতির এটিই প্রথম সিয়েরা লিওন সফর। ভারত সেদেশে হাই কমিশন স্থাপনের কথা ঘোষণা করেছে। দুই দেশই কৃষি, খাদ্য প্রক্রিয়াকরণ, তথ্য প্রযুক্তি, পরিকাঠামো উন্নয়ন ও দক্ষতা বৃদ্ধির ক্ষেত্রেও সহযোগিতা সম্প্রসারণে সম্মত হয়েছে।


    এর আগে, শ্রী নাইডু সেদেশের মিঃ বিও-র সঙ্গে প্রতিনিধি পর্যায়ের বৈঠকে মিলিত হন। উভয় নেতাই বহুপাক্ষিক বিভিন্ন বিষয়ে নিজেদের দৃষ্টিভঙ্গী প্রকাশ করেন এবং রাষ্ট্রসংঘ নিরাপত্তা পরিষদ সহ অন্যান্য বহুপাক্ষিক মঞ্চগুলিতে সহযোগিতা আরও বৃদ্ধির বিষয়ে সম্মত হন। এই বৈঠকে শ্রী নাইডু সেদেশের রাষ্ট্রপতিকে জম্মু ও কাশ্মীরের পুনর্গঠন সংক্রান্ত সাম্প্রতিক সিদ্ধান্ত সম্পর্কে অবহিত করেন। তিনি জানান, জম্মু ও কাশ্মীরের আর্থ-সামাজিক উন্নয়ন ত্বরান্বিত করতে এবং সীমান্ত পারের সন্ত্রাস প্রতিরোধে ভারত সরকার এই সিদ্ধান্ত নিয়েছে। রাষ্ট্রসংঘ নিরাপত্তা পরিষদের সংস্কার সহ একাধিক আন্তর্জাতিক বিষয়ে দুই দেশের অবস্থান অত্যন্ত স্পষ্ট বলে উল্লেখ করে স্রী নাইডু আন্তর্জাতিক বিভিন্ন বিষয়ে সিয়েরা লিওনের ভূমিকার প্রশংসা করেন।


    ২


    সিয়েরা লিওনের সঙ্গে ভারতের বিশেষ সম্পর্কের কথা উল্লেখ করে শ্রী নাইডু রাষ্ট্রসংঘের শান্তি রক্ষা অভিযানে সেদেশে ভারতের ৪ হাজার সেনাকর্মী মোতায়নের কথাও স্মরণ করেন। ভারতের পক্ষ থেকে সেদেশকে কৃষি, বিদ্যুৎ, জলসম্পদ এবং টেলি যোগাযোগ ক্ষেত্রে ২১৭.৫ মিলিয়ন মার্কিন ডলার সাহায্যের কথা উল্লেখ করে শ্রী নাইডু কৃষি সেচ ব্যবস্থার উন্নয়নে সহজ শর্তে ৩০ মিলিয়ন মার্কিন ডলার ঋণ সহায়তা দেওয়ার কথাও ঘোষণা করেন। সেদেশের রাজধানী ফ্রিটাউনে রাষ্ট্রপতি নতুন কার্যালয় ভবন নির্মাণে সহজশর্তে ঋণ সহায়তার প্রস্তাব দেন শ্রী নাইডু।


    আন্তর্জাতিক সৌর জোটে সিয়েরা লিওনের সামিল হওয়ায় সন্তোষ প্রকাশ করে শ্রী নাইডু বলেন, বিশ্ব জুড়ে সৌর শক্তি ক্ষেত্রের দ্রুত উন্নয়নে এবং প্রযুক্তি হস্তান্তরের সুযোগ-সুবিধা সকলের কাছে পৌঁছে দিতে ভারত অগ্রণী ভূমিকা পালন করছে। মহাত্মা গান্ধীর সার্ধশত জন্মবার্ষিকী উদযাপনের অঙ্গ হিসাবে মহাত্মা গান্ধীর স্মৃতিতে একটি স্মারক ডাকটিকিট প্রকাশ করার জন্যও উপ-রাষ্ট্রপতি সেদেশের রাষ্ট্রপতিকে ধন্যবাদ দেন। সিয়েরা লিওনে বসবাসকারী প্রায় ১ হাজার ৪০০ ভারতীয় সম্প্রদায়ের মানুষের সুরক্ষা ও নিরাপত্তার বিষয়টি সুনিশ্চিত করার জন্য শ্রী নাইডু সেদেশের সরকারের প্রশংসা করেন। তিনি বলেন, সেদেশে খনি, কৃষি-শিল্প, জলজ চাষাবাদ, হীরের অলঙ্কার এবং ওষুধ শিল্প ক্ষেত্রে ভারতের অংশগ্রহণের বিপুল সম্ভাবনা রয়েছে। এজন্য, ‘আমাদের একসঙ্গে কাজ করা অত্যন্ত প্রয়োজন’।


    CG/BD/SB

    
    
    (Release ID: 1588063) Visitor Counter : 7
    
    
      Read this release in: English