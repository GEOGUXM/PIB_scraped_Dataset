      জাহাজচলাচলমন্ত্রক

      নৌ-বন্দরগুলির জন্য একটি জাতীয় গ্রিড গড়ে তোলার পরিকল্পনা
      Posted On: 16 OCT 2019 6:08PM by PIB Kolkata


    নয়াদিল্লি, ১৬ অক্টোবর, ২০১৯


    দেশে প্রধান ও ছোট নৌ-বন্দরগুলির মধ্যে সামঞ্জস্য বজায় রেখে নৌ-বন্দর-কেন্দ্রিক একটি জাতীয় গ্রিড গড়ে তোলার বিষয়টি কেন্দ্রীয় জাহাজ পরিবহণ মন্ত্রক বিবেচনা করছে। নতুন দিল্লিতে মঙ্গলবার নৌ-বাণিজ্যিক রাজ্য উন্নয়ন পর্ষদের সপ্তদশ বৈঠকের পর সংবাদ মাধ্যমকে একথা জানান জাহাজ প্রতিমন্ত্রী শ্রী মনসুখ মান্ডভ্য। তিনি আরও জানান, দেশে ২০৪টি ছোট নৌ-বন্দর থাকলেও বর্তমানে ৪৪টি চালু রয়েছে। অতীতে এই ২০৪টি বন্দরের সবকটি বাণিজ্যিক কাজকর্মে সক্রিয় ছিল। তাই, কাজকর্ম বন্ধ হয়ে যাওয়া বন্দরগুলির পুনরুজ্জীবন ঘটিয়ে সেগুলিকে পুনরায় নৌ-বাণিজ্যের গুরুত্বপূর্ণ কেন্দ্রে পরিণত করা যেতে পারে বলেও তিনি অভিমত প্রকাশ করেন। তিনি আরও জানান, সরকার প্রধান ও ছোট বন্দরগুলির মধ্যে সামঞ্জস্য গড়ে তুলে বন্দর-কেন্দ্রিক উন্নয়নের লক্ষ্যে অগ্রাধিকার দিচ্ছে। আগামী ছয় মাসের মধ্যেই বন্দরগুলির উন্নয়নমূলক পরিকল্পনা সহ জাতীয় বন্দর গ্রিডের নীতিগুলি চূড়ান্ত হয়ে যাবে। বন্দরগুলির উন্নয়নে সরকারের পক্ষ থেকে যে সমীক্ষা চালানো হচ্ছে, তার তথ্যাদি রাজ্যগুলির সঙ্গেও ভাগাভাগি করা হবে, যাতে বন্ধ হয়ে যাওয়া বন্দরগুলিকে পুনরায় চালু করা যায়। নৌ-বাণিজ্য ক্ষেত্রের উন্নয়নে তিনি কেন্দ্র ও রাজ্যগুলির মধ্যে আরও সমন্বয় গড়ে তোলার প্রয়োজনীয়তার ওপর জোর দেন।


    দেশের উন্নয়নে উপকূল এলাকায় জাহাজ পরিবহণ এবং অভ্যন্তরীণ জলপথ পরিবহণ ক্ষেত্রে গুরুত্বপূর্ণ ভূমিকা পালন করতে পারে বলে অভিমত প্রকাশ করে শ্রী মান্ডভ্য বলেন, পণ্য পরিবহণ খাতে দেশের খরচ কমাতে জলপথ পরিবহণকে এক দূষণমুক্ত ও ব্যয়সাশ্রয়ী মাধ্যম হিসাবে সদ্ব্যবহার করা যেতে পারে।


    CG/BD/SB

    
    
    (Release ID: 1588295) Visitor Counter : 5
    
    
      Read this release in: English