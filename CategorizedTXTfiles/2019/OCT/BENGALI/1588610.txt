      অর্থমন্ত্রক

      সরকারি উদ্যোগের পাশাপাশি বহুপাক্ষিক ক্ষেত্রে বিশ্ব আর্থিক ঝুঁকি এবং ভারসাম্যহীনতা দূর করতে শক্তিশালী বিশ্ব সহযোগিতা গড়ে তোলার প্রয়োজন : অর্থমন্ত্রী
      Posted On: 21 OCT 2019 4:15PM by PIB Kolkata


    নয়াদিল্লি, ২০ অক্টোবর, ২০১৯


    সরকারি উদ্যোগের পাশাপাশি বহুপাক্ষিক পর্যায়ে অর্থনৈতিক ঝুঁকি এবং বৈষম্য দূর করতে আন্তর্জাতিক ক্ষেত্রে বিশ্ব সহযোগিতার প্রয়োজন বলে জানালেন কেন্দ্রীয় অর্থমন্ত্রী শ্রীমতী নির্মলা সীতারমন। মার্কিন যুক্তরাষ্ট্রের ওয়াশিংটন ডিসি-তে আন্তর্জাতিক অর্থভাণ্ডার এবং বিশ্বব্যাঙ্ক আয়োজিত আন্তর্জাতিক পর্যবেক্ষণ এবং অর্থনৈতিক কমিটির সম্মেলনে একথা বলেন তিনি। কেন্দ্রীয় মন্ত্রী বলেন, বর্তমানে আর্থিক মন্দাবস্থা কাটানোর জন্য আন্তর্জাতিক অর্থভাণ্ডারের একটি সুনির্দিষ্ট পরিকল্পনা প্রয়োজন। আর্থিক দুর্বলতা কাটিয়ে উঠে অর্থের যোগান ঠিক রাখতে নজরদারিরও প্রয়োজন। এতে ভঙ্গুর অর্থনীতির প্রতিকূলতা দূর করা সম্ভব হবে। আন্তর্জাতিক অর্থভাণ্ডারের ১৫তম রাউন্ড তহবিলের কোটা বৃদ্ধি ছাড়াই সম্পন্ন হয়েছে। কেন্দ্রীয় মন্ত্রী আশাপ্রকাশ করেন, ১৬তম রাউন্ডে এর সুরাহা মিলবে।


    শ্রীমতী সীতারমন আন্তর্জাতিক পর্যবেক্ষণ এবং অর্থনৈতিক কমিটির বৈঠকে যোগ দেওয়ার পাশাপাশি উন্নয়ন কমিটির ১০০তম বৈঠকেও যোগ দেন। এবারের এই বৈঠকের বিষয় ছিল বাণিজ্য শৃঙ্খলের উন্নতি সংক্রান্ত ২০২০-র বিশ্ব উন্নয়ন প্রতিবেদন, কর্মসংস্থান ও আর্থিক পরিবর্তন, মানবসম্পদ উন্নয়ন ইত্যাদি। এই বৈঠকে সৌরবিদ্যুতের ব্যবহার নিয়েও আলোচনা হয়। বিনিয়োগ, কর-নীতি নিয়েও আলোচনায় অংশ নেন তিনি। তিনি বলেন, বিনিয়োগ বৃদ্ধি হলেই একটি দেশের আয় বৃদ্ধি ঘটবে। এর প্রভাব সাধারণ মানুষের ওপর প্রত্যক্ষ বা পরোক্ষভাবে পড়বে। স্বাস্থ্য, শিক্ষা ও কৌশলগত বিকাশও সম্ভব হবে। এর সুফল পাবে যুবসম্প্রদায়। অবৈধ আর্থিক লেনদেন ঠেকাতে আন্তর্জাতিক অর্থভাণ্ডারকে এগিয়ে আসারও আহ্বান জানান তিনি।


    উল্লেখ্য, ওয়াশিংটন ডিসি-তে আন্তর্জাতিক অর্থভাণ্ডার এবং বিশ্বব্যাঙ্ক আয়োজিত এই বার্ষিক সভায় শ্রী সীতারমনের সঙ্গে রিজার্ভ ব্যাঙ্কের গভর্নর শ্রী শক্তিকান্ত দাস, অর্থ বিষয়ক সচিব শ্রী অতনু চক্রবর্তী সহ একাধিক প্রতিনিধি উপস্থিত ছিলেন।


    CG/SS/DM

    
    
    (Release ID: 1588610) Visitor Counter : 39
    
    
      Read this release in: English