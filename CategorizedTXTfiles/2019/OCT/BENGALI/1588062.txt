      যুবওক্রীড়াবিষয়কমন্ত্রক

      ক্রীড়া পরিকাঠামো ব্যবহারের সুযোগ-সুবিধা সকলের নাগালে আসায় ফিট ইন্ডিয়া অভিযানে নতুন গতি সঞ্চার
      Posted On: 14 OCT 2019 6:11PM by PIB Kolkata


    নয়াদিল্লি, ১৪ অক্টোবর, ২০১৯


    ফিট ইন্ডিয়া অভিযানে আরও গতি সঞ্চারের লক্ষ্যে ক্রীড়াঙ্গণ সহ ক্রীড়া পরিকাঠামো নিখরচায় সকলের জন্য সুলভ করে তোলার সিদ্ধান্ত নিয়েছে কেন্দ্রীয় ক্রীড়া মন্ত্রক। মন্ত্রকের এই সিদ্ধান্তের ফলে আগামী পয়লা নভেম্বর থেকে দেশের সমস্ত খেলোয়াড় কোনও মাশুল ছাড়াই ক্রীড়া পরিকাঠামো ব্যবহারের সুবিধা পাবেন। স্পোর্টস অথরিটি অফ ইন্ডিয়ার কেন্দ্রগুলিতে আয়োজিত শিবির বাদে যে সমস্ত প্রশিক্ষকরা অ্যাথলিটদের প্রশিক্ষণ দিয়ে থাকেন, এবার থেকে তারাও নিখরচায় পরিকাঠামো ব্যবহারের সুযোগ পাবেন। ক্রীড়াঙ্গণ ও ক্রীড়া পরিকাঠামোর সুযোগ-সুবিধা আরও বেশি সংখ্যক মানুষের কাছে পৌঁছে দেওয়ার লক্ষ্যেই এই সিদ্ধান্ত নেওয়া হয়েছে। উদ্দেশ্য, দেশে এক ক্রীড়া সংস্কৃতি গড়ে তুলে ভারতীয়দের দৈনন্দিন জীবনে ফিটনেস-কে এক অভিন্ন অঙ্গ করে তোলা।


    মন্ত্রকের এই সিদ্ধান্তের ফলে সাই – এর সঙ্গে যুক্ত নন এমন প্রশিক্ষকরাও নিখরচায় তাঁদের অ্যাথলিটদের প্রশিক্ষণ দিতে ক্রীড়া পরিকাঠামো ব্যবহারের সুযোগ-সুবিধা পাবেন। শর্ত, প্রত্যেক প্রশিক্ষকের অন্তত ১০ জন অ্যাথলিট থাকতে হবে। আগামী পয়লা নভেম্বর থেকে অনলাইনে একজন প্রশিক্ষক প্রশিক্ষণ শিবির আয়োজনের জন্য পরিকাঠামোর সুযোগ-সুবিধা গ্রহণে আবেদন জানাতে পারবেন। তবে, প্রশিক্ষক মনে করলে তাঁর অধীন অ্যাথলিটদের কাছ থেকে পরিকাঠামো ব্যবহারের সুযোগ-সুবিধা বাবদ ন্যূনতম মাশুল সংগ্রহ করতে পারেন। তরুণ অ্যাথলিটরাও, যাঁরা কোনও পেশাদার প্রশিক্ষকের সঙ্গে যুক্ত নন, প্রয়োজন-ভিত্তিতে তাঁরাও এ ধরনের পরিকাঠামো ব্যবহারের জন্য অনলাইনে আবেদন জানাতে পারেন।


    বিভিন্ন ক্রীড়া সংগঠন এবং খেলোয়াড়দের নিখরচায় ক্রীড়া পরিকাঠামো ব্যবহারের ক্ষেত্রে সরকারের এ ধরনের সিদ্ধান্ত গ্রহণ সম্পর্কে জানাতে গিয়ে ক্রীড়া মন্ত্রী শ্রী কিরেণ রিজিজু বলেছেন, ফিট ইন্ডিয়া অভিযানের ব্যাপক প্রসারের জন্যই এই সিদ্ধান্ত। তিনি জানান, দেশে ক্রীড়া সংস্কৃতি ও অনুকূল বাতাবরণ গড়ে তুলতেই এই পদক্ষেপ। ‘দেশের সমস্ত ক্রীড়া সংগঠনের সঙ্গে আমাদের বৈঠক হয়েছে এবং এই সিদ্ধান্তে তাঁরা সকলেই খুশি। ইতিমধ্যেই কয়েকটি সংগঠন প্রতিযোগিতা বা লিগ আয়োজনের জন্য তাঁদের পরিকল্পনাপত্র জমা দিয়েছে। মন্ত্রকের উদ্দেশ্য আগামী তিন মাসে বর্তমান ক্রীড়া পরিকাঠামোর ব্যবহার আরও তিন গুণ বাড়ানো। আমি নিশ্চিত এই পদক্ষেপের ফলে না কেবল ফিটনেসের ব্যাপারে সচেতনতা বাড়বে, একই সঙ্গে আরও বেশি তরুণ ও প্রতিভাসম্পন্ন খেলোয়াড় খেলাধূলার প্রতি আকৃষ্ট হবে। ফলশ্রুতি-স্বরূপ, দেশ থেকে আরও বেশি সংখ্যায় তরুণ ও প্রতিভাসম্পন্ন খেলোয়াড়দের চিহ্নিত করাও সহজ হবে’।


    CG/BD/SB

    
    
    (Release ID: 1588062) Visitor Counter : 5
    
    
      Read this release in: English