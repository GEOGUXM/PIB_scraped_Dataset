      পেট্রোলিয়ামওপ্রাকৃতিকগ্যাসমন্ত্রক

      তৃতীয় ভারত এনার্জি ফোরামে একাধিক মন্ত্রীর অংশগ্রহণ; শক্তি ক্ষেত্রের রূপান্তরে ভারত বিশ্বে অগ্রণী ভূমিকা নেবে : ধর্মেন্দ্র প্রধান
      Posted On: 15 OCT 2019 6:05PM by PIB Kolkata


    নয়াদিল্লি, ১৫ অক্টোবর, ২০১৯


    তৃতীয় ভারত এনার্জি ফোরামে এক আলোচনাসভায় আজ একাধিক কেন্দ্রীয় মন্ত্রী অংশ নেন। এদের মধ্যে ছিলেন – পেট্রোলিয়াম ও প্রাকৃতিক গ্যাস মন্ত্রী শ্রী ধর্মেন্দ্র প্রধান; রেল তথা শিল্প ও বাণিজ্য মন্ত্রী শ্রী পীযূষ গোয়েল; কয়লা, খনি ও সংসদীয় বিষয়ক মন্ত্রী শ্রী প্রহ্লাদ যোশী এবং শক্তি ও পুনর্নবীকরণযোগ্য শক্তি প্রতিমন্ত্রী শ্রী আর কে সিং।


    আলোচনাসভায় শ্রী ধর্মেন্দ্র প্রধান বলেন, ফোরামে একাধিক মন্ত্রীর উপস্থিতিই একথা প্রমাণ করে যে, সরকার ভারতের শক্তি ক্ষেত্রের বিষয়টিকে সর্বোচ্চ অগ্রাধিকার দিচ্ছে। শক্তি ক্ষেত্রের চালচিত্র সারা বিশ্ব জুড়ে ক্রমশ পরিবর্তন হচ্ছে বলে উল্লেখ করে শ্রী প্রধান বলেন, আগামী পাঁচ বছরে ভারতকে ৫ লক্ষ কোটি মার্কিন ডলারের অর্থনীতিতে পরিণত করার লক্ষ্যমাত্রা স্থির করে দিয়েছেন প্রধানমন্ত্রী। এই লক্ষ্য পূরণে সমস্ত মন্ত্রক ও দপ্তর আন্তরিক প্রয়াস চালাচ্ছে এবং প্রয়োজনীয় পদক্ষেপ গ্রহণ করছে। ৫ লক্ষ কোটি মার্কিন ডলারের অর্থনীতি হয়ে ওঠার ক্ষেত্রে ভারতের যাত্রাপথে শক্তি ক্ষেত্র জ্বালানির ভূমিকা পালন করতে পারে বলেও শ্রী প্রধান মন্তব্য করেন। আগামী দশকগুলিতে সারা বিশ্ব জুড়ে শক্তির চাহিদা পূরণে ভারতের গুরুত্বপূর্ণ চালিকাশক্তি হয়ে ওঠার যাবতীয় সম্ভাবনা রয়েছে উল্লেখ করে তিনি বলেন, ভারত বৃহৎ অর্থনীতির দেশগুলির মধ্যে শক্তি ব্যবহারের দিক থেকে ক্রমশ উপরের দিকে উঠে আসছে। দেশে শক্তির বিপুল চাহিদা মেটাতে প্রয়োজন বাণিজ্যিক দিক থেকে সম্ভাবনাময় এক শক্তি-উৎস ব্যবস্থার। বিদ্যুৎ উৎপাদনের দিক থেকে পুনর্নবীকরণযোগ্য শক্তি ক্ষেত্রের অবদান ২০১৪ – ১৫’র ১০ শতাংশ থেকে বেড়ে এখন ২২ শতাংশে পৌঁছেছে। একইভাবে, ইথানল মিশ্রণের পরিমাণও ২০১২ - ১৩’র ০.৬৭ শতাংশ থেকে বর্তমানে প্রায় ৬ শতাংশে পৌঁছেছে। এমনকি, রান্নার গ্যাস সংযোগ প্রায় ৯৫ শতাংশ পরিবারের কাছে পৌঁছেছে।


    ২


    সভায় শ্রী পীযূষ গোয়েল বলেন, ভারত এখন শক্তি বিপ্লবের প্রান্তে দাঁড়িয়ে রয়েছে। দ্বিপাক্ষিক বাণিজ্য চুক্তিগুলির ক্ষেত্রে শক্তি এক অত্যাবশ্যকীয় পণ্যে পরিণত হয়েছে। দেশে কয়লার উৎপাদন বৃদ্ধির পাশাপাশি, আমদানি নির্ভরশীলতা কমানোর ওপর গুরুত্ব দেওয়া হচ্ছে। প্রাকৃতিক গ্যাস শক্তি চাহিদা মেটানোর ক্ষেত্রে গুরুত্বপূর্ণ ভূমিকা পালন করছে। ভারতীয় রেল ২০২৩ সাল নাগাদ পুরোপুরি বিদ্যুৎ-চালিত হয়ে ওঠার লক্ষ্যে অগ্রসর হচ্ছে। আগামী দুই- তিন দশক ধরে কয়লা ভারতের শক্তি ক্ষেত্রে গুরুত্বপূর্ণ ভূমিকা পালন করে চলবে মন্তব্য করে শ্রী প্রহ্লাদ যোশী বলেন, কয়লা ব্যবহারের ক্ষেত্রে এখন অনেক আধুনিক প্রযুক্তি এসে গেছে। এ প্রসঙ্গে তিনি কয়লা গ্যাস্টিফিকেশন প্রযুক্তিকে কাজে লাগিয়ে ওডিশায় দেশের প্রথম সার উৎপাদন কারখানা স্থাপন করা হচ্ছে বলেও জানান।


    পুনর্নবীকরণযোগ্য শক্তি ক্ষেত্রের কথা উল্লেখ করে শ্রী আর কে সিং জানান, এই ক্ষেত্রের উৎপাদন ক্ষমতা বাড়িয়ে ২০৩০ সাল নাগাদ ৪৫০ গিগাওয়াট করা হয়েছে। উদ্দেশ্য, কার্বন নির্গমনের পরিমাণ হ্রাস করা। দেশে প্রায় প্রতিটি পরিবারের কাছে বিদ্যুৎ সংযোগ পৌঁছে দেওয়া সম্ভব হয়েছে বলে জানিয়ে শ্রী যোশী বলেন, বিদ্যুৎ চাহিদা ও খরচ যেমন বাড়ছে, তেমনই উৎপাদনও ক্রমশ বৃদ্ধি পাচ্ছে। জাতীয় পাওয়ার গ্রিড বাস্তবায়িত হয়েছে বলেও তিনি জানান। পরিপূরক জ্বালানি হিসাবে পুনর্নবীকরণযোগ্য শক্তি উপযুক্ত বিকল্প হয়ে উঠতে পারে বলেও শ্রী যোশী অভিমত প্রকাশ করেন।


    CG/BD/SB

    
    
    (Release ID: 1588183) Visitor Counter : 6
    
    
      Read this release in: English