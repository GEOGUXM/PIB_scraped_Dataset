      প্রতিরক্ষামন্ত্রক

      প্রতিরক্ষা মন্ত্রী শ্রী রাজনাথ সিং ডিআরডিও-র ডিরেক্টরদের ৪১তম সম্মেলন উদ্বোধন করেন
      Posted On: 16 OCT 2019 3:02PM by PIB Kolkata


    নয়াদিল্লি, ১৫ অক্টোবর, ২০১৯


    প্রতিরক্ষা মন্ত্রী শ্রী রাজনাথ সিং ডিআরডিও ভবনে গতকাল প্রতিরক্ষা গবেষণা এবং উন্নয়ন সংস্থার (ডিআরডিও) ডিরেক্টরদের ৪১তম সম্মেলনের উদ্বোধন করেন। দু’দিনের এই চিন্তন অধিবেশনে প্রতিরক্ষা মন্ত্রী বলেন, সেনাবাহিনী দেশকে শক্তিশালী করেছে। তিনি প্রতিরক্ষা দপ্তরের গবেষণা এবং উন্নয়ন শাখার সচিব ও ডিআরডিও-র চেয়ারম্যান ডঃ জি সতীশ রেড্ডি সহ সংস্থার সব বিজ্ঞানী এবং কর্মীদের এ কারণে অভিনন্দন জানান। স্বাধীনতার ৭৫ বছর উদযাপন উপলক্ষে এবং আগামী পাঁচ বছরে ডিআরডিও যে পরিকল্পনা গ্রহণ করেছে মন্ত্রী তারও প্রশংসা করেন। শ্রী রাজনাথ সিং, প্রাক্তন রাষ্ট্রপতি ভারতরত্ন ডঃ এপিজে আব্দুল কালামের কর্মপরিকল্পনাকে অনুসরণ করার জন্য ডিআরডিও-কে আহ্বান জানান।


    প্রতিরক্ষা মন্ত্রী আরও বলেন, প্রযুক্তিরও সীমাবদ্ধতা রয়েছে। যে কোন পণ্যের মেয়াদের একটা নির্দিষ্ট সময়সীমা রয়েছে। এই কারণে নতুন নতুন প্রযুক্তি গ্রহণ করতে হবে।


    সম্মেলনের উদ্বোধনী অনুষ্ঠানে জাতীয় নিরাপত্তা উপদেষ্টা শ্রী অজিত দোভাল, সেনাবাহিনীর প্রধান জেনারেল বিপীন রাওয়াত, নৌ-বাহিনীর প্রধান অ্যাডমিরাল করমবীর সিং এবং বায়ুসেনা প্রধান এয়ার চিফ মার্শাল আরকেএস ভাদৌরিয়া উপস্থিত ছিলেন।


    শ্রী অজিত দোভাল যে কোন প্রতিকূলতার মধ্যে ডিআরডিও-র নজরকাড়া সাফল্যের প্রশংসা করেন। তিনি বলেন, বর্তমান যুগে যে কোন যুদ্ধের সময় প্রযুক্তি এবং অর্থ সেই যুদ্ধের ভবিষ্যৎ পরিনাম নির্ধারণ করে যেখানে প্রযুক্তির ভূমিকাই বেশি। জেনারেল বিপীন রাওয়াত তাঁর ভাষণে বলেন, আর্টিলিয়ারি গান সিস্টেম, মাইন্‌স, ট্যাঙ্ক প্রতিরোধী ক্ষেপণাস্ত্র ব্যবস্থাপনার মতো যুদ্ধে প্রয়োজনীয় বিভিন্ন গুরুত্বপূর্ণ সামগ্রী দেশীয় প্রযুক্তিতে নির্মাণের ক্ষেত্রে ডিআরডিও উল্লেখযোগ্য ভূমিকা পালন করছে। নৌ-বাহিনীর প্রধান অ্যাডমিরাল করমবীর সিং তাঁর ভাষণে বলেন, ডিআরডিও নির্মিত ‘বরুণাস্ত্র’, ‘মরিচ’, ‘উশুস’, ‘টিএএল’ সহ বিভিন্ন প্রযুক্তি নৌ-বাহিনী সফলভাবে প্রয়োগ করে থাকে। বায়ুসেনা প্রধান এয়ার চিফ মার্শাল আরকেএস ভাদৌরিয়া বলেন, বিগত সাত দশক ধরে দেশ ডিআরডিও-র মাধ্যমে স্বনির্ভর হয়ে উঠছে। তিনি বৈদ্যুতিন নানা প্রযুক্তির মাধ্যমে যুদ্ধে ব্যবহৃত বিভিন্ন উপাদান তৈরিতে ডিআরডিও-র ভূমিকার প্রশংসা করেন। এই সংস্থাকে আগামী প্রজন্মের এয়ারক্র্যাফ্‌ট এএমসিএ তৈরির জন্য তিনি ব্যবস্থা গ্রহণের আহ্বান জানান।


    প্রতিরক্ষা মন্ত্রকের গবেষণা ও উন্নয়ন সচিব এবং ডিআরডিও-র চেয়ারম্যান ডঃ জি সতীশ রেড্ডি বলেন, ডিআরডিও সফলভাবে ‘এস্যাট’, ‘ব্রাহমোস’, ‘অ্যাস্ট্রা’, ‘নাগ ক্ষেপণাস্ত্র’, ‘এসএএডব্লিউ’, ‘অর্জুন এমবিটি এমকে ১এ’, ‘৪৬ মিটার মডিউলার সেতু’, ‘অশ্বিনী’র মতো বিভিন্ন প্রতিরক্ষা সামগ্রী নির্মাণ করেছে।


    সম্মেলনে ডিজি (এসএএম) ডঃ চিত্রা রাজাগোপাল তাঁর ধন্যবাদ সূচক ভাষণে বলেন, বিভিন্ন অভিযানের থেকে প্রাপ্ত অভিজ্ঞতা এবং প্রযুক্তির পরিবর্তনের ওপর ভিত্তি করে সেনাবাহিনীর আধুনিকীকরণ একটি চলমান প্রক্রিয়া। ডিআরডিও যুদ্ধক্ষেত্রে আমাদের সেনাবাহিনীকে আন্তর্জাতিক মানের সামরিক সরঞ্জাম সরবরাহের ব্যাপারে অঙ্গীকারবদ্ধ।


    CG/CB/DM

    
    
    (Release ID: 1588245) Visitor Counter : 2
    
    
      Read this release in: English