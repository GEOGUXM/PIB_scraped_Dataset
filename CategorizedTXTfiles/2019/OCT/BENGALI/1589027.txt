      পরিবেশওঅরণ্যমন্ত্রক

      ভারতে তুষার চিতাবাঘের সংখ্যা গণনার জন্য প্রথম জাতীয় নীতির সূচনা
      Posted On: 24 OCT 2019 2:07PM by PIB Kolkata


    নয়াদিল্লি, ২৪ অক্টোবর , ২০১৯


    দেশে তুষার চিতাবাঘ সংরক্ষণ ও সুরক্ষার উদ্দেশ্যে তুষার চিতাবাঘের সংখ্যা গণনার জন্য প্রথম জাতীয় নীতির সূচনা করেছেন কেন্দ্রীয় পরিবেশ, বন ও জলবায়ু পরিবর্তন মন্ত্রী শ্রী প্রকাশ জাভড়েকর। আন্তর্জাতিক তুষার চিতাবাঘ দিবসে বুধবার নতুন দিল্লীতে এই নীতির সূচনা করেন তিনি। এই প্রথম দেশে তুষার চিতাবাঘ সংখ্যা গণনার জন্য লাদাখ, জম্মু-কাশ্মীর, হিমাচলপ্রদেশ, উত্তরাখন্ড, সিকিম ও অরুনাচলপ্রদেশের মতো তুষার চিতাবাঘ প্রভাবিত রাজ্য ও কেন্দ্রশাসিত অঞ্চলে বৈজ্ঞানিক বিশেষজ্ঞদের সাহায্য নেওয়া হচ্ছে।


    দিল্লীতে বিশ্ব তুষার চিতাবাঘ এবং বাস্তুতন্ত্র সংরক্ষণ অনুষ্ঠানের চতুর্থ পরিচালন কমিটির বৈঠকের উদ্বোধনী ভাষণে শ্রী জাভড়েকর বলেন, প্রকৃতি সংরক্ষণ এবং তুষার চিতাবাঘের সংখ্যা গণনার জন্য সব দেশকে একযোগে কাজ করতে হবে। আগামী দশকের মধ্যে বিশ্বে তুষার চিতাবাঘের সংখ্যা বৃদ্ধির ওপরও জোর দেন তিনি। দু-দিনের এই বৈঠকে আলোচনা, তর্ক-বিতর্কের মাধ্যমে তুষার চিতাবাঘ সংরক্ষণের সহযোগিতা বৃদ্ধির বিষয়ও তুলে ধরা হবে। কেন্দ্রীয় মন্ত্রী বলেন, বর্তমানে ভারতে বাঘের সংখ্যা বৃদ্ধি পেয়ে হয়েছে ২ হাজার ৯৬৭টি, যা সারা বিশ্বের ৭৭ শতাংশ। তিনি বলেন, ভারতে ৫০০রও বেশি সিংহ, ৩০ হাজারেরও বেশি হাতি এবং ২ হাজার ৫০০রও বেশি একশৃঙ্গ গন্ডার রয়েছে। এইসমস্ত বন্য প্রাণীদের সংরক্ষণ ও সুরক্ষার জন্য জলবায়ু পরিবর্তন রোধ করা প্রয়োজন বলেও জানান তিনি। শ্রী জাভড়েকর আরও বলেন, এক্ষেত্রে কেন্দ্রীয় সরকার যথেষ্ঠই উদ্যোগী হয়েছে। বন্য প্রাণীদের বাসস্হান ও চলাচলের সু-বন্দোবস্ত করা হয়েছে। এমনকি হিমালয় অঞ্চলে তুষার চিতাবাঘের ক্ষেত্রেও এই বন্দোবস্ত করা হয়েছে।


    উল্লেখ্য, বিশ্বে ১২টি দেশে তুষার চিতাবাঘ পাওয়া যায়। ভারত ছাড়াও অন্যান্য দেশগুলি হল নেপাল, ভুটান, চীন, রাশিয়া, মঙ্গোলিয়া, পাকিস্তান, আফগানিস্তান, কিরঘিজস্তান, কাজাখস্তান, উজবেকিস্তান, তাজিকিস্তান।


    দুদিনের এই বৈঠকে নেপাল, রাশিয়া, কিরঘিজস্তান, মঙ্গোলিয়া সহ ৯টি দেশের পরিবেশ দপ্তরের মন্ত্রী এবং বিশিষ্ট আধিকারিকরা উপস্হিত ছিলেন।


    CG/SS/NS

    
    
    (Release ID: 1589027) Visitor Counter : 7
    
    
      Read this release in: English