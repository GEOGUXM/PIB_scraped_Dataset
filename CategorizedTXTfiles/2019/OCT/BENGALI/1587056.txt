      প্রতিরক্ষামন্ত্রক

      প্রতিরক্ষা মন্ত্রী শ্রী রাজনাথ সিং মহাত্মা গান্ধীর ১৫০তম জন্মবার্ষিকী উপলক্ষে মূর্তির আবরণ উন্মোচন করলেন
      Posted On: 03 OCT 2019 2:42PM by PIB Kolkata


    নয়াদিল্লি, ২ অক্টোবর, ২০১৯


    প্রতিরক্ষা মন্ত্রী শ্রী রাজনাথ সিং দিল্লি ক্যান্টনমেন্টে মহাত্মা গান্ধীর একটি মূর্তির আবরণ উন্মোচন করেন। জাতির জনকের প্রতি শ্রদ্ধা জানাতে গিয়ে তিনি বলেন, মহাত্মা গান্ধী হলেন একজন বিরল ব্যক্তিত্ব যিনি আনুষ্ঠানিকভাবে ক্ষমতায় না থেকেও মানুষের ওপর বিশাল প্রভাব বিস্তার করতে পেরেছিলেন।


    ১৫০তম জন্মবার্ষিকী উপলক্ষে ডিরেক্টরেট অফ ডিফেন্স এস্টেট্‌স মহাত্মা গান্ধীর মূর্তিটি স্থাপন করে দিল্লি ক্যান্টনমন্টের শ্রী নাগেশ গার্ডেনে। প্রতিরক্ষা মন্ত্রী প্রাক্তন প্রধানমন্ত্রী লালবাহাদুর শাস্ত্রীর প্রতিও শ্রদ্ধার্ঘ্য নিবেদন করেন। তাঁরও জন্মদিন মহাত্মা গান্ধীর জন্মদিনেই।


    উপস্থিত সকলের প্রতি শ্রী রাজনাথ সিং বলেন, মহাত্মা গান্ধীর রাজনৈতিক কর্মসূচিগুলির অর্থনৈতিক, সামাজিক এবং সাংস্কৃতিক বার্তার পাশাপাশি, মানুষের জন্যও বার্তা ছিল। চম্পারণ আন্দোলনের উল্লেখ করে শ্রী রাজনাথ সিং বলেন, মহাত্মা গান্ধী যখন উৎপীড়িত নীল চাষিদের অধিকার নিয়ে লড়াই করছেন, তখনও তাঁদের আশপাশের এলাকা এবং গ্রাম পরিষ্কার রাখার জন্য কাজ করতে বলেছেন তিনি। তাঁর ঐ কাজটি স্বাধীনতার মতোই গুরুত্বপূর্ণ ছিল।


    তিনি বলেন, মহাত্মা গান্ধীর স্বচ্ছতা সম্পর্কে ধারণা এবং কাজকে প্রধানমন্ত্রী শ্রী নরেন্দ্র মোদী জন-আন্দোলনে রূপান্তর করেছে যার ফল প্রত্যেকেই দেখতে পাচ্ছে। ২০১৪-য় যেখানে ৩৭ শতাংশ বাড়িতে শৌচালয় ছিল, সেখানে তা বেড়ে দাঁড়িয়েছে ৯৮ শতাংশ। সব মিলিয়ে গত পাঁচ বছরে ১১ কোটি শৌচালয় নির্মাণ করা হয়েছে।


    প্রতিরক্ষা মন্ত্রী সাধারণ মানুষকে স্বচ্ছতা কর্মসূচিকে পরিবেশ রক্ষার সঙ্গে সংযুক্তির আবেদন করেন এবং শপথ নিতে বলেন যে একবার ব্যবহারযোগ্য প্লাস্টিকের থলি তাঁরা ব্যবহার করবেন না যা প্রকৃতি মায়ের পক্ষে অত্যন্ত ক্ষতিকারক। পরিবর্তে, তিনি পরিবেশ-বান্ধব কাপড়ের থলি ব্যবহারের পক্ষে সওয়াল করেন। শ্রী রাজনাথ সিং বলেন, এর ফলে গরিব মানুষের কর্মসংস্থানের সুযোগ তৈরি হবে। তিনি বলেন, নদীকে দূষণ থেকে রক্ষা করার অর্থ আমাদের সভ্যতাকে রক্ষা করা।


    প্রতিরক্ষা মন্ত্রী শ্রী রাজনাথ সিং উপস্থিত সকলকে স্বচ্ছতার শপথবাক্য পাঠ করান। এরপর, ‘স্বচ্ছতা হি সেবা’ অভিযানে অংশ নিয়ে একটি গাছের চারা রোপন করেন।


    সাংসদ শ্রীমতী মীনাক্ষী লেখিও ভাষণ দেন। দেশের ৬২টি ক্যান্টমেন্টকেই প্রকাশ্য শৌচমুক্ত এলাকা করায় তিনি ডিরেক্টরেট জেনারেল ডিফেন্স এস্টেট্‌স অ্যান্ড ক্যান্টনমেন্ট বোর্ডের প্রশংসা করেন। প্রতিরক্ষা অর্থ সচিব শ্রীমতী গার্গী কউল, ডিফেন্স এস্টেট্‌স-এর মহানির্দেশক শ্রীমতী দীপা বাজোয়া, দিল্লি এলাকার জিওসি হেডকোয়ার্টার লেঃ জেনারেল অসিত মিস্ত্রী, কন্ট্রোলার জেনারেল অফ ডিফেন্স অ্যাকাউন্টস শ্রী সঞ্জীব মিত্তল এবং মন্ত্রকের অন্য বরিষ্ঠ আধিকারিকরাও উপস্থিত ছিলেন। স্কুলের ছাত্রছাত্রীরা ‘বৈষ্ণব জন তো’ পরিবেশন করে এবং বাগানে তারা মহাত্মা গান্ধীর প্রিয় বিষয় ফুটিয়ে তোলে।


    CG/AP/DM

    
    
    (Release ID: 1587056) Visitor Counter : 2
    
    
      Read this release in: English