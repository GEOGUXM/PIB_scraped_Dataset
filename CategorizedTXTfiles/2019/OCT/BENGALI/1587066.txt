      সামাজিকন্যায়ওক্ষমতায়নমন্ত্রক

      আন্তর্জাতিক প্রবীণ দিবস উপলক্ষে বয়স্ক নাগরিকদের জন্য ‘ওয়াকাথন’-এর সূচনা করলেন শ্রী থাওয়ারচাঁদ গেহলত
      Posted On: 03 OCT 2019 3:21PM by PIB Kolkata


    নয়াদিল্লি , ৩ অক্টোবর, ২০১৯


    আন্তর্জাতিক প্রবীণ দিবস উপলক্ষে কেন্দ্রীয় সামাজিক ন্যায় ও ক্ষমতায়ন মন্ত্রী শ্রী থাওয়ারচাঁদ গেহলত নতুন দিল্লির অক্ষরধাম মন্দিরের কাছে কমনওয়েল্‌থ গেম্‌স ভিলেজ স্টেডিয়ামে বয়স্কদের জন্য ‘ওয়াকাথন’-এর সূচনা করলেন। এই ‘ওয়াকাথন’-এর আয়োজন করেছিল মন্ত্রকের অধীন ন্যাশনাল ইনস্টিটিউট অফ সোশ্যাল ডিফেন্স। সহযোগিতায় ছিল দিল্লির কনফেডারেশন অফ সিনিয়র সিটিজেন্‌স অ্যাসোসিয়েশন। মন্ত্রকের সচিব শ্রীমতী নীলম সাহনি, কনফেডারেশনের চেয়ারপার্সন শ্রী জে আর গুপ্তা এবং অন্য বিশিষ্ট ব্যক্তিরা উপস্থিত ছিলেন। দিল্লির সব এলাকার বহু বর্ষীয়ান ব্যক্তি ওয়াকাথনে অংশ নেন। এরই পাশাপাশি ছিল ক্যুইজ ব্যাঙ্ক, বর্ষীয়ান নাগরিকদের সাংস্কৃতিক এবং সঙ্গীতানুষ্ঠান এবং পুলিশ ব্যান্ডের সঙ্গে যোগ এবং ফিটনেস অনুশীলন।


    শ্রী থাওয়ারচাঁদ গেহলত তাঁর ভাষণে বলেন, সামাজিক ন্যায় ও ক্ষমতায়ন মন্ত্রক বর্ষীয়ান ব্যক্তি এবং বরিষ্ঠ নাগরিকদের সার্বিক কল্যাণের জন্য দৃঢ়সঙ্কল্প। তাঁর মন্ত্রক বরিষ্ঠ নাগরিকদের কল্যাণে অনেক নতুন কর্মসূচি এবং পরিকল্পনা নিয়েছে। মন্ত্রকের পক্ষ থেকে প্রতি বছরের মতো ‘বয়ঃশ্রেষ্ঠ’ সম্মানে ভূষিত করা হয় বিশিষ্ট বরিষ্ঠ নাগরিক ও সংস্থাকে যারা বৃদ্ধ-বৃদ্ধাদের জন্য উল্লেখযোগ্য কাজ করেছে।


    তিনি বলেন, ২০১৭-য় তাঁর মন্ত্রক ‘রাষ্ট্রীয় বয়োশ্রী যোজনা’ শুরু করেছিল যাতে নানারকম সহায়ক উপকরণ যেমন, হুইল চেয়ার, হিয়ারিং এইড, চশমা, লাঠি, ইত্যাদি দেওয়া হয় দারিদ্রসীমার নিচে বসবাসকারী বৃদ্ধ মানুষদের। তিনি বলেন, এ পর্যন্ত ১ লক্ষ ১৩ হাজার বয়োশ্রী শিবির আয়োজন করা হয়েছে যেখানে ৬৮ কোটি টাকা মূল্যের সহায়ক যন্ত্রপাতি দেওয়া হয়েছে বরিষ্ঠ নাগরিকদের। দেশের ২৫০টি জেলায় এই কর্মসূচি শুরু হয়েছে। তিনি সকল মানুষকে, বিশেষ করে যুবসম্প্রদায়কে বরিষ্ঠ নাগরিকদের প্রতি যথাযথ সম্মান প্রদর্শনের আবেদন জানান।


    ২০০৫ থেকে প্রতি বছর আন্তর্জাতিক বর্ষীয়ান ব্যক্তি দিবসে এনআইএসডি এই ‘ওয়াকাথন’-এর আয়োজন করে আসছে। এই অনুষ্ঠান বরিষ্ঠ নাগরিকদের কল্যাণ এবং তাঁদের সম্মানের সঙ্গে বেঁচে থাকার অধিকার সম্পর্কে সচেতন করার লক্ষ্যে বিশেষ ভূমিকা নিয়েছে। নানা ধরনের শারীরিক কার্যকলাপ যেমন, দৌড়, স্লোগান মিছিল, যোগ, ফিটনেস – সবই প্রদর্শন করা হয়। এই অনুষ্ঠানটি আরও বর্ণময় হয়ে ওঠে দিল্লি এবং আশপাশের এলাকার বিভিন্ন সংস্থার অংশগ্রহণের মাধ্যমে।


    CG/AP/DM

    
    
    (Release ID: 1587066) Visitor Counter : 8
    
    
      Read this release in: English