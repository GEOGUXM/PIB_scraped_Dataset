      রাষ্ট্রপতিরসচিবালয়

      রাষ্ট্রপতি জাপান পৌঁছে সম্রাট নুরুহিতোর রাজ সিংহাসনে অধিষ্ঠান অনুষ্ঠানে যোগ দিলেন
      
      টোকিওতে সেদেশে বসবাসকারী ভারতীয়দের উদ্দেশে ভাষণ দিলেন শ্রী রামনাথ কোবিন্দ

      Posted On: 22 OCT 2019 5:41PM by PIB Kolkata

    নয়াদিল্লি, ২২ অক্টোবর , ২০১৯


    ফিলিপিন্স ও জাপান- এই দুই দেশ সফরের চূড়ান্ত পর্যায়ে ভারতের রাষ্ট্রপতি শ্রী রামনাথ কোবিন্দ সোমবার জাপানের টোকিয়োতে পৌঁছান। রাষ্ট্রপতি আজ সেদেশের ইম্পিরিয়াল প্যালেসে সম্রাট নুরুহিতোর রাজসিংহাসনে অধিষ্ঠান অনুষ্ঠানে যোগ দেন। অনুষ্ঠানের ফাঁকে রাষ্ট্রপতি নেপালের রাষ্ট্রপতি বিদ্যা দেবী ভান্ডারীর সঙ্গে সাক্ষাৎ করেন। দুই রাষ্ট্রনেতার মধ্যে আলোচনায় শ্রী কোবিন্দ জানান, নেপালের সঙ্গে ক্রমবর্ধমান ও মজবুত অংশীদারিত্বের ওপর ভারত সর্বোচ্চ অগ্রাধিকার দিয়ে থাকে। প্রতিবেশী দেশগুলিতে আর্থিক বিকাশ ও সমৃদ্ধির লক্ষ্যে ভারতের যে পরিকল্পনা রয়েছে, তার অঙ্গ হিসেবেই নেপালের সঙ্গে ভারতের সহযোগিতায় এই অগ্রাধিকার। তিনি আরও বলেন, নেপালের সঙ্গে উন্নয়নমূলক অংশীদারিত্বে ভারত গুরুত্ব দিয়ে থাকে। নেপালের আর্থিক বিকাশ ও উন্নয়নে সাহায্যের জন্য ভারত অঙ্গিকারবদ্ধ।


    টোকিয়োতে আজ রাষ্ট্রপতি জাপানে বসবাসকারী ভারতীয়দের উদ্দেশে ভাষণ দেন। জাপানে নিযুক্ত ভারতের রাষ্ট্রদূত শ্রী সঞ্জয় কুমার ভার্মা সেদেশে বসবাসকারী ভারতীয় সম্প্রদায়ের সদস্যদের নিয়ে রাষ্ট্রপতির সম্মানে এক অভ্যর্থনা অনুষ্ঠানের আয়োজন করেন।


    এই অনুষ্ঠানে রাষ্ট্রপতি বলেন, ভারত পরিবর্তনের পথে এগিয়ে চলেছে। ভারতীয় অর্থনীতি দ্রুত গতিতে বিকশিত হচ্ছে। দেশে পরিকাঠামো নির্মাণের কাজে গতি এসেছে। ভারত বিশ্বকে ডিজিটাল অর্থনীতি, নতুন ধরণের প্রযুক্তি, জলবায়ু পরিবর্তন এবং জ্ঞান ভিত্তিক সমাজ গঠনে নেতৃত্ব দিতে চায়। অনাবাসী ভারতীয়দেরকেও ভারতের অগ্রগতি ও সমৃদ্ধির ক্ষেত্রে যে বিপুল সুযোগ সৃষ্টি হয়েছে তাতে সামিল করতে চায়। নতুন ভারত গঠনে অনাবাসী ভারতীয়দের সমর্থন ও অঙ্গিকার সমান জরুরি বলেও শ্রী অভিমত প্রকাশ করেন। স্বপ্নের নতুন ভারতের লক্ষ্য হল সমস্ত বাড়িতে অগ্রগতি ও সমৃদ্ধির সুফল পৌঁছে দেওয়ার পাশাপাশি সকলের জন্য সমান সহমর্মিতা।


    জাপানের সঙ্গে ভারতের নিবিড় ও ঐতিহাসিক সাংস্কৃতিক সম্পর্কের কথা উল্লেখ করে রাষ্ট্রপতি বলেন, উভয় দেশের মধ্যে আধ্যাত্মিক ও ধর্মীয় যোগাযোগ গড়ে উঠেছে। দুই দেশের কৌশলগত, রাজনৈতিক, নিরাপত্তাগত এবং অর্থনৈতিক বোঝাপড়া এক নতুন উচ্চতায় পৌঁছেছে। ভারতের অর্থ ব্যবস্হার রূপান্তরে জাপানের অগ্রণী ভূমিকা রয়েছে। মুম্বাই থেকে আমেদাবাদ পর্যন্ত উচ্চগতি সম্পন্ন রেল প্রকল্পে জাপানের অংশগ্রহণ দুই দেশের মধ্যে নিবিড় পারস্পরিক আস্হা ও বন্ধুত্বের বিষয়টিকে প্রতিফলিত করে। ডিজিটাল সহযোগিতার ক্ষেত্রে দ্বিপাক্ষিক সম্পর্ককে আরও মজবুত করতে ভারত-জাপান ডিজিটাল অংশীদারিত্ব গড়ে তোলা হয়েছে।


    শ্রী কোবিন্দ গতকাল (২১ অক্টোবর)জাপানের সুকিজি হঙ্গওয়ানজি বৌদ্ধ মন্দির পরিদর্শনে যান এবং সেখানে বৌদ্ধগয়া থেকে নিয়ে যাওয়া একটি চারাগাছ রোপন করেন।


    CG/BD/NS

    
    
    (Release ID: 1588744) Visitor Counter : 3
    
    
      Read this release in: English