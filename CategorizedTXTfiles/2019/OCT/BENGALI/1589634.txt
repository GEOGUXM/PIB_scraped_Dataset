      অর্থমন্ত্রক

      ২০১৯-২০ অর্থবর্ষে ৩০শে সেপ্টেম্বর থেকে ৩০শে অক্টোবর পর্যন্ত আর্থিক প্রতিবেদন প্রকাশ করেছে ইউনাইটেড ব্যাঙ্ক অফ ইন্ডিয়া
      Posted On: 30 OCT 2019 6:29PM by PIB Kolkata


    কলকাতা, ৩০ অক্টোবর, ২০১৯


    ইউনাইটেড ব্যাঙ্ক অফ ইন্ডিয়া ২০১৯-২০ অর্থবর্ষে ৩০শে সেপ্টেম্বর থেকে ৩০শে অক্টোবর পর্যন্ত তাদের আর্থিক প্রতিবেদন প্রকাশ করেছে। এই অর্থবর্ষে ইউবিআই-এর বাণিজ্যিক লেনদেনের পরিমাণ দাঁড়িয়েছে ২ লক্ষ ৮৭ হাজার ২৫ কোটি টাকা, যার মধ্যে নগদ জমার পরিমাণ ১ লক্ষ ৩৪ হাজার ৩০৪ কোটি এবং অগ্রিমের পরিমাণ ৭৪ হাজার ৪২১ কোটি। গত আর্থিক বছরের তুলনায় এবছর নগদে জমার পরিমাণ বেড়েছে ৩.৩৩ শতাংশ এবং অগ্রিমের পরিমাণ বেড়েছে ১১.৩৬ শতাংশ। কলকাতায় আজ ইউবিআই-এর সদর দপ্তরে সাংবাদিক বৈঠকে একথা জানালেন ব্যাঙ্কের ম্যানেজিং ডিরেক্টর এবং সিইও অশোক কুমার প্রধান। তিনি বলেন, গত বছরের তুলনায় ব্যাঙ্ক বাণিজ্যিক লেনদেনের পরিমাণ ৬.৬ শতাংশ বৃদ্ধি পেয়েছে। কারেন্ট ও সেভিংস অ্যাকাউন্টে নগদ জমার পরিমাণ গত বছরের তুলনায় ৫০.৯২ শতাংশ বৃদ্ধি পেয়ে হয়েছে ৬৮ হাজার ৩৮৭ কোটি।


    শ্রী প্রধান আরও বলেন, অন্য ব্যাঙ্কের সঙ্গে ইউবিআই-এর সংযুক্তিকরণের প্রক্রিয়া সুষ্ঠুভাবেই চলছে। ব্যাঙ্ক সংযুক্তিকরণ হলেও, গ্রাহক পরিষেবা ব্যহত হওয়ার কোনও সম্ভাবনা নেই। তিনি বলেন, ইউবিআই-এর সঙ্গে অন্য ব্যাঙ্কের সংযুক্তিকরণের পর ব্যাঙ্কের নতুন নাম এবং লোগো তৈরি হতে পারে। তবে এতে ইউবিআই-এর চালু কোন শাখা বন্ধ হওয়ার সম্ভাবনা নেই। ইউবিআই কৃষি, খুচরো ব্যবসা এবং ক্ষুদ্র ও অতিক্ষুদ্র শিল্পক্ষেত্রে বিশেষ জোর দিচ্ছে বলেও তিনি জানান। অলাভজনক সম্পদের পরিমাণ কমানোর ক্ষেত্রেও ইউবিআই যথেষ্ঠই অগ্রগতি করেছে বলেও শ্রী প্রধান জানান।


    CG/SS/NS

    
    
    (Release ID: 1589634) Visitor Counter : 7
    
    
      Read this release in: English