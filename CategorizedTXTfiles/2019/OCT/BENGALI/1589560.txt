      প্রধানমন্ত্রীরদপ্তর

      প্রধানমন্ত্রী ৩১শে অক্টোবর স্ট্যাচু অফ ইউনিটি-তে সর্দার প্যাটেল’কে শ্রদ্ধা জানাবেন
      
      সর্দার বল্লভভাই প্যাটেলের জন্মজয়ন্তীতে দেশ জুড়ে ঐক্যের জন্য দৌড়
      
      এক লক্ষ্য – এক ভারত, শ্রেষ্ঠ ভারত

      Posted On: 30 OCT 2019 3:37PM by PIB Kolkata

    নয়াদিল্লি, ২৯ অক্টোবর, ২০১৯


    প্রধানমন্ত্রী শ্রী নরেন্দ্র মোদী গুজরাটের কেভাড়িয়ায় স্ট্যাচু অফ ইউনিটিতে আগামীকাল ৩১শে অক্টোবর লৌহ মানব সর্দার বল্লভভাই প্যাটেলকে তাঁর জন্মজয়ন্তীতে শ্রদ্ধা নিবেদন করবেন।


    প্রধানমন্ত্রী একতা দিবস প্যারেডে অংশ নেবেন। তিনি টেকনোলজি ডেমনোস্ট্রেশন কেন্দ্র পরিদর্শনের পাশাপাশি, কেভাড়িয়ায় সিভিল সার্ভিসে উত্তীর্ণদের সঙ্গে মতবিনিময় করবেন।


    জাতীয় একতা দিবস গত ২০১৪ সাল থেকে ৩১শে অক্টোবর পালন করা হচ্ছে। সমাজের সর্বস্তরের মানুষ এই দিন ‘ঐক্যের জন্য দৌড়’ – এ অংশগ্রহণ করেন।


    প্রধানমন্ত্রী গত ২৭শে অক্টোবর ‘মন কি বাত’ অনুষ্ঠানে ‘এক ভারত, শ্রেষ্ঠ ভারত’ গড়ার লক্ষ্যে ‘ঐক্যের জন্য দৌড়’ – এ আরও বেশি করে অংশগ্রহণ করার জন্য সকলের কাছে আবেদন জানান।


    শ্রী মোদী বলেন, “বন্ধুগণ, আপনারা জানেন, ২০১৪ সাল থেকে প্রতি বছর ৩১শে অক্টোবর ‘জাতীয় একতা দিবস’ হিসাবে পালন করা হচ্ছে। এই দিন আমাদের দেশের একতা, সংহতি এবং নিরাপত্তা যে কোনও মূল্যে রক্ষা করার বার্তা পৌঁছে দেওয়া হয়। এ বছরও বিগত বছরগুলির মতো ৩১শে অক্টোবর ‘ঐক্যের জন্য দৌড়’ আয়োজন করা হয়েছে। ঐক্যের জন্য দৌড় হ’ল জাতির একতার প্রতীক, যার মাধ্যমে এক ভারত, শ্রেষ্ঠ ভারত গড়ার লক্ষ্যে আমরা অগ্রসর হতে পারি”।


    “প্রিয় দেশবাসী, সর্দার প্যাটেল একতার সূত্রে গোটা দেশকে ঐক্যবদ্ধ করেছিলেন। একতার মন্ত্র আমাদের জীবনে অত্যন্ত পবিত্র। আমাদের এই বৈচিত্র্যময় দেশে আমরা একতার এই মন্ত্রকে প্রতি ক্ষেত্রে আরও শক্তিশালী করবো। আমার প্রিয় দেশবাসী, আমাদের দেশ একতা এবং সাম্প্রদায়িক সম্প্রীতিকে শক্তিশালী করার ক্ষেত্রে সর্বদা অত্যন্ত সক্রিয়। আমরা যদি আমাদের চারপাশ দেখি, তা হলে এমন বহু উদাহরণ দেখতে পাবো, যেখানে এককভাবে অনেকেই নিরলসভাবে সাম্প্রদায়িক সম্প্রীতি বজায় রাখার লক্ষ্যে কাজ করে চলেছেন”।


    প্রধানমন্ত্রী আরও বলেন, “বিগত পাঁচ বছরে শুধু দিল্লিতেই নয়, দেশের শত শত শহরে, কেন্দ্রশাসিত অঞ্চলে, রাজ্য রাজধানীতে, জেলাসদরে, এমনকি দ্বিতীয় ও তৃতীয় সারির ছোট ছোট শহরগুলিতেও অসংখ্য পুরুষ ও মহিলা, শহরের লোক, গ্রামের লোক, শিশু, যুবসম্প্রদায়, প্রবীণ নাগরিক, ভিন্নভাবে সক্ষম ব্যক্তিরা – ঐক্যের জন্য দৌড়ে অংশগ্রহণ করেছেন”।


    ফিট ইন্ডিয়া গড়ে তোলার ওপর গুরুত্ব আরোপ করে প্রধানমন্ত্রী বলেন, ‘ঐক্যের জন্য দৌড়’ একটি অনন্য প্রয়াস, যার মাধ্যমে মন, দেহ ও আত্মা উপকৃত হয়। তিনি বলেন, “ঐক্যের জন্য দৌড় – এ আমরা শুধু দৌড়াই না, আমাদের ফিট ইন্ডিয়া গড়ে তোলার মানসিকতা এর মাধ্যমে প্রতিফলিত হয়। আমরা ‘এক ভারত, শ্রেষ্ঠ ভারত’ – এর সঙ্গে নিজেদের যুক্ত করি। এর মাধ্যমে শুধু আমাদের দেহ-ই নয়, আমাদের মন এবং মূল্যবোধ দেশের একতার সঙ্গে সম্পৃক্ত হয়। এর ফলে, দেশ এক নতুন উচ্চতায় পৌঁছতে পারে”। ‘ঐক্যের জন্য দৌড়’ – এর বিভিন্ন কেন্দ্রের বিষয়ে জানার জন্য runforunity.gov.in – ওয়েবপোর্টালটি চালু করা হয়েছে। এর মাধ্যমে দেশের বিভিন্ন প্রান্তে এই দৌড়ের বিষয়ে বিস্তারিত তথ্য জানা যাবে।


    CG/CB/SB

    
    
    (Release ID: 1589560) Visitor Counter : 8
    
    
      Read this release in: English