      রাষ্ট্রপতিরসচিবালয়

      রাষ্ট্রপতি বয়োশ্রেষ্ঠ সম্মান প্রদান করলেন
      Posted On: 04 OCT 2019 3:10PM by PIB Kolkata


    নয়াদিল্লি, ০৪ অক্টোবর, ২০১৯


    রাষ্ট্রপতি শ্রী রাম নাথ কোবিন্দ বৃহস্পতিবার নতুন দিল্লিতে এক অনুষ্ঠানে বয়োশ্রেষ্ঠ সম্মান প্রদান করেন। প্রবীণ নাগরিকদের সম্মান জানাতে কেন্দ্রীয় সামাজিক ন্যায় বিচার ও ক্ষমতায়ন মন্ত্রক জাতীয় স্তরে এই সম্মান প্রদানের উদ্যোগ নিয়েছে।


    এই উপলক্ষে রাষ্ট্রপতি বলেন, প্রবীণ নাগরিকরা আমাদের সমাজ ও জাতীয় জীবনের গুরুত্বপূর্ণ অঙ্গ। প্রবীণদের জীবনযাপনের মানোন্নয়নে কেন্দ্র ও রাজ্য সরকারগুলি বিভিন্ন উদ্যোগ গ্রহণ করেছে। আয়ুষ্মান ভারত, রেল ভাড়ায় ছাড়, আমানত প্রকল্প এবং অবসরকালীন ভাতার মতো একাধিক কর্মসূচি রূপায়িত হয়েছে।


    প্রবীণদের সার্বিক কল্যাণে সরকার ও অসরকারি প্রতিষ্ঠানগুলির প্রয়াসের প্রশংসা করে রাষ্ট্রপতি বলেন, ব্যক্তি হিসাবে আমাদের নিজেদেরকেও প্রবীণ নাগরিকদের স্বার্থে কিছু দায়িত্ব কর্তব্য পালন করতে হবে। সকলে মিলে এমন এক বাতাবরণ গড়ে তুলতে হবে, যেখানে প্রবীণদের মত ও ইচ্ছা প্রকাশের স্বাধীনতা থাকবে। আমাদের পরিবার ও সমাজে প্রবীণদের অবদান কতটা জরুরি, তা তাঁদের জানাতে হবে। এভাবেই প্রবীণরা আত্মসন্তুষ্টি বোধ করবেন এবং তাঁদের দৈহিক ও মানসিক স্বাস্থ্যও বজায় থাকবে।


    রাষ্ট্রপতি যুবসম্প্রদায়ের উদ্দেশে বলেন, আমাদের পরম্পরা ও ঐতিহ্যগুলির ব্যাপারে সর্বদাই প্রবীণদের স্মরণ করতে হবে। প্রবীণদেরকে তাঁদের প্রাপ্য সম্মান ও সহায়তা করতে পারলেই যুবরা নিজেদের জীবনে অগ্রগতি করতে পারবে বলে রাষ্ট্রপতি অভিমত প্রকাশ করেন। তিনি জোর দিয়ে বলেন, সব প্রজন্মকেই সম্প্রীতির বাতাবরণ গড়ে তুলে জীবনযাপন করতে হবে এবং যৌথ পরিবারের ধারণাকেও অক্ষুণ্ণ রাখতে হবে।


    অনুষ্ঠানে কেন্দ্রীয় সামাজিক ন্যায় বিচার ও ক্ষমতায়ন মন্ত্রী শ্রী থাওয়ার চাঁদ গেহলট, বিভাগীয় প্রতিমন্ত্রী শ্রী কৃষাণ পাল গুর্জর ছাড়াও বহু বিশিষ্ট ব্যক্তি উপস্থিত ছিলেন।


    SSS/BD/SB

    
    
    (Release ID: 1587197) Visitor Counter : 11
    
    
      Read this release in: English