      প্রধানমন্ত্রীরদপ্তর

      উপহার হিসাবে প্রধানমন্ত্রীর পাওয়া বিভিন্ন সামগ্রীর ই-নিলাম সম্পন্ন
      Posted On: 25 OCT 2019 1:42PM by PIB Kolkata


    নয়াদিল্লি, ২৪ অক্টোবর, ২০১৯


    উপহার হিসাবে প্রধানমন্ত্রী শ্রী নরেন্দ্র মোদীর পাওয়া বিভিন্ন সামগ্রীর প্রদর্শনী তথা ই-নিলাম পর্ব আজ শেষ হয়েছে। এই নিলামে ব্যাপক সাড়া পাওয়া গিয়েছে এবং হাজার হাজার দরপত্র জমা পড়েছে। সমগ্র নিলাম প্রক্রিয়া থেকে পাওয়া অর্থ নমামি গঙ্গে কর্মসূচিতে ব্যয় করা হবে।


    উপহার-স্বরূপ প্রধানমন্ত্রীর পাওয়া মোট ২ হাজার ৭৭২টি মেমেন্টোর জন্য কেন্দ্রীয় সংস্কৃতি মন্ত্রক গত ১৪ই সেপ্টেম্বর থেকে ই-নিলাম প্রক্রিয়া আয়োজন করে। এই নিলাম সামগ্রীগুলি নতুন দিল্লির ন্যাশনাল গ্যালারি অফ মর্ডান আর্টে রাখা হয়েছিল। মেমেন্টোগুলির মধ্যে ছিল আলোকচিত্র, ভাস্কর্য, শাল, জ্যাকেট এবং ঐতিহ্যবাহী বাদ্যযন্ত্র।


    প্রাথমিকভাবে স্থির হয়েছিল, এই নিলাম প্রক্রিয়া তেসরা অক্টোবর পর্যন্ত চলবে। কিন্তু জনগণের অত্যাধিক উৎসাহ ও অনুরোধের প্রেক্ষিতে নিলামের সময়সীমা আরও তিন সপ্তাহ বাড়ানো হয়। নিলামের জন্য রাখা যাবতীয় সামগ্রী বিক্রি হয়ে গেছে। চিত্র তারকা থেকে রাজনীতিবিদ এবং সমাজসেবীরাও এই নিলামে বিশেষ আগ্রহ দেখিয়েছেন। একাধিক বলিউড তারকা – অনীল কাপুর, অর্জুন কাপুর এবং গায়ক কৈলাশ খেরের মতো ব্যক্তিরা এই প্রদর্শনী তথা নিলামে অংশ নিয়েছিলেন।


    নিলামের জন্য যে সমস্ত সামগ্রী রাখা হয়েছিল, তার মধ্যে সবচেয়ে কম ৫০০ টাকা দাম ধার্য হয়েছিল ভগবান গণেশের একটি ছোট মূর্তির এবং পদ্মফুলের আকারবিশিষ্ট সুসজ্জিত কাঠের বাক্সের। সবচেয়ে বেশি আড়াই লক্ষ টাকা দাম স্থির হয়েছিল মহাত্মা গান্ধীর সঙ্গে ত্রিবর্ণরঞ্জিত ব্যাকগ্রাউন্ডের ওপর প্রধানমন্ত্রীর আলোকচিত্রটির। চূড়ান্ত নিলামে এই আলোকচিত্রটির দাম পাওয়া যায় ২৫ লক্ষ টাকা।


    প্রধানমন্ত্রী তাঁর মায়ের কাছ থেকে আশীর্বাদ নিচ্ছেন ফ্রেমবন্দী এরকম একটি আলোকচিত্রের দাম ঠিক হয়েছিল হাজার টাকা। নিলামে এটির দাম ওঠে ২০ লক্ষ টাকা। অন্যান্য যে সমস্ত সামগ্রীর নিলাম থেকে প্রত্যাশার তুলনায় বেশি টাকা পাওয়া গিয়েছে, তার মধ্যে রয়েছে – মণিপুরী লোকচিত্র (প্রকৃত দাম ৫০ হাজার টাকা, বিক্রি হয়েছে ১০ লক্ষ টাকায়); ধাতু নির্মিত একটি ভাস্কর্য, যেখানে গরু তার বাছুরকে স্তন্যপান করাচ্ছে (প্রকৃত দাম স্থির হয়েছিল ৪ হাজার টাকা, বিক্রি হয় ১০ লক্ষ টাকায়) এবং স্বামী বিবেকানন্দের ১৪ সেন্টিমিটারের একটি ধাতব মূর্তি (প্রাথমিক দাম ছিল ৪ হাজার টাকা, নিলাম থেকে পাওয়া যায় ৬ লক্ষ টাকা)।


    CG/BD/SB

    
    
    (Release ID: 1589178) Visitor Counter : 11
    
    
      Read this release in: English