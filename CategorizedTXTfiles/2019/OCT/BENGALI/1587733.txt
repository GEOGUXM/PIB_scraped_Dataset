      মানবসম্পদবিকাশমন্ত্রক

      কেন্দ্রীয় মানবসম্পদ উন্নয়ন মন্ত্রী প্রতিভাবান ছাত্রছাত্রীদের জন্য ‘প্রধানমন্ত্রী উদ্ভাবনী শিক্ষা কর্মসূচি – ধ্রুব’র সূচনা করেন
      Posted On: 10 OCT 2019 5:58PM by PIB Kolkata


    নয়াদিল্লি, ১০ অক্টোবর, ২০১৯


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ বেঙ্গালুরুতে বৃহস্পতিবার ভারতীয় মহাকাশ গবেষণা সংস্থার (ইসরো) প্রাঙ্গণে প্রতিভাবান ছাত্রছাত্রীদের জন্য ‘প্রধানমন্ত্রী উদ্ভাবনী শিক্ষা কর্মসূচি – ধ্রুব’র সূচনা করেছেন। এই কর্মসূচি ছাত্রছাত্রীদের জীবনের মোড় ঘুরিয়ে দিতে পারে। এখান থেকে ছাত্রছাত্রীরা বিজ্ঞান, বিজ্ঞান-শিল্পকলা প্রদর্শন এবং সৃষ্টিধর্মী লেখার ক্ষেত্রে নিজস্ব প্রতিভার বিকাশ ঘটাতে পারবে। এর মাধ্যমে ছাত্রছাত্রীরা শুধু বাস্তব জীবন অভিজ্ঞতাই সঞ্চয় করতে পারবে তাই নয়, একইসঙ্গে সমাজে তার প্রয়োগও উপলব্ধি করতে পারবে। উদ্বোধনী অনুষ্ঠানে মুখ্য অতিথি হিসেবে উপস্থিত ছিলেন ইসরো-র চেয়ারম্যান ডঃ কে শিভন, মহাকাশে প্রথম ভারতীয় উইং কম্যান্ডার শ্রী রাকেশ শর্মা এবং অটল ইনোভেশন মিশনের মিশন ডিরেক্টর শ্রী আর রামানান। কেন্দ্রীয় বিদ্যালয়ের ছাত্রছাত্রীরা ছাড়াও ৬০ জন নির্বাচিত প্রতিভাবান শিশুও ‘ধ্রুব’ কর্মসূচির উদ্বোধনী অনুষ্ঠানে উপস্থিত ছিল। অনুষ্ঠানে ডঃ শিভন এবং শ্রী রাকেশ শর্মা ছাত্রছাত্রীদের সঙ্গে প্রতিকূলতাকে জয় করে জীবনে সাফল্যের অভিজ্ঞতার কথা ভাগ করে নেন।


    কেন্দ্রীয় মানবসম্পদ উন্নয়ন মন্ত্রী অনুষ্ঠানের ভাষণে বলেন, প্রধানমন্ত্রী শ্রী নরেন্দ্র মোদীর দৃষ্টিভঙ্গি প্রতিফলিত হয়েছে এই কর্মসূচির মধ্য দিয়ে। প্রধানমন্ত্রী এই কর্মসূচির সূচনায় আনন্দ প্রকাশ করেছেন বলেও জানান তিনি। এই কর্মসূচি ছাত্রছাত্রীদের জীবনে আমূল পরিবর্তন নিয়ে আসবে। এমনকি, এর সুফলও সমাজে প্রতিফলিত হবে বলেও জানান তিনি। সারা বিশ্ব এবার উপলব্ধি করবে ‘সারে জাহাঁ সে আচ্ছা হিন্দুস্তান হামারা’। তিনি বলেন, ছাত্রছাত্রীরা বিজ্ঞান ও বিজ্ঞান-শিল্পকলা প্রদর্শনের ক্ষেত্রে নিজস্ব প্রতিভার বিকাশ ঘটাতে পারবে যা সাধারণ মানুষের উন্নয়নে কাজে লাগবে। এই ‘ধ্রুব’ কর্মসূচি এক কথায় ‘এক ভারত শ্রেষ্ঠ ভারত’-এরই প্রতিফলন বলেও জানান তিনি। শ্রী পোখরিয়াল আরও বলেন, প্রাচীনকাল থেকেই ছাত্রছাত্রীরা ভারতের নাম গৌরবোজ্জ্বল করতে অদম্য প্রয়াস চালিয়ে যাচ্ছে। এটা শুধুমাত্র কয়েকজন ছাত্রছাত্রীরই কর্মসূচি নয়, আগামীদিনে দেশের ৩৩ কোটি ছাত্রছাত্রীই এই পথ অনুসরণ করবে। তিনি আরও বলেন, প্রধানমন্ত্রী শ্রী নরেন্দ্র মোদীর নেতৃত্বে কেন্দ্রীয় সরকার ‘মেক ইন ইন্ডিয়া’, ‘স্টার্ট-আপ ইন্ডিয়া’, ‘স্কিল ইন্ডিয়া’, ‘ডিজিটাল ইন্ডিয়া’-র মতো একাধিক কর্মসূচি গ্রহণ করেছে যার দ্বারা আগামীদিনে ভারত সারা বিশ্বকে নেতৃত্ব দেবে।


    ইসরো-র চেয়ারম্যান শ্রী কে শিভন অনুষ্ঠানের ভাষণে বলেন, এই কর্মসূচিতে নির্বাচিত ছাত্রছাত্রীরা ‘ধ্রুব তারা’র মতো। এই কর্মসূচিতে তাদের অংশগ্রহণের জন্য আনন্দ প্রকাশ করেন তিনি। অনুষ্ঠানে শ্রী রাকেশ শর্মা নিজের জীবনের অভিজ্ঞতার কথা ছাত্রছাত্রীদের সঙ্গে ভাগ করে নেন এবং উদ্ভাবনী ক্ষেত্রে ছাত্রছাত্রীদের ভবিষ্যতের কথাও তুলে ধরেন। সন্ত্রাস দমন, জলবায়ু পরিবর্তন রোধ, পরিবেশ দূষণের মতো প্রতিকূলতা দূর করতে ছাত্রছাত্রীদের এগিয়ে আসার আহ্বান জানান তিনি।


    আগামী ১৪ দিন ৬০ জন ছাত্রছাত্রীকে দুটি দলে ভাগ করে বিজ্ঞান ও বিজ্ঞান-শিল্পকলা প্রদর্শনী ক্ষেত্রে হাতে-কলমে শিক্ষা দেওয়া হবে। আগামী ১৪-২৩শে অক্টোবর ছাত্রছাত্রীরা দিল্লির আইআইটি এবং জাতীয় বাল ভবনে বিভিন্ন কর্মসূচিতে অংশ নেবে। এই কর্মসূচির সমাপ্তি অনুষ্ঠান আগামী ২৩শে অক্টোবর অনুষ্ঠিত হবে। তারা বেঙ্গালুরু এবং নতুন দিল্লির বিভিন্ন বৈজ্ঞানিক ও সাংস্কৃতিক স্থান পরিদর্শন করবে।


    অনুষ্ঠানে উইং কম্যান্ডার রাকেশ শর্মার ওপর একটি স্বল্প দৈর্ঘ্যের ছবিও প্রদর্শিত হয়। স্কুলশিক্ষা এবং সাক্ষরতা দপ্তরের সচিব শ্রীমতী রীনা রায়, কেন্দ্রীয় মানবসম্পদ উন্নয়ন মন্ত্রক, বিজ্ঞান ও প্রযুক্তি দপ্তর এবং নীতি আয়োগের অন্যান্য আধিকারিকরা অনুষ্ঠানে উপস্থিত ছিলেন।


    CG/SS/DM

    
    
    (Release ID: 1587733) Visitor Counter : 11
    
    
      Read this release in: English