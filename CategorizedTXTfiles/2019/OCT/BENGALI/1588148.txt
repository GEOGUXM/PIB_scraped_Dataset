      শিল্পওবাণিজ্যমন্ত্রক

      ভারত বিশ্বের উদ্ভাবনীর কেন্দ্রস্থলে পরিণত হবে; স্টার্ট-আপ ভারতে উৎপাদনে গতি আনবে : পীযূষ গোয়েল
      Posted On: 15 OCT 2019 4:10PM by PIB Kolkata


    নয়াদিল্লি, ১৫ অক্টোবর, ২০১৯


    ভারত আগামীদিনে বিশ্বের স্টার্ট-আপ-এর রাজধানীতে পরিণত হবে। এখানে সবথেকে বেশি স্টার্ট-আপ-এর রেজিস্ট্রেশন হয়েছে বলে জানালেন কেন্দ্রীয় শিল্প, বাণিজ্য ও রেলমন্ত্রী শ্রী পীযূষ গোয়েল। নতুন দিল্লিতে ‘সিইআরএউইক’ আয়োজিত ইন্ডিয়া এনার্জি ফোরাম, ২০১৯-এর তৃতীয় পর্বে অংশ নিয়ে একথা জানান তিনি। অনুষ্ঠানে কেন্দ্রীয় নতুন ও পুনর্নবীকরণযোগ্য শক্তিমন্ত্রী শ্রী আর কে সিং এবং কয়লা ও খনি মন্ত্রী শ্রী প্রহ্লাদ যোশী উপস্থিত ছিলেন।


    শ্রী গোয়েল বলেন, খুব শীঘ্রই ভারত বিশ্বের উদ্ভাবনী কেন্দ্রস্থলে পরিণত হবে। স্টার্ট-আপ ক্ষেত্রকে উৎসাহ দিতে সরকার যথেষ্টই অর্থ বরাদ্দ করেছে যাতে দেশীয় কোম্পানি নতুন নতুন উদ্ভাবনমূলক পরিকল্পনা নিয়ে ব্যবসা করতে পারে। তিনি বলেন, দেশের প্রত্যন্ত অঞ্চলের যুব উদ্যোগপতিরা নতুন নতুন ভাবনা নিয়ে একাধিক অর্থনৈতিক এবং সামাজিক সমস্যা সমাধানে এগিয়ে এসেছেন। স্টার্ট-আপ ক্ষেত্রে যেভাবে নতুন ছেলেমেয়েরা এগিয়ে এসেছে তাতে এক্ষেত্রে এক বিপ্লব এসেছে যা গর্বের বিষয়। কেন্দ্রীয় শিল্প ও বাণিজ্য মন্ত্রী বলেন, বিশ্বে বাণিজ্য যুদ্ধ নিয়ে ভারতের উদ্বিগ্ন হওয়ার কিছু নেই। শুধুমাত্র ভর্তুকি, অসাধু বাণিজ্য এবং বাণিজ্য প্রতিযোগিতার মাধ্যমে একটা দেশ কখনই উন্নতি করতে পারে না। সারা বিশ্বে সম্পদের সমহারে বন্টন এবং সমানভাবে উন্নয়নের প্রয়োজন। এক্ষেত্রে মুক্ত ও স্বচ্ছ বাণিজ্য দরকার। তিনি আরও বলেন, যে সমস্ত দেশ উৎপাদন ক্ষেত্রে সমস্যার সম্মুখীন হয়েছে, ভারত তাদের দিকে সাহায্যের হাত বাড়িয়ে দিয়েছে। শ্রী গোয়েল আরও বলেন, ২০২৩ সালের মধ্যে ভারতীয় রেল পুরোপুরি বিদ্যুৎচালিত হয়ে উঠবে। এমনকি, ২০৩০ সালের মধ্যে ভারতীয় রেলে পুনর্নবীকরণযোগ্য ও পরিচ্ছন্ন শক্তি ব্যবহার করা হবে। আগামীদিনে শক্তিক্ষেত্রে ১০০ শতাংশ প্রত্যক্ষ বিদেশি বিনিয়োগের ছাড়পত্র পাওয়া যাবে বলে তিনি আশা প্রকাশ করেছেন। এতে ভারতে শক্তিক্ষেত্রে ৭০ কোটি মার্কিন ডলার বিনিয়োগ সম্ভব হবে এবং দেশ বিদ্যুৎ ক্ষেত্রে স্বনির্ভর হয়ে উঠবে। অনুষ্ঠানে শ্রী গোয়েল ভারত এবং মার্কিন যুক্তরাষ্ট্রের মধ্যে দ্বিপাক্ষিক বাণিজ্যিক সম্পর্কের বিভিন্ন দিক তুলে ধরেন।


    ১৩-১৫ই অক্টোবর আয়োজিত এই অনুষ্ঠানে ভারতীয় এবং আঞ্চলিক শক্তি উৎপাদনকারী সংস্থার প্রতিনিধি ও সরকারি আধিকারিকরা উপস্থিত ছিলেন।


    CG/SS/DM

    
    
    (Release ID: 1588148) Visitor Counter : 40
    
    
      Read this release in: English