      ক্রেতা, খাদ্যএবংগণবন্টনমন্ত্রক

      কেন্দ্রীয় উপভোক্তা বিষয়ক, খাদ্য ও গণবন্টন মন্ত্রী শ্রী রামবিলাস পাসোয়ান ভারতীয় মানক ব্যুরোর পক্ষ থেকে ৬০তম বিশ্ব মানক দিবস উদযাপন অনুষ্ঠানের সূচনা করলেন
      Posted On: 14 OCT 2019 10:23PM by PIB Kolkata


    নয়াদিল্লি, ১৪ অক্টোবর, ২০১৯


    কেন্দ্রীয় উপভোক্তা বিষয়ক, খাদ্য ও গণবন্টন মন্ত্রী শ্রী রামবিলাস পাসোয়ান আজ নতুন দিল্লিতে এক অনুষ্ঠানে ভারতীয় মানক ব্যুরোর (বিআইএস) পক্ষ থেকে বিশ্ব মানক দিবস উদযাপনের সূচনা করেন। এবারের মানক দিবসের মূল ভাবনা হল - ‘ভিডিও স্ট্যান্ডার্ডস ক্রিয়েট আ গ্লোবাল স্টেজ’। ভারতীয় পরিপ্রেক্ষিতে এবারের মূল ভাবনার অত্যন্ত প্রাসঙ্গিকতা রয়েছে কারণ, ভারতে বিনোদন ও গণমাধ্যম সংক্রান্ত বাজারের দ্রুত বিকাশ ঘটছে এবং আশা করা হচ্ছে বার্ষিক ১১ শতাংশের বেশি হারে বিকাশের এই ধারা বজায় থাকবে। দ্রুত এই বিকাশের ফলে ভারতের গণমাধ্যম ও বিনোদন শিল্প ২০২৩ নাগাদ ৪ লক্ষ ৫১ হাজার ৩৭৩ কোটি টাকার বাজারে পরিণত হবে।


    সভাপতির ভাষণে শ্রী পাসোয়ান ভারতীয় মানক ব্যুরোর আধিকারিকদের প্রয়াসের প্রশংসা করে বলেন, ভারতে বিশ্বমানের বেশ কয়েকটি আধুনিক গবেষণাগার রয়েছে। বিশ্ব মানক ও মাপকাঠি প্রণয়নের ক্ষেত্রে ভারতীয় মানক ব্যুরোকে অগ্রণী ভূমিকা পালনে উৎসাহিত করে মন্ত্রী বলেন, এই ব্যুরোকে আস্থা ও গুণমানের সমার্থক হয়ে উঠতে নতুন নতুন পন্থাপদ্ধতি খুঁজে বের করতে হবে। ব্যুরোর কাজকর্মে তিনি ব্যক্তিগতভাবে নজর রাখেন বলে জানিয়ে শ্রী পাসোয়ান বলেন, বিভিন্ন ক্ষেত্রেই ব্যুরোর কাজকর্মের সঠিক মূল্যায়ন হয় না। এজন্য তিনি আধিকারিকদের এই সংস্থার কাজকর্ম আরও বেশি করে প্রচারের পরামর্শ দেন যাতে ব্যুরোর গুণমানসম্পন্ন মানক সম্পর্কে সাধারণ মানুষ আরও বেশি সচেতন হতে পারেন।


    তিনি জানান, ১০০টি স্মার্ট শহরের জলের গুণমান নিয়ে ক্রমতালিকা তৈরির লক্ষ্যে মন্ত্রক কাজ করছে। আগামী তিন মাসের মধ্যেই এ ধরনের ক্রমতালিকা তৈরির কাজ শেষ হবে। দেশের সমস্ত জেলাতেও জলের গুণমান নিয়ে আগামী ছ’মাসের মধ্যে ক্রমতালিকা তৈরি করা হবে। পরিশ্রুত পানীয় জল এক জনপ্রিয় অভিযানে পরিণত হতে চলেছে বলে মন্তব্য করে শ্রী পাসোয়ান বলেন, পানীয় জলের মাপকাঠি বাধ্যতামূলক করার জন্য তিনি সমস্ত রাজ্যের মুখ্যমন্ত্রীদের চিঠি দিয়েছেন। দীপাবলি উৎসবের সময় বিভিন্ন ধরনের নিম্ন গুণমানবিশিষ্ট পণ্য ভারতীয় বাজারে প্রবেশ করে। কিন্তু ভারতীয় মানক ব্যবস্থা সঠিকভাবে প্রয়োগ করা হয় না। এক্ষেত্রে ভারতীয় মানক ব্যবস্থাকে আরও ভালোভাবে প্রয়োগ করতে সংশ্লিষ্ট সকলকে একযোগে কাজ করতে হবে বলেও তিনি জানান।


    অনুষ্ঠানে মন্ত্রকের সচিব শ্রী অবিনাশ কে শ্রীবাস্তব ‘এক দেশ এক মানক’ ব্যবস্থা গড়ে তোলার লক্ষ্যে মানক ব্যুরোর পরিকল্পনা প্রসঙ্গে জানান, সংস্থাটি এখন একবার ব্যবহারযোগ্য প্লাস্টিক বর্জনের বিকল্প বিভিন্ন পন্থা নিয়ে কাজ করছে। পানীয় জলের পাইপের মান সুনিশ্চিত করার লক্ষ্যে কাজ করছে। সোনার হলমার্ক ব্যবস্থা সুনিশ্চিত করেছে। মানক ব্যুরোর মহানির্দেশক শ্রী রোহিত কুমার পারমার বলেন, পণ্যের মানক সর্বদাই গুরুত্বপূর্ণ ভূমিকা পালন করে। এবারের বিশ্ব মানক দিবসের মূল ভাবনা মোবাইল ফোন ও অন্যান্য বৈদ্যুতিন সাজসরঞ্জামের ক্ষেত্রে অত্যন্ত প্রাসঙ্গিক।


    CG/BD/DM

    
    
    (Release ID: 1588093) Visitor Counter : 6
    
    
      Read this release in: English