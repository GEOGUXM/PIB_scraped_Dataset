      উপ-রাষ্ট্রপতিরসচিবালয়

      উপ-রাষ্ট্রপতি এবং রাজ্যসভার চেয়ারম্যান দেশের সাংস্কৃতিক, ভাষাগত এবং ভাবগত একতা দৃঢ় করতে ভারতীয় ভাষাগুলির মধ্যে নিয়মিত আলোচনা এবং ভাবনার আদান-প্রদানের ডাক দিলেন
      Posted On: 03 OCT 2019 4:34PM by PIB Kolkata


    নয়াদিল্লি, ৩ অক্টোবর, ২০১৯


    ভারতের উপ-রাষ্ট্রপতি এবং রাজ্যসভার চেয়ারম্যান শ্রী এম ভেঙ্কাইয়া নায়ডু দেশের সাংস্কৃতিক, ভাষাগত এবং ভাবনার একতা দৃঢ় করতে ভারতীয় ভাষাগুলির মধ্যে নিয়মিত আলোচনা এবং ভাবনার আদান-প্রদানের ডাক দিলেন।


    হায়দরাবাদে আজ রাজ্যসভার হিন্দি সলাহ্‌কার সমিতির অষ্টম বৈঠকে ভাষণ দিতে গিয়ে শ্রী নায়ডু বলেন, ভাষাগুলির সংরক্ষণ এবং রক্ষায় সর্বোত্তম উপায় হচ্ছে সেগুলির নিয়মিত চর্চা। তিনি হিন্দি সহ সব ভাষা প্রসারে পদক্ষেপ নেওয়ার ডাক দেন। তিনি বলেন, প্রত্যেককেই তার মাতৃভাষাকে পূর্ণ সম্মান জানাতে হবে।


    তিনি বলেন, অনেকগুলি ভাষা জানা একটি সুবিধা, বিশেষ করে ভারতের মতো দেশ যেখানে ভাষাগত নানা বৈচিত্র্য আছে। উপ-রাষ্ট্রপতি জোর দিয়ে বলেন, কোন ভাষা চাপিয়ে দেওয়া উচিৎ নয়, কোন ভাষার বিরোধিতা করাও উচিৎ নয়।


    হায়দরাবাদকে সংস্কৃতি এবং ভাষার সঙ্গম হিসেবে বর্ণনা করে শ্রী নায়ডু বলেন, এই শহর তেলুগুর পাশাপাশি হিন্দি, উর্দুর প্রসার ও প্রচারে গুরুত্বপূর্ণ ভূমিকা নিতে পারে। তিনি এও বলেন, শ্রী ত্রিলোক চন্দ্র শাস্ত্রী, পণ্ডিত কৃষ্ণ দত্ত, পণ্ডিত বিনায়ক রাও বিদ্যালঙ্কার, শ্রী বদ্রী বিশাল পিট্টি এবং অন্য বিদ্বৎজনেরা এই অঞ্চলে হিন্দির প্রসারে প্রশংসার যোগ্য অবদান রেখেছেন।


    দেশে হিন্দির মতো ভাষা যা এক বিশাল সংখ্যায় মানুষ ব্যবহার করে তার গুরুত্ব প্রসঙ্গে উপ-রাষ্ট্রপতি বলেন, রাজ্যসভার হিন্দি সলাহ্‌কার সমিতির প্রধান উদ্দেশ্য সংসদের উচ্চকক্ষে প্রতিদিনের কার্যপরিচালনায় হিন্দি ব্যবহারের প্রসার ঘটানো।


    উপ-রাষ্ট্রপতি আরও বলেন, সাংসদদের সুবিধার জন্য বিশেষ করে অ-হিন্দিভাষী সাংসদদের জন্য সরল হিন্দি শব্দের একটি অভিধান বা হ্যান্ডবুক প্রকাশ করা উচিৎ। ডিপার্টমেন্ট অফ অফিশিয়াল ল্যাঙ্গুয়েজকে সরলীকৃত হিন্দি শব্দের ব্যবহার বিষয়ে সাংসদদের জন্য কর্মশালার আয়োজন করার নির্দেশ দেন।


    রাজ্যসভার চেয়ারম্যানের দায়িত্বভার গ্রহণ করার পরেই শ্রী নায়ডু বলেছিলেন, বছরে অন্তত দু’বার সমিতির বৈঠক ডাকা উচিৎ এবং তার মধ্যে একটি বৈঠক হওয়া উচিৎ অ-হিন্দিভাষী অঞ্চলে। আজকের হায়দরাবাদের বৈঠক এই পর্যায়ের প্রথম বৈঠক।


    উপ-রাষ্ট্রপতির আশা, হায়দরাবাদের রাজভাষা সমিতির এই বৈঠকের ফলে দক্ষিণ ভারত এবং দেশের অন্যান্য রাজ্যে হিন্দি ব্যবহারের প্রসারে তা সাহায্য করবে এবং বিভিন্ন ভাষার মধ্যে আলাপ-আলোচনা বৃদ্ধিতে সহায়তা করবে। এর ফলে শব্দভাণ্ডার ও সাহিত্য সমৃদ্ধ হবে।


    হিন্দি প্রসারে জাতির জনক মহাত্মা গান্ধীর অনুপ্রেরণার উল্লেখ করে উপ-রাষ্ট্রপতি বলেন, গান্ধীজি ১৯১৮ সালে মাদ্রাজে দক্ষিণ ভারত হিন্দি প্রচার সভা স্থাপন করেছিলেন। তাঁরই অনুপ্রেরণায় ১৯৩৫ সালে হিন্দি প্রচার সভা হায়দরাবাদে স্থাপিত হয়।


    রাজ্যসভার ডেপুটি চেয়ারম্যান শ্রী হরিবংশ, সাংসদ শ্রী কে কেশব রাও, শ্রী সত্যনারায়ণ জাটিয়া, অধ্যাপক মনোজ ঝা, শ্রী রবিপ্রকাশ ভার্মা, শ্রী হোসেন দালওয়াই, রাজ্যসভার সেক্রেটারি জেনারেল শ্রী দেশ দীপক ভার্মা এবং হিন্দি সলাহ্‌কার সমিতির সদস্যরা এই অনুষ্ঠানে উপস্থিত ছিলেন।


    এর আগে উপ-রাষ্ট্রপতি সমিতির সদস্যদের প্রাতরাশে আপ্যায়ন করেন। প্রাতরাশে অন্য যাঁরা যোগ দেন তাঁদের মধ্যে ছিলেন স্বরাষ্ট্র প্রতিমন্ত্রী শ্রী জি কিষাণ রেড্ডি এবং রাজ্যসভার সদস্য শ্রী ওয়াই এস চৌধুরি ও শ্রী সন্তোষ কুমার।


    CG/AP/DM

    
    
    (Release ID: 1587083) Visitor Counter : 3
    
    
      Read this release in: English