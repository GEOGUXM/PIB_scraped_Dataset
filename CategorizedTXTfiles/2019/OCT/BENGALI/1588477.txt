      অর্থমন্ত্রক

      চেন্নাইয়ে একটি ‘সুস্বাস্থ্য সংক্রান্ত গোষ্ঠী’র কেন্দ্রগুলিতে আয়কর দপ্তরের তল্লাশি
      Posted On: 18 OCT 2019 5:53PM by PIB Kolkata


    নয়াদিল্লি, ১৮ অক্টোবর, ২০১৯


    আয়কর দপ্তর ১৯৬১ সালের আয়কর আইন অনুযায়ী ১৬ই অক্টোবর অন্ধ্রপ্রদেশের ভারাদাইহাপালেম এবং চেন্নাই ও বেঙ্গালুরুতে ‘সুস্বাস্থ্য সংক্রান্ত গোষ্ঠী’র কয়েকটি কেন্দ্রে তল্লাশি চালিয়েছে। বিগত এক বছর ধরে দর্শন, আধ্যাত্মিকতা সহ বিভিন্ন বিষয়ে কয়েকটি ট্রাস্ট এবং সংস্থার তৈরি একটি গোষ্ঠী পাঠ্যক্রম ও প্রশিক্ষণ দিয়ে আসছে।


    ১৯৮০ সালে এক আধ্যাত্মিক গুরু এই গোষ্ঠীর প্রবক্তা ছিলেন। তিনি দেশে ও বিদেশে রিয়েল এস্টেট, নির্মাণ, ক্রীড়া সহ একাধিক ক্ষেত্রে ‘একেশ্বর দর্শন’-এর প্রচার করে এসেছেন। বর্তমানে ওই আধ্যাত্মিক গুরু এবং তাঁর ছেলে এই গোষ্ঠীটি পরিচালনা করেন। বিদেশ থেকে বহু মানুষ এই পাঠ্যক্রমে অংশগ্রহণ করার জন্য এসে থাকেন। এর ফলে, ওই গোষ্ঠী প্রচুর বৈদেশিক মুদ্রা আয় করেছে। এই সুস্থাস্ত্য সংক্রান্ত গোষ্ঠীটি তার আয়ের পুরো তথ্য প্রকাশ করেনি এবং অন্ধ্রপ্রদেশ, তামিলনাড়ু সহ বিদেশেও বহু জায়গায় এই সংস্থা জমি কিনেছে। আয়কর দপ্তর চেন্নাই, হায়দরাবাদ, বেঙ্গালুরু এবং ভারাদাইহাপালেমের ৪০টি জায়গায় তল্লাশি চালিয়েছে।


    তল্লাশি চালানোর সময় দেখা গেছে বিভিন্ন কেন্দ্র অথবা আশ্রমে এই গোষ্ঠী অনেক রিসিট আয়কর দপ্তরকে দেয়নি। যাঁরা হিসাব সংক্রান্ত কাজগুলি করতেন, সেই সমস্ত কর্মচারীরা অন্যত্র প্রচুর বিনিয়োগ করেছেন। এছাড়া, বিভিন্ন সম্পত্তি বিক্রির মাধ্যমেও ওই গোষ্ঠী হিসাব বহির্ভূত প্রচুর আয় করেছে। ২০১৪-১৫ অর্থবর্ষে হিসাব বহির্ভূত ৪০৯ কোটি টাকার নগদ রিসিট পাওয়া গেছে। ওই গোষ্ঠীর প্রতিষ্ঠাতা ও তাঁর ছেলের কাছ থেকে ৪৩ কোটি ৯০ লক্ষ টাকার নগদ অর্থ তল্লাশির সময় পাওয়া গেছে।


    এগুলি ছাড়াও তল্লাশির সময় বহু বিদেশি মুদ্রার খোঁজ মিলেছে যার মোট পরিমাণ ২৫ লক্ষ মার্কিন ডলার, ভারতীয় মুদ্রায় যা ১৮ কোটি টাকার সমতুল। এছাড়াও, ৮৮ কেজি হিসাব বহির্ভূত সোনার অলঙ্কার পাওয়া গেছে যার আনুমানিক বাজার দর ২৬ কোটি টাকা। ১,২৭১ ক্যারেট হীরেও তল্লাশির সময় পাওয়া গেছে। এর আনুমানিক মূল্য ৫ কোটি টাকা। এ পর্যন্ত বাজেয়াপ্ত জিনিসের আনুমানিক মূল্য ৯৩ কোটি টাকা। এই গোষ্ঠীর হিসাব বহির্ভূত আয়ের পরিমাণ ৫০০ কোটি টাকার বেশি। আয়কর দপ্তর তল্লাশি অভিযান এখনও অব্যাহত রেখেছে।


    এই গোষ্ঠী দেশ-বিদেশে বেশ কয়েকটি সংস্থায় বিনিয়োগ করেছে। এই সংস্থাগুলির কয়েকটি এমন কিছু দেশে রয়েছে যেখানে কর ছাড়ের সুবিধা পাওয়া যায়। ভারতে এই গোষ্ঠীর বিভিন্ন আবাসিক প্রশিক্ষণে অংশগ্রহণ করা বিদেশিরা তাঁদের অর্থ চিন, মার্কিন যুক্তরাষ্ট্র, সিঙ্গাপুর, সংযুক্ত আরব আমিরশাহী সহ বেশ কয়েকটি দেশের সংস্থায় জমা দিয়েছেন। এই গোষ্ঠীর বিভিন্ন ট্রাস্ট ওইসব সংস্থা থেকে ডোনেশন হিসেবে অর্থ সংগ্রহ করেছে। এই অর্থের একটি ছোট্ট অংশ ফি হিসেবে দেখিয়ে বাকি টাকা অন্য খাতে খরচ করেছে। বিদেশের উপভোক্তাদের থেকে এই গোষ্ঠী সংশ্লিষ্ট দেশের মুদ্রায় কোন অর্থ নেয়নি। সেই অর্থ কালো বাজারিতে খাটিয়েছে।


    CG/CB/DM

    
    
    (Release ID: 1588477) Visitor Counter : 6
    
    
      Read this release in: English