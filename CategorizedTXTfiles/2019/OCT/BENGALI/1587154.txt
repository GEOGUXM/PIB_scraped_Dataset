      প্রধানমন্ত্রীরদপ্তর

      বাপু এবং দেশবাসীকে স্বচ্ছ ভারত উৎসর্গ করলেন প্রধানমন্ত্রী
      Posted On: 03 OCT 2019 8:50PM by PIB Kolkata


    নয়াদিল্লি, ০৩ অক্টোবর, ২০১৯


    প্রধানমন্ত্রী শ্রী নরেন্দ্র মোদী বুধবার জাতির জনক মহাত্মা গান্ধী এবং দেশবাসীকে স্বচ্ছ ভারত উৎসর্গ করেছেন। এই উপলক্ষে গুজরাটের আমেদাবাদে সবরমতী রিভার ফ্রন্টে আয়োজিত সারা দেশ থেকে আগত ২০ হাজার স্বচ্ছাগ্রহী ও পঞ্চায়েত প্রধানদের এক বিরাট জনসভায় প্রধানমন্ত্রী বলেন, ২০১৪ সালে প্রকাশ্য স্থানে শৌচকর্ম করতেন এমন মানুষের সংখ্যা ৬০ কোটি থেকে এখন কমে প্রায় নগণ্য হয়েছে। এই সাফল্য অর্জিত হয়েছে স্বচ্ছ ভারত অভিযানের মাধ্যমে সাধারণ মানুষের আচরণগত পরিবর্তনের জন্য। প্রকাশ্য স্থানে শৌচকর্মে যাওয়া মানুষের সংখ্যা ৬০ শতাংশ কমিয়ে ভারত পক্ষান্তরে সুস্থায়ী উন্নয়নের উদ্দেশ্যগুলি পূরণে বড় অবদান রেখেছে।


    প্রধানমন্ত্রী আরও বলেন, দোসরা অক্টোবর ভারতকে পরিচ্ছন্ন ও প্রকাশ্য স্থানে শৌচকর্ম বর্জিত দেশ হিসাবে ঘোষণা মহাত্মা গান্ধীর সার্ধশত জন্ম জয়ন্তীতে তাঁর প্রতি যথাযথ শ্রদ্ধার নিদর্শন-স্বরূপ। তিনি আরও বলেন, স্বচ্ছ ভারত অভিযানকে জন-আন্দোলনে পরিণত করতে লক্ষ লক্ষ স্বচ্ছাগ্রহী যে ভূমিকা পালন করেছেন, তা নিঃসন্দেহে প্রশংসার যোগ্য।


    সবরমতী রিভার ফ্রন্টে এ ধরনের অনুষ্ঠান আয়োজনের উদ্দেশ্য হ’ল – এই সবরমতী আশ্রম, যেখানে বাপু সত্যাগ্রহ এবং স্বচ্ছাগ্রহের সূচনা করেছিলেন। কাকতালীয়ভাবে আজ আরও একবার স্বচ্ছাগ্রহের ইতিহাস পুনঃরচিত হ’ল।


    প্রধানমন্ত্রী বলেন, স্বচ্ছ ভারত গড়ে তোলার লক্ষ্যে অর্জিত সাফল্যকে অব্যাহত রাখতে হবে, যাতে এই অভিযানের উদ্দেশ্য ব্যহত না হয় এবং কোনও ব্যক্তিই যাতে এই অভিযান থেকে বাদ না পড়েন। জল জীবন মিশন এক্ষেত্রে গুরুত্বপূর্ণ ভূমিকা নিতে পারে বলে অভিমত প্রকাশ করে শ্রী মোদী জানান, জল জীবন মিশনের কার্যকর রূপায়ণের সরকার ৩ লক্ষ ৫০ হাজার কোটি টাকা বরাদ্দের সিদ্ধান্ত নিয়েছে। সাধারণ মানুষকে তিনি একবার ব্যবহারযোগ্য প্লাস্টিক বর্জনের আহ্বান জানান।


    প্রধানমন্ত্রী জানান, সারা বিশ্ব ভারতের পরিচ্ছন্নতা ক্ষেত্রে অর্জিত সাফল্যের দিকে লক্ষ্য রাখছে। পরিচ্ছন্নতার ক্ষেত্রে বিরাট সাফল্যের জন্য গেটস্‌ ফাউন্ডেশনের পক্ষ থেকে ভারতকে যে গ্লোবাল গোলকিপারস্‌ পুরস্কার দেওয়া হয়েছে, তা ভারতকে পরিচ্ছন্নতার ক্ষেত্রে বিশ্ব মানচিত্রে জায়গা করে দিয়েছে।


    2


    স্বচ্ছ ভারত অভিযান সূচনার পর থেকে দেশে গ্রামাঞ্চলে শৌচাগার ব্যবহারের পরিধি ২০১৪’র ৩৯ শতাংশ থেকে বেড়ে ২০১৯ – এর সেপ্টেম্বরে ১০০ শতাংশে পৌঁছেছে। অভিযানের আওতায় ১ কোটিরও বেশি শৌচাগার নির্মিত হয়েছে। দেশের ৩৫টি রাজ্য ও কেন্দ্রশাসিত অঞ্চল ৬৯৯টি জেলা ও প্রায় ৬ লক্ষ গ্রামকে প্রকাশ্য স্থানে শৌচকর্ম বর্জিত হিসাবে ঘোষণা করা হয়েছে।


    এই উপলক্ষে প্রধানমন্ত্রী স্বচ্ছ ভারত সংক্রান্ত এক প্রদর্শনী ঘুরে দেখেন, স্বচ্ছতা সংক্রান্ত সঙ্গীত সূচনা করেন এবং স্বচ্ছ ভারত লেজার ফিল্মের উদ্বোধন করেন। এছাড়াও, বাপুর সার্ধশত জন্ম জয়ন্তী উপলক্ষে স্মারক ডাকটিকিট ও মুদ্রা প্রকাশ করেন।


    CG/BD/SB

    
    
    (Release ID: 1587154) Visitor Counter : 3