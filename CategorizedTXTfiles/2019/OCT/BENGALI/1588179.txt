      স্বরাষ্ট্র মন্ত্রক

      জাতীয় তদন্ত সংস্হা এনআইএ আয়োজিত এটিএস এবং এসটিএফ-এর প্রধানদের জাতীয় সম্মেলনে স্বরাষ্ট্র প্রতিমন্ত্রী শ্রী জি কিষাণ রেড্ডির ভাষণ
      Posted On: 15 OCT 2019 5:57PM by PIB Kolkata


    নয়াদিল্লি, ১৫ অক্টোবর , ২০১৯


    কেন্দ্রীয় স্বরাষ্ট্র প্রতিমন্ত্রী শ্রী জি কিষাণ রেড্ডি আজ জাতীয় তদন্ত সংস্হা এনআইএ আয়োজিত এটিএস এবং এসটিএফ-এর প্রধানদের জাতীয় সম্মেলনে ভাষণ দেন। তিনি এনআইএ-র ভূমিকার প্রশংসা করে বলেন, সন্ত্রাস দেশের সামনে বড় চ্যালেঞ্জ। সন্ত্রাসবাদকে যেকোন নাগরিক সমাজের কাছে বড় বিপদ বলে উল্লেখ করে শ্রী রেড্ডি বলেন, উন্নয়নের ক্ষেত্রেও সন্ত্রাস বড় বাধার কারণ হয়ে উঠেছে। ভারত সর্বদাই যেকোন ধরণের সন্ত্রাসমূলক তৎপরতা রুখতে প্রস্তুত জানিয়ে শ্রী রেড্ডি জঙ্গি হামলাগুলির পুঙ্খানুপুঙ্খ তদন্তের ক্ষেত্রে এনআইএ-র গুরুত্বপূর্ণ ভূমিকার কথা উল্লেখ করেন। জাতীয় নিরাপত্তা সুনিশ্চিত করার ক্ষেত্রেও এনআইএ কার্যকরী ভূমিকা পালন করে এসেছেন বলে তিনি উল্লেখ করেন।


    এনআইএ গঠিত হওয়ার পর থেকে এক দশকে ২৮৬টি গুরুত্বপূর্ণ সন্ত্রাসবাদী হামলার ঘটনা নথিভুক্ত করেছে। এমনকি এনআইএ-র বিশেষ আদালতগুলিতে ২১০টি ঘটনার তদন্ত রিপোর্ট পেশ করা হয়েছে। স্বল্প সময়ের মধ্যে সন্ত্রাস দমনে এনআইএ-র সাফল্যের প্রতীক হয়ে উঠেছে। পাঠানকোট, উরি, বানিহাল এবং হান্দওয়ারায় জঙ্গি হামলার ঘটনাগুলিতে পাকিস্হানের ভূমিকার কথাও এনআইএ তদন্তের মধ্যে দিয়ে সর্বসমক্ষে প্রকাশ করেছে। জাল ভারতীয় মুদ্রা তৈরি ও তা ছড়িয়ে দেওয়া রুখতে এনআইএ-র গুরুত্বপূর্ণ ভূমিকার কথাও তিনি উল্লেখ করেন। সম্প্রদায়িকতা, হিংসা, মৌলবাদী অভিযান ও মাওবাদী হিংসার ঘটনাগুলি অভ্যন্তরীণ নিরাপত্তার ক্ষেত্রে বড় চ্যালেঞ্জ হিসেবে মন্তব্য করে শ্রী রেড্ডি জোর দিয়ে বলেন, সাংবিধানিক আওতার মাধ্যমে শান্তিপূর্ণ উপায়ে যাবতীয় সমস্যার সমাধান সম্ভব।


    জম্মু ও কাশ্মীরের প্রসঙ্গ উল্লেখ করে শ্রী রেড্ডি বলেন, এই রাজ্যটি ভারতের অবিচ্ছেদ্দ অঙ্গ হওয়া সত্ত্বেও বিচ্ছিন্নতামূলক ও ধ্বংসাত্মক কাজকর্মের দরুণ এক পৃথক সার্বভৌম রাজ্য হয়ে থেকে গেছিল। সংবিধানের ৩৭০ নম্বর ধারার বিলোপ ঘটিয়ে সরকার জম্মু ও কাশ্মীরের সংযুক্তিকরণ ঘটিয়েছে। এই ধারার অবসান ঘটিয়ে সীমান্ত পারের সন্ত্রাসে মদত দেওয়া বন্ধ করা সম্ভব হচ্ছে এবং জম্মু ও কাশ্মীরের পাশাপাশি লাদাখের সার্বিক উন্নয়ন ত্বরান্বিত হচ্ছে। তিনি পাকিস্হানের মদতে চলা সীমান্ত পারের সন্ত্রাস ও জেহাদী সন্ত্রাসবাদকে দেশের অভ্যন্তরীণ নিরাপত্তার কাছে বড় চ্যালেঞ্জ বলে অভিমত প্রকাশ করেন।


    জঙ্গি সংগঠনগুলির ক্রমবর্ধমান সাইবার প্রযুক্তির ব্যবহারে উদ্বেগ প্রকাশ করে শ্রী রেড্ডি বলেন, এই ধরণের নতুন প্রবণতা রুখতে এনআইএ গুরুত্বপূর্ণ ভূমিকা পালন করেছে। আন্তর্জাতিক স্তরে সংশ্লিষ্ট সকল পক্ষের মধ্যে আরও বেশি সহযোগিতা ও সমন্ময় গড়ে তোলার মধ্যে দিয়ে এই সমস্যা প্রতিরোধ করা সম্ভব বলে তিনি অভিমত প্রকাশ করেন। বিশ্বের বৃহত্তম গণতন্ত্র হিসেবে সন্ত্রাসবাদের ভীতি মোকাবিলায় ভারতের দায়িত্বের কথা পুনরায় উল্লেখ করে শ্রী রেড্ডি জঙ্গি কার্যকলাপ মোকাবিলায় এক কঠোর আইনী কাঠামো গড়ে তোলার পাশাপাশি প্রয়োজনীয় পরিকাঠামো ও মানব সম্পদের প্রয়োজনীয়তার কথা বলেন। শ্রী রেড্ডি আশাপ্রকাশ করে বলেন, বিভিন্ন রাজ্যের এটিএস এবং এসটিএফ-এর প্রধানদের এই জাতীয় সম্মেলনের মধ্য দিয়ে দুই শাখার মধ্যে সহযোগিতা ও সমন্বয় আরও বৃদ্ধি পাবে এবং সন্ত্রাসের নতুন নতুন পন্হার মোকাবিলায় আরও বেশি শক্তিশালী ও মজবুত হয়ে উঠবে।


    CG/BD/NS

    
    
    (Release ID: 1588179) Visitor Counter : 6
    
    
      Read this release in: English