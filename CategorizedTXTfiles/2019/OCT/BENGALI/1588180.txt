      যোগাযোগওতথ্যপ্রযুক্তিমন্ত্রক

      ডাক বিভাগ ভবিষ্যতে ১৭ কোটি থেকে বাড়িয়ে ২৫ কোটি পোস্টাল সেভিংস অ্যাকাউন্ট খোলার প্রয়াস চালাচ্ছে – শ্রী রবিশঙ্কর প্রসাদ
      Posted On: 15 OCT 2019 5:58PM by PIB Kolkata


    নয়াদিল্লি, ১৫ অক্টোবর, ২০১৯


    ভারতীয় ডাক বিভাগ আগামীদিনে ২৫ কোটি পোস্টাল সেভিংস অ্যাকাউন্ট খোলার উদ্যোগ নিচ্ছে বলে জানালেন কেন্দ্রীয় যোগাযোগ মন্ত্রী শ্রী রবিশঙ্কর প্রসাদ। দিল্লিতে জাতীয় ডাক সপ্তাহ উপলক্ষে আয়োজিত এক অনুষ্ঠানে তিনি বলেন, বর্তমানে ১৭ কোটি পোস্টাল সেভিংস অ্যাকাউন্ট রয়েছে। ভবিষ্যতে সমস্ত অ্যাকাউন্টই ভারতীয় পোস্ট পেমেন্ট ব্যাঙ্ক পরিষেবার আওতায় নিয়ে আসা হবে। আরও বেশি করে পোস্টাল ইনস্যুরেন্স অ্যাকাউন্ট খোলার জন্য ডাক বিভাগকে এগিয়ে আসার আহ্বান জানান তিনি। শ্রী প্রসাদ বলেন, ১৩০ কোটি ভারতবাসীর মধ্যে মাত্র ৩ কোটিরও বেশি মানুষের ইনস্যুরেন্স অ্যাকাউন্ট রয়েছে যা মোটেই কাম্য নয়। এক্ষেত্রে কোন সমস্যা থাকলে বিশ্বের বিভিন্ন কোম্পানির সঙ্গে যৌথভাবে প্রয়াস নিয়ে ডাক বিভাগকে তা সমাধান করতে হবে। সম্প্রতি তামিলনাড়ুর মামাল্লাপুরমে প্রধানমন্ত্রী এবং চিনের রাষ্ট্রপতি শি জিনপিং-এর মধ্যে সফল ঘরোয়া বৈঠক হয়েছে। এই সাফল্যের স্মৃতিস্বরূপ মামাল্লাপুরমের ওপর একটি বিশেষ ডাকটিকিট প্রকাশের আহ্বান জানান তিনি। একইসঙ্গে, মহাত্মা গান্ধীর সার্ধশত জন্মবার্ষিকী উপলক্ষে ‘বাপু’র প্রতি শ্রদ্ধাস্বরূপ একটি বিশেষ চিঠি লেখা প্রতিযোগিতা আয়োজন করার জন্য ডাক বিভাগকে নির্দেশ দেন শ্রী প্রসাদ। এর পাশাপাশি, স্বাধীনতা সংগ্রামীদের স্মৃতিতে বিশেষ করে, আন্দামান ও নিকোবরে সেলুলার জেলে বন্দী স্বাধীনতা সংগ্রামীদের স্মরণে ডাকটিকিট প্রকাশের জন্যও ডাক বিভাগকে আহ্বান জানান তিনি। এদিন কেন্দ্রীয় মন্ত্রী ডাক গ্রাহকদের জন্য মোবাইল ব্যাঙ্কিং অ্যাপ পরিষেবা এবং দপ্তরের কাজকর্ম সংক্রান্ত ড্যাশবোর্ডের সূচনা করেন। ‘ঢাইঅক্ষর পত্র লেখনী’ প্রতিযোগিতার বিজয়ীদের পুরস্কার বিতরণ করেন এবং ‘মেঘদূত’ পুরস্কারপ্রাপকদের সংবর্ধনা জানান মন্ত্রী।


    অনুষ্ঠানের ভাষণে ডাক সচিব শ্রী এ এন নন্দ বলেন, ১ লক্ষ ৫৫ হাজার পোস্ট অফিসের মাধ্যমে বছরভর ডাক বিভাগ তার পরিষেবা দিয়ে চলেছে। সেভিংস ব্যাঙ্ক প্রকল্পে এ পর্যন্ত শিশুকন্যাদের জন্য ১ লক্ষ ৪৭ হাজার ‘সুকন্যা সমৃদ্ধি যোজনা’র আওতায় অ্যাকাউন্ট খোলা হয়েছে। ১৩,৩৫২টি আধার সেন্টার এবং ৪২০টি পোস্ট অফিস পাসপোর্ট সেবা কেন্দ্র খোলা হয়েছে বলেও তিনি জানান।


    উল্লেখ্য, ১৩-১৫ই অক্টোবর ভারতীয় ডাক বিভাগ জাতীয় ডাক সপ্তাহ উদযাপন করে থাকে। ৯ই অক্টোবর ছিল বিশ্ব ডাক দিবস। এ বছর ইউনিভার্সাল অফ পোস্টাল ইউনিয়ন বিশ্ব ডাক দিবসের ৫০তম বর্ষ উদযাপন করেছে। এরই অঙ্গ হিসেবে ভারতীয় ডাক বিভাগ সপ্তাহব্যাপী আধার নথিভুক্তিকরণ, নতুন সেভিংস অ্যাকাউন্ট খোলার শিবির সহ একাধিক কর্মসূচি গ্রহণ করে।


    CG/SS/DM

    
    
    (Release ID: 1588180) Visitor Counter : 34
    
    
      Read this release in: English