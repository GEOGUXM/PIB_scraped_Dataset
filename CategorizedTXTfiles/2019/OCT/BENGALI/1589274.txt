      জাহাজচলাচলমন্ত্রক

      মনসুখ মাণ্ডব্য কলকাতা বন্দরে পোর্ট অ্যাক্সেস কন্ট্রোল সিস্টেমে আরএফআইডি ব্যবস্থাপনার উদ্বোধন করেছেন
      Posted On: 25 OCT 2019 6:59PM by PIB Kolkata


    কলকাতা, ২৫ অক্টোবর, ২০১৯


    কেন্দ্রীয় জাহাজ চলাচল, সার ও রসায়ন দপ্তরের স্বাধীন দায়িত্বপ্রাপ্ত প্রতিমন্ত্রী শ্রী মনসুখ মাণ্ডব্য আজ কলকাতায় বন্দর আধিকারিকদের সঙ্গে পর্যালোচনা বৈঠক করেন। কেন্দ্রীয় প্রতিমন্ত্রী এদিন কলকাতা বন্দরের পোর্ট অ্যাক্সেস কন্ট্রোল সিস্টেমের মাধ্যমে বন্দরে সহজে ব্যবসা পরিচালনা ব্যবস্থাপনার জন্য রেডিও ফ্রিকোয়েন্সি আইডেন্টিফিকেশন সিস্টেম (আরএফআইডি)-এর সূচনা করেছেন। এই ব্যবস্থা চালু হওয়ার ফলে কলকাতা বন্দরে জাহাজ চলাচলের ক্ষেত্রে সুবিধা হবে। এই ব্যবস্থাপনা ‘এক জানালা বিশিষ্ট’। নগদহীন লেনদেন ব্যবস্থাও রয়েছে এখানে। আগামী ৩১শে অক্টোবর থেকে এই নতুন ব্যবস্থা চালু হবে। এতে জাহাজ চলাচলের পাশাপাশি যাত্রীদেরও সুবিধা হবে। ১৭ কোটি টাকা ব্যয়ে এই নতুন ব্যবস্থাপনা গড়ে তোলা হচ্ছে। এদিন তিনি কলকাতা বন্দর এবং রবীন্দ্র সেতুর (হাওড়া ব্রিজ) ওপর সিসিটিভি ব্যবস্থাপনারও সূচনা করেন। একইসঙ্গে, বন্দর এলাকায় ট্রাক পার্কিং টার্মিনালেরও উদ্বোধন করেন। পাশাপাশি, তিনি কলকাতা বন্দর এলাকায় বৃক্ষরোপন কর্মসূচিতে অংশ নেন।


    কেন্দ্রীয় প্রতিমন্ত্রী এদিন সিসিটিভি কন্ট্রোল রুম পরিদর্শন করেন। বন্দর এলাকাকে ঘিরে পর্যটন প্রসারের ওপর বিশেষ জোর দেন তিনি। শ্রী মাণ্ডব্য বলেন, বন্দর এলাকায় পর্যটনের প্রসার ঘটলে নতুন কর্মসংস্থানের সুযোগ সৃষ্টি হবে, সাধারণ মানুষের আয় বাড়বে। কলকাতা বন্দরের ১৫০তম বর্ষ উদযাপনের জন্য ধন্যবাদও জানান তিনি। প্রতিমন্ত্রী বলেন, কলকাতা বন্দরের ১৫০তম বর্ষ উদযাপনে প্রধানমন্ত্রী অংশগ্রহণ করারও আগ্রহ প্রকাশ করেছেন। অনুষ্ঠানে শ্রী মাণ্ডব্য বন্দরের কর্মচারীদের স্বচ্ছতা পুরস্কারও প্রদান করেন।


    CG/SS/DM

    
    
    (Release ID: 1589274) Visitor Counter : 8
    
    
      Read this release in: English