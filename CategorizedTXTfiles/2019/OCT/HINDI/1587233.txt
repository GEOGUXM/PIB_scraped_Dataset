      वित्‍त मंत्रालय

      एसपीएमसीआईएल ने वित्‍त वर्ष 2018-19 के लिए भारत सरकार को 218.48 करोड़ रुपये का लाभांश दिया
      Posted On: 04 OCT 2019 4:10PM by PIB Delhi


    वित्‍त मंत्रालय के आर्थिक मामलों के विभाग (डीईए) के प्रशासनिक नियंत्रण में भारत सरकार के पूर्ण स्‍वामित्‍व वाली भारत प्रतिभूति मुद्रण तथा मुद्रा निर्माण निगम लिमिटेड ( एसपीएमसीआईएल ) ने आज नई दिल्‍ली में वित्‍त वर्ष 2018-19 के लिए भारत सरकार को 218 . 48 करोड़ रुपये का लाभांश दिया। निवेश और लोक परिसंपत्ति प्रबंधन विभाग (दीपम) के दिशा-निर्देशों के अनुसार यह लाभांश दिया गया है।


    एसपीएमसीआईएल की सीएमडी श्रीमती तृप्ति पी. घोष ने एसपीएमसीआईएल के निदेशक (वित्‍त) श्री अजय अग्रवाल के साथ मिलकर केन्‍द्रीय वित्‍त एवं कॉरपोरेट कार्य मंत्री श्रीमती निर्मला सीतारमण को लाभांश चेक भेंट किया। डीईए में सचिव श्री अतानु चक्रबर्ती के अलावा वित्‍त मंत्रालय में अपर सचिव एवं वित्‍तीय सलाहकार सुश्री मीरा स्‍वरूप भी इस अवसर पर उपस्थित थीं।


    एसपीएमसीआईएल ने वित्‍त वर्ष 2018-19 के दौरान बैंक नोटों , सिक्‍कों, सिक्‍योरिटी पेपर, पासपोर्ट, सिक्‍योरिटी इंक और अन्‍य सिक्‍योरिटी उत्‍पाद तैयार करने के लक्ष्‍य प्राप्‍त कर लिये हैं। एसपीएमसीआईएल ने वित्‍त वर्ष 2018-19 के दौरान 10482.34 मिलियन बैंक नोट , 5331 मिलियन सिक्‍के, 752 मीट्रिक टन सिक्‍योरिटी इंक और 6003 मीट्रिक टन (एमटी) सिक्‍योरिटी पेपर तैयार किए। वित्‍त वर्ष 2018-19 के दौरान एसपीएमसीआईएल का परिचालन राजस्‍व बढ़कर 5711.34 करोड़ रुपये और कर पूर्व मुनाफा बढ़कर 815.18 करोड़ रुपये हो गया है।


    *****


    आर.के.मीणा/आरएनएम/एएम/आरआरएस/एसएस-342 8

    
    
    (Release ID: 1587233) Visitor Counter : 174
    
    
      Read this release in: English , Urdu