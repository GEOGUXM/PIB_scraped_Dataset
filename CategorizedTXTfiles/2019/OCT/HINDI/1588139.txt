      संचार एवं सूचना प्रौद्योगिकी मंत्रालय

      डाक विभाग को डाक बचत खातों की संख्‍या वर्तमान 17 करोड़ से बढ़ाकर 25 करोड़ करने के प्रयास करने चाहिए : श्री रविशंकर प्रसाद
      Posted On: 15 OCT 2019 1:57PM by PIB Delhi


      संचार मंत्री श्री रविशंकर प्रसाद ने कहा है कि डाक विभाग को डाक बचत खातों की वर्तमान 17 करोड़ की संख्‍या बढ़ाकर आने वाले वर्षों में 25 करोड़ करने के प्रयास करने चाहिए। उन्‍होंने कहा कि वित्‍तीय समावेश के लक्ष्‍य को हासिल करने के लिए डाक बचत खातों को इंडिया पोस्‍ट पेमेन्‍ट्स बैंक के खातों से जोड़ने के प्रयास भी किये जाने चाहिए। श्री रविशंकर प्रसाद आज नई दिल्‍ली में राष्‍ट्रीय डाक सप्‍ताह के सिलसिले में आयोजित समारोह को संबोधित कर रहे थे।


      उन्‍होंने विभाग से डाक बीमा खातों में भी वृद्धि करने का आग्रह किया। उन्‍होंने कहा कि देश की 130 करोड़ की आबादी में 3.05 करोड़ बीमा खाते स्‍वीकार करने योग्‍य नहीं हैं। उन्‍होंने कहा कि डाक विभाग को आगे बढ़कर वैश्विक कंपनियों के साथ साझेदारी करनी चाहिए और यदि कोई प्रशासनिक मामला है तो इसका समाधान किया जाएगा।


      श्री रविशंकर प्रसाद ने वरिष्‍ठ अधिकारियों से कहा कि वे महाबलीपुरम (ममल्‍लापुरम) पर विशेष डाक टिकट निकालने के लिए कार्य करें। ममल्‍लापुरम के ऐतिहासिक महत्‍व के कारण प्रधानमंत्री श्री नरेन्‍द्र मोदी और चीन के राष्‍ट्रपति शी जिनपिंग के बीच औपचारिक शिखर वार्ता सफल हुई। उन्‍होंने डाक विभाग को महात्‍मा गांधी भी 150वीं जयंती पर बापू को श्रद्धांजलि के रूप में विशेष पत्र लेखन प्रतियोगिता आयोजित करने का निर्देश दिया। उन्‍होंने कहा कि स्‍वतंत्रता संग्राम के अनाम शहीदों विशेषकर अंडमान और निकोबार द्वीप समूह के सेलुलर जेल में बंद किये गये स्‍वतंत्रता सेनानियों पर डाक टिकट जारी करने का भी निर्देश दिया।


      संचार मंत्री ने समारोह में डाकघर बचत बैंक के उपभोक्‍ताओं के लिए मोबाइल बैंकिंग ऐप , भारतीय सुगन्धित धूप बत्‍ती तथा नारंगी के फूल पर स्‍मृति डाक टिकट जारी किया और डाक विभाग का परफॉरमेंस डैशबोर्ड जारी किया। उन्‍होंने ढाई आखर पत्र लेखन प्रतियोगिता के विजेताओं को पुरस्‍कार दिये और असाधारण योगदान के लिए मेघदूत पुरस्‍कार विजेताओं को सम्‍मानित किया।


      इस अवसर पर डाक विभाग के सचिव श्री ए.एन.नंदा ने कहा कि डाक विभाग अपने 1 , 55 , 000 डाकघरों के नेटवर्क के माध्‍यम से सेवाएं प्रदान कर रहा है। बचत खाता योजनाओं के रूप में विभाग ने लड़कियों के लिए 1.47 लाख सुकन्‍या समृद्धि योजना खाते खोले हैं। उन्‍होंने बताया कि 13 ,352 आधार केन्‍द्रों , 420 पोस्‍ट ऑफिस पासपोर्ट सेवा केन्‍द्रों और नये भारत के लिए डिजिटल एडवांसमेंट ऑफ रूरल पोस्‍ट ऑफिसेज (दर्पण) के माध्‍यम से डाक विभाग उपभोक्‍ताओं को गुणवत्‍ता सम्‍पन्‍न नागरिक केन्द्रित सेवाएं देने का प्रयास कर रहा है।


      भारतीय डाक 9 से 15 अक्‍टूबर तक राष्‍ट्रीय डाक सप्‍ताह मना रहा है। 9 अक्‍टूबर को विश्‍व डाक दिवस मानाया जाता है। इस वर्ष यूनिवर्सल पोस्‍टल यूनियन द्वारा 9 अक्‍टूबर को 50वां विश्‍व डाक दिवस मनाया गया। भारत डाक ने पोस्‍टेथॉन , मिट एंड ग्रीट बीट पोस्‍टमैन कार्यक्रम , डाकघर की विभिन्‍न योजनाओं के प्रति जागरूकता पैदा करने के लिए स्‍कूली बच्‍चों का डाकघर भ्रमण कार्यक्रम तथा रैलियों का आयोजन किया।


      राष्‍ट्रीय डाक सप्‍ताह के दौरान पूरे देश में सुकन्‍या समृद्धि योजना के लिए लड़कियों के शिविर आयोजित किए गए। डाक जीवन बीमा तथा ग्रामीण डाक जीवन बीमा मेला का आयोजन किया गया , ताकि विभिन्‍न बचत योजनाओं के बारे में जागरूकता पैदा की जा सके।


      ***


      आर.के.मीणा/आरएनएम/एएम/एजी/जीआरएस– 3606
    

    
    (Release ID: 1588139) Visitor Counter : 269
    
    
      Read this release in: English , Urdu , Marathi , Bengali , Malayalam