      उप राष्ट्रपति सचिवालय

      भारत और सिएरा लियोन द्विपक्षीय संबंध बढ़ाने और संयुक्त राष्ट्र सुरक्षा परिषद में सुधारों पर बल दिए जाने पर सहमत
      
      
      उपराष्ट्रपति ने सिएरा लियोन में उच्चायोग खोलने की घोषणा की
      
      विभिन्न क्षेत्रों में सहयोग बढ़ाने के लिए दोनों देशों ने 6 समझौतों पर हस्ताक्षर किए
      
      उपराष्ट्रपति ने आतंकवाद के निपटने में सहयोग देने के लिए सिएरा लियोन का आभार प्रकट किया
      
      भारत ने सिएरा लियोन को सिंचाई सुविधाओं के विकास के लिए 30 मिलियन डॉलर की ऋण सहायता देने की घोषणा की

      Posted On: 13 OCT 2019 7:11PM by PIB Delhi

    भारत और सिएरा लियोन ने विभिन्न क्षेत्रों में द्विपक्षीय संबंधों को बढ़ावा देने के लिए आज 6 समझौतों पर हस्ताक्षर किए तथा संयुक्त राष्ट्र सुरक्षा परिषद में सुधारों पर बल देने पर सहमति प्रकट की, ताकि अफ्रीका और भारत में रहने वाली एक तिहाई मानव आबादी को संयुक्त राष्ट्र के निर्णय लेने से संबंधित निकायों में सही स्थान प्राप्त हो सके।


    इन समझौतों पर सिएरा लियोन के राष्ट्रपति श्री जुलियस मादा बायो और उपराष्ट्रपति श्री एम. वेंकैया नायडू की मौजूदगी में हस्ताक्षर किए गए। श्री नायडू अफ्रीकी देशों की अपनी यात्रा के दूसरे और अंतिम चरण में सिएरा लियोन की राजधानी फ्रीटाउन पहुंचे हैं। भारत के किसी उपराष्ट्रपति द्वारा सिएरा लियोन की यात्रा का यह पहला अवसर है।


    भारत में सिएरा लियोन में उच्चायोग की स्थापना करने के निर्णय की घोषणा की है जबकि दोनों देशों ने कृषि, खाद्य प्रसंस्करण, सूचना प्रौद्योगिकी, ढांचागत विकास और क्षमता निर्माण के क्षेत्रों में सहयोग बढ़ाने पर सहमति प्रकट की है।


    इससे पहले उपराष्ट्रपति ने सिएरा लियोन के राष्ट्रपति श्री जुलियस मादा बायो के साथ एकांत में तथा शिष्टमंडल स्तर की बातचीत की। दोनों नेताओं ने बहुपक्षीय मामलों पर विचार-विमर्श किया तथा संयुक्त राष्ट्र सुरक्षा परिषद और अन्य बहुपक्षीय मंचों पर सहयोग बढ़ाने का निर्णय लिया।


    शिष्टमंडल स्तर की वार्ता के दौरान श्री नायडू ने श्री बायो को बताया कि जम्मू-कश्मीर का दो संघ शासित प्रदेशों में पुनर्गठन किये जाने का हाल का फैसला पूरी तरह आंतरिक प्रशासनिक फैसला था और इसका भारत की बाहरी सीमाओं पर कोई प्रभाव नहीं पड़ा। उन्होंने कहा, “ यह फैसला जम्मू-कश्मीर के सामाजिक-आर्थिक विकास को बढ़ावा देने तथा सीमापार आतंकवाद से निपटने के लिए किया गया। ”


    संयुक्त राष्ट्र सुरक्षा परिषद में सुधारों और सामूहिक रूप से आतंकवाद से निपटने की जरूरत सहित विभिन्न अंतर्राष्ट्रीय मामलों पर दोनों देशों के लगभग समान रुख को देखते हुए उपराष्ट्रपति ने विशेषकर संयुक्त राष्ट्र सुरक्षा परिषद में सुधारों पर 10 सदस्यों वाली अफ्रीकी संघ समिति (सी-10 समूह) की अध्यक्षता सहित अंतर्राष्ट्रीय मामलों में सिएरा लियोन की भूमिका की सराहना की।


    उपराष्ट्रपति ने कहा कि भारत के सिएरा लियोन के साथ विशेष संबंध हैं और दोनों देशों के बीच मैत्रीपूर्ण संबंध समान मूल्यों और साझा दृष्टि पर आधारित है। उन्होंने कहा कि भारत, सिएरा लियोन में संयुक्त राष्ट्र मिशन (यूएनएएमएसआईएल) में 4000 सैनिकों वाले दस्ते की तैनाती के साथ योगदान देने वाले शुरूआती देशों में शामिल रहा है।


    उन्होंने 2018 के आरंभ में चुनाव संपन्न कराने और सुचारू रूप से सत्ता का हस्तांतरण करने पर सिएरा लियोन की जनता और सरकार की सराहना भी की।


    उन्होंने कहा कि सिएरा लियोन के विकास संबंधी कार्यों में कृषि, ऊर्जा, जल संसाधन और दूरसंचार सहित विभिन्न क्षेत्रों के लिए भारत की सहायता अब तक 217.5 मिलियन डॉलर तक पहुंच चुकी है। श्री नायडू ने धान के उत्पादन में आत्मनिर्भरता प्राप्त करने के लिए तोमाबम में सिंचाई सुविधाओं के विकास के लिए 30 मिलियन डॉलर की ऋण सहायता देने की भी घोषणा की। इस संदर्भ में भारत के एक्जिम बैंक के साथ भी समझौते पर हस्ताक्षर किए गए।


    उन्होंने कहा कि पेयजल परियोजना के लिए 15 मिलियन डॉलर की ऋण सहायता को फिर से सक्रिय करने का फैसला लिया गया। उपराष्ट्रपति श्री नायडू ने श्री बाओ को यह भी बताया कि फ्रीटाउन में राष्ट्रपति कार्यालय के नए परिसर का निर्माण करने के लिए भी ऋण सहायता की पेशकश कर भारत को प्रसन्नता होगी।


    दोनों देशों के नागरिकों के बीच बढ़ते संपर्क पर प्रकाश डालते हुए श्री नायडू ने कहा कि भारत ने आवागमन की सुविधा के लिए सिएरा लियोन के नागरिकों को ई-वीजा की सुविधा प्रदान की है तथा दोनों देश राजनयिक और आधिकारिक पासपोर्ट धारकों के लिए वीजा में छूट देने संबंधी समझौते पर भी विचार-विमर्श कर रहे हैं।


    उपराष्ट्रपति ने सिएरा लियोन द्वारा ई-वीबीएबी परियोजना में भाग लेने पर सहमति प्रकट करने तथा टीसीआईएल के साथ समझौता ज्ञापन पर हस्ताक्षर होने पर प्रसन्नता प्रकट की।


    श्री नायडू ने क्षमता निर्माण के क्षेत्र में विशेषकर भारत के प्रमुख आईटीईसी कार्यक्रम के अंतर्गत भारत और सिएरा लियोन के सहयोग पर संतोष प्रकट किया।


    भारत की पैन-अफ्रीका टेली-एजुकेशन, टेली मेडिसिन पहलों, ई-विद्याभारती और ई-आरोग्यभारती में सिएरा लियोन के भाग लेने के संबंध में आज एक समझौता ज्ञापन पर हस्ताक्षर किए गए। उपराष्ट्रपति ने कहा, “ भारत सूचना प्रौद्योगिकी के क्षेत्र में उत्कृष्टता का केंद्र स्थापित करने के लिए जल्द ही कार्यवाई शुरू करेगा। आने वाले महीनों में भारत सद्भावना स्वरूप 1000 एमटी चावल भेजेगा।


    भारत और सिएरा लियोन के बीच वर्ष 2019-23 के दौरान सांस्कृतिक आदान-प्रदान कार्यक्रम शुरू करने के लिए एक समझौते पर हस्ताक्षर किए गए। सिएरा लियोन के विदेशी मामले एवं अंतर्राष्ट्रीय सहयोग मंत्रालय और विदेश सेवा संस्थान, विदेश मंत्रालय, भारत सरकार के बीच परामर्श के लिए समझौते पर हस्ताक्षर किए गए।


    उपराष्ट्रपति ने सिएरा लियोन द्वारा अंतर्राष्ट्रीय सौर गठबंधन में शामिल होने पर प्रसन्नता व्यक्त की जिसमें भारत अग्रणी भूमिका निभा रहा है ताकि वैश्विक स्तर पर सौर ऊर्जा संबंधी यंत्रों की त्वरित तैनाती और प्रौद्योगिकी हस्तांतरण संभव हो सके ।


    श्री नायडू ने दिव्यांगो को कृत्रिम अंग दिलाने की पहल के तहत “ इंडिया फॉर ह्यूमैनेटी ” के अंतर्गत “ जयपुर फुट ” शिविर लगाने की भी पेशकश की। यह कदम महात्मा गांधी की 150वीं जयंती के मद्देनजर उठाया गया है। उन्होंने महात्मा गांधी पर डाक टिकट जारी करने के लिए राष्ट्रपति श्री बायो का आभार भी प्रकट किया।


    सिएरा लियोन के राष्ट्रपति ने आज उपराष्ट्रपति के सम्मान में भोज भी आयोजित किया। इस दौरान अपने संबोधन में उपराष्ट्रपति ने कहा कि भारत और सिएरा लियोन लोकतंत्र के फलते-फूलते खूबसूरत वृक्ष हैं और भारत, सिएरा लियोन के साथ संबंध मजबूत बनाने में यकीन रखता है। उन्होंने कहा, “ भारत केवल नया मिशन ही नहीं खोल रहा बल्कि आपकी प्राथमिकता वाले समस्त क्षेत्रों में आपके साथ कार्य करने के लिए प्रतिबद्ध है। ”


    उपराष्ट्रपति के कोमोरोस से फ्रीटाउन पहुंचने के फौरन बाद विदेशी मामले एवं अंतर्राष्ट्रीय सहयोग मंत्री सुश्री नवीला फरीदा टुनिया ने श्री नायडू ने मुलाकात की और आपसी मामलों तथा अंतर्राष्ट्रीय सहयोग पर चर्चा की। उपराष्ट्रपति ने भारतीय समुदाय के लगभग 1400 लोगों की सुरक्षा और संरक्षा सुनिश्चित करने के लिए सिएरा लियोन सरकार की सराहना की।


    उन्होंने कहा कि खनन, कृषि उद्योग, हीरा और औषधि उद्योग में भागीदारी की अपार संभावनाएं मौजूद हैं। उन्होंने कहा, “ हमें मिलकर काम करने की जरूरत है। ”


    *****


    आरकेमीणा/आरएनएम/एएम/आरके/सीएस-3577

    
    
    (Release ID: 1588047) Visitor Counter : 157
    
    
      Read this release in: English , Urdu , Bengali