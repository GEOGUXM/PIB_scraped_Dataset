      रक्षा मंत्रालय

      माननीय राष्ट्रपति द्वारा 10 अक्तूबर, 2019 को नासिक रोड पर आर्मी एविएशन कोर को ‘प्रेसिडेंट्स कलर’ प्रदान किए जाने से संबंधित समारोह से पहले की विज्ञप्ति
      Posted On: 09 OCT 2019 5:44PM by PIB Delhi


    माननीय राष्‍ट्रपति एवं तीनों सेनाओं के सर्वोच्च कमांडर श्री रामनाथ कोविंद 10 अक्तूबर , 2019 को काम्बैट आर्मी एविएशन ट्रेनिंग स्कूल, नासिक रोड पर आयोजित भव्य समारोह के दौरान आर्मी एविएशन कोर को ‘ प्रेसिडेंट्स कलर ’ प्रदान करेंगे। तीनों सेनाओं के सर्वोच्च कमांडर द्वारा कलर्स प्रदान किया जाना आर्मी एविएशन कोर के द्वारा हाल के वर्षों में प्रदान की गई सराहनीय सेवाओं की स्वीकारोक्ति है। ‘ प्रेसिडेंट्स कलर ’ उत्कृष्टता का प्रतीक है और इसे युद्ध और शांति दोनों तरह के दौर में समर्पण और बहुमूल्य योगदान के माध्यम से अर्जित किया जाता है। आर्मी एविएशन कोर के प्रमुख महानिदेशक एवं आर्मी एविएशन के कर्नल कमांडेंट, लेफ्टिनेंट जनरल कंवल कुमार, एवीएसएम हैं। रस्मी परेड की कमान काम्बैट आर्मी एविएशन ट्रेनिंग स्कूल के कमांडेंट ब्रिगेडियर सरबजीत सिंह बावा भल्ला संभालेंगे। आर्मी एविएशन कोर ने अपनी शूरवीरता प्रमाणित की है और ‘ तीव्र एवं सुनिश्चित ’ के ध्येय वाक्य की कसौटी पर खरी उतरी है। इस कोर ने सियाचिन ग्लेशियर की बर्फीली पहाड़ियों से लेकर कच्छ के रण तक अपनी उपस्थिति महसूस कराई है। इस समारोह में विभिन्न वरिष्ठ अधिकारियों के उपस्थित रहने की संभावना है। इस समारोह के दौरान आर्मी एविएशन हेलीकॉप्टरों द्वारा फ्लाई पास्ट भी किया जाएगा।


    ***


    आर.के.मीणा/आरएनएम/एएम/आरके/डीएस – 3501


    

    
    (Release ID: 1587583) Visitor Counter : 150
    
    
      Read this release in: English , Urdu