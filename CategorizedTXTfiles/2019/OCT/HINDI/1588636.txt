      गृह मंत्रालय

      पूर्वोत्तर क्षेत्र का विकास सरकार की प्राथमिकता रहा है : श्री नित्यानंद राय
      
      श्री नित्यानंद राय ने शिलांग में असम राइफल कमांडरों के वार्षिक सम्मेलन की अध्यक्षता की

      Posted On: 19 OCT 2019 5:59PM by PIB Delhi

      गृह राज्य मंत्री श्री नित्यानंद राय ने कहा है कि प्रधानमंत्री श्री नरेन्द्र मोदी के नेतृत्व में पूर्वोत्तर क्षेत्र का विकास सरकार की प्राथमिकता रहा है। उन्होंने आज शिलांग में असम राइफल के मुख्यालय का दौरा किया और कमांडरों के वार्षिक सम्मेलन की अध्यक्षता की।


      मीडिया को संबोधित करते हुए श्री राय ने कहा कि केंद्र सरकार के प्रयासों की बदौलत पिछले 5 वर्षों के दौरान पूर्वोत्तर में क्रांतिकारी बदलाव आया है। उन्होंने कहा कि आज पूवोत्तर राष्ट्रीय और अंतर्राष्ट्रीय स्तर पर विभिन्न क्षेत्रों में प्रतिस्पर्धा कर रहा है। श्री राय ने कहा कि खेल, कला और संस्कृति, अवसंरचना, आवश्यक जिंसों के उत्पादन, शिक्षा, औद्योगिक विकास इत्यादि क्षेत्रों में पूर्वोत्तर निरंतर आगे बढ़ रहा है।


      इसके पूर्व श्री राय को सलामी गारद पेश की गई। इसमें असम राइफल के पुरुष और महिला कर्मियों ने हिस्सा लिया। इसके बाद श्री राय ने लैत्कोर युद्ध स्मारक पर शहीदों को श्रद्धांजलि अर्पित की। श्री राय ने विशेष सैनिक सम्मेलन में भी हिस्सा लिया। उन्होंने देश की सीमाओं की सुरक्षा में असम राइफल की भूमिका की सराहना की।


      सम्मेलन के दौरान असम राइफल के महानिदेशक लेफ्टिनेंट जनरल सुखदीप सांगवान (एसएम) ने पूर्वोत्तर की आम सुरक्षा हालात, भारत-म्यांमार सीमा पर असम राइफल की तैनाती तथा उग्रवाद के विरुद्ध उसकी विभिन्न गतिविधियों की जानकारी दी। उन्होंने असम राइफल द्वारा क्षेत्र में किए जाने वाले विकास और कल्याण गतिविधियों से भी गृह राज्य मंत्री को अवगत कराया।


      ***


      आर.के.मीणा/आरएनएम/एएम/एकेपी/सीएस-3708


    

    
    (Release ID: 1588636) Visitor Counter : 16
    
    
      Read this release in: English