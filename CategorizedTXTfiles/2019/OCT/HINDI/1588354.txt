      शिक्षा मंत्रालय

      केंद्रीय मानव संसाधन मंत्री ने नई दिल्ली में आईआईआईटी परिषद की चौथी बैठक की अध्यक्षता की
      Posted On: 16 OCT 2019 7:44PM by PIB Delhi


    केंद्रीय मानव संसाधन विकास मंत्री श्री रमेश पोखरियाल ‘ निशंक ’ ने आज नई दिल्ली में भारतीय सूचना प्रौद्योगिकी संस्थान (आईआईआईटी) परिषद की चौथी बैठक की अध्यक्षता की। इस अवसर पर , अध्यक्ष महोदय ने आईआईआईटी को विश्वस्तरीय संस्थान बनाने की दिशा में अथक प्रयास करने की आवश्यकता पर जोर दिया। उन्‍होंने कहा कि आईआईआईटी को विश्व के सर्वश्रेष्ठ संस्थानों के साथ प्रतिस्पर्धा करनी चाहिए ताकि अंतरराष्ट्रीय छात्र अपनी पसंद के तौर पर हमारे देश के अद्वितीय और नवीनतम पाठ्यक्रमों के साथ-साथ सर्वश्रेष्ठ संकायों को वरीयता दें। इसके साथ-साथ भारतीय छात्रों को देश में ही अंतरराष्ट्रीय स्‍तर की गुणवत्ता के अनुरूप शिक्षा भी मिलनी चाहिए।


    उन्होंने इन संस्थानों की सामाजिक जिम्मेदारी पर भी जोर दिया। उन्होंने निदेशकों को उन्‍नत भारत , एक भारत श्रेष्ठ भारत , फिट इंडिया मूवमेंट , जल संरक्षण , वृक्षारोपण , आस-पास के गांवों को गोद लेने जैसी सरकारी योजनाओं में सहभागी होने के लिए प्रोत्‍साहन दिया। परिषद द्वारा लिए गए मुख्य निर्णयों में न्यूनतम आईआईआईटी मानदंडों की पूर्ति के अधीन अन्य आईआईआईटी में एम . टैक / एमबीए पाठ्यक्रमों में शामिल होने के लिए आईआईआईटी के छात्रों को स्‍वीकृति देना भी शामिल हैं।


    परिषद ने लघु समयावधि (गर्मियों या इंटर्नशिप के दौरान) में छात्रों को एक आईआईआईटी से दूसरी आईआईआईटी अथवा किसी भी अन्य विदेशी संस्थान में जाने को भी स्‍वीकृति दे दी। इसी तरह से संकाय की कमी के मामले में भी एक सेमेस्टर या आधे सेमेस्टर को दूसरी आईआईआईटी में भी स्थानांतरित किया जा सकता है ताकि संकाय की कमी के कारण शिक्षा बाधित न हो सके। आईआईटी के साथ अन्य आईआईआईटी में संयुक्त डिग्री (पीएचडी) पाठ्यक्रम प्रारंभ करने का भी निर्णय लिया गया।


    अस्‍थायी आधार पर लघु समयावधि के लिए रिक्ति के मामले में निदेशक की नियुक्ति के लिए अध्यक्ष को अधिकृत किया गया। परिषद ने पीडब्ल्यूडी छात्रों के लिए ट्यूशन फीस को माफ करने का एक और महत्वपूर्ण निर्णय लिया। छात्रों के बीच उद्यमशीलता को बढ़ाने का भी निर्णय लिया गया। अध्यक्ष महोदय ने इच्‍छा जताई कि प्रत्येक संस्थान को अपने पाठ्यक्रम में विशेषज्ञता के लिए विशिष्ट क्षेत्र की पहचान करनी चाहिए , जिसके आधार पर उनकी राष्ट्रीय और अंतर्राष्ट्रीय ब्रांडिंग की जा सके।


    बैठक के दौरान , गणमान्‍य व्‍यक्तियों में श्री वी के मोदी , श्री दीपक ग़यास , प्रो सदगोपन , प्रो एच ए रंगनाथ , प्रो अशोक झुनझुनवाला उपस्थित थे। परिषद के सचिव होने के नाते डॉ सुखबीर सिंह संधू , अपर सचिव (तकनीकी शिक्षा) ने बैठक का संचालन किया।


    आरकेमीणा/आरएनएम/एएम/एसएस/एसके– 3650


    

    
    (Release ID: 1588354) Visitor Counter : 74
    
    
      Read this release in: English , Urdu , Bengali , Punjabi