      स्‍वास्‍थ्‍य एवं परिवार कल्‍याण मंत्रालय

      बिहार के सुपर स्पेशलिस्ट हॉस्पिटल को हर हाल में फरवरी 2020 तक आउटडोर इंडोर व्यवस्था शुरू करने का अधिकारियों को केंद्रीय स्वास्थ्य राज्य मंत्री ने दिया निर्देश
      Posted On: 21 OCT 2019 5:40PM by PIB Delhi


      बिहार के विभिन्न जिलों में प्रधानमंत्री स्वास्थ्य सुरक्षा योजना के तहत बन रहे सुपर स्पेशलिस्ट अस्पतालों के प्रोग्रेस को लेकर केंद्रीय स्वास्थ्य एवं परिवार कल्याण मंत्रालय , निर्माण भवन , नई दिल्ली में केंद्रीय स्वास्थ्य एवं परिवार कल्याण राज्यमंत्री श्री अश्विनी कुमार चौबे ने बैठक की। उन्होंने अधिकारियों को निर्देश दिया कि कोई बहानेबाजी नहीं चलेगी। हर हाल में फरवरी 2020 तक काम पूरा करना होगा।बिहार में श्री कृष्ण मेडिकल कॉलेज मुजफ्फरपुर , गवर्नमेंट मेडिकल कॉलेज दरभंगा , गवर्नमेंट मेडिकल कॉलेज गया , गवर्नमेंट मेडिकल कॉलेज भागलपुर , पीएमसीएच पटना में सुपर स्पेशलिस्ट अस्पताल का निर्माण किया जा रहा है।


      हाल ही में केंद्रीय स्वास्थ्य राज्य मंत्री श्री चौबे ने भागलपुर एवं दरभंगा में सुपर स्पेशलिस्ट अस्पतालों के निर्माण गति का जायजा लिया था। मौके पर जाकर वहां की वस्तु स्थिति से अवगत हुए। वहां का कार्य देखकर उन्होंने निर्माण कार्य करा रही एजेंसियों को फटकार लगाई थी। इस संदर्भ में सोमवार को नई दिल्ली में स्वास्थ्य मंत्रालय के ज्वाइंट सेक्रेट्री सुनील शर्मा और सभी सुपर स्पेशलिस्ट अस्पतालों के निर्माण एजेंसियों के आला अधिकारियों के साथ समीक्षा बैठक कर केंद्रीय स्वास्थ्य राज्य मंत्री श्री चौबे ने सख्त निर्देश दिया। इस समय सीमा के भीतर ही काम पूरा करना होगा। आउटडोर और इंडोर की व्यवस्था पूरी करनी होगी। बिहार में सुपर स्पेशलिस्ट अस्पतालों का निर्माण कार्य सीपीडब्ल्यूडी और हाइट्स देख रही है।


      समीक्षा बैठक में निर्णय लिया गया कि प्रतिदिन कार्यों की समीक्षा होगी। 15 दिनों पर मंत्रालय स्तर पर प्रतिदिन के प्रोग्रेस रिपोर्ट को लेकर अलग से बैठक का आयोजन किया जाएगा। साथ ही 15 नवंबर के बाद पटना में प्रदेश के स्वास्थ्य विभाग के आला अधिकारियों के साथ बैठक करने का निर्णय लिया गया। ताकि यथाशीघ्र सभी सुविधाएं सुपर स्पेशलिस्ट अस्पतालों में मुहैया हो सके। समय पर कार्य नहीं होने पर ग्राउंड पर काम कर रही एजेंसियों को ब्लैक लिस्टेड किया जाएगा।


      केंद्रीय स्वास्थ्य एवं परिवार कल्याण राज्यमंत्री श्री चौबे झारखंड के देवघर में बन रहे एम्स के प्रोग्रेस से अवगत हुए। एम्स का निर्माण एनबीसीसी करा रही है। इसके वरिष्ठ अधिकारियों के साथ भी बैठक की। बिहार में दूसरे एम्स से संबंधित जानकारी अधिकारियों से ली।


      ***


      MV/NG


    

    
    (Release ID: 1588637) Visitor Counter : 126