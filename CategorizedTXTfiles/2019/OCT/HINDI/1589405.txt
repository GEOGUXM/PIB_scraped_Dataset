      फाइनेंस कमीशन

      15वें वित्त आयोग के अध्‍यक्ष और सदस्‍यों ने उत्तर प्रदेश में व्‍यापार एवं उद्योग जगत के प्रतिनिधियों के साथ बैठक की
      Posted On: 21 OCT 2019 6:17PM by PIB Delhi


    15वें वित्त आयोग के अध्‍यक्ष श्री एन . के. सिंह एवं इसके सदस्‍यों और वरिष्‍ठ अधिकारियों ने आज उत्तर प्रदेश में व्‍यापार एवं उद्योग जगत के विभिन्‍न निकायों के प्रतिनिधियों के साथ बैठक की।


    उत्तर प्रदेश को देश के उल्‍लेखनीय उपलब्धियां हासिल करने वाले राज्‍यों में शुमार किया गया है क्‍योंकि यह राज्‍य इस दृष्टि से वर्ष 2016 के 14वें पायदान से दो स्‍थानों की अच्‍छी छलांग लगाकर वर्ष 2017 के आकलन में 12वें पायदान पर पहुंच गया।

      * (कारोबार में सुगमता रैंकिंग) : उत्तर प्रदेश को 92.8 प्रतिशत के संयुक्‍त स्‍कोर के साथ ‘अचीवर स्टेट’ की संज्ञा दी गई है जैसा कि भारत सरकार के वाणिज्‍य एवं उद्योग मंत्रालय के औद्योगिक नीति एवं संवर्धन विभाग (डीआईपीपी) द्वारा गणना किए गए स्‍कोर से पता चला है। इसमें सुधारों को लागू करने से जुड़े स्‍कोर के साथ-साथ फीडबैक स्‍कोर भी शामिल है। यह आकलन 372 सुधारों के सापेक्ष किया गया जिन्‍हें 12 सुधार क्षेत्रों के अंतर्गत शामिल किया गया।

    केन्‍द्रीय सूक्ष्म, लघु एवं मध्‍यम उद्यम (एमएसएमई) मंत्रालय के अनुसार उत्तर प्रदेश में अनुमानित एमएसएमई की संख्‍या सर्वाधिक है। देश भर में स्‍थापित कुल एमएसएमई में से 14.20 प्रतिशत उत्तर प्रदेश में हैं। उत्तर प्रदेश में लगभग 89.99 लाख एमएसएमई कार्यरत हैं।


      * यह सेक्‍टर भी उत्तर प्रदेश में रोजगार का एक प्रमुख स्रोत है। राज्‍य को ऋण की आवश्‍यकता, प्रौद्योगिकी, कच्‍चे माल और विपणन (मार्केटिंग) की दृष्टि से मजबूत बनाने की जरूरत है, ताकि बदलते आर्थिक परिदृश्‍य में उद्यमिता, रोजगार एवं आजीविका के अवसरों को प्रोत्‍साहित किया जा सके और इसके साथ ही एमएसएमई की प्रतिस्‍पर्धी क्षमता भी बढ़ाई जा सके।


    पर्यटन एवं आपस में जुड़े सेक्‍टर - फॉरवर्ड और बैकवर्ड लिंकेज :


    उत्तर प्रदेश में घरेलू पर्यटकों के लिए असीम संभावनाएं हैं जो विदेशी पर्यटकों के साथ मिलकर रोजगार अवसर मुहैया कराने के साथ-साथ आर्थिक विकास की गति तेज करने में भी उल्‍लेखनीय योगदान दे सकते हैं।

      * पर्यटन (तीर्थ यात्रा) राज्‍य के लिए एक अत्‍यंत महत्‍वपूर्ण सेक्‍टर है और इस राज्‍य की अर्थव्‍यवस्‍था अनेक सेक्‍टरों जैसे कि पर्यटन, हथकरघा, हस्‍तशिल्‍प, शिक्षा, आतिथ्‍य, इत्‍यादि पर आधारित है। उदाहरण के लिए, वाराणसी शहर की 50 प्रतिशत अर्थव्‍यवस्‍था पर्यटन क्षेत्र या सेक्‍टर पर निर्भर है। ये सेक्‍टर आपस में घनिष्‍ठतापूर्वक जुड़े हुए हैं और विकास एवं रोजगार इन पर निर्भर हैं।
      * वर्ष 2018 की पर्यटन सांख्यिकी के अनुसार, देश में विदेशी पर्यटकों को आकर्षित करने में सभी भारतीय राज्‍यों में उत्तर प्रदेश को तीसरी रैंकिंग प्राप्‍त हुई है (2017) और देश में आए कुल विदेशी पर्यटकों में से 13.2 प्रतिशत को उत्तर प्रदेश आकर्षित करने में सफल रहा।
      * देश में घरेलू पर्यटकों को आकर्षित करने में सभी भारतीय राज्‍यों में उत्तर प्रदेश को दूसरी रैंकिंग प्राप्‍त हुई है (2017) और कुल घरेलू पर्यटकों में से 14.2 प्रतिशत को उत्तर प्रदेश आकर्षित करने में कामयाब रहा।
      * राष्‍ट्रीय छवि निर्माण के साथ-साथ सांस्‍कृतिक एवं धार्मिक महत्‍व वाले महत्‍वपूर्ण स्‍थलों के लिए विपणन (मार्केटिंग) योजनाएं शुरू करने की जरूरत है। इन स्‍थलों का उपयोग पर्यटन को बढ़ावा देने के लिए ‘ब्रांड इंडिया’ के निर्माण में किया जा सकता है।

    वित्त आयोग ने यह बात नोट की कि उत्तर प्रदेश को कई विशिष्‍ट चुनौतियों का सामना करना पड़ता है।

      * जीएसडीपी में द्वितीयक सेक्‍टर की घटती हिस्‍सेदारी: वर्ष 2011-12 से लेकर वर्ष 2017-18 तक की अवधि के दौरान सकल राज्‍य घरेलू उत्‍पाद (जीएसडीपी) में द्वितीयक सेक्‍टर की हिस्‍सेदारी वर्ष 2011-12 के 26.7 प्रतिशत से घटकर वर्ष 2017-18 में 22.8 प्रतिशत रह गई। रोजगार के लिए इसके अनेक ठोस निहितार्थ हो सकते हैं।
      * क्षेत्रीय पिछड़ापन: उत्तर प्रदेश में भूमि, मृदा, वर्षा और जलवायु की दृष्टि से व्‍यापक अंतर देखा जाता है। उत्तर प्रदेश के चार क्षेत्रों (पश्चिमी, मध्‍य, पूर्वी एवं बुंदेलखंड) में से पूर्वी और बुंदेलखंड क्षेत्र विद्युत, औद्योगिक विकास और परिवहन के महत्‍वपूर्ण क्षेत्रों में समग्र विकास की दौड़ में काफी पीछे हैं।

    वित्त आयोग ने उत्तर प्रदेश के व्‍यापार एवं उद्योग जगत के प्रतिनिधियों द्वारा व्‍यक्‍त की गई सभी चिंताओं को नोट किया और केन्‍द्र सरकार के समक्ष पेश की जाने वाली अपनी सिफारिशों में इनका निराकरण करने का आश्‍वासन दिया।


    ***


    आर.के.मीणा/आरएनएम/एएम/आरआरएस/वीके –3840

    
    
    (Release ID: 1589405) Visitor Counter : 11
    
    
      Read this release in: English
    
    
    

*