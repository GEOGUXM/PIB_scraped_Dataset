      पूर्वोत्‍तर क्षेत्र विकास मंत्रालय

      मेघालय के राज्यपाल श्री तथागत रॉय ने पूर्वोत्तर क्षेत्र विकास राज्य मंत्री डॉ जितेंद्र सिंह से मुलाकात की
      
      राज्यपाल ने सामाजिक और राज्य से संबंधित अन्य मुद्दों की जानकारी दी

      Posted On: 04 OCT 2019 4:05PM by PIB Delhi

    मेघालय के राज्यपाल, श्री तथागत रॉय ने केंद्रीय पूर्वोत्तर क्षेत्र विकास राज्य मंत्री (स्वतंत्र प्रभार), प्रधानमंत्री कार्यालय में राज्य मंत्री, कार्मिक, लोक शिकायत और पेंशन, परमाणु ऊर्जा और अंतरिक्ष राज्य मंत्री डॉ जितेंद्र सिंह से आज नई दिल्ली में मुलाकात की। बैठक के दौरान, राज्यपाल ने मेघालय राज्य से संबंधित सामाजिक और अन्य मुद्दों के बारे में जानकारी दी।


    डॉ. जितेंद्र सिंह ने कहा कि प्रधानमंत्री श्री नरेन्द्र मोदी के नेतृत्व में सरकार हमेशा परिधीय राज्यों के विकास को प्राथमिकता दे रही है। उन्होंने कहा कि देश के बाकी हिस्सों के साथ संपर्क के मामले में पूर्वोत्तर क्षेत्र को बहुत लाभ हुआ है। उन्होंने कहा कि उद्देश्य पूर्वोत्तर को शेष भारत के करीब लाना नहीं है, बल्कि देश के बाकी हिस्सों को देश के पूर्वोत्तर क्षेत्र के निकट लाना है। उन्होंने कहा कि पूर्वोत्तर क्षेत्र से सीखने के लिए बहुत कुछ है।


    डॉ. जितेन्द्र सिंह ने कहा कि ई-गवर्नेंस पर 22 वां राष्ट्रीय सम्मेलन हाल ही में शिलांग में आयोजित किया गया था, जिसे संयुक्त रूप से प्रशासनिक सुधार और लोक शिकायत विभाग, मेघालय सरकार और इलेक्ट्रॉनिक्स और सूचना प्रौद्योगिकी मंत्रालय द्वारा आयोजित किया गया था। ई-गवर्नेंस पर शिलांग घोषणा को दो दिनों से अधिक समय के दौरान गहन विचार-विमर्श के बाद अपनाया गया।


    डॉ. जितेंद्र सिंह ने कहा कि सरकार पूर्वोत्तर क्षेत्र के हथकरघा और हस्तशिल्प को बढ़ावा देने के लिए सभी प्रयास कर रही है। उन्होंने कहा कि मेघालय में मत्स्य विकास और सूअर पालन विकास की संभावना वाले क्षेत्र हैं, जो राज्य के लोगों को आजीविका के अवसर प्रदान करेंगे।


    ****


    आर.के.मीणा/आरएनएम/एएम/एजी/एमएस–3427

    
    
    (Release ID: 1587274) Visitor Counter : 83
    
    
      Read this release in: English , Urdu