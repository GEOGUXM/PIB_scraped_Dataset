      प्रधानमंत्री कार्यालय

      अमेरिका-भारत रणनीतिक भागीदारी मंच के सदस्‍यों ने मुलाकात की
      
      तीन डी- डेमोक्रेसी, डेमोग्राफी और दिमाग; भारत की अनूठी ताकत: प्रधानमंत्री
      
      जीवन की सुगमता सुनिश्चित करना सरकार का लक्ष्‍य: प्रधानमंत्री

      Posted On: 21 OCT 2019 8:25PM by PIB Delhi

    अमेरिका-भारत रणनीतिक भागीदारी मंच (यूएसआईएसपीएफ) के सदस्यों ने आज 7 लोक कल्‍याण मार्ग , नई दिल्‍ली में प्रधानमंत्री श्री नरेन्‍द्र मोदी से मुलाकात की। प्रतिनिधिमंडल का नेतृत्‍व यूएसआईएसपीएफ के चैयरमेन श्री जॉन चैंबर्स ने किया।


    प्रधानमंत्री ने भारतीय अर्थव्‍यवस्‍था में विश्‍वास जताने के लिए प्रतिनिधिमंडल की सराहना की। उन्‍होंने देश में विकसित होते स्‍टार्ट-अप इकोसिस्‍टम का जिक्र किया। उन्‍होंने भारतीय युवाओं द्वारा उद्यमिता जोखिम लेने की क्षमता को रेखांकित किया। उन्‍होंने नवाचार की क्षमता को प्रोत्‍साहन देने तथा तकनीक के उपयोग से समस्‍याओं का समाधान ढूंढने के लिए अटल टिंकरिंग लैब और हेकेथॉन जैसी योजनाओं का जिक्र किया।


    प्रधानमंत्री श्री मोदी ने कारोबार में सुगमता के लिए कॉर्पोरेट टैक्‍स में कमी और श्रम सुधार जैसे सरकारी प्रयासों के बारे में बताया। उन्‍होंने कहा कि सरकार का लक्ष्य जीवन की सुगमता सुनिश्चित करना है। उन्‍होंने कहा कि तीन डी- डेमोक्रेसी , डेमोग्राफी और दिमाग भारत की अनूठी ताकत हैं।


    प्रतिनिधिमंडल ने देश के लिए प्रधानमंत्री की दृष्टि पर विश्‍वास जताया और कहा कि भारत का अगला पांच वर्ष विश्‍व के अगले 25 वर्षों को पारिभाषित करेगा।


    यूएसआईएसपीएफ के बारे में


    अमेरिका-भारत रणनीतिक भागीदारी मंच (यूएसआईएसपीएफ) एक गैर-लाभकारी संगठन है। इसका प्राथमिक उद्देश्‍य आर्थिक विकास , उद्यमिता , रोजगार सृजन और नवाचार के क्षेत्र में भारत-अमेरिका द्विपक्षीय और रणनीतिक भागीदारी को मजबूत करना है।


    *****


    आरकेमीणा/आरएनएम/एएम/जेके/सीसी-3721

    
    
    (Release ID: 1588685) Visitor Counter : 100
    
    
      Read this release in: Assamese , English , Urdu , Bengali , Punjabi , Gujarati , Tamil , Kannada , Malayalam