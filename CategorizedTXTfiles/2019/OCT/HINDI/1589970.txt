      नवीन एवं नवीकरणीय ऊर्जा मंत्रालय

      नवीन एवं नवीकरणीय ऊर्जा मंत्रालय ने नई दिल्‍ली में अंतर्राष्‍ट्रीय सौर गठबंधन (आईएसए) की दूसरी सभा की मेजबानी की
      
      दो नए देशों इरीट्रिया और सेंट किट्स एंड नेविस ने आईएसए फ्रेमवर्क समझौते पर हस्‍ताक्षर किए; हस्‍ताक्षरकर्ता देशों की संख्‍या अब बढ़कर 83 हो गई है
      
      Posted On: 31 OCT 2019 6:11PM by PIB Delhi


      अंतर्राष्‍ट्रीय सौर गठबंधन ( आईएसए) के अध्‍यक्ष और भारत सरकार के विद्युत , नवीन एवं नवीकरणीय ऊर्जा और कौशल विकास व उद्यमिता मंत्री श्री आर.के. सिंह ने सौर ऊर्जा की बढ़ती अहमियत पर विशेष जोर दिया है। उन्‍होंने कहा कि पूरी दुनिया के सामने मौजूद जलवायु परिवर्तन से जुड़े मुद्दों को ध्‍यान में रखते हुए यह अत्‍यंत महत्‍वपूर्ण है। श्री आर.के. सिंह आज यहां आयोजित अंतर्राष्ट्रीय सौर गठबंधन (आईएसए) की दूसरी सभा में बोल रहे थे। उन्होंने अंतर्राष्ट्रीय सौर गठबंधन का समर्थन करने के लिए भारत द्वारा उठाए गए विभिन्‍न कदमों के बारे में भी विस्तार से बताया , जिसे भारत ने फ्रांस के साथ मिलकर लॉन्‍च किया था।


      विद्युत एवं नवीन एवं नीकरणीय ऊर्जा राज्‍य मंत्री (स्‍वतंत्र प्रभार) और कौशल विकास एवं उद्यमिता राज्‍य मंत्री श्री राज कुमार सिंह और अन्‍य गणमान्‍य व्‍यक्ति 31 अक्‍टूबर , 2019 को नई दिल्‍ली में आयोजित अंतर्राष्‍ट्रीय सौर गठबंधन की दूसरी सभा में शिरकत करते हुए


      इस सभा में 78 देशों के प्रतिनिधिमंडल भाग ले रहे हैं जिनमें से 29 मंत्रिस्तरीय प्रतिनिधिमंडल हैं। इनमें से 25 मंत्रिस्तरीय प्रतिनिधिमंडल आईएसए के सदस्य देशों के , 2 हस्ताक्षरकर्ता देशों के और 2 मंत्रिस्तरीय प्रतिनिधिमंडल संभावित सदस्य देशों के हैं। सभा में आईएसए के महत्वपूर्ण साझेदारों और अन्य आमंत्रितों की भी भागीदारी है।


      दो देशों यथा इरीट्रिया और सेंट किट्स एंड नेविस ने आज आईएसए फ्रेमवर्क समझौते पर हस्ताक्षर किए। इसके साथ ही अब तक 83 देशों ने आईएसए फ्रेमवर्क समझौते पर हस्ताक्षर किए हैं।


      जलवायु परिवर्तन के आसन्न खतरे के मद्देनजर अब वैश्विक एजेंडे में नवीकरणीय ऊर्जा का अत्यधिक महत्‍व हो गया है। अंतर्राष्ट्रीय सौर गठबंधन (आईएसए) ऊर्जा प्रणालियों को कार्बन मुक्‍त करने और वैश्विक निरंतरता प्रतिबद्धताओं के साथ घरेलू प्राथमिकताओं को संरेखित करने के लिए दुनिया भर के देशों को अनुमति देने संबंधी वैश्विक प्रयासों में भारत का अहम योगदान है। माननीय प्रधानमंत्री के विजन के रूप में परिकल्पित आईएसए दरअसल सौर ऊर्जा के उपयोग को सार्वभौमिक बनाने की भारतीय प्रतिबद्धता का प्रतिबिंब है। इसमें वैश्विक आबादी को अनेक तरह के सामाजिक और आर्थिक लाभ प्रदान करने के साथ-साथ दुनिया के ऊर्जा परिदृश्य को बदलने की अपार क्षमता है।


      विद्युत एवं नवीन एवं नीकरणीय ऊर्जा राज्‍य मंत्री (स्‍वतंत्र प्रभार) और कौशल विकास एवं उद्यमिता राज्‍य मंत्री श्री राज कुमार सिंह और अन्‍य गणमान्‍य व्‍यक्ति 31 अक्‍टूबर , 2019 को नई दिल्‍ली में आयोजित अंतर्राष्‍ट्रीय सौर गठबंधन की दूसरी सभा में भाग लेते हुए


      संयुक्त राष्ट्र जलवायु कार्रवाई शिखर सम्मेलन 2019 में प्रधानमंत्री श्री नरेन्द्र मोदी ने नवीकरणीय ऊर्जा क्षमता को वर्ष 2022 तक बढ़ाकर 175 गीगावाट करने का संकल्‍प व्‍यक्‍त किया तथा इसे और ज्‍यादा बढ़ाकर 450 गीगावाट के स्‍तर पर पहुंचाने की प्रतिबद्धता व्‍यक्‍त की। आज भारत को सौर ऊर्जा क्षमता और कुल नवीकरणीय ऊर्जा क्षमता के मामले में दुनिया के शीर्ष पांच देशों में शुमार किया जाता है। पारदर्शी टैरिफ आधारित प्रतिस्पर्धी बोली के जरिए बिजली खरीद की सुविधा की बदौलत सौर और पवन ऊर्जा की लागत में उल्लेखनीय कमी आई है। भारत वर्ष 2022 तक 175 गीगावाट के महत्वाकांक्षी लक्ष्य को प्राप्‍त करने के पथ पर तेजी से अग्रसर है। भारत यह सुनिश्चित करने के लिए हरसंभव प्रयास कर रहा है कि आईएसए अपने केंद्रित विजन और कार्रवाई उन्मुख दृष्टिकोण के जरिए सतत ऊर्जा , ऊर्जा की कमी और जलवायु परिवर्तन के रूप में मानवता के समक्ष मौजूद सबसे बड़ी चुनौतियों का सामना करने में सफल साबित हो।


      आईएसए की सह-अध्यक्ष और फ्रांस की पारिस्थितिकी मंत्री ब्रून पॉयरसन ने सौर ऊर्जा के क्षेत्र में भारत की अगुवाई के लिए उसका धन्यवाद किया। उन्‍होंने आईएसए के उद्देश्यों का भी उल्‍लेख किया , जिनमें ऊर्जा की लागत कम करना , नवीकरणीय ऊर्जा में निवेश बढ़ाना और प्रशिक्षण के साथ-साथ सदस्य देशों के बीच ज्ञान एवं तकनीकी जानकारियों को साझा करना शामिल हैं।


      ***


      आरकेमीणा/आरएनएम/एएम/आरआरएस/वाईबी-391 6


    

    
    (Release ID: 1589970) Visitor Counter : 170
    
    
      Read this release in: English