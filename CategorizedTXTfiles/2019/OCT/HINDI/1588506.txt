      राष्ट्रपति सचिवालय

      राष्ट्रपति फिलीपींस पहुंचे; द्विपक्षीय बैठकों में हुए शामिल; प्रतिनिधिमंडल स्तर की वार्ता का किया नेतृत्व; आसियान के साथ जुड़ाव भारत की ‘एक्ट ईस्ट’ पालिसी का एक महत्वपूर्ण अंग रहा है और रहेगा
      
      भारत और फिलीपींस ने समुद्री क्षेत्र, सुरक्षा, पर्यटन, विज्ञान और प्रौद्योगिकी एवं संस्कृति के क्षेत्र में चार समझौतों पर हस्ताक्षर किए
      
      Posted On: 18 OCT 2019 8:10PM by PIB Delhi


      राष्ट्रपति श्री राम नाथ कोविंद अपनी दो राष्ट्रों फिलीपींस और जापान की यात्रा के पहले चरण में कल (17 अक्टूबर , 2019) को फिलीपींस के मनीला पहुंचे। राष्ट्रपति ने रिज़ल पार्क का दौरा किया और फिलीपींस के राष्ट्रीय नायक डॉ. जोस रिज़ाल को अपनी श्रद्धांजलि दी। उन्हें रिज़ाल पार्क में मनीला सिटी के मेयर श्री डोमकलोसो द्वारा ‘की टू द सिटी’ भेंट की गई।


      इसके पश्चात, राष्ट्रपति ने मलकानन पैलेस का दौरा किया , जहां उनका फिलीपींस के राष्ट्रपति रोड्रिगो रोआ दुतेर्ते ने औपचारिक रुप से स्वागत किया। वार्ता के दौरान, दोनों नेताओं ने द्विपक्षीय सहयोग के साथ-साथ क्षेत्रीय और वैश्विक मुद्दों पर चर्चा की।


      राष्ट्रपति ने दोनों पक्षों के बीच प्रतिनिधिमंडल स्तर की वार्ता का नेतृत्व किया। इस अवसर पर अपने संबोधन में , राष्ट्रपति ने कहा कि भारत और फिलीपींस दो सजग लोकतंत्रों के रूप में न सिर्फ एक नियम-आधारित अंतर्राष्ट्रीय व्यवस्था में विश्वास करते हैं बल्कि अंतर्राष्ट्रीय कानून और राष्ट्रों की संप्रभु समानता का भी सम्मान करते हैं। फिलीपींस और भारत अपने राष्ट्रीय विकास और सुरक्षा उद्देश्यों को पूर्ण करने की दिशा में नैसर्गिक रुप से सहभागी हैं।


      राष्ट्रपति ने कहा कि फिलीपींस-भारत में आर्थिक संबंधों को और पुष्ट करने की अपार संभावना है। फिलीपींस भारत के कॉर्पोरेट क्षेत्र के लिए एक महत्वपूर्ण देश के रूप में उभर रहा है। भारतीय कंपनियां, डिजिटल उद्योगों , नवाचार और स्टार्ट-अप, स्वास्थ्य और फार्मा एवं कृषि विकास जैसे महत्वपूर्ण क्षेत्रों में फिलीपींस की कंपनियों के साथ भागीदारी की इच्छुक हैं। भारत, फिलीपींस के बुनियादी ढांचे के विकास के साथ-साथ उनकी रक्षा आधुनिकीकरण में भी साझेदारी चाहता है। उन्होंने कहा कि भारतीय कंपनियों ने इन दोनों क्षेत्रों में अपनी पहचान बनाते हुए वैश्विक प्रतिष्ठा प्राप्त की है। उन्होंने फिलीपींस की कंपनियों को भारत की परिवर्तनकारी वृद्धि और विकास में निवेश के लिए आमंत्रित किया।


      राष्ट्रपति ने कहा कि भारत के लिए आसियान अत्यंत महत्व का क्षेत्र है। उन्होंने कहा भारत एक मजबूत , एकीकृत और समृद्ध आसियान की परिकल्पना करता है और भारत-प्रशांत के उभरते हुए शानदार परिदृश्य में महत्वपूर्ण भूमिका निभा रहा है। भारत का आसियान के साथ जुड़ाव भारत की ‘एक्ट ईस्ट’ पॉलिसी और रणनीति का एक महत्वपूर्ण तत्व रहा है और रहेगा।


      भारत और फिलीपींस ने दोनो देशों के राष्ट्रपतियों की गरिमामयी उपस्थिति में समुद्री क्षेत्र , सुरक्षा, पर्यटन, विज्ञान और प्रौद्योगिकी एवं संस्कृति के क्षेत्र में चार समझौतों पर हस्ताक्षर किए।


      सायंकाल में, राष्ट्रपति ने फिलीपींस के राष्ट्रपति रोड्रिगो रोआ डुटर्टे द्वारा उनके सम्मान में आयोजित भोज में भाग लिया। इस अवसर पर अपने संबोधन में राष्ट्रपति ने कहा कि यह वर्ष हमारी द्विपक्षीय यात्रा में एक मील का पत्थर है। राष्ट्रपति ने कहा कि यह यात्रा हमारे राजनयिक संबंधों की 70वीं वर्षगांठ का उत्सव मनाने और फिलीपींस-भारत की द्विपक्षीय साझेदारी के लिए हमारी प्रतिबद्धता का प्रतीक है।


      इस अवसर पर, राष्ट्रपति कोविंद द्वारा दिए गए प्रेस वक्तव्य को देखने के लिए यहां क्लिक करें


      भोज के अवसर पर, राष्ट्रपति कोविंद द्वारा दिए गए भाषण को देखने के लिए यहां क्लिक करें


      ******


      आरकेमीणा/आरएनएम/एएम /एके/एसएस/डीसी-3678
    

    
    (Release ID: 1588506) Visitor Counter : 165
    
    
      Read this release in: English , Urdu