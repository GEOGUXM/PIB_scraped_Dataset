      रक्षा मंत्रालय

      डीआरडीओ ने प्रौद्योगिकी हस्‍तातंरण से जुड़े 30 समझौते किये
      Posted On: 18 OCT 2019 3:16PM by PIB Delhi


    रक्षा अनुसंधान और विकास संगठन (डीआरडीओ) ने तीन स्‍टार्टअप्‍स सहित 16 भारतीय कंपनियों के साथ प्रौद्योगिकी हस्‍तांतरण के 30 समझौतों पर हस्‍ताक्षर किये हैं। यह करार गोवा में चल रहे वाइब्रेंट गोवा ग्‍लोबल एक्‍सपो एंड समिट 2019 के मौके पर किये गये। यह एक्‍स्‍पो 17 से 19 अक्‍टूबर , 2019 तक गोवा विश्‍वविद्यालय में आयोजित किया गया है।


    डीआरडीओ देश के सशस्‍त्र बलों के लिए प्रौद्योगिकी विकसित करने के साथ ही सैन्‍य बलों के अंतिम उपयोग के लिए रक्षा उद्योग को प्रौद्योगिकी का हस्‍तांतरण भी करता है।


    भारतीय सशस्‍त्र बल तैयार खाना और आपा‍त स्थितियों के लिए राशन आदि जैसी चीजें डीआरडीओ से प्रौद्योगिकी हासिल करने वाली कंपनियों से खरीदते हैं। ये चीजें उन सैनिकों के लिए खास काम में आती है , जिनकी तैनाती विपरीत मौसम और दुर्गम स्‍थानों में होती है। ऐसे खाद्य उत्‍पाद पौष्टिक होने के साथ ही काफी दिनों तक खराब भी नहीं होते।


    वाइब्रेंट गोवा समिट ने ऐसी प्रौद्योगिकी विकसित करने वाले डीआरडीओ के वैज्ञानिकों के साथ दूसरी कंपनियों को जुड़ने का अवसर दिया है। समिट का उद्घाटन कल गोवा के मुख्‍यमंत्री श्री प्रमोद सावंत ने किया। इस अवसर पर राज्‍य सरकार और डीआरडीओ के कई वरिष्‍ठ अधिकारी भी मौजूद थे।


    ******


    आरकेमीणा/आरएनएम/एएम /एमएस/जीआरएस-3671

    
    
    (Release ID: 1588459) Visitor Counter : 184
    
    
      Read this release in: Urdu , English , Marathi , Bengali , Malayalam