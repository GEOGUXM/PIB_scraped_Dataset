      गृह मंत्रालय

      पूर्वी क्षेत्रीय परिषद की स्थायी समिति की 11वीं बैठक 23 अक्टूबर, 2019 को पटना में हुई
      Posted On: 23 OCT 2019 6:05PM by PIB Delhi


    बिहार सरकार के मुख्य सचिव श्री दीपक कुमार की अध्यक्षता में पूर्वी क्षेत्रीय परिषद की स्थायी समिति की 11वीं बैठक 23 अक्टूबर , 2019 को पटना में हुई।


    समिति ने परिषद की पिछली बैठक की अनुशंसाओं कार्यान्वयन की प्रगति की समीक्षा की। इन अनुशंसाओं में उपरी महानंदा जल योजना के तहत फुलवारी डैम के पानी के बंटवारे पर बिहार और पश्चिम बंगाल के बीच के हुई सहमति, तारकेश्वर-विष्णुपुर और भादूटोला झारग्राम के बीच नई रेलवे लाइन परियोजना तथा बागडोगरा हवाईअड्डे के लिए भूमि अधिग्रहण आदि योजनाएं शामिल हैं।


    बैठक में जिन मुद्दों पर विचार-विमर्श हुआ उनमें प्रमुख हैं - कालाहांडी में विद्युत लोकोमोटिव कार्यशाला की स्थापना , भुवनेश्वर और नयागढ़ के बीच रेल सेवा , बिहार में शराबबंदी नीति लागू करना , बिहार और झारखंड के बीच पेंशन दायित्व का निर्धारण , कोयला ब्लॉक से जुड़े मुद्दे , वॉश्ड कोल पर रॉयल्टी , खनन पट्टे देने के संबंध में एमएमडीआर अधिनियम , कृषि उपज और पशुधन के विपणन और अनुबंध खेती से संबंधित मॉडल कानूनों को अपनाना , केंद्र सरकार की स्वास्थ्य योजनाओं की समीक्षा , राज्यों द्वारा पंचायती राज संस्थाओं को शक्तियों का हस्तांतरण , महिलाओं और बच्चों के खिलाफ यौन अपराधों/ दुष्कर्म के मामलों की त्वरित जांच , प्रत्यक्ष लाभ अंतरण (डीबीटी) मिशन का कार्यान्वयन , कोयला खानों के विकास में बाधाएं , उच्च समुद्र में मछुआरों के सत्यापन के लिए यूआईडीएआई डेटाबेस का उपयोग , पूर्वी क्षेत्र के राज्यों में रेलवे की नई रेल लाइन, दोहरीकरण व विस्तार संबंधी परियोजनाओं के लिए भूमि अधिग्रहण और वन विभाग की मंजूरी। 43 विषयों पर विचार-विमर्श हुआ। इनमें से 36 विषयों (81.39%) पर बैठक में ही अंतिम रूप दे दिया गया। आपसी सहमति से समयसीमा निर्धारित की गई।


    गृह मंत्रालय के अंतर-राज्य परिषद सचिवालय (आईएससीएस) के सचिव श्री संजीव गुप्ता ने विचार-विमर्श के लिए रखे गए 43 विषयों को प्रस्तुत किया। उन्होंने कहा कि गृह मंत्री ने क्षेत्रीय परिषदों की बैठकों में निम्न मुद्दों पर विशेष जोर दिया है - ( i) प्रत्येक गांव के 5 किलोमीटर के अंदर बैंकिंग सुविधा उपलब्ध कराना ; (ii) डीबीटी पोर्टल में लाभार्थियों की योजना से संबंधित जानकारी वास्तविक समय पर प्रदान करना ताकि ग्राम स्तर पर डीबीटी कोश तथा लाभों का अंतरण किया जा सके ; और ( iii) मुख्य सचिव और महानिदेशक पुलिस द्वारा पोस्को अधिनियम , एनडीपीएस अधिनियम के अंतर्गत अपराध तथा हत्या जैसे जघन्य अपराधों की जांच की निगरानी करना।


    बैठक में ओडिशा के विकास आयुक्त और अवर मुख्य सचिव श्री एस. सी. महापात्रा , झारखंड के अवर मुख्य सचिव (गृह) श्री सुखदेव सिंह , पश्चिम बंगाल के अवर मुख्य सचिव (सिंचाई) श्री नवीन प्रकाश तथा केंद्र सरकार और पूर्वी क्षेत्र के राज्यों के अन्य वरिष्ठ अधिकारी शामिल हुए। ओडिशा मुख्य सचिव डॉ. असित कुमार त्रिपाठी वीडियो कॉन्फ्रेंसिंग के जरिये बैठक में शामिल हुए।


    राज्य पुनर्गठन अधिनियम, 1956 के तहत 5 क्षेत्रीय परिषदों (उत्तरी, पूर्वी, पश्चिमी, दक्षिणी और केंद्रीय) का गठन किया गया है।क्षेत्रीय परिषदें आर्थिक व सामाजिक विकास के विषयों पर विचार-विमर्श कर सकती हैं और अनुशंसाएं प्रदान कर सकती हैं।


    ***


    आर.के.मीणा/आरएनएम/एएम/जेके/सीएस-3763

    
    
    (Release ID: 1589025) Visitor Counter : 62
    
    
      Read this release in: English