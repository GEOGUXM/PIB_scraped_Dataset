      राष्ट्रपति सचिवालय

      भारतीय पुलिस सेवा के 71 आर आर (2018) बैच के प्रशिक्षु अधिकारियों से मुलाकात के अवसर पर राष्‍ट्रपति का संबोधन
      Posted On: 29 OCT 2019 6:28PM by PIB Delhi


    
    राष्‍ट्रपति रामनाथ कोविंद ने आज राष्‍ट्रप‍ति भवन में उनसे मिलने आए भारतीय पुलिस सेवा के प्रशिक्षु अधिकारियों का स्‍वागत किया। उन्‍होंने इस अवसर पर कहा ‘मुझे भारतीय पुलिस सेवा के आप सभी प्रशि‍क्षु अधिकारियों का राष्‍ट्रपति भवन में स्‍वागत करते हुए अपार प्रसन्‍नता हो रही है। मैं आप सभी को कड़ी प्रतिस्‍पर्धा वाली परीक्षा में सफल रहने तथा भारतीय पुलिस सेवा में चुने जाने के लिए बधाई देता हूं।’


    राष्‍ट्रपति ने आगे कहा कि नियम आधारित कानून आदर्श राज्य का आधार होते हैं और कानून के प्रवर्तक के रूप में, भारतीय पुलिस सेवा की महत्वपूर्ण भूमिका है। उन्होंने कहा कि शासन का पूरा परिदृश्‍य कानून के नियम से विकसित हुआ है, लोकतांत्रिक प्रणाली में इसका विशेष महत्व है, जो यह सुनिश्चित करता है कि सभी नागरिक वास्तव में समान हों। ऐसे में कानून को लागू करने और लोकतांत्रिक सिद्धांतों को सहेजना ‘आपकी बड़ी जिम्‍मेदारी है। यह कोई छोटी जिम्‍मेदारी नहीं है। मुझे पूरा विश्‍वास है कि आप लोग जहां कहीं भी देश में अपनी सेवाएं देंगें देश के नागरिेकों का ख्‍याल रखेंगें’।


    राष्ट्रपति ने कहा कि देश के नागरिकों की सेवा करने का सबसे बेहतरीन तरीका संविधान में सबकी भलाई के निहित सिद्धांतों का अनुकरण करना है ऐसे में वे उम्‍मीद करते हैं कि इस नेक उद्देश्य के लिए नए पुलिस अधिकारी बने सभी जनता की भलाई के लिए अथक परिश्रम करने के साथ ही अपनी ऊर्जा और दक्षताओं का भरपूर इस्‍तेमाल करेंगे।


    उन्‍होंने प्रशिक्षु अधिकारियों से कहा कि जब वे लोगों की शिकायतों और तकलीफों का समय और पूरे तर्कसंगत तरीके से निराकरण करेंगे तो उन्‍हें खुद काफी संतोष होगा। जनता की जरूरतों और उम्‍मीदों के प्रति ज्‍यादा संवेदनशील रहने की आवश्‍यकता है इससे काफी मदद मिलेगी। जब मामला महिलाओं , बच्‍चों , गरीबों और समाज के असहाय वर्ग के लोगों से जुड़ा हो तो तब संवेदनशील होना और भी ज्‍यादा जरुरी है।


    राष्ट्रपति ने कहा कि आईपीएस अधिकारियों के कंधों पर जो बड़ी जिम्मेदारी सौंपी गई है , उससे यह बहुत स्वाभाविक है कि लोग वर्दी वाली इस सेवा को रूतबे और रौब के साथ जोड़कर देखते हैं। उन्होंने विश्वास व्यक्त किया कि पुलिस अधिकारी उन्हें मिलने वाले इस सम्मान का कानून के दुरुपयोग को रोकने तथा आम आदमी में सुरक्षा की भावना पैदा करने में इस्तेमाल करेंगे और ऐसा करते समय सभी के मानवाधिकारों का भी पूरा ख्याल रखेंगे। राष्ट्रपति ने कहा कि राष्ट्र भी आतंकवाद और उग्रवाद के उभरते खतरों से उत्पन्न आंतरिक सुरक्षा की चुनौतियों का सामना करने के लिए इन अधिकारियों से ईमानदार प्रतिबद्धता और उत्कृष्‍ट कार्य क्षमता की अपेक्षा करता है।


    श्री कोविंद ने कहा है , ‘ हम आज डिजिटल युग में जी रहे हैं। प्रौद्योगिकी पुलिस को बेहतर और प्रभावी तरीके से अपनी सेवाएं देने में मदद कर रही है। आप लोगों से उम्मीद की जाती है कि आप प्रौद्योगिकी नवाचार का इस्तेमाल करते हुए आम जनता को बेहतर सेवाएं दें ’ ।


    राष्ट्रपति ने कहा कि उन्हें पूरा विश्वास है कि सरदार वल्लभभाई पटेल राष्ट्रीय पुलिस अकादमी (एसवीपीएनपीए) ने प्रशिक्षु अधिकारियों में न केवल आवश्यक कौशल विकसित किया है , बल्कि साहस , ईमानदारी और समर्पण जैसे मूल्यों को भी समाहित किया है। उम्मीद की जाती है कि ‘ आप लोग सीखने के साथ ही प्रशासन में ईमानदारी और पारदर्शिता के उच्चतम मानकों को बनाए रखेंगे और उनका अनुकरण करेंगे ’ ।


    श्री कोविंद ने प्रशिक्षु अधिकारियों से कहा, ‘ आप जब अपनी नई जिम्मेदारी निभाने जा रहे हैं, मेरे पास आपके लिए एक सुझाव है। प्रशिक्षण के दौरान कोई भी गलती न हो, इसे लेकर आल लोग काफी सतर्क रहें। आगे भी आप ऐसी ही सतर्कता बरतना। हमेशा ईमानदार बने रहना और लोगों के प्रति समर्पित रहना, जब आप लोगों की सेवाएं नियमित हो जाएंगी, तो आप में मानवीय कमजोरियां आने का खतरा रहेगा और कुछ मामलों में नैतिक मूल्य कमजोर पड़ने लगेंगे। ऐसे में आपको इन बातों के प्रति चौकस रहना होगा और प्रशिक्षु अधिकारी के तौर पर बरती गई सतर्कता को कायम रखना होगा। साथ ही, राष्ट्र की सेवा में पूरी तरह से सजग और ईमानदार भी रहना होगा ’ ।


    धन्यवाद।


    ***


    आरकेमीणा/आरएनएम/एएम/एमएस/एमएस-3870

    
    
    (Release ID: 1589561) Visitor Counter : 34
    
    
      Read this release in: English , Urdu