      उपभोक्‍ता कार्य, खाद्य एवं सार्वजनिक वितरण मंत्रालय

      केन्द्रीय उपभोक्ता कार्य मंत्री श्री रामविलास पासवान ने ‘कंज्यूमर एप’ जारी किया : इस एप के जरिए देश भर में प्रत्येक उपभोक्ता के हाथों में आया शिकायत समाधान का आसान तरीका
      Posted On: 01 OCT 2019 7:11PM by PIB Delhi


    केंद्रीय उपभोक्ता मामले, खाद्य और सार्वजनिक वितरण मंत्री श्री राम विलास पासवान ने उपभोक्ता शिकायत निवारण प्रक्रिया में तेजी लाने तथा उपभोक्ताओं से संबंधित मुद्दों पर विभाग के लिए बहुमूल्य सुझाव प्राप्‍त करने के लिए एक प्रभावी मंच के रूप में आज 'उपभोक्ता एप' का शुभारंभ किया। यह मोबाइल एप ‘डिजिटल इंडिया’ के उद्देश्य को प्राप्त करने की दिशा में उठाया गया एक साहसिक कदम है जो मोबाइल फोन के माध्यम से देश भर के प्रत्येक उपभोक्ता को उसके शिकायत निवारण के लिए एक ही स्‍थान पर त्‍वरित समाधान प्रदान करता है।


    इस मोबाइल एप में उपभोक्‍ताओं की जरुरतों के हिसाब से कई विशेषताएं समाहित की गई हैं जो उपभोक्‍ताओं के साथ ही सरकार के लिए भी फायदेमंद होंगी। इस एप का इस्‍तेमाल करने के लिए कोई भी उपभोक्‍ता ओटीपी के माध्‍यम से साइन अप करके अपना एक यूजर आईडी और पासवर्ड बना सकता है। उपभोकता इस एप के माध्‍यम से अपनी शिकायतें सीधे दर्ज करा सकते हैं जिनका आगे कंपनियों द्वारा त्‍वरित निपटान किया जाएगा। एप में ऐसी विशेषता भी है जिससे दर्ज की गई शिकायत पर आगे की जा रही कार्रवाई का पता भी लगाया जा सकेगा। उपभोक्‍ताओं के लिए फायदेमंद कई महत्‍वपूर्ण लिंक भी एप में उपलब्‍ध कराए गए हैं। एप में ज्ञान आधारित सूचनाओं के माध्‍यम से उपभोक्‍ता टिकाऊ उत्‍पाद, इलेक्‍ट्रॉनिक उत्‍पादों, ई-कॉमर्स, बैंकिंग और बीमा सहित 42 क्षेत्रों से संबंधित जानकारी हासिल कर सकते हैं। उपभोक्‍ता एंड्रायड या आईओएस प्‍लेटफॉर्म वाले अपने किसी भी मोबाइल फोन में गूगल प्‍ले स्‍टोर या एप्‍पल एप स्‍टोर से इस एप को डाउनलोड कर सकते हैं। इस एप के जरिए उपभोक्‍ता अपने बहुमूल्‍य सुझाव भी भेज सकते हैं।


    *****


    आर.के . मीणा / आरएनएम / एएम / एमएस / एस - 3364

    
    
    (Release ID: 1586944) Visitor Counter : 201
    
    
      Read this release in: English