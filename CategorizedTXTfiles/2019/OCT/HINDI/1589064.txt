      पोत परिवहन मंत्रालय

      शिपिंग मंत्रालय ने स्वच्छता ही सेवा और स्वच्छता पखवाड़ा मनाया
      Posted On: 24 OCT 2019 1:14PM by PIB Delhi


      शिपिंग मंत्रालय ने 16 से 30 सितंबर, 2019 तक स्वच्छता पखवाड़ा मनाया। इसके बाद प्रधानमंत्री श्री नरेन्द्र मोदी ने महात्मा गांधी की 150वीं जयंती को भव्य तरीके से मनाने के लिए 11 सितंबर, 2019 को ‘ स्वच्छता ही सेवा ’ अभियान का शुभारंभ किया।


      केन्द्रीय शिपिंग राज्य मंत्री (स्वतंत्र प्रभार) श्री मनसुख मांडविया ने स्वच्छता पखवाड़ा 2019 के दौरान कोचीन पोर्ट ट्रस्ट , मोरमुगाओ पोर्ट ट्रस्ट और पारादीप पोर्ट ट्रस्ट के परिसरों में पौधे लगाये।


      शिपिंग मंत्रालय के सभी प्रमुख बंदरगाहों एवं संगठनों ने इस अभियान में बड़े उत्साह के साथ भाग लिया और इस अभियान को कामयाब बनाने के लिए अनेक तरह की गतिविधियां आयोजित कीं।


      प्रमुख बंदरगाहों और संगठनों द्वारा संचालित किये गये अभियानों में कार्यालय/आवासीय परिसरों की साफ-सफाई, स्वच्छता जागरूकता अभियान, स्वच्छता अभियान और श्रमदान शामिल थे। इस दौरान शपथ दिलाने के समारोह और नुक्कड़ नाटकों एवं वाकाथॉन जैसी विभिन्न गतिविधियां आयोजित की गईं। इस दौरान बंदरगाहों और संगठनों द्वारा चित्रकला, स्लोगन लिखने तथा दीवार पर पेंटिंग जैसी अऩेक प्रतियोगिताएं भी आयोजित की गईं। स्वच्छता के नारों वाले बैनरों एवं पोस्टरों के जरिये स्वच्छता के संदेश का प्रचार-प्रसार किया गया और स्थानीय जनता के बीच पर्चों (पैम्फलेट) का वितरण किया गया। इसके अलावा सभी बंदरगाहों और अन्य संगठनों के परिसरों में पौध रोपण, सौंदर्यीकरण और ठोस एवं इलेक्ट्रॉनिक अपशिष्ट के निपटान जैसे अभियान चलाये गये।


      शिपिंग राज्य मंत्री (स्वतंत्र प्रभार) श्री मनसुख मांडविया 20 सितंबर, 2019 को कोचीन पोर्ट ट्रस्ट के अधिकारियों एवं कर्मचारियों और केन्द्रीय विद्यालय पोर्ट ट्रस्ट के विद्यार्थियों एवं शिक्षकों को स्वच्छता की शपथ दिलाते हुए


      स्वच्छता पखवाड़े के दौरान नये-नये आइडिया प्रस्तुत किये गये जिनमें निम्नलिखित शामिल हैं :


      · शिपिंग कॉरपोरेशन ऑफ इंडिया लिमिटेड में पहली बार कागज रहित स्वच्छता शपथ दिलाई गई।


      · शिपिंग कॉरपोरेशन ऑफ इंडिया लिमिटेड ने शून्य जल रिसाव अभियान चलाया।


      · मोरमुगाओ पोर्ट ट्रस्ट , शिपिंग कॉरपोरेशन ऑफ इंडिया लिमिटेड , कामराजार पोर्ट लिमिटेड , पारादीप पोर्ट ट्रस्ट और वी.ओ. चिदंबरनार पोर्ट ट्रस्ट तथा हल्दिया डॉक कॉम्प्लेक्स ने कर्मचारियों, दुकानदारों और आम जनता के बीच कपड़े के थैलों/पर्यावरण अनुकूल कॉटन बैगों/जूट बैगों का वितरण किया।


      · कोलकाता पोर्ट ट्रस्ट ने जल की बर्बादी की रोकथाम के लिए वर्षा जल संचयन परियोजनाएं और जल रिसाइक्लिंग योजनाएं शुरू कीं।


      · कोलकाता पोर्ट ट्रस्ट द्वारा विभिन्न वाटर एटीएम की स्थापना की जा रही है।


      · वी.ओ. चिदंबरनार पोर्ट ट्रस्ट ने विस्तृत समुद्र तट (बीच) सफाई अभियान चलाये।


      · विशाखापत्तनम पोर्ट ट्रस्ट ने बंदरगाह स्थित अस्पताल में 25 केएलडी के सीवेज शोधन संयंत्र का उद्घाटन किया।


      · कोचीन पोर्ट ट्रस्ट ने 200 किलो प्लास्टिक का संग्रह किया, जिन्हें बंदरगाह क्षेत्र के अंदर सड़कों के निर्माण में लगाया जाएगा।


      · कोचीन शिपयार्ड लिमिटेड , ड्रेजिंग कॉर्पोरेशन ऑफ इंडिया लिमिटेड और चेन्नई पोर्ट ट्रस्ट ने स्कूली बच्चों के लिए प्लास्टिक अपशिष्ट के निपटारे और एकल उपयोग वाले प्लास्टिक पर प्रभावकारी ढंग से प्रतिबंध लगाने पर जागरूकता कक्षा आयोजित की।


      · जवाहरलाल नेहरू पोर्ट ट्रस्ट ने महिलाओं के स्वास्थ्य पर जागरूकता कार्यक्रम आयोजित किया।


      · कामराजार पोर्ट ट्रस्ट ने लगभग 500 पौधे लगाये। मुंबई पोर्ट ट्रस्ट , मोरमुगाओ पोर्ट ट्रस्ट और भारतीय समुद्री विश्वविद्यालय ने भी एक व्यापक पौध रोपण अभियान चलाया।


      · कामराजार पोर्ट ट्रस्ट ने स्कूली बच्चों को सुरक्षित पेयजल मुहैया कराने के लिए स्कूल के रसोई घऱ में एक आरओ वाटर प्लांट लगाया।


      · कामराजार पोर्ट ट्रस्ट ने कर्मचारियों, बंदरगाह का इस्तेमाल करने वालों, बीओटी ऑपरेटरों, हितधारकों और ठेके पर काम करने वाले कामगारों के लिए एक ‘ चिकित्सा शिविर ’ लगाया।


      · न्यू मंगलोर पोर्ट ट्रस्ट और हल्दिया डॉक कॉम्प्लेक्स ने स्वच्छता मिशन के संदेश के प्रसार के लिए ‘ वाकाथॉन ’ का आयोजन किया।


      स्वच्छता ही सेवा अभियान का एक विषय (थीम) ‘ एकल उपयोग वाले प्लास्टिक का उपयोग न करना ’ भी था। इसके तहत विभिन्न स्थानों पर प्लास्टिक अपशिष्ट को एकत्रित किया गया। प्लास्टिक का उपयोग न करने के साथ-साथ संगठनों और बंदरगाहों को प्लास्टिक मुक्त बनाने पर विशेष जोर दिया गया।


      शिपिंग राज्य मंत्री (स्वतंत्र प्रभार) श्री मनसुख मंडाविया 20 सितंबर, 2019 को स्वच्छता और फिट इंडिया अभियान को बढ़ावा देने के लिए साइकिल रैली की अगुवाई करते हुए


      *****


      आर.के.मीणा/आरएनएम/एएम/आरआरएस/एम - 3772
    

    
    (Release ID: 1589064) Visitor Counter : 137
    
    
      Read this release in: English , Urdu , Bengali