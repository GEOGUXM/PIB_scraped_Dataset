      प्रधानमंत्री कार्यालय

      प्रधानमंत्री ने गांधी जी की 150वीं जयंती के उपलक्ष्य पर सांस्‍कृतिक वी‍डियो जारी किया
      
      प्रधानमंत्री ने फिल्‍म और मनोरंजन उद्योग के प्रतिनिधियों से मुलाकात की
      
      प्रधानमंत्री ने राष्‍ट्र निर्माण की दिशा में कार्य करने के लिए फिल्‍म बिरादरी को प्रोत्‍साहित किया

      Posted On: 19 OCT 2019 8:25PM by PIB Delhi

    प्रधानमंत्री श्री नरेन्‍द्र मोदी ने नई दिल्‍ली के 7 लोक कल्‍याण मार्ग में आयोजित एक समारोह में महात्‍मा गांधी की 150वीं जयंती के उपलक्ष्‍य में चार सांस्‍कृतिक वीडियो जारी किया।


    इस समारोह में आमिर खान , शाहरुख खान , राजकुमार हिरानी , कंगना रानौत , आनन्‍द एल राय , एस पी बालासुब्रमण्‍यम , सोनम कपूर , जैकी श्रॉफ , सोनू निगम , एकता कपूर , तारक मेहता ग्रुप , ईटीवी ग्रुप सहित भारतीय फिल्‍म एवं मनोरंजन उद्योग के सदस्‍यों ने भाग लिया।


    प्रधानमंत्री ने एक परस्‍पर संवादमूलक सत्र में उनके व्‍यक्तिगत आग्रह पर महात्‍मा गांधी को श्रद्धांजलि अर्पित करने के लिए अपने व्‍यस्‍त कार्यक्रम से समय निकालने के लिए रचनात्‍मक क्षेत्र से जुड़े अग्रणी व्‍यक्तियों तथा इसमें योगदान देने वालों को धन्‍यवाद दिया।


    प्रधानमंत्री ने फिल्‍म एवं मनोरजंन उद्योग से अपनी ऊर्जा मनोरंजक , प्रोत्‍साहक रचनात्‍मक कृतियां बनाने की दिशा में लगाने को कहा जो सामान्‍य नागरिकों को प्रेरित कर सकें। उन्‍होंने समाज में सकारात्‍मक रूपांतरण लाने में उनकी असीम क्षमता और सामर्थ्‍य का उन्‍हें स्‍मरण दिलाया।


    गांधी , एक विचार जो विश्‍व को जोड़ता है


    वर्तमान समय में महात्‍मा गांधी के प्रभाव को रेखांकित करते हुए प्रधानमंत्री ने कहा कि अगर कहीं एक विचार, एक व्‍यक्ति है जो दुनिया भर के लोगों के बीच संपर्क स्‍थापित कर सकता है तो वह महात्‍मा गांधी हैं।


    उनके द्वारा प्रस्‍तावित आइंस्‍टाइन चुनौती का स्‍मरण करते हुए प्रधानमंत्री ने फिल्‍म बिरादरी से गांधी के विचार को सामने लाने के लिए प्रौद्योगिकी के चमत्‍कार का उपयोग करने का आग्रह किया।


    भारतीय मनोरंजन का प्रभाव एवं क्षमता


    प्रधानमंत्री ने मम्‍मलापुरम में चीन के राष्‍ट्रपति के साथ अपनी मुलाकात का स्‍मरण किया जिसमें राष्‍ट्रपति ने चीन में दंगल जैसी भारतीय फिल्‍मों की लोकप्रियता को रेखांकित किया था। उन्‍होंने दक्षिण पूर्व एशिया में रामायण की लोकप्रियता का भी उल्‍लेख किया।


    उन्‍होंने फिल्‍म बिरादरी को भारत में पर्यटन को बढ़ावा देने में अपनी सॉफ्ट पावर क्षमता का उपयोग करने के लिए भी प्रोत्‍साहित किया।


    भविष्‍य की रूपरेखा


    प्रधानमंत्री ने रेखांकित किया कि भारत 2022 में अपनी 75वीं वर्षगांठ मनाने जा रहा है। इस संबंध में, उन्‍होंने उपस्थित जनसमूह से 1857 से 1947 तक भारत के स्‍वतंत्रता संग्राम तथा 1947 से 2022 तक भारत की विकास गाथा की प्रेरक कहानियों को भी प्रदर्शित करने का आग्रह किया। उन्‍होंने भारत में एक वार्षिक अंतरराष्‍ट्रीय मनोरंजन सम्‍मेलन की मेजबानी करने की योजना का भी उल्‍लेख किया।


    सिने कलाकारों ने प्रधानमंत्री की प्रशंसा की


    प्रधानमंत्री के साथ एक परस्‍पर संवादमूलक सत्र में, आमिर खान ने विश्‍व में महात्‍मा गांधी के संदेश के प्रसार के प्रयोजन की दिशा में योगदान देने का विचार सुझाने के लिए प्रधानमंत्री को धन्‍यवाद दिया।


    विख्‍यात फिल्‍म निदेशक राजकुमार हिरानी ने बताया कि आज जारी किया गया वीडियो ‘चेंज विदिन’ की विषय वस्‍तु पर जारी किए जाने वाले कई वीडियो में एक है। उन्‍होंने प्रधानमंत्री को उनकी निरंतर प्रेरणा, दिशा निर्देश और समर्थन के लिए धन्‍यवाद दिया।


    शाहरुख खान ने एक ऐसे प्‍लेटफॉर्म का निर्माण करने, जहां फिल्‍म बिरादरी के सभी लोग एक साथ आएं और एक विशेष प्रयोजन के लिए कार्य करें, के लिए प्रधानमंत्री को धन्‍यवाद देते हुए कहा कि ऐसी पहल पूरे विश्‍व को गांधी जी के उपदेशों को फिर से आधुनिक संदर्भों में प्रस्‍तुत करेगी।


    विख्‍यात फिल्‍म निर्माता आनन्‍द एल राय ने प्रधानमंत्री को धन्‍यवाद दिया कि उन्‍होंने राष्‍ट्र निर्माण की दिशा में मनोरंजन उद्योग को उसकी क्षमता को महसूस कराया।


    प्रधानमंत्री ने फिल्‍म बिरादरी को मनोरंजन उद्योग के समग्र विकास के लिए उनकी सरकार से सभी प्रकार की सहायता दिए जाने का आश्‍वासन दिया।


    महात्‍मा गांधी की 150वीं जयंती की विषय वस्‍तु पर केंद्रित वीडियो की संकल्‍पना और सृजन राजकुमार हिरानी, ईटीवी ग्रुप, तारक मेहता ग्रुप एवं भारत सरकार के संस्‍कृति मंत्रालय द्वारा किया गया।


    ******


    आरकेमीणा/आरएनएम/एएम/एसकेजे/एमबी-3693
    

    
    (Release ID: 1588549) Visitor Counter : 175
    
    
      Read this release in: Assamese , English , Bengali , Punjabi , Gujarati , Tamil , Kannada