      खाद्य प्रसंस्करण उद्योग मंत्रालय

      श्री पीयूष गोयल, डॉ. हर्षवर्धन, श्रीमती हरसिमरत कौर बादल ने जालंधर के रास्ते लोहियान खास तक जाने वाली गाड़ी सरबत-द-भला एक्सप्रेस को झंडी दिखाकर रवाना किया
      
      यह ट्रेन सुलतानपुर लोधी तक कनेक्टिविटी प्रदान करके तीर्थ यात्रियों की सेवा करेगीः श्री पीयूष गोयल
      
      गाड़ी का नाम सरबत-द-भला एक्सप्रेस गुरू नानक देवजी की मानवता की भलाई की शिक्षा को दर्शाता हैः श्रीमती हरसिमरत कौर बादल
      
      भारतीय रेल सुलतानपुर लोधी जाने वाले तीर्थयात्रियों को यात्रा सुविधा प्रदान कर सराहनीय कार्य कर रहा हैः डॉ. हर्षवर्धन

      Posted On: 04 OCT 2019 2:41PM by PIB Delhi

    श्री गुरू नानक देवजी की 550वीं जयंती के अवसर पर भारतीय रेल वर्ष भर के समारोह के माध्यम से गुरू नानक देवजी को श्रद्धासुमन अर्पित कर रहा है। विरासत शहर सुलतानपुर लोधी के रेलवे स्टेशन को आधुनिक सुविधाओं के साथ उन्नत बनाया जा रहा है। गुरू नानक देवजी ने सुलतानपुर लोधी में ही ज्ञान प्राप्त किया था। इस सिलसिले में रेल और वाणिज्य तथा उद्योग मंत्री श्री पीयूष गोयल, स्वास्थ्य और परिवार कल्याण, विज्ञान और टेक्नोलॉजी तथा पृथ्वी विज्ञान मंत्री डॉ. हर्षवर्धन, खाद्य प्रसंस्करण उद्योग मंत्री श्रीमती हरसिमरत कौर बादल तथा अन्य गणमान्य व्यक्तियों ने गाड़ी संख्या 12037/12038 नई दिल्ली-लुधियाना इंटरसिटी एक्सप्रेस को नई संख्या और नाम (22479/22480 सरबत-द-भला एक्सप्रेस) को आज नई दिल्ली स्टेशन से झंडी दिखाकर रवाना किया गया। यह रेल गाड़ी जालंधर होते हुए लोहियान खास तक जाएगी। इस अवसर पर रेल बोर्ड के सदस्य उत्तर रेलवे के महाप्रबंधक तथा वरिष्ठ रेल अधिकारी उपस्थित थे।


    इस अवसर रेल और उद्योग तथा वाणिज्य मंत्री श्री पीयूष गोयल ने कहा कि नई ट्रेन श्री गुरू नानक देवजी की 550वीं जयंती (प्रकाश पर्व) के अवसर पर सुलतानपुर लोधी जाने वाले सिख तीर्थयात्रियों को सेवा प्रदान करेगी। उन्होंने कहा कि हमें अपने जीवन में गुरू नानक देवजी की शिक्षाओं का अनुसरण करना चाहिए। यह भारतीय रेल का महत्वपूर्ण कदम है, क्योंकि सुलतानपुर लोधी जाने वाले तीर्थयात्रियों को कनेक्टिविटी प्रदान की जाएगी। कल यानी 03 अक्तूबर, 2019 को दूसरी वंदे भारत एक्सप्रेस गाड़ी झंडी दिखाकर रवाना की गई। यह गाड़ी माता वैष्णो देवी जाने वाले तीर्थयात्रियों को कनेक्टिविटी प्रदान करेगी। उन्होंने इस अवसर पर सभी अतिथियों को बधाई दी।


    खाद्य प्रसंस्करण उद्योग मंत्री श्रीमती हरसिमरत कौर बादल ने कहा कि मैं रेल तथा वाणिज्य और उद्योग मंत्री श्री पीयूष गोयल का सुलतानपुर लोधी के लिए नई रेल गाड़ी प्रदान करने के लिए आभारी हूं। उन्होंने कहा कि गुरू नानक देवजी ने अपने जीवन के 14 वर्ष यहीं बिताए थे और रेल गाड़ी का नाम सरबत-द-भला है, जिसका अर्थ सभी के लिए भलाई है। रेल गाड़ी का नाम गुरू नानक देवजी की शिक्षा को दर्शाता है। उन्होंने बताया कि रेल मंत्री ने सुलतानपुर लोधी रेलवे स्टेशन को उन्नत बनाने की मंजूरी दी है तथा नांदेड़, पटना साहिब जैसे महत्वपूर्ण सिख धार्मिक स्थलों को सुलतानपुर लोधी से जोड़ा है। 70 वर्षों बाद सिख श्रद्धालुओं की इच्छाएं पूरी हुई हैं।


    इस अवसर पर स्वास्थ्य और परिवार कल्याण, विज्ञान और टेक्नोलॉजी तथा पृथ्वी विज्ञान मंत्री डॉ. हर्षवर्धन ने कहा कि यह पावन अवसर है, क्योंकि नई रेल गाड़ी राष्ट्रीय राजधानी को सीधे तौर पर सुलतानपुर लोधी से जोड़ेगी। उन्होंने कहा कि सुलतानपुर लोधी जाने वाले तीर्थयात्रियों को सुविधा प्रदान करके भारतीय रेल ने सराहनीय सेवा की है।


    ट्रेन परिचयः


    गाड़ी संख्या 22479/22480 सरबत-द-भला एक्सप्रेस सवेरे सात बजे नई दिल्ली रेलवे स्टेशन से रवाना होगी। इस ट्रेन का ठहराव दोनों दिशाओं में शकूर बस्ती, बहादुरगढ़, रोहतक जंक्शन, जींद, नरवाना, तोहाना, जखाल, संगरुर, धुरी, जालंधर सिटी, कपूरथला, सुलतानपुर होगा। यह ट्रेन दोपहर बाद 14:55 बजे लोहियान खास पहुंचेगी। वापसी में गाड़ी संख्या 22480 दोपहर बाद 15:35 बजे लोहियान खास से प्रस्थान करेगी और रात्रि 23:35 बजे नई दिल्ली पहुंचेगी। यह रेल गाड़ी सप्ताह में पांच दिन यानी रविवार, मंगलवार, बुधवार, गुरूवार और शुक्रवार को चलेगी। इसमें 2 एसी चेयर कार कोच, दूसरी श्रेणी सिटिंग की 6 कोच और 7 सामान्य श्रेणी कोच होंगे।


    ****


    आर.के.मीणा/आरएनएम/एएम/एजी/एमएस–3425

    
    
    (Release ID: 1587226) Visitor Counter : 221
    
    
      Read this release in: English , Urdu , Tamil