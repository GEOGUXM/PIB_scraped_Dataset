      उप राष्ट्रपति सचिवालय

      धारा 370 का समापन एक आंतरिक प्रशासनिक विषय है : उपराष्ट्रपति
      
      
      समावेशी विकास सुनिश्चित करने के लिए जम्मू-कश्मीर को 2 केंद्र शासित प्रदेशों में विभाजित किया गया
      
      इस प्रस्ताव को संसद का स्पष्ट जनादेश मिला : उपराष्ट्रपति
      
      एक अधिक न्यायसंगत, शांतिपूर्ण एवं जवाबदेह विश्व व्यवस्था का आह्वान किया
      
      भारत क्षेत्रीय और साझा सरोकार के वैश्विक मुद्दों पर यूरोपिय संघ के साथ काम करने के प्रति इच्छुक है : उपराष्ट्रपति
      
      बहुपक्षीय प्रणाली में सुधार लाने तथा समसामयिक वैश्विक वास्तविकताओं की बेहतरी के लिए संस्थाओं का आह्वान किया
      
      
      
      यूरोपीय संघ के संसदविदों के साथ बातचीत की

      Posted On: 28 OCT 2019 8:04PM by PIB Delhi

    उपराष्ट्रपति श्री एम. वेंकैया नायडू ने कहा कि धारा 370 का समापन करना एक आंतरिक विषय है और जम्मू-कश्मीर और लद्दाख दोनों का विकास सुनिश्चित करने के उद्देश्य से राज्य को दो केंद्र शासित प्रदेशों में विभाजित करने का निर्णय लिया गया है।


    यूरोपीय संसद के 25 से अधिक सदस्यों को आज नई दिल्ली में संबोधित करते हुए, उन्होंने कहा कि धारा 370 का समापन करना समतामूलक और मानवीय सम्मान की दिशा में एक कदम है। श्री नायडू ने कहा कि इस निर्णय से सुशासन कायम होगा, जहां लोग निरंतर गोलियों के भय से त्रस्त रहने के बदले स्वतंत्रता के सुखद परिणामों का आनंद ले सकेंगे।


    उपराष्ट्रपति ने कहा कि 5 और 6 अगस्त, 2019 को संसद में मतदान के लिए प्रस्ताव रखा गया था और इसे संसद का स्पष्ट जनादेश मिला। उन्होंने कहा कि निचले सदन ने इसके पक्ष में 80 प्रतिशत मतदान किया और उच्च सदन ने इस विधेयक का लगभग 66 प्रतिशत समर्थन किया।


    इस बात पर जोर देते हुए कि जम्मू-कश्मीर के विलय के समय से यह भारत का एक अभिन्न हिस्सा है, उपराष्ट्रपति ने कहा कि भारतीय संविधान ने इस राज्य को विशेष दर्जा देते हुए धारा 370 के तहत एक प्रावधान लागू किया और शुरूआत के समय से ही यह एक अस्थायी प्रावधान था।


    उपराष्ट्रपति ने कहा कि पिछले कई दशकों से समय-समय पर विशेष प्रावधानों और इनके परिणामों की समीक्षा की गई है तथा भारतीय संसद में कई बार इस मुद्दे पर चर्चा की गई थी।


    उन्होंने कहा कि व्यापक तौर पर यह महसूस किया गया कि देश के भीतर एक एन्क्लेव होना वांछनीय नहीं है और इसे समावेशी विकास की रणनीति के विरुद्ध माना गया, जबकि अपना देश राज्यों के बीच विकास के अंतर को पाटने तथा किसी राज्य को पीछे छोड़े बिना एक समतामूलक विकास के लक्ष्य तक पहुंचना चाहता है।


    उन्होंने भारत के दौरे पर आए यूरोपीय संसद के प्रतिनिधिमंडल को बताया कि भारत क्षेत्रीय और साझा सरोकार के वैश्विक मुद्दों पर यूरोपीय संघ के साथ मिलकर काम करने तथा समसामयिक वैश्विक वास्तविकताओं की बहतरी के लिए बहुपक्षीय प्रणाली और संस्थाओं में सुधार करने के प्रति इच्छुक है।


    ***


    आर.के.मीणा/आरएनएम/एएम/एसकेएस/सीएस-3850


    

    
    (Release ID: 1589476) Visitor Counter : 66
    
    
      Read this release in: English , Urdu