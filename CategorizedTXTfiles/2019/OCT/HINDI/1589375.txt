      पोत परिवहन मंत्रालय

      श्री मनसुख मांडविया ने कोलकाता डॉक सिस्टम पर ‘कारोबार में सुगमता-आरएफआईडी पर अमल आधारित बंदरगाह पहुंच नियंत्रण प्रणाली’ का उद्घाटन किया
      
      88 सीसीटीवी कैमरे बास्कुल ब्रिज, स्विंग ब्रिज एवं संपूर्ण रवीन्द्र सेतु और केपीडी/एनएसडी के गेट और यार्ड के संवेदनशील क्षेत्रों में लगाए गए हैं
      
      Posted On: 25 OCT 2019 5:39PM by PIB Delhi


    शिपिंग और रसायन एवं उर्वरक राज्‍य मंत्री (स्‍वतंत्र प्रभार) श्री मनसुख मांडविया ने आज कोलकाता में कोलकाता पोर्ट ट्रस्‍ट (केओपीटी) के अधिकारियों के साथ समीक्षा बैठक की। श्री मांडविया ने कोलकाता डॉक सिस्‍टम (केडीएस) पर ‘कारोबार में सुगमता- रेडियो फ्रीक्वेंसी आइडेंटिफिकेशन (आरएफआईडी) पर अमल आधारित बंदरगाह पहुंच नियंत्रण प्रणाली (पीएसीएस)’ का उद्घाटन किया। श्री मांडविया ने केडीएस, रवीन्‍द्र सेतु (हावड़ा ब्रिज) पर सीसीटीवी परिचालन का शुभारंभ किया और केडीएस में 3 ट्रक पार्किंग टर्मिनलों को समर्पित किया। श्री मांडविया ने हरित दीवार (ग्रीन वाल) परियोजना के तहत केओपीटी के परिसर में एक पौधा लगाया।


    श्री मांडविया ने सीसीटीवी नियंत्रण कक्ष का निरीक्षण किया और इसके साथ ही रिवरफ्रंट पर्यटन विकास का उद्घाटन किया। उन्‍होंने कोलकाता में रिवरफ्रंट पर्यटन को बढ़ावा देने के लिए केओपीटी को प्रोत्‍साहित किया। श्री मांडविया ने इस अवसर पर कहा कि बंदरगाहों वाले शहर अत्‍यंत महत्‍वपूर्ण होते हैं क्‍योंकि वे रोजगारों का सृजन करते हैं और परिवहन में सामंजस्‍य सुनिश्चित करते हैं। उन्‍होंने 149 वर्षों तक राष्‍ट्र की सेवा करने के लिए केओपीटी को बधाई दी और केओपीटी के 150 वर्षों का जश्‍न मनाने का सुझाव दिया। उन्‍होंने यह पुष्टि भी की कि प्रधानमंत्री श्री नरेन्‍द्र मोदी ने केओपीटी के 150 वर्षों के जश्‍न में शिरकत करने पर सहमति जताई है। श्री मांडविया ने बाद में समुद्री पुरालेख का मुआयना किया और इसका उन्‍नयन करने का सुझाव केओपीटी को दिया , ताकि नई पीढ़ी को देश के समुद्री इतिहास से अवगत कराया जा सके। उन्‍होंने कर्मचारियों को स्‍वच्‍छता पुरस्‍कार भी प्रदान किए और संबंधित अभियान के लिए केओपीटी की सराहना की। श्री मांडविया ने पुरस्‍कार विजेताओं को बधाई देते हुए कहा कि हमें निश्चित तौर पर अपने घरों एवं कार्यालयों के आसपास के क्षेत्रों को स्‍वच्‍छ रखने और इसके साथ ही एकल उपयोग वाले प्‍लास्टिक पर रोक लगाकर देश को स्‍वस्‍थ बनाने की आदत डालनी चाहिए, जिस पर पहले ही प्रतिबंध लगाया जा चुका है। श्री मांडविया ने कर्मचारियों के बीच इस्‍पात (स्‍टील) की बनी वाटर बॉटलों का वितरण किया और इसके साथ ही उन्‍हें देश को प्‍लास्टिक मुक्‍त बनाने के लिए प्रोत्‍साहित भी किया।


    कोलकाता डॉक सिस्‍टम (एनएसडी और केपीडी) में वाहनों तथा आगंतुकों के सुरक्षित एवं सुव्‍यवस्थित प्रवेश तथा निकासी के साथ-साथ बंदरगाह इस्‍तेमालकर्ताओं (यूजर) के साथ कारोबार में सुगमता सुनिश्चित करने के लिए कुल मिलाकर लगभग 17 करोड़ रुपये की लागत से कोलकाता डॉक सिस्‍टम (नेताजी सुभाष डॉक, एनएसडी और किडरपोर डॉक, केपीडी) के लिए आरएफआईडी आधारित बंदरगाह पहुंच नियंत्रण प्रणाली (पीएसीएस) की परियोजना की शुरुआत की गई थी। इस परियोजना के तहत एनएसडी और केपीडी के 12 द्वारों (गेट) को आरएफआईडी आधारित पीएसीएस से लैस किया गया। आरएफआईडी डिवाइस को एनएसडी के सभी द्वारों पर लगाया गया है और वे आज परिचालन में ला दिए जाएंगे। केपीडी के सभी द्वार भी 31 अक्‍टूबर, 2019 तक परिचालन में आ जाएंगे।


    आरएफआईडी आधारित बंदरगाह पहुंच नियंत्रण प्रणाली (पीएसीएस) 100 प्रतिशत कैशलेस लेन-देन (ट्रांजैक्‍शन) के जरिए परमिट/पास प्राप्‍त करने के लिए बंदरगाह इस्‍तेमालकर्ताओं को एकल खिड़की प्रणाली सुलभ कराएगी। सिस्‍टम आधारित सुव्‍यवस्थित गेट परिचालन से केडीएस की परिचालन क्षमता भी बढ़ जाएगी। बंदरगाह के निकट सड़कों पर भीड़-भाड़ कम करने के लिए कोलकाता पोर्ट ने लगभग 6 करोड़ रुपये की लागत से सोनई, कोल डॉक रोड और भुतघाट पर स्थित अपनी 30,000 वर्ग मीटर भूमि को 3 ट्रक पार्किंग टर्मिनलों के रूप में विकसित किया है। ये तकरीबन 400 ट्रकों/ट्रेलरों को पार्किंग सेवाएं देंगे।


    ***


    आर.के.मीणा/आरएनएम/एएम/आरआरएस/वीके –3837

    
    
    (Release ID: 1589375) Visitor Counter : 88
    
    
      Read this release in: English , Bengali , Gujarati