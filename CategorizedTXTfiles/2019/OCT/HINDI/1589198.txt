      प्रधानमंत्री कार्यालय

      प्रधानमंत्री को प्राप्‍त वस्‍तुओं और स्‍मृति चिन्‍हों की ई-नीलामी समाप्‍त
      Posted On: 24 OCT 2019 8:15PM by PIB Delhi


      प्रधानमंत्री को प्राप्‍त यादगार वस्‍तुओं की प्रदर्शनी और ई-नीलामी आज 24 अक्‍तूबर को समाप्‍त हो गई। इन वस्‍तुओं की नीलामी के दौरान लोगों की जबरदस्‍त प्रतिक्रिया देखने को मिली और हजारों बोलियां लगी। ई-नीलामी से होने वाली आमदनी को नमामी गंगे मिशन के लिए दिया जाएगा।


      केन्‍द्रीय संस्‍कृति मंत्रालय ने प्रधानमंत्री को उपहार में मिली कुल 2772 यादगार वस्‍तुओं को बेचने के लिए 14 सितम्‍बर से ई-नीलामी शुरू की थी। इन वस्‍तुओं को नई दिल्‍ली में राष्‍ट्रीय आधुनिक कला गैलरी में प्रदर्शित किया गया था। स्‍मृति चिन्‍हों में विविध वस्‍तुएं और पेंटिंग , मूर्तियां, शॉल, जैकेट और परम्‍परागत वाद्य यंत्र शामिल थे।


      आरंभ में ई-नीलामी 3 अक्‍तूबर को होनी थी। लेकिन लोगों की जबरदस्‍त प्रतिक्रिया तथा कुछ और लोगों के इसमें भाग लेने को देखते हुए , नीलामी की प्रक्रिया को तीन सप्‍ताह और बढ़ाने का फैसला किया गया। नीलामी की सभी वस्‍तुएं बिक चुकी हैं। नीलामी में जानी-मानी हस्तियों, राजनीतिज्ञों और सक्रियतावादियों ने दिलचस्‍पी दिखाई। इनमें बॉलीवुड अभिनेता अनिल कपूर, अर्जुन कपूर और गायक कैलाश खेर शामिल हैं।


      प्रदर्शित यादगार वस्‍तुओं में न्‍यूनतम मूल्‍य की वस्‍तु जैसे भगवान गणेश और कमल के आकार में लकड़ी के कलात्‍मक बक्‍से की कीमत 500 रूपये थी। तिरंगे की पृष्‍ठभूमि में प्रधानमंत्री और महात्‍मा गांधी की एक्रेलिक पेंटिंग का अधिकतम आधार मूल्‍य ढाई लाख रूपये था जिसके लिए 25 लाख रूपये की अंतिम बोली लगी।


      प्रधानमंत्री की फ्रेम की हुई तस्वीर , जिसमें वह अपनी माँ से आशीर्वाद ले रहे हैं , जिसका आधार मूल्य 1000 रुपये था उसके लिए 20 लाख रुपये की बोली लगी। अन्य लोकप्रिय नीलामी वस्तुओं में मणिपुरी लोक कला (आधार मूल्‍य 50 , 000 रुपये , 10 लाख रुपये की बोली में बिकी) , बछड़े को दूध पिला रही गाय की धातु की मूर्ति (आधार मूल्य 4 , 000 रुपये , 10 लाख रूपये की बोली में बिकी ) और स्वामी विवेकानंद की 14 सेंटीमीटर धातु की मूर्ति (आधार मूल्‍य 4 , 000 रुपये की कीमत जिसका अंतिम मूल्‍य 6 लाख रुपये मिला) शामिल है।


      ****


      
      आर.के.मीणा/आरएनएम/एएम/केपी/जीआरएस - 3799
    

    
    (Release ID: 1589198) Visitor Counter : 99
    
    
      Read this release in: English , Marathi , Bengali , Punjabi , Gujarati , Tamil , Malayalam