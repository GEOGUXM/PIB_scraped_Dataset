      रक्षा मंत्रालय

      भारत-मंगोलिया नोमेडिक एलीफैंट अभ्यास के 14वें संस्करण का प्रमाणीकरण अभ्यास और समापन समारोह
      Posted On: 18 OCT 2019 8:01PM by PIB Delhi


      भारत और मंगोलिया के बीच संयुक्त द्विपक्षीय अभ्यासों की श्रृंखला में , दोनों देश एक बार पुनः आगामी स्तर की द्विपक्षीय मित्रता को बढ़ाने की ओर अग्रसर हुए हैं। भारत और मंगोलिया की सेनाओं के बीच संयुक्त सैन्य प्रशिक्षण अभ्यास एक्स नोमेडिक एलीफैंट 2019 का यह 14वां संस्करण है। इस अभ्यास का शुभारंभ 05 अक्टूबर 2019 को हुआ और इसका समापन 18 अक्टूबर 2019 को बकलोह स्थित फॉरेन ट्रेनिंग नोड (एफटीएन) में हुआ।


      अभ्यास के दौरान, प्राथमिक रूप से संयुक्त राष्ट्र के अधिदेश के अंतर्गत पर्वतीय क्षेत्रों में आतंकियों और आतंकवाद के खिलाफ कार्रवाई के संयुक्त अभियान में शामिल होने के लिए सैनिकों को प्रशिक्षण देना था। संपूर्ण अभ्यास को एक योजनाबद्ध तरीके से अंजाम दिया गया जिसके तहत संयुक्त सामरिक अभ्यास में शामिल होने से पूर्व, सैनिकों को एक दूसरे की संगठनात्मक संरचना , हथियारों और युद्ध कौशल से परिचित कराया गया। सैन्य दस्तों ने व्यापक स्तर पर अपने सामरिक और तकनीकी कौशल का इस्तेमाल करते हुए हथियारों और उपकरणों पर संयुक्त प्रशिक्षण, क्रॉस प्रशिक्षण अभ्यास और क्षेत्र प्रशिक्षण अभ्यास के माध्यम से आतंक विरोधी अभियानों में सक्रिय भागीदारी की। दोनों पक्षों ने पहाड़ी क्षेत्रों में परिस्थितियों के आधार पर बेहतर तरीके से विकसित सामरिक अभियानों की संयुक्त श्रृंखलाबद्ध योजना बनाई और इसको निष्पादित भी किया।


      इस अभ्यास ने दोनों देशों के सैन्य दस्तों को अपने परिचालन अभ्यास और दक्षता को साझा करने के लिए न सिर्फ एक आदर्श प्लेटफार्म उपलब्ध कराया अपितु भारत और मंगोलिया की सेनाओं के बीच सहयोग को व्यापक बनाने की दिशा में भी महत्वपूर्ण गति प्रदान की।


      निश्चित तौर पर, इस संयुक्त अभ्यास से भारत और मंगोलिया के बीच न सिर्फ मित्रता की भावना को बढ़ाने अपितु दोनों देशों के बीच रणनीतिक सैन्य संबंधों को उच्च स्तर तक ले जाने का मार्ग प्रशस्त होगा।


      कर्नल अमन आनंद


      पीआरओ (सेना)


      आरकेमीणा/आरएनएम/एएम /एके/एसएस/डीसी-3680

    

    
    (Release ID: 1588509) Visitor Counter : 324
    
    
      Read this release in: English