      उप राष्ट्रपति सचिवालय

      उपराष्ट्रपति दो अफ्रीकी देशों कोमोरोस और सिएरा लियोन की यात्रा पर जायेंगे
      Posted On: 07 OCT 2019 5:43PM by PIB Delhi


    अफ्रीका के साथ भारत के जुड़ाव को जारी रखते हुए, उपराष्ट्रपति श्री एम. वेंकैया नायडू 10 अक्टूबर को कोमोरोस और सिएरा लियोन की यात्रा पर जाएंगे।


    अफ्रीका के दक्षिण-पूर्वी तट पर स्थित द्वीपसमूह देश कोमोरोस और सिएरा लियोन की किसी उच्च भारतीय पदाधिकारी की यह पहली यात्रा होगी।


    कोमोरोस की राजधानी, मोरोनी पहुंचने के तुरंत बाद, श्री नायडू, कोमोरोस के राष्ट्रपति श्री अज़ाली असौमानी से मुलाकात करेंगे। बाद में, श्री नायडू कोमोरोस में रहने वाले भारतीय समुदाय को संबोधित करेंगे।


    11 अक्टूबर को उपराष्ट्रपति, कोमोरोस के राष्ट्रपति के साथ प्रतिनिधिमंडल स्तर की वार्ता करेंगे। इसके बाद उपराष्ट्रपति श्री नायडू और कोमोरोस के राष्ट्रपति श्री अज़ाली असौमानी दोनों देशों के बीच विभिन्न क्षेत्रों में हो रहे समझौतों पर हस्ताक्षर करने के गवाह बनेंगे। वे दोनों एक प्रेस वक्तव्य भी जारी करेंगे।


    कोमोरोस की अपनी यात्रा के दौरान श्री नायडू, कोमोरोस संघ की असेम्बली के अध्यक्ष श्री अब्दु ओसेनी के साथ भी बातचीत करेंगे और सिएरा लियोन की राजधानी फ्रीटाउन जाने से पहले संसद (कोमोरोस संघ की असेम्बली) को भी संबोधित करेंगे। ।


    सिएरा लियोन की विदेशी मामले और अंतर्राष्ट्रीय सहयोग मंत्री सुश्री नबीला फरीदा ट्यूनिस उपराष्ट्रपति के आगमन के तुरंत बाद उनसे मुलाकात करेंगी।


    13 अक्टूबर को, उपराष्ट्रपति सियरा लियोन गणराज्य के राष्ट्रपति श्री जूलियस माडा बायो के साथ मुलाकात करेंगे। बाद में उनके साथ प्रतिनिधिमंडल स्तर की वार्ता होगी और दोनों गणमान्य व्यक्ति दोनों देशों के बीच होने वाले समझौतों पर हस्ताक्षर करने के साक्षी होंगे।


    उसी दिन, श्री नायडू भारतीय समुदाय को भी संबोधित करेंगे। 14 अक्टूबर को श्री नायडू दिल्ली प्रस्थान से पूर्व संसद के अध्यक्ष डॉ. अबास बुंडू से मुलाकात करेंगे।


    भारत के उपराष्ट्रपति की अफ्रीका की यह दूसरी यात्रा है। इससे पहले नवंबर 2018 में, श्री नायडू ने बोत्सवाना, जिम्बाब्वे और मालावी की यात्रा की थी। उन्होंने इन देशों के साथ द्विपक्षीय संबंधों को मजबूत करने के लिए यह दौरा किया था।


    ***


    आर.के.मीणा/आरएनएम/एएम/आईपीएस/सीएस-3465


    

    
    (Release ID: 1587437) Visitor Counter : 255
    
    
      Read this release in: English , Urdu