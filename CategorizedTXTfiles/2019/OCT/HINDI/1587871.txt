      रक्षा मंत्रालय

      रक्षा मंत्री श्री राजनाथ सिंह ने आतंकवाद से मुकाबले में अमेरिका की भूमिका की सराहना की
      Posted On: 11 OCT 2019 4:48PM by PIB Delhi


    अमेरिकी सीनेटर टेड क्रूज (रिपब्लिकन-टेक्सास) तथा मैगी हसन (डेमोक्रेट-न्यू हेम्पशायर) ने आज नई दिल्ली में रक्षा मंत्री श्री राजनाथ सिंह से मुलाकात की। बैठक के दौरान रक्षा मंत्री ने भारत-अमेरिकी साझेदारी में हुई प्रगति पर संतोष व्यक्त किया और द्विपक्षीय रक्षा संबंधों को और अधिक मजबूत बनाने के उपायों पर चर्चा की। उन्होंने अमेरिका को विश्व का सबसे पुराना लोकतंत्र और भारत का सर्वाधिक महत्वपूर्ण तथा विश्वसनीय साझेदार बताया।


    श्री राजनाथ सिंह ने कहा कि पिछले पांच वर्षों में भारत-अमेरिका सहयोग में काफी वृद्धि हुई है। उन्होंने आशा व्यक्त की कि आने वाले वर्षों में दोनों देशों के बीच रणनीतिक साझेदारी का विस्तार होगा।


    रक्षा मंत्री ने आतंकवाद से मुकाबला करने में अमेरिका द्वारा निभाई गई भूमिका की सराहना की। उन्होंने आतंकवाद का मुकाबला करने में अंतर्राष्ट्रीय समुदाय के साथ मिलकर काम करने की भारत सरकार की वचनबद्धता को दोहराया।


    बैठक में भारत में अमेरिका के राजदूत श्री केनेथ जस्टर और रक्षा मंत्रालय के अधिकारी शामिल हुए।


    ***


    आर.के.मीणा/आरएनएम/एएम/एजी/एमएस–3540

    

    
    (Release ID: 1587871) Visitor Counter : 74
    
    
      Read this release in: English , Urdu , Bengali