      पूर्वोत्‍तर क्षेत्र विकास मंत्रालय

      मेघालय के मुख्‍यमंत्री ने पूर्वोत्‍तर विकास राज्‍य मंत्री डॉ. जितेंद्र सिंह से मुलाकात की
      
      विभिन्‍न विकास परियोजनाओं की स्थिति पर विचार-विमर्श किया गया

      Posted On: 11 OCT 2019 5:17PM by PIB Delhi

    मेघालय के मुख्‍यमंत्री श्री कॉनराड संगमा ने केंद्रीय पूर्वोत्तर क्षेत्र विकास राज्य मंत्री (स्वतंत्र प्रभार) , प्रधानमंत्री कार्यालय में राज्य मंत्री , कार्मिक , लोक शिकायत और पेंशन , परमाणु ऊर्जा और अंतरिक्ष राज्य मंत्री डॉ जितेंद्र सिंह से आज नई दिल्ली में मुलाकात की और राज्‍य की विकास संबंधी विविध परियोजनाओं और योजनाओं के बारे में विचार-विमर्श किया।


    बैठक के दौरान , मुख्यमंत्री ने पूर्वोत्तर क्षेत्र विकास मंत्रालय के एनएलसीपीआर के अंतर्गत केंद्र द्वारा वित्‍त पोषित विभिन्न परियोजनाओं और पूर्वोत्‍तर परिषद (एनईसी) के तहत परियोजनाओं की स्थिति पर चर्चा की। उपयोग प्रमाण पत्र प्रस्तुत करने और अधिक धनराशि जारी करने से संबंधित विषय पर भी चर्चा की गई।


    मुख्यमंत्री ने पूर्वोत्तर क्षेत्र विकास राज्‍य मंत्री को मावलिन्‍नोंग की ओर जाने वाली पिन्‍रुस्‍ला- लतान्ग्रिवान सड़क के एमबीटी सहित निर्माण की दिशा में हुई प्रगति के बारे में जानकारी दी। इस परियोजना को सितंबर , 2019 में 29.97 करोड़ रुपये की लागत पर मंजूरी दी गई थी और मंत्रालय ने निविदा प्रक्रिया के लिए 10 लाख रुपये की राशि भी जारी कर दी थी। बैठक के दौरान लाएत्‍तयारा गांव से किन्‍रेम फॉल्‍स तक मावसमई-शेला के उन्नयन पर भी चर्चा की गई।


    डॉ. जितेंद्र सिंह ने कहा कि मेघालय में पर्यटन की अपार संभावनाएं और समृद्ध प्राकृतिक सौंदर्य मौजूद है। उन्होंने कहा कि इन संभावनाओं पर गौर किए जाने की जरूरत है। उन्होंने कहा कि प्रधानमंत्री नरेन्‍द्र मोदी के नेतृत्व वाली सरकार ने पूर्वोत्‍तर राज्यों के विकास को सदैव उच्च प्राथमिकता दी है।


    उपरोक्त के अलावा , मुख्यमंत्री ने राज्य के आईएएस अधिकारियों के कैडर से संबंधित मुद्दों पर भी चर्चा की।


    ***


    आर.के.मीणा/आरएनएम/एएम/आरके/एनके – 3548

    
    
    (Release ID: 1587906) Visitor Counter : 40