      कौशल विकास एवं उद्यमिता मंत्रालय

      बीकानेर में आयोजित स्किल इंडिया रोजगार मेले में 7500 युवाओं ने भाग लिया; 2000 से अधिक उम्‍मीदवारों को नौकरियों के लिए चुना गया
      Posted On: 13 OCT 2019 7:22PM by PIB Delhi


      राजस्‍थान के बीकानेर में दो दिवसीय स्किल इंडिया रोजगार मेले का आज समापन हुआ। इस मेले में लगभग 7500 युवाओं ने भाग लिया और 2000 से अधिक युवाओं को नौकरियों के लिए चयनित किया गया। इस मेले का आयोजन कौशल विकास एवं उद्यमिता मंत्रालय के तत्‍वाधान में राष्‍ट्रीय कौशल विकास निगम द्वारा किया गया था। इस मेले में 100 से अधिक कंपनियों ने भाग लिया।


      केन्‍द्रीय कौशल विकास एवं उद्यमिता मंत्री डॉ. महेन्‍द्र नाथ पांडेय ने मेले के समापन-सत्र में भाग लिया। रोजगार मेले का आयोजन देश के विभिन्‍न शहरों में किया जा रहा है, इससे उम्‍मीदवारों को नियोक्‍तओं को साथ विचार-विमर्श करने का अवसर मिलता है। मेले में कौशल प्रतिस्‍पर्धा , कौशल हाट , कौशल साथी , परामर्श कार्यक्रम आदि का भी आयोजन किया गया था।


      बिग-बास्‍केट, कारदेखो डॉट कॉम , यूरेका फोर्ब्‍स , आइकिया ग्‍लोबल , कोटक महिन्‍द्रा , रिलायंस रिटेल , मुथुट ग्रुप , टफे लिमिटेड आदि बड़ी कंपनियों ने इस मेले में भाग लिया। 2000 से ज्‍यादा उम्‍मीदवारों को टेक्‍निशियन , इलैक्ट्रिशियन , फिटर , टर्नर , सेल्‍स-एग्जिक्‍यूटिव , बिज़नेस एग्जिक्‍यूटिव , डाटा एंट्री ऑपरेटर आदि पदों के लिए चुना गया।


      इस अवसर पर केन्‍द्रीय कौशल विकास एवं उद्यमिता मंत्री डॉ. महेन्‍द्र नाथ पांडेय ने कहा कि निजी कंपनियों की भागीदारी से रोजगार मेले का महत्‍व बढ़ा है। इससे रोजगार के अवसर प्राप्‍त होते हैं और स्किल साथी जैसे कार्यक्रमों के जरिये लोगों में जागरूकता बढ़ती है। मैं बीकानेर के रोजगार मेले में बड़ी संख्‍या में आये युवाओं को देखकर खुश हूं।


      इस रोजगार मेले में कौशल मेले को भी शामिल किया गया था। इसके तहत उम्‍मीदवार प्रधानमंत्री कौशल विकास योजना तथा प्रधानमंत्री कौशल केन्‍द्र में अपने नाम का पंजीयन कर सकते थे। मेले में मुद्रा-ऋण सुविधा केन्‍द्रों तथा प्रशिक्षण केन्‍द्रों का भी आयोजन किया गया था।


      केन्‍द्रीय कौशल विकास एवं उद्यमिता मंत्री डॉ. महेन्‍द्र नाथ पांडेय की उपस्थिति में चयनित उम्‍मीदवारों को नौकरी के लिए प्रस्‍ताव-पत्र दिये गये।


      ***


      आर.के.मीणा/आरएनएम/एएम/जेके/एसएस– 3570


    

    
    (Release ID: 1588000) Visitor Counter : 106
    
    
      Read this release in: English , Urdu