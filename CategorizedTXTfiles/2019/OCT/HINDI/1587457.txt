      जल शक्ति मंत्रालय

      जल शक्ति मंत्री श्री गजेन्‍द्र सिंह शेखावत ने गंगा आमंत्रण - गंगा के हितधारकों के साथ जुड़ने की एक अनूठी पहल – आरंभ की
      
      नमामि गंगे ने अपने विभिन्‍न हितधारकों के साथ जुड़ने के लिए 25 सौ किलोमीटर से अधिक का एक राफ्टिंग अभियान आयोजित किया
      
      नमामि गंगे ने गंगा आमंत्रण – लोगों के साथ जुड़ने की एक अनूठी सामाजिक जागरूकता पहल – आरंभ की

      Posted On: 07 OCT 2019 7:03PM by PIB Delhi

    ‘ गंगा आमंत्रण अभियान ’ 10 अक्‍टूबर, 2019 से 11 नवम्‍बर, 2019 तक आयोजित होने वाला गंगा नदी पर एक प्रवर्तक और ऐतिहासिक अन्‍वेषी ओपन-वॉटर राफ्टिंग और कायाकिंग अभियान है। देवप्रयाग से आरंभ होकर गंगा सागर में समाप्‍त होने वाला यह अभियान गंगा नदी के 25 सौ किलोमीटर से अधिक के समस्‍त फैलाव को कवर करेगा।


    राष्‍ट्रीय स्‍वच्‍छ गंगा मिशन द्वारा नदी के समस्‍त फैलाव में राफ्ट करने का यह अब तक का पहला प्रयास है और साथ ही व्‍यापक स्‍तर पर नदी कायाकल्‍प तथा नदी संरक्षण के संदेश को प्रसारित करने के लिए एक रोमांचक क्रीडा गतिविधि के जरिए आंरभ किया गया, अब तक का सबसे लम्‍बा सामाजिक अभियान भी है। यह अभियान गंगा के सामने आने वाली पारिस्थितिकी चुनौतियों की ओर ध्‍यान आक‍र्षित करेगा।


    इस अभियान में ऋषिकेश, हरिद्वार, कानपुर, इलाहाबाद, वाराणसी, पटना, सोनपुर एवं कोलकाता पर विराम के साथ उत्‍तराखंड, उत्‍तर प्रदेश, झारखंड, बिहार और पश्चिम बंगाल सहित पांच गंगा बेसिन राज्‍य शामिल होंगे।


    विख्‍यात अंतर्राष्‍ट्रीय ओपन-वॉटर तैराक विंग कमांडर परमवीर सिंह के नेतृत्‍व में भारतीय सशस्‍त्र बलों की तीनों सेनाओं के तैराकों एवं राफ्टर की एक नौ सदस्‍यीय टीम 7 अक्‍टूबर, 2019 को केंद्रीय जल शक्ति मंत्री श्री गजेन्‍द्र सिंह शेखावत द्वारा नई दिल्‍ली में लांच की जा रही है। इस नौ सदस्‍यीय टीम में एनडीआरएफ के तीन सदस्‍य और डब्‍ल्‍यूआईआई तथा सीएसआईआर-आईआईटीआर दोनों के दो-दो सदस्‍य जुड़ जाएंगे।


    अभियान के दौरान टीम उन स्‍थानों पर जहां वे रूकेंगे, सार्वजनिक जागरूकता अभियान चलाएगी। वे व्‍यापक स्‍वच्‍छता मुहिम का आयोजन करेंगे, गांव/शहर के छात्रों के साथ परस्‍पर बातचीत करेंगे और नदी संरक्षण के संदेश केा आगे बढ़ाएंगे।


    जागरूकता अभियान के अतिरिक्‍त सीएसआईआर – भारतीय टॉक्सिलॉजी अनुसंधान संस्‍थान की टीम जल की जांच के उद्देश्‍य से नदी के विविध रेंजों में जल नमूना संग्रहित करेंगे, जबकि भारतीय वन्‍य जीवन संस्‍थान के सदस्‍य वर्ष 2019 के लिए वनस्‍पति एवं जीव-जंतु गणना आरंभ करेंगे।


    अभियान में मुख्‍य रूप से भारतीय सशस्‍त्र बलों के सदस्‍य शामिल होंगे। जल शक्ति मंत्री गजेन्‍द्र सिंह शेखावत इसका नेतृत्‍व करेंगे और न केवल अभियान को झंडी दिखाएंगे, बल्कि देवप्रयाग से ऋषिकेश तक अभियान का हिस्‍सा भी बनेंगे।


    इस अभियान का नेतृत्‍व भारतीय वायु सेना के विंग कमांडर परमवीर सिंह कर रहे हैं, जो 2015 में देवप्रयाग से गंगासागर तक गंगा की समस्‍त लम्‍बाई तैरने वाले एकमात्र व्‍यक्ति हैं। वह रोमांचक क्रीड़ा खेलों से जुडे एक विशिष्‍ट उत्‍साही व्‍यक्ति हैं, जिनके नाम 13 विश्‍व, 3 एशियाई और 7 राष्‍ट्रीय रिकॉर्ड हैं।


    टीम में स्‍क्‍वॉड्रन लीडर दीप्ति बी. कोष्ठि , जो एक जगुआर विमान पायलट और सर्टिफायड ओपन स्‍कूबा डाइवर, ट्रैकर और पैरा जम्‍पर हैं; सार्जेंट जॉनी वी.जे. जो एक एक्‍वा पैरासेलिंग इंस्‍ट्रैक्‍टर, सर्टिफायड ओपन स्‍कूबा डाइवर और पर्वतारोही हैं; सर्जेंट श्रीहरि सरीपिल्‍ली , जो एक विशिष्‍ट रोमांचक खेल उत्‍साही व्‍यक्ति हैं; कॉरपोरल अमरेन्‍दर वत्‍स , जो मेडिकल असिस्‍टेंट के रूप में काम कर रहे एक नॉन कमिशंड ऑफिसर हैं और जिनका रोमांचक खेलों के दौरान आपातकालीन चिकित्‍सकीय स्थितियों से निपटने में काफी अनुभव है, शामिल हैं।


    यह अभियान देवप्रयाग में 10 अक्‍टूबर, 2019 को आरंभ होगा।


    इस अवसर पर उपस्थित जनसमूह को संबोधित करते हुए श्री गजेन्‍द्र सिंह शेखावत ने कहा, ‘प्रधानमंत्री श्री नरेन्‍द्र मोदी के कुशल नेतृत्‍व के तहत पिछले पांच वर्षों के दौरान सरकार ने गंगा की अविरलता और निर्मलता को पुनर्बहाल करने के लिए विभिन्‍न पहल की हैं और इसने सकारात्‍मक परिणाम प्रदर्शित करना भी आरंभ कर दिया है, लेकिन ऐसा कोई भी आंदोलन तब तक सफल नहीं हो सकता, जब तक यह जन आंदोलन का रूप न ले ले। गंगा से प्रत्‍यक्ष या अप्रत्‍यक्ष रूप से जुड़े विभिन्‍न हितधारकों के साथ संपर्क स्‍थापित करने के लिए इस मेगा समारोह का आयोजन किया जा रहा है।’


    ***


    आर.के.मीणा/आरएनएम/एएम/एसकेजे/वाईबी –348 4

    
    
    (Release ID: 1587457) Visitor Counter : 222
    
    
      Read this release in: English