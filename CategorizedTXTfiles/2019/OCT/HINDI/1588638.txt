      गृह मंत्रालय

      एनडीएमए और जल शक्ति मंत्रालय ने बाढ़ के प्रबंधन पर कार्यशाला आयोजित की
      Posted On: 18 OCT 2019 6:15PM by PIB Delhi


    जल शक्ति मंत्रालय के सहयोग से राष्ट्रीय आपदा प्रबंधन प्राधिकरण ने आज नई दिल्ली में बाढ़ नियंत्रणः जलाशय प्रबंधन विषय पर एक राष्ट्रीय कार्यशाला का आयोजन किया।


    जलाशय अत्यधिक बड़ी मात्रा में जल का भंडार होता है और यह सिंचाई, जल विद्युत उत्पादन तथा आसपास रह रहे समुदायों के पानी की आवश्यकता पूरा करने में महत्वपूर्ण भूमिका निभाता है। जलाशय बाढ़ के प्रभाव को कम करने के लिए संरचनात्मक उपाय होते हैं। बाढ़ की आवृत्ति, अवधि तथा प्रभाव में कमी लाने के लिए इनका पूर्व निर्धारित संचालन आवश्यक है।


    इस अवसर पर एनडीएमए के सदस्य सचिव श्री जी.वी.वी. सरमा ने 2008 और 2010 के एनडीएमए दिशा-निर्देशों का उल्लेख किया। इन दिशा-निर्देशों में विभिन्न एजेंसियों और राज्य सरकारों द्वारा प्रस्तुत किए गए कार्य योजना का वर्णन है। उन्होंने सभी हितधारक एजेंसियों और राज्य सरकारों को देश में जलाशय प्रबंधन को बेहतर बनाने के लिए आपसी समन्वय के साथ कार्य करने का आग्रह किया। उन्होंने जलाशय प्रबंधन के लिए जवाबदेह राज्य सरकारों तथा अन्य एजेंसियों को वर्षा भविष्यवाणी आंकड़ों को रुल कर्व डाटा के साथ तुलना करने का सुझाव दिया।


    जल संसाधन, नदी विकास औऱ गंगा संरक्षण विभाग के सचिव श्री उपेन्द्र प्रसाद सिंह ने कहा कि राज्य सरकार के विभागों को भारतीय मौसम विज्ञान विभाग (आईएमडी) तथा केन्द्रीय जल आयोग (सीडब्ल्यूसी) के द्वारा दिए जाने वाले आंकड़ों को ध्यान में रखते हुए जलाशयों का प्रबंधन करना चाहिए। उन्होंने इस बात पर सहमति जताई कि रुल कर्व की समीक्षा किए जाने की आवश्यकता है। उन्होंने सभी राज्य सरकारों से इस कार्य को प्राथमिकता के साथ करने का आग्रह किया। उन्होंने कहा कि जलवायु परिवर्तन से नई चुनौतियां सामने आई हैं। हमें अपनी नीतियों की समीक्षा करने की जरूरत है।


    कार्यशाला में एनडीएमए ने बाढ़ के बेहतर नियंत्रण के लिए जलाशयों के प्रबंधन से संबंधित प्रमुख मुद्दों और चुनौतियों पर प्रस्तुति दी।


    हितधारकों ने जलाशय प्रबंधन में वर्षा व बाढ़ की पूर्व सूचना, पूर्व चेतावनी और अलर्ट की भूमिका पर विचार-विमर्श किया। जलाशयों के प्रबंधन विषय पर राज्य सरकारों ने केस स्टडी प्रस्तुत किए।


    एनडीएमए के सदस्य और अधिकारी, आईएमडी, सीडब्ल्यूसी, राष्ट्रीय दूर संवेदी केन्द्र (एनआरएससी), राष्ट्रीय आपदा मोचन बल के वरिष्ठ अधिकारी तथा राज्य सरकारों के प्रतिनिधियों ने इस कार्यशाला में भाग लिया।


    ***


    आर.के.मीणा/आरएनएम/एएम/जेके/एमएस-3709


    

    
    (Release ID: 1588638) Visitor Counter : 15
    
    
      Read this release in: English