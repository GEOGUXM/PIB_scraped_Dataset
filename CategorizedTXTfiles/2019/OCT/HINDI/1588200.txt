      उप राष्ट्रपति सचिवालय

      उपराष्ट्रपति अफ्रीका के दो देशों की यात्रा के बाद स्‍वदेश लौटे
      
      उपराष्‍ट्रपति द्विपक्षीय संबंधों को मजबूत बनाने के लिए कोमोरोस और सिएरा लियोन की यात्रा पर गये थे
      
      Posted On: 15 OCT 2019 4:29PM by PIB Delhi


    अफ्रीका के साथ संबंधों को मजबूत बनाने के उद्देश्‍य से कोमोरोस और सिएरा लियोन की यात्रा पर गये उपराष्‍ट्रपति एम.वेंकैया नायडू आज नई दिल्‍ली लौट आए।


    श्री नायडू एक उच्‍चस्‍तरीय शिष्‍टमंडल के साथ अफ्रीकी देश कोमोरोस और सिएरा लियोन की यात्रा पर गये थे। उपराष्‍ट्रपति के साथ केन्‍द्रीय पशुपालन , डेयरी और मत्‍स्‍य पालन राज्‍य मंत्री श्री संजीव कुमार बालियान , राज्‍यसभा के सदस्‍य श्री रामविचार नेताम और वरिष्‍ठ अधिकारी गये थे।


    10 अक्‍टूबर को कोमोरोस की राजधानी मोरोनी पहुंचने पर कोमोरोस के राष्‍ट्रपति श्री अजाली असोमानी ने व्‍यक्तिगत रूप से हवाई अड्डे पर श्री नायडू की अगवानी की। उपराष्‍ट्रपति ने भारतीय समुदाय को संबोधित किया और उनसे नये भारत की विकास गाथा लिखने में शामिल होने का आग्रह किया। उन्‍होंने 2021 के प्रवासी भारतीय दिवस समारोह में शामिल होने के लिए भारतीय समुदाय को आमंत्रण दिया।


    11 अक्‍टूबर को कोमोरोस के राष्‍ट्रपति ने वहां के सर्वोच्‍च नागरिक सम्‍मान ‘ऑडर ऑफ द ग्रीन क्रिसेंट’ से उपराष्‍ट्रपति को सम्‍मानित किया।


    उपराष्‍ट्रपति कोमोरोस यात्रा के दौरान दोनों देशों के बीच रक्षा, स्‍वास्‍थ्‍य तथा औषधि, कला और संस्‍कृति, टेली एजुकेशन (ई-विद्या भारती) तथा टेलीमेडिसन (ई-आरोग्‍य भारती) सहित छह समझौता ज्ञापनों पर हस्‍ताक्षर किये गये।


    प्रतिनिधिमंडल स्तर की वार्ता के दौरान , श्री नायडू ने कहा कि हाल ही में जम्मू-कश्मीर राज्य के पुनर्गठन के संबंध में लिया गया निर्णय विशुद्ध रूप से भारत का आंतरिक मामला है और इससे किसी भी बाहरी सीमा में कोई बदलाव नहीं हुआ है। उन्होंने कहा कि यह निर्णय जम्मू और कश्मीर के विकास में तेजी लाने पर केंद्रित था।


    उपराष्ट्रपति ने हिंद महासागर में सहयोगपूर्ण सुरक्षा संरचना के अंग के रूप में भारत और कोमोरोस के बीच समुद्री क्षेत्र में रक्षा संबंधों को व्‍यापक बनाने का आह्वान किया। उन्होंने कहा , " हिंद महासागर के तटीय देशों के रूप में , हमारी समुद्री सुरक्षा आपस में जुड़ी हुई है।"


    श्री नायडू ने आतंकवाद के खिलाफ संघर्ष के साथ-साथ संयुक्त राष्ट्र सुरक्षा परिषद में स्थायी सदस्‍यता के लिए भारत की उम्मीदवारी सहित संयुक्त राष्ट्र सुरक्षा परिषद में सुधारों के लिए निरंतर समर्थन करने के लिए कोमोरोस के राष्‍ट्रपति का आभार प्रकट किया।


    श्री नायडू के सिएरा लियोन की राजधानी फ्रीटाउन पहुंचने के बाद वहां के विदेश और अंतर्राष्‍ट्रीय सहयोग मंत्री सुश्री नबीला फरीदा ट्यूनिस ने उपराष्‍ट्रपति श्री नायडू से मुलाकात की।


    13 अक्‍टूबर को उपराष्‍ट्रपति ने सिएरा लियोन के राष्‍ट्रपति श्री जुलिअस माडा बायो से बातचीत की। बाद में उपराष्‍ट्रपति ने सिएरा लियोन के राष्‍ट्रपति के साथ शिष्‍टमंडल स्‍तर का बातचीत की। दोनों नेताओं की उपस्थिति में विभिन्‍न क्षेत्रों में द्विपक्षीय संबंधों को बढ़ाने के लिए छह समझौतों पर हस्‍ताक्षर किये गये।


    उपराष्‍ट्रपति ने सिएरा लियोन में उच्‍चायोग की स्‍थापना की घोषणा करते हुए कहा कि भारत का सिएरा लियोन के साथ विशेष संबंध है।


    उपराष्‍ट्रपति ने बताया कि कृषि , ऊर्जा , जल संसाधन तथा दूरसंचार सहित विभिन्‍न क्षेत्रों में भारत ने अब तक 217.5 मिलियन डॉलर की विकास सहायता सिएरा लियोन को दिये हैं। उन्‍होंने तोमाबुम में सिंचाई विकास के लिए सिएरा लियोन को 30 मिलियन डॉलर के ऋण की भी घोषणा की।


    14 अक्‍टूबर को सिएरा लियोन की संसद के कार्यवाहक अध्‍यक्ष डॉक्‍टर मैथ्‍यू एनयूमा ने उपराष्‍ट्रपति के नई दिल्‍ली रवाना होने से पहले उनसे मुलाकात की।


    ***


    आर.के.मीणा/आरएनएम/एएम/एजी/जीआरएस– 3616
    

    
    (Release ID: 1588200) Visitor Counter : 220
    
    
      Read this release in: English , Urdu , Marathi