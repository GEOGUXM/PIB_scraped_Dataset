      उप राष्ट्रपति सचिवालय

      भारत और कोमोरोस के बीच रक्षा सहयोग, स्‍वास्‍थ्‍य, संस्‍कृति और कला के क्षेत्र में समझौता ज्ञापनों पर हस्‍ताक्षर
      
      उपराष्‍ट्रपति ने कोमोरोस के राष्‍ट्रपति के साथ दोनों देशों के संबंधों को प्रगाढ़ बनाने के लिए विविध मामलों पर व्‍यापक चर्चा की
      
      कोमोरोस ने उपराष्‍ट्रपति को सर्वोच्‍च नागरिक सम्‍मान ‘द ऑर्डर ऑफ द ग्रीन क्रीसेंट’ से सम्‍मानित किया
      
      उपराष्‍ट्रपति ने आतंकवाद का मुकाबला करने और संयुक्‍त राष्‍ट्र सुरक्षा परिषद में स्‍थायी सदस्‍यता के भारत प्रयास में सहयोग देने के लिए कोमोरोस का आभार प्रकट किया

      Posted On: 11 OCT 2019 4:27PM by PIB Delhi

    भारत और कोमोरोस ने द्विपक्षीय संबंधों को व्‍यापक बनाने के प्रयासों के तहत आज रक्षा सहयोग सहित विभिन्न क्षेत्रों में 6 समझौता ज्ञापनों पर हस्ताक्षर किए। अन्य समझौता ज्ञापनों में स्वास्थ्य और चिकित्सा , कला और संस्कृति और टेली-एजुकेशन (ई-विद्या भारती) और टेली-मेडिसिन (ई-आरोग्य भारती) के क्षेत्रों में सहयोग मजबूत बनाने पर बल दिया गया। राजनयिक और आधिकारिक पासपोर्ट धारकों को अल्‍पकालीन यात्राओं और विदेश कार्यालय परामर्श से संबंधित प्रोटोकॉल के लिए वीज़ा में छूट देने संबंधी समझौता ज्ञापन पर भी हस्ताक्षर किए गए।


    इन समझौता ज्ञापनों पर उपराष्‍ट्रपति श्री एम. वेंकैया नायडू और कोमोरोस के राष्‍ट्रपति श्री अज़ाली असौमानी की मौजूदगी में हस्ताक्षर किए गए।


    अफ्रीकी देशों कोमोरोस और सिएरा लियोन की अपनी यात्रा के दूसरे दिन , उपराष्ट्रपति ने मेजबान कोमोरोस के राष्ट्रपति श्री अज़ाली असौमानी के साथ दोनों देशों के साझा हितों के मुद्दों पर व्यापक बातचीत की और द्विपक्षीय संबंधों को प्रगाढ़ बनाने पर बल दिया।


    प्रतिनिधिमंडल स्तर की वार्ता के दौरान , श्री नायडू ने कहा कि हाल ही में जम्मू-कश्मीर राज्य के पुनर्गठन के संबंध में लिया गया निर्णय विशुद्ध रूप से भारत का आंतरिक मामला है और इससे किसी भी बाहरी सीमा में कोई बदलाव नहीं हुआ है। उन्होंने कहा कि यह निर्णय जम्मू और कश्मीर के विकास में तेजी लाने पर केंद्रित था।


    जम्मू–कश्मीर को भारत का अभिन्न अंग बताते हुए उन्होंने कहा कि इस फैसले को राज्यसभा में दो-तिहाई बहुमत और लोकसभा में अपार बहुमत से मंजूरी मिली। श्री नायडू ने कहा कि भारत हमेशा से अपने सभी पड़ोसियों के साथ शांतिपूर्ण और मैत्रीपूर्ण संबंध बनाए रखने में विश्वास रखता रहा है , लेकिन दुर्भाग्य से , उसका एक पड़ोसी देश आतंकवाद को समर्थन , उकसावा और वित्तीय सहायता देने का काम करता है।


    अपनी टिप्पणी में , कोमोरोस के राष्‍ट्रपति श्री अज़ाली असौमानी ने कहा , " जम्मू -कश्मीर पर , हम पूरी तरह भारत पर भरोसा करते हैं , क्योंकि आप महात्मा गांधी के विवेक के उत्तराधिकारी हैं ' ।


    मित्रता की असाधारण भावना दर्शाते हुए कोमोरोस के राष्ट्रपति ने उपराष्ट्रपति को अपने देश के सर्वोच्च नागरिक सम्मान ' द ऑर्डर ऑफ द ग्रीन क्रिसेंट ' से सम्मानित किया


    सम्मान को स्वीकार करते हुए उपराष्ट्रपति ने कहा , “ आपने जिस अप्रत्‍याशित सम्‍मान से मुझे नवाजा है , उसके लिए मैं आपका आभार प्रकट करता हूं। मैं इसे 1.3 अरब भारतीयों की ओर से अत्यंत विनम्रता के साथ स्वीकार करता हूं। मेरा मानना है कि आपने यह सम्मान भारत को दिया है। भारत-कोमोरोस मित्रता के प्रतीक के रूप में आपकी असाधारण भावना से मैं अभिभूत हूं। एक समान विजन हमें एकता के सूत्र में बांधता है , एक समान महासागर हमें जोड़ता है-यह मित्रता का महासागर है और कदम-कदम से मिलाकर आगे बढ़ने का विजन है। ”


    इससे पहले , प्रतिनिधिमंडल स्तर की वार्ता के दौरान , उपराष्ट्रपति ने हिंद महासागर में सहयोगपूर्ण सुरक्षा संरचना के अंग के रूप में भारत और कोमोरोस के बीच समुद्री क्षेत्र में रक्षा संबंधों को व्‍यापक बनाने का आह्वान किया। उन्होंने कहा , " हिंद महासागर के तटीय देशों के रूप में , हमारी समुद्री सुरक्षा आपस में जुड़ी हुई है।"


    श्री नायडू ने आतंकवाद के खिलाफ संघर्ष के साथ-साथ संयुक्त राष्ट्र सुरक्षा परिषद में स्थायी सदस्‍यता के लिए भारत की उम्मीदवारी सहित संयुक्त राष्ट्र सुरक्षा परिषद में सुधारों के लिए निरंतर समर्थन करने के लिए कोमोरोस के राष्‍ट्रपति का आभार प्रकट किया।


    श्री नायडू ने यह भी घोषणा की कि भारत 1 मिलियन डॉलर मूल्‍य की दवाइयां और चिकित्‍सा उपकरण , वाहनों के लिए 1 मिलियन डॉलर , तेज रफ्तार वाली इंटरसेप्‍टर नौकाओं की खरीद के लिए 2 मिलियन डॉलर और 1000 एमटी चावल भेंट करेगा। उन्‍होंने मोरोनी में 18मेगावॉट का बिजली घर और एक व्‍यवसायिक प्रशिक्षण केंद्र स्‍थापित करने के लिए 41.6 मिलियन डॉलर की ऋण सहायता देने की भी घोषणा की।


    प्रतिनिधिमंडल स्तर की वार्ता में , श्री नायडू के साथ उच्‍च स्‍तरीय शिष्‍टमंडल में पशुपालन , डेयरी और मत्स्य पालन राज्य मंत्री श्री संजीव कुमार बाल्यान , राज्यसभा सदस्‍य श्री रामविचार नेताम , और वरिष्ठ अधिकारी शामिल थे।


    ***


    आर.के.मीणा/आरएनएम/एएम/आरके/एनके –3550

    
    
    (Release ID: 1587914) Visitor Counter : 94
    
    
      Read this release in: English , Urdu , Tamil