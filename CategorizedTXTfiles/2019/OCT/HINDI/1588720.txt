      श्रम और रोजगार मंत्रालय

      आज दिनांक 22 अक्‍तूबर, 2019 को भुवनेश्‍वर, उड़ीसा में आयोजित क्षेत्रीय श्रम सम्‍मेलन में श्रम एवं रोजगार राज्‍य मंत्री (स्‍वतंत्र प्रभार) श्री संतोष कुमार गंगवार द्वारा दिए गए अभिभाषण का मूल पाठ
      Posted On: 22 OCT 2019 4:12PM by PIB Delhi


      आज केन्द्र सरकार एवं राज्य सरकारों के इस क्षेत्रीय श्रम सम्मेलन में उपस्थित आप सभी लोगों का मैं हृदय से स्वागत करता हूं। यह सम्मेलन सहयोग एवं समन्वित प्रयासों एक एक प्रतीक है जो यह दर्शाता है कि एक साथ मिलकर हम श्रमिकों के कल्याण के लिए प्रतिबद्ध हैं।


      जैसा कि आप सभी लोग जानते हैं कि श्रम समवर्ती सूची का विषय है तथा केन्द्र और राज्य दोनों को अपने-अपने क्षेत्रों में निर्णय करने तथा उनका क्रियान्वयन करने का अधिकार है। केन्द्रीय श्रम कानून केन्द्र सरकार द्वारा बनाये जाते हैं, परंतु राज्य सरकारें अपनी विशेष परिस्थितियों के अनुरुप उन कानूनों में केन्द्र सरकार की सहमति के बाद संशोधन कर सकती हैं।


      सबसे महत्वपूर्ण बात यह है कि किसी भी कानून का उद्देश्य उसके प्रभावशाली क्रियान्वयन के द्वारा ही प्राप्त होता है। अपने-अपने क्षेत्र में श्रम कानूनों के क्रियान्वयन की जिम्मेदारी केन्द्र सरकार और राज्य सरकार दोनों पर ही होती है। यह भी तथ्य है कि राज्य सरकारों का क्षेत्र केन्द्र सरकार के क्षेत्र से कहीं अधिक व्यापक तथा विस्तृत होता है। इन सब बातों से यह निष्कर्ष निकल कर आता है कि श्रमिकों के कल्याण एवं रोजगार सृजन के लिए उचित वातावरण बनाने हेतु यह आवश्यक है कि केन्द्र और राज्य सरकारों के बीच एक बेहतर समन्वय तथा निरंतर संवाद स्थापित हो। यह आवश्यक है कि हम समय-समय पर इस प्रकार एकत्रित होकर केन्द्र सरकार द्वारा किये गये प्रयासों के बारे में विचार-विमर्श करें, ताकि हम इन कानूनों का क्रियान्वयन बेहतर ढंग से कर सकें तथा श्रमिकों से संबंधित विभिन्न समस्याओं का भी समुचित निराकरण कर सकें। इसी उद्देश्य के साथ 2017 के बाद 2019 में हमारे मंत्रालय ने क्षेत्रीय श्रम सम्मेलन आयोजित करने का निर्णय लिया है। तथा इसी क्रम में आज भुवनेश्वर में पहला क्षेत्रीय श्रम सम्मेलन आयोजित किया जा रहा है जिसमें 6 राज्यों के प्रतिनिधि हिस्सा ले रहे हैं।


      हाल ही में हमारी सरकार ने श्रमिकों के कल्याण तथा Employers की सहुलियत के लिए बहुत से प्रयास किये हैं। आपको ज्ञात होगा कि 2014 में 44 श्रम कानूनों को 4 Labour Codes में परिवर्तित करने का कार्य शुरु किया गया था। मुझे यह बताते हुए प्रसन्नता हो रही है कि उनमें से वेज कोड को सदन के द्वारा अगस्त, 2019 में पारित किया जा चुका है। अब यहां हम सब की जिम्मेदारी है कि हम जल्द से जल्द वे सभी कार्य पूरे करें जैसे: वेज कोड के तहत नियम बनाना, न्यूनतम मजदूरी की दरों को निर्धारित करना तथा उसके बारे में उचित प्रचार-प्रसार करना, जिससे सही मायने में इस कानून का फायदा देश के 50 करोड़ मजदूरों को मिल सके। आप सभी की सक्रिय भागीदारी के बिना यह संभव नहीं है कि Wage Code के माध्यम से हम वास्तव में यह सुनिश्चित कर पायेंगे कि सभी 50 करोड़ श्रमिकों को न्यूनतम मजदूरी दर का अधिकार मिले तथा सभी को समय पर वेतन मिले। इस कोड पर हमने एक अलग से Session रखा है जिसके द्वारा हम राज्य सरकारों को इस बात से अवगत करायें कि वेज कोड के पारित होने के बाद राज्य सरकारें को और क्या-क्या कदम उठाने हैं।


      इसके अलावा दूसरा Occupational Safety Health Working Condition Code लोक सभा में Introduce होने के बाद पार्लियामेंट्री स्टेंडिंग कमेटी को भेजा जा चुका है। यह कोड इसलिए महत्वपूर्ण है क्योंकि इसमें 13 केन्द्रीय श्रम कानून समाहित हो रहे हैं तथा यह सभी कानून श्रमिकों के स्वास्थ्य, सुरक्षा और काम करने के वातावरण से संबंधित है। इसलिए यह आवश्यक है कि राज्य सरकारों को यह जानकारी हो कि इस कोड के मुख्य प्रावधान क्या हैं और आपको किस प्रकार से अपनी तैयारी समय से करनी है, जिससे यह कोड पारित होने के बाद कम से कम समय में सही रुप में क्रियान्वित किया जा सके।


      आप सभी को यह जानकारी है कि हमारे देश में असंगठित क्षेत्र के श्रमिकों का प्रतिशत संगठित क्षेत्र के श्रमिकों से कई गुना ज्यादा है। असंगठित क्षेत्र के श्रमिकों की सबसे बड़ी समस्या है उनकी सामाजिक सुरक्षा। इस विषय पर हमारे माननीय प्रधानमंत्री श्री नरेन्द्र मोदी जी का सदैव से यह विचार एवं भावना रही है कि हम 40 करोड़ असंगठित क्षेत्र के श्रमिकों के प्रति भी अपनी जिम्मेदारी पूर्ण रुप से निभायें। यह भी देखा गया है कि असंगठित क्षेत्र के श्रमिकों को श्रम कानून की पर्याप्त जानकारी नहीं होती है, जिसके कारण उन्हें अपने अधिकारों का भी ज्ञान नहीं हो पाता।


      श्रम कानूनों को सरल बनाने का एक कार्य तो हम कर ही रहे हैं,इसके अलावा असंगठित क्षेत्र के श्रमिकों के लिए केन्द्र सरकार ने पेंशन योजना की शुरुआत मार्च, 2019 में की है। इस योजना के तहत अब तक करीब-करीब 33 लाख असंगठित क्षेत्र के श्रमिकों को इससे जोड़ा जा चुका है। इसके दूसरे चरण में छोटे व्यापारियों और स्वरोजगारियों के लिए भी राष्ट्रीय पेंशन योजना का शुभारंभ माननीय प्रधानमंत्री श्री नरेन्द्र मोदी जी ने 12 सितम्बर, 2019 को किया है। इन दोनों योजनाओं का उद्देश्य यह है कि पेंशन का अधिकार केवल सरकारी नौकरी एवं संगठित क्षेत्र में काम कर रहे श्रमिकों तक ही सीमित न रहे, बल्कि असंगठित क्षेत्र के श्रमिकों को भी वृद्धावस्था में एक निश्चित पेंशन दी जाए। इसके लिए हमने इन योजनाओं को बहुत ही सरल बनाया है तथा यह सुनिश्चित किया है कि इन दोनों ही योजनाओं में कम से कम कागजों का इस्तेमाल हो और आसानी से इन योजनाओं में अधिक से अधिक श्रमिकों को जोड़ा जा सके। परंतु 40 करोड़ असंगठित क्षेत्र के श्रमिकों को पेंशन योजना से जोड़ने के लिए केन्द्र सरकार के साथ-साथ राज्य सरकारों को भी कंधे से कंधा मिलाकर चलना होगा, ताकि हम इस योजना का लाभ सभी असंगठित क्षेत्र के श्रमिकों तक पहुंचा सकें। इन योजनाओं पर केन्द्र के अधिकारीगण और अधिक जानकारी आज आपको देंगे तथा यह भी बतायेंगे कि किस प्रकार राज्य सरकारें केन्द्र सरकार के साथ आपसी सहयोग कर श्रमिकों की सामाजिक सुरक्षा को सुनिश्चित कर सकते हैं।


      जब हम श्रमिकों की सामाजिक सुरक्षा की बात कर रहे हैं तो मैं बताना चाहूंगा कि ESIC तथा EPFO इसमें एक महत्वपूर्ण भूमिका निभा रहे हैं। इन दोनों संस्थानों के काम करने के तरीकों में पारदर्शिता और जवाबदेही बढ़ाने के लिए हमारी सरकार निरंतर प्रयासरत है। हमने Information Technology का प्रयोग कर EPFO की सेवा वितरण तंत्र को प्रभावी बनाने का कार्य किया है। अब हमारा उद्देश्य है कि ESIC के माध्यम से श्रमिकों को समुचित स्वास्थ्य सेवायें समय पर मिल सकें, इसके लिए यह आवश्यक है कि राज्य सरकारें भी सक्रिय रुप से केन्द्र सरकार को सहयोग दें, कई ESI अस्पतालों को राज्य सरकारें स्वयं चला रही हैं। यह हमारी सामूहिक जिम्मेदारी है कि हम उत्कृष्ट स्वास्थ्य सेवायें अपने श्रमिकों को दें, ताकि सही अर्थों में हमारे IPs अपने को एक VIP के रुप में महसूस कर सकें।


      आज यहां पर विचार-विमर्श के बाद हमें आम सहमति के द्वारा कोई तरीका या System बनाना चाहिए, जिससे कि एक निश्चित सीमा-समय के अंदर राज्य सरकार के साथ ESIC के विभिन्न मामलों जैसे : दवाइयों की पूर्ति, प्रोजैक्ट समय पर तैयार करना, अस्पतालों को सुचारु रुप से चलाना इत्यादि पर निर्णय किया जा सके। महीने में कम से कम एक बार राज्य के अधिकारियों को ESIC के अधिकारियों से इन महत्वपूर्ण विषयों पर बात करने की आवश्यकता है।


      रोजगार सृजन में बढ़ोतरी करना हमारी सरकार की प्राथमिकता रही है तथा इस बारे में समय-समय पर हम ठोस कदम भी उठाते रहे हैं। पंरतु यह समझना होगा कि रोजगार सृजन किसी एक मंत्रालय या फिर केवल केन्द्र सरकार के प्रयासों के द्वारा ही संभव नहीं है। इस विषय पर सामूहिक एवं समन्वित प्रयासों की निरंतर आवश्यकता है। केन्द्र सरकार ने तो पिछले 5 वर्षों में कई Legislative और Governance Reforms किये हैं, परंतु यह आवश्यक है कि राज्य सरकारें भी उसी प्रकार अपने नियमों और क्रियान्वयन तंत्र को सरल एवं पारदर्शी बनायें। इस विषय पर समय-समय पर मेरे मंत्रालय द्वारा सभी राज्य सरकारों को पत्र लिखे गये हैं तथा सुझाव भी दिये हैं कि किस प्रकार आप विभिन्न प्रक्रिया को सरल कर देश में रोजगार पैदा करने में मदद कर सकते हैं। इस विषय पर सभी हितधारकों की राय जानने के लिए मैंने हितधारकों से यह अपील की है कि वे अपने सुझाव श्रम एवं रोजगार मंत्रालय को 25 अक्तूबर, 2019 तक भेज सकते हैं।


      इसी प्रकार श्रम बल में महिलाओं की सहभागिता को बढ़ाने के लिए भी हम निरंतर प्रयासरत हैं। इन सभी विषयों पर आज इस सम्मेलन में हम राज्य सरकारों के प्रतिनिधियों तथा अन्य हितधारकों ये यह जानना चाहेंगे कि हमें भविष्य में ऐसे और कौन से प्रयास करने की आवश्यकता है, ताकि रोजगार सृजन में बढ़ोतरी हो तथा कार्यबल में महिलाओं की सहभागिता बढ़े।


      इन सभी विषयों पर आज मैं आशा करता हूं कि एक अच्छे वातावरण में विचार-विमर्श होगा तथा इस संवाद के अंत में हम कुछ विशेष, रचनात्मक निष्कर्ष पर पहुंचेंगे। मुझे यह भी आशा है कि आज के सम्मेलन के अंत में निकली सिफारिशों पर एक समयबद्ध तरीके से सामूहिक रुप से राज्य एवं केन्द्र सरकार काम करेंगे तथा देश को विकास के पथ पर ले जायेंगे।


      इन शब्दों के साथ, मैं आप सभी का इस एक दिवसीय सम्मेलन में केन्द्र सरकार की तरफ से स्वागत करता हूं तथा आप सभी को धन्यवाद देता हूं कि आप सभी इस सम्मेलन में शामिल होकर देश के श्रमिकों के कल्याण के लिए अपने बहुमूल्य योगदान देंगे।


      ****


      रमेशचन्‍द्र/सुधीर/इरशाद

    
    
    (Release ID: 1588720) Visitor Counter : 203