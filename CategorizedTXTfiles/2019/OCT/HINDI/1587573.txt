      शिक्षा मंत्रालय

      केन्‍द्रीय मानव संसाधन विकास मंत्री कल बेंगलूरू स्थित इसरो मुख्‍यालय में विशिष्‍ट प्रधानमंत्री नवाचार शिक्षण कार्यक्रम (पीएमआईएलपी) ध्रुव का शुभारंभ करेंगे
      Posted On: 09 OCT 2019 4:54PM by PIB Delhi


    केन्द्रीय मानव संसाधन विकास मंत्री श्री रमेश पोखरियाल ‘निशंक’ कल बेंगलूरू स्थित इसरो मुख्यालय में विशिष्ट प्रधानमंत्री नवाचार शिक्षण कार्यक्रम (पीएमआईएलपी) ‘ध्रुव’ का शुभारंभ करेंगे। इस कार्यक्रम का उद्देश्‍य प्रतिभाशाली छात्रों को उनकी पूरी क्षमता का एहसास कराना और समाज के लिए योगदान देने के लिए प्रेरित करना होगा। इसरो के अध्‍यक्ष डॉ. के.सिवन, अंतरिक्ष में प्रवेश करने वाले पहले भारतीय नागरिक विंग कमांडर राकेश शर्मा एसी (सेवानिवृत्‍त), भारत सरकार के प्रमुख वैज्ञानिक सलाहकार प्रोफेसर के.विजय राघवन इस अवसर पर सम्‍मानित अतिथि होंगे।


    कल ISRO के प्रांगण से प्रधानमंत्री नवाचार शिक्षण कार्यक्रम का शुभारंभ होने जा रहा है। pic.twitter.com/TwslVlvIDr

    — Dr Ramesh Pokhriyal Nishank (@DrRPNishank) October 9, 2019

    श्री रमेश पोखरियाल निशंक ने कहा कि प्रधानमंत्री नवाचारी शिक्षण कार्यक्रम प्रतिभाशाली बच्चों की पहचान करने और उन्‍हें प्रोत्‍साहन देने तथा उनके कौशल और ज्ञान को समृद्ध करने के लिए शुरू किया जा रहा है। उन्होंने यह भी कहा कि पूरे देश में मौजूद उत्कृष्टता केन्‍द्रों में , विभिन्न क्षेत्रों में जाने-माने विशेषज्ञों द्वारा प्रतिभाशाली बच्चों को परामर्श और प्रशिक्षण दिया जाएगा, ताकि वे अपनी पूर्ण क्षमता तक पहुंच सकें। उन्होंने उम्मीद जाहिर कि अधिकांश चुने गए छात्र अपनी पसंद के क्षेत्रों में उच्चतम स्तर तक पहुंचेंगे और अपने समुदाय, राज्य और राष्ट्र के लिए गौरव अर्जित करेंगे।


    इस कार्यक्रम का नाम 'ध्रुव' रखा गया है जिसके तहत देश के 60 प्रतिभावान बच्चों को चिह्नित कर उन्हें देश भर के उत्कृष्ट केंद्रों में प्रख्यात विशेषज्ञों द्वारा परामर्श और शिक्षा देकर उनकी क्षमता के विकास को सुनिश्चित किया जाएगा । pic.twitter.com/8kSuKlICtW

    — Dr Ramesh Pokhriyal Nishank (@DrRPNishank) October 9, 2019

    मानव संसाधन विकास मंत्री ने कहा कि इस तरह के कार्यक्रमों से भारत नवाचारों के लिए एक बेहतर स्थान बन जाएगा। नए नवोन्‍मेषी निर्धारित समय में 5 ट्रिलियन डॉलर की अर्थव्यवस्था के लक्ष्य को प्राप्त करने में राष्ट्र के मददगार साबित होंगे।


    श्री पोखरियाल ने यह भी कहा कि पहले बैच में 60 उत्कृष्ट प्रतिभाशाली छात्रों का चयन किया गया है। कल की शुरूआत के बाद इन 60 छात्रों के साथ 14 दिन की अवधि का एक कार्यक्रम शुरू किया जाएगा , जो 23 अक्टूबर, 2019 को आयोजित समापन समारोह में पूरा होगा।

      * इस कार्यक्रम का नाम ‘ध्रुव’ तारे के नाम पर ‘ध्रुव’ होगा और प्रत्‍येक छात्र ‘ध्रुव तारा’ कहलाएगा। इस प्रकार छात्र अपनी उपलब्धियों के माध्यम से चमकेंगे और दूसरों के अनुसरण के मार्ग को प्रकाशित करेंगे।
      * इस कार्यक्रम में दो क्षेत्र विज्ञान और कला प्रदर्शन शामिल हैं। कुल मिलाकर 60 छात्र होंगे , जिसमें प्रत्येक क्षेत्र में 30 छात्र होंगे।
      * सरकारी और निजी स्कूलों से 9वीं से 12वीं तक के छात्रों का चयन किया जाएगा।
      * यह कार्यक्रम का पहला चरण है जिसका धीरे-धीरे अन्य क्षेत्रों जैसे रचनात्मक लेखन आदि में विस्तार किया जाएगा।

    स्कूल शिक्षा और साक्षरता विभाग में सचिव श्रीमती रीना रे , विज्ञान और प्रौद्योगिकी मंत्रालय, संस्कृति मंत्रालय और नीति आयोग के अन्य वरिष्ठ अधिकारी भी इस अवसर पर उपस्थित रहेंगे।


    ***


    आरकेमीणा/आरएनएम/एएम/आईपीएस/जीआरएस- 3498


    

    
    (Release ID: 1587573) Visitor Counter : 434
    
    
      Read this release in: English , Urdu
    
    
    

*