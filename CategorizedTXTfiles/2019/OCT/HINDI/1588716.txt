      पेट्रोलियम एवं प्राकृतिक गैस मंत्रालय

      पेट्रोलियम एवं प्राकृतिक गैस और इस्‍पात मंत्री श्री धर्मेन्‍द्र प्रधान रूस और जापान की यात्रा करेंगे
      Posted On: 21 OCT 2019 7:37PM by PIB Delhi


    पेट्रोलियम एवं प्राकृतिक गैस और इस्‍पात मंत्री श्री धर्मेन्‍द्र प्रधान एक आधिकारिक और व्‍यापारिक शिष्‍टमंडल के साथ 22-26 अक्‍टूबर , 2019 को रूस और जापान की यात्रा पर जाएंगे।


    श्री प्रधान से पहले सितम्‍बर , 2019 में माननीय प्रधानमंत्री पूर्वी आर्थिक मंच की बैठक में भाग लेने के लिए व्‍लादिवस्‍तोक यात्रा पर गए थे। श्री प्रधान 22-25 अक्‍टूबर, 2019 को व्‍लादिवस्‍तोक की यात्रा पर रहेंगे। इस दौरान वे रूस के प्रथम सुदूर पूर्व एवं आर्कर्टिक विकास उपमंत्री श्री सर्गेई त्रिस्‍तेव तथा रोजनेफ्ट के मुख्‍य कार्यकारी अधिकारी श्री आईगोर सेचिन के साथ बैठक करेंगे। पेट्रोलियम एवं प्राकृतिक गैस और इस्‍पात मंत्री पोत निर्माण परिसर, जवेज्‍दा और रूस के सुदूर पूर्व में तेल एवं गैस परियोजना साखालिन-1 का भी दौरा करेंगे। इस दौरान कोकिंग कोल और शिपिंग मार्गों जैसे सहयोग के अन्‍य संभावित क्षेत्रों के बारे में भी चर्चा होगी। पेट्रोलियम एवं प्राकृतिक गैस मंत्रालय के अंतर्गत सार्वजनिक क्षेत्र के उपक्रम ओएनजीसी विदेश लिमिटेड जुलाई, 2001 में 20 प्रतिशत प्रतिभागी हित ग्रहण करते हुए साखालिन-1 संघ में शामिल हो गया था। यह रूस में प्रत्‍यक्ष विदेशी निवेश की विशालतम परियोजनाओं में से एक है।


    इसके अलावा पेट्रोलियम एवं प्राकृतिक गैस मंत्रालय के अंतर्गत सार्वजनिक क्षेत्र के एक अन्‍य उपक्रम इंजीनियर्स इंडिया लिमिटेड (ईआईएल) रूस के नेशनल चेम्‍बर्स ऑफ इंजीनियर्स के साथ एक समझौता ज्ञापन पर हस्‍ताक्षर करेगा। इस समझौता ज्ञापन से दोनों संगठनों के बीच सहजीवी द्विपक्षीय ऊर्जा सहयोग और तकनीकी विशेषज्ञता को मजबूती मिलेगी। इससे ईआईएल को रूस में हाइड्रोकार्बन मूल्‍य श्रृंखला में आगामी परियोजनाओं के लिए सेवाएं प्रदान करने में मदद मिलेगी।


    जापान के अर्थव्‍यवस्‍था , व्‍यापार एवं उद्योग मंत्री के निमंत्रण पर श्री प्रधान 25-26 अक्‍टूबर को टोक्‍यो का दौरा करेंगे। वह टोक्‍यो में ग्‍लोबल फोरम ऑन स्‍टील एक्‍सेस कै‍पेसिटी (जीएफएसईसी) की मंत्रिस्‍तरीय बैठक में भाग लेंगे। वर्तमान में जापान इस वैश्विक मंच का अध्‍यक्ष है। जीएफएसईसी की प्रस्‍तावित बैठक में नीतिगत मामलों पर विचार-विमर्श किया जाएगा। इसके अलावा श्री प्रधान जापान के अपने समकक्ष मंत्री श्री इशू सुगावारा के साथ बैठक करेंगे, जिसमें ऊर्जा साथ ही साथ इस्‍पात के क्षेत्रों में द्विपक्षीय सहयोग के मामलों पर चर्चा होगी। श्री प्रधान जापानी इस्‍पात उद्योगों के साथ भी बैठकें करेंगे, जिनमें भारत में सहयोगपूर्ण निवेश को मजबूत बनाने पर चर्चा होगी। इसके अलावा श्री प्रधान मंत्रिस्‍तरीय बैठक से इतर अन्‍य देशों के समकक्ष मंत्रियों के साथ भी बैठके करेंगे।


    ऊर्जा क्षेत्र में भारत और जापान के बीच काफी तालमेल है। गैस आधारित अर्थव्यवस्था के लिए हो रहे ऊर्जा परिवर्तन के तहत भारत अन्य बातों के साथ , सर्वोत्तम प्रथाओं का आदान-प्रदान करने और एक लचीला वैश्विक एलएनजी बाजार विकसित करने के लिए एलएनजी क्षेत्र में जापान के साथ बड़े पैमाने पर सहयोग कर रहा है।


    ****


    आर.के.मीणा/आरएनएम/एएम/आरके/वाईबी- 3730

    
    
    (Release ID: 1588716) Visitor Counter : 47
    
    
      Read this release in: English , Urdu