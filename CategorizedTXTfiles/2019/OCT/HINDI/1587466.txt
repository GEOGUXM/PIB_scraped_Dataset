      रक्षा मंत्रालय

      रक्षा मंत्री राजनाथ सिंह ने पेरिस में फ्रांस के राष्‍ट्रपति श्री इमानुएल मैक्रों से बातचीत की
      
      दोनों नेताओं ने द्विपक्षीय रक्षा साझेदारी की समीक्षा की
      
      Posted On: 08 OCT 2019 6:05PM by PIB Delhi


    रक्षा मंत्री श्री राजनाथ सिंह ने 8 अक्‍टूबर , 2019 को पेरिस में फ्रांस के राष्ट्रपति श्री इमानुएल मैक्रों से बातचीत की। रक्षा मंत्री सोमवार को फ्रांस की दो दिन की राजकीय यात्रा पर पेरिस पहुंचे थे। बातचीत के दौरान दोनों नेताओं ने व्‍यापक रूप से द्विपक्षीय रक्षा साझेदारी के प्रमुख पहलुओं पर चर्चा की और दोनों देशों के बीच के संबंध को सुदृढ़ बनाते रहने का संकल्‍प लिया। श्री राजनाथ सिंह ने मुलाकात के बाद कहा, ‘मैंने राष्‍ट्रपति मैक्रों को विशेष रूप से रक्षा क्षेत्र में हमारी रणनीतिक साझेदारी को और मजबूत बनाने तथा हमारी ‘मेक इन इंडिया पहल’ के लिए उनके मजबूत समर्थन पर धन्‍यवाद दिया।’ रक्षा मंत्री ने फ्रांस के राष्‍ट्रपति को आतंकवाद से लड़ने सहित भारत के रणनीति हितों और सिद्धांतों को फ्रांस द्वारा दिए जा रहे जोरदार समर्थन के लिए भी धन्‍यवाद दिया।


    इससे पहले, रक्षा मंत्री श्री राजनाथ सिंह ने पेरिस पहुंचने पर ट्वीट किया था कि फ्रांस भारत का महत्‍वपूर्ण रणनीतिक साझेदार है और भारत के साथ इसका विशेष संबंध औपचारिक रिश्‍तों के दायरे से कहीं आगे है। रक्षा मंत्री ने यह भी कहा कि फ्रांस की यात्रा का उद्देश्‍य दोनों देशों के बीच वर्तमान रणनीतिक साझेदारी को और विस्‍तारित करना है।


    रक्षा मंत्री श्री राजनाथ सिंह ने फ्रांस के पूर्व राष्‍ट्रपति श्री जैक शिराक के निधन पर भारत सरकार और भारत के नागरिकों की तरफ से हार्दिक संवेदना व्‍यक्‍त की और कहा कि श्री शिराक ने भारत-फ्रांस रणनीतिक साझेदारी के निर्माण में निर्णायक भूमिका निभाई थी।


    रक्षा मंत्री श्री राजनाथ सिंह बाद में फ्रांस के सशस्‍त्र बलों की मंत्री सुश्री फ्लोरेंस पारले के साथ-साथ बोडेक्‍स के मेरिगनेक में राफेल लड़ाकू विमान को सुपुर्द किए जाने के समारोह में भाग लेंगे। रक्षा मंत्री का राफेल लड़ाकू विमान में सामरिक उड़ान से पूर्व विजयादशमी के पावन अवसर पर ‘शस्‍त्र पूजा’ करने का भी कार्यक्रम है।


    ***


    आर.के.मीणा/आरएनएम/एएम/एसकेजे/वाईबी –348 8

    
    
    (Release ID: 1587466) Visitor Counter : 214
    
    
      Read this release in: English , Urdu , Tamil