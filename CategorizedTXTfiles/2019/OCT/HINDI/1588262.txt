      गृह मंत्रालय

      गृह राज्य मंत्री श्री जी. किशन रेड्डी ने राष्ट्रीय जांच एजेंसी (एनआईए) द्वारा आयोजित एटीएस/एसटीएफ के प्रमुखों के राष्ट्रीय सम्मेलन को संबोधित किया
      
      पाकिस्तान प्रयोजित सीमापार आतंकवाद देश की बाहरी सुरक्षा के लिए सबसे बड़ा खतराः श्री रेड्डी
      
      विश्व के सबसे बड़े लोकतंत्र भारत की आतंकवाद के खिलाफ लड़ाई में अंतर्राष्ट्रीय समुदाय को समर्थन देने की जिम्मेदारीः श्री रेड्डी

      Posted On: 15 OCT 2019 4:11PM by PIB Delhi

    गृह राज्य मंत्री श्री जी. किशन रेड्डी ने राष्ट्रीय जांच एजेंसी (एनआईए) द्वारा आयोजित एटीएस/एसटीएफ के प्रमुखों के राष्ट्रीय सम्मेलन को संबोधित किया।


    इस अवसर पर श्री रेड्डी ने एनआईए को बधाई देते हुए कहा कि आतंकवाद देश की बड़ी चुनौती है, सभ्य समाज के लिए अभिशाप है और आधुनिक विकास में सबसे बड़ी बाधा है। भारत हमेशा से इन चुनौतियों का सामना करने में सक्षम रहा है। आतंकवादी घटनाओं की विस्तृत जांच के संदर्भ में एनआईए की भूमिका महत्वपूर्ण है। राष्ट्रीय सुरक्षा सुनिश्चित करने में भी संगठन महत्वपूर्ण भूमिका निभाता है।


    श्री रेड्डी ने कहा कि अपने गठन से लेकर अब तक (पिछले 10 वर्षों में) एनआईए ने 286 गंभीर आतंकवादी मामले दर्ज किए हैं। इनमें से 210 मामलों की जांच व अनुसंधान संबंधी रिपोर्टों को एनआईए विशेष अदालतों में जमा किया जा चुका है। एनआईए ने अल्प अवधि में ही आतंकवाद के खिलाफ उल्लेखनीय कार्य किए है। श्री रेड्डी ने पठानकोट, उरी, बनिहाल और हंदवाड़ा आतंकवादी हमलों में तथा जाली भारतीय रुपयों के संदर्भ में पाकिस्तान के नाम को उजागर करने के लिए एनआईए को बधाई दी।


    श्री रेड्डी ने कहा कि भारत की भौगोलिक स्थिति, विविधता और क्षेत्रीयता के कारण सुरक्षा की चुनौतियां महत्वपूर्ण है। अलगाववाद, उग्रवाद, साम्प्रदायिकता, कट्टरता और माओवादी हिंसा भारत की आंतरिक चुनौतियां हैं। उन्होंने कहा कि सभी समस्याओं का शांतिपूर्वक निदान संवैधानिक प्रावधानों के अंतर्गत किया जाना चाहिए।


    जम्मू-कश्मीर का उदाहरण देते हुए श्री रेड्डी ने कहा कि राज्य भारत का अंग होने के बावजूद अलगाववादी गतिविधियों के कारण एक अलग संप्रभु राज्य के रूप में कार्य करता था। सरकार ने अनुच्छेद 370 को हटाकर जम्मू-कश्मीर में सीमापार आतंकवाद को कम करने में सफलता प्राप्त की है। अब जम्मू-कश्मीर तथा लद्दाख का चहुँमुखी विकास होगा।


    श्री रेड्डी ने कहा कि सरकार के सामने शांतिपूर्ण माहौल सुनिश्चित करने की चुनौती है ताकि विकास का लाभ प्रत्येक व्यक्ति तक पहुंच सके। देश के बाहरी और आंतरिक विरोधी भारत के उल्लेखनीय विकास को देखते हुए विकास की यात्रा में उथल-पुथल मचाना चाहते है। उन्होंने अधिकारियों से इस तथ्य को ध्यान में रखने का आग्रह किया। पाकिस्तान प्रयोजित सीमापार आतंकवाद और जिहादी आतंकवाद देश की बाहरी सुरक्षा के लिए सबसे बड़ा खतरा है।


    श्री रेड्डी ने कहा कि आतंकवादी संगठन इंटरनेट का अत्यधिक प्रयोग कर रहे है। यह एक ऊभरती हुई वैश्विक चुनौती है। इस खतरे को नियंत्रित करने में एनआईए ने महत्वपूर्ण भूमिका निभाई है। साइबर स्पेस के लिए देश की सीमाएं कोई मायने नहीं रखती, इसलिए इसका क्षेत्राधिकार निर्धारण एक कठिन कार्य है। इस चुनौती का सामना करने के लिए अंतर्राष्ट्रीय सहयोग और सभी हितधारकों के बीच समन्वय एकमात्र रास्ता है।


    श्री रेड्डी ने कहा कि भारत दशकों से आतंकवाद के खिलाफ लड़ रहा है। सरकार आतंकवाद को पूरी तरह से समाप्त करने के लिए प्रतिबद्ध है। उन्होंने पंजाब, पूर्वोत्तर भारत, कश्मीर और देश के अन्य भागों में शांति बहाल करने के लिए सुरक्षाबलों की सराहना की। उन्होंने कहा कि विश्व की सबसे बड़े लोकतंत्र होने के कारण यह भारत का कर्तव्य है कि वह आतंकवाद के खिलाफ लड़ाई में अंतर्राष्ट्रीय समुदाय को समर्थन प्रदान करें।


    श्री रेड्डी ने कहा कि आतंकवाद को खत्म करने के लिए आवश्यक अवसंरचनाओं का विकास किया जाना चाहिए और वैधानिक कार्यरूप तैयार किया जाना चाहिए। आतंकवाद निरोधी कानूनों तथा एनआईए अधिनियम में आवश्यक संशोधन किए जाने चाहिए।


    श्री रेड्डी ने कहा कि इस सेमिनार से विभिन्न राज्यों के एटीएस/एसटीएफ के बीच बेहतर समन्वय होगा और वे आतंकवाद के विभिन्न रूपों का मुकाबला करने के लिए अधिक मजबूत होंगे।


    ******


    आर.के.मीणा/आरएनएम/एएम/जेके/डीके- 3631


    

    
    (Release ID: 1588262) Visitor Counter : 57
    
    
      Read this release in: English