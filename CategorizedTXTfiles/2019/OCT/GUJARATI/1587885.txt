      માહિતી અને પ્રસારણ મંત્રાલય

      રાજકોટમાં આવતીકાલથી સાત દિવસ ગાંધીજીવન દર્શન ડિજિટલ મીડિયાના માધ્યમથી, રાજકોટ બનશે ગાંધીમય
      
      ભારત સરકાર દ્વારા ભવ્યાતિભવ્ય પ્રદર્શન માટે રાજકોટની પસંદગી

      Posted On: 11 OCT 2019 7:03PM by PIB Ahmedabad

    પ્રધાનમંત્રી શ્રી નરેન્દ્ર મોદીએ વર્ષ 2014માં પહેલીવાર કેન્દ્ર સરકારમાં સત્તાના સુત્રો સંભાળ્યા ત્યારે જ જાહેરાત કરી દીધી હતી કે મહાત્મા ગાંધીની 150મી જયંતી દેશભરમાં દબદબાપૂર્ણ રીતે ઉજવાશે. છેલ્લા 1 વર્ષથી કેન્દ્રીય માહિતી અને પ્રસારણ મંત્રાલય ગાંધીજીનાં જીવન અને કવનને રાષ્ટ્રીય તેમજ વૈશ્વિક ફલક પર મુકવા માટે સઘન પ્રયાસો કરી રહ્યું છે. આના ભાગરૂપે ભારતભરમાં 21 શહેરોમાં આધુનિકતમ ટેકનોલોજી દ્વારા ગાંધી પ્રદર્શન યોજાયા છે. દેશમાં 2 શહેરો ગૌહાટી અને રાજકોટમાં મેગા મલ્ટી મીડિયા ડિજિટલ પ્રદર્શન યોજાવાના છે. જ્યારે અન્ય જગ્યાઓએ મધ્યમ કક્ષાના પ્રદર્શન યોજાઇ રહ્યાં છે.


    આજે પ્રદર્શન સ્થળ એવા ગાંધી મ્યુઝિયમ ખાતે પ્રિન્ટ અને ઇલેક્ટ્રોનિક મીડિયાના પ્રતિનિધિઓને સંબોધતાં કેન્દ્રીય માહિતી અને પ્રસારણ મંત્રાલયનાં ગુજરાત વિભાગના વડા એડિશનલ ડાયરેક્ટર જનરલ ડૉ. ધીરજ કાકડિયાએ કહ્યું કે ગાંધી વિચાર એ વિશ્વમાં ભારતની ઓળખ છે. કેન્દ્ર સરકારે મહાત્મા ગાંધીના મૂલ્યો લોકો જાણે, માણે અને અપનાવે તેવા હેતુ સર દેશભરમાં આવા ડિજિટલ મલ્ટી મીડિયા પ્રદર્શનો યોજ્યાં છે. મ્યુનસિપલ કમિશનરશ્રી ઉદિત અગ્રવાલ અને રાજકોટ જિલ્લા કલેક્ટરશ્રીના પ્રતિનિધી આસિસટન્ટ કલેક્ટર ગ્રામ્ય ડૉ. ઓમપ્રકાશની વિશેષ ઉપસ્થિતિમાં શ્રી ધીરજ કાકડિયાએ માહિતી આપી હતી.


    રાજકોટમાં તા. 12 ઓક્ટોબર 2019 થી તા. 18 ઓક્ટોબર 2019 સુધી આ પ્રદર્શન જાહેરજનતા માટે કોઇપણ પ્રવેશ ટિકિટ વગર ખુલ્લુ રહેશે. કેન્દ્રીય કૃષિ અને ખેડૂત કલ્યાણ રાજ્યમંત્રીશ્રી પરશોત્તમભાઇ રૂપાલા તા. 12 ઓક્ટોબર 2019ના રોજ બપોરે 3 કલાકે રાજકોટના સંસદસભ્યશ્રી તેમજ અન્ય મહાનુભાવોની ઉપસ્થિતિમાં પ્રદર્શનને વિધિવત ખુલ્લુ મુકશે.


    ડૉ. કાકડિયાએ જણાવ્યું કે પ્રદર્શનમાં અત્યાધુનિક ઇન્ટરેક્ટીવ ડીવાઇસ દ્વારા મહાત્મા ગાંધીના જીવન,મૂલ્યો અને આદર્શોને ડીઝીટલ ડીસ્પ્લે દ્વારા પ્રદર્શીત કરાશે. એલઇડી સ્ક્રીન, 3-ડી હોલોગ્રામ અને વર્ચ્યુઅલ રિયાલિટી દ્વારા અત્યાધુનિક ઢબે માહિતી અને જ્ઞાન પીરસવામાં આવશે. ડૉ. કાકડિયાએ વધુમાં જણાવ્યું કે બાળકો માટે આ પ્રદર્શન વિશેષ આકર્ષણનું કેન્દ્ર બનશે. કારણકે મનોરંજક રીતે ગાંધીજીવન મૂલ્યો સમજાવાશે..


    વધુ વિગતો આપતાં ડૉ. કાકડિયાએ કહ્યું કે પ્રદર્શનની સાથેસાથે દિવસ દરમિયાન ગાધીજીના આદર્શો જેમ કે સ્વદેશી, નારી સશક્તીકરણ, સ્વચ્છતા વગેરે પર ગાંધી વિચારના નિષ્ણાંતો દ્વારા મનનીય પ્રવચનનું પણ આજ સ્થળે આયોજન કરાયું છે.


    શ્રી કાકડિયાએ કહ્યું કે આગામી નવેમ્બરમાં કચ્છમાં ભૂજ ખાતે પણ ડિજિટલ મીડિયાના માધ્યમથી વિશાળ ગાંધી પ્રદર્શન યોજવાનું કેન્દ્ર સરકારનું આયોજન છે. પોરબંદરમાં તા. 2 ઓક્ટોબર થી 6 ઓક્ટોબર 2019 સુધી મધ્યમ કક્ષાનું ડિજિટલ પ્રદર્શનનું પણ કેન્દ્ર સરકારના રીજનલ આઉટરીચ બ્યુરો દ્વારા આયોજન થયું હતું.


    DK/DT/RP

    
    
    (Release ID: 1587885) Visitor Counter : 68