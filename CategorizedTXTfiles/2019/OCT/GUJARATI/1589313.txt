      ગૃહ મંત્રાલય

      મોદી સરકારે ગરીબ કલ્યાણના કામોથી ગરીબોના જીવનમાં બદલાવ લાવવાનું મહત્વપૂર્ણ કામ કર્યું છે: કેન્દ્રીય ગૃહમંત્રી શ્રી અમિત શાહ
      
      શ્રી નરેન્દ્રભાઈ મોદીએ કંડારેલા વિકાસપથ પર ચાલીને ગુજરાતની સરકાર વિકાસનું રોલ મોડેલ બની છે: કેન્દ્રીય ગૃહમંત્રી શ્રી અમિત શાહ
      
      કેન્દ્રીય ગૃહમંત્રી શ્રી અમિત શાહના હસ્તે રૂ. 800 કરોડના ખર્ચે વિવિધ પ્રજાલક્ષી વિકાસ કાર્યોનું ખાતમુહૂર્ત અને લોકાર્પણ થયા
      Posted On: 26 OCT 2019 4:57PM by PIB Ahmedabad


    કેન્દ્રીય ગૃહ મંત્રી શ્રી અમિત ભાઈ શાહે અમદાવાદ મહાનગરપાલિકા અને ઔડાના રૂ. 800 કરોડના વિવિધ વિકાસ કાર્યોના લોકાર્પણ , ભૂમિપૂજન અને આવાસ ફાળવણી ડ્રો કરતા સ્પષ્ટ પણે કહ્યું કે , પ્રધાનમંત્રી શ્રી નરેન્દ્ર ભાઈનાં નેતૃત્વમાં દેશમાં પાંચ વર્ષમાં શહેરી વિકાસના જે અપ્રતિમ વિકાસકાર્યો થયા છે તેની વિશ્વ આખાએ નોંધ લેવી પડે તેમ છે. તેમણે કહ્યું કે , અમદાવાદ મહાનગર સહિત સમગ્ર ગુજરાતમાં શહેરી વિકાસ કામોને નવી ગતિ મળી છે. ગૃહમંત્રીશ્રીએ દિપાવલીના ઉજાસ પર્વને 4439થી વધુ પરિવારો માટે ઘરના ઘરનું ઉજાસ પર્વ બનાવવા માટે મહાપાલિકાને અભિનંદન પાઠવ્યા હતા.


    ગૃહમંત્રીશ્રીએ ગાંધીનગર મત વિસ્તારને વિકાસ કામો થકી દેશના તમામ લોકસભા મત ક્ષેત્રોમાં ઉત્તમ સંસદીય વિસ્તાર બનાવવાની નેમ વ્યક્ત કરી હતી , તેમણે કહ્યું કે , પ્રધાનમંત્રીએ દેશની આઝાદીના 75 વર્ષ પૂરા થાય તે પહેલાં દેશમાં સૌને મકાન સહિતની પાયાની સુવિધાઓ આપવાનું અભિયાન છેડ્યું છે. 3 કરોડ લોકોને રહેવાના પાકા મકાનો આપ્યા છે એટલું જ નહિ વીજળી, શૌચાલય, ગેસ કનેક્શન, આયુષ્યમાન ભારત યોજનામાં જોડીને પાયાની સગવડો લોકો સુધી પહોંચાડી છે. હવે ઘરે-ઘરે નળથી પાણી પહોચાડવાનો સંકલ્પ પણ સાકાર થવાનો છે.


    શ્રી અમિતભાઈએ જણાવ્યું કે ગરીબી જેણે જોઈ હોય, દુઃખ વેઠ્યું હોય તે જ ગરીબની વેદના સમજી શકે અને ગરીબ કલ્યાણના કામો ઉપાડી શકે અને નરેન્દ્ર ભાઈએ ગરીબ કલ્યાણના કામોથી એ ગરીબોના જીવનમાં પરિવર્તન લાવવાનું મહત્વનું કાર્ય પૂર્ણ કર્યું છે. 60 કરોડ પરિવારોને ઉજ્વલા યોજના અન્વયે ગેસ કનેક્શન, 10 કરોડ પરિવારોને શૌચાલય આપીને તેમના પારિવારિક અને વ્યક્તિગત જીવનમાં મહત્વનો બદલાવ લાવવાનું કાર્ય મોદી સરકારે કર્યું છે.


    ગૃહમંત્રીએ જણાવ્યું હતું કે , 2014થી નરેન્દ્ર ભાઈના નેતૃત્વમાં દેશમાં અર્બન ડેવલપમેન્ટ , ગ્રામીણ વિકાસ, ઇન્ફ્રાસ્ટ્રક્ચર, એરપોર્ટ અને બંદરો એમ દરેક ક્ષેત્રમાં વિકાસના તમામ રેકોર્ડ તોડવાનું કામ થયું છે. દેશનો દરેક ક્ષેત્રોમાં વિકાસ થયો સાથે સાથે વિશ્વ ભરમાં ભારતનું સન્માન આકાશની ઊંચાઈ સુધી પહોંચાડવાનું ગૌરવ મળ્યું છે. આ વિશ્વ સન્માન સવા સો કરોડ ભારતીયોનું ગૌરવ છે એમ શ્રી અમિતભાઇએ કહ્યું હતું.


    ગૃહમંત્રીશ્રી એ જણાવ્યું કે , આજે ભારતનું સ્થાન એવું છે કે વિશ્વમાં પર્યાવરણ , આતંકવાદ , કૂટનીતિ જેવી મહત્વની બાબતોમાં ભારતના પ્રધાનમંત્રીનું શું મંતવ્ય છે તેની નોંધ લેવાય છે. સર્જીકલ સ્ટ્રાઈક, એર સ્ટ્રાઈક કરીને અને આતંકવાદીઓના ઘરમાં ઘૂસી સફાયો કરવાના નિર્ણયોથી પ્રધાનમંત્રીએ ભારતની ક્ષમતાનો વિશ્વને પરિચય કરાવ્યો છે. શ્રી અમિતભાઇએ ગુજરાત સરકારની સરાહના કરતા જણાવ્યું હતું કે શ્રી નરેન્દ્રભાઈ મોદીએ કંડારેલા વિકાસ પથ પર ચાલીને ગુજરાત સરકાર વિકાસનું રોલ મોડેલ બની છે.


    આ કાર્યક્રમ બાદ ગૃહમંત્રી શ્રી અમિત શાહે સાણંદ ખાતે સાણંદ-બાવળા વિધાનસભા વિસ્તારના કાર્યક્રમમાં હાજરી આપી હતી , અહીં તેઓએ 5000થી વધારે વિધવા બહેનોને સહાયના હુકમોનું વિતરણ તથા 78 કરોડના વિકાસકાર્યોનું ખાતમહુર્ત/લોકાર્પણ કર્યું હતું. અહીં વિધવા બહેનો અને સાણંદના લોકોને સંબોધતા તેમણે જણાવ્યું હતું કે મને આજે દિવાળીનાં અવસરે વિધવા બહેનોને મદદરૂપ થવાનો આનંદ થાય છે , એમને આજથી જ હવે દર મહિને 1200 રૂપિયા મળશે , સરકાર એમની પીડા સમજે છે , આ સાથે હું સાણંદના લોકોને વિશ્વાસ અપાવવા માંગુ છું કે આવનારા પાંચ વર્ષની અંદર સાણંદના દરેક વિકાસના કામોને પૂર્ણ કરવામાં મારો પુરેપુરો સહયોગ રહેશે.


    આ પ્રસંગે ગુજરાતના મુખ્યમંત્રી શ્રી વિજય રૂપાણી સહિત ગુજરાત સરકારના મંત્રીશ્રીઓ , અધિકારીઓ તથા વિશાળ સંખ્યામાં નાગરિકો ઉપસ્થિત રહ્યા હતા.


    NP/DS/RP


    

    
    (Release ID: 1589313) Visitor Counter : 101