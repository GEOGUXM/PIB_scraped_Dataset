      गृह मंत्रालय

      सांगली येथे रन फॉर युनिटी - राष्ट्रीय एकता दौडीस उत्स्फूर्त प्रतिसाद
      Posted On: 31 OCT 2019 3:26PM by PIB Mumbai


    सांगली, दि. 31, (जि. मा. का.) : भारताचे लोहपुरूष सरदार वल्लभभाई पटेल यांच्या जन्म दिनानिमित्त राष्ट्रीय एकता दिनाचे सांगलीमध्ये आयोजन करण्यात आले होते. यानिमित्त घेण्यात आलेल्या रन फॉर युनिटी उपक्रमात सांगलीकरांनी मोठ्या संख्येने सहभागी होवून उत्स्फूर्त प्रतिसाद दिला.


    जिल्हा प्रशासन व जिल्हा क्रीडा अधिकारी कार्यालयाच्या वतीने सकाळी 7 वाजता राष्ट्रीय एकता दौडचे आयोजन करण्यात आले. यावेळी जिल्हाधिकारी डॉ. अभिजीत चौधरी, जिल्हा पोलीस अधीक्षक सुहेल शर्मा, अप्पर पोलीस अधीक्षक मनीषा डुबुले, महानगरपालिकेच्या उपायुक्त स्मृती पाटील, जिल्हा क्रीडा अधिकारी माणिक वाघमारे यांच्यासह विविध विभागांचे अधिकारी, कर्मचारी, नागरिक, खेळाडू, विद्यार्थी, सामाजिक संस्था, क्रीडा मंडळे आदि मोठ्या संख्येने उपस्थित होते.


    जिल्हाधिकारी डॉ. अभिजीत चौधरी यांनी हिरवा झेंडा दाखवून राष्ट्रीय एकता दौडची सुरुवात केली. यावेळी त्यांनी राष्ट्रीय एकता दिवसाचे महत्व विशद करून उपस्थितांना शुभेच्छा देवून राष्ट्रीय एकात्मतेची शपथ दिली. ही दौड पुष्कराज चौक सांगली येथून सुरु होवून पुढे ही दौड मार्केट यार्ड, विश्रामबाग चौक परत त्याच मार्गाने पुन्हा पुष्कराज चौक येथे आल्यानंतर एकता दौडचा समारोप झाला.


    ***

    
    
    (Release ID: 1589740) Visitor Counter : 6