      गृह मंत्रालय

      राष्ट्रीय एकता दिवस
      
      एकतेचा संदेश देण्यासाठी नाशिक विभागात एकता दौडचे आयोजन

      Posted On: 31 OCT 2019 2:49PM by PIB Mumbai

    नाशिक दि. 29 : नाशिक विभागातील धुळे, नंदुरबार, जळगाव, अहमदनगर आणि नाशिक अशा पाचही जिल्ह्यात राष्ट्रीय एकता दिवसाच्या निमित्ताने एकतेचा संदेश देण्यासाठी ‘एकता दौड’चे आयोजन करण्यात आले.


    भारताचे लोहपुरुष सरदार वल्लभभाई पटेल यांनी भारताच्या स्वातंत्र्य चळवळीमध्ये व तद्नंतर अखंड भारताच्या निमिर्त्तीसाठी दिलेल्या मौलिक योगदानाचा गौरव व्हावा व जनतेला त्यांची कामगिरी प्रेरणादायी ठरावी यादृष्टीने त्यांचा जन्मदिवस राष्ट्रीय एकता दिवस म्हणून साजरा करण्यात येतो. या निमित्ताने विभागात विविध कार्यक्रमांचे आयोजन करण्यात आले.


    नंदुरबार येथे हुतात्मा उद्यानातील सरदार वल्लभभाई पटेल यांच्या पुतळ्यास अभिवादन करून पोलीस अधीक्षक महेंद्र पंडीत यांच्या हस्ते एकता दौडचा शुभारंभ करण्यात आला. यावेळी राष्ट्रीय संकल्प दिनानिमित्त स्व.इंदिरा गांधी यांच्या प्रतिमेस तहसीलदार भाऊसाहेब थोरात यांनी पुष्पहार अर्पण करून अभिवादन केले. एकात्मतेची शपथ घेण्यात आली. विविध क्रीडा संघटनांनी या दौडमध्ये उत्साहाने सहभाग घेतला.


    अहमदनगर येथे जिल्हाधिकारी राहुल द्विवेदी यांनी उपस्थितांना एकात्मतेची शपथ दिली. सरदार पटेल यांच्या प्रतिमेस पुष्पहार अर्पण करून एकता दौडचा शुभारंभ करण्यात आला. शहरातील प्रमुख मार्गावरून एकात्मतेचा संदेश देत पोलीस कवायत मैदान येथे दौडचा समारोप झाला.


    धुळे येथे जिल्हाधिकारी गंगाथरन डी. आणि महापौर चंद्रकांत सोनार यांनी सरदार वल्लभभाई पटेल यांच्या पुतळ्यास पुष्पहार अर्पण करून एकता दौडचा शुभारंभ केला. यावेळी राष्ट्रीय एकात्मतेची शपथ घेण्यात आली.


    नाशिक येथे जिल्हाधिकारी सूरज मांढरे, विशेष पोलीस महानिरीक्षक छेरिंग दोरजे, पोलिस आयुक्त विश्वास नागरे-पाटील, पोलीस अधीक्षक आरती सिंह यांच्या उपस्थितीत एकता दौडचा शुभारंभ करण्यात आला. यावेळी नुकत्याच भारतीय कबड्डी संघाच्या प्रशिक्षक म्हणून नियुक्त झालेल्या शैलजा जैन, आंतरराष्ट्रीय धावपटू मोनिका आथरे, संजीवनी जाधव, किसन तडवी, शूटिंगखेळाडू जयश्री टोचे , विशेष नैपुण्य म्हणून जिल्ह्यातील राष्ट्रपती पुरस्कारप्राप्त डाऊन्स सिंड्रोम जलतरणपटू स्वयंम पाटील यांचा सत्कार मान्यवरांच्या हस्ते करण्यात आला.


    जळगाव येथे जिल्हाधिकारी डॉ.अविनाश ढाकणे यांच्या हस्ते एकता दौडचा शुभारंभ करण्यात आला. यावेळी राष्ट्रीय एकात्मतेची शपथ घेण्यात आली. यावेळी योगासन प्रात्यक्षिकांचे आयोजन करण्यात आले होते.


    ***

    
    
    (Release ID: 1589727) Visitor Counter : 9