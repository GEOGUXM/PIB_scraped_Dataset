      रेल मंत्रालय

      यात्रियों की सुविधा के लिए त्‍यौहार के मौसम के दौरान रेलवे की 2500 विशेष सेवाएं
      
      विशेष ट्रेनों और नियमित ट्रेनों में कोच बढ़ाने के अलावा प्रमुख स्‍टेशनों पर भीड़ का प्रबंध करना प्राथमिकता
      
      यात्रियों की सुरक्षा सुनिश्चित करने के लिए प्रमुख स्‍टेशनों और ट्रेनों में आरपीएफ के अतिरिक्‍त जवान तैनात

      Posted On: 25 OCT 2019 12:16PM by PIB Delhi

    भारतीय रेलवे , त्‍यौहार के मौसम में यात्रियों के साथ खुशियां बांट रहा है। रेलवे ने त्‍यौहार मनाने के लिए परिवार के साथ अपने गृह नगर जा रहे यात्रियों के लिए विशेष प्रबंध किए हैं।


    रेल यात्रियों की सुविधा और त्‍यौहार के मौसम के दौरान यात्रियों की भीड़ कम करने के लिए , भारतीय रेलवे इस वर्ष दुर्गा पूजा से क्रिसमस तक 200 जोड़े विशेष ट्रेनें चला रहा है। साथ ही उसने नियमित ट्रेनों में कोचों की संख्‍या बढ़ाई है ताकि त्‍यौहार के दौरान होने वाली भीड़ के लिए बर्थ उपलब्‍ध कराई जा सके।


    भारतीय रेलवे देश भर में 200 जोड़े विशेष ट्रेनों में 2500 अतिरिक्‍त सेवाएं चला रहा है। देश के प्रमुख स्‍थानों जैसे दिल्‍ली-पटना , दिल्‍ली-कोलकाता , दिल्‍ली-मुम्‍बई , मुम्‍बई-लखनऊ , चंडीगढ़-गोरखपुर , दिल्‍ली-छपरा , हावड़ा-कटिहार , हरिद्वार-जबलपुर आदि को जोड़ने के लिए रेलवे ने विशेष ट्रेनों की योजना बनाई है।


    अनार‍क्षित डिब्‍बों में यात्रियों का प्रवेश अनुशासित तरीके से कराने के लिए आरपीएफ कर्मचारियों की देखरेख में टर्मिनस स्‍टेशनों पर पंक्तियां बनाकर भीड़ को नियंत्रित किया जाएगा।


    यात्रियों की सुरक्षा सुनिश्चित करने के लिए प्रमुख स्‍टेशनों में आरपीएफ के अतिरिक्‍त जवान तैनात किए गए हैं।


    सुरक्षाक‍र्मियों के साथ इंजीनियरिंग , सिगनल और दूरसंचार विभागों के अतिरिक्‍त कर्मचारियों को भीड़भाड़ वाले रेलवे सेक्‍शनों में महत्‍वपूर्ण रेलवे क्रॉसिंग पर तैनात किया गया है।


    रेल और सड़क का इस्‍तेमाल करने वालों की सुविधा के लिए स्‍टेशनों और प्रमुख रेलवे क्रॉसिंग पर प्रकाश के पर्याप्‍त प्रबंध किए गए हैं। ट्रेनों को सुचारू रूप से चलाने के लिए प्रमुख रेलवे स्‍टेशनों पर अधिकारियों को तैनात किया गया है। ट्रेन सेवा में किसी प्रकार की बाधा से निपटने के लिए प्राथमिकता के आधार पर विभिन्‍न सेक्‍शनों में कर्मचारियों की तैनाती की गई है।


    प्‍लेटफॉर्म संख्‍या के साथ ट्रेनों के आगमन/रवाना होने के समय की घोषणा कराने के भी उपाय किए गए हैं।


    महत्‍वपूर्ण स्‍टेशनों पर “ क्‍या मैं आपकी मदद कर सकता/सकती हूं ” बूथ भी काम करेंगे जहां आरपीएफ जवान और टीटीई यात्रियों की उपयुक्‍त सहायता और मार्गदर्शन करेंगे। जरूरत पड़ने पर प्रमुख स्‍टेशनों में चिकित्‍सकों के दल उपलब्‍ध होंगे। अर्द्धचिकित्‍सकों के साथ एम्‍बुलेंस भी उपलब्‍ध रहेगी। मेल/एक्‍सप्रेस/यात्री ट्रेनों को निर्धारित समय पर रवाना करने के उपाय किए गए हैं। किसी तरह के भ्रष्‍टाचार – जैसे सीट बेचने , ओवर चार्जिंग और दलाली आदि पर सुरक्षा और सतर्कता विभाग के अधिकारियों द्वारा कड़ी निगरानी रखी जा रही है। जोनल मुख्‍यालयों ने प्रतीक्षा हॉलों, रिटायरिंग रूम, यात्रियों की सुख-सुविधा वाले क्षेत्रों और स्‍टेशनों में सफाई बनाए रखने के निर्देश दिए हैं।


    *****


    
    आर.के.मीणा/आरएनएम/एएम/केपी/जीआरएस - 3796

    
    
    (Release ID: 1589181) Visitor Counter : 117
    
    
      Read this release in: English , Urdu , Marathi , Bengali , Malayalam