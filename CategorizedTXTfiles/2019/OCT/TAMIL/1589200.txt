      PIB Headquarters

      எரிசக்தி நிர்வாகம் குறித்த பட்ட மேற்படிப்பு விண்ணப்பங்கள் வரவேற்பு
      Posted On: 25 OCT 2019 3:20PM by PIB Chennai


    சென்னை அம்பத்தூரில் உள்ள தேசிய உற்பத்தித் திறன் சபையின் டாக்டர் அம்பேத்கர் உற்பத்தித் திறன் நிறுவனத்தில் எரிசக்தி நிர்வாகம் குறித்த தொழில் சார்ந்த ஓராண்டுகால பட்ட மேற்படிப்பு சான்றிதழ் வகுப்பு நடைபெறவுள்ளது.


    இந்த சான்றிதழ் வகுப்பு அடுத்த மாதம் 8-ஆம் தேதி இந்த நிறுவனத்தில் தொடங்குகிறது.


    இந்த சான்றிதழ் வகுப்பில் சேருவதற்கு பொறியியல் / தொழில்நுட்பத்தில் பட்டப்படிப்பு முடித்தவர்கள் தகுதி பெற்றவர்கள் ஆவர். இறுதியாண்டு பயிலும் மாணவர்களும் இதற்கு விண்ணப்பிக்கலாம். இதற்கு விண்ணப்பிக்க வயது வரம்பு ஏதுமில்லை.


    இந்த வகுப்பில் சேருவதற்கான விண்ணப்படிவங்களை www.npcindia.gov.in என்ற வலைதளத்தில் இருந்து பதிவிறக்கம் செய்து கொள்ளலாம். விண்ணப்பங்களை பூர்த்தி செய்து, கல்வித்தகுதி, மதிப்பெண் பட்டியல், பிறந்த தேதி மற்றும் சாதிச்சான்றிதழ்களை இணைத்து அனுப்ப வேண்டும்.


    இந்த படிப்புக்கான கட்டணம் ரூ.2,50,000. இதில் விண்ணப்படிவத்துடன் சேர்த்து ரூ.25,000 செலுத்த வேண்டும். இந்தத் தொகை திருப்பித்தரப்பட மாட்டாது. எஞ்சியுள்ள கட்டணமான ரூ.2,25,000 இரண்டு தவணைகளில் செலுத்தலாம். கட்டணத் தொகைகள் கேட்பு வரைவோலைகளாக (டிடி) செலுத்தப்பட வேண்டும்.


    படிப்புக்கான விண்ணப்பத்தாரர்கள் நேர்முகத் தேர்வில் பங்கேற்க வேண்டும். இவர்களது பட்டப்படிப்பு மதிப்பெண்கள், நேர்முகத் தேர்வு செயல் திறன் அடிப்படையில் பயிற்சியாளர்கள் தேர்ந்தெடுக்கப்படுவார்கள்.


    இந்த படிப்பு குறித்த மேல் விவரங்களுக்கு www.npcindia.gov.in என்ற வலைதளத்தை அணுகவும்.

    
    
    (Release ID: 1589200) Visitor Counter : 30