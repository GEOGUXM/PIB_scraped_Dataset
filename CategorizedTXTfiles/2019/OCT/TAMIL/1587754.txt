      PIB Headquarters

      இந்தியா – சீனா இரண்டாவது முறைசாரா உச்சிமாநாடு
      Posted On: 10 OCT 2019 7:42PM by PIB Chennai


    இந்தியாவிற்கு வரும் வெளிநாட்டுத் தலைவர்கள் இதுவரை புதுதில்லியில்தான் இந்திய தலைவர்களை சந்திப்பது வழக்கமாக இருந்து வந்தது. பிரதமர் திரு. நரேந்திர மோடி தலைமையிலான தேசிய ஜனநாயக கூட்டணி அரசு பொறுப்பேற்ற பிறகு, இந்த நடைமுறை மாற்றப்பட்டு, சீன அதிபர் திரு. ஸீ ஜின்பிங்-கும், பிரதமர் திரு. நரேந்திர மோடியும் குஜராத் மாநிலம், சபர்மதி ஆற்றங்கரையில் சந்தித்துப் பேசினர்.


    அதனைத் தொடர்ந்து, சீனாவின் பண்டைக்கால தலைநகராக கருதப்படும் ஊஹான் நகரில் இருதலைவர்களும் சந்தித்து பேச்சுவார்த்தை நடத்தினர். மேலும், பிரஞ்ச் அதிபர் திரு. இமானுவேல் மேக்ரானுடன், பிரதமர் திரு. நரேந்திர மோடி வாரணாசியில் பேச்சுவார்த்தை நடத்தினார். வேறு சில நாடுகளின் தலைவர்களுடனான சந்திப்பும் தில்லிக்கு வெளியே நடைபெற்றது.


    இந்நிலையில், தமிழகத்திற்கு பெருமை சேர்க்கும் விதமாகவும், பண்டைக்காலத்தில் தமிழகம் – சீனா இடையே நடைபெற்ற வர்த்தக பரிமாற்றங்களை நினைவுகூறும் விதமாகவும், தமிழகத்தின் முக்கிய சுற்றுலாத் தலமான யுனெஸ்கோவின் பாரம்பரியச் சின்னமாக அங்கீகரிக்கப்பட்டுள்ள மாமல்லபுரத்தில் பிரதமர் திரு. நரேந்திர மோடியும், சீன அதிபர் திரு. ஸீ ஜின்பிங்கும், நாளையும், நாளை மறுதினமும் சந்தித்துப் பேசவுள்ளனர்.


    இதற்காக, நாளை (11.10.2019) நண்பகலில் சென்னை சர்வதேச விமான நிலையத்தை வந்தடையும் சீன அதிபர் திரு. ஸீ ஜின்பிங், விமான நிலைய வரவேற்பு நிகழ்ச்சிகளை முடித்துக் கொண்டு, சென்னை கிண்டியில் உள்ள ஐடிசி கிராண்ட் சோழா ஹோட்டலுக்குச் செல்கிறார்.


    மாலையில் அங்கிருந்து புறப்பட்டு, மாமல்லபுரம் செல்லும் சீன அதிபர், பிரதமர் திரு. நரேந்திர மோடியுடன் இணைந்து, அர்ஜுணன் தபசு, ஐந்து ரதம், கடற்கரைக் கோவில் ஆகியவற்றை பார்வையிடுகிறார். பின்னர், கடற்கரைக் கோவில் வளாகத்தில் நடைபெறும் கலாச்சார நிகழ்ச்சிகளை பிரதமரும், சீன அதிபரும் பார்வையிடுகின்றனர்.


    இரவு விருந்திற்குப் பிறகு, மாமல்லபுரத்திலிருந்து சீன அதிபர் மீண்டும் சென்னை வந்து தங்குகிறார். நாளை மறுநாள் (12.10.2019) காலையில் சென்னையிலிருந்து புறப்பட்டு கோவளம் செல்லும் சீன அதிபர், அங்குள்ள நட்சத்திர ஹோட்டலில் பிரதமர் திரு. நரேந்திர மோடியுடன் தனிப்பட்ட முறையில் பேச்சுவார்த்தை நடத்துகிறார். அதனைத் தொடர்ந்து இருநாட்டு குழுக்கள் அளவிலான பேச்சுவார்த்தை நடைபெறுகிறது. அதன்பிறகு, மதிய உணவை முடித்துக் கொண்டு, கோவளத்திலிருந்து புறப்பட்டு, நேராக சென்னை சர்வதேச விமான நிலையத்திற்கு வரும் சீன அதிபர், அங்கிருந்து சீனா புறப்பட்டுச் செல்வார்.


    சீன அதிபரை வரவேற்கும் விதமாக, சென்னை விமான நிலையம் முதல் மாமல்லபுரம் வரை பிரமாண்ட ஏற்பாடுகள் செய்யப்பட்டுள்ளன.


    ****

    
    
    (Release ID: 1587754) Visitor Counter : 122