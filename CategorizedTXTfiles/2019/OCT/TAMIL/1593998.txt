      பிரதமர் அலுவலகம்

      கேவாடியாவில் குடிமைப்பணி பயிற்சி அதிகாரிகளிடையே பிரதமர் ஆற்றிய உரையின் சுருக்கம்
      Posted On: 31 OCT 2019 8:18PM by PIB Chennai


    நண்பர்களே,


    கேவாடியாவில் சர்தார் சரோவர் அணைக்கு அருகே ஒற்றுமைக்கான சிலை அமைந்துள்ள பகுதியில் இந்த மாலைப்பொழுதின் அனுபவம் அற்புதமாக உள்ளது. சற்றுமுன்தான் சர்தார் படேலின் குரலையும், அவரது செய்தியையும் கேட்டோம். இவை அனைத்தும் வாழ்நாள் முழுவதும் நினைவில் நிற்கும். இது நமது உள்மனதை நேரடியாகத் தொடும் அனுபவம்.


    நண்பர்களே,


    நாட்டின் பல்வேறு குடிமைப்பணிகளுக்கான ஒருங்கிணைந்த அடிப்படைப் பயிற்சி புதிய அத்தியாயத்தைத் தொடங்கியுள்ளது எனலாம். உங்கள் அனைவரையும் உள்ளடக்கிய உண்மையான குடிமைப் பணிகளின் ஒருங்கிணைப்பு தொடங்கியுள்ளது. இதுவே ஒரு சீர்திருத்தமாக அமைந்துள்ளது. இதற்கென, இதனுடன் தொடர்புடைய அதிகாரிகள் மற்றும் எனது நண்பர்கள் அனைவருக்கும் பாராட்டுக்களைத் தெரிவித்துக் கொள்கிறேன்.


    நண்பர்களே,


    இந்தச் சீர்திருத்தம் பயிற்சியை ஒருங்கிணைப்பதுடன் நின்றுவிடாமல், அதன் அடிப்படையில் உள்ள சிந்தனை மற்றும் அணுகுமுறையையும் விரிவாக்கியுள்ளது. உங்களைப் போன்ற இளம் பயிற்சியாளர்கள் அனைவருக்கும் விரிவான அனுபவப் பகிர்வை அளிக்க நடவடிக்கைகள் எடுக்கப்பட்டுள்ளன. இதனால்தான், உங்களுக்கு பொருளாதாரம் மற்றும் சமுதாயம் சார்ந்த உலகத்தலைவர்கள் மற்றும் நிபுணர்கள் அறிமுகப்படுத்தப்பட்டுள்ளனர்.


    நண்பர்களே,


    ஒற்றுமைக்கான சிலையின் அடிவாரத்தில் நடைபெறுவதால், இந்தப் பயிற்சி மேலும் சிறப்பையும், முக்கியத்துவத்தையும் பெறுகிறது. சர்தார் வல்லபாய் படேல், குடிமைப்பணிகளை தேச நிர்மானம் மற்றும் தேசிய ஒற்றுமைக்கு முக்கிய ஊடகமாக மாற்ற வேண்டும் என்ற நோக்கத்தைக் கொண்டிருந்தார். இந்த நோக்கத்தை அடைவதற்காக அவர் பல்வேறு சவால்களை எதிர்கொண்டார். சாதாரண மக்களின் வாழ்க்கையில் அர்த்தமுள்ள மாற்றங்களைக் கொண்டுவர மிகப்பெரிய அளவில் மனோதிடம் தேவை என்பதை சர்தார் படேல் வலியுறுத்தினார். இத்தகைய தொலைநோக்குடன் சுதந்திர இந்தியாவின் குடிமைப்பணிகள் சார்ந்த திட்டங்களை அவர் வரைந்து அளித்தார்.


    நண்பர்களே,


    பாரபட்சமற்ற, சுயநலமற்ற நோக்கத்துடன் செய்யப்படும் ஒவ்வொரு முயற்சியும் புதிய இந்தியாவின் வலுவான அடித்தளங்களாகும். புதிய இந்தியாவின் கனவை நனவாக்க நமது அதிகார அமைப்பில் 21-ஆம் நூற்றாண்டின் சிந்தனைகளும், கனவுகளும் அத்தியாவசியமானவை. உங்கள் முன்பாக பெரும் வாய்ப்புகளும், அதற்கு சமமான அளவு பொறுப்புகளும் காத்திருக்கின்றன. ஒரு காலத்தில் உங்களது குடிமைப்பணி முன்னோடிகள் சாலைகள், ரயில்வே, துறைமுகங்கள், விமானநிலையங்கள், பள்ளிகள், கல்லூரிகள் இல்லாத, தொலைபேசிகள் கூட இல்லாத நிலையில் அனைத்துப் பிரச்சினைகளையும் கையாள வேண்டிய கட்டாயம் இருந்தது. இன்றைக்கு நிலைமை அதுபோல் இல்லை. அனைத்து வசதிகளும் அபரிமிதமாக உள்ளன. இவற்றை நீங்கள் முழு அளவில் இப்போது பயன்படுத்திக் கொள்ள வேண்டும். நாட்டின் நம்பகத்தன்மையை மேம்படுத்தி, ஸ்திரத்தன்மையை வலுப்படுத்த வேண்டியது உங்கள் கடமை.


    நண்பர்களே,


    நீங்கள் குடிமைப்பணியைத் தெரிவு செய்திருப்பது, அது ஒரு தொழில் அல்லது பணி என்பதற்காக அல்ல, அது ஒரு சேவை என்பதற்காகத்தான். நீங்கள் மேற்கொள்ளும் ஒவ்வொரு முடிவும், நீங்கள் எடுக்கும் ஒவ்வொரு நடவடிக்கையும், நீங்கள் போடும் ஒவ்வொரு கையெழுத்தும் லட்சக்கணக்கான மக்களின் வாழ்க்கையை பாதிக்கக் கூடியது. இத்தகைய முடிவுகள் நாட்டின் மேம்பாட்டுக்கு எவ்வாறு பங்களிக்க முடியும் என்பதை நீங்கள் சிந்தித்து, சோதித்து செயல்பட அறிந்து கொள்ள வேண்டும்.


    உங்கள் முடிவுகளை இரண்டு நிபந்தனைகள் அடிப்படையில் சரிபார்த்துக் கொள்வீர்கள் என்று நம்புகிறேன். முதலாவதாக, சமுதாயத்தின் மிகவும் கீழ்நிலையில் உள்ள மக்களின் நம்பிக்கைகளையும், எதிர்பார்ப்புகளையும் நிறைவேற்றுபவையாக நீங்கள் மேற்கொள்ளும் முடிவுகள் இருக்க வேண்டும். இரண்டாவதாக, உங்கள் முடிவுகள் நாட்டின் ஒற்றுமை, ஒருமைப்பாடு, முன்னேற்றம் ஆகியவற்றை வலுப்படுத்த உதவிகரமாக அமைய வேண்டும்.


    நண்பர்களே,


    நாட்டில் நூற்றுக்கும் மேற்பட்ட முன்னேறத் துடிக்கும் மாவட்டங்கள் உள்ளன. இவை வளர்ச்சியைத்த் தவறவிட்ட மாவட்டங்களாகும். முன்னர் பின்தங்கிய மாவட்டங்கள் என்று அழைக்கப்பட்ட இவற்றின் முன்னேற்றத்திற்கான விருப்பங்களை முன்னிலைப்படுத்துவதற்கு நாம்முடிவு செய்துள்ளோம். இவற்றில், காலக்கெடுவுடன் மனிதவள மேம்பாட்டு குறியீட்டு இலக்குகள் அனைத்தையும் இணைத்து மேம்படுத்தவும் திட்டமிட்டுள்ளோம். தொழில்நுட்பங்களைப் பயன்படுத்தி, திட்டத்தை திறம்பட அமல்படுத்தவும் தொடங்கியுள்ளோம். இதனையடுத்து, இன்று முன்னெப்போதும் இல்லாத நல்ல விளைவுகள் ஏற்பட்டுள்ளன. இந்தப் பணியை விரைவுபடுத்தும் பொறுப்பு இப்போது உங்களுக்கு உள்ளது.


    நண்பர்களே,


    உங்கள் பகுதிகளில் ஒரு நேரத்தில் ஒரு முக்கியப் பிரச்சினை என்ற விதத்தில் எடுத்துக்கொண்டு அதற்கு முழுமையான தீர்வுகாண முயற்சி எடுக்க வேண்டும் என்றும் கேட்டுக் கொள்கிறேன். அதாவது, ஒரு மாவட்டம், ஒரு பிரச்சினை – முழுமையான தீர்வு என்ற அடிப்படையில் செயல்படுங்கள். ஒரு நேரத்தில் ஒரு பிரச்சினைக்குத் தீர்வு என்று செயல்படுவதால், உங்களது தன்னம்பிக்கை மேம்படும், உங்கள் மீது மக்கள் வைக்கும் நம்பிக்கையும் உயரும். மக்களின் நம்பிக்கையைப் பெற்றால், உங்களுடன் பொது மக்கள் ஒத்துழைப்பதும் அதிகரிக்கும்.


    அதிகார அமைப்பு குறித்த எதிர்மறையான சிந்தனைகளை மாற்றியமைக்கும் பெரிய சவால் உங்களுக்கு காத்திருக்கிறது. குடிமைப்பணி, அதிகாரம் சார்ந்தது, மேட்டுக்குடி மக்களைச் சார்ந்தது, செல்வாக்குள்ளவர்களை சார்ந்தது என்கிற சிந்தனை, பிரிட்டிஷ் ஆட்சியின் போது தோன்றிய ஒன்று ஆகும். இத்தகைய தோற்றத்திலிருந்து குடிமைப்பணியை விடுவித்துக் காக்க வேண்டியது உங்கள் கடமையாகும். நீங்கள் ஏழு கதவுகளுக்குப் பின் வாழ்கிறீர்கள் என்று பொதுமக்கள் நினைக்காத வகையில் செயல்பட வேண்டும். ஒவ்வொரு பிரச்சினைக்கும் உடனடி தீர்வு காண்பது இயலாதது. இதனை பொதுமக்களும் நன்றாக உணர்ந்துள்ளனர். அவர்களுக்குத் தேவையானது எல்லாம் உரிய மரியாதையும், தங்களின் குறைகளை கேட்க வேண்டும் என்பதும்தான். சில சமயம் அவர்கள் சொல்வதை கேட்டாலே அவர்கள் திருப்தியடைந்து விடுவதும் உண்டு.


    நண்பர்களே,


    கொள்கைகளை திறம்பட அமல்படுத்துவது, சிறந்த முறையில் சேவைகளை வழங்குவது ஆகியவற்றுக்கு நேர்மையான மதிப்பீட்டு கருத்துகள் குடிமைப்பணி அதிகாரிகளுக்கு மிகவும் அவசியமானது. அவற்றை பெறுவதற்கான அமைப்புகளை நீங்கள் உருவாக்கிக் கொள்ள வேண்டும்.


    முன்பெல்லாம் அலுவலகக் குறிப்புகள் வழங்கிச் செல்லும் நடைமுறை இருந்தது. இதன்படி இடமாறுதல்களில் செல்லும் அதிகாரிகள், புதிதாக வரும் அதிகாரிக்கு குறிப்புகளை விட்டுச் செல்வார்கள். இவற்றின் மூலம் புதிய அதிகாரி, அங்குள்ள சவால்கள், பிரச்சினைகள் குறித்து அறிந்து செயல்படுவதால், ஆளுகை முறையில் தொடர்ச்சி இருந்து வந்தது. பழைய முறைகளில் உள்ள இதுபோன்ற சிறந்த அம்சங்கள் புதுப்பிக்கப்பட வேண்டும்.


    சமூக ஊடகங்களை நாம் மேலும் சிறப்பாகப் பயன்படுத்தலாம். சமூக ஊடகங்கள் நம்பத்தகுந்த ஆதாரங்கள் இல்லை என்றாலும், அவற்றை நாம் பயன்படுத்திக் கொள்ள இயலும் என்பதை மறக்கக் கூடாது.


    நண்பர்களே,


    பொதுவான பிரச்சினைகள் குறித்து சரியான தகவல்களைப் பெற நாம் நமது சுகமான சூழ்நிலைகளை விட்டு, மக்களுடன் நேரடித் தொடர்புகளை ஏற்படுத்தியாக வேண்டும். இதன்மூலம், சரியான கொள்கை முடிவுகளை நாம் எடுக்க முடியும்.


    நாம் சேவை வழங்குபவர்கள் மட்டுமே என்பதை நன்றாகப் புரிந்து கொள்ளுங்கள். அப்போதுதான் ஒவ்வொரு நிலையிலும் மாற்றங்கள் ஏற்படும். சேவை வழங்கும் நடைமுறையில் தேவையான மாற்றங்கள் ஏற்பட்டால், வாழ்க்கை தானாகவே எளிதாகிவிடும்.


    நண்பர்களே,


    நீங்கள் இன்று என்ன நிலையில் இருக்கீறிர்கள் என்பது உங்கள் நாடு, சமுதாயம் மற்றும் நாட்டின் கோடிக்கணக்கான மக்களாலேயே சாத்தியமானது என்பது உங்கள் மனதில் தெளிவாகப் பதிந்திருக்க வேண்டும். இந்த நாடு என்னுடையது, இந்த நாட்டு மக்கள் என்னுடையவர்கள், நான் இந்தப் பணிக்கு வந்ததால் கிடைத்துள்ள வாய்ப்புகளும், வசதிகளும் ஏழை மக்களின் வியர்வையால் தனக்கு வாய்த்தவை என்பதை மறந்துவிடக் கூடாது. நாட்டின் மக்களுக்கு குறிப்பாக ஏழை மக்களுக்கு நாம் கடமைப்பட்டுள்ளோம். இந்த கடப்பாட்டை தீர்ப்பதற்கு ஒரே ஒரு வழிதான் உள்ளது. அது நாட்டு மக்களின் வாழ்க்கையை எளிதாக்குவதுதான். அவர்கள் பெறத்தகுதியுள்ள அவர்களது உரிமைக்காக கடுமையாகவும், உண்மையாகவும் உழைப்பதுதான்.


    நண்பர்களே,


    இன்றைய புதிய இந்தியா மேலும் முன்னேறத்துடிக்கும் இந்தியாவாகும். முன்னேற்றத்திற்காக அது பொறுமையின்றி, முன் எப்போதும் இல்லாத வகையில் மேம்பாட்டுக்கான ஆதங்கத்துடன் உள்ளது. இந்நிலையில், அரசு உதவி கேட்டு வேண்டுகோள் விடுத்தால், அல்லது இயக்கத்தில் சேருமாறு கேட்டுக்கொண்டால் நாட்டு மக்கள் அனைவரும் மகிழ்ச்சியுடன் இணைந்து கொள்வார்கள். நமது கடமையும், பொறுப்பும் நாட்டு மக்களின் வாழ்க்கையை எளிதாக்குவதுதான்.


    இவ்வாறு வாழ்க்கையை எளிதாக மாற்றுவதற்கான முக்கிய விஷயங்கள், நமது பொருளாதாரத்தை வலுப்படுத்துவது, தனிநபர் வருமானத்தைப் பெருக்குவது, 5 டிரில்லியன் டாலர் பொருளாதாரம் என்ற இலக்கை அடைவது ஆகியனவாகும்.


    நண்பர்களே,


    தற்போதைய தேவை பொருளாதார மேம்பாட்டுக்காக நாட்டின் மாவட்டங்களிடையே போட்டி ஏற்படுவதை உறுதி செய்வதுதான். பொருளாதார நடவடிக்கைகளை விரைவுபடுத்த அனைத்து முயற்சிகளையும் நீங்கள் மேற்கொள்ள வேண்டும். அதேசமயம் பெரிய இலக்குகள் குறித்த நமது முடிவுகள் தெளிவாகவும், காலக்கெடுவுடன் கூடியதாகவும் இருக்க வேண்டும். நாடும், நாட்டு மக்களும் உங்களிடமிருந்து தீர்வுகளை எதிர்பார்த்துக் காத்திருக்கின்றார்கள். அவர்களைப் பொறுத்தவரை, இருக்கும் நிலையை அப்படியே தொடர்வது தேவையற்ற விஷயம்.


    நீங்கள் முழுமையான சுதந்திரத்துடனும், கடமைப் பொறுப்புடனும் செயல்படுவதற்கு தேவையான அனைத்து நிர்வாக சீர்திருத்தங்களும் செய்யப்பட்டு வருகின்றன. “இடமாறுதல் ராஜ்யம்” முடிவுக்கு கொண்டுவரப்பட்டு, பதவி இடங்களை நிரப்புவதற்கு செல்வாக்கை விட, திறன்கள் மட்டுமே அடிப்படையாக எடுத்துக் கொள்ளப்படுகின்றன. பயிற்சியின் போது நீங்கள் புதியவற்றை கற்றுக்கொண்டு, கற்றவற்றை நாட்டின் சேவைக்கு பயன்படுத்த வேண்டும். உங்களில் இருக்கும் மாணவத் தன்மையை மரிக்க விட்டுவிடாதீர்கள். இந்த உள் மாணவத்தன்மை நமக்கு பல விஷயங்களை கற்றுத் தருகிறது. மேலும் பல விஷயங்களை கற்றுக்கொள்ள ஊக்குவிக்கிறது.


    நண்பர்களே,


    சர்தார் படேல் கண்ட கனவுகளை நனவாக்கும் கூட்டுப் பொறுப்பு நமக்குள்ளது. இந்த கூட்டுப் பொறுப்பை நாம் விரைவாக நிறைவேற்ற வேண்டும். நிறைவேற்றுவீர்கள் என்ற நம்பிக்கையுடன் உங்களுக்கு நல்வாழ்த்துகளை கூறி, உரையை நிறைவு செய்கிறேன்.


    *****


    பிரதமரின் முழு உரைக்கு www.pib.nic.in என்ற இணையதளத்தைப் பார்க்கவும்.

    
    
    (Release ID: 1593998) Visitor Counter : 82
    
    
      Read this release in: Assamese , English , Urdu , Hindi , Marathi , Bengali , Punjabi