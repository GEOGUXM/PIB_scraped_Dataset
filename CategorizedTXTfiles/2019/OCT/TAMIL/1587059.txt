      குடியரசுத் துணைத் தலைவர் செயலகம்

      நாட்டின் கலாச்சார மொழி, ரீதியான, உணர்வுபூர்வ ஒற்றுமையை வலுப்படுத்த இந்திய மொழிகளுக்கிடையே நிலையான உரையாடல்களும் கருத்துப் பரிமாற்றங்களும் இருக்க வேண்டும் என்று மாநிலங்களவைத் தலைவரான குடியரசுத் துணைத் தலைவர் கூறியுள்ளார்
      Posted On: 03 OCT 2019 1:19PM by PIB Chennai


    நாட்டின் கலாச்சார , மொழி ரீதியான, உணர்வுபூர்வ ஒற்றுமையை வலுப்படுத்த இந்திய மொழிகளுக்கிடையே நிலையான உரையாடல்களும் கருத்துப் பரிமாற்றங்களும் இருக்க வேண்டும் என்று மாநிலங்களவைத் தலைவரான குடியரசுத் துணைத் தலைவர் திரு.எம்.வெங்கைய்யா நாயுடு கூறியுள்ளார்.


    ஹைதராபாதில் இன்று நடைபெற்ற மாநிலங்களவை இந்தி ஆலோசனைக் குழுவின் 8-வது கூட்டத்தில் உரையாற்றிய அவர், மொழிகளைப் பாதுகாக்க சிறந்தவழி அவற்றைத் தொடர்ச்சியாகப் பயன்படுத்துவதுதான் என்றார். இந்தியுடன் அனைத்து மொழிகளையும் மேம்படுத்துவதற்கான நடவடிக்கைகளை மேற்கொள்ள வேண்டும் என்றும் அவர் கேட்டுக் கொண்டார். அனைத்துத் தாய்மொழிகளுக்கும் உள்ளூர் மொழிகளுக்கும் முழு மதிப்பு அளிக்க வேண்டும் என்றும் அவர் கூறினார்.


    பல்வகை மொழி வளத்தின் பிறப்பிடமான இந்தியா போன்ற நாட்டில் பல மொழிகளை அறிந்து வைத்திருப்பது ஆதாயமானது என்று குறிப்பிட்ட குடியரசுத் துணைத்தலைவர் எந்த மொழியையும் எதிர்க்கவும் கூடாது, எந்த மொழிக்கும் எதிர்ப்பு தெரிவிக்கவும் கூடாது என்று உறுதியாக தெரிவித்தார்.


    எளிமையான இந்தி சொற்களைக் கொண்ட கையேடு அல்லது அகராதி வெளியிட வேண்டும் என்று யோசனை தெரிவித்த குடியரசுத் துணைத் தலைவர் இது நாடாளுமன்ற உறுப்பினர்களுக்கு குறிப்பாக, இந்தி பேசாத மாநிலங்களைச் சேர்ந்தவர்களுக்குப் பயனுடையதாக இருக்கும் என்றார். எளிய இந்தி சொற்களில் பயன்பாடு குறித்து ஆட்சிமொழித்துறை நாடாளுமன்ற உறுப்பினர்களுக்குப் பயிலரங்கு நடத்த வேண்டும் என்றும் அவர் கேட்டுக் கொண்டார்.


    இந்தி மொழி மேம்பாட்டில் தேசப்பிதா மகாத்மா காந்தி ஆர்வம் கொண்டிருந்ததைக் குறிப்பிட்ட குடியரசுத் துணைத்தலைவர், சென்னையில் 1918-ல் தென்னிந்திய இந்தி பிரச்சார சபாவை காந்திஜி நிறுவினார் என்றார். இந்த ஆர்வத்தின் அடிப்படையில் ஹைதராபாதில் 1935-ஆம் ஆண்டு இந்தி பிரச்சார சபா நிறுவப்பட்டது என்றும் அவர் கூறினார்.


    மாநிலங்களவையின் துணைத் தலைவர் திரு ஹரிவன்ஷ் மற்றும் இந்தி ஆலோசனைக்குழு உறுப்பினர்கள் இந்தக் கூட்டத்தில் கலந்து கொண்டனர்.


    ----

    
    
    (Release ID: 1587059) Visitor Counter : 111
    
    
      Read this release in: English , Urdu , Hindi , Bengali