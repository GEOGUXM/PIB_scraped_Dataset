      PIB Headquarters

      தேசிய நீர் விருதுகள் - 2019
      Posted On: 21 OCT 2019 2:10PM by PIB Chennai


    அனைத்து உயிரினங்களுக்கும் தண்ணீர் மிக முக்கியமான ஆதாரமாகும். பாசனம், நகரமயமாக்கல், தொழில்மயமாக்கல் காரணமாகவும், பருவநிலை மாற்றத்தாலும், விலை மதிப்பற்ற இயற்கை வளமான தண்ணீருக்கு நாட்டின் பல பகுதிகளில் தட்டுப்பாடு ஏற்பட்டுள்ளது.


    தண்ணீர் சேமிப்பு மற்றும் நீராதாரங்களை பாதுகாப்பதன் அவசியத்தை வலியுறுத்தும் வகையில், கடந்த 2007 ஆம் ஆண்டு நிலத்தடி நீர் மட்டத்தை உயர்த்துதல் விருதுகள் மற்றும் தேசிய நீர் விருது அறிமுகப்படுத்தப்பட்டது. மழைநீர் சேகரிப்பு, தண்ணீரை சிக்கனமாக பயன்படுத்துதல், மறுசுழற்சி முறையில் தண்ணீரை பயன்படுத்துதல் போன்ற புதுமையான நடைமுறைகள் மூலம், அரசுசாரா தன்னார்வ தொண்டு நிறுவனங்கள், கிராம ஊராட்சிகள், நகர்ப்புற உள்ளாட்சிகள், தண்ணீர் பயன்பாட்டு சங்கங்கள், நிறுவனங்கள், பெருவணிகத் துறை, தனியார் ஆகிய பிரிவினரை தண்ணீர் சேமிப்பு நடவடிக்கையில் ஈடுபடுத்தும் வகையில் இந்த விருதுகள் வழங்கப்பட்டு வந்தன.


    நீர் ஆதாரங்கள் மற்றும் நிலத்தடி நீர் சேமிப்பு ஆகியவை தண்ணீர் பாதுகாப்பு நடவடிக்கையில் பிரிக்க முடியாத அம்சங்களாகும். இதனை உணர்ந்து கடந்த ஆண்டு தேசிய நீர் விருதுகள் ஏற்படுத்தப்பட்டு, இந்த வகையில் சிறப்பாக பணியாற்றியவர்களுக்கு புதுதில்லியில் கடந்த பிப்ரவரி 25 ஆம் தேதி விருதுகள் வழங்கப்பட்டன.


    மக்களிடம் தண்ணீர் சேமிப்பு குறித்த விழிப்புணர்வை ஏற்படுத்தும் வகையிலும், தண்ணீரை சிறப்பாகப் பயன்படுத்தும் வகையிலும், இரண்டாவது தேசிய நீர் விருதுகள் – 2019 வழங்கப்படவுள்ளன. மத்திய நீர்வள அமைச்சகம் இந்த விருதுகளை நிறுவியுள்ளது. தண்ணீர் சிக்கனம் மற்றும் சேமிப்பு நடவடிக்கைகளில் சிறப்பாகச் செயல்படும், சிறந்த மாநிலம், சிறந்த மாவட்டம் (நதி உயிர்ப்பு, தண்ணீர் சேமிப்பு ஆகிய இருபிரிவுகள்) சிறந்த கிராம ஊராட்சி, சிறந்த நகர்ப்புற உள்ளாட்சி, தண்ணீர் பாதுகாப்பில் புதிய தொழில்நுட்பம், சிறந்த ஆராய்ச்சி, சிறந்த பயிற்றுவிப்பு மற்றும் மக்கள் விழிப்புணர்வு முயற்சிகள், தண்ணீர் சேமிப்பை வலியுறுத்தும் சிறந்த தொலைக்காட்சி நிகழ்ச்சி, சிறந்த செய்தி ஏடு (இந்தி, ஆங்கிலம், பிராந்திய மொழி ஏடுகள்) சிறந்த பள்ளி, சிறந்த நிறுவனம் / சிறந்த குடியிருப்பு நலச்சங்கம், சிறந்த தொழிற்சாலை (பெருந்தொழில், சிறு மற்றும் நடுத்தர தொழில்கள் ஆகிய இரு பிரிவுகள்), சிறந்த நீர் ஒழுங்காற்று ஆணையம், நீர் வீரர்கள் (5 மண்டலங்களுக்கு தலா 3 ரொக்கப்பரிசுகள்), சிறந்த தன்னார்வ தொண்டு நிறுவனம், சிறந்த தண்ணீர் பயன்பாட்டு சங்கம், தண்ணீர் சேமிப்பில் சமுதாயப் பொறுப்புணர்வுடன் கூடிய சிறந்த தொழிற்சாலை ஆகிய 16 பிரிவுகளில் இந்த விருதுகள் வழங்கப்படுகின்றன.


    விண்ணப்பப் படிவங்களை அனுப்புவதற்கான கடைசி தேதி 30.11.2019 என அறிவிக்கப்பட்டுள்ளது. இதுதொடர்பான மேலும் விவரங்களுக்கு www.mowr.gov.in , www.cgwb.gov.in ஆகிய வலைதளங்களைப் பார்க்கவும்.


    ****************

    
    
    (Release ID: 1588592) Visitor Counter : 165