      PIB Headquarters

      தமிழ்நாட்டில் 7ஆவது பொருளாதாரக் கணக்கெடுப்பை 09.10.2019 அன்று ஆளுநர் திரு பன்வாரிலால் புரோஹித் தொடங்கி வைக்கிறார்
      Posted On: 05 OCT 2019 3:27PM by PIB Chennai


    மத்திய புள்ளியியல் மற்றும் திட்ட அமலாக்க அமைச்சகம் 2019-ல் 7-ஆவது பொருளாதாரக் கணக்கெடுப்பை நடத்துகிறது. இந்தக் கணக்கெடுப்பு தகவல் தொழில்நுட்ப அடிப்படையிலான டிஜிட்டல் முறையில் தகவல்களைத் திரட்டி சரிபார்த்து வெளியிடவுள்ளது.


    தமிழ்நாட்டில் இந்தக் கணக்கெடுப்பை ஆளுநர் திரு பன்வாரிலால் புரோஹித் 09.10.2019 அன்று தொடங்கி வைக்கிறார். இந்த நிகழ்ச்சியில் மத்திய அரசின் செயலாளரும், தலைமைப் புள்ளி விவர இயலாளருமான திரு பிரவீன் ஸ்ரீவஸ்தவா முக்கிய உரை நிகழ்த்துவார். தேசியப் புள்ளியியல் அலுவலகத்தின் களப் பணிப் பிரிவு கூடுதல் தலைமை இயக்குநர் திரு ஏ கே தோப்ரானி சிறப்புரையாற்றுவார். சென்னையில் உள்ள தேசிய புள்ளியியல் அலுவலகத்தின் களப் பணிப் பிரிவு மண்டலத் தொடர்பு அலுவலக துணைத் தலைமை இயக்குநர் டாக்டர் எஸ் துரைராஜூ வரவேற்புரையாற்றுவார். மத்திய இ-நிர்வாக சேவைகளின் மாநிலத் தலைமையக செயல் அதிகாரி திரு வினோத் குரியகோஸ் நன்றி உரையாற்றுவார்.


    மத்திய – மாநில அரசு அதிகாரிகள், சிஎஸ்சி நிலை-1 கணக்கெடுப்பாளர்கள், மேற்பார்வையாளர்கள் ஆகியோரும் தொடக்க நிகழ்ச்சியில் பங்கேற்பார்கள்.


    1977 தொடங்கி 2013 வரை பொருளாதாரக் கணக்கெடுப்பு ஆறு முறை நடந்துள்ள நிலையில், 7-ஆவது கணக்கெடுப்பு இந்த ஆண்டு நடைபெறுகிறது. இதில் தொழில் நிறுவனங்களின் எண்ணிக்கை, இவற்றில் நகர்ப்புறத்தில் உள்ளவை, ஊரகப்பகுதிகளில் உள்ளவை, வேலை வாய்ப்பு உருவாக்க நிலைமை போன்ற தகவல்கள் திரட்டப்படும்.


    ***************

    
    
    (Release ID: 1587316) Visitor Counter : 47
    
    
      Read this release in: English