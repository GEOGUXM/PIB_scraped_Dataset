      குடியரசுத் துணைத் தலைவர் செயலகம்

      கவர்ச்சித் திட்டங்கள் வளர்ச்சிக்கான செலவை பாதிக்கும் என குடியரசுத் துணைத் தலைவர் எச்சரித்துள்ளார்
      Posted On: 16 OCT 2019 4:40PM by PIB Chennai


    தேர்தல் காலத்தில் வாக்குகளைப் பெறுவதற்காக கவர்ச்சித் திட்டங்களை அறிவிப்பதற்கு எதிராக அரசியல் கட்சிகளைக் குடியரசுத் துணைத் தலைவர் திரு. எம். வெங்கையா நாயுடு எச்சரித்துள்ளார். இது வளர்ச்சிக்கான செலவில் பாதிப்பை ஏற்படுத்தும் என்று அவர் கூறியுள்ளார்.


    தில்லியில் உள்ள குடியரசுத் துணைத் தலைவர் மாளிகையில், பெங்களூருவைச் சேர்ந்த சட்ட மாணவர்களுடன் இன்று கலந்துரையாடிய அவர், ஜனநாயகத்தை வலுப்படுத்துவது, மக்களின் கைகளில் உள்ளது என்றார். வாக்களிப்பது உரிமை மட்டுமல்ல, பொறுப்புமாகும் என்று அவர் குறிப்பிட்டார். மக்கள் தங்களின் பிரதிநிதிகளைத் தெரிவு செய்யும் போது குணாம்சம், நடத்தை, பண்பு, திறன் ஆகியவற்றை மனதில் கொள்ள வேண்டும் என்று அவர் வலியுறுத்தினார்.


    துரதிருஷ்டவசமாக சிலர் சாதி, மதம், பணம், குற்றச்செயல் ஆகியவற்றுக்கு முக்கியத்துவம் அளிப்பதன் மூலம் ஜனநாயகத்தை பலவீனப்படுத்த முயற்சி செய்கிறார்கள் என்று அவர் குறிப்பிட்டார்.


    மக்களுக்கு நீதி கிடைக்கச் செய்வதை உத்தரவாதப்படுத்துவதில் வழக்கறிஞர்கள் முக்கியமான பங்குதாரர்களாக உள்ளனர் என்று திரு.நாயுடு தெரிவித்தார். “கடைகோடி மனிதருக்கும் நீதி கிடைக்கச் செய்வது மிகவும் முக்கியம் என்று கூறிய அவர், இதுவே நிலையான, வளம்மிக்க சமூகத்தின் அடித்தளத்தை உருவாக்குகிறது என்றார். அநீதி இழைக்கப்பட்டதான உணர்வு அமைதியின்மைக்கும், ஒடுக்கப்படுதலுக்கும் வழிவகுக்கிறது” என்று குடியரசுத் துணைத் தலைவர் கூறினார்.


    நீதித்துறையின் நடைமுறையை மக்களுக்கு உகந்ததாக மாற்ற வேண்டும் என்று கேட்டுக் கொண்ட குடியரசுத் தலைவர், சட்ட அமலாக்க அமைப்பும், நீதி வழங்கும் அமைப்புகளும் எளிதில் அணுகக் கூடியதாக, நம்பகமிக்கதாக, சமத்துவமானதாக, வெளிப்படைத்தன்மை உள்ளதாக இருக்க வேண்டும் என்று அவர் கூறினார்.


    *****

    
    
    (Release ID: 1588289) Visitor Counter : 46
    
    
      Read this release in: English , Urdu , Hindi , Marathi , Punjabi