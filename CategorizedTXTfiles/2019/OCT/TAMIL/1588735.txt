      குடியரசுத் தலைவர் செயலகம்

      ஜப்பானில் இந்திய குடியரசுத் தலைவர்; பேரரசர் நருஹிட்டோவின் முடிசூட்டு விழாவில் பங்கேற்றார்
      
      இந்தியாவின் முன்னேற்றத்தில் பங்கேற்குமாறு வம்சாவளியினருக்கு குடியரசுத் தலைவர் அழைப்பு

      Posted On: 22 OCT 2019 3:29PM by PIB Chennai

    குடியரசுத் தலைவர் திரு. ராம்நாத் கோவிந்த், தமது இரண்டு நாடுகள் – (பிலிப்பைன்ஸ், ஜப்பான்) பயணத்தின் கடைசிப் பகுதியாக நேற்று (21.10.19) டோக்கியோ சென்றடைந்தார்.


    இன்று குடியரசுத் தலைவர் இம்பீரியல் அரண்மனையில் நடைபெற்ற ஜப்பான் பேரரசர் நருஹிட்டோவின் முடிசூட்டு விழாவில் கலந்து கொண்டார்.


    முடிசூட்டு விழாவில் பங்கேற்ற நேபாள அதிபர் பித்யா தேவி பண்டாரியைச் சந்தித்து பேசினார். இரு தலைவர்களும் கலந்து கொண்ட பேச்சுவார்த்தையில் நேபாளத்துடனான நட்புறவுக்கு இந்தியா தொடர்ந்து முன்னுரிமை அளித்து வருவதாக குடியரசுத் தலைவர் தெரிவித்தார்.


    அதன் பின்னர் குடியரசுத் தலைவர் டோக்கியோவில், ஜப்பானுக்கான இந்தியத் தூதர் திரு.சஞ்சய் குமார் வர்மா அளித்த வரவேற்பு நிகழ்ச்சியில், இந்திய வம்சாவளியினர் இடையே உரையாற்றினார்.


    இந்தியா மாறுதலான பாதையில் சென்று கொண்டிருக்கிறது என்றும், நமது பொருளாதாரம் வேகமாக வளர்ந்து கொண்டிருக்கிறது என்றும் குடியரசுத் தலைவர் கூறினார். இந்தியாவின் முன்னேற்றத்தில் இந்திய வம்சாவளியினர் பங்கேற்கும் வகையில் மகத்தான வாய்ப்புகளை இந்தியா வழங்குகிறது என்று அவர் கூறினார். நமது கனவுகளையும், தொலைநோக்கையும் எட்டும் வகையில் வம்சாவளியினர் ஆதரவை வழங்க வேண்டுமென்று அவர் கேட்டுக் கொண்டார்.


    ஜப்பானுடனான நமது கலாச்சார உறவுகள் வரலாற்று ரீதியில் தொன்றுதொட்டு வந்துள்ளதாகக் குடியரசுத் தலைவர் தெரிவித்தார். நமது பாதுகாப்பு அரசியல் மற்றும் பொருளாதார ஒத்துழைப்பு புதிய உச்சத்தை எட்டியுள்ளதாக அவர் கூறினார். மும்பை-அகமதாபாத் அதிவேக ரயில் திட்டத்தில் ஜப்பானின் பங்கேற்பு நமது ஆழமான பரஸ்பர நம்பிக்கைக்கும், நட்புறவுக்கும் அடையாளமாகத் திகழ்கிறது என்று அவர் தெரிவித்தார். நமது தொழில்நுட்பம் மற்றும் ஒத்துழைப்பை மேலும் அதிகரிக்க, இந்தியா-ஜப்பான் டிஜிட்டல் கூட்டாண்மையை ஏற்படுத்தி இருப்பதாக குடியரசுத் தலைவர் கூறினார்.


    ***

    
    
    (Release ID: 1588735) Visitor Counter : 44
    
    
      Read this release in: English , Urdu , Hindi , Bengali , Punjabi