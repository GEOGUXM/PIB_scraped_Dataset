      குடியரசுத் துணைத் தலைவர் செயலகம்

      இந்தியாவும், காமோரோசும் பாதுகாப்பு ஒத்துழைப்பு, சுகாதாரம், பண்பாடு, கலை உள்ளிட்ட துறைகளில் புரிந்துணர்வு ஒப்பந்தங்களில் கையெழுத்திட்டன
      Posted On: 11 OCT 2019 4:27PM by PIB Chennai


    இந்தியாவும், காமோரோசும் இன்று (11.10.2019) பாதுகாப்பு ஒத்துழைப்பு உள்ளிட்ட ஆறு புரிந்துணர்வு ஒப்பந்தங்களில் கையெழுத்திட்டன. சுகாதாரம் மற்றும் மருத்துவம், கலை மற்றும் பண்பாடு, தொலைநிலைக் கல்வி, தொலைநிலை மருத்துவம் ஆகிய துறைகளிலும் ஒப்பந்தங்கள் கையெழுத்தாகின.


    குடியரசுத் துணைத்தலைவர் திரு. எம். வெங்கைய நாயுடு, காமோரோஸ் அதிபர் திரு. அசாலி அசவ்மானி முன்னிலையில் இந்த ஒப்பந்தங்கள் கையெழுத்திடப்பட்டன.


    ஆப்பிரிக்க நாடுகள் இரண்டில் குடியரசுத் துணைத்தலைவர் மேற்கொண்டுள்ள பயணத்தின் இரண்டாம் நாளான இன்று, அவர் காமோரோஸ் அதிபருடன் விரிவான பேச்சுக்களை நடத்தினார்.


    இப்பேச்சுக்களின்போது, தமது உரையில் திரு. நாயுடு, இந்தியா தனது அண்டை நாடுகளுடன் அமைதியான நட்புறவுடன் கூடிய உறவுகளை பராமரிக்க விரும்புகிறது என்று கூறினார்.


    காமோரோஸ் அதிபர் தமது உரையில், ஜம்மு காஷ்மீர் விஷயத்தில் தாங்கள் இந்தியாவின் மீது முழுநம்பிக்கையைக் கொண்டிருப்பதாகவும், ஏனெனில் இந்தியா, மகாத்மா காந்தியடிகளின் கொள்கைகளை கடைபிடிக்கும் நாடு என்றும் கூறினார்.


    குடியரசுத் துணைத்தலைவருக்கு காமோரோஸ் நாட்டின் மிக உயரிய சிவில் விருதான “கிரீன் கிரஸென்ட்” விருதை காமோரோஸ் அதிபர் வழங்கினார். விருதைப் பெற்றுக்கொண்ட குடியரசுத் துணைத்தலைவர், தமது நன்றியுரையில், இந்த விருதை இந்தியாவின் 130 கோடி மக்கள் சார்பில் தாழ்மையுடன் பெற்றுக் கொள்வதாகக் கூறினார்.


    ஐநா பாதுகாப்பு சபையில் இந்தியாவின் நிரந்தர உறுப்பினர் கோரிக்கைக்கு தொடர்ந்து ஆதரவு அளித்து வருவதற்காக காமோரோஸ் அதிபருக்கு திரு. நாயுடு நன்றி தெரிவித்துக் கொண்டார்.


    இந்தியா, காமோரோஸுக்கு ஒரு மில்லியன் அமெரிக்க டாலர் மதிப்புள்ள மருந்துகள், மருத்துவக் கருவிகள், ஒரு மில்லியன் அமெரிக்க டாலர் மதிப்புள்ள போக்குவரத்து வாகனங்கள், உயர்வேக வழிமறிப்பு படகுகள் வாங்குவதற்கான 20 லட்சம் அமெரிக்க டாலர் மானியம் மற்றும் ஆயிரம் மெட்ரிக் டன் அரிசி ஆகியவற்றை வழங்குவதாக திரு. வெங்கைய நாயுடு அறிவித்தார். மேலும், மோரோனி என்ற இடத்தில் 18 மெகாவாட் மின்உற்பத்தி நிலையம், மற்றும் தொழிற்பயிற்சி மையம் ஆகியன அமைப்பதற்கு 4.16 மில்லியன் அமெரிக்க டாலர் கடன் வழங்கவிருப்பதாகவும் அவர் அறிவித்தார்.

    
    
    (Release ID: 1587851) Visitor Counter : 16
    
    
      Read this release in: English , Urdu , Hindi