      பாதுகாப்பு அமைச்சகம்

      பாதுகாப்பு அமைச்சர் திரு.ராஜ்நாத் சிங், பாரீஸில் பிரான்ஸ் அதிபர் திரு. இமானுவேல் மேக்ரானுடன் பேச்சுவார்த்தை
      இருதரப்பு ராணுவ ஒத்துழைப்பு குறித்து இருதலைவர்களும் ஆலோசனை

      Posted On: 08 OCT 2019 6:05PM by PIB Chennai

    பாதுகாப்பு அமைச்சர் திரு.ராஜ்நாத் சிங், அக்டோபர் 8, 2019 அன்று பாரீஸில் பிரான்ஸ் அதிபர் திரு.இமானுவேல் மேக்ரானை சந்தித்து பேச்சுவார்த்தை நடத்தியுள்ளார். பிரான்ஸில் இரண்டு நாள் அரசுமுறை பயணமாக திங்களன்று பாதுகாப்பு அமைச்சர் பாரீஸ் சென்றார். இந்தப் பேச்சுவார்த்தையின் போது, இருதரப்பு ராணுவ ஒத்துழைப்பின் முக்கிய அம்சங்கள் குறித்து, இருதலைவர்களும் விரிவாக விவாதித்ததுடன், இருநாடுகளுக்கு இடையேயான உறவை தொடர்ந்து வலுப்படுத்தவும் உறுதியேற்றனர். “இந்தியாவுடனான ராணுவ ரீதியான ஒத்துழைப்புகளை மேலும் வலுப்படுத்த உறுதியான ஆதரவு தெரிவித்து வருவதற்காகவும், ‘இந்தியாவில் உற்பத்தி செய்வோம்’ திட்ட முன்முயற்சிகளுக்காகவும்” அதிபர் மேக்ரானுக்கு நான் நன்றி தெரிவித்துக் கொண்டேன் என்று, இந்த சந்திப்புக்குப் பிறகு திரு.ராஜ்நாத் சிங் தெரிவித்துள்ளார். இந்தியாவின் பாதுகாப்பு நலன் மற்றும் தீவிரவாத ஒழிப்பு உள்ளிட்ட கொள்கைகளுக்கு பிரான்ஸ் தீவிர ஆதரவு அளித்து வருவதற்காகவும் பிரெஞ்ச் அதிபருக்கு பாதுகாப்பு அமைச்சர் நன்றி தெரிவித்துக் கொண்டார்.


    முன்னதாக, பாரீஸ் சென்றடைந்த பாதுகாப்பு அமைச்சர் திரு.ராஜ்நாத் சிங், பாதுகாப்புத் துறையில், இந்தியாவின் முக்கிய கூட்டாளியாக பிரான்ஸ் திகழ்கிறது என்று தமது டுவிட்டர் பதிவில் குறிப்பிட்டுள்ளார். இந்தியாவுடனான பிரான்ஸ் நாட்டின் சிறப்பு நட்புறவு அனைத்து வகையான உறவுகளையும் கடந்தது என்றும் அவர் குறிப்பிட்டுள்ளார். இருநாடுகள் இடையே தற்போதுள்ள ராணுவ ரீதியான ஒத்துழைப்புகளை விரிவுபடுத்துவதே தமது பிரான்ஸ் பயணத்தின் நோக்கம் என்றும் பாதுகாப்பு அமைச்சர் தெரிவித்துள்ளார்.


    பிரான்ஸ் முன்னாள் அதிபர் திரு. ஜாக்கஸ் சிராக் மறைவிற்கு, இந்திய அரசு மற்றும் மக்களின் சார்பில் ஆழ்ந்த இரங்கலை தெரிவித்த பாதுகாப்பு அமைச்சர் திரு.ராஜ்நாத் சிங், இந்தியா-பிரான்ஸ் இடையே ராணுவ ஒத்துழைப்பை ஏற்படுத்துவதில் மிக முக்கியப் பங்காற்றியவர் சிராக் என்று குறிப்பிட்டுள்ளார்.


    *****

    
    
    (Release ID: 1587468) Visitor Counter : 32
    
    
      Read this release in: English , Urdu , Hindi