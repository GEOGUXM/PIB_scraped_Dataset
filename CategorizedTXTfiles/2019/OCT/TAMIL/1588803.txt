      PIB Headquarters

      வங்கி வாடிக்கையாளர் விழிப்புணர்வு நிகழ்ச்சி
      Posted On: 22 OCT 2019 12:24PM by PIB Chennai


    இந்தியன் ஓவர்சீஸ் வங்கி நாகப்பட்டினம் மாவட்டத்தில், பொதுத்துறை, தனியார், கூட்டுறவு வங்கிகள், வங்கிசாரா நிதி நிறுவனங்கள், குறு நிதி நிறுவனங்கள், வீட்டு வசதி நிதி நிறுவனங்கள் உள்ளிட்ட இதர நிறுவனங்களுடன் சேர்ந்து வாடிக்கையாளர்களை தேடிச் செல்லும் முன்முயற்சி நிகழ்ச்சியை மேற்கொண்டது. இதனையொட்டி நாகப்பட்டினத்தில் 21.10.2019, 22.10.2019 ஆகிய இரண்டு நாட்கள் இந்த நிகழ்ச்சி நடைபெற்றது. வங்கியில் உள்ள வசதிகள், செயல்படுத்தும் திட்டங்கள் ஆகியவை குறித்து பொதுமக்களுக்கு விழிப்புணர்வை ஏற்படுத்தி, கடன் உதவி பெறுவதற்கு வழி ஏற்படுத்துவதே இந்த நிகழ்ச்சியின் நோக்கமாகும்.


    இந்த நிகழ்ச்சிக்கு மாவட்ட ஆட்சியர் திரு.பிரவீன் பி.நாயர் தலைமை வகித்தார். பொதுத்துறை வங்கிகள், தனியார் வங்கிகள் மற்றும் இதர நிதி நிறுவனங்கள் ஒரே தளத்தில் ஒன்றாக சேர்ந்திருப்பதற்காக எடுக்கப்பட்ட முயற்சிகளை அவர் பாராட்டினார். இந்தத் தனித்துவமான முன்முயற்சியை பயன்படுத்திக் கொண்டு, பயனாளிகள் கடன்களைப் பெற்று, அவற்றைக் குறிப்பிட்ட காலத்திற்குள் திருப்பிச் செலுத்துமாறு அவர் கேட்டுக் கொண்டார்.


    இந்த நிகழ்ச்சியின் போது வங்கிகள் சேமிப்பு கணக்குகளை தொடங்கியதுடன் கடன்களையும் வழங்கின. மக்களுக்கு ஆதார் பதிவு, பீம் ஆதார் செயலி பதிவிறக்கம் போன்ற சேவைகளையும் வழங்கின. இந்த பெரும் நிகழ்ச்சியில் 932 பயனாளிகளுக்கு ரூ.32.91 கோடிக்கு சில்லரை, விவசாயம், சுயஉதவிக் குழுக்கள், வாகனம், வீட்டுவசதி, சிறு, குறு, நடுத்தரத் தொழில்கள், கல்வி மற்றும் தனிநபர் போன்ற பல்வேறு பிரிவுகளின் கீழ் கடன்களை அனைத்து வங்கிகளும் வழங்கியதாக இந்தியன் ஓவர்சீஸ் வங்கியின் செய்திக் குறிப்பில் தெரிவிக்கப்பட்டுள்ளது.


    ******

    
    
    (Release ID: 1588803) Visitor Counter : 36
    
    
      Read this release in: English