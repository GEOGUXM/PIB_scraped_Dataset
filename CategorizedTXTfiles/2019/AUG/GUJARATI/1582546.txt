      માહિતી અને પ્રસારણ મંત્રાલય

      ગોધરા ખાતે પીઆઈબી દ્વારા વાર્તાલાપ-રૂરલ મીડિયા વર્કશોપનું આયોજન કરાયું
      
      ‘વાંચન’ વગરનો કોઈ પત્રકાર હોય ન શકે : પદ્મશ્રી વિષ્ણુ પંડ્યા
      
      ‘વંચિતોનુ કલ્યાણ’ એ ગાંધીજીના પત્રકારત્વનો મૂળ ભંગ : ડૉ. ધીરજ કાકડિયા
      
      પ્રશાસન અને પત્રકારત્વ એક જ ગાડીના પૈડાં છે : ગોધરા કલેક્ટર ઉદિત અગ્રવાલ

      Posted On: 21 AUG 2019 6:48PM by PIB Ahmedabad

    પદ્મ શ્રી અને વરિષ્ઠ લેખક વિષ્ણુ પંડ્યાએ આજે ગોધરા ખાતે પત્રકારોને સંબોધતા જણાવ્યું હતું કે ‘વાંચન’ વગરનો કોઈ પત્રકાર ન હોય શકે. તેમણે જણાવ્યું હતું કે દિવસે દિવસે પત્રકારત્વ બદલાતું જાય છે. આથી પત્રકાર માટે એ ખૂબ જરૂરી છે કે તેને ઈતિહાસની સમજ હોય અને આસપાસની દુનિયાનું-સાંપ્રત પ્રવાહોનું જ્ઞાન ધરાવતા હોય. આથી વાંચન એ પત્રકારત્વની મૂળભૂત જરૂરિયાત છે. શ્રી પંડ્યા પીઆઈબી અમદાવાદ દ્વારા આજે ગોધરા ખાતે પંચમહાલ જિલ્લાના પત્રકારો માટે આયોજિત કરાયેલા વાર્તાલાપ – રૂરલ મીડિયા વર્કશોપમાં વકતવ્ય આપી રહ્યા હતા.


    શ્રી વિષ્ણુ પંડ્યાએ પત્રકારત્વનો ઈતિહાસ જણાવી, પત્રકારત્વની દુનિયાના ઉત્કૃષ્ટ ઉદાહરણો પૂરા પાડીને પત્રકારો સાથે પોતાનો અનુભવ વહેંચ્યો હતો. ઝવેરચંદ મેઘાણીના પત્રકારત્વનું ઉદાહરણ ટાંકતા શ્રી પંડ્યાએ ઉપસ્થિત પત્રકારોને સમજાવ્યું હતું કે અહેવાલ લેખનની અસરકારકતા કેવી હોવી જોઈએ. તેમણે ઉમેર્યું હતું કે જ્યારે જ્યારે સમાજને જરૂર પડી છે ત્યારે ત્યારે પત્રકારત્વએ દીવાદાંડી તરીકે કામ કર્યું છે.


    જિલ્લા કલેક્ટર શ્રી ઉદિત અગ્રવાલે પત્રકારોને જણાવ્યું હતું કે પ્રશાસન અને મીડિયા અક જ ગાડીના પૈડા છે. આપણી જવાબદારી છે કે આપણે લોકોની અપેક્ષા – આકાંક્ષાઓને પૂરી કરીએ. પત્રકારોની સકારાત્મક ભાગીદારી વિના પ્રશાસન માટે એકલા હાથે લોકો સુધી લાભો પહોંચાડવા ખૂબ મુશ્કેલ છે.


    પીઆઈબીના અપર મહાનિદેશક ડૉ. ધીરજ કાકડિયાએ ‘મહાત્મા ગાંધી : એક ઉત્કૃષ્ઠ પ્રત્યાયનકાર’ વિષય પર સંબોધનકર્તા જણાવ્યું હતુ કે ગરીબો અને વંચિતોનું કલ્યાણ એ ગાંધીજીના પત્રકારત્વનો મૂળ મંત્ર હતો. તેમણે ઉમેર્યું હતું કે ‘ગાંધી’ એક વિચાર છે, વિભાવના છે. તેમણે કહ્યું હતું કે ગાંધીજીનો પોશાક, તેમની સાદગી, તેમનું મૌન પણ સંચારની જ એક કળા છે. શ્રી કાકડિયાએ જણાવ્યું હતું કે ‘નજરે જૂઓ, ખરાઈ કરો પછી આલેખન કરો’, આ વાત દરેક વ્યક્તિએ ગાંધીજીમાંથી શીખવી જોઈએ,


    વરિષ્ઠ કટાર લેખક અને પત્રકાર શ્રી મણિભાઈ પટેલે ‘ગ્રામીણ વિકાસમાં માધ્યમોનો ફાળો’ વિષય પર સંબોધન કરતા જણાવ્યું હતું કે ભારત જેવા કૃષિ પ્રધાન દેશમાં સમાચાર પત્રો ખેતીને લગતા સમાચારોને ખૂબ ઓછું મહત્વ આપે છે એ ચિંતાજનક છે.


    ગુજરાત વિદ્યાપીઠના પત્રકારત્વ વિભાગના વડા ડૉ. વિનોદ પાંડેએ જણાવ્યું હતું કે પત્રકાર વિના સમાચાર પત્ર સંભવી ન શકે. શ્રેષ્ઠ પત્રકાર ‘સમાચાર તત્વ’ને ખૂબ સારી રીતે સમજતો હોય છે. સંપર્કસૂત્રો પત્રકારને પોતાના ક્ષેત્રમાં અન્યો કરતા આગળ રાખે છે. આથી સંપર્ક સૂત્રો પ્રત્યે વિશ્વસનીયતા ટકાવી રાખવી એ પણ પત્રકાર માટે ખૂબ જરૂરી છે.


    આ પ્રસંગે પંચમહાલ જિલ્લાના પત્રકારો, ગુજરાત વિદ્યાપીઠના પત્રકારત્વ વિભાગના વિદ્યાર્થીઓ, કેન્દ્ર અને રાજ્ય સરકારના અધિકારીઓ ઉપસ્થિત રહ્યા હતા.


    પીઆઈબી અમદાવાદના ઉપનિદેશક શ્રી નવલસંગ પરમારે ઉપસ્થિત મહેમાનોનો આભાર વ્યક્ત કર્યો હતો. તેમણે જિલ્લાના પત્રકારોનો પણ સમય ફાળવવા બદલ આભાર વ્યક્ત કર્યો હતો અને તેમને કોઈપણ પ્રકારની મુશ્કેલી પડતી હોય તો તે અંગે જરૂરી સમાધાન લાવવાની બાંહેધરી આપી હતી.


    DK/NP/J.Khunt/GP

    
    
    (Release ID: 1582546) Visitor Counter : 161