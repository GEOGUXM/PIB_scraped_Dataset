      ಸಂಪುಟ

      ಔಷಧೀಯ ಸಸ್ಯಗಳ ಕ್ಷೇತ್ರದಲ್ಲಿ ಸಹಕಾರ ಕುರಿತು ಭಾರತ ಮತ್ತು ಪೆರು ನಡುವೆ ಒಪ್ಪಂದಕ್ಕೆ ಸಹಿ ಹಾಕಲು ಸಂಪುಟ ಅನುಮೋದನೆ
      Posted On: 28 AUG 2019 7:44PM by PIB Bengaluru


    ಔಷಧೀಯ ಸಸ್ಯಗಳ ಕ್ಷೇತ್ರದಲ್ಲಿ ಸಹಕಾರ ಕುರಿತು ಭಾರತ ಮತ್ತು ಪೆರು ನಡುವೆ ಒಪ್ಪಂದಕ್ಕೆ ಸಹಿ ಹಾಕಲು ಸಂಪುಟ ಅನುಮೋದನೆ

    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರ ಅಧ್ಯಕ್ಷತೆಯಲ್ಲಿ ನಡೆದ ಕೇಂದ್ರ ಸಚಿವ ಸಂಪುಟ ಸಭೆಯು ರಾಷ್ಟ್ರೀಯ ಔಷಧೀಯ ಸಸ್ಯಗಳ ಮಂಡಳಿ, ಭಾರತದ ಆಯುಷ್ ಸಚಿವಾಲಯ ಮತ್ತು ಪೆರು ಗಣರಾಜ್ಯದ ಆರೋಗ್ಯ ಸಚಿವಾಲಯದ ರಾಷ್ಟ್ರೀಯ ಆರೋಗ್ಯ ಸಂಸ್ಥೆ ನಡುವೆ ಔಷಧೀಯ ಸಸ್ಯಗಳ ಕ್ಷೇತ್ರದಲ್ಲಿ ಸಹಕಾರ ಒಪ್ಪಂದಕ್ಕೆ ಸಹಿ ಹಾಕಲು ಒಪ್ಪಿಗೆ ನೀಡಿದೆ.

    
    ಪ್ರಮುಖ ಪರಿಣಾಮ:
    
    ಔಷಧೀಯ ಸಸ್ಯಗಳ ಜೀವವೈವಿಧ್ಯತೆ ಶ್ರೀಮಂತಿಕೆ ಮತ್ತು ಔಷಧೀಯ ಸಸ್ಯಗಳ ದೇಶೀಯ ಸಾಂಪ್ರದಾಯಿಕ ಔಷಧೀಯ ವ್ಯವಸ್ಥೆಯನ್ನು ಹೊಂದಿರುವ ಎರಡೂ ದೇಶಗಳು ಮತ್ತು ಅಸ್ತಿತ್ವದಲ್ಲಿರುವ ಎರಡೂ ದೇಶಗಳ ಸ್ನೇಹಪರ ಮತ್ತು ಸಹಕಾರಿ ಸಂಬಂಧಗಳನ್ನು ಪರಿಗಣಿಸಿ ಉದ್ದೇಶಿತ ಒಪ್ಪಂದವು ಔಷಧೀಯ ಸಸ್ಯಗಳ ಕ್ಷೇತ್ರದಲ್ಲಿ ಉಭಯ ರಾಷ್ಟ್ರಗಳ ನಡುವೆ ದ್ವಿಪಕ್ಷೀಯ ಸಹಕಾರವನ್ನು ಮತ್ತಷ್ಟು ವೃದ್ಧಿಸುತ್ತದೆ. ಇದು ಎರಡೂ ದೇಶಗಳಿಗೆ ಪ್ರಮುಖವಾಗಿದೆ. ಈ ಒಪ್ಪಂದವು ಔಷಧೀಯ ಸಸ್ಯಗಳ ಕುರಿತು ಉಭಯ ದೇಶಗಳ ನಡುವಿನ ಸಹಕಾರಕ್ಕಾಗಿ ರಚನಾತ್ಮಕ ಚೌಕಟ್ಟನ್ನು ಒದಗಿಸುತ್ತದೆ.
    
    ಅನುಷ್ಠಾನ ತಂತ್ರ ಮತ್ತು ಗುರಿಗಳು:
    
    ಒಪ್ಪಂದಕ್ಕೆ ಸಹಿ ಹಾಕಿದ ಕೂಡಲೇ ಎರಡು ದೇಶಗಳ ನಡುವಿನ ಚಟುವಟಿಕೆಗಳು ಆರಂಭವಾಗುತ್ತವೆ. ಉಭಯ ದೇಶಗಳು ಕೈಗೊಂಡ ಉಪಕ್ರಮಗಳು ಒಪ್ಪಂದದ ಉಲ್ಲೇಖಿತ ನಿಯಮಗಳಿಗೆ ಅನುಗುಣವಾಗಿರುತ್ತವೆ ಮತ್ತು ಒಪ್ಪಂದವು ಚಾಲ್ತಿಯಲ್ಲಿರುವವರೆಗೂ ಮುಂದುವರಿಯುತ್ತವೆ.
    
    ಒಳಗೊಂಡಿರುವ ಖರ್ಚು:
    
    ಯಾವುದೇ ಹೆಚ್ಚುವರಿ ಆರ್ಥಿಕ ಪರಿಣಾಮಗಳಿಲ್ಲ. ಆಯುಷ್ ಸಚಿವಾಲಯದ ರಾಷ್ಟ್ರೀಯ ಔಷಧೀಯ ಸಸ್ಯಗಳ ಮಂಡಳಿಯ ಅಸ್ತಿತ್ವದಲ್ಲಿರುವ ಹಂಚಿಕೆ ಬಜೆಟ್ ಮತ್ತು ಅಸ್ತಿತ್ವದಲ್ಲಿರುವ ಯೋಜನೆಗಳಿಂದ ಸಂಶೋಧನೆ, ತರಬೇತಿ ಕೋರ್ಸ್‌ಗಳು, ಸಮಾವೇಶಗಳು / ಸಭೆಗಳನ್ನು ನಡೆಸಲು ಅಗತ್ಯವಾದ ಹಣಕಾಸಿನ ಸಂಪನ್ಮೂಲಗಳನ್ನು ಪೂರೈಸಲಾಗುವುದು.
    
    ಹಿನ್ನೆಲೆ:
    
    ಜೀವವೈವಿಧ್ಯದ ದೃಷ್ಟಿಯಿಂದ ಭಾರತವು ವಿಶ್ವದ ಅತ್ಯಂತ ಶ್ರೀಮಂತ ರಾಷ್ಟ್ರಗಳಲ್ಲೊಂದಾಗಿದೆ. ಆಯುರ್ವೇದ, ಯುನಾನಿ, ಸಿದ್ಧ ಮತ್ತು ಹೋಮಿಯೋಪತಿ (AYUSH ಔಷಧೀಯ ವ್ಯವಸ್ಥೆ) ಯಂತಹ ಸಾಂಪ್ರದಾಯಿಕ ಔಷಧಿಗಳ ದಾಖಲಿತ ವ್ಯವಸ್ಥೆಗಳಲ್ಲಿ 7000 ಕ್ಕೂ ಹೆಚ್ಚು ಜಾತಿಯ ಸಸ್ಯಗಳು ಔಷಧೀಯ ಗುಣ ಹೊಂದಿದ್ದು ಜನ ಬಳಕೆಯಲ್ಲಿವೆ ಎಂದು ಅಂದಾಜಿಸಲಾಗಿದೆ. ಪೆರು ಗಣರಾಜ್ಯವು ಲ್ಯಾಟಿನ್ ಅಮೇರಿಕನ್ ದೇಶಗಳಲ್ಲಿ ಒಂದಾಗಿದೆ. ಇದು ವಿಶ್ವದ ಜೀವವೈವಿಧ್ಯತೆಯ ತಾಣಗಳಲ್ಲೊಂದಾಗಿದೆ. ಭಾರತದಂತೆಯೇ, ಪೆರು ಸಹ ಔಷಧೀಯ ಸಸ್ಯಗಳ ಸಮೃದ್ಧ ಜೀವವೈವಿಧ್ಯತೆಯನ್ನು ಹೊಂದಿದೆ ಮತ್ತು ಔಷಧೀಯ ಸಸ್ಯಗಳ ಆಧಾರಿತ ಸಾಂಪ್ರದಾಯಿಕ ಔಷಧಿಗಳನ್ನು ಸ್ಥಳೀಯ ಜನರು ಪ್ರಮುಖವಾಗಿ ಬಳಸುತ್ತಾರೆ.
    
    ಎರಡೂ ದೇಶಗಳಲ್ಲಿನ ಸ್ಥಳೀಯ ಸಾಂಪ್ರದಾಯಿಕ ವ್ಯವಸ್ಥೆಗಳ ಔಷಧಿ ಸಸ್ಯಗಳ ಜೀವವೈವಿಧ್ಯತೆ ಮತ್ತು ಈ ಸಂಪನ್ಮೂಲಗಳ ಬಳಕೆಯನ್ನು ಪರಿಗಣಿಸಿ, ದ್ವಿಪಕ್ಷೀಯ ಸಹಕಾರವನ್ನು ಬಲಪಡಿಸಲು, ಔಷಧೀಯ ಸಸ್ಯಗಳ ಕ್ಷೇತ್ರದಲ್ಲಿ ಸಹಕಾರದ ಕುರಿತು ಉದ್ದೇಶಿತ ಒಪ್ಪಂದವನ್ನು ರೂಪಿಸಲಾಗಿದೆ.

    
    
    (Release ID: 1583391) Visitor Counter : 11
    
    
      Read this release in: Assamese , English , Urdu , Marathi , Hindi , Bengali , Punjabi , Gujarati , Tamil , Malayalam