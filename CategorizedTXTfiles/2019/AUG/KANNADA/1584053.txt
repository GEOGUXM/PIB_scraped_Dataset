      ಪ್ರಧಾನ ಮಂತ್ರಿಯವರ ಕಛೇರಿ

      ಮಲಯಾಳ ಮನೋರಮಾ ನ್ಯೂಸ್ ಕಾನ್ಕ್ಲೇವ್ 2019 ರಲ್ಲಿ ಪ್ರಧಾನ ಮಂತ್ರಿಯವರ ಭಾಷಣ
      Posted On: 30 AUG 2019 11:53AM by PIB Bengaluru


    ಮಲಯಾಳ ಮನೋರಮಾ ನ್ಯೂಸ್ ಕಾನ್ಕ್ಲೇವ್ 2019 ರಲ್ಲಿ ಪ್ರಧಾನ ಮಂತ್ರಿಯವರ ಭಾಷಣ


    ಶ್ರೀ ಮೆಮೊನ್ ಮ್ಯಾಥ್ಯೂ , ಶ್ರೀ ಜಾಕೋಬ್ ಮ್ಯಾಥ್ಯೂ , ಶ್ರೀ ಜಯಂತ್ ಜಾಕೋಬ್ ಮ್ಯಾಥ್ಯೂ , ಶ್ರೀ ಪ್ರಕಾಶ್ ಜಾವ್ದೇಕರ್ ಮತ್ತು ಡಾ . ಶಶಿ ತರೂರ್ ಅವರೇ , ಆತ್ಮೀಯ ಅತಿಥಿಗಳೇ , ನಮಸ್ಕಾರಂ ,


    ಮಲಯಾಳ ಮನೋರಮಾ ನ್ಯೂಸ್ ಕಾನ್ಕ್ಲೇವ್ 2019 ಅನ್ನು ಉದ್ದೇಶಿಸಿ ಮಾತನಾಡುತ್ತಿರುವುದಕ್ಕೆ ನನಗೆ ತುಂಬಾ ಸಂತೋಷವಾಗುತ್ತಿದೆ . ಕೇರಳದ ಪವಿತ್ರ ನೆಲ ಮತ್ತು ಅದರ ವಿಶಿಷ್ಟ ಸಂಸ್ಕೃತಿಗೆ ನಾನು ವಂದಿಸುತ್ತೇನೆ . ಇದು ಆಧ್ಯಾತ್ಮಿಕ ಮತ್ತು ಸಾಮಾಜಿಕ ಜ್ಞಾನೋದಯದ ಭೂಮಿಯಾಗಿದ್ದು , ಭಾರತಕ್ಕೆ ಆದಿ ಶಂಕರ , ಮಹಾತ್ಮ ಅಯ್ಯಂಕಲಿ , ಶ್ರೀ ನಾರಾಯಣ ಗುರು , ಚಟ್ಟಂಬಿ ಸ್ವಾಮಿಗಳ್ ಪಂಡಿತ್ ಕರುಪ್ಪನ್ , ಸಂತ ಕುರಿಯಕೋಸ್ ಎಲಿಯಾಸ್ ಚವಾರ , ಸಂತ ಅಲ್ಫೊನ್ಸೊ ಮತ್ತು ಇತರ ಶ್ರೇಷ್ಠರನ್ನು ನೀಡಿದೆ . ಕೇರಳ ನನಗೆ ವೈಯಕ್ತಿಕವಾಗಿವೂ ವಿಶೇಷವಾಗಿದೆ . ಕೇರಳಕ್ಕೆ ಭೇಟಿ ನೀಡಲು ನನಗೆ ಹಲವಾರು ಅವಕಾಶಗಳು ದೊರೆತಿವೆ . ಜನರು ಮತ್ತೆ ದೊಡ್ಡ ಜವಾಬ್ದಾರಿಯೊಂದಿಗೆ ನನ್ನನ್ನು ಆಶೀರ್ವದಿಸಿದ ನಂತರ ನಾನು ಮಾಡಿದ ಮೊದಲ ಕೆಲಸವೆಂದರೆ ಗುರುವಾಯೂರು ಶ್ರೀ ಕೃಷ್ಣ ದೇವಾಲಯಕ್ಕೆ ಭೇಟಿ ನೀಡಿದ್ದು .


    ಸ್ನೇಹಿತರೇ ,


    ನನ್ನ ಮಲಯಾಳ ಮನೋರಮಾ ನ್ಯೂಸ್ ಕಾನ್ಕ್ಲೇವ್ ಭಾಷಣ ಹೆಚ್ಚಿನ ಕುತೂಹಲವನ್ನು ಹುಟ್ಟುಹಾಕಿದೆ . ಸಾಮಾನ್ಯವಾಗಿ , ಸಾರ್ವಜನಿಕ ವ್ಯಕ್ತಿಗಳು ಅವರ ಆಲೋಚನಾ ಪ್ರಕ್ರಿಯೆಯು ಅವರ ಸ್ವಂತ ದೃಷ್ಟಿಕೋನಕ್ಕೆ ಹೊಂದಿಕೆಯಾಗುವಂತಹ ವೇದಿಕೆಗಳಲ್ಲಿರಲು ಬಯಸುತ್ತಾರೆ ಎಂದು ಹೇಳಲಾಗುತ್ತದೆ. ಯಾಕೆಂದರೆ ಅಂತಹ ಜನರೊಡನೆ ಇರುವುದು ಹೆಚ್ಚು ನೆಮ್ಮದಿ ಕೊಡುತ್ತದೆ. ಸಹಜವಾಗಿಯೇ , ನಾನೂ ಸಹ ಅಂತಹ ಜನರ ಸುತ್ತಮುತ್ತ ಇರುವುದನ್ನು ತುಂಬಾ ಇಷ್ಟಪಡುತ್ತೇನೆ. ಆದರೆ ಅದೇ ಸಮಯದಲ್ಲಿ , ಒಬ್ಬರ ಯಾವುದೇ ಆಲೋಚನಾ ಪ್ರಕ್ರಿಯೆಯಯ ಬಗ್ಗೆ ವ್ಯಕ್ತಿಗಳು ಮತ್ತು ಸಂಸ್ಥೆಗಳ ನಡುವೆ ಸ್ಥಿರ ಮತ್ತು ನಿರಂತರ ಸಂವಾದವಿರಬೇಕು ಎಂದು ನಾನು ನಂಬುತ್ತೇನೆ .


    ನಾವು ಎಲ್ಲವನ್ನು ಒಪ್ಪಿಕೊಳ್ಳಬೇಕಾಗಿಲ್ಲ ಆದರೆ ಪರಸ್ಪರರ ದೃಷ್ಟಿಕೋನವನ್ನು ಕೇಳಿಸಿಕೊಳ್ಳಲು ಸಾಧ್ಯವಾಗುವಂತೆ ವಿಭಿನ್ನ ಹೊಳಹುಗಳಿಗೆ ಸಾರ್ವಜನಿಕ ಜೀವನದಲ್ಲಿ ಸಾಕಷ್ಟು ಅವಕಾಶ ಇರಬೇಕು . ಇಲ್ಲಿ ನಾನಿರುವ ವೇದಿಕೆಯಲ್ಲಿರುವವರಲ್ಲಿ ಅನೇಕರು ನನ್ನಂತೆಯೇ ಆಲೋಚನಾ ಪ್ರಕ್ರಿಯೆಯಯನ್ನು ಹೊಂದಿಲ್ಲದಿರುವವರು ಇರಬಹುದು. ಆದರೆ ಸಾಕಷ್ಟು ಚಿಂತನಶೀಲ ಜನರಿದ್ದಾರೆ , ಅವರ ರಚನಾತ್ಮಕ ಟೀಕೆಗಳಿಗೆ ನಾನು ಎದುರು ನೋಡುತ್ತೇನೆ .


    ಸ್ನೇಹಿತರೇ ,


    ಮಲಯಾಳ ಮನೋರಮಾವು ಒಂದು ಶತಮಾನದಿಂದ ಮಲಯಾಳಿ ಮನಸ್ಸಿನ ಒಂದು ಭಾಗವಾಗಿದೆ ಎಂದು ನನಗೆ ತಿಳಿದಿದೆ . ಇದು ತನ್ನ ವರದಿಯ ಮೂಲಕ ಕೇರಳದ ನಾಗರಿಕರಿಗೆ ಹೆಚ್ಚು ಅರಿವು ಮೂಡಿಸಿದೆ . ಭಾರತದ ಸ್ವಾತಂತ್ರ್ಯ ಚಳವಳಿಯನ್ನು ಬೆಂಬಲಿಸುವಲ್ಲಿ ಪಾತ್ರ ವಹಿಸಿದೆ . ಅನೇಕ ಯುವಕರು , ವಿಶೇಷವಾಗಿ ಸ್ಪರ್ಧಾತ್ಮಕ ಪರೀಕ್ಷೆಗಳಿಗೆ ಹಾಜರಾಗುವವರು ನಿಮ್ಮ Year Book ಓದುತ್ತಾರೆ ! ಹೀಗಾಗಿ , ನೀವು ತಲೆಮಾರುಗಳಿಂದ ಪ್ರಸಿದ್ಧರಾಗಿದ್ದೀರಿ . ಈ ಮಹಾನ್ ಪ್ರಯಾಣದ ಭಾಗವಾಗಿರುವ ಎಲ್ಲ ಸಂಪಾದಕರು , ವರದಿಗಾರರು ಮತ್ತು ಸಿಬ್ಬಂದಿಗೆ ನನ್ನ ನಮಸ್ಕಾರಗಳು.


    ಸ್ನೇಹಿತರೇ ,


    ನವ ಭಾರತ - ಈ ಸಮಾವೇಶದ ಸಂಘಟಕರು ಬಹಳ ಆಸಕ್ತಿದಾಯಕ ವಿಷಯವನ್ನು ಆಯ್ಕೆ ಮಾಡಿದ್ದಾರೆ . ಟೀಕಾಕಾರರು ನಿಮ್ಮನ್ನು ಕೇಳುತ್ತಾರೆ - ನೀವೂ ಸಹ ಈಗ ಮೋದಿ ಜಿ ಅವರ ಭಾಷೆಯನ್ನು ಮಾತನಾಡುತ್ತಿದ್ದೀರಾ ? ಎಂದು. ಅದಕ್ಕಾಗಿ ನಿಮ್ಮ ಉತ್ತರಗಳು ಸಿದ್ಧವಾಗಿವೆ ಎಂದು ನಾನು ಭಾವಿಸುತ್ತೇನೆ ! ಆದರೆ , ನೀವು ನನ್ನ ಹೃದಯಕ್ಕೆ ಹತ್ತಿರವಿರುವ ವಿಷಯವನ್ನು ಆರಿಸಿರುವ ಕಾರಣ , ಹೊಸ ಭಾರತದ ಉತ್ಸಾಹ ಎಂದು ನಾನು ಭಾವಿಸುವುದನ್ನು ನಿಮ್ಮೊಂದಿಗೆ ಹಂಚಿಕೊಳ್ಳಲು ಈ ಅವಕಾಶವನ್ನು ಬಳಸಿಕೊಳ್ಳುತ್ತೇನೆ.


    ಸ್ನೇಹಿತರೇ ,


    ನಾನು ಯಾವಾಗಲೂ ಹೇಳುತ್ತಿರುತ್ತೇನೆ - ನಾವು ಚಲಿಸಬಹುದು ಅಥವಾ ಇಲ್ಲದಿರಬಹುದು , ನಾವು ಬದಲಾವಣೆಗೆ ಮುಕ್ತರಾಗಿರಬಹುದು ಇಲ್ಲದಿರಬಹುದು. ಭಾರತ ವೇಗವಾಗಿ ಬದಲಾಗುತ್ತಿದೆ ಮತ್ತು ಈ ಬದಲಾವಣೆಯು ಒಳ್ಳೆಯದಕ್ಕಾಗಿ ನಡೆಯುತ್ತಿದೆ . ನವ ಭಾರತ ಉತ್ಸಾಹದ ತಿರುಳಿನಲ್ಲಿ ವೈಯಕ್ತಿಕ ಆಕಾಂಕ್ಷೆಗಳಿವೆ , ಸಾಮೂಹಿಕ ಪ್ರಯತ್ನಗಳಿವೆ . ರಾಷ್ಟ್ರೀಯ ಪ್ರಗತಿಗೆ ಮಾಲೀಕತ್ವದ ಮನೋಭಾವವಿದೆ. ನವ ಭಾರತವು ಭಾಗವಹಿಸುವಿಕೆಯ ಪ್ರಜಾಪ್ರಭುತ್ವ , ನಾಗರಿಕ ಕೇಂದ್ರಿತ ಸರ್ಕಾರ ಮತ್ತು ಸಕ್ರಿಯ ನಾಗರಿಕತೆಯ ಬಗೆಗಿನದು. ನವ ಭಾರತವು ಜವಾಬ್ದಾರಿಯುತ ಜನತೆ ಮತ್ತು ಸ್ಪಂದಿಸುವ ಸರ್ಕಾರದ ಯುಗವಾಗಿದೆ .


    ಗಣ್ಯ ಅತಿಥಿಗಳೇ , ಅನೇಕ ವರ್ಷಗಳಿಂದ , ಒಂದು ಪ್ರಮಾದವೆಸಗಲಾಗಿತ್ತು. ಇದರಲ್ಲಿ ಆಕಾಂಕ್ಷೆ ಎನ್ನುವುದೇ ಕೆಟ್ಟ ಪದವಾಗಿತ್ತು . ನಿಮ್ಮ ಸಂಪರ್ಕಗಳಿಗೆ ತಕ್ಕಂತೆ ಬಾಗಿಲು ತೆರೆಯಲಾಗಿದೆ . ನೀವು ಓಲ್ಡ್ ಬಾಯ್ಸ್ ಕ್ಲಬ್ ‌ ಗೆ ಸೇರಿದ್ದೀರಾ ಅಥವಾ ಇಲ್ಲವೇ ಎಂಬುದರ ಮೇಲೆ ನಿಮ್ಮ ಯಶಸ್ಸು ಅವಲಂಬಿತವಾಗಿರುತ್ತದೆ . ದೊಡ್ಡ ನಗರಗಳು , ದೊಡ್ಡ ಸಂಸ್ಥೆಗಳು ಮತ್ತು ದೊಡ್ಡ ಕುಟುಂಬಗಳನ್ನು ಆಯ್ಕೆಮಾಡಿ - ಇದೆಲ್ಲವೂ ಮುಖ್ಯವಾಗಿದೆ . ಅವರ ಪರವಾನಗಿ ರಾಜ್ ಮತ್ತು ಪರ್ಮಿಟ್ ರಾಜ್ ಆರ್ಥಿಕ ಸಂಸ್ಕೃತಿ ವೈಯಕ್ತಿಕ ಮಹತ್ವಾಕಾಂಕ್ಷೆಗಳ ಹೃದಯಕ್ಕೆ ಹೊಡೆದಿದ್ದವು . ಆದರೆ , ಇಂದು ವಿಷಯಗಳು ಉತ್ತಮವಾಗಿ ಬದಲಾಗುತ್ತಿವೆ . ರೋಮಾಂಚಕ ಸ್ಟಾರ್ಟ್ ಅಪ್ ಪರಿಸರ ವ್ಯವಸ್ಥೆಯಲ್ಲಿ ನಾವು ನವ ಭಾರತದ ಮನೋಭಾವವನ್ನು ನೋಡುತ್ತಿದ್ದೇವೆ . ಸಾವಿರಾರು ಪ್ರತಿಭಾವಂತ ಯುವಕರು ಅದ್ಭುತ ವೇದಿಕೆಗಳನ್ನು ಸೃಷ್ಟಿಸುತ್ತಿದ್ದಾರೆ , ಅವರ ಉದ್ಯಮದ ಉತ್ಸಾಹವನ್ನು ತೋರಿಸುತ್ತಿದ್ದಾರೆ . ಕ್ರೀಡಾ ಕ್ಷೇತ್ರದಲ್ಲಿಯೂ ನಾವು ಈ ಮನೋಭಾವವನ್ನು ನೋಡುತ್ತಿದ್ದೇವೆ .


    ನಾವು ಮೊದಲು ಇಲ್ಲದ ಕ್ಷೇತ್ರಗಳಲ್ಲಿ ಭಾರತವು ಈಗ ಉತ್ತಮವಾಗಿದೆ . ಇದು ಸ್ಟಾರ್ಟ್ ಅಪ್ ಅಥವಾ ಕ್ರೀಡೆಯಾಗಿರಲಿ , ಈ ಚೈತನ್ಯವನ್ನು ಯಾರು ತುಂಬುತ್ತಿದ್ದಾರೆ ? ಅವರೇ ಹೆಚ್ಚಿನ ಜನರು ಕೇಳಿರದ ಸಣ್ಣ ಪಟ್ಟಣಗಳು ಮತ್ತು ಹಳ್ಳಿಗಳ ಧೈರ್ಯಶಾಲಿ ಯುವಕರು . ಅವರು ಶ್ರೀಮಂತ ಕುಟುಂಬಗಳಿಗೆ ಸೇರಿದವರಲ್ಲ ಅಥವಾ ದೊಡ್ಡ ಬ್ಯಾಂಕ್ ಬ್ಯಾಲೆನ್ಸ್ ಹೊಂದಿಲ್ಲ . ಅವರು ಸಾಕಷ್ಟು ಹೊಂದಿರುವುದು ಸಮರ್ಪಣೆ ಮತ್ತು ಆಕಾಂಕ್ಷೆ . ಅವರು ಆ ಆಕಾಂಕ್ಷೆಯನ್ನು ಶ್ರೇಷ್ಠತೆಯನ್ನಾಗಿ ಪರಿವರ್ತಿಸುತ್ತಿದ್ದಾರೆ ಮತ್ತು ಭಾರತವನ್ನು ಹೆಮ್ಮೆಪಡುವಂತೆ ಮಾಡುತ್ತಿದ್ದಾರೆ. ಇದು ನನಗೆ ನ್ಯೂ ಇಂಡಿಯಾ ಸ್ಪಿರಿಟ್ . ಇದು ಯುವಕರ ಸರ್ನೇಮ್ ಗಳು ಅಪ್ರಸ್ತುತವಾಗುತ್ತಿರುವ ಭಾರತ . ಮುಖ್ಯವಾದುದೇನೆಂದರೆ ಅವರೇ ಹೆಸರು ಗಳಿಸುವ ಸಾಮರ್ಥ್ಯ ಹೊಂದಿರುವುದು . ಭ್ರಷ್ಟಾಚಾರವು ಎಂದಿಗೂ ಆಯ್ಕೆಯಲ್ಲದ ಭಾರತ ಇದಾಗಿದೆ. ವ್ಯಕ್ತಿ ಯಾರೇ ಆಗಿರಲಿ . ಸಾಮರ್ಥ್ಯ ಮಾತ್ರವೇ ಮಾಪನವಾಗಿದೆ .


    ಸ್ನೇಹಿತರೇ,


    ನವ ಭಾರತವು ಆಯ್ದ ಕೆಲವರ ಧ್ವನಿಯ ಬಗ್ಗೆ ಅಲ್ಲ. ಇದು 130 ಕೋಟಿ ಭಾರತೀಯರಲ್ಲಿ ಪ್ರತಿಯೊಬ್ಬರ ಧ್ವನಿಯ ಬಗ್ಗೆ. ಮಾಧ್ಯಮ ವೇದಿಕೆಗಳು ಜನರ ಈ ಧ್ವನಿಯನ್ನು ಕೇಳುವುದು ಅತ್ಯಗತ್ಯವಾಗಿದೆ. ಪ್ರತಿಯೊಬ್ಬ ನಾಗರಿಕನು ರಾಷ್ಟ್ರಕ್ಕಾಗಿ ಏನಾದರೂ ಮಾಡಲು ಬಯಸುತ್ತಾನೆ ಎಂದು ಇಂದು ನಾವು ನೋಡುತ್ತಿದ್ದೇವೆ. ಪ್ರತಿಯೊಬ್ಬ ನಾಗರಿಕನು ರಾಷ್ಟ್ರಕ್ಕಾಗಿ ಏನನ್ನಾದರೂ ಕೊಡುಗೆ ನೀಡಲು ಅಥವಾ ಬಿಟ್ಟುಕೊಡಲು ಬಯಸುತ್ತಿದ್ದಾನೆ. ಏಕ ಬಳಕೆಯ ಪ್ಲಾಸ್ಟಿಕ್ ಅನ್ನು ಕಡಿಮೆ ಮಾಡುವ ಇತ್ತೀಚಿನ ಹೆಜ್ಜೆಯನ್ನೇ ತೆಗೆದುಕೊಳ್ಳಿ. ಇದು ಶ್ರೀ. ನರೇಂದ್ರ ಮೋದಿಯವರ ಆಲೋಚನೆ ಅಥವಾ ಪ್ರಯತ್ನ ಮಾತ್ರವಲ್ಲ. ಗಾಂಧೀಜಿಯವರ 150 ನೇ ಜನ್ಮ ದಿನಾಚರಣೆಯನ್ನು ನಾವು ಆಚರಿಸುವ ಸಮಯದಲ್ಲಿ ಭಾರತವನ್ನು ಏಕ ಬಳಕೆಯ ಪ್ಲಾಸ್ಟಿಕ್‌ನಿಂದ ಮುಕ್ತಗೊಳಿಸಲು ಭಾರತದ ಜನರು ತಮ್ಮನ್ನು ತಾವು ತೊಡಗಿಸಿಕೊಂಡಿದ್ದಾರೆ. ಇದು ಅಸಾಮಾನ್ಯ ಸಮಯ ಮತ್ತು ನಮ್ಮ ರಾಷ್ಟ್ರವನ್ನು ಪರಿವರ್ತಿಸಲು ಅನುವು ಮಾಡಿಕೊಡುವ ಯಾವುದೇ ಅವಕಾಶವನ್ನು ನಾವು ಬಿಡಬಾರದು.


    ಸ್ನೇಹಿತರೇ,


    ಒಂದು ಸರ್ಕಾರವಾಗಿ, ಭಾರತದ ಸುಧಾರಣೆಗಾಗಿ ವೈಯಕ್ತಿಕ ಮಹತ್ವಾಕಾಂಕ್ಷೆಗಳನ್ನು ಮತ್ತು ಸಾಮೂಹಿಕ ಪ್ರಯತ್ನಗಳಾಗಿ ನಾವು ಎಲ್ಲವನ್ನು ಮಾಡಿದ್ದೇವೆ. ಸುಲಭ ಜೀವನವನ್ನು ಸುಧಾರಿಸುವ ಕ್ರಮಗಳು, ಅದು ಬೆಲೆಗಳ ನಿಯಂತ್ರಣವಾಗಿರಬಹುದು, ಐದು ವರ್ಷಗಳಲ್ಲಿ 1.25 ಕೋಟಿ ಮನೆಗಳನ್ನು ನಿರ್ಮಿಸುವುದು, ಎಲ್ಲಾ ಗ್ರಾಮಗಳನ್ನು ವಿದ್ಯುದ್ದೀಕರಿಸುವುದು, ಪ್ರತಿ ಮನೆಗೆ ನೀರು ಒದಗಿಸುವುದು, ಆರೋಗ್ಯವನ್ನು ಸುಧಾರಿಸುವುದು ಮತ್ತು ಶಿಕ್ಷಣ ಮೂಲಸೌಕರ್ಯಗಳು ಇವೆಲ್ಲಾ ನಮ್ಮ ಯುವಕರಿಗೆ ಸರಿಯಾದ ಪರಿಸರವನ್ನು ಸೃಷ್ಟಿಸುವ ಗುರಿಯನ್ನು ಹೊಂದಿವೆ. ಈ ಸರ್ಕಾರವು ಎಷ್ಟು ಪ್ರಮಾಣದಲ್ಲಿ ಮತ್ತು ಹರವಿನಲ್ಲಿ ಕೆಲಸ ಮಾಡಿದೆ ಎಂಬುದು ಮನಸ್ಸಿಗೆ ಮುದ ನೀಡುತ್ತದೆ. ಅಸಾಧಾರಣ ವೇಗದಲ್ಲಿ ಮತ್ತು ಸಾಟಿಯಿಲ್ಲದ ಪ್ರಮಾಣದಲ್ಲಿ ನಾವು ಕೊನೆಯ ಮೈಲಿ ತಲುಪಿದ್ದೇವೆ. 36 ಕೋಟಿ ಬ್ಯಾಂಕ್ ಖಾತೆಗಳನ್ನು ತೆರೆಯಲಾಗಿದೆ, ಸಣ್ಣ ಉದ್ಯಮಗಳಿಗೆ 20 ಕೋಟಿ ಸಾಲ ನೀಡಲಾಗಿದೆ, 8 ಕೋಟಿಗೂ ಹೆಚ್ಚು ಅನಿಲ ಸಂಪರ್ಕಗಳು ಹೊಗೆ ಮುಕ್ತ ಅಡಿಗೆ ಮನೆಗಳನ್ನು ಖಾತ್ರಿಪಡಿಸಿವೆ, ರಸ್ತೆ ನಿರ್ಮಾಣದ ವೇಗ ದ್ವಿಗುಣಗೊಂಡಿದೆ.


    ಇವು ಕೆಲವು ಉದಾಹರಣೆಗಳು ಮಾತ್ರ. ನನಗೆ ಸಂತೋಷವನ್ನುಂಟುಮಾಡುವ ಮತ್ತು ನನ್ನ ಪ್ರಕಾರ ನವ ಭಾರತದ ಮೂಲತತ್ವವೆಂದರೆ, ಭಾರತದ ಜನರು ಸ್ವಹಿತಾಸಕ್ತಿಯನ್ನು ಮೀರಿ ಸಾಮಾಜಿಕ ಹಿತಾಸಕ್ತಿಯನ್ನು ಹೇಗೆ ನೋಡಿದ್ದಾರೆ ಎಂಬುದು. ಇಲ್ಲದಿದ್ದರೆ ಶೂನ್ಯ ಬ್ಯಾಲೆನ್ಸ್ ಖಾತೆಗಳ ಹೊರತಾಗಿಯೂ ಜನ ಧನ್ ಖಾತೆಗಳಲ್ಲಿ ಕಡು ಬಡವರು ಒಂದು ಲಕ್ಷ ಕೋಟಿ ರೂಪಾಯಿಗಳಿಗಿಂತ ಹೆಚ್ಚು ಠೇವಣಿ ಇಡುವುದು ಏಕೆ? ನಮ್ಮ ಮಧ್ಯಮ ವರ್ಗದವರು ತಮ್ಮದೇ ಆದ ಅನಿಲ ಸಹಾಯಧನವನ್ನು ಏಕೆ ಬಿಟ್ಟುಕೊಡುತ್ತಾರೆ? ಕೇವಲ ಒಂದು ಕೋರಿಕೆಯ ಮೇರೆಗೆ ಹಿರಿಯ ನಾಗರೀಕರು ತಮ್ಮ ರೈಲ್ವೆ ರಿಯಾಯತಿಯನ್ನು ಏಕೆ ಬಿಟ್ಟುಕೊಡುತ್ತಾರೆ?


    ಬಹುಶಃ ಇದು ಒಂದು ಶತಮಾನದ ಹಿಂದೆ ಗಾಂಧೀಜಿಯವರು ಅವರು ಟ್ರಸ್ಟೀಶಿಪ್ ಸಿದ್ಧಾಂತದ ರೂಪದಲ್ಲಿ ಮಾತನಾಡಿದ್ದರ ಅಭಿವ್ಯಕ್ತಿಯಾಗಿರಬಹುದು. ಇಂದು, ಭಾರತದ ರೂಪಾಂತರದಲ್ಲಿ ಕೇವಲ ಪ್ರೇಕ್ಷಕರಾಗಿರದೇ ಅದರಲ್ಲಿ ತಮ್ಮದೇ ಆದ ಪಾತ್ರವನ್ನು ನಿರ್ವಹಿಸಬೇಕೆಂಬ ಪ್ರಾಮಾಣಿಕ ಆಸೆ ಇದೆ. ತೆರಿಗೆ ಪಾವತಿಸುವವರ ಸಂಖ್ಯೆಯೂ ಏರಿಕೆಯಾಗಿರುವುದರಲ್ಲಿ ಆಶ್ಚರ್ಯವಿಲ್ಲ. ಭಾರತವನ್ನು ಮುಂದೆ ಕೊಂಡೊಯ್ಯಬೇಕೆಂದು ಜನರು ನಿರ್ಧರಿಸಿದ್ದಾರೆ!


    ಸ್ನೇಹಿತರೇ,


    ಈ ಹಿಂದೆ ಸಂಪೂರ್ಣವಾಗಿ ಅಸಾಧ್ಯವೆಂದು ಪರಿಗಣಿಸಲಾದ ಬದಲಾವಣೆಗಳನ್ನು ನೀವು ನೋಡುತ್ತಿದ್ದೀರಿ. ಹರಿಯಾಣದಂತಹ ರಾಜ್ಯದಲ್ಲಿ, ಸರ್ಕಾರಿ ಉದ್ಯೋಗಗಳಿಗೆ ನೇಮಕಾತಿಯನ್ನು ಪಾರದರ್ಶಕವಾಗಿ ಮಾಡಬಹುದೆಂದು ಭಾವಿಸಿರಲಿಲ್ಲ. ಆದರೆ, ಹರಿಯಾಣದ ಯಾವುದೇ ಹಳ್ಳಿಗೆ ಹೋಗಿ ಮತ್ತು ಜನರು ನೇಮಕಾತಿ ನಡೆದ ಪಾರದರ್ಶಕ ವಿಧಾನದ ಬಗ್ಗೆ ಮಾತನಾಡುತ್ತಿದ್ದಾರೆ. ಈಗ, ರೈಲ್ವೆ ನಿಲ್ದಾಣಗಳಲ್ಲಿ ಜನರು ವೈ-ಫೈ ಸೌಲಭ್ಯಗಳನ್ನು ಬಳಸುವುದು ಸಾಮಾನ್ಯವಾಗಿದೆ.


    ಇದು ನಿಜವಾಗುತ್ತದೆ ಎಂದು ಯಾರು ಭಾವಿಸಿದ್ದರು. ಈ ಮೊದಲು, ಪ್ಲಾಟ್‌ಫಾರ್ಮ್‌ಗಳು ಸರಕು ಮತ್ತು ಪ್ರಯಾಣಿಕರೊಂದಿಗೆ ತುಂಬಿರುತ್ತಿದ್ದವು. ಆದರೆ ಈಗ, 2ನೇ ಶ್ರೇಣಿ ಮತ್ತು 3ನೇ ಶ್ರೇಣಿಯ ನಗರಗಳಲ್ಲಿ, ವಿದ್ಯಾರ್ಥಿಗಳು ಶಾಲೆ ಅಥವಾ ಕಾಲೇಜಿನ ನಂತರ ನಿಲ್ದಾಣಗಳಿಗೆ ಹೋಗುತ್ತಾರೆ, ಉಚಿತ ವೈ-ಫೈ ಬಳಸುತ್ತಾರೆ ಮತ್ತು ಉತ್ಕೃಷ್ಟತೆ ಸಾಧಿಸುತ್ತಿದ್ದಾರೆ. ಅದೇ ವ್ಯವಸ್ಥೆ, ಜನರು ಅವರೇ ಆಗಿದ್ದಾರೆ, ಆದರೂ ಭಾರಿ ಬದಲಾವಣೆಗಳು ನಡೆದಿವೆ.


    ಸ್ನೇಹಿತರೇ,


    ಭಾರತದಲ್ಲಿ ಉತ್ಸಾಹ ಹೇಗೆ ಬದಲಾಗಿದೆ ಎಂಬುದನ್ನು ಕೇವಲ ಎರಡು ಪದಗಳಿಂದ ಸಂಕ್ಷೇಪಿಸಬಹುದು. ಐದು ವರ್ಷಗಳ ಹಿಂದೆ, ಜನರು ಕೇಳುತ್ತಿದ್ದರು- ನಮಗಾಗುತ್ತಾ? ನಾವು ಎಂದಾದರೂ ಕೊಳಕಿನಿಂದ ಮುಕ್ತರಾಗುತ್ತೇವೆಯೇ? ನಾವು ಎಂದಾದರೂ ನೀತಿಗಳಿಗೆ ಬಡಿದಿರುವ ಪಾರ್ಶ್ವವಾಯು ತೆಗೆದುಹಾಕುತ್ತೇವೆಯೇ? ನಾವು ಎಂದಾದರೂ ಭ್ರಷ್ಟಾಚಾರವನ್ನು ತೊಡೆದುಹಾಕುತ್ತೇವೆಯೇ? ಇಂದು ಜನರು ಹೇಳುತ್ತಾರೆ- ನಾವು ಮಾಡುತ್ತೇವೆ! ನಾವು ಸ್ವಚ್ಛ ಭಾರತ ಆಗುತ್ತೇವೆ. ನಾವು ಭ್ರಷ್ಟಾಚಾರ ಮುಕ್ತ ರಾಷ್ಟ್ರವಾಗುತ್ತೇವೆ. ನಾವು ಉತ್ತಮ ಆಡಳಿತವನ್ನು ಬೃಹತ್ ಆಂದೋಲನವನ್ನಾಗಿ ಮಾಡುತ್ತೇವೆ. ಈ ಮೊದಲು ನಿರಾಶಾವಾದಿ ಪ್ರಶ್ನೆಯ ಸೂಚಕವಾಗಿದ್ದ ‘ವಿಲ್ ’ ಎಂಬ ಪದವು ಈಗ ಯುವ ರಾಷ್ಟ್ರದ ಆಶಾವಾದಿ ಮನೋಭಾವವನ್ನು ಪ್ರತಿಬಿಂಬಿಸುತ್ತಿದೆ.


    ಸ್ನೇಹಿತರೇ,


    ನವ ಭಾರತವನ್ನು ನಿರ್ಮಿಸಲು ನಮ್ಮ ಸರ್ಕಾರ ಹೇಗೆ ಸಮಗ್ರವಾಗಿ ಕಾರ್ಯನಿರ್ವಹಿಸುತ್ತಿದೆ ಎಂಬುದರ ಉದಾಹರಣೆಯನ್ನು ನಿಮ್ಮೊಂದಿಗೆ ಹಂಚಿಕೊಳ್ಳಲು ನಾನು ಬಯಸುತ್ತೇನೆ. ನಮ್ಮ ಸರ್ಕಾರವು ಬಡವರಿಗಾಗಿ 1.5 ಕೋಟಿಗೂ ಹೆಚ್ಚು ಮನೆಗಳನ್ನು ತ್ವರಿತಗತಿಯಲ್ಲಿ ನಿರ್ಮಿಸಿದೆ ಎಂದು ನಿಮಗೆಲ್ಲರಿಗೂ ತಿಳಿದಿದೆ. ಇದು ಹಿಂದಿನ ಸರ್ಕಾರಕ್ಕಿಂತ ದೊಡ್ಡ ಸುಧಾರಣೆಯಾಗಿದೆ. ಈ ಯೋಜನೆಗಳು ಮತ್ತು ನಿಧಿಗಳು ಈ ಹಿಂದೆ ಅಸ್ತಿತ್ವದಲ್ಲಿದ್ದವೇ ಎಂದು ಬಹಳಷ್ಟು ಜನರು ನನ್ನನ್ನು ಕೇಳುತ್ತಾರೆ, ಹಾಗಾದರೆ ನೀವು ವಿಭಿನ್ನವಾಗಿ ಏನು ಮಾಡಿದ್ದೀರಿ? ಅವರಿಗೆ ಪ್ರಶ್ನೆ ಕೇಳುವ ಹಕ್ಕಿದೆ.


    ಮೊದಲನೆಯದಾಗಿ, ನಾವು ಮನೆಗಳನ್ನು ಕಟ್ಟಿಸುತ್ತಿಲ್ಲ, ಆದರೆ ಮನೆಗಳನ್ನು ನಿರ್ಮಿಸುತ್ತಿದ್ದೇವೆ ಎಂಬ ಅರಿವು ನಮಗಿತ್ತು. ಹೀಗೆ ನಾವು ಕೇವಲ ನಾಲ್ಕು ಗೋಡೆಗಳನ್ನು ನಿರ್ಮಿಸುವ ಪರಿಕಲ್ಪನೆಯಿಂದ ದೂರ ಸರಿಯಬೇಕಾಗಿತ್ತು. ನಮ್ಮ ವಿಧಾನವು ಹೆಚ್ಚಿನ ಸೌಲಭ್ಯಗಳನ್ನು ತಲುಪಿಸುವುದು, ಹೆಚ್ಚಿನ ಮೌಲ್ಯವನ್ನು ತಲುಪಿಸುವುದು, ಕಡಿಮೆ ಸಮಯದಲ್ಲಿ ತಲುಪಿಸುವುದು ಮತ್ತು ಯಾವುದೇ ಹೆಚ್ಚುವರಿ ವೆಚ್ಚವಿಲ್ಲದೆ ತಲುಪಿಸುವುದು.


    ನಮ್ಮ ಸರ್ಕಾರ ನಿರ್ಮಿಸಿದ ಮನೆಗಳು ಕಠಿಣವಾದ ವಾಸ್ತುಶಿಲ್ಪದ ವಿಧಾನವನ್ನು ಅನುಸರಿಸಲಿಲ್ಲ. ಸ್ಥಳೀಯ ಅಗತ್ಯತೆಗಳು ಮತ್ತು ಜನರ ಇಚ್ಛೆಗೆ ಅನುಗುಣವಾಗಿ ನಾವು ಮನೆಗಳನ್ನು ನಿರ್ಮಿಸಿದ್ದೇವೆ. ಎಲ್ಲಾ ಮೂಲಭೂತ ಸೌಲಭ್ಯಗಳನ್ನು ತಲುಪಿಸಲು, ನಾವು ಸರ್ಕಾರದ ವಿವಿಧ ಯೋಜನೆಗಳ ಸಂಯೋಜನೆ ಸಾಧಿಸಿದ್ದೇವೆ. ಹಾಗಾಗಿ ಮನೆಗಳು ವಿದ್ಯುತ್, ಅನಿಲ ಸಂಪರ್ಕ, ಶೌಚಾಲಯದಂತಹ ಎಲ್ಲ ಅಗತ್ಯತೆಗಳನ್ನು ಹೊಂದಿರುತ್ತವೆ.


    ಹೆಚ್ಚಿನ ಮೌಲ್ಯವನ್ನು ತಲುಪಿಸಲು, ನಾವು ಜನರ ಅಗತ್ಯಗಳನ್ನು ಕೇಳಿದ್ದೇವೆ ಮತ್ತು ಮನೆಗಳ ವಿಸ್ತೀರ್ಣವನ್ನು ಹೆಚ್ಚಿಸುವುದಲ್ಲದೆ ನಿರ್ಮಾಣ ಮೊತ್ತವನ್ನೂ ಹೆಚ್ಚಿಸಿದ್ದೇವೆ. ಈ ಪ್ರಕ್ರಿಯೆಯಲ್ಲಿ ಮಹಿಳೆಯರು ಸೇರಿದಂತೆ ಸ್ಥಳೀಯ ಕುಶಲಕರ್ಮಿಗಳು ಮತ್ತು ಕಾರ್ಮಿಕರನ್ನು ಸಹ ನಾವು ತೊಡಗಿಸಿಕೊಂಡಿದ್ದೇವೆ. ಕಡಿಮೆ ಸಮಯದಲ್ಲಿ ಮತ್ತು ಯಾವುದೇ ಹೆಚ್ಚುವರಿ ವೆಚ್ಚವಿಲ್ಲದೆ ತಲುಪಿಸಲು, ನಾವು ತಂತ್ರಜ್ಞಾನವನ್ನು ಈ ಪ್ರಕ್ರಿಯೆಯ ಪ್ರಮುಖ ಅಂಶವನ್ನಾಗಿ ಮಾಡಿದ್ದೇವೆ. ವಿವಿಧ ಹಂತಗಳಲ್ಲಿ ನಿರ್ಮಾಣದ ಫೋಟೋಗಳನ್ನು ಆನ್‌ಲೈನ್‌ನಲ್ಲಿ ಅಪ್‌ಲೋಡ್ ಮಾಡಲಾಗುವುದು. ಇದರಿಂದ ಅಧಿಕಾರಿಗಳಿಗೆ ನಿರ್ಮಾಣದ ಸ್ಪಷ್ಟ ಚಿತ್ರಣ ದೊರೆಯುತ್ತದೆ. ಹಣವನ್ನು ನೇರವಾಗಿ ವರ್ಗಾವಣೆ ಮಾಡುವುದರಿಂದ ಯಾವುದೇ ಸೋರಿಕೆಯಾಗುವುದಿಲ್ಲ ಮತ್ತು ಸಂಪೂರ್ಣ ತೃಪ್ತಿ ದೊರೆಯುತ್ತದೆ. ಈಗ ನೀವು ಮತ್ತೆ ಯೋಚಿಸಿದರೆ, ಇದು ಕೇವಲ ಯಾವುದೇ ಮಧ್ಯಸ್ಥಿಕೆಗಳೊಂದಿಗೆ ಯಶಸ್ವಿಯಾಗಲು ಸಾಧ್ಯವಿರುವುದಿಲ್ಲ. ಯಾವುದೇ ತಂತ್ರಜ್ಞಾನ ಮಾತ್ರ ಸಮಸ್ಯೆಗಳನ್ನು ಪರಿಹರಿಸುತ್ತಿರಲಿಲ್ಲ ಅಥವಾ ಯೋಜನೆಗಳ ಸಂಯೋಜನೆಯಿಂದ ಮಾತ್ರ ಸಮಸ್ಯೆಗಳನ್ನು ಪರಿಹರಿಸಲಾಗುವುದಿಲ್ಲ. ಸಮಗ್ರ ಫಲಿತಾಂಶಗಳನ್ನು ನೀಡಲು ಎಲ್ಲಾ ಮಧ್ಯಸ್ಥಿಕೆಗಳು ಒಗ್ಗೂಡಿದಾಗ ಪರಿಹಾರಗಳು ಸಾಧ್ಯ. ಇದು ನಮ್ಮ ಸರ್ಕಾರದ ವಿಶಿಷ್ಟ ಲಕ್ಷಣವಾಗಿದೆ.


    ಸ್ನೇಹಿತರೇ,


    ನವ ಭಾರತಕ್ಕಾಗಿ ನಮ್ಮ ದೃಷ್ಟಿಕೋನವು ರಾಷ್ಟ್ರದಲ್ಲಿ ವಾಸಿಸುವವರನ್ನು ಮಾತ್ರವಲ್ಲದೆ ಹೊರಗಿರುವವರನ್ನೂ ನೋಡಿಕೊಳ್ಳುವುದನ್ನು ಒಳಗೊಂಡಿದೆ. ನಮ್ಮ ವಲಸಿಗರು ನಮ್ಮ ಹೆಮ್ಮೆ, ಭಾರತದ ಆರ್ಥಿಕ ಬೆಳವಣಿಗೆಗೆ ಅವರು ಸಹಕಾರಿಯಾಗಿದ್ದಾರೆ. ವಿದೇಶದಲ್ಲಿರುವ ಯಾವುದೇ ಭಾರತೀಯರು ಸಮಸ್ಯೆಯನ್ನು ಎದುರಿಸಿದಾಗಲೆಲ್ಲಾ ಅದನ್ನು ಪರಿಹರಿಸುವಲ್ಲಿ ನಾವು ಮುಂಚೂಣಿಯಲ್ಲಿದ್ದೇವೆ. ಪಶ್ಚಿಮ ಏಷ್ಯಾದ ವಿವಿಧ ಭಾಗಗಳಲ್ಲಿ ಭಾರತೀಯ ದಾದಿಯರನ್ನು ಸೆರೆಹಿಡಿದಾಗ, ಅವರನ್ನು ಮರಳಿ ಮನೆಗೆ ಕರೆತರಲು ನಾವು ಯಾವುದೇ ಅವಕಾಶವನ್ನೂ ಕಳೆದುಕೊಳ್ಳಲಿಲ್ಲ.. ಈ ದಾದಿಯರಲ್ಲಿ ಹೆಚ್ಚಿನವರು ದಕ್ಷಿಣ ಭಾರತಕ್ಕೆ ಸೇರಿದವರು. ಕೇರಳದ ಇನ್ನೊಬ್ಬ ಹೆಮ್ಮೆಯ ಪುತ್ರ ಫಾದರ್ ಟಾಮ್ ಸೆರೆಹಿಡಿಯಲ್ಪಟ್ಟಾಗಲೂ ಅದೇ ಮನೋಭಾವವು ಕಂಡುಬಂತು. ಅನೇಕ ಜನರು ಯೆಮನ್‌ನಿಂದ ಹಿಂತಿರುಗಿದರು.


    ನಾನು ಹಲವಾರು ಪಶ್ಚಿಮ ಏಷ್ಯಾದ ರಾಷ್ಟ್ರಗಳಿಗೆ ಹೋಗಿದ್ದೇನೆ ಮತ್ತು ನನ್ನ ಕಾರ್ಯಸೂಚಿಯಲ್ಲಿ ಹೆಚ್ಚಿನದು ಭಾರತೀಯರೊಂದಿಗೆ ಸಮಯ ಕಳೆಯುವುದು. ನಾನು ಇತ್ತೀಚೆಗೆ ತಾನೇ ಬಹ್ರೇನ್ ಭೇಟಿಯಿಂದ ಹಿಂತಿರುಗಿದೆ. ಇದೊಂದು ಅಮೂಲ್ಯ ಮಿತ್ರ ರಾಷ್ಟ್ರ, ಅದೆಷ್ಟೋ ಭಾರತೀಯರಿಗೆ ನೆಲೆಯಾಗಿದೆ, ಆದರೆ ಯಾವೊಬ್ಬ ಭಾರತೀಯ ಪ್ರಧಾನ ಮಂತ್ರಿಯೂ ಅಲ್ಲಿಗೆ ಭೇಟಿ ನೀಡಿರಲಿಲ್ಲ. ಈ ಗೌರವವನ್ನು ನನಗೆ ಉಳಿಸಿದ್ದರು! ಅಲ್ಲಿ ಶಿಕ್ಷೆ ಅನುಭವಿಸುತ್ತಿರುವ 250 ಭಾರತೀಯರಿಗೆ ಕ್ಷಮಾದಾನ ನೀಡುವ ರಾಯಲ್ ಫ್ಯಾಮಿಲಿಯ ಸಹಾನುಭೂತಿಯ ನಿರ್ಧಾರವು ಒಂದು ಪ್ರಮುಖ ಅಂಶವಾಗಿದೆ. ಇದೇ ರೀತಿಯ ಕ್ಷಮೆಯನ್ನು ಒಮನ್ ಮತ್ತು ಸೌದಿ ಅರೇಬಿಯಾ ನೀಡಿವೆ. ಈ ವರ್ಷದ ಆರಂಭದಲ್ಲಿ ಸೌದಿ ಅರೇಬಿಯಾ ಭಾರತದ ಹಜ್ ಕೋಟಾವನ್ನು ಹೆಚ್ಚಿಸಿತು.


    ಸ್ನೇಹಿತರೇ,


    ನಾನು ಇತ್ತೀಚೆಗೆ ಯುಎಇಗೆ ಭೇಟಿ ನೀಡಿದಾಗ, ಅಲ್ಲಿ ರುಪೇ ಕಾರ್ಡ್ ಗೆ ಚಾಲನೆ ನೀಡಲಾಯಿತು. ಬಹ್ರೇನ್ ಕೂಡ ಶೀಘ್ರದಲ್ಲೇ ರುಪೇ ಕಾರ್ಡ್ ಅನ್ನು ಬಳಸುತ್ತದೆ. ಡಿಜಿಟಲ್ ವಹಿವಾಟಿನ ಉತ್ತೇಜನದ ಹೊರತಾಗಿಯೂ, ಕೊಲ್ಲಿಯಲ್ಲಿ ಕೆಲಸ ಮಾಡುವ ಲಕ್ಷಾಂತರ ಜನರಿಗೆ ಇದು ಪ್ರಯೋಜನ ಕಲ್ಪಿಸುತ್ತದೆ. ಅವರು ಮನೆಗೆ ಹಣ ರವಾನಿಸುತ್ತಾರೆ. ಗಲ್ಫ್‌ನೊಂದಿಗಿನ ಭಾರತದ ಸಂಬಂಧವು ಹಿಂದೆಂದಿಗಿಂತಲೂ ಉತ್ತಮವಾಗಿದೆ ಎಂಬುದನ್ನು ಕೇಳಿದಾಗ ಇಂದು ನಾನು ಹೆಮ್ಮೆಪಡುತ್ತೇನೆ. ಇದಕ್ಕಾಗಿ ಸಾಮಾನ್ಯ ನಾಗರಿಕರು ಹೆಚ್ಚಿನ ಧನ್ಯವಾದಗಳನ್ನು ಪಡೆಯುತ್ತಾರೆಂದು ಹೇಳಬೇಕಾಗಿಲ್ಲ.


    ಸ್ನೇಹಿತರೇ,


    ನಾವು ಇಂದು ನವ ಭಾರತದ ಮನೋಭಾವವನ್ನು ಮಾಧ್ಯಮದಲ್ಲಿ ನೋಡುತ್ತಿದ್ದೇವೆ. ಭಾರತವು ಅತ್ಯಂತ ವೈವಿಧ್ಯಮಯ ಮತ್ತು ಬೆಳೆಯುತ್ತಿರುವ ಮಾಧ್ಯಮವನ್ನು ಹೊಂದಿದೆ. ಪತ್ರಿಕೆಗಳು, ನಿಯತಕಾಲಿಕಗಳು, ಟಿವಿ ಚಾನೆಲ್‌ಗಳು, ವೆಬ್‌ಸೈಟ್‌ಗಳ ಸಂಖ್ಯೆ ನಿರಂತರವಾಗಿ ಹೆಚ್ಚುತ್ತಿದೆ. ಈ ಸಮಯದಲ್ಲಿ, ಸ್ವಚ್ಛ ಭಾರತ, ಏಕ ಬಳಕೆಯ ಪ್ಲಾಸ್ಟಿಕ್ ನಿರ್ಮೂಲನೆ, ನೀರಿನ ಸಂರಕ್ಷಣೆ, ಫಿಟ್ ಇಂಡಿಯಾ ಮತ್ತಿತರ ವಿಷಯಗಳಲ್ಲಿ ಮಾಧ್ಯಮಗಳು ವಹಿಸಿರುವ ಸಕಾರಾತ್ಮಕ ಪಾತ್ರವನ್ನು ನಾನು ಪ್ರಮುಖವಾಗಿ ಹೇಳಬೇಕಾಗುತ್ತದೆ. ಅವರು ಈ ಚಳುವಳಿಗಳನ್ನು ತಮ್ಮದೇ ಎಂಬಂತೆ ಮಾಡಿಕೊಂಡಿದ್ದಾರೆ ಮತ್ತು ಗಮನಾರ್ಹ ಸಾಧನೆಗೆ ಜನರನ್ನು ಸಜ್ಜುಗೊಳಿಸಿದ್ದಾರೆ.


    ಸ್ನೇಹಿತರೇ, ಯುಗಯುಗಗಳಿಂದಲೂ, ಜನಪ್ರಿಯ ವಿಚಾರಗಳಿಗೆ ಭಾಷೆ ಯಾವಾಗಲೂ ಅತ್ಯಂತ ಶಕ್ತಿಯುತ ವಾಹಕವಾಗಿದೆ. ಬಹುಶಃ ಇಷ್ಟೊಂದು ಭಾಷೆಗಳನ್ನು ಹೊಂದಿರುವ ವಿಶ್ವದ ಏಕೈಕ ದೇಶ ಭಾರತವಾಗಿದೆ. ಒಂದು ರೀತಿಯಲ್ಲಿ ಅದು ಶಕ್ತಿಯ ವರ್ಧಕ. ಆದರೆ ದೇಶದಲ್ಲಿ ವಿಭಜನೆಗಾಗಿ ಕೃತಕ ಗೋಡೆಗಳನ್ನು ಸೃಷ್ಟಿಸಲು ಭಾಷೆಯನ್ನು ಸ್ವಾರ್ಥ ಹಿತಾಸಕ್ತಿಗಳಿಂದ ಬಳಸಿಕೊಳ್ಳಲಾಗಿದೆ. ಇಂದು, ನಾನು ವಿನಮ್ರ ಸಲಹೆಯಯೊಂದನ್ನು ಹೇಳಲೇ? ಭಾರತವನ್ನು ಒಂದುಗೂಡಿಸಲು ನಾವು ಭಾಷೆಯ ಶಕ್ತಿಯನ್ನು ಬಳಸಬಹುದಲ್ಲವೇ?


    ಮಾಧ್ಯಮವು ಸೇತು ಪಾತ್ರವನ್ನು ವಹಿಸಬಲ್ಲದೇ ಮತ್ತು ವಿವಿಧ ಭಾಷೆಗಳನ್ನು ಮಾತನಾಡುವ ಜನರನ್ನು ಹತ್ತಿರಕ್ಕೆ ತರಬಹುದೇ? ಇದು ಅಂದುಕೊಂಡಷ್ಟು ಕಷ್ಟವಲ್ಲ. ದೇಶಾದ್ಯಂತ ಮಾತನಾಡುವ 10-12 ವಿವಿಧ ಭಾಷೆಗಳಲ್ಲಿ ಒಂದು ಪದವನ್ನು ಪ್ರಕಟಿಸುವುದರೊಂದಿಗೆ ನಾವು ಪ್ರಾರಂಭಿಸಬಹುದು. ಒಂದು ವರ್ಷದಲ್ಲಿ, ಒಬ್ಬ ವ್ಯಕ್ತಿಯು 300 ಕ್ಕೂ ಹೆಚ್ಚು ಹೊಸ ಪದಗಳನ್ನು ವಿವಿಧ ಭಾಷೆಗಳಲ್ಲಿ ಕಲಿಯಬಹುದು. ಒಬ್ಬ ವ್ಯಕ್ತಿಯು ಮತ್ತೊಂದು ಭಾರತೀಯ ಭಾಷೆಯನ್ನು ಕಲಿತ ನಂತರ, ಅವನು ಸಾಮಾನ್ಯ ಎಳೆಗಳನ್ನು ತಿಳಿದುಕೊಳ್ಳುತ್ತಾನೆ ಮತ್ತು ಭಾರತೀಯ ಸಂಸ್ಕೃತಿಯಲ್ಲಿನ ಏಕತೆಯನ್ನು ನಿಜವಾಗಿಯೂ ಪ್ರಶಂಸಿಸುತ್ತಾನೆ. ಇದು ವಿವಿಧ ಭಾಷೆಗಳನ್ನು ಕಲಿಯಲು ಆಸಕ್ತಿ ಹೊಂದಿರುವ ಜನರ ಗುಂಪುಗಳಿಗೆ ಕಾರಣವಾಗಬಹುದು. ಹರಿಯಾಣದಲ್ಲಿ ಮಲಯಾಳಂ ಕಲಿಯುತ್ತಿರುವ ಒಂದು ಗುಂಪು ಮತ್ತು ಕರ್ನಾಟಕದ ಒಂದು ಗುಂಪು ಬಂಗಾಳಿ ಕಲಿಯುವುದನ್ನು ಕಲ್ಪಿಸಿಕೊಳ್ಳಿ! ಎಲ್ಲಾ ದೊಡ್ಡ ಅಂತರಗಳು ಮೊದಲ ಹೆಜ್ಜೆ ಇಟ್ಟ ನಂತರವೇ ಕ್ರಮಿಸಲ್ಪಡುತ್ತವೆ, ನಾವು ಮೊದಲ ಹೆಜ್ಜೆ ಇಡಬಹುದೇ?


    ಸ್ನೇಹಿತರೇ,


    ಈ ಭೂಮಿಯಲ್ಲಿ ನಡೆದಾಡಿದ ಮಹಾನ್ ಋಷಿಮುನಿಗಳು, ನಮ್ಮ ಪೂರ್ವಜರು, ಸ್ವಾತಂತ್ರ್ಯ ಸಂಗ್ರಾಮದಲ್ಲಿ ಭಾಗವಹಿಸಿದವರು ದೊಡ್ಡ ಕನಸುಗಳನ್ನು ಕಂಡಿದ್ದರು. 21 ನೇ ಶತಮಾನದಲ್ಲಿ, ಅವುಗಳನ್ನು ಪೂರೈಸುವುದು ಮತ್ತು ಹೆಮ್ಮೆ ಪಡುವಂತಹ ಭಾರತವನ್ನು ನಿರ್ಮಿಸುವುದು ನಮ್ಮ ಕರ್ತವ್ಯ.


    ನಾವು ಇದನ್ನು ಸಾಧಿಸಬಹುದೆಂದು ನನಗೆ ವಿಶ್ವಾಸವಿದೆ ಮತ್ತು ಮುಂದಿನ ದಿನಗಳಲ್ಲಿ ನಾವೆಲ್ಲಾ ಒಟ್ಟಾಗಿ ಇನ್ನೂ ಹೆಚ್ಚಿನದನ್ನು ಸಾಧಿಸಬಹುದು.


    ಮತ್ತೊಮ್ಮೆ, ಮಲಯಾಳ ಮನೋರಮಾ ಗುಂಪಿಗೆ ನನ್ನ ಶುಭಾಶಯಗಳು ಮತ್ತು ನನ್ನನ್ನು ಆಹ್ವಾನಿಸಿದ್ದಕ್ಕಾಗಿ ಎಲ್ಲರಿಗೂ ಧನ್ಯವಾದಗಳು.


    ತುಂಬು ಧನ್ಯವಾದಗಳು

    
    
    (Release ID: 1584053) Visitor Counter : 9
    
    
      Read this release in: Assamese , English , Urdu , Marathi , Hindi , Bengali , Punjabi , Tamil , Malayalam