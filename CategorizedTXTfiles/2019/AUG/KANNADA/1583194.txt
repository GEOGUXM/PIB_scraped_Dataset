      PIB Headquarters

      ಭಾರತದಲ್ಲಿ ರಫ್ತು ಮತ್ತು ಉದ್ಯೋಗ ಸೃಷ್ಟಿಯಲ್ಲಿ ಕರ್ನಾಟಕ ಮುಂಚೂಣಿ ನಾಯಕತ್ವ ವಹಿಸಬಲ್ಲದು-ಎಫ್.ಐ.ಇ.ಒ.
      Posted On: 27 AUG 2019 7:46PM by PIB Bengaluru


    ಭಾರತದಲ್ಲಿ ರಫ್ತು ಮತ್ತು ಉದ್ಯೋಗ ಸೃಷ್ಟಿಯಲ್ಲಿ ಕರ್ನಾಟಕ ಮುಂಚೂಣಿ ನಾಯಕತ್ವ ವಹಿಸಬಲ್ಲದು-ಎಫ್.ಐ.ಇ.ಒ.


    ಬೆಂಗಳೂರು, ಆಗಸ್ಟ್ 27, 2019


    ರಫ್ತಿಗೆ ಹೆಚ್ಚಿನ ಆದ್ಯತೆ ನೀಡಿದಲ್ಲಿ ಉದ್ಯೋಗ ಸೃಷ್ಟಿಯಲ್ಲಿ ಕರ್ನಾಟಕವು ನಾಯಕನ ಪಾತ್ರ ವಹಿಸಬಲ್ಲದು ಎಂದು ಎಫ್.ಐ.ಇ.ಒ. ಪ್ರಾದೇಶಿಕ ಅಧ್ಯಕ್ಷ ಶ್ರೀ ಇಸ್ರಾರ್ ಅಹ್ಮದ್ ಹೇಳಿದ್ದಾರೆ. ಕರ್ನಾಟಕದಿಂದ ರಫ್ತು-ಅವಕಾಶಗಳು ಮತ್ತು ಸವಾಲುಗಳ ಕುರಿತಂತೆ ಬೆಂಗಳೂರಿನಲ್ಲಿಂದು ನಡೆದ ವಿಚಾರ ಸಂಕಿರಣದಲ್ಲಿ ಮಾತನಾಡಿದ ಅವರು ಕರ್ನಾಟಕದಿಂದ 40.12 ಬಿಲಿಯನ್ ಅಮೆರಿಕನ್ ಡಾಲರ್ ಮೌಲ್ಯದ ವಸ್ತುಗಳು 2018-19ರ ಅವಧಿಯಲ್ಲಿ ರಫ್ತಾಗಿವೆ, ಇನ್ನು ಐದು ವರ್ಷಗಳಲ್ಲಿ ಕರ್ನಾಟಕವು 100 ಬಿಲಿಯನ್ ಅಮೆರಿಕನ್ ಡಾಲರ್ ಮೌಲ್ಯದ ವಸ್ತುಗಳನ್ನು ರಫ್ತು ಮಾಡುವ ಸಾಮರ್ಥ್ಯವನ್ನು ಗಳಿಸಲಿದೆ, ಆ ಮೂಲಕ ಐದು ಲಕ್ಷ ನೇರ ಉದ್ಯೋಗ ಮತ್ತು ಅದಕ್ಕಿಂತ ದುಪ್ಪಟ್ಟು ಪರೋಕ್ಷ ಉದ್ಯೋಗಗಳನ್ನು ಸೃಷ್ಟಿಸಲಿದೆ ಎಂದರು. ಬೆಳವಣಿಗೆಗಾಗಿ ಕೃಷಿ, ವಾಹನ, ಜವಳಿ, ವಿಮಾನಯಾನ, ಜೈವಿಕ ತಂತ್ರಜ್ಞಾನ ಮತ್ತು ಇಂಜಿನಿಯರಿಂಗ್ ಕ್ಷೇತ್ರಗಳನ್ನು ಆದ್ಯತೆಯಡಿ ಪರಿಗಣಿಸುವಂತೆ ಅವರು ರಾಜ್ಯ ಸರಕಾರಕ್ಕೆ ಮನವಿ ಮಾಡಿದರು.


    ಕೇಂದ್ರೀಯ ಜಿ.ಎಸ್.ಟಿ.ಯ ಪ್ರಧಾನ ಮುಖ್ಯ ಆಯುಕ್ತರಾದ ಶ್ರೀ ಡಿ.ಪಿ.ನಾಗೇಂದ್ರ ಕುಮಾರ್ ತಮ್ಮ ಭಾಷಣದಲ್ಲಿ ವಿವಿಧ ವ್ಯಾಪಾರೋದ್ಯಮಗಳಿಗೆ ಅನುಕೂಲಕರ ಕ್ರಮಗಳನ್ನು ಕೈಗೊಂಡಿರುವ ಬಗ್ಗೆ ಪ್ರಸ್ತಾಪಿಸಿದರು. ಅರ್ಹವಾದ ಎಲ್ಲಾ ಮರುಪಾವತಿಯೂ ರಪ್ತುದಾರರಿಗೆ ತ್ವರಿತವಾಗಿ ತಲುಪುವಂತೆ ಮಾಡಲು ದಕ್ಷ ವ್ಯವಸ್ಥೆಯನ್ನು ರೂಪಿಸುವ ನಿಟ್ಟಿನಲ್ಲಿ ಸರಕಾರ ಕಾರ್ಯಪ್ರವೃತ್ತವಾಗಿದೆ ಎಂದರು. ರಫ್ತುದಾರರಿಗೆ ಗವಾಕ್ಷ ಮರುಪಾವತಿ ಪ್ರಕ್ರಿಯೆಯನ್ನು ಸರಕಾರ ಸದ್ಯದಲ್ಲಿಯೇ ಆರಂಭಿಸಲಿದೆ ಎಂದೂ ಅವರು ತಿಳಿಸಿದರು.


    ಕರ್ನಾಟಕ ಸರಕಾರದ ಕೈಗಾರಿಕಾ ಇಲಾಖೆಯ ಪ್ರಧಾನ ಕಾರ್ಯದರ್ಶಿ ಗೌರವ ಗುಪ್ತಾ ಮಾತನಾಡಿ ರಾಜ್ಯದಿಂದ ವಿವಿಧ ಕೈಗಾರಿಕಾ ವಲಯಗಳಿಂದ ಉನ್ನತ ತಂತ್ರಜ್ಞಾನದ ಉತ್ಪನ್ನಗಳ ರಫ್ತು ಸಾಧ್ಯವಾಗುವಂತೆ ಮಾಡಲು ರಾಜ್ಯ ಸರಕಾರವು ವ್ಯೂಹವನ್ನು ರೂಪಿಸುತ್ತಿದೆ ಎಂದರು.


    ವಿದೇಶಿ ವ್ಯಾಪಾರದ ಹೆಚ್ಚುವರಿ ಮಹಾನಿರ್ದೇಶಕ ಶ್ರೀ ಜೆ.ವಿ. ಪಾಟೀಲ್ ಅವರು ತಮ್ಮ ಭಾಷಣದಲ್ಲಿ ವಿವಿಧ ಪ್ರೋತ್ಸಾಹಧನಗಳು ಡಬ್ಲ್ಯು.ಟಿ.ಒ.ದಲ್ಲಿ ಪ್ರಶ್ನಿಸಲ್ಪಡುತ್ತಿರುವ ಹಿನ್ನೆಲೆಯಲ್ಲಿ ರಫ್ತುದಾರರಿಗೆ ಪರ್ಯಾಯ ಯೋಜನೆಗಳನ್ನು ಜಾರಿಗೆ ತರುವ ನಿಟ್ಟಿನಲ್ಲಿ ಸರಕಾರವು ಕಾರ್ಯಪ್ರವೃತ್ತವಾಗಿದೆ ಎಂದು ತಿಳಿಸಿದರು. ಕರ್ನಾಟಕ ಸರಕಾರದ ವಾಣಿಜ್ಯ ತೆರಿಗೆಗೆಳ ಆಯುಕ್ತರಾದ ಶ್ರೀ ಶ್ರೀಕಾರ್ ಎಂ.ಎಸ್. ರಫ್ತುದಾರರಿಗೆ ಸಕಾಲದಲ್ಲಿ ಮತ್ತು ತ್ವರಿತವಾಗಿ ಮರುಪಾವತಿ ಮಾಡುತ್ತಿರುವ ಏಕೈಕ ರಾಜ್ಯ ಕರ್ನಾಟಕ ಎಂದರು. ಕಸ್ಟಮ್ಸ್ ಮುಖ್ಯ ಆಯುಕ್ತ ಎ.ಕೆ. ಜ್ಯೋತಿಷಿ, ಲಕ್ಷ್ಮಿ ವಿಲಾಸ್ ಬ್ಯಾಂಕಿನ ಆಡಳಿತ ನಿರ್ದೇಶಕ ಶ್ರೀ ಪಾರ್ಥಸಾರಥಿ ಮುಖರ್ಜಿ ಮತ್ತಿತರರು ಉಪಸ್ಥಿತರಿದ್ದರು.


    

    
    (Release ID: 1583194) Visitor Counter : 15