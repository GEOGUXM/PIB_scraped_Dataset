      ಪ್ರಧಾನ ಮಂತ್ರಿಯವರ ಕಛೇರಿ

      ಯೋಗ ಪ್ರಶಸ್ತಿ ಪ್ರದಾನ ಸಮಾರಂಭದಲ್ಲಿ ಪ್ರಧಾನಮಂತ್ರಿಯವರ ಭಾಷಣ
      Posted On: 30 AUG 2019 3:00PM by PIB Bengaluru


    ಯೋಗ ಪ್ರಶಸ್ತಿ ಪ್ರದಾನ ಸಮಾರಂಭದಲ್ಲಿ ಪ್ರಧಾನಮಂತ್ರಿಯವರ ಭಾಷಣ


    ವೇದಿಕೆಯಲ್ಲಿರುವ ನನ್ನ ಸಂಪುಟ ಸಹೋದ್ಯೋಗಿ ಶ್ರೀ ಶ್ರೀಪಾದ್ ಯೆಸ್ಸೊ ನಾಯಕ್ ಅವರೇ, ಆಯುಷ್ ಕ್ಷೇತ್ರಕ್ಕೆ ಸಂಬಂಧಿಸಿದ ಎಲ್ಲಾ ಪ್ರಶಸ್ತಿ ಪುರಸ್ಕೃತರು, ವೃತ್ತಿಪರರು, ಅಧಿಕಾರಿಗಳು, ಮಹಿಳೆಯರು ಮತ್ತು ಪುರುಷರೇ!


    ದೇಶದಲ್ಲಿ ಫಿಟ್ ಇಂಡಿಯಾ ಆಂದೋಲನವನ್ನು ಪ್ರಾರಂಭಿಸಿದ ಮರುದಿನವೇ ಆಯುಷ್ ಮತ್ತು ಯೋಗಕ್ಕೆ ಸಂಬಂಧಿಸಿದ ಕಾರ್ಯಕ್ರಮಕ್ಕೆ ಬಂದಿರುವುದು ಅದ್ಭುತವಾದ ಕಾಕತಾಳೀಯ. ಆಯುಷ್ ಮತ್ತು ಯೋಗ ಫಿಟ್ ಇಂಡಿಯಾ ಚಳವಳಿಯ ಪ್ರಮುಖ ಪಾಲುದಾರರು.


    ಇಂದು ಮೂರು ಕಾರ್ಯಕ್ರಮಗಳಿವೆಗಳಿವೆ. ಅವುಗಳಲ್ಲಿ ಎರಡು ನಮ್ಮ ಸಂಪ್ರದಾಯ ಮತ್ತು ಪರಂಪರೆಯ ಪ್ರಶಸ್ತಿಗಳು ಮತ್ತು ಗೌರವಗಳೊಂದಿಗೆ ಸಂಬಂಧ ಹೊಂದಿವೆ ಮತ್ತು ಮೂರನೆಯದು ಆರೋಗ್ಯ ಮೂಲಸೌಕರ್ಯಕ್ಕೆ ಸಂಬಂಧಿಸಿದೆ. ಇಂದು, ಹರಿಯಾಣದಲ್ಲಿ 10 ಆಯುಷ್ ಆರೋಗ್ಯ ಮತ್ತು ಸ್ವಾಸ್ಥ್ಯ ಕೇಂದ್ರಗಳನ್ನು ಪ್ರಾರಂಭಿಸಲಾಗಿದೆ. ಇದಕ್ಕಾಗಿ ನಾನು ಹರಿಯಾಣದ ಜನರನ್ನು ಅಭಿನಂದಿಸುತ್ತೇನೆ.


    ಯೋಗಾಭ್ಯಾಸ ಮಾಡುವವರಿಗೆ, ಯೋಗ ಸೇವೆ ಮಾಡುವವರಿಗೆ ಮತ್ತು ವಿಶ್ವಾದ್ಯಂತ ಯೋಗವನ್ನು ಉತ್ತೇಜಿಸುತ್ತಿರುವ ಸ್ನೇಹಿತರು ಮತ್ತು ಸಂಸ್ಥೆಗಳಿಗೆ ಪ್ರಶಸ್ತಿಗಳನ್ನು ಪ್ರದಾನ ಮಾಡುವ ಅವಕಾಶವೂ ನನಗೆ ಸಿಕ್ಕಿದೆ. ದಶಕಗಳಿಂದ ಯೋಗದ ಪ್ರಚಾರದಲ್ಲಿ ಭಾಗಿಯಾಗಿರುವ ಇಟಲಿ ಮತ್ತು ಜಪಾನ್ನ ಪಾಲುದಾರರೂ ನಮ್ಮೊಂದಿಗಿದ್ದಾರೆ. ಆಂಟೋನಿಯೆಟ್ಟಾ ರೊಜ್ಜಿ ಕಳೆದ 4 ದಶಕಗಳಿಂದ ಯುರೋಪಿನಾದ್ಯಂತ ಸರ್ವ ಯೋಗ ಇಂಟರ್ನ್ಯಾಷನಲ್ ಮೂಲಕ ಯೋಗವನ್ನು ಉತ್ತೇಜಿಸುತ್ತಿದ್ದಾರೆ. ಅಂತೆಯೇ, ಜಪಾನ್ ಯೋಗ ನಿಕೇತನ್ ಜಪಾನ್ನಾದ್ಯಂತ ಸಾವಿರಾರು ಯೋಗ ಕೇಂದ್ರಗಳನ್ನು ಹೊಂದಿದೆ. ಈ ಸಂಸ್ಥೆಯು ಕಳೆದ 4 ದಶಕಗಳಿಂದ ಯೋಗದ ಸಹಾಯದಿಂದ ಜಪಾನ್ ಅನ್ನು ರೋಗಗಳಿಂದ ಮುಕ್ತವಾಗಿಡುವ ದೊಡ್ಡ ಕೆಲಸವನ್ನು ಮಾಡುತ್ತಿದೆ. ನಾನು ಎಲ್ಲಾ ಪ್ರಶಸ್ತಿ ಪುರಸ್ಕೃತರನ್ನು ಅಭಿನಂದಿಸುತ್ತೇನೆ ಮತ್ತು ಅವರೆಲ್ಲರಿಗೂ ಯಶಸ್ಸು ಸಿಗಲಿ ಎಂದು ಹಾರೈಸುತ್ತೇನೆ.


    ಸ್ವಲ್ಪ ಸಮಯದ ಹಿಂದೆ, ಆಯುಷ್ ವ್ಯವಸ್ಥೆಯನ್ನು ಶ್ರೀಮಂತಗೊಳಿಸಿದ 12 ವ್ಯಕ್ತಿಗಳ ಗೌರವಾರ್ಥವಾಗಿ ಅಂಚೆ ಚೀಟಿಯನ್ನು ಸಹ ಬಿಡುಗಡೆ ಮಾಡಲಾಗಿದೆ. ತಮ್ಮ ಇಡೀ ಜೀವನವನ್ನು ಜನರ ಚಿಕಿತ್ಸೆಗಾಗಿ ಮೀಸಲಿಟ್ಟವರು ಅವರು.


    ಕೆಲವರು ಯೋಗವನ್ನು ಮಾಧ್ಯಮವನ್ನಾಗಿ ಮಾಡಿಕೊಂಡರೆ ಮತ್ತೆ ಕೆಲವರು ಆಯುರ್ವೇದವನ್ನು ಮಾಧ್ಯಮವನ್ನಾಗಿ ಮಾಡಿದ್ದಾರೆ. ಕೆಲವರು ಯುನಾನಿಯೊಂದಿಗೆ ಸೇವೆ ಸಲ್ಲಿಸಿದ್ದಾರೆ ಮತ್ತು ಕೆಲವರು ಹೋಮಿಯೋಪತಿ ಬಳಸಿ ರೋಗಗಳಿಂದ ಜನರನ್ನು ಮುಕ್ತಗೊಳಿಸಿದ್ದಾರೆ.


    ಭಾರತದಲ್ಲಿ ಒಂದೇ ಬಾರಿಗೆ 12 ಅಂಚೆಚೀಟಿಗಳನ್ನು ಬಿಡುಗಡೆ ಮಾಡುವುದು ಅಪರೂಪದ ವಿಷಯವಾದ್ದರಿಂದ ನಾನು ಅಂಚೆ ಇಲಾಖೆಯನ್ನು ಅಭಿನಂದಿಸುತ್ತೇನೆ. ಈ ಅಂಚೆ ಅಂಚೆಚೀಟಿಗಳು ಆಯುಷ್ ಕಡೆಗೆ ದೇಶವಾಸಿಗಳಲ್ಲಿ ಹೊಸ ಆಲೋಚನೆಯನ್ನು ಬೆಳೆಸಲು ಸಹಾಯ ಮಾಡುತ್ತದೆ ಎಂದು ನನಗೆ ಖಾತ್ರಿಯಿದೆ.


    ಇಂದು ಬಿಡುಗಡೆ ಮಾಡಲಾದ ಅಂಚೆ ಚೀಟಿಗಳಲ್ಲಿ ಒಂದು ದಿನ್ಶಾ ಮೆಹ್ತಾ ಅವರನ್ನು ಗೌರವಿಸುತ್ತದೆ. ದಿನ್ಶಾ ಮೆಹ್ತಾ ಗಾಂಧೀಜಿಯವರ ವೈದ್ಯರು ಮತ್ತು ಪ್ರಕೃತಿಚಿಕಿತ್ಸೆಯಲ್ಲಿ ಸಮರ್ಪಣಾಭಾವದಿಂದ ತೊಡಗಿಸಿಕೊಂಡವರು.


    "ಪ್ರಕೃತಿಚಿಕಿತ್ಸೆಯು ಜೀವನ ವಿಧಾನ, ಚಿಕಿತ್ಸೆಯ ವಿಧಾನವಲ್ಲ" ಎಂದು ಗಾಂಧೀಜಿಯವರು ಹೇಳುತ್ತಿದ್ದರು. ಅವರು ಈ ಅಭ್ಯಾಸವನ್ನು ಅನುಸರಿಸಿದರು ಮತ್ತು ನೈಸರ್ಗಿಕವಾಗಿ ಗುಣಪಡಿಸುವ ವಿಧಾನವನ್ನು ಅವರ ಜೀವನದ ಆಧಾರವಾಗಿಸಿಕೊಂಡಿದ್ದರು.


    ಗಾಂಧೀಜಿಯವರು ಕಲಿತದ್ದರ ಹಿಂದೆ ಭಾರತದ ಪ್ರಿವೆಂಟಿವ್ ಮತ್ತು ಕ್ಯುರೇಟಿವ್ ಹೆಲ್ತ್ಕೇರ್ಗೆ ಸಂಬಂಧಿಸಿದ ಶ್ರೀಮಂತ ಪರಂಪರೆಯ ಇದೆ. ನಮ್ಮಲ್ಲಿ ಸಾವಿರಾರು ವರ್ಷಗಳ ಹಳೆಯ ಸಾಹಿತ್ಯವಿದೆ; ಗಂಭೀರ ಕಾಯಿಲೆಗಳಿಗೆ ಸಂಬಂಧಿಸಿದ ಚಿಕಿತ್ಸೆಯ ಬಗ್ಗೆ ವೇದಗಳು ಚರ್ಚಿಸುತ್ತವೆ. ಆದರೆ ದುರದೃಷ್ಟವಶಾತ್ ನಮ್ಮ ಪ್ರಾಚೀನ ಸಂಶೋಧನೆ ಮತ್ತು ಜ್ಞಾನದ ಈ ನಿಧಿಯನ್ನು ಆಧುನಿಕತೆಯೊಂದಿಗೆ ಪರಿಶೀಲಿಸಲು ನಮಗೆ ಸಾಧ್ಯವಾಗಲಿಲ್ಲ.


    ನಾವು ಕಳೆದ 5 ವರ್ಷಗಳಿಂದ ಈ ಪರಿಸ್ಥಿತಿಯನ್ನು ಬದಲಾಯಿಸಲು ಪ್ರಯತ್ನಿಸಿದ್ದೇವೆ. ಇದರ ಅಡಿಯಲ್ಲಿ ಆಯುಷ್ ಅನ್ನು ಭಾರತದ ಆರೋಗ್ಯ ವ್ಯವಸ್ಥೆಯ ಪ್ರಮುಖ ಭಾಗವಾಗಿಸಲು ಒತ್ತು ನೀಡಲಾಗುತ್ತಿದೆ.


    ಸೋವಾ ರಿಗ್ಪಾ ವ್ಯವಸ್ಥೆಯನ್ನು ಆಯುಷ್ ವ್ಯವಸ್ಥೆಯಲ್ಲಿ ಸೇರಿಸಲಾಗಿದೆ ಎಂದು ನನಗೆ ತಿಳಿಸಲಾಗಿದೆ. ಆಯುರ್ವೇದ, ಯೋಗ ಮತ್ತು ಪ್ರಕೃತಿಚಿಕಿತ್ಸೆ, ಯುನಾನಿ, ಸಿದ್ಧ ಮತ್ತು ಹೋಮಿಯೋಪತಿ ನಂತರ ಸೋವಾ ರಿಗ್ಪಾ ಆಯುಷ್ ಕುಟುಂಬದ ಆರನೇ ಸದಸ್ಯನಾಗಿದೆ. ಇದಕ್ಕಾಗಿ ನಿಮಗೆ ಹೃತ್ಪೂರ್ವಕ ಅಭಿನಂದನೆಗಳು.


    ಭಾರತದ ಆರೋಗ್ಯ ವ್ಯವಸ್ಥೆಯನ್ನು ಸುಧಾರಿಸಬೇಕಾದರೆ ಮತ್ತು ಆರೋಗ್ಯಕರ ಸಮಾಜವನ್ನು ನಿರ್ಮಿಸಲು ನಾವು ಬಯಸುವುದಾದರೆ, ನಾವು ಸಮಗ್ರ ಚಿಂತನೆಯೊಂದಿಗೆ ಕೆಲಸ ಮಾಡಬೇಕು. ಸಾಂಪ್ರದಾಯಿಕ ಮತ್ತು ಆಧುನಿಕ ಚಿಕಿತ್ಸೆಯ ಹಂಚಿಕೆಯ ಬಲವನ್ನು ಬಲಪಡಿಸಬೇಕಾಗಿದೆ. ಆಯುಷ್ ಮತ್ತು ಆಧುನಿಕ ಆರೋಗ್ಯ ಸೇವೆಯನ್ನು ಸಮಾನವಾಗಿ ಅಭಿವೃದ್ಧಿಪಡಿಸಿದರೆ ಮಾತ್ರ ನಾವು ಉತ್ತಮ ಆರೋಗ್ಯ ಪರಿಹಾರಗಳನ್ನು ನಿರ್ಮಿಸಲು ಸಾಧ್ಯವಾಗುತ್ತದೆ.


    ಆಯುಷ್ಮಾನ್ ಭಾರತ್ ಯೋಜನೆ ಈ ಕಲ್ಪನೆಯ ಫಲಿತಾಂಶವಾಗಿದೆ. ಇದರ ಅಡಿಯಲ್ಲಿ, ಒಂದು ಕಡೆ ತಡೆಗಟ್ಟುವಿಕೆ ಆರೋಗ್ಯ ಸೇವೆಯನ್ನು ಗಮನದಲ್ಲಿಟ್ಟುಕೊಂಡು ಆರೋಗ್ಯ ಮತ್ತು ಸ್ವಾಸ್ಥ್ಯ ಕೇಂದ್ರಗಳನ್ನು ಸ್ಥಾಪಿಸಲಾಗುತ್ತಿದ್ದು, ಮತ್ತೊಂದೆಡೆ ಪಿಎಂ ಜನ್ ಆರೋಗ್ಯ ಯೋಜನೆಯನ್ನು ಗಂಭೀರ ಕಾಯಿಲೆಗಳ ಉಚಿತ ಚಿಕಿತ್ಸೆಗಾಗಿ ನಡೆಸಲಾಗುತ್ತಿದೆ.


    ಇದು ಆರೋಗ್ಯ ಮತ್ತು ಸ್ವಾಸ್ಥ್ಯ ಕೇಂದ್ರದ ವಿಶಿಷ್ಟ ಮತ್ತು ಅಭೂತಪೂರ್ವ ಮಾದರಿಯಾಗಿದೆ ಹಾಗೆಯೇ ತಡೆಗಟ್ಟುವಿಕೆ ಮತ್ತು ಕೈಗೆಟುಕುವ ಆರೋಗ್ಯ ರಕ್ಷಣೆಯಾಗಿದೆ. ಈ ಕೇಂದ್ರಗಳಲ್ಲಿ, ತಡೆಗಟ್ಟುವಿಕೆ ಮತ್ತು ಗುಣಪಡಿಸುವ ಕ್ರಮಗಳಿವೆ.


    ನಾವು ದೇಶದಲ್ಲಿ ಒಂದೂವರೆ ಲಕ್ಷ ಆರೋಗ್ಯ ಮತ್ತು ಸ್ವಾಸ್ಥ್ಯ ಕೇಂದ್ರಗಳನ್ನು ತೆರೆಯುತ್ತಿರುವಾಗ, ನಾವು ಆಯುಷ್ ಬಗ್ಗೆ ಮರೆತಿಲ್ಲ. ದೇಶಾದ್ಯಂತ 12 ಸಾವಿರದ ಐದು ನೂರು ಆಯುಷ್ ಕೇಂದ್ರಗಳನ್ನು ನಿರ್ಮಿಸುವ ಗುರಿಯನ್ನು ನಾವು ಹೊಂದಿದ್ದೇವೆ, ಅದರಲ್ಲಿ 10 ಆಯುಷ್ ಆರೋಗ್ಯ ಮತ್ತು ಸ್ವಾಸ್ಥ್ಯ ಕೇಂದ್ರಗಳನ್ನು ಇಂದು ಉದ್ಘಾಟಿಸಲಾಗಿದೆ. ಈ ವರ್ಷದ ವೇಳೆಗೆ 4000 ಆಯುಷ್ ಕೇಂದ್ರಗಳುನ್ನು ತೆರೆಯಲು ನಾವು ಪ್ರಯತ್ನಿಸುತ್ತಿದ್ದೇವೆ.


    ಕೈಗೆಟುಕುವಿಕೆಯ ಮಟ್ಟಿಗೆ ಹೇಳುವುದಾದರೆ, ಆಯುಷ್ಮಾನ್ ಭಾರತ್ ಕಡು ಬಡವರಿಗೆ ಉತ್ತಮ ಆರೋಗ್ಯದ ಭರವಸೆ ನೀಡುತ್ತದೆ. ಆಯುಷ್ಮಾನ್ ಭಾರತ್ ಯೋಜನೆಯಡಿ ಇಲ್ಲಿಯವರೆಗೆ ಉಚಿತ ಚಿಕಿತ್ಸೆ ಪಡೆದ ಎಲ್ಲಾ ರೋಗಿಗಳು ಇದರ ವ್ಯಾಪ್ತಿಗೆ ಬಂದಿರದಿದ್ದರೆ, ಅವರು 12 ಸಾವಿರ ಕೋಟಿಗಿಂತ ಹೆಚ್ಚು ಖರ್ಚು ಮಾಡಬೇಕಾಗಿತ್ತು. ಒಂದು ರೀತಿಯಲ್ಲಿ ದೇಶದ ಲಕ್ಷಾಂತರ ಬಡ ಕುಟುಂಬಗಳ ಉಳಿತಾಯ 12,000 ಕೋಟಿ ರೂ. ಗಳಾಗಿವೆ.


    ಆಯುಷ್ಮಾನ್ ಭಾರತ್ ನಂತಹ ಯಾವುದೇ ಯೋಜನೆ ಇಲ್ಲದಿದ್ದಾಗ ಬಡವರಿಗೆ ಚಿಕಿತ್ಸೆ ಪಡೆಯುವುದು ಎಷ್ಟು ಕಷ್ಟವಾಗಿತ್ತು ಎಂಬುದನ್ನು ನೀವು ಊಹಿಸಬಹುದು. ಚಿಕಿತ್ಸೆಯ ವೆಚ್ಚವು ಅವರನ್ನು ಬಡವರನ್ನಾಗಿ ಮಾಡಿತ್ತು.


    ತಡೆಗಟ್ಟುವಿಕೆ ಮತ್ತು ಕೈಗೆಟುಕುವಿಕೆಯ ಹೊರತಾಗಿ, ದೇಶದಲ್ಲಿ ಅಗತ್ಯವಾದ ಮೂಲಸೌಕರ್ಯಗಳ ಕೆಲಸ ವೇಗವಾಗಿ ನಡೆಯುತ್ತಿದೆ. ದೇಶಾದ್ಯಂತ 75 ಹೊಸ ವೈದ್ಯಕೀಯ ಕಾಲೇಜುಗಳನ್ನು ಸ್ಥಾಪಿಸಲು ಎರಡು ದಿನಗಳ ಹಿಂದೆ ಸರ್ಕಾರ ನಿರ್ಧರಿಸಿದೆ. ದೇಶದ ಪ್ರತಿಯೊಂದು ಜಿಲ್ಲೆಯಲ್ಲೂ ವೈದ್ಯಕೀಯ ಕಾಲೇಜು ಸ್ಥಾಪಿಸುವ ಗುರಿಯತ್ತ ಇದು ಮತ್ತೊಂದು ದೊಡ್ಡ ಹೆಜ್ಜೆಯಾಗಿದೆ.


    ಇದು ಗಂಭೀರ ಕಾಯಿಲೆಗಳ ಚಿಕಿತ್ಸೆಯ ಸೌಲಭ್ಯಗಳನ್ನು ಹೆಚ್ಚಿಸುವುದಲ್ಲದೆ, ಸುಮಾರು 16 ಸಾವಿರ ಎಂಬಿಬಿಎಸ್ ಸೀಟುಗಳ ಸಂಖ್ಯೆಯನ್ನು ಹೆಚ್ಚಿಸುತ್ತದೆ. ಇತ್ತೀಚೆಗೆ ಜಾರಿಗೆ ಬಂದ ರಾಷ್ಟ್ರೀಯ ವೈದ್ಯಕೀಯ ಆಯೋಗ ಕಾಯ್ದೆಯು ದೇಶದಲ್ಲಿ ವೈದ್ಯಕೀಯ ಶಿಕ್ಷಣ ಮತ್ತು ಸಂಬಂಧಿತ ಮೂಲಸೌಕರ್ಯಗಳನ್ನು ಹೆಚ್ಚಿಸುವಲ್ಲಿ ಪರಿಣಾಮಕಾರಿ ಪಾತ್ರ ವಹಿಸಲಿದೆ.


    ಆಧುನಿಕ ವೈದ್ಯಕೀಯದ ಹೊರತಾಗಿ, ಆಯುಷ್ ಶಿಕ್ಷಣ ವ್ಯವಸ್ಥೆಯಲ್ಲಿ ಆಯುಷ್ ಕ್ಷೇತ್ರಕ್ಕೆ ಹೆಚ್ಚು ಹೆಚ್ಚು ಉತ್ತಮ ವೃತ್ತಿಪರರು ಪ್ರವೇಶಿಸುವುದನ್ನು ಖಚಿತಪಡಿಸಿಕೊಳ್ಳಲು ಅಗತ್ಯ ಸುಧಾರಣೆಗಳನ್ನು ಮಾಡಲಾಗುತ್ತಿದೆ. ನಿರ್ದಿಷ್ಟವಾಗಿ ಬಳಸುತ್ತಿರುವ ತಂತ್ರಜ್ಞಾನವು ಆಯುಷ್ ಅನ್ನು ಭವಿಷ್ಯಕ್ಕಾಗಿ ತಯಾರಿಸಲು ಸಹಾಯ ಮಾಡುತ್ತದೆ. ಆಯುಷ್ ಗ್ರಿಡ್ ನ ಕಲ್ಪನೆಯನ್ನು ಸಹ ಪ್ರಶಂಸಿಸಲಾಗಿದೆ. ಆಯುಷ್ ವಲಯಕ್ಕೆ ಸಂಬಂಧಿಸಿದ ಕೀಳು ಮನಸ್ಥಿತಿಯನ್ನು ತೆಗೆದುಹಾಕಲು ಇದು ಸಹಾಯ ಮಾಡುತ್ತದೆ.


    ಆಯುಷ್ ಮತ್ತು ವೈದ್ಯಕೀಯದ ಈ ಆಧುನಿಕ ಮೂಲಸೌಕರ್ಯದ ಪ್ರಯೋಜನಗಳು ಸಹ ವ್ಯಾಪಕವಾಗಿವೆ. ಆರೋಗ್ಯ ರಕ್ಷಣೆಯ ಹೊರತಾಗಿ, ಇವು ಭಾರತದಲ್ಲಿ ಉದ್ಯೋಗ ಸೃಷ್ಟಿಯ ದೊಡ್ಡ ಸಾಧನವೆಂದು ಸಾಬೀತಾಗಿದೆ.


    ವಿಶೇಷವಾಗಿ ಸಣ್ಣ ಹಳ್ಳಿಗಳು, ಪಟ್ಟಣಗಳು, ಶ್ರೇಣಿ 2 ಮತ್ತು ಶ್ರೇಣಿ - 3 ನಗರಗಳಲ್ಲಿ, ಮನೆಯ ಸಮೀಪ ವೈದ್ಯಕೀಯ ಮತ್ತು ಅರೆ ವೈದ್ಯಕೀಯ ಶಿಕ್ಷಣವನ್ನು ಪಡೆಯುವ ಸಾಧ್ಯತೆಯಿದೆ.


    ಹೊಸ ಆಸ್ಪತ್ರೆಗಳ ನಿರ್ಮಾಣದೊಂದಿಗೆ, ಅಲ್ಲಿ ಸಂಪೂರ್ಣ ವೈದ್ಯಕೀಯ ಪರಿಸರ ವ್ಯವಸ್ಥೆ ಅಭಿವೃದ್ಧಿಗೊಳ್ಳುತ್ತಿದೆ. ಪರಿಣಾಮವಾಗಿ, ಕಡಿಮೆ ಶೈಕ್ಷಣಿಕ ಹಿನ್ನೆಲೆಯಿಂದ ಪದವಿಯವರೆಗಿನ ಯುವ ಸ್ನೇಹಿತರು, ಡಿಪ್ಲೊಮಾ ಹೊಂದಿರುವವರು ಸಹ ಹೊಸ ಉದ್ಯೋಗಾವಕಾಶಗಳನ್ನು ಪಡೆಯುತ್ತಾರೆ.


    ಇಂದು, ನಾವು 5 ಟ್ರಿಲಿಯನ್ ಡಾಲರ್ ಆರ್ಥಿಕತೆಯ ಗುರಿಯೊಂದಿಗೆ ಮುಂದುವರಿಯುತ್ತಿರುವಾಗ, ಆಯುಷ್ ಅದರಲ್ಲಿ ಪ್ರಮುಖ ಪಾತ್ರ ವಹಿಸಲಿದೆ. ಮುಂಬರುವ ಕೆಲವು ವರ್ಷಗಳಲ್ಲಿ, ಭಾರತದಲ್ಲಿ ಪ್ರಿವೆಂಟಿವ್ ಹೆಲ್ತ್ಕೇರ್ ಮಾರುಕಟ್ಟೆಯು ಸಹ ಸಾಕಷ್ಟು ವಿಸ್ತರಿಸಲಿದೆ. ಇದೊಂದು ದೊಡ್ಡ ಅವಕಾಶ.


    ನಮ್ಮ ಪ್ರಿವೆಂಟಿವ್ ಹೆಲ್ತ್ಕೇರ್ ವ್ಯವಸ್ಥೆಯನ್ನು ಇಡೀ ಜಗತ್ತಿಗೆ ಆಕರ್ಷಕ ಬ್ರಾಂಡ್ ಆಗಿ ನಾವು ಅಭಿವೃದ್ಧಿಪಡಿಸಬೇಕು. ನಾವು ವಿಶ್ವದ 17 ದೇಶಗಳೊಂದಿಗೆ ಒಪ್ಪಂದ ಮಾಡಿಕೊಂಡಿದ್ದೇವೆ; ಇದೀಗ ನಾವು ಅದನ್ನು ವೇಗಗೊಳಿಸಬೇಕಾಗಿದೆ.


    ಯೋಗವು ಇಂದು ಪ್ರಪಂಚದಾದ್ಯಂತ ಜೀವನದ ಒಂದು ಪ್ರಮುಖ ಭಾಗವಾಗಿದೆ. ಕಳೆದ 5 ವರ್ಷಗಳಲ್ಲಿ, ಅಂತರರಾಷ್ಟ್ರೀಯ ಯೋಗ ದಿನದಂದು ಯೋಗದ ಬಗ್ಗೆ ತೋರಿಸಿದ ಉತ್ಸಾಹವು ಜಗತ್ತಿನಲ್ಲಿ ಅಭೂತಪೂರ್ವವಾಗಿದೆ. ಇಂದು ಯೋಗವು ಆರೋಗ್ಯವನ್ನು ಮಾತ್ರವಲ್ಲದೆ ಜಗತ್ತನ್ನು ಭಾರತದೊಂದಿಗೆ ಸಂಪರ್ಕಿಸುವ ಅತ್ಯುತ್ತಮ ಮಾಧ್ಯಮವಾಗುತ್ತಿದೆ.


    ಈಗ, ಯೋಗದ ಹೊರತಾಗಿ, ನಾವು ಆಯುಷ್ನ ಇತರ ಪ್ರಕಾರಗಳನ್ನು ಪ್ರಪಂಚದಾದ್ಯಂತ ತಲುಪಿಸುವ ಪ್ರಯತ್ನಗಳನ್ನು ಮಾಡಬೇಕಾಗಿದೆ.


    ನಮ್ಮ ಹಳೆಯ ಸಂಪ್ರದಾಯಗಳನ್ನು ಮರೆತು ನಂತರ ಬೇರೊಬ್ಬರು ಅದರ ಬಗ್ಗೆ ಹೇಳಿದಾಗ ಅದನ್ನು ಹೊಸದಾಗಿ ಕಲಿಯುವ ಅಭ್ಯಾಸವನ್ನು ನಾವು ಬದಲಾಯಿಸಬೇಕಾಗಿದೆ.


    ನಾನು ನಿಮಗೆ ಒಂದು ಉದಾಹರಣೆ ನೀಡುತ್ತೇನೆ.


    ನಾವು ಮರೆತುಬಿಟ್ಟಿರುವ ಆಹಾರವನ್ನು ಜಗತ್ತು ಅಳವಡಿಸಿಕೊಳ್ಳಲು ಪ್ರಾರಂಭಿಸಿರುವುದನ್ನು ಇಂದು ನಾವು ನೋಡುತ್ತಿದ್ದೇವೆ. ಬಾರ್ಲಿ, ಜೋಳ, ರಾಗಿ, ಕೊಡೊ, ಸಾಮೆ ಇಂತಹ ಅನೇಕ ಧಾನ್ಯಗಳು ಒಂದು ಕಾಲದಲ್ಲಿ ನಮ್ಮ ಆಹಾರದ ಭಾಗವಾಗಿದ್ದವು. ಆದರೆ ಕ್ರಮೇಣ ಅದು ನಮ್ಮ ತಟ್ಟೆಗಳಿಂದ ಕಣ್ಮರೆಯಾಯಿತು. ಈ ಆಹಾರವನ್ನು ಬಡತನದೊಂದಿಗೆ ಟ್ಯಾಗ್ ಮಾಡಲಾಗಿತ್ತು.


    ಈ ಪೌಷ್ಠಿಕ ಆಹಾರಕ್ಕೆ ಪ್ರಪಂಚದಾದ್ಯಂತ ಬೇಡಿಕೆಯಿರುವುದನ್ನು ಈಗ ನಾವು ನೋಡಬಹುದು. ಈಗ ನಾವು ಆನ್ಲೈನ್ ಶಾಪಿಂಗ್ ಪೋರ್ಟಲ್ಗಳಿಗೆ ಹೋದರೆ ನಮಗೆ ಆಶ್ಚರ್ಯವಾಗುತ್ತದೆ. ಉಚಿತವಾಗಿ ತೆಗೆದುಕೊಳ್ಳಲು ಸಿದ್ಧವಿಲ್ಲದಿದ್ದ ಧಾನ್ಯವನ್ನು ಪ್ರತಿ ಕೆ.ಜಿ.ಗೆ ನೂರಾರು ರೂಪಾಯಿ ದರದಲ್ಲಿ ಮಾರಾಟ ಮಾಡಲಾಗುತ್ತಿದೆ.


    ಪೌಷ್ಠಿಕಾಂಶದ ಈ ನಿಧಿಯನ್ನು ಪುನಃ ಸಂಗ್ರಹಿಸುವ ಸಮಯ ಬಂದಿದೆ. ಮಿಲ್ಲೆಟ್ ಕ್ರಾಂತಿಯ ಬಗ್ಗೆ ದೇಶ ಶ್ರಮಿಸಬೇಕಾಗುತ್ತದೆ. ರೈತರು ಮಿಲ್ಲೆಟ್ ಗಳನ್ನು ಬೆಳೆಯಬೇಕು ಮತ್ತು ಆಹಾರ ಸಂಸ್ಕರಣೆಗೆ ಸಂಬಂಧಿಸಿದ ನಮ್ಮ ಕೈಗಾರಿಕೆಗಳು ಅವುಗಳಿಂದ ಆಕರ್ಷಕ ಉತ್ಪನ್ನಗಳನ್ನು ಉತ್ಪಾದಿಸಬೇಕು, ಅದು ಎಲ್ಲ ಪೀಳಿಗೆಯವರಿಗೆ ಇಷ್ಟವಾಗುತ್ತದೆ ಮತ್ತು ಅವರ ಆಹಾರದ ಭಾಗವಾಗಲಿದೆ.


    ಪ್ರಮುಖ ಅಂಶವೆಂದರೆ ಮಿಲ್ಲೆಟ್ ಗಳನ್ನು ಎಲ್ಲಾ ರೀತಿಯ ಮಣ್ಣಿನಲ್ಲಿ ಮತ್ತು ಕಡಿಮೆ ನೀರನಲ್ಲಿ ಬೆಳೆಯಬಹುದು. ಅಂದರೆ, ಭಾರತಕ್ಕೆ ಭಾರಿ ಪ್ರಯೋಜನವಿದೆ. ನಾವು ಇಡೀ ಜಗತ್ತಿಗೆ ಮಿಲ್ಲೆಟ್ ಉತ್ಪಾದಿಸಬಹುದು.


    ಇದು ಪ್ರಿವೆಂಟಿವ್ ಹೆಲ್ತ್ಕೇರ್ನ ಬ್ರಾಂಡ್ ಆಗಲು ಭಾರತಕ್ಕೆ ಸಹಾಯ ಮಾಡುತ್ತದೆ; ಇದು ಮಾನವೀಯತೆಗೆ ಸೇವೆ ಸಲ್ಲಿಸಲು ಸಹಾಯ ಮಾಡುತ್ತದೆ ಮತ್ತು ರೈತರ ಆದಾಯವನ್ನು ಹೆಚ್ಚಿಸಲು ಸಹಾಯ ಮಾಡುತ್ತದೆ.


    ಆಯುಷ್ನ ಮತ್ತೊಂದು ಅಂಶವಿದೆ, ಅದರ ಮೇಲೆ ನಾವು ಹೆಚ್ಚು ಗಂಭೀರವಾಗಿ ಕೆಲಸ ಮಾಡಬೇಕಾಗಿದೆ. ಭಾರತದಲ್ಲಿ ವೈದ್ಯಕೀಯ ಪ್ರವಾಸೋದ್ಯಮ ನಿರಂತರವಾಗಿ ಬೆಳೆಯುತ್ತಿದೆ. ಆದರೆ ಇದು ಇನ್ನೂ ಸಾಕಷ್ಟು ವ್ಯಾಪ್ತಿಯನ್ನು ಹೊಂದಿದೆ. ವೈದ್ಯಕೀಯ ಮತ್ತು ಧ್ಯಾನಕ್ಕೆ ಬೇಕಾದ ಎಲ್ಲಾ ಮೂಲಸೌಕರ್ಯಗಳನ್ನು ರಾಜ್ಯ ಸರ್ಕಾರಗಳ ಸಹಾಯದಿಂದ ಅಭಿವೃದ್ಧಿಪಡಿಸಲಾಗುತ್ತಿದೆ.


    ಈ ನಿಟ್ಟಿನಲ್ಲಿ ವಿವಿಧ ಸಚಿವಾಲಯಗಳು ಮತ್ತು ಇಲಾಖೆಗಳನ್ನು ಸಂಪರ್ಕಿಸುವಂತೆ ನಾನು ಆಯುಷ್ ಸಚಿವಾಲಯಕ್ಕೆ ವಿಶೇಷ ವಿನಂತಿಯನ್ನು ಮಾಡುತ್ತೇನೆ. ನಾವು ವೈದ್ಯಕೀಯ ಪ್ರವಾಸೋದ್ಯಮವನ್ನು ದೇಶದ ಪ್ರತಿಯೊಂದು ಭಾಗಕ್ಕೂ, ವಿಶೇಷವಾಗಿ ಈಶಾನ್ಯಕ್ಕೆ ಕೊಂಡೊಯ್ಯಬೇಕಾಗಿದೆ.


    ನಾವು ಈ ಎಲ್ಲ ಪ್ರಯತ್ನಗಳನ್ನು ಒಟ್ಟಾಗಿ ಮಾಡಿದಾಗ, ನಮ್ಮ ಸಾಂಪ್ರದಾಯಿಕ ವೈದ್ಯಕೀಯ ಪದ್ಧತಿಗಳು ಉತ್ತಮ ಆರೋಗ್ಯವನ್ನು ಮಾತ್ರವಲ್ಲದೆ 21 ನೇ ಶತಮಾನದ ಭಾರತ, ನವ ಭಾರತಕ್ಕೆ ಸಮೃದ್ಧಿಯನ್ನು ನೀಡುತ್ತದೆ. ಅಂತಿಮವಾಗಿ, ಮತ್ತೊಮ್ಮೆ ನಾನು ಎಲ್ಲಾ ಪ್ರಶಸ್ತಿ ವಿಜೇತರನ್ನು ಅಭಿನಂದಿಸುತ್ತೇನೆ.


    ದೇಶ ಮತ್ತು ಜಗತ್ತನ್ನು ಸದೃಢವಾಗಿಡಲು ನೀವು ಇದೇ ಕೆಲಸವನ್ನು ಮಾಡುತ್ತಲೇ ಇರಬೇಕು. ಈ ನಿರೀಕ್ಷೆಯೊಂದಿಗೆ, ನಿಮ್ಮೆಲ್ಲರಿಗೂ ನನ್ನ ಕೃತಜ್ಞತೆಯನ್ನು ಅರ್ಪಿಸುತ್ತೇನೆ.


    ಧನ್ಯವಾದಗಳು!


    

    
    (Release ID: 1588579) Visitor Counter : 2
    
    
      Read this release in: English , Urdu , Hindi , Bengali , Bengali , Tamil