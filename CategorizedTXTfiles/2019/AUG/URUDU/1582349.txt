      سماجی انصاف اور تفویض اختیارات کی وزارت

      جناب تھاور چند گہلوت نے معذوریت کے شعبے میں باہمی اشتراک و تعاون کے لئے آسٹریلیا کےایک وفد کے ساتھ میٹنگ کی
      Posted On: 19 AUG 2019 5:32PM by PIB Delhi


    نئی دہلی، 1 9 اگست۔ یونیورسٹی آف میلبورن کے وائس چانسلر جناب ڈنکن ماسکیل کی قیادت میں آسٹریلیا کےایک پانچ رکنی وفد نے آج نئی دہلی میں معذوریت کے شعبے میں باہمی اشتراک وتعاون کے لئے دونوں ممالک کےد رمیان گزشتہ سال نومبر میں دستخط کئے گئے مفاہمت نامے کے نفاذ سے متعلق امور پر تبادلہ خیال کرنے کے لئے سماجی انصاف اور تفویض اختیارات کے مرکزی وزیر جناب تھاور چند گہلوت سے ملاقات کی۔ وزیر موصوف کے ساتھ اس گفتگو کا محور دونوں ملکوں کے درمیان مفاہمت نامے کے تحت متعدد سرگرمیاں انجام دینا رہا۔ ان سرگرمیوں میں کمیونٹی پر مبنی جامع ترقیاتی پروگرام کا مشترکہ خاکہ تیار کرنا،نیزمعذوریت کے شعبے میں لیڈر شپ ٹریننگ اورتحقیق شامل ہیں۔ دونوں ملکوں کے مابین اس مفاہمت نامے کے تحت بعض مخصوص سرگرمیوں کو انجام دینے کے لئے ایک ایجنسی کے طور پر میلبورن یونیورسٹی کی شناخت کی گئی ہے۔


    وزیر موصوف نے معذور افراد کو بااختیار بنانے، بالخصوص شروعاتی سطح پر مداخلت اور کمیونٹی کی شراکت داری کےشعبے میں آسٹریلیا کے تجربات کو سمجھنے کے لئے اپنی خواہش کا اظہار کیا۔ آسٹریلیائی وفد نے معذوریت کے شعبے میں حکومت ہند کی کوششوں کو سراہا۔ علاوہ ازیں وفد نے امید ظاہر کی کہ دونوں ملکوں کے مابین اس مفاہمت نامے کے تحت انجام پانے والی سرگرمیوں سے دونوں ملکوں کے لئے سیکھنے کے مواقع فراہم ہوں گے۔


    آسٹریلیا کے وفد کے ساتھ اس بات چیت کے دوران معذوریت سے متعلق محکمے کی سکریٹری محترمہ شکنتلا گیملین اور معذوریت سے متعلق محکمے کے جوائنٹ سکریٹری ڈاکٹر پربودھ سیٹھ بھی موجود تھے۔آسٹریلیا کے وفد کے نمائندوں میں یونیورسٹی آف میلبورن کے ڈپٹی وائس چانسلر ،پروفیسر شیتج کپور ، آسٹریلیا انڈیا انسٹی ٹیوٹ کے ڈائریکٹر اور چیف ایگزیکٹیو آفیسر(سی ای او) پروفیسر کرگ جیفری، اسسٹنٹ ڈپٹی وائس چانسلر پروفیسر متھو پانڈین اشوک کمار، دہلی میں واقع آسٹریلیا کے ہائی کمیشن کے کونسلر ڈاکٹر تھموتھی کینڈل اور نوسل انسٹی ٹیوٹ فار گلوبل ہیلتھ، میلبورن کے ایسوسی ایٹ پروفیسر جناب ناتھن گرلس شامل تھے۔


    -------------------------------


    م ن۔م ع۔رض


    U- 3767

    
    
    (Release ID: 1582349) Visitor Counter : 4
    
    
      Read this release in: English , Hindi