      نائب صدر جمہوریہ ہند کا سکریٹریٹ

      دفعہ 370 ہٹائے جانے کا عوام نے خیرمقدم کیا ہے : نائب صدر جمہوریہ
      
      ہر کسی کو ایک آواز میں ملک کی یکجہتی اور سالمیت کے بارے میں بولنا چاہیے
      
      
      نائب صدر نے الیکٹرانک میڈیا سے کہا کہ وہ اپنی ضابطہ کاری کا میکینزم خود ہی تیار کریں
      
      انہوں نے ہندی روزنامے پربھات خبر کے 35ویں یوم تاسیس کی تقریبات میں شرکت کی

      Posted On: 10 AUG 2019 5:35PM by PIB Delhi

    نئی دہلی،11 اگست / نائب صدر جمہوریہ ہند جناب ایم وینکیا نائیڈو نے کہا کہ دفعہ 370 ہٹائے جانے کا پورے ملک میں تمام سیاسی رجحانات رکھنے والے عوام نے خیرمقدم کیا ہے۔


    آج رانچی، جھارکھنڈ میں ایک ہندی روزنامے پربھات خبر کے 35ویں یوم تاسیس کی تقریبات میں شرکت کرتے ہوئے نائب صدر جمہوریہ نے کہا کہ اس وقت ملک کی یکجہتی ، سالمیت اور خودمختاری کے تحفظ کی ضرورت تھی۔ انہوں نے کہا ‘‘جہاں تک ملک کی یکجہتی اور سالمیت کا تعلق ہے ہم سب کو ایک آواز میں بولنا چاہیے’’۔


    جناب وینکیا نائیڈو نے اس بات پر خوشی کا اظہار کیا کہ پارلیمنٹ کے دونوں ایوانوں نے ایک مکمل مباحثے کے بعد قرارداد کو منظور کیا ہے۔ راجیہ سبھا میں یہ قرارداد اگرچہ دو تہائی اکثریت سے منظور کی گئی لیکن لوک سبھا میں اسے 5/4 ارکان کی حمایت حاصل ہوئی ہے۔ انہوں نے کہا کہ ‘‘اس سے ملک کے عوام کی خواہشوں کا پتہ چلتا ہے اور اس سے ملک کے موڈ کا پتہ چلتا ہے’’۔


    نائب صدر جمہوریہ نے کہا کہ ملک کے نوجوان نسل کو دفعہ 370 اور اس سے متعلق تاریخ کو جاننے کی ضرورت ہے۔


    اس بات کا ذکر کرتے ہوئے کہ دفعہ 370 ایک عارضی اور غیرمستقل ضابطہ تھا، نائب صدر جمہوریہ نے بتایا کہ 1964 میں برسراقتدار پارٹی سمیت تقریباً تمام سیاسی پارٹیوں سے تعلق رکھنے والے ارکان پارلیمنٹ نے اس کے خاتمے کے لیے ایک غیر سرکاری قرارداد کی متفقہ طور پر حمایت کی تھی۔


    اُس وقت کے ایک انگریزی قومی روزنامے میں شائع شدہ خبر پڑھتے ہوئے نائب صدر جمہوریہ نے کہا کہ یہ غیرسرکاری قرارداد لوک سبھا میں جناب پرکاش ویر شاستری نے پیش کی تھی اور جناب رام منوہر لوہیا ، جناب ایچ وی کامت ، جناب کے ہنومنتیا جیسے لیڈروں اور دیگر نے اس کی حمایت کی تھی۔ اخبار میں شائع شدہ رپورٹ کا حوالہ دیتے ہوئے انہوں نے کہا کہ کشمیر کے ارکان نے یہ دلیل دی تھی کہ ریاست کی دشواریوں کی وجہ یہ ہے کہ اسے ملک کی دیگر ریاستوں کے برابر نہیں سمجھا جاتا۔


    جمہوریت کے چوتھے ستون کے مثبت اور تعمیری رول کا ذکر کرتے ہوئے نائب صدر جمہوریہ نے میڈیا کو مشورہ دیا کہ وہ صرف حقائق اور خالص خبریں پیش کرے اور فیصلہ کرنے کا کام عوام پر چھوڑ دے۔ انہوں نے کہا ‘‘خبروں اور نظریات کو ایک دوسرے میں مت ملاؤ ’’۔


    جناب وینکیا نائیڈو نے کہا کہ صحافت کو کبھی سماج اور ملک کو تبدیل کرنے کا ایک مشن سمجھا جاتا تھا۔ انہوں نے کہا کہ آج میڈیا کا ایک طبقہ اصولوں پر عمل نہیں کر رہا ہے اور سچائی میں کمی کر رہا ہے۔


    نائب صدر جمہوریہ نے میڈیا کو تنبیہ کی کہ وہ جھوٹی اور پیسے لے کر شائع کی جانے والی خبروں سے بچیں اور نئی خبریں شائع کرنے یا نشر کرنے سے قبل سچ کا پتہ لگانے کے ایک میکینزم پر سختی سے عمل کریں۔ انہوں نے مشورہ دیا کہ الیکٹرانک میڈیا بھی پریس کونسل آف انڈیا کے خطوط پر اپنی ضابطہ کاری کا میکینزم تیار کر سکتا ہے۔


    اس موقعے پر جھارکھنڈ کی گورنر محترمہ دروپدی مرمو ، جھارکھنڈ کے وزیراعلیٰ جناب رگھوبر داس ، راجیہ سبھا کے ڈپٹی چیئرمین جناب ہری ونش اور میڈیا کی دیگر ممتاز شخصیتیں موجود تھیں۔


    **************


    ( م ن ۔اگ ۔ م ت ح (


    

    
    (Release ID: 1581789) Visitor Counter : 4
    
    
      Read this release in: Tamil , English , Hindi