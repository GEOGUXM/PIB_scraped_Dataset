      وزیراعظم کا دفتر

      ملیالا منورما نیوز کنکلیو سے وزیر اعظم کا خطاب
      Posted On: 30 AUG 2019 11:53AM by PIB Delhi


    نئی دہلی، 30 اگست / جناب مینن میتھیو ، جناب جیکب میتھیو ، جناب جینت جیکب میتھیو ، جناب پرکاش جاوڑیکر اور ڈاکٹر ششی تھرور ، معزز مہمانوں ، نمسکارم ،


    ملیالا منورما نیوز کنکلیو ، 2019 ء سے خطاب کرتے ہوئے مجھے انتہائی خوشی ہو رہی ہے ۔ میں کیرالا کی مقدس سرزمین اور اس کے منفرد کلچر کو سلام کرتا ہوں ۔ یہ روحانی اور سماجی ، روشن خیالی کی سرزمین ہے ، جس نے آدی شنکر ، مہاتما ایاّن کلی ، سری نارائن گرو ، چتّمبی سوامی گل پنڈت کروپّن ، سینٹ کوریا کوز عرف چوارا ، سینٹ الفونسو اور دیگر عظیم شخصیات جیسے بھارت کے بیٹوں اور بیٹیوں کو جنم دیا ہے ۔ کیرلا میرے لئے ذاتی طور پر بہت خاص ہے ۔ مجھے کیرلا کا دورہ کرنےکا کئی مرتبہ موقع ملا ہے ۔ لوگوں کے آشیرواد کے بعد ، جنہوں نے مجھے ایک مرتبہ پھر بڑی ذمہ داری دی ہے ، میں نے ، جو سب سے پہلا کام کیا ، وہ گرو ویور سری کرشنا مندر کا دورہ کرنا تھا ۔


    دوستو ،


    ملیالا منورما نیوز کنکلیو سے میرے خطاب نے زبردست تجسس پیدا کردیا ہے ۔ عام طور پر خیال کیا جاتا ہے کہ عوامی شخصیات ایسے فورم میں جانا پسند کرتی ہیں ، جن کے خیالات اس شخص کی اپنی دنیا کے نظریات سے میل کھاتے ہوں کیونکہ اس طرح ایسے لوگوں میں رہنے سے کافی آرام ملتا ہے ۔ یقیناً میں بھی ایسی ہی جگہ جانا پسند کرتا ہوں لیکن اس کے ساتھ ہی میرا خیال ہے کہ افراد اور تنظیموں کے درمیان ایک دوسرے کے نظریات کے قطع نظر مسلسل مذاکرات کا عمل جاری رہنا چاہیئے ۔


    ضروری نہیں ہے کہ ہم ہر چیز پر متفق ہوں لیکن عوامی زندگی میں اتنی تہذیب ہونی ضروری ہے کہ مختلف نظریات والے ایک دوسرے کے نظریات کو سن سکیں ۔ یہاں میں ایک ایسے فورم میں موجود ہوں ، جن میں شاید کئی لوگ سمجھتے ہوں گے کہ یہ عمل مجھ سے ملتا ہوا ہے لیکن ایسے سوچنے والے لوگ بھی کافی ہیں ، جن کی تعمیری تنقید ایسی ہے ، جس کی میں بہت قدر کرتا ہوں ۔


    دوستو ،


    مجھے معلوم ہے کہ ملیالا منورما اب تقریباً ایک صدی سے بھی زیادہ عرصے سے ملیالی ذہنوں میں اپنا الگ مقام رکھتا ہے ۔ اس نے اپنی رپورٹنگ کے ذریعے کیرلا کے شہریوں کو زیادہ بیدار کیا ہے ۔ اس نے بھارت کی جدو جہد آزادی کی حمایت میں بھی اہم رول ادا کیا ہے ۔ بہت سے نو جوان ، خاص طور پر ، وہ نو جوان ، جو مقابلہ جاتی امتحانات میں شریک ہو رہے ہیں ، انہوں نے آپ کی کتاب ضرور پڑھی ہو گی ۔ اس لئے آپ کئی نسلوں کے لئے اچھی طرح جانے پہچانے ہیں ۔ میں اُن تمام مدیروں ، رپورٹروں اور عملے کو سلام کرتا ہوں ، جو اس عظیم سفرکا حصہ رہے ہیں ۔


    دوستو ،


    اس کنکلیو کا انعقاد کرنے والوں نے ایک بہت دلچسپ موضوع ‘‘ نیو انڈیا ’’ منتخب کیا ہے ۔ تنقید کرنےو الے آپ سے پوچھیں گے ، کیا آپ بھی اب مودی جی کی زبان بولنے لگے ہیں ۔ مجھے امید ہے کہ اس کے لئے آپ کا جواب تیار ہو گا ۔ لیکن چونکہ آپ نے ایسا موضوع چنا ہے ، جو میرے دل کے بہت ہی قریب ہے ، تو میں اس موقع کا فائدہ اٹھاتے ہوئے آپ کو بتاتا ہوں کہ میں نیو انڈیا یا نئے بھارت کے جذبے کے لئے کیا سوچتا ہوں ۔


    دوستو ،


    میں نے ہمیشہ کہا ہے کہ – ہم آگے بڑھیں یا نہ بڑھیں ، ہم تبدیلی کے لئے تیار ہوں یا نہ ہوں ، بھارت تیزی سے تبدیل ہو رہا ہے اور یہ تبدیلی بہتری کے لئے ہو رہی ہے۔ نئے بھارت کے جذبے کی تہہ میں انفرادی خواہشات ، مشترکہ کوششیں اور قومی ترقی کے لئے ملکیت کا جذبہ کار فرما ہے ۔ نیا بھارت شرکت والی جمہوریت ، شہریوں پر مرکوز حکومت اور سرگرم شہری طبقے کے بارے میں ہے ۔ نیا بھارت جوابدہ عوام اور جوابدہ حکومت کا دور ہے ۔


    معزز مہمانوں ، کئی برسوں سے ایک ایسا کلچر پنپ رہا تھا ، جس میں امنگیں ایک خراب لفظ بن گیا تھا ۔ آپ کے رابطوں کی بنیاد پر دروازے کھلتے تھے ۔ کامیابی اس بنیاد پر ملتی تھی کہ آپ اولڈ بوائے کلب سے تعلق رکھتے ہیں یا نہیں ۔ بڑے شہر ، منتخب بڑے ادارے اور بڑے خاندان صرف یہی سب سے اہم تھا ۔ لائسنس راج اور پرمٹ راج کے اقتصادی کلچر کو انفرادی خواہشات کے سامنے ختم کر دیاگیا ۔ لیکن آج چیزیں بہتری کے لئے بدل رہی ہیں ۔ ہم نے تابناک اسٹارٹ اَپ کے ماحول میں نئے بھارت کو دیکھا ہے ۔ ہزاروں باصلاحیت نو جوان بہترین پلیٹ فارمس تیار کر رہے ہیں ، جس میں وہ صنعت کاری کے اپنے جذبے کو نمایاں کر رہے ہیں ۔ ہم نے کھیل کود کے میدان میں بھی ، ان کے اسی جذبے کو دیکھا ہے ۔


    بھارت اب نئے نئے شعبوں میں بہترین کارکردگی کا مظاہرہ کر رہا ہے ، جہاں پہلے ہماری موجودگی بھی انتہائی کم تھی ۔ چاہے اسٹارٹ اَپ کا معاملہ ہو یا کھیل کود کا ، اس کی تابناکی کو کون قوت دے رہا ہے ؟ یہ جرات مند نو جوان ہیں ، جو چھوٹے قصبوں اور گاؤوں سے آئے ہیں اور زیادہ تر لوگوں نے ان کے بارے میں سنا بھی نہیں ہو گا ۔ ان کا تعلق کسی بڑے خاندان یا بڑے بینک بیلنس والے سے نہیں ہے ۔ ان میں ، جو کوٹ کوٹ کر بھرا ہو اہے ، وہ ان کی امنگیں اور عہد بستگی ہے ۔ وہ امنگوں کو بہترین کارکردگی میں تبدیل کررہی ہے اور بھارت کا سر فخر سے اونچا کر رہی ہے ۔ میرے لئے یہ نئے بھارت کا جذبہ ہے ۔ یہ ایسا بھارت ہے، جہاں نو جوانو ں کے سرنیم سےکوئی فرق نہیں پڑتا ۔ خاص فرق ان کے اپنے نام کمانے سے پڑتا ہے ۔ یہ ایک ایسا بھارت ہے ، جہاں ، کوئی بھی شخص ہو ، بد عنوانی اس کے لئے کوئی متبادل نہیں ہو گی ۔ صرف کارکردگی ہی اس کا ضابطہ ہے۔


    دوستو ،


    نیا بھارت چند منتخب لوگوں کی آواز کے بارے میں نہیں ہے ۔ یہ بھارت کے 130 کروڑ عوام کی آواز ہے اور میڈیا پلیٹ فارم پر عوام کی یہ آواز سننا بہت اہم ہے ۔ آج ہم دیکھ رہے ہیں کہ ہر شہری ملک کے لئے کچھ نہ کچھ کرنا چاہتا ہے ۔ ہر شہری یا تو وہ چاہتا ہے کہ ملک کے لئے کچھ تیاگ کر دے یا پھر وہ ملک کے لئے بڑا تعاون کرنا چاہتا ہے ۔ ایک ہی بار استعمال ہونے والی پلاسٹک پر حالیہ اقدام کی مثال لے لیجئے ۔ یہ صرف نریندر مودی کا ہی آئیڈیا نہیں ہے ۔ بھارت کی عوام نے خود پر زور دیا ہے کہ مہاتما گاندھی کی 150 ویں سالگرہ کے موقع پر وہ بھارت کو ایک مرتبہ استعمال ہونے والی پلاسٹک سے پاک بنانا چاہتی ہے ۔


    دوستو ،


    ایک حکومت کے طور پر ہم نے انفرادی خواہشات کو پورا کرنے اور بھارت کی بہتری کے لئے اجتماعی کوششوں کے لئے ہر ممکن کام کیا ہے ۔ چاہے یہ ‘‘ رہن سہن میں آسانی ’’ کو بہتربنانے کے اقدامات ہوں ، یا بھارت کی بہتری کے لئے انفرادی خواہشات اور مشترکہ امور ، تمام گاؤوں میں بجلی پہنچانا ہو ، 1.25 کروڑ مکان بنانے ہوں ، ہر کنبے کو پانی کی فراہمی کو یقینی بنانے کے لئے قیمتوں کو کنٹرول میں رکھنے کا معاملہ ہو ۔ اس حکومت نے ، جس پیمانے پر کام کیا ہے ، وہ ذہن کو حیرت میں ڈال دینے والا ہے ۔ ہم آخری شخص تک پہنچے ہیں اور اس میں ہماری رفتار بہت تیز رہی ہے ۔ صرف 8 مہینے کے دوران 36 کروڑ بینک کھاتے کھولے گئے ہیں ۔ 20 کروڑ چھوٹی صنعتوں کو قرضے دیئے گئے ہیں ۔ 8 کروڑ سے زیادہ گیس کنکشن دیئے گئے ہیں تاکہ باورچی خانے کو دھوئیں سے پاک رکھا جا سکے ۔ سڑکیں تعمیر کرنے کی رفتار بھی دوگنی ہو ئی ہے۔


    اس کی چند مثالیں ہیں ۔ البتہ ہمیں جو چیز خوش کرتی ہے اور جو میرے نزدیک نئے بھارت کا اصل جذبہ ہے ، وہ یہ کہ بھارت کے عوام نے ذاتی مفادات سے بالا تر ہوکر اور سماجی مفاد میں کام کیا ہے ۔ کیا کہیں اور بھی غریب سے غریب تر لوگوں نے 1 لاکھ کروڑ روپئے سے زیادہ جمع کئے ہیں ۔


    جن دھن کھاتوں میں ، زیرو بیلنس کھاتوں کے باوجود اس میں رقم جمع کی گئی ہے ۔ ہمارے متوسط طبقے نے گیس کی سبسڈی کو اپنی خواہش سے خود ہی چھوڑ دیا ہے ۔ ایسا کیوں ہے کہ بزرگوں نے میری صرف ایک درخواست پر اپنی ریلوے کی رعایتیں چھوڑ دی ہیں ۔


    شاید یہ اس کا نتیجہ ہے ، جو گاندھی جی نے ایک صدی پہلے تولیت کے عقیدے کی شکل میں پیش کیا تھا ۔ آج لوگوں میں نہ صرف بھارت میں یکسر تبدیلی کا مشاہد بننے کی خواہش ہے ، وہ اس میں اپنا تعاون بھی ادا کرنا چاہتے ہیں ۔ اس میں کوئی تعجب کی بات نہیں کہ ٹیکس دہندگان کی تعداد میں بھی اضافہ ہوا ہے ۔ لوگوں نے فیصلہ کر لیا ہے کہ وہ بھارت کو آگے لے جانا چاہتے ہیں ۔


    دوستو ،


    آپ ایسی تبدیلیاں دیکھ رہے ہوں گے ، جنہیں پہلے پوری طرح ناممکن سمجھا جاتا تھا ۔ ہریانہ جیسی ریاست میں کوئی سوچ بھی نہیں سکتا تھا کہ سرکاری ملازمتوں میں بھرتی شفاف طریقے پر کی جا سکتی ہے لیکن آپ ہریانہ کے کسی بھی گاؤں میں جائیے ، لوگ اس شفافیت کی بات کرتے ہیں ، جو بھرتی کرنے میں استعمال کی گئی ہے ۔ اب عام آدمی کو ریلوے اسٹیشنوں پر وائی فائی سہولت کا استعمال کرتے ہوئے دیکھنا ایک عام بات ہے۔


    جن لوگوں نے اس کے بارے میں سوچا بھی نہیں ہو گا ، اب وہ ایک حقیقت بن چکا ہے ۔ پہلے پلیٹ فارم سامان اور مسافروں کے لئے ہی سمجھے جاتے تھے لیکن اب ٹیئر- 2 اور ٹیئر - 3 شہروں میں طلباء اسکول یا کالج کے بعد مفت وائی فائی استعمال کرنے کے لئے اسٹیشنوں پر جاتے ہیں اور اپنا کام کرتے ہیں ۔ نظام وہی پرانا ہے ، لوگ بھی وہی ہیں لیکن زمینی طور پر زبردست تبدیلی ہو چکی ہے ۔


    دوستو ،


    بھارت میں لوگوں کے جذبے میں کس طرح تبدیلی آئی ہے ۔ اسے صرف دو لفظوں میں بیان کیا جا سکتا ہے ۔ پانچ سال پہلے لوگ پوچھتے تھے – کیا ہم کر سکیں گے ؟ کیا ہم کبھی گندگی سے نجات حاصل کر سکیں گے ؟ کیا ہم کبھی پالیسی انجماد کو ختم کر سکیں گے ؟ کیا ہم کبھی بدعنوانی کا خاتمہ کر سکیں گے ؟ آج لوگ کہتے ہیں ، ہم کریں گے ۔ ہم سووچھ بھارت بنائیں گے ۔ ہم بدعنوانی سے پاک ملک بنیں گے ۔ ہم اچھی حکمرانی کو ایک عوامی تحریک بنائیں گے ۔ لفظ ‘‘ کریں گے ’’ ، جو پہلے مایوسی کے سوال کے لئے سمجھا جاتا تھا ، آج نو جوان ملک کے پر امید جذبے کو ظاہر کرتا ہے ۔


    دوستو ،


    میں آپ کے سامنے ایک مثال پیش کرنا چاہتا ہوں کہ ہماری حکومت کس طرح ایک نیا بھارت تشکیل دینے کے لئے جامع طور پر کام کر رہی ہے ۔ آپ سبھی جانتے ہیں کہ ہماری حکومت نے غریبوں کے لئے تیزی کے ساتھ 1.5 کروڑ مکان بنائے ہیں ۔ یہ پچھلی حکومتوں کے مقابلے ایک بڑی بہتری ہے ۔ بہت سے لوگ مجھ سے پوچھتے ہیں کہ اسکیمیں اور فنڈ پہلے بھی موجود ہوتے تھے ، تو آپ نےالگ کیا کیا ہے ؟ ان کا یہ سوال پوچھنا درست ہے ۔


    سب سے پہلے ہم اس حقیقت کے بارے میں حساس ہیں کہ ہم صرف مکان نہیں بنا رہے ہیں بلکہ ہم گھر بنا رہے ہیں ۔ اس لئے ہمیں محض چار دیواری تعمیر کرنے کے نظریہ سے آگے کام کرنے کی ضرورت ہے ۔ ہمارا طریقۂ کار زیادہ سہولیات دینے ، زیادہ ویلیو دینے ، کم وقت میں فراہم کرنے اور کسی اضافی لاگت کے بغیر فراہم کرنے پر مرکوز ہے ۔


    ہماری حکومت نے ، جو مکان بنائے ہیں ، اس میں فرسودہ آرکیٹیکٹ کا طریقہ کار استعمال نہیں کیا گیا ہے ۔ ہم نے مقامی ضروریات اور لوگوں کی خواہشات کے مطابق گھر بنائے ہیں ۔ تمام بنیادی سہولیات فراہم کرنے کے لئے ہم نے کئی سرکاری اسکیموں سے فائدہ اٹھایا ہے ۔ اس لئے ان گھروں میں بجلی ، گیس کنکشن ، بیت الخلاء اور اس طرح کی تمام ضروریات موجود ہوں گی ۔


    زیادہ قدر والے مکان فراہم کرنے کے لئے ہم نے لوگوں کی ضروریات کو سنا اور نہ صرف ان گھروں کے رقبے میں اضافہ کیا بلکہ تعمیر کی رقم میں بھی اضافہ کیا ۔ ہم نے ہمیشہ اس عمل میں خواتین سمیت مقامی دست کاروں اور مزدوروں کو استعمال کیا ہے ۔ کم وقت میں مکان فراہم کرنے کے لئے اور کسی اضافی لاگت کے بغیر ہم نے اس عمل کے لئے ٹیکنا لوجی کو ایک اہم عنصر بنایا ہے ۔ مختلف مرحلوں پر تعمیر کے فوٹو کو آن لائن اَپ لوڈ کرکے انتظامیہ کو ایک واضح تصویر پیش کی ہے ۔ رقم کی براہ راست منتقلی کے نتیجے میں کسی دوسرے کو رقم نہیں ملی ہے اور مکمل اطمینان حاصل ہوا ہے ۔ اگر آپ ماضی کی بات سوچیں ، تو یہ کام ان تمام مداخلتوں کے بغیر کامیاب نہیں ہوسکتا تھا ، نہ تو ٹیکنا لوجی ہی تنہا مسائل کو حل کر سکتی ہے اور نہ ہی اسکیمیں تنہا مسائل کو حل کرسکتی ہیں ۔ ان کے حل صرف اسی وقت ممکن ہیں ، جب تمام اقدامات کو یکجا کرکے جامع نتائج فراہم کئے جائیں ۔ یہی ہماری حکومت کی خصوصیت ہے ۔


    دوستو ،


    نئے بھارت کے لئے ہمارے ویژن میں صرف ملک میں رہنے والوں کے لئے ہی دیکھ بھال نہیں ہے بلکہ ملک کے باہر رہنے والوں کے لئے بھی ہے ۔ ہند نژاد افراد ہمارا فخر ہیں ، جو بھارت کی اقتصادی ترقی میں تعاون کر رہے ہیں ۔ جب کبھی بھی کسی ہندوستانی کو بیرون ملک میں کسی مسئلے کا سامنا ہوتا ہے ، ہم اُسے حل کرنے کے لئے سب سے آگے ہوتے ہیں ۔ جب ہندوستانی نرسوں کو مغربی ایشیا کے مختلف حصوں میں پکڑ لیا گیا تھا ، تو انہیں وطن واپس لانے کے لئے کوئی کسر نہیں چھوڑی گئی تھی ۔ ان نرسوں کا تعلق جنوبی بھارت سے تھا ۔ یہ جذبہ اُس وقت بھی نظر آیا ، جب کیرلا کے ایک اور بیٹے فادر ٹوم کو پکڑ لیا گیا تھا ۔ یمن سے بہت سے لوگ واپس آئے ہیں ۔


    میں نے مغربی ایشیا کے کئی ملکوں کا دورہ کیا ہے اور میرے ایجنڈے میں ہندوستانیوں کے ساتھ وقت گزارنا سب سے اوپر رہتا ہے ۔ میں ابھی بحرین کا دورہ کرکے واپس آیا ہوں ۔ یہ ایک ایسا ملک ہے ، جو ہمارا دوست ہے ، جو بہت سے ہندوستانیوں کا گھر ہے لیکن یہاں کبھی بھی کسی ہندوستانی وزیر اعظم نے دورہ نہیں کیا ۔ یہ اعزاز میرے لئے تھا ۔ ان کی ہمدردی کی خاص بات یہ ہے کہ شاہی خاندان نے 250 ہندوستانیوں ، جو وہاں سزائیں کاٹ رہے تھے ، معاف کر دیا ہے ۔ اسی طرح عمان اور سعودی عرب نے بھی معافی کا اعلان کیا تھا ۔ اس سے پہلے اس سال سعودی عرب نے بھارت کے حج کوٹے میں بھی اضافہ کیا ہے ۔


    دوستو ، متحدہ عرب امارات کے میرے حالیہ دورےمیں وہاں روپے کارڈ کو لانچ کیا گیا اور اب بحرین میں بھی جلد ہی روپے کارڈ ہوں گے ۔ ڈجیٹل لین دین پر زور دینے کے علاوہ ، اسے خلیجی ملکوں میں کام کرنے والے لاکھوں لوگوں کا فائدہ ہو گا ، جو اپنی رقم گھروں کو بھیجتے ہیں ۔ آج مجھے اس بات پر فخر ہوا ، جب میں نے سنا کہ بھارت کے تعلقات خلیجی ممالک سے پہلے سے کہیں زیادہ بہتر ہیں ۔ اس میں یہ کہنے کی ضرورت نہیں ہے کہ اس سے سب سے زیادہ عام شہریوں کو فائدہ پہنچے گا ۔


    دوستو ، ہم آج میڈیا میں نئے بھارت کا جذبہ دیکھ رہے ہیں ۔ بھارت میں سب سے زیادہ متنوع اور تیزی سے بڑھتا ہوا میڈیا ہے ۔ اخباروں ، رسالوں ، ٹی وی چینلوں اور ویب سائٹ کی تعداد مسلسل بڑھ رہی ہے ۔ اس موقع پر میں مختلف تحریکوں میں ، چاہے وہ سووچھ بھارت ہو ، ایک مرتبہ استعمال ہونے والی پلاسٹک کا خاتمہ ہو ، پانی کا تحفظ ہو ، فِٹ انڈیا ہو یا اور کچھ ہو ، میڈیا نے ان میں مثبت رول ادا کیا ہے ۔ انہوں نے اِن تحریکوں کو اپنی تحریک سمجھتے ہوئے لوگوں کو شاندار مقاصد حاصل کرنے کی تحریک دی ہے ۔


    دوستو ، عہدِ قدیم سے زبان انتہائی معروف نظریات کے ایک جگہ سے دوسری جگہ منتقل کرنے کے لئے سب سے طاقتور ذریعہ رہا ہے ۔ بھارت شاید دنیا میں ایسا واحد ملک ہے ، جس میں بہت سی زبانیں رائج ہیں ۔ ایک طرح سے یہ فورس ملٹی پلائر ہے ۔ لیکن زبان کو ملک کو بانٹنے کے لئے مصنوعی دیواریں کھڑی کرنے کے خاطر ذاتی مفادات کے لئے استعمال کیا گیا ہے ۔ آج میرا عاجزی کے ساتھ ایک مشورہ ہے – کیا ہم زبان کی طاقت بھارت کو متحد کرنے کے لئے استعمال نہیں کر سکتے ؟


    کیا میڈیا مختلف زبانوں کے بولنے والوں کو قریب لانے کے لئے ایک پُل کا رول ادا نہیں کر سکتا ۔ یہ اتنا مشکل نہیں ہے ، جتنا نظر آتا ہے۔ ہم صرف ایک لفظ ملک کے مختلف حصوں میں بولی جانے والی 10-12 زبانوں میں شائع کرکے آغاز کرسکتے ہیں ، ایک سال میں ایک شخص مختلف زبانوں کے 300 نئے الفاظ سیکھ سکتا ہے ۔ جب ایک شخص دوسری ہندوستانی زبان سیکھے گا تو وہ یکساں رشتوں کے بارے میں جانے گا اور ہندوستانی تہذیب میں ایک ہونے کی حقیقی ستائش کرے گا ۔ اس سے ایسے لوگوں کے گروپوں میں اضافہ ہو گا ، جو مختلف زبانیں سیکھنا چاہتے ہیں۔ تصور کیجئے کہ ہریانہ میں ایک گروپ ملیالم سیکھ رہا ہے اور کرناٹک میں ایک گروپ بنگالی سیکھ رہا ہے ۔ اتنے بڑے فاصلے صرف پہلا قدم اٹھانے سے طے کئے جا سکتے ہیں اور کیا ہم یہ پہلا قدم اٹھا سکتے ہیں ؟


    دوستو ،


    عظیم سنتوں نے ، جو اس سرزمین پر چلتے تھے ، ہمارے اجداد نے ، جنہوں نے جدو جہد آزادی میں حصہ لیا ، انہوں نے عظیم خواب دیکھے تھے ۔ 21 ویں صدی میں یہ ہماری ذمہ داری ہے کہ ہم اُن خوابوں کو پورا کریں اور ایک ایسا بھارت تعمیر کریں ، جس سے انہیں فخر محسوس ہو۔


    مجھے یقین ہے کہ ہم اسے حاصل کر سکتے ہیں اور آنے والے وقت میں ہم مل کر اس سے بھی زیادہ کر سکتے ہیں ۔


    ایک بار پھر ، ملیالا منورما گروپ کے لئے میری نیک خواہشات اور مجھے مدعو کرنے کے لئے آپ سب کا شکریہ ۔


    شکریہ ، بہت بہت شکریہ ۔


    U. No. 3953

    
    
    (Release ID: 1583695) Visitor Counter : 3
    
    
      Read this release in: Assamese , English , Marathi , Hindi , Bengali , Punjabi , Tamil , Kannada , Malayalam