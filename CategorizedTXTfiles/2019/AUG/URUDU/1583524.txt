      عملے، عوامی شکایات اور پنشن کی وزارت

      ڈاکٹر جتیندر سنگھ نے دہلی میں پڑھنے والے جموں و کشمیر کے طلبا ء سے بات چیت کی
      
      جموں و کشمیر کے نو جوانوں کو مرکزی حکومت کے حالیہ فیصلہ کن اقدام سے ریاست میں پیدا ہونے والے نئے مواقع سے فائدہ اٹھانا چاہیئے : ڈاکٹر جتیندر سنگھ
      
      طلباء کا کہنا ہے کہ جموں و کشمیر اور لداخ میں سماجی و اقتصادی ترقی ہو گی اور لوگوں کو دہشت گردی کی لعنت سے نجات ملے گی

      Posted On: 29 AUG 2019 5:00PM by PIB Delhi

    نئی دہلی، 29 اگست / شمال مشرقی خطے کی ترقی کے وزیر مملکت ( آزادانہ چارج ) ، وزیر اعظم کے دفتر میں وزیر مملکت ، عملے ، عوامی شکایات اور پنشن ، ایٹمی توانائی اور خلاء کے وزیر مملکت ڈاکٹر جتیندر سنگھ نے آج دہلی میں جموں و کشمیر کے دور دراز علاقوں کے دہلی میں تعلیم پانے والے طلباء سے بات چیت کی ۔


    ڈاکٹر جتیندر سنگھ نے جموں و کشمیر میں دفعہ 370 منسوخ کرنے کے وزیر اعظم جناب نریندر مودی کے زیر قیادت حکومت کے فیصلہ کن اقدام کے بارے میں اطمینان کا اظہار کیا ۔ انہوں نے اعتماد ظاہر کیا کہ جموں و کشمیر اور لداخ خطے کے نو جوانوں کو اس اقدام سے اب فائدہ ہو گا۔ انہوں نے کہا کہ طلباء سے ، جو زمینی حالات سننے کو ملتے ہیں ، وہ حکومت کے لئے بہت اہم ہیں ۔ انہوں نے یقین دلایا کہ مستقبل میں بھی اس طرح کی میٹنگیں مستقل بنیاد پر ہوتی رہیں گی تاکہ ریاست کے نوجوانوں سے ترقی کی صورت حال کے بارےمیں معلومات حاصل ہو سکیں ۔


    ڈاکٹر سنگھ نے کہا کہ اس طرح کے رابطے سے اور طلباء سے حاصل ہونے والی معلومات سے بعض مفاد پرست لوگوں کی طرف سے پھیلائی جانے والی اس خام خیالی کا بت ٹوٹ گیا ہے کہ بھارت کا ایک حصہ بنے رہنے کے لئے دفعہ 370 جموں و کشمیر کے لئے نا گزیر ہے اور یہ کہ ریاست کے نوجوان اس فیصلے کو قبول نہیں کریں گے۔ وزیر موصوف نے کہا کہ بعض سماج دشمن عناصر کی طرف سے اس غلط خیال اور منفی پروپیگنڈے کے سبب جموں و کشمیر کے نو جوان ترقی کے ، اُن فائدوں سے محروم تھے ، جو ملک کے دوسرے حصوں کے نو جوانوں کو دستیاب ہیں ۔ دفعہ 370 کی وجہ سے ریاست دہشت گردی کا شکار تھی ۔ اب وقت آ گیا ہے کہ جموں و کشمیر کے نو جوان حقیقت کو سمجھیں اور ملک کی ترقی اور پیش رفت کا حصہ بنیں ۔


    وزیر موصوف نے کہا کہ اب صحت کی بہتر دیکھ بھال ، تعلیم ، نو جوانوں کے لئے روز گار کے مواقع ، سرکاری ملازمین کے لئے مرکزی حکومت کے ملازمین کے برابر تنخواہیں اور دیگر فوائد ریاست کے عوام کو بھی دستیاب ہوں گے ۔ یہ فائدے مذہب ، ذات پات اور نسل کی تفریق کے بغیر فراہم کئے جائیں گے ۔ ڈاکٹر سنگھ نے نو جوانوں کی حوصلہ افزائی کی کہ وہ ان فوائد کو حاصل کرنے کے لئے ، جو اب انہیں حاصل ہونے والے ہیں ، سخت محنت کریں ۔ انہوں نے کہا کہ نو جوانوں کو ہر طرح کے ذہنی خوف سے خود کو آزاد کرنا چاہیئے ۔


    ڈاکٹر سنگھ نے کہا کہ دفعہ 370 جموں و کشمیر کی ترقی کی راہ میں ایک رکاوٹ تھی ۔ انہوں نے آئی آئی ٹی جموں کی مثال دی ، جس کی منظوری مرکز نے دے دی تھی لیکن ریاست کی صورت حال کی وجہ سے اسے کوئی ڈائرکٹر نہیں مل سکا ۔ انہوں نے کہا کہ اسی طرح کی صورت حال ایمس میں بھی تھی ۔ آئی آئی ایم کی مثال دیتے ہوئے انہوں نے کہا کہ طلباء بہتر مواقع کی تلاش میں ریاست چھوڑ دیتے تھے کیونکہ باہر کے لوگ وہاں زمین نہیں خرید سکتے تھے اور جموں و کشمیرمیں پروجیکٹ نہیں چلا سکتے تھے ۔ یہ صورت حال اب تبدیل ہو گئی ہے ۔


    ڈاکٹر سنگھ نے کہا کہ جموں و کشمیر کے نو جوانوں کی آئی کیو سطح بہت اونچی ہے لیکن انہیں مواقع سے محروم رکھا گیا ۔ ان کی صلاحیتوں سے فائدہ اٹھایا جانا چاہیئے ۔


    بات چیت کے دوران طلباء نے ریاست میں اپنے اپنے علاقوں میں ترقی کی کمی کی مثالیں پیش کیں اور یہ بھی بتایا کہ اب کس طرح بہتری کی طرف تبدیلی آ رہی ہے ۔ انہوں نے جموں و کشمیر کے طلباء کے تئیں حکومت کی حمایت کے لئے وزیر موصوف کا شکریہ ادا کیا ، جس کی وجہ سے انہیں وزیر اعظم کی خصوصی اسکالر شپ اسکیم کے تحت اہم یونیورسٹیوں اور کالجوں میں پڑھنے کا موقع ملا ۔ انہوں نے پچھلے چند برسوں میں زمینی سطح پر کئے گئے ترقیاتی کاموں کا ذکر کیا ، مثلاً نئے میڈیکل کالجز کھولنا ، قومی شاہراہوں کا قیام ، بینک کی شاخیں کھولنا اور اسکولوں وغیرہ کا قیام ۔ اس سے پہلے ان سہولتوں کے بارے میں سوچا بھی نہیں جا سکتا تھا ۔


    طلباء نے امید ظاہر کی کہ جو لوگ ریاست سے بے گھر ہو گئے تھے ، انہیں اپنی جڑوں میں واپس جانے کا موقع ملے گا ۔ انہوں نے امید ظاہر کی کہ دفعہ 370 کی منسوخی کے بعد جموں و کشمیر اور لداخ میں سماجی و اقتصادی ترقی دیکھنے کو ملے گی اور لوگوں کو دہشت گردی کی لعنت سے نجات ملے گی ۔


    ۔ ۔ ۔ ۔ ۔ ۔


    U. No. 3933

    
    
    (Release ID: 1583524) Visitor Counter : 7
    
    
      Read this release in: English , Hindi