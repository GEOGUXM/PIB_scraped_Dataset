      وزارت دفاع

      مسلح دستوں کی جدید کاری اولین ترجیح ہے : رکشا منتری جناب راج ناتھ سنگھ
      
      انہوں نے حیدرآباد میں بی ڈی ایل کی گولڈن جوبلی تقریبات میں شرکت کی

      Posted On: 03 AUG 2019 7:34PM by PIB Delhi

    نئی دہلی، 04 اگست / رکشا منتری جناب راج ناتھ سنگھ نے کہا کہ ملک کی دفاعی صلاحیت اور اُس کی تیاری میں اضافے کے لیے مسلح دستوں کی جدیدکاری حکومت کی اولین ترجیح ہے۔ انہوں نے آج حیدرآباد میں بھارت ڈائنامکس لمیٹڈ (بی ڈی ایل) کا دورہ کیا۔ موقع تھا اس دفاعی سرکاری شعبے کی کمپنی کی گولڈن جوبلی تقریبات کا ۔


    اس موقع پر حاضرین سے خطاب کرتے ہوئے جناب راج ناتھ سنگھ نے کہا کہ دفاعی ساز و سامان کی زیادہ سے زیادہ ممکنہ حد تک ملک میں ہی تیاری کی حوصلہ افزائی کی جائے گی اور دفاعی ساز و سامان اسی صورت میں درآمد کیا جائے گا جبکہ ملک میں اس کو تیار نہ کیا جاسکتا ہو۔ انہوں نے کہا کہ دفاعی شعبہ مینوفیکچرنگ میں ایف ڈی آئی اور آف سیٹ سرمایہ کاری کے ذریعے ملک کو پانچ ٹریلین کی معیشت بنانے میں ایک کلیدی رول ادا کرے گا۔ انہوں نے امید ظاہر کی کہ دفاعی برآمدات 2025 تک ایک نمایاں سطح تک پہنچ جائیں گی۔


    جناب راج ناتھ سنگھ نے کہا کہ بی ڈی ایل ایک اہم دفاعی تنظیم ہے اور ڈی آر ڈی او، اسرو جیسے اداروں کے ساتھ بی ڈی ایل نے اپنی حصولیابیوں کے ذریعے ملک کے احترام میں اضافہ کیا ہے۔ جناب راج ناتھ سنگھ نے گذشتہ 50 برسوں میں ایک لاکھ سے زیادہ میزائلیں تیار کرنے پر بی ڈی ایل کی تعریف کی۔


    جناب راج ناتھ سنگھ نے کہا کہ نئی دنیا میں بہت سے ممالک نے فضائی دفاعی نظام تیار کر کے میزائل ٹکنالوجی کے مقابلے کا سامان تیار کیا ہے اور انہوں نے مسلح دستوں کی دفاعی صلاحیتوں میں اضافے کے لیے ہائپر سونک میزائل ٹکنالوجی تیار کیے جانے کی اپیل کی۔ انہوں نے اس بات کا اعادہ کیا کہ ملک کی دفاعی پالیسی علاقائی بر اعظم کی سطح اور عالمی سطح پر امن اور استحکام کے لیے ہے۔


    انہوں نے سابق صدر اور بھارت رتن ڈاکٹر اے پی جے عبدالکلام کےعہد ساز نظریے کی یاد میں ان کے مجسمے کی نقاب کشائی کی۔ڈاکٹر کلام کے ذہن کی اپج اینٹی گریٹڈ گائیڈڈ میزائل ڈیولپمنٹ (آئی جی ایم ڈی) پروگرام جو کہ 80 کی دہائی کے اواخر میں شروع کیا گیا تھا، نے اپنی ہنرمند افرادی قوت تیار کرنے اور اس پروگرام کے تحت میزائل تیار کرنے کے جدید ٹکنالوجی کے شعبوں میں سرمایہ کاری کے لیے بی ڈی ایل کو بہت سے مواقع فراہم کرائے۔ رکشا منتری نے کمپنی کی کنچن باغ یونٹ میں جدید ترین پروڈکشن سہولیات کو بھی دیکھا۔ انہوں نے اس موقع پر بی ڈی ایل کے بارے میں ایک یادگاری ڈاک ٹکٹ بھی جاری کیا۔


    رکشا منتری جناب راج ناتھ سنگھ نے تقریب میں میڈیم رینج کا سطح سے فضا میں مار کرنے والا میزائل (ایم آر ایس اے ایم) ہندوستانی فضائیہ کے سپرد کیا۔ وائس چیف آف ایئر اسٹاف ایئر مارشل آر کے ایس بھدوریا نے ہندوستانی فضائیہ کی جانب سے ایم آر ایس اے ایم حاصل کیا۔


    رکشا منتری نے بی ڈی ایل کی کارپوریٹ سماجی ذمہ داری کی پہل کے ایک حصے کےطور پر تلنگانہ اور آندھرا پردیش کی ‘‘ویر ناریوں’’ کو مبارکباد پیش کی۔ جناب راج ناتھ سنگھ نے 22 ویر ناریوں سے بات چیت بھی کی جنھیں اس موقعے پر بی ڈی ایل میں مدعو کیا گیا تھا۔


    رکشا منتری نے حکومت ہند کے جل شکتی ابھیان کے ایک حصے کے طور پر ابراہیم پٹنم میں بی ڈی ایل کی آئندہ یونٹ میں ‘‘جل ندھی’’ نام کی بارش کا پانی جمع کرنے کی سہولت کا افتتاح بھی کیا۔ اس سے توقع ہے کہ یہ 24 لاکھ لیٹر پانی جمع کرنے اور زیر زمین پانی کی سطح کو بڑھانے میں مدد دے گی ۔


    بی ڈی ایل ، ابراہیم پٹنم میں جناب راج ناتھ سنگھ نے ایک پانچ میگاواٹ کے شمسی پاور پلانٹ کا بھی افتتاح کیا، جس سے ماحولیات کے تحفظ کے لیے ڈی پی ایس یو کے عزم کا اظہار ہوتا ہے۔


    اِس سے قبل ڈی بی ایل کے چیئرمین- کم- مینیجنگ ڈائریکٹر کموڈور سدھارتھ مشرا (ریٹائرڈ) نے بی ڈی ایل کے کنچن باغ کے احاطے میں رکشا منتری کا گرم جوشی کے ساتھ استقبال کیا۔ اس موقعے پر دفاعی تحقیق اور ترقی کے محکمے کے سکریٹری اور ڈی آر ڈی او کے چیئرمین ڈاکٹر جی ستیش ریڈی بھی موجود تھے۔


    **************


    ( م ن ۔اگ ۔ م ت ح (


    U.No: 3594


    

    
    (Release ID: 1581259) Visitor Counter : 12
    
    
      Read this release in: English , Hindi