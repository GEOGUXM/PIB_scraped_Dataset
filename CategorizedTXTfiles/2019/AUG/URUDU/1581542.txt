      نائب صدر جمہوریہ ہند کا سکریٹریٹ

      ہندوستان کی مذہبی ہم آہنگی اور کثرت میں وحدت کی پروردہ قدروں کی حفاظت کریں: نائب صدر
      ہندوستان کو 21 ویں صدی کا اختراعاتی مرکز بنائیں
      
      خواتین کی تعلیم کو عوامی تحریک کی شکل دی جانی چاہیے
      
      ہائی اسکول کی سطح تک مادری زبان کو ذریعہ تعلیم بنائیں
      
      صدر جمہوریہ کی ہمارے تعلیمی نظام کو عالمی معیار کا بنانے کے لئے اس کی نشاۃ ثانیہ کی اپیل
      Posted On: 08 AUG 2019 3:26PM by PIB Delhi


    نئی دہلی، 8 اگست 2019 ، نائب صدر جمہوریہ جناب ایم وینکیا نائیڈو نے آج کہا کہ مذہبی ہم آہنگی اور کثرت میں وحدت ہماری تہذیب کی پروردہ قدریں ہیں۔ صدر جمہوریہ نے ملک کے سبھی شہریوں سے کہا کہ وہ قومی ہم آہنگی کی ہماری قدروں کے تحفظ کے لئے کام کریں۔


    صدر جمہوریہ آج مدھیہ پردیش کے اندور میں شری ویشنو ودیا پیٹھ وشو ودیالیہ کے دوسرے جلسہ تقسیم اسناد سے خطاب کررہے تھے۔


    نائب صدر جمہوریہ نے معیاری تعلیم فراہم کرنے کے لئے شری ویشنو ودیا پیٹھ وشو ودیالیہ (ایس وی وی وی) قائم کرنے کے لئے 135 سال پرانی شری ویشنو کمیٹی اینڈ دی گروپ آف ٹرسٹ، اندور کی ستائش کی۔


    ہمارے تعلیمی نظام کو عالمی معیار کا بنانے کے لئے اس کے احیا اور اس کی نشاۃ ثانیہ کی ضرورت کی بات کرتے ہوئے جناب نائیڈو نے کہا کہ تعلیمی اداروں کو تعلیمی امتیاز، جسمانی فٹنیس ، دماغی چوکسی، اخلاقی عظمت اور سماجی شعور پر توجہ مرکوز کرنی چاہیے۔


    انہوں نے یونیورسٹیوں سے درخواست کی کہ وہ نالج نیٹ ورکوں کی تخلیق، تحقیق و جدت طرازی مراکز، فروغ ہنرمندی کے پروگراموں اور فیکلٹی ڈیولپمنٹ کو تعاون کے ذریعہ معیار، برابری اور تعلیم تک رسائی سے متعلق درپیش چیلنجوں پر قابو پانے کی کوشش کریں۔


    نائب صدر جمہوریہ نے کہا کہ چونکہ ہماری روز مرہ کی زندگی میں ٹکنالوجی کا عمل دخل بڑھتا جارہاہے لہذا اب پہلے سے زیادہ آج اس بات کی ضرورت ہے کہ تعلیمی نصاب کو بدلتی ہوئی تکنیکی ترقی سے ہم آہنگ کیا جائے اور اس معاملے میں ملک کو عظیم تر بلندی تک لے جانے کے لئے دوسروں سے آگے رہنے کی کوشش کی جائے۔


    انہوں نے بین الاقوامی شہرت کے حامل جرائد میں عالمی معیار کی اشاعتوں کے لئے تحقیق کی سہولتوں کو بہتر بنانے کی ضرورت پر زور دیا۔ انہوں نے کہا کہ ریسرچ ایک ایسا شعبہ ہے جس میں ہم پیچھے ہیں۔ لہذا ملک میں ریسرچ اور اختراعات کے کلچر کو فروغ دینے کے لئے سنجیدہ کوششیں ضروری ہیں۔


    ہماری خوشحال ثقافت بالخصوص زبانوں کے تحفظ کی اہمیت کو اجاگر کرتے ہوئے نائب صدر جمہوریہ نے اس خیال کا اظہار بھی کیا کہ ہائی اسکول کی سطح تک اسکولوں میں ابتدائی ذریعہ تعلیم مادری زبان ہونی چاہیے۔


    جناب نائیڈو نے تعلیمی اداروں اور صنعتی اداروں کے درمیان اشتراک میں اضافے کی اپیل کی اور صنعتوں سے درخواست کی کہ وہ اپنے سی ایس آر فنڈ کا استعمال تعلیمی اور تحقیقی سرگرمیوں میں اشتراک کو فروغ دینے کے لئے کریں۔


    ملک میں آبادی کی کثرت کے فوائد کی طرف اشارہ کرتے ہوئے جناب نائیڈو نے کہا کہ ہندوستان کے اندر دنیا کا انسانی وسائل کا مرکز بننے کی صلاحیت ہے۔ انہوں نے کہا کہ معیاری تعلیم، ہنرمندی، علم اور تخلیقی فکر آبادی سے متعلق فوائد سے فائدہ اٹھانے اور ہندوستان کو 21 ویں صدی کا اختراعاتی مرکز بنانے کے لئے لازمی ہے۔


    نائب صدر جمہوریہ نے کہاکہ ہمیں اپنے تعلیمی اداروں کو عالمی معیار ات سے متصف ممتاز مراکز میں تبدیلی کرنا ہوگا۔ انہوں نے مزید کہا کہ ہماری یونیورسٹیوں اور تعلیمی اداروں کے لئے یہ ضروری ہے کہ وہ عظیم بلندی کے حصول اور چوٹی کے عالمی تعلیمی اداروں میں چوٹی کا مقام حاصل کریں۔


    اس بات کا مشاہدہ کرتے ہوئے کہ یونیورسٹیوں میں میرٹ اور امتیازی مقام حاصل کرنے کے لئے ایوارڈ حاصل کرنے والے طلبا کی اکثریت خواتین پر مشتمل ہے، نائب صدر جمہوریہ نے کہا کہ خواتین کی تعلیم اور ان کے امپاورمینٹ کو عوامی تحریک کی شکل دی جانی چاہیے۔


    جناب نائیڈو نے نوجوانوں کے درمیان ایک دوسرے کے ساتھ چیزوں کو مشترک کرنے اور ایک دوسرے کا خیال کرنے جیسی قدروں کو پروان چڑھانے کی ضرورت پر زور دیا۔ انہوں نے کہا کہ ضرورت اس بات کی ہے کہ نوجوانوں کے درمیان ایک دوسرے کے تعلق سے ہمدردی اور مروت کا جذبہ ہو، خاص طور پر ہمارے سماج کے کمزور اور حاشیہ پر پڑے ہوئے طبقات کے تئیں۔


    انہوں نے طلبا سے اپیل کی کہ وہ شعوری طور پر خود کو جدید ترین ٹکنالوجی، اختراعات اور دنیا کو درپیش چیلنجوں کے تعلق سے جدید ترین صورتحال سے آگاہ رکھیں۔ انہوں نے انہیں مشورہ دیا کہ وہ ملک کے بارے میں پہلے سوچیں اور اپنے خوابوں اور ایک ارب سے زیادہ لوگوں کی امنگوں کو حقیقت کی شکل دینے کے لئے عزم مصمم کے ساتھ کام کریں۔


    انہوں نے طلبا کو مشورہ دیا کہ وہ مضبوطی کے ساتھ سچائی کی راہ پر قدم بڑھائیں اور ہر وقت اخلاقیات اور اقدار کو بنائے رکھنے کے تئیں پابند عہد رہیں۔


    مدھیہ پردیش کے گورنر جناب لال جی ٹنڈن، مدھیہ پردیش حکومت کے عوامی صحت اور کنبہ فلاح و بہبود کے وزیر جناب تلسی رام سلاوٹ، مدھیہ پردیش حکومت کے اعلی تعلیم کے وزیر جناب جیتو پٹواری، لوک سبھا کی سابق اسپیکر محترمہ سمترا مہاجن اور دیگر اس موقع پر موجود تھے۔


    ۔۔۔۔۔۔۔۔۔۔۔


    م ن۔م م۔ن ا۔


    U- 3643

    
    
    (Release ID: 1581542) Visitor Counter : 20
    
    
      Read this release in: English , Marathi , Hindi