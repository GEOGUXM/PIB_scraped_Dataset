      نائب صدر جمہوریہ ہند کا سکریٹریٹ

      لوگوں کو تیز رفتار ترقی کے لئے حکمرانی کے عمل میں بڑھ چڑھ کر حصہ لینا چاہئے: نائب صدر جمہوریہ
      
      ہمیں عمدہ کارکردگی کی عزت افزائی کی قدیم ہندوستانی روایت کا تحفظ کرنا چاہئے؛
      ہندوستان کو جامع اور پائیدار ترقی کے راستے پر لے جانے کے لئے اختراع ناگزیر ہے؛
      نائب صدر نے ملک کو درپیش چیلنجوں کے لئے اختراع اور روایتی طریقوں سے ہٹ کر حل پیش کرنے کی ضرورت پر زور دیا
      گوجر مل مودی اختراعی سائنس اور ٹیکنالوجی ایوارڈ 2019 پیش کیا
      Posted On: 09 AUG 2019 6:34PM by PIB Delhi


    نئی دہلی، 9 /اگست ۔ نائب صدر جمہوریہ ہند جناب ایم وینکیا نائیڈو نے کہا ہے کہ ملک کے لوگوں کو ترقی کے عمل میں تیز رفتاری لانے کے لئے حکمرانی میں بڑھ چڑھ کر حصہ لینا چاہئے۔ انھوں نے کہا کہ محض قوانین سازی سے مسائل حل نہیں ہوں گے۔ انھوں نے اس بات پر زور دیا کہ قوانین کی حمایت سیاسی ہنرمندی اور انتظامی مرضی کے تحت کی جانی چاہئے۔


    نائب صدر جمہوریہ آج یہاں وگیان بھون میں پروفیسر ایس کے ستیش اور ڈاکٹر مہاراج کشن بھان (پدم بھوشن) کو گوجر مل مودی اختراعی سائنس اور ٹیکنالوجی ایوارڈس 2019 پیش کرنے کے بعد جناب گوجر مل مودی کی 117ویں سال گرہ تقریبات میں موجود اجتماع سے خطاب کررہے تھے۔ جناب نائیڈو نے سائنس دانوں اور اختراع کاروں کی حوصلہ افزائی سے متعلق کوشش کے لئے گوجر مل مودی سائنس فاؤنڈیشن کی ستائش کی اور کہا کہ ہمیں نوجوان نسلوں کو اچھا کرنے کے لئے انھیں ترغیب دینے کے مقصد سے عمدہ کارکردگی کی عزت افزائی کی قدیم ہندوستانی روایت کا تحفظ کرنا چاہئے۔


    جناب نائیڈو نے غربت، آلودگی، ماحولیاتی تبدیلی، بیماریوں، بہت زیادہ غیرمنافع بخش زراعت اور کم استعداد والے صنعتی عمل جیسے زبردست چیلنجوں کے جدید اور قدیم روایت سے ہٹ کر حل تلاش کرنے پر زور دیا۔ اختراع کی ثقافت پر زور دیتے ہوئے نائب صدر نے کہا کہ ان چیلنجوں سے نمٹنے اور ہندوستان کو تیز رفتاری سے جامع اور پائیدار ترقی کے راستے پر آگے لے جانے کے لئے اختراع ناگزیر ہے۔


    نائب صدر نے تخلیقیت کو فروغ دینے کے لئے تعلیمی نظام کی تنظیم نو کی ضرورت پر زور دیا۔ اس بات پر زور دیتے ہوئے کہ ہمارے اسکولوں اور کالجوں میں اختراع کی ثقافت کی بنیادیں رکھی جانی چاہئیں، انھوں نے کہا کہ تعلیم کے ایک نئے ماڈل کی ضرورت ہے۔ انھوں نے مزید کہا کہ ہمیں سیکھنے والوں کی حیثیت سے صدیوں سے جو ’’بہترین طریقے‘‘ ہم نے تیار کئے ہیں ان پر ہمیں قائم رہنا چاہئے اور ’’اگلا طریقہ کار‘‘ پیدا کرنے ہوں گے، جو ہمارے مستقبل کے ہمارے ویژن کے مطابق ہوں۔


    یہ کہتے ہوئے کہ بنیادی سائنسز میں تحقیق سے ہر طرح کی تکنیکی ترقی کا آغاز ہوتا ہے، جناب نائیڈو نے کہا کہ ایسا ماحول پیدا کرنا بہت ضروری ہے جہاں حکومت، یونیورسٹیاں، کارپوریٹ ہاؤسیز اور دیگر مل کر پورے سائنسی ماحولیاتی نظام کو پائیداری پر خصوصی زور کے ساتھ آگے بڑھاسکیں۔


    ہندوستانی یونیورسٹیوں کو بنیادی سائنسز کے ساتھ ساتھ جدید ٹیکنالوجی کے امتیازی مراکز میں ترقی دینے کی خواہش کا اظہار کرتے ہوئے جناب نائیڈو نے کہا کہ ہماری یونیورسٹیوں کو تحقیق اور ترقی کے پاور ہاؤسیز بننے چاہئیں۔


    یہ کہتے ہوئے کہ جدت طرازی اور صنعت کاری کو ساتھ ساتھ چلنا چاہئے، نائب صدر نے کہا کہ یونیورسٹیوں کو صنعت کاری کے فروغ کے لئے محفوظ مقامات کے طور پر کام کرنا چاہئے۔


    نائب صدر نے پروفیسر ایس کے ستیش اور ڈاکٹر مہاراج کشن بھان (پدم بھوشن) کو گوجر مل مودی اختراعی سائنس اور ٹیکنالوجی ایوارڈ پیش کئے۔ گوجر مل مودی سائنس فاؤنڈیشن کے صدر جناب ستیش کمار مودی، فاؤنڈیشن کے ٹرسٹیز جناب کرشن کمار مودی، جناب امیش کمار مودی اور دیگر افراد اس موقع پر موجود تھے۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ ن ا۔ م ر (


    U-3676

    
    
    (Release ID: 1581711) Visitor Counter : 18
    
    
      Read this release in: English , Hindi