      وزارت دفاع

      حکومت دفاعی شعبے میں نجی صنعت کی سرمایہ کاری کو فروغ دے گی: رکشا منتری راج ناتھ سنگھ
      
      سال 2018-19 میں دفاعی صنعت کی پیداوار 80000 کروڑ روپے تھی

      Posted On: 09 AUG 2019 3:05PM by PIB Delhi

    نئی دہلی، 9 /اگست۔ رکشا منتری جناب راج ناتھ سنگھ نے دفاعی شعبے میں نجی صنعت کی سرمایہ کاری کی حوصلہ افزائی کرنے کے ساتھ ساتھ دفاعی پی ایس یو اور آرڈیننس فیکٹری بورڈ (او ایف بی) کو بھی تقویت دینے سے متعلق حکومت کی خواہش کا اظہار کیا ہے۔ آج یہاں دفاعی صنعت میں میک ان انڈیا کے عنوان سے ایک گول میز میں اعلیٰ دفاعی اور ایرو اسپیس کمپنیوں کے سی ای اوز سے خطاب کرتے ہوئے جناب راج ناتھ سنگھ نے کہا کہ دفاعی کمپنیوں کے پاس برآمدات کے علاوہ گھریلو مارکیٹ میں شراکت داری نبھانے کے بھی بہت زیادہ مواقع ہیں۔


    رکشا منتری نے کہا کہ دفاعی مینوفیکچرنگ انفرااسٹرکچر اور سپلائی چین کے قیام کے لئے اسٹریٹجک پارٹنرشپ ماڈل کو مشتہر کیا گیا ہے، جس کے ذریعے ہندوستانی کمپنیاں مسابقتی اور شفاف عمل کے ذریعے کسی پارٹنر کا انتخاب کرسکتی ہیں۔ انھوں نے مزید کہا کہ دفاعی شعبے میں ایف ڈی آئی کی پالیسی کو آزاد کردیا گیا ہے۔


    آفسیٹ پروسیسنگ کے بارے میں جناب راج ناتھ سنگھ نے کہا کہ وزارت نے شروع سے لے کر آخر تک آفسیٹ پروسیسنگ پورٹل قائم کیا ہے، جس کے ذریعے 1.5 بلین امریکی ڈالر کی قیمت کی تجاویز پر کارروائی کی گئی ہے۔ ایم ایس ایم ای کے لئے داخلے میں رکاوٹیں بھی کم کردی گئیں اور اس کے نتیجے میں 2014 میں جاری 215 سے جاری کردہ دفاعی لائسنس دوگنی ہوکر 2019 میں 440 ہوگئے۔


    رکشا منتری نے کہا کہ وزارت میں ایک سال پہلے قائم کردہ دفاعی انویسٹر سیل نے تقریباً 550 سوالات اور شکایات پر کارروائی کی ہے۔ دفاعی برآمدات کی حوصلہ افزائی کے لئے حکومت کی طرف سے شروع کیے گئے مختلف اقدامات پر روشنی ڈالتے ہوئے جناب راج ناتھ سنگھ نے صنعت سے اپیل کی کہ وہ دوست ممالک کے لئے برآمدات بڑھانے کی سمت میں کام کریں۔ انھوں نے کہا کہ دفاعی طریقۂ کار کو آسان بنایا گیا ہے اور دفاعی خریداری کے طریقۂ کار پر 2016 میں نظر ثانی کی گئی تھی، تاکہ دیسی ڈیزائن، ترقی اور مینوفیکچر کی حوصلہ افزائی کی جاسکے۔


    رکشا منتری نے کہا کہ دفاعی شعبے میں خودانحصاری دیسی ٹیکنالوجی کی ترقی کے بغیر ممکن نہیں ہے اور انھوں نے ملک کے اندر متعلقہ ٹیکنالوجیز کی ترقی کے لئے اقدامات کرنے پر زور دیا۔ انھوں نے کہا کہ اب اس بات کا عظیم تر امکان ہے، کیونکہ دفاعی شعبے میں ڈیجیٹل ٹیکنالوجیوں کی شراکت داری میں اضافہ ہورہا ہے اور ہندوستان میں ایسی ٹیکنالوجیز تیار کرنے کی زبردست صلاحیتیں موجود ہیں، جہاں اسٹارٹ اَپ کا اہم رول ہے۔


    جناب راج ناتھ سنگھ نے کہا کہ ہندوستانی دفاعی صنعت کی پیداوار 2018-19 میں 80000 کروڑ روپے تھی، جس میں نجی شعبے کی طرف سے 16000 کروڑ روپے کی شراکت داری تھی۔ رکشا منتری نے مزید کہا کہ ہمارا ملک اسٹریٹجک معیشت سے مستحکم مضبوط سیاسی قیادت کی بنیاد پر اعتماد کے ساتھ نئی بلندیوں کو چھورہا ہے۔ انھوں نے ’میک اِن انڈیا‘ کے ہدف کے حصول کے لئے کثیر جہتی طریقہ کار اپنانے کی اپیل کی۔


    قبل ازیں اپنے استقبالیہ خطاب میں سکریٹری (دفاعی پروڈکشن) ڈاکٹر اجے کمار نے کہا کہ دفاعی شعبے میں نظام اور طریقہ کار کو مزیدبہتر بنانے کے لئے صنعت سے آراء اور مشورے لینے کے لئے گول میز کا اہتمام کیا گیا ہے۔


    اس موقع پر رکشا راجیہ منتری جناب شری پد یسونائک، وزارت ، دفاعی پی ایس یو، او ایف بی کے سینئر افسران اور اعلیٰ دفاعی مینوفیکچرنگ کمپنیوں کے سی ای اوز اور نمائندے موجود تھے۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ ن ا ۔ م ر (


    U-3665

    
    
    (Release ID: 1581689) Visitor Counter : 11
    
    
      Read this release in: English , Marathi , Hindi , Bengali