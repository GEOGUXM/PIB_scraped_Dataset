      صدر جمہوریہ کا سکریٹریٹ

      صدر جمہوریہ ہند نے گنی میں وفد کی سطح کے مذاکرات کی قیادت کی اور ان کے موجودگی میں مفاہمت ناموں پر دستخط ہوئے؛ انہوں نے کہا کہ ہندوستان گنی کے قومی ترقی کے منصوبے کی حمایت میں گنی کے ساتھ اقتصادی تعلقات کو مستحکم کرنے کے لیے پابند عہد ہے
      
      ہندوستان نے کوناکری واٹر سپلائی پروجیکٹ کے لیے 170 ملین تک امریکی ڈالر کے قرض کی پیشکش کی

      Posted On: 02 AUG 2019 6:26PM by PIB Delhi

    نئی دہلی، 03 اگست / صدر جمہوریہ ہند جناب رام ناتھ کووند بینن ، گامبیا اور گنی کے اپنے دورے کے آخری مرحلے میں گزشتہ شام (یکم اگست 2019) کوناکری، گنی پہنچے۔ گنی کا دورہ کرنے والے وہ ہندوستان کے پہلے سربراہ مملکت /سربراہ حکومت بن گئے ہیں۔ کوناکری ہوائی اڈے پر آمد پر صدر جمہوریہ جناب رام ناتھ کووند کا گنی کے صدر پروفیسر الفا کونڈے نے خیرمقدم کیا اور اُن کا رسمی استقبال کیا گیا۔


    آج (02 اگست 2019) صدر جمہوریہ نے صدر کونڈے سے ملاقات کی۔ اُ ن کے ساتھ بات چیت کے دوران صدر جمہوریہ نے کہا کہ ہندوستان گنی کے ساتھ اپنے سیاسی تعلقات کو اپگریڈ کرنا چاہتا ہے اور انہیں توسیع دینا چاہتا ہے۔ اس بات پر زور دینے کے لیے کہ ہندوستان گنی کے ساتھ اپنے تعلقات کو کتنی اہمیت دیتا ہے، ہندوستان نے اس سال جنوری میں کوناکری میں ہندوستانی سفارتخانہ کھولا ہے۔ بعد میں صدر جمہوریہ نے دونوں ملکوں کے درمیان وفد کی سطح کے مذاکرات کے دوران قیادت کی۔


    صدر جمہوریہ نے کہا کہ ہندوستان گنی کے قومی ترقی کے منصوبے کی حمایت میں گنی کے ساتھ اقتصادی تعلقات کو مستحکم کرنے کے لیے پابند عہد ہے۔ ہندوستان نے توانائی ، صحت اور ٹرانسپورٹیشن کےشعبوں میں گنی کے ذریعے شناخت کیے گئے پروجیکٹوں کے لیے، جن میں علاقائی اسپتالوں کے پروجیکٹ بھی شامل ہیں،مالی امداد فراہم کرائی ہے۔ ہندوستان نے کوناکری واٹر سپلائی پروجیکٹ کے لیے 170 ملین امریکی ڈالر تک کے قرض کی پیشکش کی ہے۔


    صدر جمہوریہ کو یہ جان کر خوشی ہوئی کہ ہندوستان گنی کے اعلیٰ ترین تجارتی شراکت داروں میں شامل ہے۔ انہوں نے کہا کہ ہندوستان کی ترقی اور گنی کی قدرتی طاقت ایک دوسرے کی تکمیل کرتی ہے۔ ہندوستانی کمپنیاں گنی میں خصوصی طور پر کانکنی ، بنیادی ڈھانچے، صحت اور ادویات سازی کے شعبوں میں سرمایہ کاری کی خواہشمند ہیں۔


    صدر جمہوریہ نے کہا کہ ہندوستان افریقی یونین کے معاملات ،خصوصی طور پر مغربی افریقی ممالک میں امن، سلامتی اور استحکام سے متعلق معاملات سے نمٹنے میں گنی کے قائدانہ رول کی ستائش کرتا ہے۔ انہوں نے کہا کہ آج دہشت گردی انسانیت کے لیے سب سے بڑا خطرہ ہے اور ہمیں اس برائی کےخلاف عالمی جنگ کو مضبوط کرنے کے لیے مل کر کام کرنا چاہیے۔


    دونوں ممالک کی جانب سے اقوام متحدہ کی سلامتی کونسل میں نمائندگی میں اضافہ کرنے ، اسے مزیدذمہ دار ، شفاف ،شمولیت والا اور مؤثر بنانے کے لیے کثیر جہتی رجحان اور جامع اصلاحات کے لیے اپنی عہد بندی کی توثیق نو کی۔ صدر الفا کونڈے نے 2022-2021 مدت کے لیے اقوام متحدہ کی سلامتی کونسل کے ایک غیر مستقل رکن کی حیثیت سے ہندوستان کی امیدواری کے لیے حمایت کا اظہار کیا۔


    دونوں ملکوں کے صدور درج ذیل مفاہمت ناموں پر دستخط کیے جانے اور ان کے تبادلے کے دوران موجود تھے۔


    الف) روایتی نظام علاج اور ہومیو پیتھی کے شعبے میں تعاون کے بارے میں حکومت جمہوریۂ گنی اور حکومت جمہوریہ ہند کے درمیان مفاہمت نامہ ۔


    ب) ای-وی بی اے بی نیٹ ورک پروجیکٹ میں شرکت کے لیے ٹیلی کمیونکیشنز کنسلٹینٹس انڈیا لمیٹڈ اور حکومت جمہوریہ گنی کے درمیان مفاہمت نامہ ۔


    ج) قابل تجدید توانائی کے شعبے میں تعاون سے متعلق حکومت جمہوریہ ہند اور حکومت جمہوریہ گنی کے درمیان مفاہمت نامہ ۔


    شام کو صدر جمہوریہ اس ضیافت میں شرکت کریں گے جو گنی کے صدر ان کے اعزاز میں دیں گے۔


    **************


    ( م ن ۔اگ ۔ م ت ح (


    U.No:3589


    

    
    (Release ID: 1581237) Visitor Counter : 10
    
    
      Read this release in: English , Hindi