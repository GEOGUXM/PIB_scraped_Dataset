      وزارات ثقافت

      جناب پرہلاد سنگھ پٹیل، نئی دلی میں ’’دی ڈائری آف منو گاندھی‘‘ نامی کتاب کا اجرا کریں گے
      Posted On: 21 AUG 2019 7:20PM by PIB Delhi


    نئیدہلی 22 اگست ۔ثقافت اور سیاحت کے وزیر مملکت (آزادانہ چارج ) جناب پرہلاد سنگھ پٹیل ، 22 اگست 2019 کو شام پانچ بجے نہرو میموریل میوزیم اینڈ لائبریری کے آڈیٹوریم میں ایک تقریب کے دوران ایک کتاب ’’ دی ڈائری آف منوگاندھی ‘‘ ( 44-1943) کا اجرا کریں گے ۔ یہ کتاب مہاتما گاندھی کے یوم پیدائش کی 150 ویں سالگرہ کے موقع پر نیشنل آرکائیوز آف انڈیا نے آکسفورڈ یونیورسٹی پریس کے اشتراک سے شائع کی ہے ۔


    دی ڈائری آف منوگاندھی ، جو بنیادی طور پر گجراتی میں تھی ، گاندھیائی دانشورانہ روایات کی تفہیم میں مصروف سرکردہ اسکالر ڈاکٹر تریدیپ سہرود نے ایڈٹ کی ہے اور اس کا ترجمہ کیا ہے ۔ منوگاندھی اس کا پہلا حصہ 1943 اور 1944 کے عرصے پر محیط ہے ۔ منوگاندھی (مردلا) مہاتما گاندھی کی گرانڈ نیس تھیں یعنی ان کے بھتیجے جے سکھ لال امرت لال گاندھی کی بھتیجی ۔ وہ گاندھی جی کے ساتھ ان کے قتل تک موجود رہیں ۔وہ 1943 میں آغا خاں پیلس میں کستوربا گاندھی کی قید کے دوران ان کی معاون کے طور پر رہتی تھیں ۔


    اس ڈائری کا پہلا حصہ ، مردلا کی زندگی اور 44-1943 کے درمیان گاندھی جی کے ساتھ رہنے کے ان کے وقت کا ایک ریکارڈ ہے ۔ خود گاندھی جی کی تصحیح کردہ اس ڈائری کے تفصیلی اور گہری نوعیت کے اندراجات سے ایک قیدی کی حیثیت سے گاندھی جی کی زندگی اور اجتماعی عدم تشدد کے امکانات کے قیام کی ان کی کوششوں پر روشنی پڑتی ہے ۔اس میں ایک ایسی خاتون کی روحانی اور تعلیمی جستجو کی کوششوں کی جھلکیاں بھی ملتی ہیں ،جس نے لکھنے لکھانے کو اپنی خود احتسابی کا ذریعہ بنایا ہو۔اس میں کستوربا گاندھی کی بیماری اور ان کی موت کی ایک متاثر کن تصویر بھی دی گئی ہے ۔مصنف نے اس گہرے جذباتی رشتے کا اظہار بھی کیا ہے ،جو ا س نے گاندھی جی کے ساتھ جوڑ لیا تھا۔


    نیشنل آرکائیوز آف انڈیا ، وزارت کلچر سے وابستہ ایک ادارہ ہے ، اسے امپیریل ریکارڈ ڈپارٹمنٹ کے طور پر 11 مارچ 1891 میں کولکتہ (کلکتہ ) میں قائم کیا گیا تھا۔ 1911 میں راجدھانی کے کلکتہ سے منتقل ہوکر دہلی آنے کے نتیجے میں نیشنل آرکائیوز آف انڈیا کی موجودہ عمارت 1926 میں تعمیر کی گئی ،جس کا ڈیزائن سر ایڈون لوٹینس نے تیار کیا تھا۔ کلکتہ سے دہلی کے لئے سارے ریکارڈ کی منتقلی کا کام 1937 میں مکمل کیا گیا۔


    یہ کتاب ان اسکالروں کے لئے زبردست فائدے کا موجب ہوگی جو گاندھیائی مطالعات اور مجموعی طور جدید بھارت کی تاریخ میں دلچسپی رکھتے ہیں۔ نیشنل آرکائیوز آف انڈیا وقتاََفوقتاََ جو کتابیں شائع کرتا رہتا ہے ، یہ کتاب ان میں ایک اور سنگ میل ثابت ہوگی۔


    یہ محکمہ ،اس سلسلے کو جاری رکھنے کی خاطر سرکاری اور پرائیویٹ پیپروں کا قیمتی سرمایہ عوام کے سامنے لانے کی اپنی کوششیں جاری رکھے گا۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔ج ۔رم


    U-3817

    
    
    (Release ID: 1582606) Visitor Counter : 4
    
    
      Read this release in: English , Hindi