      కార్మిక, ఉపాధికల్పన మంత్రిత్వ శాఖ

      ఇఎస్ఐ మెడికల్ కాలేజీని జాతికి అంకితం చేసిన కేంద్ర కార్మిక, ఉపాధి శాఖ సహాయ మంత్రి శ్రీ సంతోష్ కుమార్ గంగ్వార్
      Posted On: 21 AUG 2019 5:52PM by PIB Hyderabad


    దేశ వ్యాప్తంగా ప్రతి జిల్లాలో ఇఎస్ఐ ఆసుపత్రులు ఏర్పాటు చేసే దిశగా కేంద్ర ప్రభుత్వం పని చేస్తోందని కేంద్ర కార్మిక , ఉపాధి శాఖ మంత్రి సంతోష్ కుమార్ గంగ్వార్ చెప్పారు. ఇప్పటికే నాలుగు వందల పైగా జిల్లాల్లో ఈ ఆసుపత్రులు ఉన్నాయని చెప్పారు. హైదరాబాద్ లోని ఇఎస్ఐ ఆసుపత్రిలో నూతన ఒపిడి భవంతికి శంకుస్ధాపన చేసి , ఇఎస్ఐ వైద్య కళాశాల , ఆసుపత్రిని శ్రీ గంగ్వార్ జాతికి అంకితం చేశారు. ఈ సందర్భంగా మాట్లాడుతూ , ఇఎస్ఐ ఆసుపత్రిని ఆదర్శ ఆసుపత్రిగా మార్చేందుకు అన్ని చర్యలూ తీసుకుంటామని హామీ ఇచ్చారు. ఇఎస్ఐ కింద ఏ సదుపాయాలు అవసరం‌ అయినా , అన్ని విధాల కేంద్రం సహకారం‌ అందిస్తుందని హామీ ఇచ్చారు. నూతన ఒపిడి భవంతిని ఏడాదిలో పూర్తి చేయాలని సూచించారు. కేంద్ర ప్రభుత్వం కార్మికులు ఇఎస్ఐ కింద చెల్లించే రుసుమును 6.5 శాతం నుంచి నాలుగు శాతానికి తగ్గించిందని, మంత్రి అన్నారు.


    
    రూ. 124 కోట్ల రూపాయల తో చేపట్టిన ఈ బ్లాకు లో ఆధునిక సదుపాయాలు ఉంటాయని చెప్పారు. దేశంలోని ప్రతి జిల్లాలో ఇఎస్ఐ ఆసుపత్రి నిర్మించాలని కేంద్ర ప్రభుత్వం భావిస్తోందని చెప్పారు. కార్మికుల సంఖ్య తక్కువ ఉన్న చోట్ల ఇఎస్ఐ ఏతర సభ్యులకూ సేవలు అందిస్తామని , వైద్యులు , నిపుణులు , సిబ్బంది కొరత లేకుండా , ఎప్పటికప్పుడు భర్తీ చేసేందుకు చర్యలు తీసుకున్నట్లు తెలిపారు. దేశంలోని 40 కోట్ల మంది అసంఘటిత రంగ కార్మికులకు కనీసం మూడు వేల రూపాయిల నెల వారీ పింఛను అందేలా చర్యలు తీసుకుంటున్నట్లు చెప్పారు.
    ఆదర్శ ఆసుపత్రిగా ప్రకటించేందుకు అవసరమైన అన్ని చర్యలు తీసుకుంటామని హామీ ఇచ్చారు.
    
    కేంద్ర హోంశాఖ సహాయ మంత్రి కిషన్ రెడ్డి మాట్లాడుతూ , ఇఎస్ఐ ఆసుపత్రిని సెంటర్ ఆఫ్ ఎక్సలెన్స్ గా ప్రకటించాలని కేంద్రాన్ని కోరారు. వైద్య సేవల రంగంలో కేంద్ర ప్రభుత్వం‌ పలు విప్లవాత్మక చర్యలు తీసుకుందని చెబుతూ , జన ఔషదీ కేంద్రాల ద్వారా తక్కువ ధరలకు ఔషధాలు అందిస్తోందని , మోకాలి రీప్లేస్ మెంట్ , గుండె జబ్బులకు సంబంధించిన స్టెంట్స్ ను తక్కువ ధరకే అందిస్తున్నట్లు చెప్పారు. పది కోట్ల కుటుంబాలకు ఏటా 5 లక్షల రూపాయిల విలువైన వైద్య సేవలను ‘ఆయుష్మాన్ భారత్’ పథకం కింద అందిస్తున్నట్లు తెలిపారు. తెలంగాణ ప్రభుత్వం కూడా ‘ఆయుష్మాన్ భారత్’ పథకాన్ని అమలు చేయాలని ఈ సందర్భంగా రాష్ట్ర ప్రభుత్వాన్ని కోరారు. రాష్ట్రంలో ఎయిమ్స్ ఆసుపత్రిని కూడా ప్రారంభించుకున్న విషయాన్ని ప్రస్తావిస్తూ , బీబీనగర్ లో ఎయిమ్స్ నిర్మాణానికి 1200 కోట్ల రూపాయిలను మంజూరు చేసినట్లు చెప్పారు. కార్మికుల కనీస వేతనాలు పెంచినట్లు , ప్రైవేటు రంగంలో కార్మికుల కోసం కనీస వేతనాల విధానాన్ని ప్రవేశపెట్టినట్లు చెప్పారు. ‘శ్రమ యోగి’ పేరిట పలు కార్మిక‌ పింఛన్లను ప్రవేశపెట్టినట్లు తెలిపారు. రాష్ట్రంలో ఇఎస్ఐ కి సంబంధించిన పెండింగు అంశాలను వెంటనే పరిష్కరించాలని కోరారు. ముషీరాబాద్ లో ఇఎస్ఐ ఆసుపత్రి నిర్మాణానికి , రామగుండంలో ఇఎస్ఐ ఆసుపత్రి నిర్మాణానికి కేంద్రం సిద్దంగా ఉందని పేర్కొన్నారు. స్థానిక కార్మికులకే కాకుండా రాష్ట్ర వ్యాప్తంగా కార్మికులకు ఆదునిక వైద్య సేవలు అందుబాటులో ఉన్నాయని చెప్పారు. కార్మికుల పిల్లలకు వైద్య కళాశాల సీట్ల ను 50 శాతం ప్రత్యేకించటం పై ఆయన హర్షం వ్యక్తం చేశారు. ఇఎస్ఐ ఆసుపత్రి పనితీరు రాష్ట్ర ప్రభుత్వ ఆసుపత్రుల కంటే మెరుగ్గా ఉందని అన్నారు. గత మూడేళ్ళలో దాదాపు 64 వేల మంది ఇన్ పేషెంట్లు సేవలు పొందారని అన్నారు. 12 లక్షల మంది పైగా గత మూడేళ్ళలొ అవుట్ పేషెంట్లుగా చికిత్స తీసుకున్నారని , 36 వేల పైగా శస్త్ర చికిత్సలు జరిగాయని పేర్కొన్నారు. కేంద్ర మాజీ మంత్రి బండారు దత్తాత్రేయ మట్లాడుతూ , దేశంలోనే సనత్ నగర్ ఇఎస్ఐ ఆసుపత్రి మెరుగైందిగా మారిందని , మరో 400 పడకల ఆసుపత్రిని నిర్మించాలని కోరారు.


    
    అంతకు ముందు , కేంద్ర కార్మిక శాఖ కార్యదర్శి హీరాలాల్ సమారియా మాట్లాడుతూ , దేశ వ్యాప్తంగా 10 లక్షల పైగా ఫ్యాక్టరీలకు ఈ పథకం వర్తిస్తుందని , 3.4 కోట్ల కుటుంబాలకు చెందిన 13 కోట్ల మందికి ఇఎస్ఐ ప్రయోజనాలు లభిస్తున్నాయని అన్నారు.


    ****


    

    
    (Release ID: 1582534) Visitor Counter : 17
    
    
      Read this release in: English