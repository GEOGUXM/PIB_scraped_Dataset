      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଫିଟ ଇଣ୍ଡିଆ ଅଭିଯାନର ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      • ନୂତନ ଭାରତ ଫିଟ ଭାରତ ହେବା ଆବଶ୍ୟକ-ପ୍ରଧାନମନ୍ତ୍ରୀ
      • ଫିଟନେସ ଆମ ଐତିହାସିକ ପରମ୍ପରାର ଅଂଶବିଶେଷ
      • ନୂତନ ଭାରତକୁ ଫିଟ ଭାରତରେ ପରିଣତ କରାଇବା ପାଇଁ ଏକ ସୁସ୍ଥ ବ୍ୟକ୍ତି, ଏକ ସୁସ୍ଥ ପରିବାର ଏବଂ ଏକ ସୁସ୍ଥ ସମାଜ ଆବଶ୍ୟକ
      Posted On: 29 AUG 2019 9:16PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ରାଷ୍ଟ୍ରୀୟ କ୍ରୀଡା ଦିବସ ଅବସରରେ ଆଜି ନୂଆଦିଲ୍ଲୀରେ ଆୟୋଜିତ ଏକ ସମାରୋହରେ ଫିଟ ଇଣ୍ଡିଆ ଅଭିଯାନର ଶୁଭାରମ୍ଭ କରିଛନ୍ତି । ଦେଶବାସୀ ଫିଟନେସକୁ ନିଜ ଜୀବନ ଶୈଳୀର ଅଂଶବିଶେଷ କରନ୍ତୁ ବୋଲି ପ୍ରଧାନମନ୍ତ୍ରୀ ଆଗ୍ରହ ପ୍ରକାଶ କରିଛନ୍ତି ।


    ମେଜର ଧ୍ୟାନଚାନ୍ଦଙ୍କ ଜନ୍ମ ଦିବସରେ ଏହି ଜନ ଅଭିଯାନର ଆରମ୍ଭ କରି ନିଜର କ୍ରୀଡା ଓ କୌଶଳ ଦ୍ୱାରା ବିଶ୍ୱର ହୃଦୟ ଜିତିଥିବା କ୍ରୀଡ଼ା କିମ୍ବଦନ୍ତୀ ଧ୍ୟାନଚାନ୍ଦଙ୍କୁ ପ୍ରଧାନମନ୍ତ୍ରୀ ଶ୍ରଦ୍ଧାଞ୍ଜଳି ଅର୍ପଣ କରିଛନ୍ତି । ଏହି ଅବସରରେ ସେ ଦେଶର ଯୁବ କ୍ରୀଡ଼ାବିତଙ୍କୁ ଅଭିନନ୍ଦନ ଜଣାଇଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଏହି ଖେଳାଳି ମାନଙ୍କର ପଦକ କେବଳ ସେମାନଙ୍କ କଠିନ କରିଶ୍ରମର ପରିଣାମ ନୁହେଁ ବରଂ ନୂତନ ଭାରତର ଉତ୍ସାହ ଓ ବିଶ୍ୱାସର ଝଲକ ।


    ପ୍ରଧାନମନ୍ତ୍ରୀ ଆହୁରି କହିଥିଲେ ଯେ ‘ ଫିଟ ଇଣ୍ଡିଆ ’ ଅଭିଯାନ ରାଷ୍ଟ୍ରୀୟ ଲକ୍ଷ୍ୟ ଏବଂ ମହତ୍ୱକାଂକ୍ଷା ହେବା ଆବଶ୍ୟକ । ଦେଶକୁ ଉତ୍ସାହିତ କରିବାର ପ୍ରୟାସ କରି ପ୍ରଧାନମନ୍ତ୍ରୀ କହିଲେ ଯେ ଫିଟ ଇଣ୍ଡିଆ ଅଭିଯାନକୁ ସରକାରଙ୍କ ଦ୍ୱାରା ଆରମ୍ଭ କରାଯାଇ ପାରେ , ମାତ୍ର ଜନସାଧାରଣ ଏହାକୁ ଆଗେଇ ନେଇ ସଫଳ କରିବାକୁ ହେବ ।


    ପ୍ରଧାନମନ୍ତ୍ରୀ କହିଲେ ଯେ ସଫଳତାର ସମ୍ବନ୍ଧ ଫିଟନେସ ସହିତ ରହିଛି ଏବଂ ଜୀବନର କୌଣସି କ୍ଷେତ୍ରରେ କିର୍ତୀମାନ ସ୍ଥାପନ କରିଥିବା ଲୋକଙ୍କ ସଫଳତାରେ ଏକ ସମାନତା ରହିଛି ଏବଂ ଏହା ହେଲା ସେମାନେ ଫିଟ ରହିବା , ଫିଟନେସ ଉପରେ ଧ୍ୟାନ ଦେବା ଏବଂ ଫିଟନେସ ପ୍ରିୟ ହେବା ।


    ପ୍ରଧାନମନ୍ତ୍ରୀ କହିଲେ , “ ଟେକ୍ନୋଲଜି ଆମ ଶାରୀରିକ କ୍ଷମତା କମ କରି ଦେଇଛି ଏବଂ ଆମର ଫିଟନେସ ଅଭ୍ୟାସ ଛଡେଇ ନେଇଛି ତଥା ଆଜି ଆମେ ଆମର ପରମ୍ପରାଗତ କାର୍ଯ୍ୟପ୍ରଣାଳୀ ଏବଂ ଜୀବନଶୈଳୀ ସହିତ ଅନଭିଜ୍ଞ ହୋଇପଡିଛୁ , ଯାହାକି ଆମକୁ ସୁସ୍ଥ ରଖିପାରେ । ସମୟ କ୍ରମେ ଆମ ସମାଜରେ ଫିଟନେସକୁ କମ ମହତ୍ୱ ପ୍ରଦାନ କରି ନିଜଠାରୁ ଦୂରେଇ ଦେଇଛନ୍ତି । ପ୍ରଥମେ ଜଣେ ବ୍ୟକ୍ତି କେତେ କିଲୋମିଟର ପାଦରେ ଯାଉଥିଲା ଅଥବା ସାଇକେଲ ଚଲାଉଥିଲା , ଆଜି ମୋବାଇଲ ଆପ ଆମକୁ କହିଥାଏ ଯେ ଆମେ କେତେ କଦମ ଚାଲିଛୁ । ”


    ପ୍ରଧାନମନ୍ତ୍ରୀ କହିଲେ , “ ଭାରତରେ ଆଜି ଜୀବନଶୈଳୀ ସହିତ ଜଡିତ ରୋଗ ବୃଦ୍ଧି ପାଉଛି ଏବଂ ଏହାଫଳରେ ଯୁବବର୍ଗ ମଧ୍ୟ ପ୍ରଭାବିତ ହେଉଛନ୍ତି । ମଧୁମେହ ଓ ହାଇପରଟେନସନ ବୃଦ୍ଧି ପାଉଛି ଏବଂ ଏପରିକି ଭାରତରେ ପିଲାମାନଙ୍କ ଭିତରେ ବି ଏହି ରୋଗ ଦେଖିବାକୁ ମିଳୁଛି । ମାତ୍ର ଜୀବନଶୈଳୀରେ ସାମାନ୍ୟ ପରିବର୍ତନ ଦ୍ୱାରା ଏହିସବୁ ରୋଗରୁ ମୁକ୍ତି ମିଳିପାରିବ । ଫିଟ ଇଣ୍ଡିଆ ଅଭିଯାନ ଜୀବନଶୈଳୀରେ ସାମାନ୍ୟ ପରିବର୍ତ୍ତନ ଆଣିବା ନେଇ ଏକ ପ୍ରୟାସ ।


    ପ୍ରଧାନମନ୍ତ୍ରୀ କହିଲେ ଯେ କୌଣସି ବି ବୃତ୍ତି ସହିତ ଜଡିତ ଲୋକ ସେମାନଙ୍କ ପେଶାରେ ଅଧିକ ପ୍ରଭାବୀ ଭୂମିକା ନିର୍ବାହ କରିପାରିବେ ଯଦି ସେମାନେ ମାନସିକ ଏବଂ ଶାରୀରିକ ଭାବେ ଫିଟ ରହିବେ । ଯଦି ଶରୀର ଫିଟ ଅଛି ତେବେ ଆପଣ ମାନସିକ ଭାବେ ମଧ୍ୟ ଫିଟ ଅଛନ୍ତି । ଖେଳର ଫିଟନେସ ସହିତ ସିଧାସଳଖ ସମ୍ବନ୍ଧ ରହିଛି । ମାତ୍ର ଫିଟ ଇଣ୍ଡିଆ ଅଭିଯାନର ଉଦ୍ଦେଶ୍ୟ ଫିଟନେସ ଠାରୁ ମଧ୍ୟ ଅଧିକ । ଫିଟନେସ କେବଳ ଏକ ଶବ୍ଦ ନୁହେଁ ବରଂ ଏକ ସୁସ୍ଥ ଏବଂ ସମୃଦ୍ଧ ଜୀବନର ଆବଶ୍ୟକ ସ୍ତମ୍ଭ । ଯେତବେଳେ ଆମେ ଲଢ଼େଇ ପାଇଁ ନିଜକୁ ପ୍ରସ୍ତୁତ କରୁ , ଆମେ ଦେଶକୁ ଲୁହା ପରି ମଜଭୁତ କରୁ । ଫିଟନେସ ଆମ ଐତିହାସିକ ପରମ୍ପରାର ଅଂଶବିଶେଷ । ଭାରତର ପ୍ରତ୍ୟେକ କୋଣରେ ଫିଟନେସ ସହିତ ଜଡିତ କ୍ରୀଡ଼ା ଏବଂ ଖେଳ-କୁଦ ହୋଇଥାଏ । ଶରୀରକୁ ପ୍ରସ୍ତୁତ କରିବା ସମୟରେ ଶରୀରର ଅଙ୍ଗ ଉପରେ ଅଧିକ ଧ୍ୟାନ ଦେଇ ଏବଂ ଶରୀରର ଅଂଶ ମଧ୍ୟରେ ତାଳମେଳ ରଖି ମନକୁ ମଧ୍ୟ ଶିକ୍ଷିତ କରାଯାଇଥାଏ । ନୂତନ ଭାରତକୁ ଫିଟ ଭାରତରେ ପରିଣତ କରିବା ପାଇଁ ଏକ ସୁସ୍ଥ ବ୍ୟକ୍ତି , ଏକ ସୁସ୍ଥ ପରିବାର ଏବଂ ଏକ ସୁସ୍ଥ ସମାଜର ଆବଶ୍ୟକତା ରହିଛି ।


    ପ୍ରଧାନମନ୍ତ୍ରୀ କହିଲେ ଯେ ସୁସ୍ଥ ବ୍ୟକ୍ତି , ପରିବାର ଏବଂ ସମାଜ ଏହି ନୂତନ ଭାରତକୁ ଶ୍ରେଷ୍ଠ କରିବାର ରାସ୍ତା । ଆଜି ରାଷ୍ଟ୍ରୀୟ କ୍ରୀଡ଼ା ଦିବସରେ ଆମେ ଫିଟ ଇଣ୍ଡିଆ ଅଭିଯାନକୁ ମଜଭୁତ କରିବା ନେଇ ପ୍ରତିଜ୍ଞା କରିବା ।


    **********

    
    
    (Release ID: 1583560) Visitor Counter : 20