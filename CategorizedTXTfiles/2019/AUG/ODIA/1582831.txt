      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଜାତୀୟ ମେଡିକାଲ କମିଶନ (ଏନଏମସି) ବିଲ 2019 ସମ୍ବନ୍ଧୀୟ ଉଠୁଥିବା ପ୍ରଶ୍ନ
      Posted On: 06 AUG 2019 1:01PM by PIB Bhubaneshwar


    1.ଧାରା 32: ସାମୂହିକ ସ୍ୱାସ୍ଥ୍ୟ ପ୍ରଦାନକାରୀ ଭାବେ ମଧ୍ୟ ସ୍ତରରେ ଅଭ୍ୟାସ ପାଇଁ ସୀମିତ ଲାଇସେନ୍ସ:


    ବିଶ୍ୱ ସ୍ୱାସ୍ଥ୍ୟ ସଙ୍ଗଠନ ଦ୍ୱାରା ସ୍ଥିରୀକୃତ ସ୍ତର 1:1000 ତୁଳନାରେ ଭାରତରେ ଡାକ୍ତର-ଜନସଂଖ୍ୟାର ଅନୁପାତ ରହିଛି 1:1456 । ଏଥିସହିତ ସହରାଂଚଳ ଏବଂ ଗ୍ରାମାଂଚଳରେ କାର୍ଯ୍ୟ କରୁଥିବା ଡାକ୍ତରମାନଙ୍କ ଘନତ୍ୱର ଅନୁପାତରେ ଅନେକ ତଫାତ ରହିଛି । ଏହି ଅନୁପାତ ହେଉଛି 3.8:1 । ଏହାର ଫଳସ୍ୱରୂପ ଗ୍ରାମାଂଚଳର ଗରିବ ଜନସାଧାରଣ ଉତ୍ତମ ଓ ଗୁଣାତ୍ମକ ମାନର ସ୍ୱାସ୍ଥ୍ୟସେବାରୁ ବଂଚିତ ହେଉଛନ୍ତି ଏବଂ ନକଲି ଡାକ୍ତର ମାନଙ୍କ ହାବୁଡରେ ପଡୁଛନ୍ତି । ଉଲ୍ଲେଖ ଯୋଗ୍ୟ ବିଷୟ ହେଉଛି ସମ୍ପ୍ରତି ଆଲୋପାଥିକ ଔଷଧ ଦେଉଥିବା ଡାକ୍ତରମାନଙ୍କ ମଧ୍ୟରୁ 57.3 ପ୍ରତିଶତ ଡାକ୍ତରମାନଙ୍କର ମେଡିକାଲ ଶିକ୍ଷାଗତ ଯୋଗ୍ୟତା ନାହିଁ । ବ୍ୟାପକ ପ୍ରାଥମିକ ଓ ପ୍ରତିଶେଧକ ସ୍ୱାସ୍ଥ୍ୟସେବା ପ୍ରଦାନ କରିବା ପାଇଁ ଚଳିତ ବର୍ଷ ବଜେଟ ଭାଷଣରେ ଭାରତ ସରକାରଙ୍କ ଦ୍ୱାରା ଘୋଷଣା କରାଯାଇଥିବା ଅଭିଳାଷ ସମ୍ପନ୍ନ ଆୟୁଷ୍ମାନ ଭାରତ ପଦକ୍ଷେପରେ ଆଗାମୀ 3ରୁ 5 ବର୍ଷ ମଧ୍ୟରେ 1 ଲକ୍ଷ 50 ହଜାର ମଧ୍ୟସ୍ତରୀୟ ଡାକ୍ତର ଆବଶ୍ୟକ । ଏହି ଡାକ୍ତର ଯୋଗାଇବା ପାଇଁ 7 ରୁ 8 ବର୍ଷ ସମୟ ଲାଗିବ । ତେଣୁ ମଧ୍ୟବର୍ତୀ ସମୟରେ ଆମ ପାଖରେ କୌଣସି ବିକଳ୍ପ ନାହିଁ । ଏହି ସମୟ ମଧ୍ୟରେ ସ୍ୱାସ୍ଥ୍ୟକେନ୍ଦ୍ର ଗୁଡିକ ଚାଲୁ ରଖିବା ପାଇଁ ଆମକୁ ସ୍ୱତନ୍ତ୍ର ଭାବେ ତାଲିମ ପ୍ରାପ୍ତ ମଧ୍ୟସ୍ତରୀୟ ସ୍ୱାସ୍ଥ୍ୟକର୍ମୀଙ୍କ ଉପରେ ନିର୍ଭର କରିବାକୁ ପଡିବ ।


    ଏହିପରି ସାମୂହିକ ସ୍ୱାସ୍ଥ୍ୟକର୍ମୀମାନଙ୍କୁ ସ୍ୱାସ୍ଥ୍ୟସେବା ବ୍ୟବସ୍ଥା ମଧ୍ୟରେ ସାମିଲ କରିବା ନେଇ ଆନ୍ତର୍ଜାତିକ ସ୍ତରରେ ମଧ୍ୟ ଉଦାହରଣ ରହିଛି । ଥାଇଲାଣ୍ଡ , ଇଂଲଣ୍ଡ , ଚୀନ ଏବଂ ଏପରିକି ନ୍ୟୁୟର୍କ ମଧ୍ୟ ଏହିପରି ସାମୂହିକ ସ୍ୱାସ୍ଥ୍ୟକର୍ମୀ /ତାଲିମ ଗ୍ରହଣ କରୁଥିବା ନର୍ସମାନଙ୍କୁ ସ୍ୱାସ୍ଥ୍ୟସେବାର ମୁଖ୍ୟସ୍ରୋତରେ ସାମିଲ କରିଛି । ଏହାଦ୍ୱାରା ସ୍ୱାସ୍ଥ୍ୟସେବାର ଗୁଣାତ୍ମକମାନ ମଧ୍ୟ ବୃଦ୍ଧି ପାଇଛି । ଯେହେତୁ ଆମ ପାଖରେ ଡାକ୍ତର ଓ ବିଶେଷଜ୍ଞମାନଙ୍କର ଅଭାବ ରହିଛି ତେଣୁ ମଧ୍ୟସ୍ତରୀୟ ସ୍ୱାସ୍ଥ୍ୟକର୍ମୀମାନଙ୍କ ଉପରେ ଅଧିକ ଦାୟିତ୍ୱ ଦେବା ଦ୍ୱାରା ବିଶେଷଜ୍ଞମାନଙ୍କ ଉପରୁ କାମ ବୋଝ ହ୍ରାସ ପାଇବ । ଏହା ଦ୍ୱାରା ମଧ୍ୟସ୍ତରରେ କେବଳ ପ୍ରାଥମିକ ଓ ପ୍ରତିଷେଧକ ସ୍ୱାସ୍ଥ୍ୟସେବା କ୍ଷେତ୍ରରେ କାମ କରୁଥିବା ସ୍ୱାସ୍ଥ୍ୟକର୍ମୀମାନଙ୍କୁ ନିର୍ଦ୍ଦିଷ୍ଟ ନିୟମ ଅନ୍ତର୍ଗତ ସୀମିତ ଲାଇସେନ୍ସ ପ୍ରଦାନ କରିବାର ବ୍ୟବସ୍ଥା କରାଯାଇପାରିବ । ଛତିଶଗଡ଼ ଓ ଆସାମ ସାମୂହିକ ସ୍ୱାସ୍ଥ୍ୟକର୍ମୀ ମାନଙ୍କ କ୍ଷେତ୍ରରେ ପରୀକ୍ଷାନିରୀକ୍ଷା କରିଛନ୍ତି । ହାର୍ବାଡ ସ୍କୁଲ ଅଫ୍ ପବ୍ଲିକ ହେଲ୍ଥ ଦ୍ୱାରା କରାଯାଇଥି ô ବା ଏକ ମୂଲ୍ୟାୟନରୁ ଜଣାପଡିଛି ଯେ , ଏହି ସ୍ୱାସ୍ଥ୍ୟକର୍ମୀମାନେ ଭଲ ପ୍ରଦର୍ଶନ କରିଛନ୍ତି ଏବଂ ଏମାନଙ୍କର ଗୁଣାତ୍ମକତାକୁ ଯଦି ନିୟମିତ ଭାବେ ପରୀକ୍ଷା କରାଯାଏ ତେବେ କୌଣସି ଅସୁବିଧା ନାହିଁ ।


    2. ଧାରା-15: ନେକ୍ସଟ୍ ପରୀକ୍ଷା


    ମେଡିକାଲ ଶିକ୍ଷା ହେଉଛି ଏକ ବିଶେଷ କ୍ଷେତ୍ର ଯେଉଁଥିରେ କି ବୈଷୟିକ ଦକ୍ଷତାର ଆବଶ୍ୟକତା ରହିଛି । ଏଥିପାଇଁ ଡାକ୍ତରମାନଙ୍କ ଜ୍ଞାନ ଓ ସ୍ତରର ପରୀକ୍ଷଣ ପାଇଁ ଦେଶବ୍ୟାପୀ ଏକ ଅଣସ୍ନାତକ ସାଧାରଣ ଚୂଡାନ୍ତ ବାର୍ଷିକ ପରୀକ୍ଷା (ନେକ୍ସଟ୍) ଆୟୋଜନ କରାଯାଇଥାଏ । ସମୟକ୍ରମେ ଏ ପରୀକ୍ଷାର ନିୟମକୁ କଡାକଡି କରାଯିବ । ଏନଏମସିରେ କେନ୍ଦ୍ର ଏବଂ ରାଜ୍ୟ ପ୍ରତିଷ୍ଠାନ/ପରିଷଦ ଏବଂ ବିଭିନ୍ନ ସ୍ୱାସ୍ଥ୍ୟ ବିଶ୍ୱବିଦ୍ୟାଳୟମାନଙ୍କରୁ 75 ପ୍ରତିଶତ ଡାକ୍ତର ରହିଥାନ୍ତି । ଏହାଦ୍ୱାରା ଡାକ୍ତରମାନଙ୍କ ଅଧ୍ୟୟନ ଓ ଚିକିତ୍ସାଗତ ଦକ୍ଷତା ନିଶ୍ଚିତ କରାଯାଇଥାଏ । ନେକ୍ସଟ କାର୍ଯ୍ୟକାରୀ ହେବା ପୂର୍ବରୁ 3 ବର୍ଷର ଏକ ୱିଣ୍ଡୋ ରହିଥାଏ । ଏହା ଫଳରେ ପରୀକ୍ଷାର ରୂପରେଖ ପାଇଁ ପ୍ରସ୍ତୁତି ଲାଗି ସୁଯୋଗ ମିଳିଥାଏ ।


    3. ଧାରା-10 (1) (କ): ଦେୟ ନିୟାମକ


    ଆଇଏମସି ଧାରା , 1956ରେ ଦେୟ ସମ୍ବନ୍ଧୀୟ କୌଣସି ନିୟାମକ ନାହିଁ । ଏହା ଫଳରେ କିଛି ରାଜ୍ୟ କଲେଜ ପରିଚାଳନା କମିଟି ସହ ସ୍ୱାକ୍ଷରିତ ବୁଝାମଣା ପତ୍ର ଅନୁଯାୟୀ ଘରୋଇ କଲେଜର କେତେକ ଆସନ ପାଇଁ ଦେୟ ନିର୍ଦ୍ଧାରଣ କରିଥାନ୍ତି । ଏଥି ସହିତ ଆଭ୍ୟନ୍ତରୀୟ ପଦକ୍ଷେପ କ୍ରମେ ଘରୋଇ କଲେଜର ଦେୟ ନିର୍ଦ୍ଧାରଣ ପାଇଁ ଅବସରପ୍ରାପ୍ତ ହାଇକୋର୍ଟ ବିଚାରପତିମାନଙ୍କ ଅଧ୍ୟକ୍ଷତାରେ ସୁପି୍ରମକୋର୍ଟ କମିଟିମାନ ପ୍ରତିଷ୍ଠା କରିଛନ୍ତି । ତେବେ ଡିମ୍ଡ ବିଶ୍ୱବିଦ୍ୟାଳୟ ଗୁଡିକ ଦାବି କରନ୍ତି ଯେ ସେମାନେ ଏହି କମିଟି ମାନଙ୍କ ଅଧୀନରେ ନାହାନ୍ତି ।


    ମୋଟ ଏମବିବିଏସ ଆସନର 50 ପ୍ରତିଶତ ଦେଶର ସରକାରୀ କଲେଜ ମାନଙ୍କରେ ରହିଛି , ଯେଉଁମାନଙ୍କର ସ୍ୱଳ୍ପଦେୟ ରହିଛି । ଅବଶିଷ୍ଟ ଆସନଗୁଡିକ ପାଇଁ 50 ପ୍ରତିଶତ ଦେୟର ନିୟାମକ ଏନଏମସି ଦ୍ୱାରା ସ୍ଥିର କରାଯାଇଛି । ଏହାର ଅର୍ଥ ଦେଶରେ ଥିବା ପାଖାପାଖି 75 ପ୍ରତିଶତ ଆସନ ସ୍ୱଳ୍ପଦେୟରେ ଉପଲବ୍ଧ । ସଂଘୀୟ ବ୍ୟବସ୍ଥା କ୍ରମେ ରାଜ୍ୟ ସରକାରମାନଙ୍କ ପାଖରେ ବିଭିନ୍ନ ଘରୋଇ କଲେଜ ମାନଙ୍କ ସହ ସ୍ୱାକ୍ଷର କରିଥିବା ବ୍ୟକ୍ତିଗତ ବୁଝାମଣା ପତ୍ର ଅନୁଯାୟୀ ବାକି ଥିବା ଆସନ ଗୁଡିକର ଦେୟ ନିର୍ଦ୍ଧାରଣ କରିବା ପାଇଁ ସ୍ୱାଧୀନତା ରହିଛି ।


    ରାଜ୍ୟମାନେ ମଧ୍ୟ ମେଧାବୀ ଛାତ୍ରଛାତ୍ରୀମାନଙ୍କୁ ବୃତ୍ତି ପ୍ରଦାନ କରିଥାନ୍ତି ଏବଂ ସମସ୍ତ ଛାତ୍ରମାନଙ୍କୁ ସୁବିଧାରେ ମେଡିକାଲ ଶିକ୍ଷା ପ୍ରଦାନ କରିବା ପାଇଁ ଏହି ବୃତ୍ତି ପ୍ରଦାନ ବ୍ୟବସ୍ଥା ଜାରି ରଖିବେ । ମେଡିକାଲ ଆସନ ସଂଖ୍ୟା ବୃଦ୍ଧି କରିବା ପାଇଁ ଗରିବ କିନ୍ତୁ ମେଧାବୀ ଛାତ୍ରଛାତ୍ରୀ ଏବଂ ଘରେଇ ମେଡିକାଲ କଲେଜମାନଙ୍କ ସ୍ୱାର୍ଥ ମଧ୍ୟରେ ଆମକୁ ସନ୍ତୁଳନ ରକ୍ଷା କରିବା ଆବଶ୍ୟକ । ଛାତ୍ରଛାତ୍ରୀମାନଙ୍କ ଠାରୁ ନେଉଥିବା ଦେୟ ଅନୁଯାୟୀ କଲେଜମାନଙ୍କୁ ଗୁଣାତ୍ମକ ଶିକ୍ଷା ପ୍ରଦାନ କରିବାକୁ ପଡିବ । ଅନ୍ୟଥା ସେହି କଲେଜ ମାନଙ୍କରେ ପରିଚାଳନା କୋଟା ଅନ୍ତର୍ଗତ ଆସନ ଅଧିକୃତ ହେବନାହିଁ ।


    ମେଡିକାଲ ଶିକ୍ଷାର ସ୍ତର ଅନୁଯାୟୀ ଏମଏଆରବି ମେଡିକାଲ ପ୍ରତିଷ୍ଠାନ ମାନଙ୍କୁ ରେଟିଂ ପ୍ରଦାନ କରିବ । ଏହାଦ୍ୱାରା ବଜାରର ଆବଶ୍ୟକତା ଅନୁସାରେ ଦେୟ ନିୟାମକ କ୍ଷେତ୍ରରେ ସହାୟତା ମିଳିପାରିବ । ଭାରତରେ ମଧ୍ୟବିତ ଜନସାଧାରଣଙ୍କ ସଂଖ୍ୟା ଅଧିକ । ସମାଜର ସମସ୍ତ ବର୍ଗର ବ୍ୟକ୍ତିମାନଙ୍କ ପାଇଁ ଭିତ୍ତିଭୂମି ସୃଷ୍ଟି କରିବା ସରକାରଙ୍କ କର୍ତବ୍ୟ । ଯଦିଓ ଆମ ଚାହୁଁ ଯେ ମେଡିକାଲ ଶିକ୍ଷା କ୍ଷେତ୍ରରେ ଅଧିକ ଘରୋଇ ନିବେଶ ହେଉ ଏବଂ ଘରୋଇ ମେଡିକାଲ କଲେଜ ଗୁଡିକ ଆର୍ଥିକ ସ୍ତରରେ ମଜବୁତ ରୁହନ୍ତୁ ତଥାପି ସରକାରୀ କ୍ଷେତ୍ରରେ ଅଧିକ ଆସନ ସୃଷ୍ଟି କରିବା ନେଇ ସରକାର ତାଙ୍କ ଦାୟିତ୍ୱରୁ ଓହରିଯାଇପାରିବେ ନାହିଁ । ଗତ 11 ବର୍ଷ ମଧ୍ୟରେ ଅଧିକ ସରକାରୀ ଆସନ ସୃଷ୍ଟି କରିବା ପାଇଁ ଆମେ ଗତ 5 ବର୍ଷ ମଧ୍ୟରେ 10 ହଜାର କୋଟି ଟଙ୍କା ନିବେଶ କରିଛୁ ଏବଂ ମେଡିକାଲ ଶିକ୍ଷାକୁ ବଳ ଦେବାପାଇଁ 30 ହଜାର କୋଟି ଟଙ୍କା ବ୍ୟୟରେ 21ଟି ନୂତନ ଏଆଇଆଇଏମଏସ ପ୍ରତିଷ୍ଠା କରୁଛୁ । ସରକାରୀ ଆସନ ସୃଷ୍ଟି କରିବା ପାଇଁ ଏହି ଧାରା ଭବିଷ୍ୟତରେ ମଧ୍ୟ ଜାରି ରହିବ ।


    ଧନୀ ବ୍ୟକ୍ତିମାନଙ୍କ ପାଇଁ ମେଡିକାଲ ଶିକ୍ଷାକୁ ସଂରକ୍ଷିତ କରି ରଖିବା ପାଇଁ ଏନଏମସି ବିଲରେ କୌଣସି ବ୍ୟବସ୍ଥାର ପ୍ରଶ୍ନ ଉଠୁନାହିଁ । ଅବଶ୍ୟ ଏହା ସାଧାରଣ କଥା ଯେ ଆମ ସରକାରଙ୍କ ଦ୍ୱାରା ଏନଇଇଟିରେ ସଂସ୍କାର ଆଣିବା ଏବଂ ଏକ ସାଧାରଣ କାଉନସେଲିଂ ଆରମ୍ଭ ହେବା ପୂର୍ବରୁ ଧନୀ ଛାତ୍ରଛାତ୍ରୀମାନେ ଅଧିକ ଦେୟ ପ୍ରଦାନ କରି ଘରୋଇ କଲେଜମାନଙ୍କରେ ନାମ ଲେଖାଉଛନ୍ତି । ଆମ ସଂସ୍କାର ପ୍ରକ୍ରିୟା ଦ୍ୱାରା ମେଡିକାଲ ଶିକ୍ଷାରେ କଳା ଧନର ଭୂମିକା ଦୂର ହୋଇଛି ଏବଂ ଏନଏମସି ବିଲ ଏ ନେଇ ସଂସ୍କାର ପ୍ରକ୍ରିୟାକୁ ଅଧିକ ବ୍ୟବସ୍ଥିତ କରିବ ।


    ଆଉ ଏକ ସନ୍ଦେହ ସୃଷ୍ଟି ହେଉଛି ଯେ , ପ୍ରସ୍ତାବିତ ବିଧେୟକ ଅନୁଯାୟୀ ମେଧାବୀ ଛାତ୍ରଛାତ୍ରୀମାନେ ଏହାର କୁଫଳ ଭୋଗ କରିବେ । ମାତ୍ର ଏଥିରେ ଆଦୌ ସତ୍ୟତା ନାହିଁ । ପୂର୍ବ ବ୍ୟବସ୍ଥା ଅନୁଯାୟୀ ଦ୍ୱାଦଶ ଶ୍ରେଣୀରେ 50 ପ୍ରତିଶତ ନମ୍ବର ରଖିଥିବା ଯେ କୌଣସି ଛାତ୍ର ଏମବିବିଏସ ପାଠ୍ୟକ୍ରମରେ ନାମ ଲେଖାଇପାରୁଥିଲେ । କଲେଜଗୁଡିକ ଛାତ୍ରମାନଙ୍କ ସହ ବୁଝାମଣା କରି ସେମାନଙ୍କର ନିଜର ନାମ ଲେଖା ପରୀକ୍ଷା ଆୟୋଜନ କରୁଥିଲେ ଯେଉଁଥିରେ କି ଆଦୌ ସ୍ୱଚ୍ଛତା ନଥିଲା । ଏହା ଫଳରେ ଅନେକ ଅଯୋଗ୍ୟ ଛାତ୍ରଛାତ୍ରୀ ନାମ ଲେଖାଇ ପାରୁଥିଲେ । ମାତ୍ର ଏବେ କେବଳ ଏନଇଇଟିରେ ଭଲ ପ୍ରଦର୍ଶନ କରିଥିବା ଛାତ୍ରଛାତ୍ରୀମାନେ ନାମ ଲେଖାଇ ପାରିବେ ଏବଂ ଏହା ଦ୍ୱାରା ମେଧାବୀ ଛାତ୍ରମାନେ ଲାଭବାନ ହେବେ ।


    **********

    
    
    (Release ID: 1582831) Visitor Counter : 25