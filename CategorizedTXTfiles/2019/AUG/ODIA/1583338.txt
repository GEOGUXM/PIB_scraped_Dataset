      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      2021-22 ସୁଦ୍ଧା ଦେଶରେ ପ୍ରତିଷ୍ଠା ହେବ 75 ସରକାରୀ ମେଡ଼ିକାଲ କଲେଜ
      • ସୃଷ୍ଟି ହେବ 15,700 ଏମବିବିଏସ ସିଟ
      • 24,375 ଟଙ୍କା ବ୍ୟୟ ଅଟକଳକୁ କ୍ୟାବିନେଟ ଅନୁମୋଦନ
      Posted On: 28 AUG 2019 8:29PM by PIB Bhubaneshwar


    2021-22 ସୁଦ୍ଧା ଦେଶରେ 75ଟି ସରକାରୀ ମେଡ଼ିକାଲ କଲେଜ ଖୋଲାଯିବ । ବର୍ତ୍ତମାନ ଜାରି ରହିଥିବା କେନ୍ଦ୍ର ପ୍ରାୟୋଜିତ ଯୋଜନାର ତୃତୀୟ ପର୍ଯ୍ୟାୟ ଅନ୍ତର୍ଗତ ଜିଲ୍ଲା/ରେଫରାଲ ହସପିଟାଲର ଉନ୍ନତିକରଣ ସହିତ ଏହି ମେଡ଼ିକାଲ କଲେଜ ପ୍ରତିଷ୍ଠା କରାଯିବ । ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଏହି ପ୍ରସ୍ତାବକୁ ମଞ୍ଜୁରି ମିଳିଛି ।


    ଆଜି ମଞ୍ଜୁରି ଲାଭ କରିଥିବା ଯୋଜନାର କାର୍ଯ୍ୟାନ୍ୱୟନ ଫଳରେ ସ୍ୱାସ୍ଥ୍ୟ ଭିତ୍ତିଭୂମି ଏବଂ ଡାକ୍ତର ଓ ସ୍ୱାସ୍ଥ୍ୟକର୍ମୀଙ୍କ ସଂଖ୍ୟା ବୃଦ୍ଧି ପାଇବ । ଯୋଜନାର କାର୍ଯ୍ୟାନ୍ୱୟନ ଲାଗି ପଞ୍ଚଦଶ ଅର୍ଥ ଆୟୋଗଙ୍କ ଅବଧି କାଳ ଅର୍ଥାତ 2021-22 ମଧ୍ୟରେ 24 , 375 ଟଙ୍କା ବ୍ୟୟ ଅଟକଳକୁ କ୍ୟାବିନେଟ ଅନୁମୋଦନ କରିଛନ୍ତି ।


    ବର୍ତ୍ତମାନ ରହିଥିବା ଜିଲ୍ଲା/ରେଫରାଲ ଡାକ୍ତରଖାନା ସହିତ ମେଡ଼ିକାଲ କଲେଜଗୁଡ଼ିକ ଖୋଲାଯିବା ଫଳରେ ଡାକ୍ତର ଓ ପ୍ରଶିକ୍ଷିତ ଚିକିତ୍ସା ପେସାଦାର ସୃଷ୍ଟି ତଥା ସରକାରୀ କ୍ଷେତ୍ରରେ ଚିକିତ୍ସା ସୁବିଧା ବୃଦ୍ଧି ପାଇବା ସହିତ ଜିଲ୍ଲା ଡାକ୍ତରଖାନାଗୁଡ଼ିକରେ ଭିତ୍ତିଭୂମିର ଉପଯୋଗ କରାଯାଇ ଦେଶରେ ଡାକ୍ତରୀ ଶିକ୍ଷାକୁ ପ୍ରୋତ୍ସାହନ ଦେବା ସମ୍ଭବ ହୋଇପାରିବ ।


    ଯେଉଁ ଅଂଚଳରେ ମେଡ଼ିକାଲ କଲେଜ ନାହିଁ ସେଠାରେ ଥିବା 200 ଶଯ୍ୟା ବିଶିଷ୍ଟ ଜିଲ୍ଲା ଡାକ୍ତରଖାନାରେ ନୂଆ ମେଡ଼ିକାଲ କଲେଜ ଖୋଲାଯିବ । ଆକାଂକ୍ଷୀ ଜିଲ୍ଲା ଏବଂ 300 ଶଯ୍ୟା ଥିବା ଜିଲ୍ଲା ଡାକ୍ତରଖାନାକୁ ଅଗ୍ରାଧିକାର ଦିଆଯିବ ।


    ନୂଆ ମେଡ଼ିକାଲ କଲେଜ ପ୍ରତିଷ୍ଠା ଯୋଜନା ଫଳରେ ଦେଶରେ 15 , 700 ଏମବିବିଏସ ସିଟ ସୃଷ୍ଟି ହୋଇପାରିବ ।


    ଦେଶରେ ସ୍ୱାସ୍ଥ୍ୟ ଭିତ୍ତିଭୂମି ସୃଷ୍ଟି ଉପରେ ଗୁରୁତ୍ୱାରୋପ କରାଯାଇ ପୂର୍ବରୁ କେନ୍ଦ୍ରୀୟ ଯୋଜନାର ପ୍ରଥମ ପର୍ଯ୍ୟାୟରେ 58 ଏବଂ ଦ୍ୱିତୀୟ ପର୍ଯ୍ୟାୟରେ 24ଟି ନୂଆ ମେଡ଼ିକାଲ କଲେଜ ପ୍ରତିଷ୍ଠା ପ୍ରସ୍ତାବକୁ ମଞ୍ଜୁର କରାଯାଇଥିଲା । ପ୍ରଥମ ପର୍ଯ୍ୟାୟରେ ମଞ୍ଜୁରିପ୍ରାପ୍ତ ମେଡ଼ିକାଲ କଲେଜ ମଧ୍ୟରୁ 39ଟି ମେଡ଼ିକାଲ କଲେଜ ବର୍ତ୍ତମାନ ସୁଦ୍ଧା କାର୍ଯ୍ୟକ୍ଷମ ହୋଇସାରିଛି । 2020-21 ସୁଦ୍ଧା ଅବଶିଷ୍ଟ 19ଟି କାର୍ଯ୍ୟକ୍ଷମ ହେବ ।


    **********


    

    
    (Release ID: 1583338) Visitor Counter : 10