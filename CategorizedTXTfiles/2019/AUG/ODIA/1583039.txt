      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଡକ୍ଟର ବିକ୍ରମ ସାରାଭାଇଙ୍କର ଜନ୍ମ ଶତବାର୍ଷିକୀ ଉପଲକ୍ଷେ ଦେଶ ଉଦ୍ଦେଶ୍ୟରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କର ଅଭିଭାଷଣ
      Posted On: 13 AUG 2019 4:03PM by PIB Bhubaneshwar


    ନମସ୍କାର , ଆଜି ଆମ ସମସ୍ତ ଭାରତୀୟମାନଙ୍କ ପାଇଁ ହେଉଛି ଏକ ବିଶେଷ ଅବସର । ଯେତେବେଳେ ଆମେ ଡକ୍ଟର ବିକ୍ରମ ସାରାଭାଇଙ୍କର 100ତମ ଜୟନ୍ତୀ ପାଳନ କରୁଛୁ । ଏହି ଅବସର ଏପରି ଏକ ସମୟରେ ଆସିଛି ଯେତେବେଳେ ଭାରତ ଚନ୍ଦ୍ର ଉପରେ ଅବତରଣ କରିବାକୁ ଯାଉଛି । ଆସନ୍ତା ମାସରେ ଯେତେବେଳେ ବିକ୍ରମ ଲ୍ୟାଣ୍ଡର ଚନ୍ଦ୍ରମାର ଭୂମିରେ ... ଓହ୍ଲାଇବ ତ ଏହା 130 କୋଟି ଦେଶବାସୀଙ୍କ ତରଫରୁ ଡକ୍ଟର ସାରାଭାଇଙ୍କ ପ୍ରତି ଏକ ବିଶେଷ ଶ୍ରଦ୍ଧାଞ୍ଜଳି ହେବ ।


    ସାଥୀଗଣ , ମୁଁ ଖୁସି ଅନୁଭବ କରୁଛି କି ଭାରତ ସରକାରଙ୍କର ଦୁଇଟିଯାକ ବିଭାଗ , ମହାକାଶ ବିଭାଗ ଏବଂ ଅନ୍ୟଟି ଆଣବିକ ଶକ୍ତି ବିଭାଗ , ଏହି ଦୁଇଟି ବିଭାଗ ମିଶି ଏହି ଜନ୍ମ ଶତବାର୍ଷିକୀର ଆୟୋଜନ କରୁଛନ୍ତି । ମୁଁ ଏଥିପାଇଁ ଦୁଇଟି ଯାକ ବିଭାଗଙ୍କୁ ଶୁଭକାମନା ଜଣାଉଛି । ଚଳିତ ବର୍ଷ ଜାନୁୟାରୀରେ ହିଁ ମୋତେ ଅହମ୍ମଦାବାଦରେ ତାଙ୍କର ପ୍ରତିମା ଅନାବରଣ କରିବାର ସୁଯୋଗ ମିଳିଥିଲା ।


    ସାଥୀଗଣ , ଅହମ୍ମଦାବାଦ ତାଙ୍କର ଜନ୍ମଭୂମି ହେବା ସହିତ କର୍ମଭୂମି ମଧ୍ୟ ରହି ଆସିଛି । ଅହମ୍ମଦାବାଦରେ ଭୌତିକ ଗବେଷଣାଗାର( ( Physical Research Laboratory ) , ମହାକାଶ ଅନୁପ୍ରୟୋଗ କେନ୍ଦ୍ର ( Space Application Centre ) , ବୟନଶିଳ୍ପ ଉଦ୍ୟୋଗ ଗବେଷଣା ସଂଘ ( Textile Industry Research Association ) , ଭାରତୀୟ ପ୍ରବନ୍ଧନ ପ୍ରତିଷ୍ଠାନ ( Indian Institute of Management ) ସେହି କାଳଖଣ୍ଡରେ ଯାହା କିଛି ମଧ୍ୟ ପ୍ରତିଷ୍ଠା ହୋଇଛି , ସେଥିରେ ତାଙ୍କର ମଧ୍ୟ ଭୂମିକା ରହିଛି ।


    ସାଥୀଗଣ , ଡକ୍ଟର ସାରାଭାଇଙ୍କୁ ବୈଜ୍ଞାନିକ ସମୁଦାୟ ଭଲଭାବେ ଜାଣିଛନ୍ତି । ଏହା ମଧ୍ୟ ଆବଶ୍ୟକ କି ଆଜିକାର ପିଢ଼ୀଙ୍କ ପାଇଁ ତାଙ୍କର ପ୍ରେରଣାଦାୟୀ ଜୀବନ ବିଷୟରେ ଜାଣିବା ବହୁତ ଉପଯୋଗୀ ସାବ୍ୟସ୍ତ ହେବ । ଡକ୍ଟର ବିକ୍ରମ ସାରାଭାଇଙ୍କୁ ପିଲାଟିଦିନରୁ ହିଁ ବିଜ୍ଞାନର ସୂକ୍ଷ୍ମତା ଏବଂ ଯନ୍ତ୍ରର ଦୁନିଆ ଆକର୍ଷିତ କରିଥିଲା । ଠିକ୍ ସେହିଭଳି ଭାବେ ଆମ ଆଖପାଖରେ ଏଭଳି ଅନେକ ପ୍ରତିଭା ରହିଛନ୍ତି ଯେଉଁମାନେ ତାଙ୍କଠାରୁ ଏବଂ ଏଭଳି ମହାପୁରୁଷଙ୍କଠାରୁ ଅନେକ କିଛି କଥା ଶିଖି ପାରିବେ । ଡକ୍ଟର ସି. ଭି. ରମଣଙ୍କ ମାର୍ଗଦର୍ଶନରେ ପିଲାଟି ଦିନରୁ ହିଁ ବିଜ୍ଞାନ ପ୍ରତି ଡକ୍ଟର ସାରାଭାଇଙ୍କ ଆକର୍ଷଣ ବଢ଼ିଛି ଏବଂ ଏହି ଆକର୍ଷଣ ଭାରତର ବୈଜ୍ଞାନିକଙ୍କ ଭବିଷ୍ୟତର ଲକ୍ଷ୍ୟ ହୋଇଗଲା । ସେହିଭଳି ଭାବେ ଆଜିକାର ପିଢ଼ୀଙ୍କୁ ମଧ୍ୟ ନିଜର ଲକ୍ଷ୍ୟ ସ୍ଥିର କରିବାରେ ଅନେକ ମହାପୁରୁଷଙ୍କଠାରୁ ପ୍ରେରଣା ମିଳି ପାରିବ ।


    ସାଥୀଗଣ , ଡକ୍ଟର ସାରାଭାଇ ସଂପୂର୍ଣ୍ଣ ଭାବେ ଆଶ୍ୱସ୍ତ ଥିଲେ କି ଭାରତର ବିକାଶର ପଥ ବିଜ୍ଞାନ ଏବଂ ପ୍ରଯୁକ୍ତି ବିଦ୍ୟା ମାଧ୍ୟମରେ ନିର୍ମାଣ କରାଯାଇ ପାରିବ । ସେ କହୁଥିଲେ କି ଦେଶ ଦୁନିଆରେ ଆମକୁ ନିଜର ସାର୍ଥକ ଭୂମିକା ତୁଲାଇବାକୁ ହେଲେ ଜନତାଙ୍କର , ସମାଜର ପ୍ରତ୍ୟେକ ସମସ୍ୟାର ସମାଧାନ ପାଇଁ ଆଧୁନିକ ବୈଷୟିକ ଜ୍ଞାନ ପ୍ରୟୋଗ କ୍ଷେତ୍ରରେ ଆମେ କାହାଠାରୁ ମଧ୍ୟ ପଛରେ ନ ରହୁ । ତାଙ୍କର ଏହି ଦୂରଦୃଷ୍ଟି ଫଳରେ ଆଜି ଭାରତ ବିଜ୍ଞାନ ଏବଂ ବୈଷୟିକ ଜ୍ଞାନ କ୍ଷେତ୍ରରେ ବଡ଼ ଶକ୍ତି ଭାବେ ଠିଆ ହେବାରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଛି । ମହାକାଶ ଜ୍ଞାନକୌଶଳ ହେଉ ଅବା ପରମାଣୁଶକ୍ତି ଆଜି ଏହି ଦୁଇଟିର ଉପଯୋଗ ଆମେ ଭାରତର ଜନସାଧାରଣଙ୍କର ସୁବିଧା ଏବଂ ସୁରକ୍ଷା ପାଇଁ କରି ପାରୁଛୁ ।


    ସାଥୀଗଣ , ବିଜ୍ଞାନ ଏବଂ ବୈଷୟିକ ଜ୍ଞାନକୁ ଲୋକମାନଙ୍କ ସହିତ ସେ କିଭଳି ଯୋଡ଼ିଥିଲେ , ଏହାର ଉନ୍ନତତମ ଉଦାହରଣ ହେଉଛି ସାଇଟ୍ ପ୍ରୋଗ୍ରାମ । ଉପଗ୍ରହ ଏବଂ ଟେଲିଭିଜନକୁ ଶିକ୍ଷା ସହିତ ଯୋଡ଼ିବାର ପ୍ରଥମ ସଫଳ ପ୍ରୟାସ ଡକ୍ଟର ସାରାଭାଇ କରିଥିଲେ । ଏହାଦ୍ୱାରା ପ୍ରେରଣା ପାଇ ଗୁଜରାଟର ଖେଡ଼ାରୁ ଯୋଗାଯୋଗ ପ୍ରକଳ୍ପ ଚାଲିଲା ଆଉ ଦେଖୁ ଦେଖୁ ଭାରତରେ ଉପଗ୍ରହ ଜରିଆରେ ଶିକ୍ଷାର ମାଧ୍ୟମ ବିକଶିତ ହୋଇ ଚାଲିଲା ।


    ସାଥୀଗଣ , ଆଜି ପ୍ରତ୍ୟେକ ଭାରତବାସୀ ନିଜର ବୈଜ୍ଞାନିକ କ୍ଷମତାକୁ ନେଇ ଗର୍ବ କରୁଛନ୍ତି । କିନ୍ତୁ କଳ୍ପନା କରନ୍ତୁ ଯେ , ଡକ୍ଟର ହୋମି ଭାବାଙ୍କ ନିଧନ ଦ୍ୱାରା ଦେଶର ବିଜ୍ଞାନ ଜଗତରେ ଯେଉଁ ଶୂନ୍ୟସ୍ଥାନ ଆସିଥିଲା , ତାହାକୁ ପୂରଣ କରିବା କେତେ କଷ୍ଟକର ହୋଇ ଯାଇଥିଲା । ଡକ୍ଟର ସାରାଭାଇ ନିଜର କୁଶଳତା ଦ୍ୱାରା , ନିଜର ନେତୃତ୍ୱ କ୍ଷମତା ଦ୍ୱାରା ସେହି ଶୂନ୍ୟସ୍ଥାନକୁ ପୂରଣ କଲେ । ସେ ଆମର ପରମାଣୁ ଏବଂ ମହାକାଶ କାର୍ଯ୍ୟକ୍ରମକୁ ନୂତନ ଦିଗ ପ୍ରଦାନ କରିଛନ୍ତି । ଏହା ହେଉଛି କାରଣ ଯେ , ଯେଉଁ ରକେଟକୁ ସେ ଥୁମ୍ବାରୁ ଛାଡ଼ିଥିଲେ , ତାହା ଆଜି ଭିନ୍ନ ଭିନ୍ନ ସ୍ୱରୂପ ନେଇ ଆମକୁ ଚନ୍ଦ୍ର ଏବଂ ମଙ୍ଗଳରେ ପହଞ୍ଚାଉଛନ୍ତି । ଆଜି ମହାକାଶରେ ଭାରତର ପ୍ରତ୍ୟେକ ଉପଲବ୍ଧିକୁ ନେଇ ସମଗ୍ର ଦୁନିଆ ଚକିତ ହୋଇ ଦେଖୁଛି , ଅନେକ ପ୍ରଶଂସା ମଧ୍ୟ ମିଳୁଛି ।


    ସାଥୀଗଣ , ଡକ୍ଟର ସାରାଭାଇ ଏକ ମହାନ ବୈଜ୍ଞାନିକ ତ ଥିଲେ , ଜଣେ ଉତ୍ତମ ବ୍ୟକ୍ତି ମଧ୍ୟ ଥିଲେ ଏବଂ ଅନ୍ତର୍ମନରେ ସେ ଜଣେ ଶିକ୍ଷକ ମଧ୍ୟ ଥିଲେ । ସେ ଯେତେ ମଧ୍ୟ ବ୍ୟସ୍ତ ରୁହନ୍ତୁ ନା କାହିଁକି ବିଦ୍ୟାର୍ଥୀଙ୍କ ପାଇଁ ସବୁବେଳେ ସମୟ ବାହାର କରୁଥିଲେ । ତାଙ୍କର ଏହା ଦୃଢ଼ ବିଶ୍ୱାସ ଥିଲା କି ନୂତନ ଭାରତର ନିର୍ମାଣ କୁଶଳ ଏବଂ ସକ୍ଷମ ବୈଜ୍ଞାନିକମାନଙ୍କର ନୂଆ ପିଢ଼ୀ ହିଁ କରି ପାରିବେ । ଆଜି ଯେତେବେଳେ ଆପଣ ସମସ୍ତଙ୍କୁ , ଦେଶର ପ୍ରତ୍ୟେକ ବୈଜ୍ଞାନିକଙ୍କୁ ଦେଶ ଦେଖୁଛି ତ ଅନୁଭବ ହେଉଛି କି ଡକ୍ଟର ସାରାଭାଇ କେତେ ଦୂରଦର୍ଶୀ ଥିଲେ । ସେ ବିଜ୍ଞାନ ପାଇଁ ଜଣେ ସମର୍ପିତ ସିପାହୀ ତ ଥିଲେ , ସେ ଭାରତୀୟ ସଂସ୍କୃତି ଏବଂ ସଂସ୍କୃତ ଭାଷାକୁ ମଧ୍ୟ ପ୍ରୋତ୍ସାହିତ କରିଥିଲେ । ଭାରତୀୟ ଦର୍ଶନକୁ ସେ ଗଭୀର ଭାବେ ବୁଝିଥିଲେ । ସେ କହୁଥିଲେ ଯେ କର୍ମଣ୍ୟେ ବାଧିକାରସ୍ତେର ସିଦ୍ଧାନ୍ତ , ଉଦ୍ଦେଶ୍ୟମୂଳକ ଭାବେ ଏବଂ ସଂପୃକ୍ତ ହୋଇ ରହିବା ବୈଜ୍ଞାନିକମାନଙ୍କ ପାଇଁ ବହୁତ ଜରୁରୀ ।


    ସାଥୀଗଣ , ଡକ୍ଟର ସାରାଭାଇଙ୍କ ଜୀବନର ଶିକ୍ଷା ହେଉଛି ସଂପୂର୍ଣ୍ଣ ସ୍ପଷ୍ଟ , ଆମ ପାଖରେ ଯେଉଁ କ୍ଷମତା ଅଛି , କୌଶଳ ଅଛି ତାହା ସେ ପର୍ଯ୍ୟନ୍ତ ଅସଂପୂର୍ଣ୍ଣ , ଯେ ପର୍ଯ୍ୟନ୍ତ ତାହାଦ୍ୱାରା ସମାଜ ଓ ଦେଶର ମଙ୍ଗଳ ନ ହେବ । ଏହା ହେଉଛି କାରଣ ଯେ , ବିଜ୍ଞାନ ଏବଂ ଟେକ୍ନୋଲୋଜିର ପ୍ରତ୍ୟେକ ବିଦ୍ୟାର୍ଥୀଙ୍କଠାରୁ ମୁଁ ଆଶା କରିବି କି ସେମାନେ ସମାଜର ସମସ୍ୟାଗୁଡ଼ିକୁ ବୁଝନ୍ତୁ ଆଉ ତା ’ ର ସମାଧାନ ପାଇଁ ନବସୃଜନ କରନ୍ତୁ , ଆବିଷ୍କାର କରନ୍ତୁ । ଡକ୍ଟର ସାରାଭାଇ ଏକ ବହୁତ ବଡ଼ ପରମ୍ପରା ଛାଡ଼ି ଯାଇଛନ୍ତି , ଏହା ହେଉଛି ଆମ ସମସ୍ତଙ୍କର ଦାୟିତ୍ୱ କି ସେହି ପରମ୍ପରାକୁ ଜନ-ଜନ ପର୍ଯ୍ୟନ୍ତ ପହଞ୍ଚାଇବା , ଫଳରେ ଯୁବପିଢ଼ୀ ପ୍ରେରଣା ପାଇବେ ଆଉ ନିଜ ଜ୍ଞାନ ଦ୍ୱାରା , କର୍ମ ଦ୍ୱାରା କେବଳ ଦେଶର ନୁହେଁ , ବରଂ ସମଗ୍ର ମାନବ ଜାତିର ଭବିଷ୍ୟତକୁ ସଜେଇପାରିବେ ।


    ମୁଁ ଆଜି ସମଗ୍ର ଦେଶର ସବୁ ଲୋକ ବିଶେଷ କରି ବିଦ୍ୟାର୍ଥୀମାନଙ୍କୁ , ସ୍କୁଲ କଲେଜରେ ପଢ଼ୁଥିବା ସମସ୍ତ ଛାତ୍ରଛାତ୍ରୀମାନଙ୍କୁ ଅନୁରୋଧ କରୁଛି କି ଇସ୍ରୋର ‘ ଅନ୍ ଲାଇନ୍ ସ୍ପେଶ୍ କୁଇଜ୍ ’ ସେଥିରେ ନିଶ୍ଚିତ ଭାଗ ନିଅନ୍ତୁ । ଅଗଷ୍ଟ 10 ତାରିଖରୁ ଏହି କୁଇଜ୍ ଆରମ୍ଭ ହୋଇ ଯାଇଛି ଆଉ 20 ଅଗଷ୍ଟ ପର୍ଯ୍ୟନ୍ତ ଚାଲିବ । ଏହି ପ୍ରତିଯୋଗିତାରେ ପ୍ରତ୍ୟେକ ରାଜ୍ୟରୁ 2 ଜଣ ବୈଜ୍ଞାନିକଙ୍କୁ ସେପ୍ଟେମ୍ବର 7 ତାରିଖରେ ଶ୍ରୀହରିକୋଟାକୁ ନିମନ୍ତ୍ରଣ କରାଯିବ । ସେମାନେ ସେହି ଐତିହାସିକ ମୁହୂର୍ତର ସାକ୍ଷୀ ରହିବେ ଯେତେବେଳେ ଚନ୍ଦ୍ରଯାନ-2 ଚନ୍ଦ୍ରରେ ଅବତରଣ କରିବ ।


    ଏହି ଅବସରରେ ଡକ୍ଟର ବିକ୍ରମ ସାରାଭାଇଙ୍କ ସ୍ମୃତିରେ ମୁଦ୍ରା , ଫଟୋ ଆଲବମ୍ ଏବଂ ମହାକାଶରେ ଭାରତର ଉପଲବ୍ଧି ଉପରେ ସଙ୍ଗୃହୀତ ପୁସ୍ତକ ପ୍ରକାଶନ ପାଇଁ ମୁଁ ମଧ୍ୟ ମହାକାଶ ଏବଂ ପରମାଣୁ ଶକ୍ତି ବିଭାଗକୁ ଶୁଭେଚ୍ଛା ଜଣାଉଛି ।


    ପୁଣି ଥରେ ଡକ୍ଟର ବିକ୍ରମ ସାରାଭାଇଙ୍କୁ ମୁଁ ଆଦର ପୂର୍ବକ ଶ୍ରଦ୍ଧାଞ୍ଜଳି ଅର୍ପଣ କରୁଛି ।


    ଆପଣ ମାନଙ୍କୁ ସମସ୍ତଙ୍କୁ ବହୁତ ବହୁତ ଧନ୍ୟବାଦ ।


    **************

    
    
    (Release ID: 1583039) Visitor Counter : 1