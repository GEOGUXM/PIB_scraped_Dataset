      ପ୍ରତିରକ୍ଷା ମନ୍ତ୍ରଣାଳୟ

      ସେନା ମୁଖ୍ୟାଳୟ ପୁନର୍ଗଠନ ପ୍ରସ୍ତାବକୁ ପ୍ରତିରକ୍ଷା ମନ୍ତ୍ରୀ ରାଜନାଥ ସିଂଙ୍କ ମଞ୍ଜୁରି
      • ସେନା ପ୍ରମୁଖଙ୍କ ଅଧୀନରେ କାର୍ଯ୍ୟକ୍ଷମ ହେବ ସ୍ୱତନ୍ତ୍ର ଭିଜିଲାନ୍ସ ସେଲ
      • ସ୍ୱତନ୍ତ୍ର ମାନବାଧିକାର ବିଭାଗ ପ୍ରତିଷ୍ଠା ନିଷ୍ପତ୍ତି
      Posted On: 21 AUG 2019 3:34PM by PIB Bhubaneshwar


    ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂ ସେନା ମୁଖ୍ୟାଳୟ ପୁନର୍ଗଠନ ସଂକ୍ରାନ୍ତରେ କେତେକ ପ୍ରସ୍ତାବକୁ ମଞ୍ଜୁରି ଦେଇଛନ୍ତି । ସେନା ମୁଖ୍ୟାଳୟ ପକ୍ଷରୁ ବିସ୍ତୃତ ଅନ୍ତରୀଣ ଅନୁଧ୍ୟାନ ଆଧାରରେ ଏହି ମଞ୍ଜୁରି ମିଳିଛି । ମଞ୍ଜୁରିପ୍ରାପ୍ତ ପ୍ରସ୍ତାବ ମଧ୍ୟରେ ରହିଛି :


    ( କ) ତିନି ସେନାର ପ୍ରତିନିଧିତ୍ୱ ସହିତ ସେନା ପ୍ରମୁଖ (ସିଓଏଏସ)ଙ୍କ ଅଧୀନରେ ଏକ ପୃଥକ ଭିଜିଲାନ୍ସ ସେଲ : ବର୍ତ୍ତମାନ ଭିନ୍ନ ଭିନ୍ନ ଏଜେନ୍ସି ମାଧ୍ୟମରେ ସେନା ପ୍ରମୁଖଙ୍କ ଲାଗି ଭିଜିଲାନ୍ସ ସଂକ୍ରାନ୍ତ କାର୍ଯ୍ୟକଳାପ କରାଯାଉଛି । ଏଥିରେ କୌଣସି ଗୋଟିଏ ଏଜେନ୍ସିର ହସ୍ତକ୍ଷେପ ନାହିଁ । ଏଣିକି ସେନା ପ୍ରମୁଖଙ୍କ ଅଧୀନରେ ଏକ ସ୍ୱତନ୍ତ୍ର ଭିଜିଲାନ୍ସ ସେଲ କାର୍ଯ୍ୟକ୍ଷମ କରାଯିବ । ଏଥିପାଇଁ ସେନା ପ୍ରମୁଖଙ୍କ ଅଧୀନରେ ପ୍ରତ୍ୟକ୍ଷ ଭାବେ ଜଣେ ଅତିରିକ୍ତ ମହାନିର୍ଦ୍ଦେଶକଙ୍କୁ ଅବସ୍ଥାପିତ କରାଯିବ । ଏଥିରେ କର୍ଣ୍ଣେଲ ପାହ୍ୟାର ତିନି ଜଣ ଅଧିକାରୀ (ଭାରତୀୟ ସେନା , ଭାରତୀୟ ବାୟୁସେନା ଏବଂ ଭାରତୀୟ ନୌସେନା ମଧ୍ୟରୁ ଜଣେ ଲେଖାଏଁ ଅଧିକାରୀ) ସାମିଲ ହେବେ । ଏହା ସେନା ମୁଖ୍ୟାଳୟର ବର୍ତ୍ତମାନ ପଦବୀ ଅନ୍ତର୍ଗତ କରାଯିବ ।


    ( ଖ)ମାନବାଧିକାର ପ୍ରସଙ୍ଗ ଉପରେ ଧ୍ୟାନ କେନ୍ଦ୍ରିତ କରିବା ଲାଗି ଉପ-ସେନା ପ୍ରମୁଖଙ୍କ ଅଧୀନରେ କେନ୍ଦ୍ରୀୟ ସଂଗଠନ : ମାନବାଧିକାର ସହ ଜଡ଼ିତ ପ୍ରସଙ୍ଗ ଓ ମୂଲ୍ୟବୋଧକୁ ଉଚ୍ଚ ପ୍ରାଥମିକତା ଦେବା ଲାଗି ସିଧାସଳଖ ଉପ ସେନା ପ୍ରମୁଖଙ୍କ ଅଧୀନରେ ଅତିରିକ୍ତ ମହାନିର୍ଦ୍ଦେଶକ (ମେଜର ଜେନେରାଲ ପାହ୍ୟାର ଅଧିକାରୀ)ଙ୍କ ନେତୃତ୍ୱରେ ଏକ ସ୍ୱତନ୍ତ୍ର ମାନବାଧିକାର ବିଭାଗ ପ୍ରତିଷ୍ଠା କରାଯିବା ଲାଗି ନିଷ୍ପତ୍ତି ନିଆଯାଇଛି । ଏହା ଯେକୌଣସି ପ୍ରକାର ମାନବାଧିକାର ଉଲ୍ଲଙ୍ଘନ ସମ୍ବନ୍ଧୀୟ ରିପୋର୍ଟ ଯାଞ୍ଚ କରିବା ଲାଗି ନୋଡାଲ ବିଭାଗ ଭାବେ କାର୍ଯ୍ୟ କରିବ । ପାରଦର୍ଶିତା ଏବଂ ସର୍ବଶ୍ରେଷ୍ଠ ଯାଞ୍ଚ ବିଶେଷଜ୍ଞତା ସୁନିଶ୍ଚିତ କରିବା ଲାଗି ବିଭାଗରେ ଏସଏସପି/ଏସପି ପାହ୍ୟାର ଜଣେ ପୋଲିସ ଅଧିକାରୀଙ୍କୁ ଡେପୁଟେସନରେ ନିଯୁକ୍ତି ଦିଆଯିବ ।


    ( ଗ) ଫିଲ୍ଡ ଆର୍ମି ଫର୍ମେସନ/ୟୁନିଟରେ ସେନା ମୁଖ୍ୟାଳୟର 206 ଜଣ ସେନାଅଧିକାରୀଙ୍କୁ ଅବସ୍ଥାପିତ କରାଯିବ- ସେନା ମୁଖ୍ୟାଳୟରୁ ମୋଟ 206ଜଣ ଅଧିକାରୀଙ୍କୁ କାର୍ଯ୍ୟ ଅନୁକୂଳ କରାଇ ସେମାନଙ୍କୁ ଫିଲ୍ଡ ଆର୍ମି ଫର୍ମେସନ/ୟୁନିଟରେ ଅତିରିକ୍ତ ଭାବେ ନିୟୋଜିତ କରାଯିବ । ଏହି 206 ଜଣ ଅଧିକାରୀଙ୍କ ମଧ୍ୟରେ 3 ଜଣ ମେଜର ଜେନେରାଲ , 8ଜଣ ବ୍ରିଗେଡିୟର , 9 ଜଣ କର୍ଣ୍ଣେଲ , 186 ଜଣ କର୍ଣ୍ଣେଲ/ମେଜର ପାହ୍ୟାର ଅଧିକାରୀ ଅଛନ୍ତି ।


    **********


    

    
    (Release ID: 1583023) Visitor Counter : 9