      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      ସଂସଦର ଅନୁମୋଦନ ଲାଭ କଲା ଐତିହାସିକ ଉପଭୋକ୍ତା ସୁରକ୍ଷା ବିଲ, 2019
      • ପ୍ରତିଷ୍ଠା ହେବ କେନ୍ଦ୍ରୀୟ ଉପଭୋକ୍ତା ସୁରକ୍ଷା ପ୍ରାଧିକରଣ (ସିସିପିଏ)

      Posted On: 06 AUG 2019 12:57PM by PIB Bhubaneshwar

    ଉପଭୋକ୍ତାଙ୍କ ଅଧିକାରର ସୁରକ୍ଷା ପାଇଁ ଉଦ୍ଦିଷ୍ଟ ଐତିହାସିକ ଉପଭୋକ୍ତା ସୁରକ୍ଷା ବିଲ , 2019 ଆଜି ସଂସଦର ଅନୁମୋଦନ ଲାଭ କରିଛି । ଏହାଦ୍ୱାରା ଉପଭୋକ୍ତା ବିବାଦର ସମୟୋପଯୋଗୀ ତଥା ପ୍ରଭାବୀ ସମାଧାନ ପାଇଁ କ୍ଷମତାପ୍ରାପ୍ତ କର୍ତ୍ତୃପକ୍ଷଙ୍କୁ ପ୍ରତିଷ୍ଠା କରାଯିବା ସମ୍ଭବ ହୋଇପାରିବ । ଏହି ବିଲ 30 ଜୁଲାଇ , 2019ରେ ଲୋକସଭାରେ ଗୃହୀତ ହୋଇଥିଲା ଏବଂ ଆଜି ବାଚନିକ ଭୋଟରେ ଏହା ରାଜ୍ୟ ସଭାର ଅନୁମୋଦନ ଲାଭ କରିଛି । ତିନି ଦଶନ୍ଧି ପୁରୁଣା ଉପଭୋକ୍ତା ଅଧିକାର ଆଇନ , 1986 ସ୍ଥାନରେ ଏହି ବିଲ ଲାଗୁ ହେବ ।


    ଏହି ବିଲକୁ ରାଜ୍ୟ ସଭାର ବିବେଚନା ଓ ଗୃହୀତ କରିବା ଉଦ୍ଦେଶ୍ୟରେ ଆଗତ କରି ଉପଭୋକ୍ତା ବ୍ୟାପାର , ଖାଦ୍ୟ ଓ ସାଧାରଣ ବଂଟନ ମନ୍ତ୍ରୀ ଶ୍ରୀ ରାମବିଳାସ ପାଶ୍ୱାନ କହିଥିଲେ ଯେ ନୂଆ ଆଇନ ଆସିବା ଫଳରେ ଉପଭୋକ୍ତାଙ୍କ ଅଭିଯୋଗ ସମାଧାନ ପ୍ରକ୍ରିୟା ସହଜ ହେବ । ଶ୍ରୀ ପାଶ୍ୱାନ କହିଥିଲେ ଯେ ଏହି ବିଲ ଉପଭୋକ୍ତାଙ୍କ ଅଭିଯୋଗର ତ୍ୱରିତ ସମାଧାନ ଲାଗି ଉନ୍ନତ ବ୍ୟବସ୍ଥା ଯୋଗାଇ ଦେବ । ଫଳରେ ସାରା ଦେଶରେ ଥିବା ଉପଭୋକ୍ତା ଅଦାଲତଗୁଡ଼ିକରେ ପଡ଼ି ରହିଥିବା ବହୁସଂଖ୍ୟକ ମାମଲାର ସମାଧାନରେ ସହାୟତା ମିଳିପାରିବ । ଶ୍ରୀ ପାଶ୍ୱାନ ଆହୁରି କହିଥିଲେ , ଦୀର୍ଘଦିନ ଧରି ଏହି ବିଲ ଆଇନରେ ପରିଣତ ହେବା ଲାଗି ପଡ଼ିରହିଥିଲା । କେବଳ 5ଟି ସୁପାରିସକୁ ଛାଡ଼ି ବିଲ ସଂକ୍ରାନ୍ତରେ ସଂସଦୀୟ ଷ୍ଟାଣ୍ଡିଂ କମିଟି କରିଥିବା ସମସ୍ତ ସୁପାରିସକୁ ଏଥିରେ ସାମିଲ କରାଯାଇଛି । ଶ୍ରୀ ପାଶ୍ୱାନ ଆହୁରି ମଧ୍ୟ ସଂସଦର ସମସ୍ତ ସଦସ୍ୟମାନଙ୍କୁ ଆଶ୍ୱାସନା ଦେଇ କହିଥିଲେ ଯେ ସେମାନଙ୍କ ପରାମର୍ଶ ଆଇନର ବ୍ୟବସ୍ଥା ମଧ୍ୟରେ ରହି ନିୟମାବଳୀରେ ଯଥା ସମ୍ଭବ ସାମିଲ କରାଯିବ ।


    ଏହି ବିଲରେ ଅନ୍ୟାନ୍ୟ ବ୍ୟବସ୍ଥା ସହିତ ଏକ କେନ୍ଦ୍ରୀୟ ଉପଭୋକ୍ତା ସୁରକ୍ଷା ପ୍ରାଧିକରଣ (ସିସିପିଏ) ପ୍ରତିଷ୍ଠା କରାଯିବା ଲାଗି ପ୍ରସ୍ତାବ ରହିଛି । ଅନୈତିକ ବାଣିଜ୍ୟ କାରବାର କାରଣରୁ ଉପଭୋକ୍ତାମାନେ ଭୋଗୁଥିବା ସମସ୍ୟା ନିରାକରଣ ଦିଗରେ ସିସିପିଏ ହସ୍ତକ୍ଷେପ କରିପାରିବେ । ଏହି ସଂସ୍ଥା ଉତ୍ପାଦ ଫେରାଇ ନେବା ସହ ଟଙ୍କା ଫେରସ୍ତ କରିବା ଭଳି କାର୍ଯ୍ୟାନୁଷ୍ଠାନ ଗ୍ରହଣ କରିପାରିବ ।


    ଏହି ବିଲରେ ବିବାଦ ସମାଧାନ ପ୍ରକ୍ରିୟାର ସରଳୀକରଣ ଉପରେ ଗୁରୁତ୍ୱାରୋପ କରାଯାଇ ମଧ୍ୟସ୍ଥତା ଏବଂ ମାମଲାଗୁଡ଼ିକର ଇ-ଫାଇଲିଂ ବ୍ୟବସ୍ଥା କରାଯାଇଛି । ଉପଭୋକ୍ତାମାନେ ନିଜ ନିଜ ନ୍ୟାୟିକ କ୍ଷେତ୍ର ନିକଟବର୍ତ୍ତୀ କମିଶନଙ୍କ ନିକଟରେ ମାମଲା ଦାୟର କରିବାରେ ସଫଳ ହୋଇପାରିବେ ।


    ଉତ୍ପାଦର ବିଶ୍ୱସନୀୟତା ଲାଗି ପ୍ରଥମ ଥର ପାଇଁ ଏକ ସ୍ୱତନ୍ତ୍ର ଆଇନ ଅଣାଯାଇଛି । ଖରାପ ଉତ୍ପାଦ କିମ୍ବା ସେବାରେ ଅଭାବ ରହିବା କାରଣରୁ ହେଉଥିବା ଆଘାତ କିମ୍ବା ନଷ୍ଟ ପାଇଁ ଉତ୍ପାଦନକାରୀ କିମ୍ବା ସେବା ପ୍ରଦାନକାରୀ ଅଥବା ଉତ୍ପାଦର ବିକ୍ରେତା ଦାୟୀ ରହିବେ ।


    ଏହି ବିଲ ମିଥ୍ୟା ବିଜ୍ଞାପନ କିମ୍ବା ଅପମିଶ୍ରଣ ଉପରେ ଅଙ୍କୁଶ ଲାଗାଇବା ପାଇଁ ସିସିପିଏକୁ କ୍ଷମତା ପ୍ରଦାନ କରିଛି । ଉତ୍ପାଦର ବିଶ୍ୱସନୀୟତା ବ୍ୟବସ୍ଥା ଉପଭୋକ୍ତା ଓ ସେବା ପ୍ରଦାନକାରୀଙ୍କୁ ଖରାପ ଉତ୍ପାଦ କିମ୍ବା ଅଭାବୀ ସେବା ପ୍ରଦାନରୁ ଅଟକାଇବ । ଉପଭୋକ୍ତାଙ୍କ ସୁରକ୍ଷା ଲାଗି ଇ-କମର୍ସ ଓ ସିଧାସଳଖ ବିକ୍ରି ଉପରେ ନିୟନ୍ତ୍ରଣ କରିବାର ବ୍ୟବସ୍ଥା ଏହି ବିଲରେ ରହିଛି ।


    **********

    
    
    (Release ID: 1582829) Visitor Counter : 32