      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସ୍ୱର୍ଗୀୟା ସୁଷମା ସ୍ୱରାଜ ଜୀଙ୍କ ସ୍ମୃତିରେ ଆୟୋଜିତ ପ୍ରାର୍ଥନା ସଭାରେ ପ୍ରଧାନମନ୍ତ୍ରୀଙ୍କ ଯୋଗଦାନ
      • ସୁଷମାଜୀ ଜଣେ ବହୁମୁଖୀ ବ୍ୟକ୍ତିତ୍ୱ ଥିଲେ; ତାଙ୍କର ମହାନତାକୁ କାର୍ଯ୍ୟକର୍ତ୍ତାମାନେ ଅତି ନିକଟରୁ ଦେଖିପାରିଥିଲେ : ପ୍ରଧାନମନ୍ତ୍ରୀ
      • ସୁଷମାଜୀଙ୍କ ଭାଷଣ ଉଭୟ ପ୍ରଭାବୀ ଓ ପ୍ରେରଣାଦାୟୀ ଥିଲା : ପ୍ରଧାନମନ୍ତ୍ରୀ ମୋଦୀ
      • ଯେକୌଣସି ମନ୍ତ୍ରଣାଳୟ ଦାୟିତ୍ୱରେ ଥିଲେ ମଧ୍ୟ ସୁଷମାଜୀ କାର୍ଯ୍ୟସଂସ୍କୃତିରେ ପରିବର୍ତ୍ତନ ଆଣିଥିଲେ : ପ୍ରଧାନମନ୍ତ୍ରୀ
      • ସୁଷମାଜୀ ଗୋଟିଏ ପାଦ ଆଗକୁ ଯାଇ ପ୍ରୋଟୋକଲ ସହ ଯୋଡ଼ି ହୋଇ ରହିଥିବା ବୈଦେଶିକ ମନ୍ତ୍ରଣାଳୟକୁ ନାଗରିକଙ୍କ ସହ ଯୋଡ଼ିଥିଲେ : ପ୍ରଧାନମନ୍ତ୍ରୀ
      • ସୁଷମାଜୀ ମନ କଥା କହିବାରେ କେବେ ପଛଘୁଂଚା ଦେଉନଥିଲେ; ସେ ଦୃଢ଼ତାର ସହ ନିଜର ମତ ରଖୁଥିଲେ : ପ୍ରଧାନମନ୍ତ୍ରୀ
      • ପ୍ରଧାନମନ୍ତ୍ରୀଙ୍କୁ କ’ଣ କରିବାକୁ ହେବ ତାହା ମଧ୍ୟ ସୁଷମାଜୀ କହିପାରୁଥିଲେ : ଶ୍ରୀ ମୋଦୀ
      Posted On: 13 AUG 2019 2:13PM by PIB Bhubaneshwar


    ପୂର୍ବତନ ବୈଦେଶିକ ବ୍ୟାପାର ମନ୍ତ୍ରୀ ତଥା ଦେଶର ସବୁଠୁ ସମ୍ମାନସ୍ପଦ ନେତ୍ରୀ ସ୍ୱର୍ଗୀୟା ଶ୍ରୀମତୀ ସୁଷମା ସ୍ୱରାଜ ଜୀଙ୍କ ସ୍ମୃତିରେ ଆୟୋଜିତ ପ୍ରାର୍ଥନା ସଭାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଯୋଗ ଦେଇଛନ୍ତି । ସେ ସୁଷମା ସ୍ୱରାଜ ଜୀଙ୍କୁ ତତ୍ପରତାପୂର୍ବକ ଦେଶ ସେବା କରିଥିବା ନେତ୍ରୀ ଭାବେ ବର୍ଣ୍ଣନା କରି ତାଙ୍କ ଜୀବନର ବିଭିନ୍ନ ଦିଗ ଉପରେ ଆଲୋକପାତ କରିଥିଲେ ।


    କାର୍ଯ୍ୟକର୍ତ୍ତାମାନେ ସୁଷମାଜୀଙ୍କ ସହ ନିବିଡ଼ ଭାବେ ବାର୍ତ୍ତାଳାପ କରିବାର ସୌଭାଗ୍ୟ ଲାଭ କରିଛନ୍ତି


    ତାଙ୍କର ଯୋଗଦାନ ବିଷୟରେ ସ୍ମରଣ କରି , ପ୍ରଧାନମନ୍ତ୍ରୀ କହିଥିଲେ ଯେ ପ୍ରତ୍ୟେକ କାର୍ଯ୍ୟକର୍ତ୍ତାମାନେ ଭାଗ୍ୟବାନ ଯେ ସେମାନେ ସୁଷମାଜୀଙ୍କ ସହିତ ନିବିଡ଼ ଭାବେ ଆଲୋଚନା କରିବାର ସୁଯୋଗ ପାଇଛନ୍ତି । ସେ ଆହୁରି ଉଲ୍ଲେଖ କରିଥିଲେ ଯେ “ ସୁଷମା ଜୀ ଜଣେ ବହୁମୁଖୀ ବ୍ୟକ୍ତିତ୍ୱ ଥିଲେ ଏବଂ ସେ କେତେ ମହାନ ଥିଲେ ଆମେ ତାଙ୍କର ବହୁ ନିକଟରେ ଥାଇ ଅନୁଭବ କରିପାରିଛୁ । ”


    ଆହ୍ୱାନ ଗ୍ରହଣ କରିବା ଲାଗି ସୁଷମାଜୀ କେବେ ହେଲେ ପଛଘୁଂଚା ଦେଉନଥିଲେ


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ସୁଷମା ଜୀ କେବେହେଲେ ଆହ୍ୱାନ ଗ୍ରହଣ କରିବାକୁ ପଛଘୁଂଚା ଦେଉନଥିଲେ । 1999ରେ ବେଲାରୀ ଲୋକସଭା ଆସନରୁ ନିର୍ବାଚନ ଲଢ଼ିବା ଲାଗି ତାଙ୍କର ନିଷ୍ପତ୍ତି ବିଷୟରେ ସ୍ମରଣ କରି ପ୍ରଧାନମନ୍ତ୍ରୀ କହିଥିଲେ ଯେ “ ମୋର ମନେ ପଡ଼ୁଛି ଭେଙ୍କେୟା ନାଇଡ଼ୁ ଜୀ ଏବଂ ମୁଁ ସୁଷମାଜୀଙ୍କ ନିକଟକୁ ଯାଇଥିଲୁ ଏବଂ ତାଙ୍କୁ କର୍ଣ୍ଣାଟକ ଯାଇ ନିର୍ବାଚନ ଲଢ଼ିବା ପାଇଁ କହିଥିଲୁ । ତାଙ୍କ ଠାରୁ ଉତ୍ତର ନିଶ୍ଚିତ ଥିଲା , କିନ୍ତୁ ସେ ଜଣେ ଏପରି ବ୍ୟକ୍ତିତ୍ୱ ଥିଲେ ଯିଏ ସବୁବେଳେ ଆହ୍ୱାନ ଗ୍ରହଣ କରିବା ପାଇଁ ପ୍ରସ୍ତୁତ ଥିଲେ । ”


    ପ୍ରଧାନମନ୍ତ୍ରୀ କହିଥିଲେ ଯେ ସୁଷମାଜୀ ଜଣେ ଶକ୍ତିଶାଳୀ ବକ୍ତା ଥିଲେ ଏବଂ ତାଙ୍କର ଭାଷଣ ଉଭୟ ପ୍ରଭାବୀ ତଥା ପ୍ରେରଣାଦାୟୀ ଥିଲା ।


    ସୁଷମାଜୀ ପ୍ରୋଟୋକଲ ଠାରୁ ଊଦ୍ଧ୍ୱର୍କୁ ଯାଇ ବୈଦେଶିକ ମନ୍ତ୍ରଣାଳୟକୁ ଲୋକଙ୍କ ନିକଟତର କରାଇପାରିଥିଲେ


    ପ୍ରଧାନମନ୍ତ୍ରୀ ଆହୁରି ଉଲ୍ଲେଖ କରିଥିଲେ ଯେ ସୁଷମାଜୀ ଯେଉଁ ମନ୍ତ୍ରଣାଳୟର ଦାୟିତ୍ୱ ନେଉଥିଲେ ସେଠାରେ କାର୍ଯ୍ୟ ସଂସ୍କୃତିରେ ପରିବର୍ତ୍ତନ ଆଣୁଥିଲେ । ପ୍ରୋଟୋକଲ ସହ ଯୋଡ଼ି ହୋଇଥିବା ବୈଦେଶିକ ମନ୍ତ୍ରଣାଳୟ ଦାୟିତ୍ୱରେ ଥିବା ସମୟରେ ସୁଷମାଜୀ ଗୋଟିଏ ପାଦ ଆଗକୁ ଯାଇ ଲୋକମାନଙ୍କ ସମସ୍ୟା ସମାଧାନ କରିଥିଲେ ଏବଂ ମନ୍ତ୍ରଣାଳୟକୁ ଜନଉପଯୋଗୀ କରିଥିଲେ ।


    ଶ୍ରୀମତୀ ସୁଷମା ସ୍ୱରାଜ ବିଦେଶ ମନ୍ତ୍ରୀ ଥିବା ସମୟରେ ଅଧିକ ସଂଖ୍ୟାରେ ପାସପୋର୍ଟ କାର୍ଯ୍ୟାଳୟ ଖୋଲିଥିଲା


    ପ୍ରଧାନମନ୍ତ୍ରୀ ମୋଦୀ ସ୍ମରଣ କରିଥିଲେ ଯେ ବିଗତ ପାଞ୍ଚ ବର୍ଷ ମଧ୍ୟରେ ଶ୍ରୀମତୀ ସୁଷମା ସ୍ୱରାଜଙ୍କ କାର୍ଯ୍ୟକାଳରେ ଅଧିକ ସଂଖ୍ୟାରେ ପାସପୋର୍ଟ କାର୍ଯ୍ୟାଳୟ ଖୋଲାଯାଇଥିଲା ।


    ହରିୟାଣା ପ୍ରଭାବ


    ଶ୍ରୀମତୀ ସୁଷମା ସ୍ୱରାଜଙ୍କ ଏକ ଅନାଲୋଚିତ ଦିଗ ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ ମୋଦୀ ତାଙ୍କର ହରିୟାଣୀ କଥନ ସମ୍ପର୍କରେ ସୂଚନା ଦେଇଥିଲେ । ପ୍ରଧାନମନ୍ତ୍ରୀ ଶ୍ରୀ ମୋଦୀ କହିଥିଲେ ଯେ ଆମେ ଲୋକମାନଙ୍କୁ ରାଜନୈତିକ ଦୃଷ୍ଟିରୁ ଯୁକ୍ତିଯୁକ୍ତ କଥା କହିଥାଉ , କିନ୍ତୁ ସୁଷମା ଜୀ ଭିନ୍ନ ଥିଲେ । ସେ ନିଜ ମନ କଥା କହିବା ଲାଗି ପଛଘୁଂଚା ଦେଉନଥିଲେ ଏବଂ ଦୃଢ଼ତାର ସହ ନିଜର ମତ ରଖୁଥିଲେ । ଏହା ତାଙ୍କର ବିଶେଷତ୍ୱ ଥିଲା ।


    ଶ୍ରୀମତୀ ସୁଷମା ସ୍ୱରାଜଙ୍କ ସ୍ଥାନ ଏପରି ଥିଲା ଯେ ସେ ପ୍ରଧାନମନ୍ତ୍ରୀଙ୍କୁ ମଧ୍ୟ ବହୁମୂଲ୍ୟ ପରାମର୍ଶ ଦେଇପାରୁଥିଲେ


    ପ୍ରଧାନମନ୍ତ୍ରୀ ମୋଦୀ ମିଳିତ ଜାତିସଂଘରେ ନିଜର ପ୍ରଥମ ଭାଷଣ ସମ୍ପର୍କରେ ସୂଚନା ଦେଇ କହିଥିଲେ ଯେ ସୁଷମା ଜୀ ତାଙ୍କୁ ଏ ସମ୍ପର୍କରେ ପରାମର୍ଶ ଦେଇଥିଲେ । ସୁଷମା ସ୍ୱରାଜ ମାତ୍ର ଗୋଟିଏ ରାତିରେ ତାଙ୍କ ଭାଷଣ ପ୍ରସ୍ତୁତ କରିବାରେ ସହାୟତା କରିଥିଲେ ।


    ଶ୍ରୀମତୀ ସୁଷମା ସ୍ୱରାଜଙ୍କ ଛାପ ତାଙ୍କ କନ୍ୟା ବାଁସୁରୀଙ୍କ ଠାରେ ରହିଛି : ପ୍ରଧାନମନ୍ତ୍ରୀ


    ପ୍ରଧାନମନ୍ତ୍ରୀ ଶ୍ରୀ ମୋଦୀ କହିଥିଲେ ଯେ ତାଙ୍କୁ ସୁଷମା ସ୍ୱରାଜଙ୍କ ବ୍ୟକ୍ତିତ୍ୱ ଛାପ ତାଙ୍କ କନ୍ୟା ବାଁସୁରୀଙ୍କ ଠାରେ ଦେଖାଯାଉଛି । ପ୍ରଧାନମନ୍ତ୍ରୀ ଶ୍ରୀ ମୋଦୀ ସୁଶ୍ରୀ ବାଁସୁରୀଙ୍କୁ ତାଙ୍କ ପ୍ରୟାସ ଲାଗି ପ୍ରଶଂସା କରିଥିଲେ ।


    ପ୍ରଧାନମନ୍ତ୍ରୀ ମୋଦୀ ସ୍ୱର୍ଗୀୟା ଶ୍ରୀମତୀ ସୁଷମା ସ୍ୱରାଜଙ୍କ ପତି ଶ୍ରୀ ସ୍ୱରାଜ କୌଶଲ ଏବଂ ତାଙ୍କ କନ୍ୟା ସୁଶ୍ରୀ ବାଁସୁରୀଙ୍କ ପ୍ରତି ସମବେଦନା ବ୍ୟକ୍ତ କରିଥିଲେ ।


    ଏହି ପ୍ରାର୍ଥନା ସଭାରେ ଭାଗ ନେଇଥିବା ପ୍ରମୁଖ ବ୍ୟକ୍ତିବିଶେଷଙ୍କ ମଧ୍ୟରେ ଶ୍ରୀ ଅୱଧ୍ୟେଶାନନ୍ଦ ଗିରି ମହାରାଜ , ପୂର୍ବତନ ମନ୍ତ୍ରୀ ଦିନେଶ ତ୍ରିବେଦୀ , ସାଂସଦ ପିନାକୀ ମିଶ୍ର , କେନ୍ଦ୍ରମନ୍ତ୍ରୀ ରାମ ବିଳାସ ପାଶ୍ୱାନ , ସାଂସଦ ସତୀଶ ଚନ୍ଦ୍ର ମିଶ୍ର , ସାଂସଦ ରାଜୀବ ରଞ୍ଜନ , ସାଂସଦ ତ୍ରିଚୀ ଶିବା , ସାଂସଦ ଏ ନବନୀତକୃଷ୍ଣନ , ସାଂସଦ ନମ୍ମା ନାଗେଶ୍ୱର ରାଓ , ପୂର୍ବତନ ସାଂସଦ ଶରଦ ଯାଦବ , କେନ୍ଦ୍ର ମନ୍ତ୍ରୀ ଅରବିନ୍ଦ ସାୱନ୍ତ , ସାଂସଦ ପ୍ରେମଚନ୍ଦ୍ର ଗୁପ୍ତା , ସାଂସଦ ସୁଖବୀର ସିଂ ବାଦଲ , ସାଂସଦ ଅନୁପ୍ରିୟା ପଟେଲ , ସାଂସଦ ଆନନ୍ଦ ଶର୍ମା , କେନ୍ଦ୍ର ଗୃହ ମନ୍ତ୍ରୀ ଅମିତ ଶାହ , ପ୍ରତିରକ୍ଷା ମନ୍ତ୍ରୀ ରାଜନାଥ ସିଂ , ଡ. କୃଷ୍ଣ ଗୋପାଳ ଏବଂ ଶ୍ରୀ ଜେପି ନଡ୍ଡା ପ୍ରମୁଖ ସାମିଲ ହୋଇଥିଲେ ।


    **********

    
    
    (Release ID: 1582867) Visitor Counter : 1