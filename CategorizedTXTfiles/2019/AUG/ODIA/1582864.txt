      ଅର୍ଥ ମନ୍ତ୍ରଣାଳୟ

      ଦୁର୍ଗା ପୂଜା କମିଟିଗୁଡ଼ିକୁ ଆୟକର ନୋଟିସ ସମ୍ପର୍କରେ ମିଛ ଖବରକୁ ସିବିଡିଟି ପକ୍ଷରୁ ଖଣ୍ଡନ
      Posted On: 13 AUG 2019 2:09PM by PIB Bhubaneshwar


    କୋଲକତାର ଦୁର୍ଗାପୂଜା କମିଟିଗୁଡ଼ିକୁ ଆୟକର ବିଭାଗ ପକ୍ଷରୁ ନୋଟିସ ଦିଆଯିବା ସମ୍ପର୍କରେ କେତେକ ଗଣମାଧ୍ୟମରେ ଖବର ପ୍ରକାଶ ପାଇଛି । ଏହି ରିପୋର୍ଟରେ ଆହୁରି ଦର୍ଶାଯାଇଛି ଯେ ଗତ କିଛି ସପ୍ତାହ ମଧ୍ୟରେ ଦୁର୍ଗା ପୂଜା କମିଟି ମିଳିତ ମଂଚକୁ ଆୟକର ନୋଟିସ ଜାରି ହୋଇଛି । ଏପରି ଖବର ସମ୍ପୂର୍ଣ୍ଣ ଭିତିହୀନ ଏବଂ ବିଭାଗ ପକ୍ଷରୁ ଏହାକୁ ଦୃଢ଼ ଭାବେ ଖଣ୍ଡନ କରାଯାଉଛି । ଚଳିତ ବର୍ଷ ଦୁର୍ଗାପୂଜା କମିଟି ମିଳିତ ମଂଚକୁ କୌଣସି ନୋଟିସ ଦିଆଯାଇନଥିବା ବିଭାଗ ପକ୍ଷରୁ ସ୍ପଷ୍ଟ ଭାବେ ସୂଚିତ କରାଯାଉଛି ।


    ତେବେ , ବିଭାଗକୁ କେତେକ ସୂଚନା ମିଳିଛି ଯେ ବିଭିନ୍ନ ପୂଜା ସମିତି ପାଇଁ କାର୍ଯ୍ୟ କରୁଥିବା କେତେଜଣ ଠିକାଦାର ଜରୁରି ଟିକସ ପଇଠ କରୁନାହାନ୍ତି । ଏହି କାରଣରୁ ଆୟକର ଆଇନ , 1961ର ଧାରା 133(6) ଅନୁଯାୟୀ , ଠିକାଦାର , ଇଭେଂଟ ମ୍ୟାନେଜର (କାର୍ଯ୍ୟକ୍ରମ ପରିଚାଳକ)ମାନଙ୍କୁ ଦିଆଯାଉଥିବା ଅର୍ଥର ଉତ୍ସରୁ ଟିକସ କଟାଯିବା ଏବଂ ଟିଡିଏସ ବିବରଣୀ ପାଖାପାଖି 30ଟି ପୂଜା କମିଟିକୁ ଡିସେମ୍ବର 2018ରେ ମଗାଯାଇଥିଲା । ବିଭିନ୍ନ ପୂଜା କମିଟି ପାଇଁ କାର୍ଯ୍ୟ କରୁଥିବା ଠିକାଦାର ଏବଂ ଇଭେଂଟ ମ୍ୟାନେଜର ଯେପରି ସେମାନଙ୍କ ଟିକସ ନିର୍ଦ୍ଧାରିତ ସମୟରେ ଦେଇପାରିବେ ସେହି ଉଦ୍ଦେଶ୍ୟ ନେଇ ଆୟକର ବିଭାଗର ଟିଡିଏସ ବିଭାଗ ପକ୍ଷରୁ ଏହି ପଦକ୍ଷେପ ନିଆଯାଇଥିଲା । ଅଧିକାଂଶ ପୂଜା କମିଟି ଏହାର ଅନୁପାଳନ କରି ଉତ୍ସରୁ ଟିକସ କାଟ ଏବଂ ଏହାକୁ ସରକାରୀ ଖାତାରେ ଜମା କରାଯିବା ସମ୍ପର୍କରେ ପ୍ରମାଣ ଦାଖଲ କରିଥିଲେ ।


    ଏଠାରେ ଏହା ମଧ୍ୟ ଉଲ୍ଲେଖ କରାଯିବା ଉଚିତ ହେବ ଯେ ଟିଡିଏସ ବ୍ୟବସ୍ଥା ସମ୍ପର୍କରେ ସଚେତନତା କାର୍ଯ୍ୟକ୍ରମ ଆୟୋଜନ ଲାଗି କେତେକ ପୂଜା ସମିତି ଆୟକର ବିଭାଗକୁ ଅନୁରୋଧ କରିଥିଲେ । ଏହାକୁ ଦୃଷ୍ଟିରେ ରଖି 16 ଜୁଲାଇ , 2019ରେ ଏପରି ଏକ ଜନସମ୍ପର୍କ କାର୍ଯ୍ୟକ୍ରମ ଆୟୋଜନ କରାଯାଇଥିଲା । ପୂଜା ସମିତି ମିଳିତ ମଂଚର ପାଖାପାଖି 8 ସମିତିର ସଦସ୍ୟ ସ୍ୱେଚ୍ଚାକୃତ ଭାବେ ଏହି କାର୍ଯ୍ୟକ୍ରମରେ ଯୋଗ ଦେଇ ଟିଡିଏସ ବ୍ୟବସ୍ଥା ସମ୍ପର୍କରେ ଶିକ୍ଷା ଗ୍ରହଣ କରିଥିଲେ । ଟିଡିଏସ ବ୍ୟବସ୍ଥା ସମ୍ପର୍କରେ ସେମାନଙ୍କ ସନେ୍ଦହ ଦୂର କରାଯାଇଥିଲା ।


    ପୁଣିଥରେ ଏହା ସ୍ପଷ୍ଟ କରାଯାଉଛି ଯେ ଉପରୋକ୍ତ ପଦକ୍ଷେପ କୌଣସି ଦୃଷ୍ଟିରୁ ପୂଜା ସମିତି ବିରୋଧରେ ନୁହେଁ , ବରଂ ଠିକାଦାର ଓ କାର୍ଯ୍ୟକ୍ରମ ଆୟୋଜକମାନେ ଯେପରି ଠିକ ଭାବେ ଏବଂ ନିର୍ଦ୍ଧାରିତ ସମୟରେ ସେମାନଙ୍କ ଟିକସ ପଇଠ କରିପାରିବେ ସେହି ଉଦ୍ଦେଶ୍ୟରେ ଏହା କରାଯାଇଥିଲା ।


    **********

    
    
    (Release ID: 1582864) Visitor Counter : 1