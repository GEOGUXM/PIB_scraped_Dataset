      ଉପରାଷ୍ଟ୍ରପତିଙ୍କ ସଚିବାଳୟ

      ଦେଶର ବିଭିନ୍ନ ପ୍ରାନ୍ତରେ ସୁପ୍ରିମକୋର୍ଟ ବେଞ୍ଚ ପ୍ରତିଷ୍ଠା ହେଲେ ନ୍ୟାୟପାଳିକା ଲୋକମାନଙ୍କ ଅଧିକ ନିକଟତର ହୋଇପାରିବ : ଉପରାଷ୍ଟ୍ରପତି
      • ସାଂସଦ ଓ ବିଧାୟକଙ୍କ ବିରୋଧରେ ନିର୍ବାଚନୀ ଓ ଅପରାଧିକ ମାମଲାର ଶୁଣାଣି ପାଇଁ ସ୍ୱତନ୍ତ୍ର ନ୍ୟାୟାଳୟ ପ୍ରତିଷ୍ଠା ଲାଗି ଉପରାଷ୍ଟ୍ରପତିଙ୍କ ପରାମର୍ଶ
      • ଦଳବଦଳ ମାମଲାର ଶୁଣାଣି ତ୍ୱରାନ୍ୱିତ କରିବା ଏବଂ ଆଇନକୁ ଅଧିକ ପ୍ରଭାବୀ କରିବା ଲାଗି ସମ୍ବିଧାନର ଦଶମ ଅନୁଚ୍ଛେଦର ସମୀକ୍ଷା ଲାଗି ଆହ୍ୱାନ
      • ଗଣମାଧ୍ୟମକୁ ନିରପେକ୍ଷ ପ୍ରହରୀ ଓ ସଚ୍ଚୋଟ ବାର୍ତ୍ତାବାହକ ବୋଲି ଅଭିହିତ କଲେ ଉପରାଷ୍ଟ୍ରପତି
      Posted On: 11 AUG 2019 1:38PM by PIB Bhubaneshwar


    ନ୍ୟାୟିକ ବ୍ୟବସ୍ଥାକୁ ଲୋକମାନଙ୍କ ନିକଟକୁ ଆଣିବା ଲାଗି ଚେନ୍ନାଇ ସମେତ ଦେଶର ବିଭିନ୍ନ ପ୍ରାନ୍ତରେ ସୁପ୍ରିମକୋର୍ଟ ବେଞ୍ଚ ପ୍ରତିଷ୍ଠା କରାଯିବା ଆବଶ୍ୟକ ବୋଲି ଉପରାଷ୍ଟ୍ରପତି ଶ୍ରୀ ଏମ. ଭେଙ୍କେୟା ନାଇଡ଼ୁ କହିଛନ୍ତି ।


    ବିଭିନ୍ନ ପ୍ରାନ୍ତରେ ଖଣ୍ଡପୀଠ ପ୍ରତିଷ୍ଠା ଲାଗି ଆଇନ ଏବଂ ନ୍ୟାୟ ଉପରେ ଗଠିତ ସ୍ଥାୟୀ ସଂସଦୀୟ ସମିତି ଗଠନ କରାଯିବା ଲାଗି ପରାମର୍ଶ ଦେଇ ଉପରାଷ୍ଟ୍ରପତି କହିଥିଲେ , ମୁଁ ଭାବୁଛି ଏବେ ଅଧିକ ଖଣ୍ଡପୀଠ ପ୍ରତିଷ୍ଠା କରାଯିବା ଆବଶ୍ୟକ । କାରଣ ଭାରତର ଜନସାଧାରଣଙ୍କୁ ବହୁଦୂର ପର୍ଯ୍ୟନ୍ତ ଯାତ୍ରା କରିବାକୁ ପଡ଼ୁଛି ଏବଂ ଏଥିପାଇଁ ଅଧିକ ପରିମାଣରେ ଅର୍ଥ ଏବଂ ଶକ୍ତି ବ୍ୟୟ ହେଉଛି ।


    ଶ୍ରୀ ନାଇଡ଼ୁ ଆଜି ଚେନ୍ନାଇରେ କେନ୍ଦ୍ର ଗୃହ ମନ୍ତ୍ରୀ ଶ୍ରୀ ଅମିତ ଶାହଙ୍କ ଦ୍ୱାରା “ ଲିସନିଂ , ଲର୍ଣ୍ଣିଂ , ଏଣ୍ଡ ଲିଡିଂ ” ଶୀର୍ଷକରେ ନିଜ ଦୁଇ ବର୍ଷର କାର୍ଯ୍ୟକାଳର କ୍ରମାଗତ ଘଟଣା ସହ ଜଡ଼ିତ ଏକ ପୁସ୍ତକ ଲୋକାର୍ପଣ ସମାରୋହରେ ଉପସ୍ଥିତ ଜନସାଧାରଣଙ୍କୁ ସମ୍ବୋଧିତ କରି ଏହା କହିଥିଲେ ।


    ଉପରାଷ୍ଟ୍ରପତି ଜୋର ଦେଇ କହିଥିଲେ ଯେ କେବଳ ବିଧାୟିକା ଏବଂ କାର୍ଯ୍ୟପାଳିକାକୁ ଲୋକମାନଙ୍କ ପ୍ରତି ଅଧିକ ଉତରଦାୟୀ ହେବା ଜରୁରୀ ନୁହେଁ ବରଂ ନ୍ୟାୟିକ ପ୍ରକ୍ରିୟା ମଧ୍ୟ ଲୋକଙ୍କ ପ୍ରତି ଅଧିକ ଅନୁକୂଳ ହେବା ଆବଶ୍ୟକ ।


    ସାଂସଦ ଏବଂ ବିଧାୟକଙ୍କ ବିରୋଧରେ ନିର୍ବାଚନୀ ମାମଲା ଏବଂ ଅପରାଧିକ ମାମଲାଗୁଡ଼ିକର ନିର୍ଦ୍ଧାରିତ ସମୟରେ ସମାଧାନ କରିବାର ଆବଶ୍ୟକତା ଉପରେ ଜୋର ଦେଇ ସେ କହିଥିଲେ ଯେ ବିଧାୟକଙ୍କ ସମ୍ପୂର୍ଣ୍ଣ କାର୍ଯ୍ୟକାଳ ସମୟରେ ମଧ୍ୟ ନିର୍ବାଚନ ମାମଲା ଏବଂ ଅପରାଧିକ ମାମଲା ଉପରେ ରାୟ ଆସିପାରୁନାହିଁ । ଯାହା ନିର୍ବାଚନ ଆଇନର ବିରୁଦ୍ଧାଚରଣ କରୁଛି ।


    ଶ୍ରୀ ନାଇଡ଼ୁ ଅନ୍ୟ ଦଳରେ ସାମିଲ ହେଉଥିବା ଜନପ୍ରତିନିଧିମାନଙ୍କୁ ଅଯୋଗ୍ୟ ସାବ୍ୟସ୍ତ କରିବା ମାମଲାରେ ବିଧାନ ମଣ୍ଡଳର ଅଧ୍ୟକ୍ଷଙ୍କ ଦ୍ୱାରା ତ୍ୱରିତ ନିର୍ଣ୍ଣୟ ନେବା ପାଇଁ ଆହ୍ୱାନ ଦେଇ କହିଥିଲେ ଯେ ଦଳବଦଳ ବିରୋଧୀ ଆଇନକୁ ସଠିକ ଢଙ୍ଗରେ ଲାଗୁ କରାଯାଉନାହିଁ ।


    ଉପରାଷ୍ଟ୍ରପତି କହିଥିଲେ ଯେ ସଭାପତି କିମ୍ବା ଅଧ୍ୟକ୍ଷଙ୍କ ନିଷ୍କ୍ରିୟତା କାରଣରୁ ବିଧାୟକ କେବଳ ନୂଆ ଦଳରେ ରହୁନାହାନ୍ତି , ବରଂ କେତେକ କ୍ଷେତ୍ରରେ ମନ୍ତ୍ରୀ ମଧ୍ୟ ହୋଇଯାଉଛନ୍ତି । ସେ ଜୋର ଦେଇ କହିଥିଲେ ଯେ “ ନ୍ୟାୟର ଏପ୍ରକାର ଉପହାସ ସହ୍ୟ କରାଯିବା ଉଚିତ ନୁହେଁ ”, ସେ ଆହୁରି କହିଥିଲେ ଯେ ଏପରି ମାମଲାରେ ବିଳମ୍ବ ଦ୍ୱାରା ନ୍ୟାୟିକ ଓ ବିଧାନପାଳିକା ସଂସ୍ଥା ପ୍ରତି ଜନସାଧାରଣଙ୍କ ବିଶ୍ୱାସ ଉଠିଯିବ ।


    ଏପରି ମାମଲାକୁ 6 ମାସ କିମ୍ବା ଗୋଟିଏ ବର୍ଷର ଉଚିତ ସମୟରେ ଶୁଣାଣି କରାଯିବା ଲାଗି ସ୍ୱତନ୍ତ୍ର ନ୍ୟାୟାଳୟ ପ୍ରତିଷ୍ଠା କରିବାର ପରାମର୍ଶ ଦେଇ ଉପରାଷ୍ଟ୍ରପତି ସମ୍ବିଧାନର 10ମ ଅନୁଚ୍ଛେଦକୁ ପୁଣିଥରେ ସମୀକ୍ଷା କରିବା , ଦଳବଦଳ ବିରୋଧୀ ବ୍ୟବସ୍ଥାକୁ ସୀମିତ କରିବା ଲାଗି ଆହ୍ୱାନ କରିଥିଲେ । ଫଳରେ ଏପରି ମାମଲା ତୁରନ୍ତ ସମାଧାନ ହୋଇପାରିବ ।


    ଶ୍ରୀ ନାଇଡ଼ୁ ନିକଟରେ ଭାରତର ବିଭିନ୍ନ ନ୍ୟାୟାଳରେ ବହୁସଂଖ୍ୟାରେ ମାମଲା ପଡ଼ି ରହିଥିବା ନେଇ ଦେଶର ପ୍ରଧାନ ବିଚାରପତି ଦେଇଥିବା ତଥ୍ୟ ସମ୍ପର୍କରେ ଉଲ୍ଲେଖ କରିଥିଲେ । ସେ କହିଥିଲେ ଯେ ସ୍ପଷ୍ଟ ଭାବେ , ସର୍ବୋଚ୍ଚ ନ୍ୟାୟାଳୟରେ ପାଖାପାଖି 60 ହଜାର ମାମଲା ଏବଂ ଉଚ୍ଚ ନ୍ୟାୟାଳୟରେ ପାଖାପାଖି 44 ଲକ୍ଷ ମାମଲା ପଡ଼ି ରହିଛି । ଏସବୁ ମାମଲା ସଂଖ୍ୟା କମାଇବା ଲାଗି ପଦକ୍ଷେପ ନିଆଯିବାର ଆବଶ୍ୟକତା ରହିଛି । ସେ କହିଥିଲେ , “ କଥାରେ ଅଛି ବିଳମ୍ବିତ ନ୍ୟାୟ ନ୍ୟାୟ ନୁହେଁ ” ।


    ଉପରାଷ୍ଟ୍ରପତି କହିଥିଲେ ଆଇନ ଲାଗୁ କରୁଥିବା ମେସିନାରୀ ଏବଂ ନ୍ୟାୟ ଦେଉଥିବା ବ୍ୟବସ୍ଥା ସୁଲଭ , ବିଶ୍ୱସନୀୟ , ନ୍ୟାୟସଂଗତ ଏବଂ ପାରଦର୍ଶୀ ଢଙ୍ଗରେ ସମାନ ହେବା ଆବଶ୍ୟକ ।


    ଉପରାଷ୍ଟ୍ରପତି ସର୍ବୋଚ୍ଚ ନ୍ୟାୟାଳୟରେ ବିଚାରପତିଙ୍କ ସଂଖ୍ୟାରେ 10 ପ୍ରତିଶତ ବୃଦ୍ଧି ଲାଗି ସରକାରଙ୍କ ନିଷ୍ପତ୍ତିକୁ ପ୍ରଶଂସା କରି କହିଥିଲେ ଯେ ଅନେକ ଦେୱାନୀ ଏବଂ ଅପରାଧିକ ମାମଲା 25 ବର୍ଷ ଧରି ପଡ଼ି ରହିଛି । ଆମେ ଚାହୁଁଛୁ ଯେ ସର୍ବୋଚ୍ଚ ନ୍ୟାୟାଳୟରେ ଦୁଇଟି ପ୍ରଭାଗ ରହୁ-ଗୋଟିଏ ସାମ୍ବିଧାନିକ ମାମଲା ଲାଗି ଏବଂ ଅନ୍ୟଟି ଅପିଲ ଲାଗି ।


    ଦୁଇଟି ପ୍ରଭାଗର ପ୍ରସ୍ତାବ ଉପରେ ଗମ୍ଭୀରତାର ସହିତ ବିଚାର କରିବାର ଆବଶ୍ୟକତା ରହିଛି । କାରଣ ଏହା ସର୍ବୋଚ୍ଚ ନ୍ୟାୟାଳୟକୁ ସାମ୍ବିଧାନିକ ମାମଲାର ସମାଧାନ ଲାଗି ଅଧିକ ସମୟ ଦେବ ଏବଂ ଏହାକୁ ସାଧାରଣ ଲୋକଙ୍କ ପାଇଁ ଅଧିକ ସୁଲଭ କରିବା ଲାଗି ସକ୍ଷମ କରିବ ।


    ଶ୍ରୀ ନାଇଡ଼ୁ କହିଥିଲେ ଯେ ବିଚାରପତି ନିଯୁକ୍ତି ଲାଗି ପ୍ରକ୍ରିୟାକୁ ମଧ୍ୟ ସଂଶୋଧିତ କରାଯିବା ଆବଶ୍ୟକ । ଏହାକୁ ବିଶ୍ୱସନୀୟ , ପାରଦର୍ଶୀ କରାଯିବା ଆବଶ୍ୟକ ଯାହା ବିବାଦରୁ ଦୂରରେ ଥିବ ।


    ଉପରାଷ୍ଟ୍ରପତି ସାଂସଦମାନଙ୍କୁ ଦୁଷ୍କ୍ରିୟାଶୀଳ ବ୍ୟବହାର ଠାରୁ ଦୂରରେ ରହିବା ଲାଗି ଆହ୍ୱାନ କରି ରାଜନୈତିକ ଦଳଗୁଡ଼ିକୁ ବିଧାୟକ ଏବଂ ଅନ୍ୟ ନିର୍ବାଚିତ ପ୍ରତିନିଧିଙ୍କ ଲାଗି ଆଚାର ସଂହିତା ଆପଣାଇବା ନିମନ୍ତେ ଆହ୍ୱାନ କରିଥିଲେ ।


    ସେ କହିଥିଲେ ଯେ ଗଣମାଧ୍ୟମ-ଚତୁର୍ଥ ସ୍ତମ୍ଭ , ସର୍ବସାଧାରଣ ଆଲୋଚନାକୁ ପ୍ରବଚନର ରୂପ ଦେବା , ସରକାରଙ୍କ ଉତ୍ତରଦାୟିତ୍ୱ ବଢ଼ାଇବା ଏବଂ ସାରା ବିଶ୍ୱର ବିଭିନ୍ନ ଘଟଣା ଉପରେ ସମାଚାର ଏବଂ ବିଚାର ପ୍ରଦାନ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରୁଛି । ସେ କହିଥିଲେ ଯେ “ ଏକ ସ୍ୱାଧୀନ ଏବଂ ଜୀବନ୍ତ ଗଣମାଧ୍ୟମ ଗଣତନ୍ତ୍ରକୁ ଜୀବିତ ରଖିଥାଏ ଏବଂ ସୂଚନା , ଶିକ୍ଷା , ମନୋରଞ୍ଜନ ଏବଂ ବ୍ୟବହାରିକ ବିଶ୍ଳେଷଣ ମାଧ୍ୟମରେ ଲୋକମାନଙ୍କ ଜୀବନର ଗୁଣବତାକୁ ସମୃଦ୍ଧ କରିପାରିଥାଏ । ”


    ଏହି ଅବସରରେ ତାମିଲନାଡ଼ୁର ରାଜ୍ୟପାଳ ଶ୍ରୀ ବନୱାରୀଲାଲ ପୁରୋହିତ , କେନ୍ଦ୍ର ଗୃହ ମନ୍ତ୍ରୀ ଶ୍ରୀ ଅମିତ ଶାହ , କେନ୍ଦ୍ର ପରିବେଶ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ତଥା ସୂଚନା ଏବଂ ପ୍ରସାରଣ ମନ୍ତ୍ରୀ ଶ୍ରୀ ପ୍ରକାଶ ଜାଭଡ଼େକର , ତାମିଲନାଡ଼ୁ ମୁଖ୍ୟମନ୍ତ୍ରୀ ଶ୍ରୀ ଏଡପ୍ପାଡି କେ. ପଲାନିସ୍ୱାମୀ , ତାମିଲନାଡ଼ୁର ଉପମୁଖ୍ୟମନ୍ତ୍ରୀ ଶ୍ରୀ ଓ. ପନ୍ନୀରସେଲଭମ , ବିଶିଷ୍ଟ କୃଷି ବୈଜ୍ଞାନିକ ଏମ.ଏସ. ସ୍ୱାମୀନାଥନ , ଇସ୍ରୋର ପୂର୍ବତନ ଅଧ୍ୟକ୍ଷ ଡ. କେ. କସ୍ତୁରୀରଙ୍ଗନ , ବରିଷ୍ଠ ସାମ୍ବାଦିକ ତଥା ତୁଗଲକର ସମ୍ପାଦକ ଶ୍ରୀ ଏସ. ଗୁରୁମୂର୍ତୀ , ଆପୋଲୋ ହସ୍ପିଟାଲର ଗୃପର ଅଧ୍ୟକ୍ଷ ଡ. ପ୍ରତାପ ସି. ରେଡ୍ଡୀ , ଲୋକପ୍ରିୟ ଅଭିନେତା ଶ୍ରୀ ରଜନୀକାନ୍ତ , ଭାରତୀୟ ଶିକ୍ଷା ସମ୍ବର୍ଦ୍ଧନ ସୋସାଇଟିର ଅଧ୍ୟକ୍ଷ ତଥା ଭିଆଇଟିର ପ୍ରତିଷ୍ଠାତା ଅଧ୍ୟକ୍ଷ ଡ. ଜି ବିଶ୍ୱନାଥନ , ଜାତୀୟ ବ୍ୟାଡମିଣ୍ଟନ କୋଚ ଶ୍ରୀ ପୁଲେଲା ଗୋପୀଚାନ୍ଦ ଏବଂ ଅନ୍ୟ ଗଣମାନ୍ୟ ବ୍ୟକ୍ତିବିଶେଷ ଉପସ୍ଥିତ ଥିଲେ ।


    ***********

    
    
    (Release ID: 1582852) Visitor Counter : 1