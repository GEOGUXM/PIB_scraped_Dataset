      ମହାକାଶ ବିଭାଗ

      ଚନ୍ଦ୍ରଯାନ-2 ଚନ୍ଦ୍ରର ନିର୍ଦ୍ଧାରିତ କକ୍ଷରେ ପ୍ରବେଶ କରିଛି : ଇସ୍ରୋ ଅଧ୍ୟକ୍ଷ
      • ସେପ୍ଟେମ୍ବର 7 ତାରିଖ ରାତି 1ଟା 55 ମିନିଟରେ ଚନ୍ଦ୍ରଯାନ-2 ଚନ୍ଦ୍ରପୃଷ୍ଠରେ ଅବତରଣ କରିବ: ଡ. କେ ଶିବନ

      Posted On: 20 AUG 2019 4:12PM by PIB Bhubaneshwar

    ଭାରତର ଦ୍ୱିତୀୟ ଚନ୍ଦ୍ର ଅଭିଯାନ , ଚନ୍ଦ୍ରଯାନ-2 ଚନ୍ଦ୍ରମାର ନିର୍ଦ୍ଧାରିତ କକ୍ଷରେ ସ୍ଥାପିତ ହୋଇଛି । ଆଜି ପୂର୍ବାହ୍ନ 9ଟା 2ମିନିଟ ସମୟରେ ଏହା ଚନ୍ଦ୍ର କକ୍ଷରେ ପ୍ରବେଶ କରିଥିଲା । ଏ ସମ୍ପର୍କରେ ବେଙ୍ଗାଲୁରୁରେ ଆୟୋଜିତ ଏକ ସାମ୍ବାଦିକ ସମ୍ମିଳନୀରେ ଡ. କେ ଶିବନ ଏହି ସୂଚନା ଦେଇଛନ୍ତି । ଚନ୍ଦ୍ରଯାନ-2 ଚନ୍ଦ୍ରର କକ୍ଷରେ ପହଁଚିବା ପରେ ସେ ଏହି ସୂଚନା ଦେଇଥିଲେ । ସେ କହିଥିଲେ ଯେ ଚନ୍ଦ୍ରଯାନ-2 ଚନ୍ଦ୍ର କକ୍ଷରେ ପ୍ରବେଶ କରିବା ଦ୍ୱାରା ଗୁରୁତ୍ୱପୂର୍ଣ୍ଣ ଉପଲବ୍ଧି ହାସଲ କରିଛି ।


    ଡ. ଶିବନ କହିଥିଲେ ଯେ ଇସ୍ରୋର ପରବର୍ତ୍ତୀ ଲକ୍ଷ୍ୟ ହେଉଛି ଚନ୍ଦ୍ରଯାନ-2କୁ ସେପ୍ଟେମ୍ବର 7 ତାରିଖ ରାତି 1ଟା 55 ମିନିଟରେ ଚନ୍ଦ୍ରପୃଷ୍ଠରେ ଅବତରଣ କରାଇବା । ଚନ୍ଦ୍ରପୃଷ୍ଠର ଦକ୍ଷିଣ ଗୋଲାର୍ଦ୍ଧରେ ଚନ୍ଦ୍ରଯାନ-2ର ସହଜ ଅବତରଣ ହେବ । ଡ. ଶିବନ ଆହୁରି କହିଥିଲେ ଯେ ଚନ୍ଦ୍ରଯାନ-2ର ପରବର୍ତ୍ତୀ ପ୍ରମୁଖ ଗତିବିଧି ସେପ୍ଟେମ୍ବର 2 ତାରିଖରେ ସମ୍ପନ୍ନ ହେବ । ଏହି ସମୟରେ ଚନ୍ଦ୍ରର କକ୍ଷରେ ପରିକ୍ରମା କରୁଥିବା ଅର୍ବିଟର ଠାରୁ ଚନ୍ଦ୍ରପୃଷ୍ଠରେ ଅବତରଣ କରିବାକୁ ଥିବା ଲ୍ୟାଣ୍ଡର ପୃଥକ ହେବ । ଇସ୍ରୋ ଅଧ୍ୟକ୍ଷ କହିଥିଲେ ଯେ ଇସ୍ରୋ ଏହି ଅବତରଣ ଅଭିଯାନକୁ ନେଇ ସମ୍ପୂର୍ଣ୍ଣ ଭାବେ ଆଶ୍ୱସ୍ତ ରହିଛି । ଇସ୍ରୋ ପକ୍ଷରୁ ସହଜ ଲ୍ୟାଣ୍ଡିଂ ପାଇଁ ଯଥେଷ୍ଟ ଅଭ୍ୟାସ କରାଯାଇଛି । ଚନ୍ଦ୍ରଯାନ-2 4ଟି ଅନ୍ୟ ସ୍ଥିତି ପରିବର୍ତ୍ତନ କରିବ । ପ୍ରଥମ ସ୍ଥିତି ପରିବର୍ତ୍ତନ ଆସନ୍ତାକାଲି ହେବ । ଏହାପରେ ଅନ୍ୟ ସ୍ଥିତି ପରିବର୍ତ୍ତନ 28 ଅଗଷ୍ଟ , 30 ଅଗଷ୍ଟ ଏବଂ ସେପ୍ଟେମ୍ବର 1 ତାରିଖରେ ହେବ ।


    ଉଲ୍ଲେଖଯୋଗ୍ୟ ଯେ 2008ରେ ଚନ୍ଦ୍ରଯାନ-1 ପରେ ଇସ୍ରୋର ଏହା ହେଉଛି ଦ୍ୱିତୀୟ ଚନ୍ଦ୍ର ଅଭିଯାନ । ଚନ୍ଦ୍ରଯାନ-2କୁ ଗତ ଜୁଲାଇ 22 ତାରିଖରେ ଶ୍ରୀହରିକୋଟା ଠାରୁ ଉତକ୍ଷେପଣ କରାଯାଇଥିଲା । ଏହି ଯାନ ସହିତ ଗୋଟିଏ ଅର୍ବିଟର (ପରିକ୍ରମା ଯାନ) ‘ ବିକ୍ରମ ’ ଲ୍ୟାଣ୍ଡର (ଅବତରଣ ଯାନ) ଏବଂ ‘ ପ୍ରଜ୍ଞାନ ’ ରୋଭର (ମାନବବିହୀନ ମହାକାଶଯାନ) ଚନ୍ଦ୍ର ଅଭିମୁଖେ ଯାଇଥିଲା ।


    **********

    
    
    (Release ID: 1582910) Visitor Counter : 69