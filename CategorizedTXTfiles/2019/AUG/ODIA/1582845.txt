      ସୂଚନା ଓ ପ୍ରସାରଣ ମନ୍ତ୍ରଣାଳୟ

      2018 ବର୍ଷ ପାଇଁ 66ତମ ଜାତୀୟ ଚଳଚ୍ଚିତ୍ର ପୁରସ୍କାର ଘୋଷଣା
      • ଗୁଜରାଟୀ ଚଳଚ୍ଚିତ୍ର ‘ହେଲାରୋ’କୁ ଶ୍ରେଷ୍ଠ ଫିଚର ଫିଲ୍ମ ପୁରସ୍କାର
      • ‘ବଧାଇ ହୋ’କୁ ସାମଗ୍ରିକ ମନୋରଞ୍ଜନଧର୍ମୀ ଶ୍ରେଷ୍ଠ ଲୋକପ୍ରିୟ ଚଳଚ୍ଚିତ୍ର ପୁରସ୍କାର
      • ହିନ୍ଦୀ ଚଳଚ୍ଚିତ୍ର ‘ପ୍ୟାଡମ୍ୟାନ’କୁ ସାମାଜିକ ପ୍ରସଙ୍ଗରେ ଶ୍ରେଷ୍ଠ ଚଳଚ୍ଚିତ୍ର ପୁରସ୍କାର
      • ‘ଉରି : ଦ ସର୍ଜିକାଲ ଷ୍ଟ୍ରାଇକ’ ପାଇଁ ଶ୍ରେଷ୍ଠ ନିର୍ଦ୍ଦେଶକ ପୁରସ୍କାର ଜିତିଲେ ଆଦିତ୍ୟ ଧର
      • ଆୟୁଷ୍ମାନ ଖୁରାନ୍ନା ଓ ଭିକି କୌଶାଲ ଯୁଗ୍ମ ଭାବେ ପାଇବେ ଶ୍ରେଷ୍ଠ ଅଭିନେତା ପୁରସ୍କାର
      • ତେଲଗୁ ଚଳଚ୍ଚିତ୍ର ‘ମହାନତି’ ପାଇଁ ଶ୍ରେଷ୍ଠ ଅଭିନେତ୍ରୀ ଭାବେ କୀର୍ତ୍ତି ସୁରେଶ ମନୋନିତ
      • ପରିବେଶ ସଂରକ୍ଷଣ କ୍ଷେତ୍ରରେ ମରାଠୀ ଚଳଚ୍ଚିତ୍ର ‘ପାନି’କୁ ଶ୍ରେଷ୍ଠ ଚଳଚ୍ଚିତ୍ର ପୁରସ୍କାର
      • ଜାତୀୟ ଏକତା ଉପରେ କନ୍ନଡ ଚଳଚ୍ଚିତ୍ର ‘ଓଣ୍ଡାଲ୍ଲା ଏରାଡାଲ୍ଲା’କୁ ଶ୍ରେଷ୍ଠ ଫିଚର ଚଳଚ୍ଚିତ୍ର ଭାବେ ନର୍ଗିସ ଦତ ପୁରସ୍କାର ଦିଆଯିବାକୁ ଘୋଷଣା
      • ଉତ୍ତରାଖଣ୍ଡ ସବୁଠୁ ଚଳଚ୍ଚିତ୍ର ଅନୁକୂଳ ରାଜ୍ୟ
      Posted On: 09 AUG 2019 1:26PM by PIB Bhubaneshwar


    ସୂଚନା ଏବଂ ପ୍ରସାରଣ ମନ୍ତ୍ରଣାଳୟ ପକ୍ଷରୁ ଆଜି ଏକ ସାମ୍ବାଦିକ ସମ୍ମିଳନୀରେ 66ତମ ଜାତୀୟ ଚଳଚ୍ଚିତ୍ର ପୁରସ୍କାର ଘୋଷଣା କରାଯାଇଛି । ଫିଚର ଫିଲ୍ମ ବର୍ଗରେ ଅଧ୍ୟକ୍ଷ ଶ୍ରୀ ରାହୁଲ ରାୱେଲ , ଅଣ ଫିଚର ଫିଲ୍ମ ବର୍ଗରେ ଅଧ୍ୟକ୍ଷ ଶ୍ରୀ ଏଏସ କନଲ , ଚଳଚ୍ଚିତ୍ର ରଚନା ବର୍ଗରେ ଅଧ୍ୟକ୍ଷ ଶ୍ରୀ ଉତ୍ପଳ ବୋରପୂଜାରୀ ଚଳଚ୍ଚିତ୍ର ପୁରସ୍କାର ଘୋଷଣା କରିଥିଲେ । ଏଥିପୂର୍ବରୁ କେନ୍ଦ୍ର ମନ୍ତ୍ରୀ ଶ୍ରୀ ପ୍ରକାଶ ଜାଭଡେକରଙ୍କୁ ଅଧ୍ୟକ୍ଷଗଣ ଏବଂ ଅନ୍ୟ ବିଚାରକମଣ୍ଡଳୀ ସଦସ୍ୟମାନେ 66ତମ ଜାତୀୟ ଚଳଚ୍ଚିତ୍ର ପୁରସ୍କାରର ରିପୋର୍ଟ ପ୍ରଦାନ କରିଥିଲେ ।


    ଗୁଜରାଟୀ ଚଳଚ୍ଚିତ୍ର ‘ ହେଲାରୋ ’ କୁ ଶ୍ରେଷ୍ଠ ଫିଚର ଚଳଚ୍ଚିତ୍ର ପୁରସ୍କାର ଦିଆଯିବାକୁ ଘୋଷଣା କରାଯାଇଛି । ସେହିପରି ହିନ୍ଦୀ ଚଳଚ୍ଚିତ୍ର ‘ ବଧାଇ ହୋ ’ କୁ ସାମଗ୍ରୀକ ମନୋରଞ୍ଜନଧର୍ମୀ ଶ୍ରେଷ୍ଠ ଲୋକପ୍ରିୟ ଚଳଚ୍ଚିତ୍ର ପୁରସ୍କାର ପ୍ରଦାନ କରାଯିବ । ହିନ୍ଦୀ ଚଳଚ୍ଚିତ୍ର ‘ ପ୍ୟାଡମ୍ୟାନ ’ ସାମାଜିକ ପ୍ରସଙ୍ଗ ଉପରେ ନିର୍ମିତ ଶ୍ରେଷ୍ଠ ଚଳଚ୍ଚିତ୍ର ଭାବେ ଜାତୀୟ ପୁରସ୍କାର ପାଇବା ଲାଗି ହକଦାର ହୋଇଛି । ଅନ୍ୟପକ୍ଷରେ କନ୍ନଡ଼ ଚଳଚ୍ଚିତ୍ର ‘ ଓଣ୍ଡାଲା ଏରାଡାଲ୍ଲା ’ କୁ ଜାତୀୟ ଏକତା ଉପରେ ନିର୍ମିତ ଶ୍ରେଷ୍ଠ ଫିଚର ଫିଲ୍ମ ଭାବେ ନର୍ଗିସ ଦତ ପୁରସ୍କାର ପ୍ରଦାନ କରାଯିବା ଲାଗି ଘୋଷଣା କରାଯାଇଛି । ‘ ଉରି : ଦ ସର୍ଜିକାଲ ଷ୍ଟ୍ରାଇକ ’ ଚଳଚ୍ଚିତ୍ରର ନିର୍ଦ୍ଦେଶନା ଦେଇଥିବା ଆଦିତ୍ୟ ଧର ଶ୍ରେଷ୍ଠ ନିଦେ୍ର୍ଦଶକ ଭାବେ ଜାତୀୟ ପୁରସ୍କାର ଲାଗି ମନୋନିତ ହୋଇଛନ୍ତି ।


    ଏଥର ଦୁଇ ଜଣଙ୍କୁ ଯୁଗ୍ମ ଭାବେ ଶ୍ରେଷ୍ଠ ଅଭିନେତା ପୁରସ୍କାର ଦିଆଯିବ । ଏହି ଦୁଇ ଅଭିନେତା ହେଲେ ‘ ଅନ୍ଧାଧୁନ ’ ଚଳଚ୍ଚିତ୍ର ପାଇଁ ଆୟୁଷ୍ମାନ ଖୁରାନ୍ନା ଏବଂ ‘ ଉରି : ଦ ସର୍ଜିକାଲ ଷ୍ଟ୍ରାଇକ ’ ପାଇଁ ଭିକି କୌଶାଲ । ଅପରପକ୍ଷରେ ତେଲଗୁ ଚଳଚ୍ଚିତ୍ର ‘ ମହାନତି ’ ପାଇଁ କୀର୍ତ୍ତି ସୁରେଶ ଶ୍ରେଷ୍ଠ ଅଭିନେତ୍ରୀ ପୁରସ୍କାର ପାଇବେ । ମରାଠି ଚଳଚ୍ଚିତ୍ର ‘ ନାଲ ’ କୁ ନିର୍ଦ୍ଦେଶକଙ୍କ ଶ୍ରେଷ୍ଠ ପଦାର୍ପଣ ଚଳଚ୍ଚିତ୍ର ଭାବେ ଇନ୍ଦିରା ଗାନ୍ଧୀ ପୁରସ୍କାର ପ୍ରଦାନ କରାଯିବାକୁ ଘୋଷଣା କରାଯାଇଛି । ଅନୁରୂପ ଭାବେ ପରିବେଶ ସଂରକ୍ଷଣ କ୍ଷେତ୍ରରେ ମରାଠୀ ଚଳଚ୍ଚିତ୍ର ‘ ପାନି ’ କୁ ଶ୍ରେଷ୍ଠ ଚଳଚ୍ଚିତ୍ର ପୁରସ୍କାର ପ୍ରଦାନ କରାଯିବ ।


    ଏହାବ୍ୟତୀତ ଉତରାଖଣ୍ଡକୁ ଚଳଚ୍ଚିତ୍ର ସୁଟିଂ ପାଇଁ ସବୁଠୁ ଅନୁକୂଳ ରାଜ୍ୟ ଭାବେ ଘୋଷଣା କରାଯାଇଛି । କନ୍ନଡ ଭାଷାରେ ନିର୍ମିତ ‘ ସରକାରୀ ହିରିୟା ପ୍ରାଥମିକା ଶାଲେ କାସାରଗୋଡୁ ’ କୁ ଶ୍ରେଷ୍ଠ ଶିଶୁ ଚଳଚ୍ଚିତ୍ର ପୁରସ୍କାର ପ୍ରଦାନ କରାଯିବ । ମରାଠୀ ଚଳଚ୍ଚିତ୍ର ‘ ଚୁମ୍ବକ ’ ପାଇଁ ସ୍ୱନନ୍ଦ କିରକିରେଙ୍କୁ ଶ୍ରେଷ୍ଠ ସହ ଅଭିନେତା ପୁରସ୍କାର ଲାଗି ଚୟନ କରାଯାଇଛି । ହିନ୍ଦୀ ଚଳଚ୍ଚିତ୍ର ‘ ବଧାଇ ହୋ ’ ପାଇଁ ସୁରେଖା ସିକ୍ରି , କନ୍ନଡ଼ ଚଳଚ୍ଚିତ୍ର ‘ ଓଣ୍ଡାଲା ଏରାଡାଲ୍ଲା ’ ଲାଗି ପିଭି ରୋହିତ , ପଞ୍ଜାବୀ ଚଳଚ୍ଚିତ୍ର ‘ ହରଜିତା ’ ପାଇଁ ସମଦୀପ ସିଂ ଶ୍ରେଷ୍ଠ ସହ ଅଭିନେତ୍ରୀ ପୁରସ୍କାର ପାଇବେ ।


    ହିନ୍ଦୀ ଚଳଚ୍ଚିତ୍ର ‘ ପଦ୍ମାବତ ’ ରେ ଥିବା ଗୀତ ‘ ବିନତେ ଦିଲ ମିସ୍ରିୟା ମେଁ ’ ପାଇଁ ଅରିଜିତ ସିଂ ଏବଂ କନ୍ନଡ଼ ଚଳଚ୍ଚିତ୍ର ‘ ନତିଚରମୀ ’ ର ଗୀତ ‘ ମାୟାବୀ ମାନବେ ’ ପାଇଁ ବିନ୍ଦୁ ମାଳିନୀଙ୍କୁ ଯଥାକ୍ରମେ ଶ୍ରେଷ୍ଠ ପ୍ରଚ୍ଛଦପଟ୍ଟ ଗାୟକ ଓ ଗାୟିକା ପୁରସ୍କାର ପ୍ରଦାନ କରାଯିବ । ହିନ୍ଦୀ ଚଳଚ୍ଚିତ୍ର ‘ ଉରି : ଦ ସର୍ଜିକାଲ ଷ୍ଟ୍ରାଇକ ’ ପାଇଁ ଶାଶ୍ୱତ ସଚ୍ଚଦେବଙ୍କୁ ଶ୍ରେଷ୍ଠ ସଙ୍ଗୀତ ନିର୍ଦ୍ଦେଶକ ଭାବେ ଜାତୀୟ ଚଳଚ୍ଚିତ୍ର ପୁରସ୍କାର ଦିଆଯିବ । ଲୋକପ୍ରିୟ କନ୍ନଡ଼ ଚଳଚ୍ଚିତ୍ର ‘ କେଜିଏଫ ’ କୁ ସ୍ପେଶାଲ ଇଫେକ୍ଟସ ପାଇଁ ଜାତୀୟ ପୁରସ୍କାର ଦିଆଯିବ । ସେହିପରି ‘ ପଦ୍ମାବତ ’ ର ‘ ଘୁମର ’ ଗୀତରେ ନୃତ୍ୟ ନିର୍ଦ୍ଦେଶନା ଲାଗି କୃତି ମହେଶ ମିଦ୍ୟା ଏବଂ ଜ୍ୟୋତି ତୋମାର ଶ୍ରେଷ୍ଠ ନୃତ୍ୟ ନିର୍ଦ୍ଦେଶକ ପୁରସ୍କାର ପାଇବା ଲାଗି ମନୋନିତ ହୋଇଛନ୍ତି ।


    **********

    
    
    (Release ID: 1582845) Visitor Counter : 1