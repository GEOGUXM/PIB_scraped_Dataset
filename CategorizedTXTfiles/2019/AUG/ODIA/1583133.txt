      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବାମପନ୍ଥୀ ଉଗ୍ରବାଦ ମୁକାବିଲା ପାଇଁ କେନ୍ଦ୍ର ଗୃହମନ୍ତ୍ରୀଙ୍କ ସମୀକ୍ଷା ବୈଠକ
      • ଯୋଗଦେଲେ ଓଡ଼ିଶା ସମେତ 7 ରାଜ୍ୟର ମୁଖ୍ୟମନ୍ତ୍ରୀ
      • ପ୍ରଧାନମନ୍ତ୍ରୀଙ୍କ ସଂକଳ୍ପର ‘ନୂତନ ଭାରତ’ରେ ବାମପନ୍ଥୀ ଉଗ୍ରବାଦର କୌଣସି ସ୍ଥାନ ନାହିଁ : ଶ୍ରୀ ଅମିତ ଶାହ
      • ଦେଶରୁ ବାମପନ୍ଥୀ ଉଗ୍ରବାଦ ଦୂର କରିବା ଲାଗି କେନ୍ଦ୍ର-ରାଜ୍ୟ ସମନ୍ୱୟ ଗୁରୁତ୍ୱପୂର୍ଣ୍ଣ
      • ବାମପନ୍ଥୀ ଉଗ୍ରବାଦୀ ସଂଗଠନଗୁଡ଼ିକୁ ପାଣ୍ଠି ଯୋଗାଣ ଉପରେ ଅଂକୁଶ ବର୍ତ୍ତମାନ ସମୟର ଆବଶ୍ୟକତା
      • 2009ରେ 2258ଟି ବାମପନ୍ଥୀ ଉଗ୍ରବାଦ ଘଟଣା ଘଟିଥିବା ବେଳେ ଏହା 2018ରେ 833କୁ ହ୍ରାସ ପାଇଛି
      Posted On: 26 AUG 2019 2:23PM by PIB Bhubaneshwar


    ଦେଶରେ ବାମପନ୍ଥୀ ଉଗ୍ରବାଦର ସ୍ଥିତିକୁ ନେଇ ଆଜି ନୂଆଦିଲ୍ଲୀଠାରେ କେନ୍ଦ୍ର ଗୃହମନ୍ତ୍ରୀ ଶ୍ରୀ ଅମିତ ଶାହ ଏକ ସମୀକ୍ଷା ବୈଠକର ଆୟୋଜନ କରିଛନ୍ତି । ବୈଠକରେ ଅଧ୍ୟକ୍ଷତା କରି ଶ୍ରୀ ଶାହ କହିଥିଲେ ଯେ ଗତ କିଛି ଦଶନ୍ଧି ଧରି ବାମପନ୍ଥୀ ଉଗ୍ରବାଦ ଦେଶର ସବୁଠୁ ବଡ଼ ଆଭ୍ୟନ୍ତରୀଣ ସୁରକ୍ଷା ଆହ୍ୱାନ ପାଲଟିଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ସଂକଳ୍ପର “ ନ୍ୟୁ ଇଣ୍ଡିଆ ” ରେ ବାମପନ୍ଥୀ ଉଗ୍ରବାଦର କୌଣସି ସ୍ଥାନ ନାହିଁ ବୋଲି ସେ ଉଲ୍ଲେଖ କରିଥିଲେ । ଏହି ବୈଠକରେ କେନ୍ଦ୍ର ଅର୍ଥମନ୍ତ୍ରୀ , ସଡ଼କ ପରିବହନ ଓ ରାଜପଥ ମନ୍ତ୍ରୀ , କୃଷି , ଗ୍ରାମୀଣ ବିକାଶ , ପଞ୍ଚାୟତି ରାଜ , ଦକ୍ଷତା ବିକାଶ ଓ ଉଦ୍ୟମିତା , ଆଦିବାସୀ ବ୍ୟାପାର ମନ୍ତ୍ରଣାଳୟର କେନ୍ଦ୍ରମନ୍ତ୍ରୀ ଓ ଗୃହ ବିଭାଗ ରାଷ୍ଟ୍ରମନ୍ତ୍ରୀଙ୍କ ସମେତ ଆନ୍ଧ୍ର ପ୍ରଦେଶ , ବିହାର , ଛତିଶଗଡ଼ , ମଧ୍ୟପ୍ରଦେଶ , ଝାଡ଼ଖଣ୍ଡ , ଓଡ଼ିଶା ଓ ଉତ୍ତର ପ୍ରଦେଶର ମୁଖ୍ୟମନ୍ତ୍ରୀମାନେ ଯୋଗ ଦେଇଥିଲେ । ବୈଠକରେ କେନ୍ଦ୍ର ଓ ରାଜ୍ୟ ସରକାରଙ୍କ ବରିଷ୍ଠ ଅଧିକାରୀମାନେ ମଧ୍ୟ ଉପସ୍ଥିତ ଥିଲେ ।


    ଶ୍ରୀ ଶାହ କହିଥିଲେ ଯେ ବାମପନ୍ଥୀ ଉଗ୍ରବାଦୀ ସଂଗଠନଗୁଡ଼ିକ ଗଣତାନ୍ତ୍ରିକ ବ୍ୟବସ୍ଥାର ବିରୋଧୀ। ସେମାନେ ତୃଣମୂଳସ୍ତରରେ ଗଣତାନ୍ତ୍ରିକ ପ୍ରକ୍ରିୟାରେ ବାଧା ସୃଷ୍ଟି କରିବା ଲାଗି ହିଂସାର ପ୍ରୟୋଗ କରୁଛନ୍ତି । ସେମାନେ ଦେଶର ଅନୁନ୍ନତ ଅଞ୍ଚଳରେ ବିକାଶ ପ୍ରକ୍ରିୟାକୁ ଅଟକାଇବା ଲାଗି ସକ୍ରିୟ ଭାବେ ପ୍ରୟାସ କରୁଛନ୍ତି । ସେମାନଙ୍କର ରଣନୀତି ହେଉଛି ଲୋକମାନଙ୍କୁ ଭୁଲ ମାର୍ଗ ଦେଖାଇ ସେମାନଙ୍କୁ ଅଶିକ୍ଷିତ କରି ରଖିବା । ଶ୍ରୀ ଶାହ କହିଥିଲେ ଯେ ସାମଗ୍ରିକତାର ଶକ୍ତି , ଶେଷଧାଡ଼ିରେ ବିକାଶ ପହଞ୍ଚାଇବା ହେଉଛି ପ୍ରଧାନମନ୍ତ୍ରୀଙ୍କ ସଂକଳ୍ପ ‘ ନ୍ୟୁ ଇଣ୍ଡିଆ ’ ର ଆଧାର । ତେଣୁ ବାମପନ୍ଥୀ ଉଗ୍ରବାଦର ଦମନ ଜରୁରି । ଶ୍ରୀ ଶାହ କହିଥିଲେ ଯେ ଯେଉଁମାନେ ହିଂସାର ଉପଯୋଗ କରି ଗଣତନ୍ତ୍ରକୁ କ୍ଷତି ପହଞ୍ଚାଇବା ଲାଗି ଚାହୁଁଛନ୍ତି ସେମାନଙ୍କ ବିରୋଧରେ ଭାରତ ଲଗାତାର ଲଢ଼େଇ କରିଚାଲିବ ।


    ବାମପନ୍ଥୀ ଉଗ୍ରବାଦ ବିରୋଧରେ ସୁରକ୍ଷାବାହିନୀର ସଫଳତା ବିଷୟରେ ଉଲ୍ଲେଖ କରି ଶ୍ରୀ ଶାହ କହିଥିଲେ ଯେ ଗତ କିଛି ବର୍ଷ ମଧ୍ୟରେ ବାମପନ୍ଥୀ ଉଗ୍ରବାଦ ପ୍ରଭାବିତ ଜିଲ୍ଲା ସଂଖ୍ୟା ଓ ଘଟଣା ହ୍ରାସ ପାଇଛି । 2009ରେ 2258ରୁ ଊର୍ଦ୍ଧ୍ଵ ବାମପନ୍ଥୀ ଉଗ୍ରବାଦ ଘଟଣା ଘଟିଥିଲା । ମାତ୍ର 2018ରେ ଏପରି ଘଟଣା ସଂଖ୍ୟା 833କୁ ଖସିଆସିଛି । 2010ରେ ଦେଶର 96ଟି ଜିଲ୍ଲା ନକ୍ସଲ ହିଂସା ପ୍ରପୀଡ଼ିତ ଥିଲା , 2018ରେ ନକ୍ସଲ ହିଂସା ପ୍ରଭାବିତ ଜିଲ୍ଲା ସଂଖ୍ୟା 60ରେ ସୀମିତ ରହିଛି ।


    ଶ୍ରୀ ଶାହ କହିଥିଲେ ଆଇନଶୃଙ୍ଖଳା ରକ୍ଷା କରିବାରେ ରାଜ୍ୟଗୁଡ଼ିକ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଛନ୍ତି । ତେଣୁ ବାମପନ୍ଥୀ ଉଗ୍ରବାଦର ମୁକାବିଲା ଲାଗି କେନ୍ଦ୍ର ଓ ରାଜ୍ୟ ମଧ୍ୟରେ ସମନ୍ୱୟର ଆବଶ୍ୟକତା ରହିଛି । ବାମପନ୍ଥୀ ଉଗ୍ରବାଦ ଘଟଣା ହ୍ରାସ ପାଇଥିଲେ ମଧ୍ୟ ଏହାକୁ ସମ୍ପୂର୍ଣ୍ଣ ଭାବେ ମୂଳୋତ୍ପାଟନ କରାଯିବାର ଆବଶ୍ୟକତା ରହିଛି । କେନ୍ଦ୍ର ଓ ରାଜ୍ୟ ପୂର୍ଣ୍ଣ ସାମର୍ଥ୍ୟର ସହ ଏହି ପ୍ରୟାସ ଜାରି ରଖିବା ଆବଶ୍ୟକ ବୋଲି ସେ କହିଥିଲେ ।


    ଶ୍ରୀ ଶାହ ଏ ଦିଗରେ କେନ୍ଦ୍ର ସରକାରଙ୍କ ଦ୍ୱାରା କାର୍ଯ୍ୟକାରୀ କରାଯାଉଥିବା ବହୁମୁଖୀ ରଣନୀତି ବିଷୟରେ ବିସ୍ତୃତ ବର୍ଣ୍ଣନା କରିଥିଲେ । ଏହି ରଣନୀତି ମଧ୍ୟରେ ରହିଛି ଅତ୍ୟାଧୁନିକ ପ୍ରଯୁକ୍ତିର ପ୍ରୟୋଗ , ଗୁଇନ୍ଦା ସୂଚନା ବିନିମୟ , କେନ୍ଦ୍ର ସରକାରଙ୍କ ଦ୍ୱାରା ଇଣ୍ଡିଆନ ରିଜର୍ଭ ବାଟାଲିଅନ (ଆଇଆରବି) ସଂଖ୍ୟା 66କୁ ବୃଦ୍ଧି କରିବା ଆଦି । ସ୍ଥାନୀୟ ସୁରକ୍ଷା ବଳର ସାମର୍ଥ୍ୟ ବୃଦ୍ଧି କରିବା ଉପରେ ସେ ଗୁରୁତ୍ୱାରୋପ କରିଥିଲେ । କାରଣ ସ୍ଥାନୀୟ ସୁରକ୍ଷା ବାହିନୀ ହିଁ ଉପାନ୍ତ ଅଞ୍ଚଳରେ ବାମପନ୍ଥୀ ଉଗ୍ରବାଦ ସଂଗଠନକୁ ପ୍ରଭାବୀ ଢଙ୍ଗରେ ନିଷ୍କ୍ରିୟ କରିପାରିବେ । ଏହି ପରିପ୍ରେକ୍ଷୀରେ ଶ୍ରୀ ଶାହ କହିଥିଲେ ଯେ ଉଗ୍ରବାଦ ପ୍ରବଣ ଅଞ୍ଚଳରେ କଡ଼ା ଯାଞ୍ଚ ଏବଂ ସ୍ଥାନୀୟ ପୋଲିସର ଦକ୍ଷତା ବିନା ବାମପନ୍ଥୀ ଉଗ୍ରବାଦର ସମ୍ପୂର୍ଣ୍ଣ ମୂଳୋତ୍ପାଟନ ସମ୍ଭବ ନୁହେଁ । ପୋଲିସ ଆଧୁନିକୀକରଣ ଲାଗି କେନ୍ଦ୍ରୀୟ ଯୋଜନା ଏବଂ ନିଜସ୍ୱ ବଜେଟର ଉପଯୋଗ ଲାଗି ସେ ରାଜ୍ୟଗୁଡ଼ିକୁ ଆହ୍ୱାନ କରିଥିଲେ ।


    ବାମପନ୍ଥୀ ଉଗ୍ରବାଦ ସଂଗଠନଗୁଡ଼ିକୁ ହେଉଥିବା ପାଣ୍ଠି ଯୋଗାଣ ଉପରେ ଅଙ୍କୁଶ ଲଗାଇବା ଉପରେ ଗୃହମନ୍ତ୍ରୀ ଗୁରୁତ୍ୱାରୋପ କରିଥିଲେ । ଏ ଦିଗରେ ରାଜ୍ୟଗୁଡ଼ିକ ନେଇଥିବା ପଦକ୍ଷେପକୁ ସେ ପ୍ରଶଂସା କରିଥିଲେ । ଆହୁରି ଆତ୍ମସମର୍ପଣ ନୀତିକୁ ଯୁକ୍ତିଯୁକ୍ତ କରିବା ଲାଗି କେନ୍ଦ୍ର ଗୃହମନ୍ତ୍ରୀ ରାଜ୍ୟଗୁଡ଼ିକୁ ଆହ୍ୱାନ କରିଥିଲେ , ଯଦ୍ଦ୍ୱାରା ବାମପନ୍ଥୀ ଉଗ୍ରବାଦ କବଳରେ ପଡ଼ୁଥିବା ନିରୀହ ଲୋକମାନେ ମୁଖ୍ୟସ୍ରୋତକୁ ଆସିପାରିବେ ।


    ଶ୍ରୀ ଶାହ କହିଥିଲେ ଯେ ମନ୍ତ୍ରଣାଳୟଗୁଡ଼ିକର ପ୍ରମୁଖ ଯୋଜନା ବ୍ୟତୀତ ବାମପନ୍ଥୀ ଉଗ୍ରବାଦ ପ୍ରବଣ ଅଞ୍ଚଳ ପାଇଁ କେନ୍ଦ୍ର ସରକାରଙ୍କ ଦ୍ୱାରା ସ୍ୱତନ୍ତ୍ର ଯୋଜନା କାର୍ଯ୍ୟକାରୀ କରାଯାଉଛି , ଏଥିମଧ୍ୟରେ ମୁଖ୍ୟତଃ ସଡ଼କ ଓ ଟେଲି ଯୋଗାଯୋଗ ବିକାଶ , ଆର୍ଥିକ ଅନ୍ତର୍ଭୂକ୍ତିକରଣ , ଦକ୍ଷତା ବିକାଶ ଓ ଶିକ୍ଷା ସାମିଲ ରହିଛି । ବିଶେଷ କରି ଏକଲବ୍ୟ ଆଦର୍ଶ ବିଦ୍ୟାଳୟ ଖୋଲିବା ଏବଂ ପ୍ରତି 5କିମି ଦୂରତାରେ ସାଧାରଣ ଲୋକଙ୍କ ପାଇଁ ବ୍ୟାଙ୍କ ସୁବିଧା ପ୍ରଦାନ ସୁନିଶ୍ଚିତ କରିବା କାର୍ଯ୍ୟକୁ ତ୍ୱରାନ୍ୱିତ କରିବା ଲାଗି ସେ ଗୁରୁତ୍ୱାରୋପ କରିଥିଲେ ।


    ବାମପନ୍ଥୀ ଉଗ୍ରବାଦର ମୂଳୋତ୍ପାଟନ ଲାଗି କେନ୍ଦ୍ର ସରକାର ସମ୍ପୂର୍ଣ୍ଣ ସହଯୋଗ କରିବେ ବୋଲି କେନ୍ଦ୍ର ଗୃହମନ୍ତ୍ରୀ ରାଜ୍ୟ ସରକାରଙ୍କୁ ଆଶ୍ୱାସନା ଦେଇଥିଲେ । ସେ କହିଥିଲେ ଯେ ସୁରକ୍ଷାବାହିନୀ ସକ୍ରିୟ ରଣନୀତି ପ୍ରସ୍ତୁତ କରି ବାମପନ୍ଥୀ ଉଗ୍ରବାଦର ମୁକାବିଲା କରିବା ଏବଂ ସବୁମତେ ବାମପନ୍ଥୀ ଉଗ୍ରବାଦ ଘଟଣାକୁ ବନ୍ଦ କରିବା ଲାଗି ଏବେ ସମୟ ଆସିଯାଇଛି । ଆଇଇଡି ବିସ୍ଫୋରଣ ଘଟଣାକୁ ରୋକିବା ଲାଗି ଅଭିନବ ପଦକ୍ଷେପ ନିଆଯିବାର ଆବଶ୍ୟକତା ରହିଛି । କାରଣ ଏଥିଯୋଗୁ ବିଗତ କିଛିବର୍ଷ ମଧ୍ୟରେ ମୃତାହତଙ୍କ ସଂଖ୍ୟା ବୃଦ୍ଧି ପାଇଛି ।


    2015ରେ ବାମପନ୍ଥୀ ଉଗ୍ରବାଦର ମୁକାବିଲା ଲାଗି ନିଆଯାଇଥିବା ଜାତୀୟ ରଣନୀତି ବିଷୟରେ ସୂଚନା ଦେଇ ଶ୍ରୀ ଶାହ କହିଥିଲେ ଯେ ନିରାପତା , ବିକାଶ , ସହଭାଗୀ ପ୍ରଶାସନ ସୁନିଶ୍ଚିତ କରିବା ତଥା ସ୍ଥାନୀୟ ଅଧିବାସୀଙ୍କ ଅଧିକାର ସୁରକ୍ଷିତ କରିବା ଉଦ୍ଦେଶ୍ୟରେ ଏକ ବହୁମୁଖୀ ଆଭିମୁଖ୍ୟ ଗ୍ରହଣ କରାଯାଇଛି । ସେ କହିଥିଲେ ଯେ ଏହି ରଣନୀତି ଅଧୀନରେ ସ୍ଥାନୀୟ ନାଗରିକଙ୍କ ଅଧିକାର ସୁରକ୍ଷାକୁ ପ୍ରାଥମିକତା ଦିଆଯାଉଛି । ବାମପନ୍ଥୀ ଉଗ୍ରବାଦର ସମ୍ପୂର୍ଣ୍ଣ ମୂଳୋତ୍ପାଟନ ଏବଂ ପ୍ରଭାବିତ ଅଞ୍ଚଳର ସାମଗ୍ରୀକ ବିକାଶ ସୁନିଶ୍ଚିତ କରିବା ଲାଗି ଲକ୍ଷ୍ୟବଦ୍ଧ , ସମୟ ନିର୍ଦ୍ଧାରିତ ଆଭିମୁଖ୍ୟ ନେଇ କାର୍ଯ୍ୟ କରିବା ଲାଗି ଶ୍ରୀ ଶାହ ରାଜ୍ୟଗୁଡ଼ିକୁ ଅନୁରୋଧ କରିଥିଲେ ।


    ************

    
    
    (Release ID: 1583133) Visitor Counter : 16