      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ବିଶ୍ୱର ସର୍ବବୃହତ ଶିକ୍ଷକ ପ୍ରଶିକ୍ଷଣ କାର୍ଯ୍ୟକ୍ରମ ‘ନିଷ୍ଠା’ର ଶୁଭାରମ୍ଭ
      • ଦେଶବ୍ୟାପୀ 42 ଲକ୍ଷ ସରକାରୀ ଶିକ୍ଷକଙ୍କୁ ଦିଆଯିବ ଦକ୍ଷତା ବିକାଶ ତାଲିମ

      Posted On: 21 AUG 2019 3:38PM by PIB Bhubaneshwar

    ପ୍ରାଥମିକ ଶିକ୍ଷାର ଉନ୍ନତି ଲାଗି କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ରମେଶ ପୋଖରିୟାଲ ନିଶଙ୍କ “ ନିଷ୍ଠା- ନ୍ୟାସନାଲ ଇନିସିଏଟିଭ ଫର ସ୍କୁଲ ହେଡ୍ସ ଆଣ୍ଡ ଟିଚର୍ସ ହୋଲିଷ୍ଟିକ ଆଡଭାନ୍ସମେଂଟ ” କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ଆଜି ନୂଆଦିଲ୍ଲୀସ୍ଥିତ ଆମ୍ବେଦକର ଅନ୍ତର୍ଜାତୀୟ କେନ୍ଦ୍ରରେ ଏହି କାର୍ଯ୍ୟକ୍ରମର ୱେବସାଇଟ , ତାଲିମ ମଡୁ୍ୟଲ , ପ୍ରଥମ ପୁସ୍ତକ ଏବଂ ଏକ ମୋବାଇଲ ଆପ ମଧ୍ୟ ମନ୍ତ୍ରୀଙ୍କ ଦ୍ୱାରା ଉନ୍ମୋଚନ କରାଯାଇଥିଲା ।


    ଏହି ଅବସରରେ ମାନବ ସମ୍ବଳ ମନ୍ତ୍ରୀ କହିଥିଲେ ଯେ ନିଷ୍ଠା ନିଜସ୍ୱ ଶ୍ରେଣୀରେ ବିଶ୍ୱର ସର୍ବବୃହତ ଶିକ୍ଷକ ତାଲିମ କାର୍ଯ୍ୟକ୍ରମ । କାର୍ଯ୍ୟକ୍ରମ ସମ୍ପର୍କରେ ମନ୍ତ୍ରୀ ବିସ୍ତୃତ ବିବରଣୀ ଦେଇ କହିଥିଲେ , ନିଷ୍ଠା ଭଳି ଏକ ବ୍ୟାପକ କାର୍ଯ୍ୟକ୍ରମ ଜରିଆରେ ପିଲାମାନଙ୍କ ମଧ୍ୟରେ ଗୁରୁତ୍ୱପୂର୍ଣ୍ଣ ଚିନ୍ତାଧାରା ବିକଶିତ କରାଯିବ । ଏଥିପାଇଁ ସେମାନଙ୍କୁ ପ୍ରୋତ୍ସାହିତ ତଥା ଶିକ୍ଷିତ କରିବା ନିମନ୍ତେ ଶିକ୍ଷକମାନଙ୍କୁ ତାଲିମ ଦିଆଯିବ । ଶିକ୍ଷାଦାନ ଫଳାଫଳ ସଂକ୍ରାନ୍ତ ବିଭିନ୍ନ ଦିଗ ସମ୍ପର୍କରେ ଶିକ୍ଷକମାନେ ସଚେତନ ହେବା ସହିତ ସେମାନଙ୍କ ଦକ୍ଷତା ବିକାଶ କରିପାରିବେ । ପ୍ରତିଦ୍ୱନ୍ଦ୍ୱିତା ମୂଳକ ଶିକ୍ଷା ଏବଂ ପରୀକ୍ଷା , ବିଦ୍ୟାର୍ଥୀ କୈନ୍ଦ୍ରିକ ଶିକ୍ଷାଦାନ , ବିଦ୍ୟାଳୟର ସୁରକ୍ଷା ଏବଂ ନିରାପତ୍ତା , ବ୍ୟକ୍ତିଗତ-ସାମାଜିକ ଗୁଣ , ସମାବେଶୀ ଶିକ୍ଷା , ଶିକ୍ଷାଦାନ-ଶିକ୍ଷାଗ୍ରହଣରେ ଆର୍ଟିଫିସିଆଲ ଇଂଟେଲିଜେନ୍ସ ଭଳି ଆଇସିଟିର ଉପଯୋଗ , ଯୋଗ ସମେତ ସ୍ୱାସ୍ଥ୍ୟ ଓ କଲ୍ୟାଣ ପ୍ରସଙ୍ଗ , ପାଠାଗାର , ଇକୋ କ୍ଲବ , ଯୁବ କ୍ଲବ , କିଚେନ ଗାର୍ଡେନ , ବିଦ୍ୟାଳୟ ନେତୃତ୍ୱ ଗୁଣ , ପରିବେଶ ପ୍ରସଙ୍ଗ , ପ୍ରାକ-ସ୍କୁଲ , ପ୍ରାକ-ଧନ୍ଦାମୂଳକ ଶିକ୍ଷା ଏବଂ ଏକ ସୁଖପ୍ରଦ ଶିକ୍ଷା ଢାଂଚାରେ ବିଦ୍ୟାଳୟ ଆଧାରିତ ଅନୁଧ୍ୟାନ ଆଦି ଦିଗକୁ ଏଥିରେ ସାମିଲ କରାଯାଇ ଶିକ୍ଷକମାନଙ୍କୁ ତାଲିମ ଦିଆଯିବ ବୋଲି ମନ୍ତ୍ରୀ କହିଥିଲେ ।


    ସେ କହିଥିଲେ ଯେ ଶିକ୍ଷକମାନେ ହେଉଛନ୍ତି ରାଷ୍ଟ୍ରର ଶକ୍ତିକେନ୍ଦ୍ର , ତେଣୁ ସେମାନେ ଉଚ୍ଚମାନର ହେବା ଆବଶ୍ୟକ । ସେ ଆହୁରି କହିଥିଲେ ଯେ ପ୍ରଧାନମନ୍ତ୍ରୀଙ୍କ ସ୍ୱପ୍ନ ହେଉଛି ଆମ ଶିକ୍ଷକମାନେ ଏତେ ଉଚ୍ଚମାନର ହେବା ଆବଶ୍ୟକ ଯେ ସେମାନେ ବିଶ୍ୱସ୍ତରରେ ସମ୍ମାନର ସହ ନେତୃତ୍ୱ ନେଇପାରିବେ ।


    ମନ୍ତ୍ରୀ ଏହି ଅବସରରେ କହିଥିଲେ ଯେ ଶିକ୍ଷକ ପ୍ରଶିକ୍ଷଣ କାର୍ଯ୍ୟକ୍ରମ ହେଉଛି ସରକାରଙ୍କ 100 ଦିନର କାର୍ଯ୍ୟକ୍ରମ ଅଧୀନରେ ନିଆଯାଇଥିବା ଦୁଇଟି ଯୁଗାନ୍ତକାରୀ ପଦକ୍ଷେପ ମଧ୍ୟରୁ ଗୋଟିଏ । ଏହି ସମନ୍ୱିତ ପ୍ରଶିକ୍ଷଣ କାର୍ଯ୍ୟକ୍ରମରେ 42 ଲକ୍ଷ ଅଂଶଗ୍ରହଣକାରୀ ତାଲିମ ଗ୍ରହଣ କରିବେ । ଦେଶର ସମସ୍ତ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶରେ ଥିବା ସରକାରୀ ପ୍ରାଥମିକ ବିଦ୍ୟାଳୟର ଶିକ୍ଷକ ଏବଂ ପ୍ରଧାନ ଶିକ୍ଷକ , ରାଜ୍ୟ ଶିକ୍ଷା ଗବେଷଣା ଓ ପ୍ରଶିକ୍ଷଣ ପରିଷଦ (ଏସସିଇଆରଟି) , ଜିଲ୍ଲା ଶିକ୍ଷା ଓ ତାଲିମ ପ୍ରତିଷ୍ଠାନ (ଡିଆଇଇଟି) , ବିଆରସି , ସିଆରସିମାନେ ଏଥିରେ ଅଂଶଗ୍ରହଣ କରିବେ ।


    ଶ୍ରୀ ପୋଖରିଆଲ କହିଥିଲେ ଯେ ଏହା ଏପରି ଏକ କାର୍ଯ୍ୟକ୍ରମ ଯେଉଁଥିରେ ଏକ ଜାତୀୟସ୍ତରର ମାନକୀକୃତ ତାଲିମ ଢାଂଚା ସମସ୍ତ ରାଜ୍ୟ ତଥା କେନ୍ଦ୍ରଶାସିତ ପ୍ରଦେଶଗୁଡ଼ିକ ପାଇଁ ବିକଶିତ କରାଯାଇଛି । ତେବେ ‘ ନିଷ୍ଠା ’ ର ମୂଳ ବିଷୟ ଏବଂ ଆଶାନୁରୂପ ଫଳାଫଳକୁ ଦୃଷ୍ଟିରେ ରଖି ରାଜ୍ୟ ଏବଂ କେନ୍ଦ୍ର ଶାସିତ ପ୍ରଦେଶଗୁଡ଼ିକ ନିଜସ୍ୱ ବିଷୟବସ୍ତୁ ଏବଂ ସମ୍ବଳ ବ୍ୟକ୍ତିତ୍ୱଙ୍କୁ ଉପଯୋଗ କରିପାରିବେ ।


    33 , 120 ଜଣ ମୁଖ୍ୟ ସମ୍ବଳ ଅଧିକାରୀ , ରାଜ୍ୟ ସମ୍ବଳ ଅଧିକାରୀଙ୍କ ଦ୍ୱାରା ସିଧାସଳଖ ଏହି ତାଲିମ କାର୍ଯ୍ୟକ୍ରମ ସମ୍ପାଦନ କରାଯିବ ବୋଲି ମନ୍ତ୍ରୀ ସୂଚନା ଦେଇଥିଲେ । ତେବେ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶର ସମ୍ବଳ ଅଧିକାରୀମାନଙ୍କୁ ଏନସିଇଆରଟି , ଏନଆଇପିଏ , କେନ୍ଦ୍ରୀୟ ବିଦ୍ୟାଳୟ ସଂଗଠନ , ନବୋଦୟ ବିଦ୍ୟାଳୟ ସମିତି , ସିବିଏସଇ ଏବଂ ସ୍ୱେଚ୍ଛାସେବୀ ସଂସ୍ଥାଗୁଡ଼ିକରୁ ଚୟନ ହୋଇଥିବା 120 ଜଣ ଜାତୀୟ ସମ୍ବଳ ଅଧିକାରୀ ତାଲିମ ଦେବେ ।


    ଏହା ଅନୁଧ୍ୟାନ କରାଯାଇଛି ଯେ ବର୍ତ୍ତମାନ ସମୟରେ ଶିକ୍ଷକମାନଙ୍କ ଠାରୁ ଭିନ୍ନ କିଛି ଆଶା କରାଯାଉଛି । ଏଥିରେ ଅନେକ ନୂଆ ବିଶେଷତ୍ୱ ରହୁଛି । ଏବେ ଶିକ୍ଷକମାନେ ଲିଙ୍ଗ ଭେଦ ଆଇନ , ଦିବ୍ୟାଙ୍ଗ ବ୍ୟକ୍ତିଙ୍କ ଅଧିକାର ଆଇନ , ଶିଶୁ ଯୌନ ନିର୍ଯାତନା ନିରୋଧୀ (ପୋକ୍ସୋ) ଆଇନ ସମ୍ବନ୍ଧରେ ସଚେତନ ହେବାର ଆବଶ୍ୟକତା ରହିଛି । ତେଣୁ ଏହି ସମନ୍ୱିତ କାର୍ଯ୍ୟକ୍ରମର ଉଦ୍ଦେଶ୍ୟ ହେଉଛି ବିଦ୍ୟାଳୟର ପ୍ରଧାନ ଶିକ୍ଷକ ଏବଂ ଶିକ୍ଷକମାନଙ୍କୁ ପ୍ରାଥମିକ ସ୍ତରର କାଉନସେଲର ବା ପରାମର୍ଶଦାତା ଭାବେ ତାଲିମ ଦେବା । ଯଦ୍ଦ୍ୱାରା ସେମାନେ ଛାତ୍ରଛାତ୍ରୀଙ୍କ ଆବଶ୍ୟକତା ପ୍ରତି ସଚେତନ ଓ ଦାୟିତ୍ୱସମ୍ପନ୍ନ ହୋଇପାରିବେ । ଏଥିସହିତ ସେମାନଙ୍କୁ ସୁଖପୂର୍ଣ୍ଣ ଅଧ୍ୟୟନର ସୁବିଧା ଦେବା ସହିତ ଆବଶ୍ୟକତା ଅନୁଯାୟୀ ପିଲାର ସ୍ୱତନ୍ତ୍ର ଯତ୍ନ ନେଇପାରୁଥିବେ ।


    ଏହି ସମନ୍ୱିତ କାର୍ଯ୍ୟକ୍ରମରେ କ୍ରିୟାକଳାପ ଆଧାରିତ ଢାଂଚା ସାମିଲ କରାଯାଇଛି । ଯେପରିକି ଶିକ୍ଷଣୀୟ କ୍ରୀଡ଼ା ଏବଂ ପ୍ରଶ୍ନୋତ୍ତର ପ୍ରତିଯୋଗିତା , ସାମାଜିକ-ଭାବନାତ୍ମକ ଅଧ୍ୟୟନ , ପ୍ରେରଣାଦାୟୀ ବାର୍ତ୍ତାଳାପ , ଦଳ ଗଠନ , ବିଦ୍ୟାଳୟ ଆଧାରିତ ଆକଳନ ପାଇଁ ପ୍ରସ୍ତୁତି , ନିରନ୍ତର ମତସଂଗ୍ରହ ବ୍ୟବସ୍ଥା , ଅନଲାଇନ ଅନୁଧ୍ୟାନ ଏବଂ ସହାୟତା ବ୍ୟବସ୍ଥା , ତାଲିମ ଆବଶ୍ୟକତା ଏବଂ ପ୍ରଭାବ ଅନୁଧ୍ୟାନ (ପ୍ରାକ ଓ ପରବର୍ତ୍ତୀ ପ୍ରଶିକ୍ଷଣ)କୁ ଏଥିରେ ସାମିଲ କରାଯାଇଛି ।


    ଶିକ୍ଷକମାନଙ୍କ ପେସାଗତ ବିକାଶ ଉପରେ ଗୁରୁତ୍ୱ ଦିଆଯାଇ ତାଲିମ ମଡ୍ୟୁଲ ବିକାଶ ଓ ଡିଜାଇନ ଉପରେ ସ୍ୱତନ୍ତ୍ର ଧ୍ୟାନ ଦିଆଯାଇଛି । ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶ , ସିବିଏସଇ , କେନ୍ଦ୍ରୀୟ ବିଦ୍ୟାଳୟ ସଂଗଠନ , ନବୋଦୟ ବିଦ୍ୟାଳୟ ସମିତି , ବିଭିନ୍ନ ସ୍କୁଲର ଅଧ୍ୟକ୍ଷ , କୈବଲ୍ୟ ଫାଉଣ୍ଡେସନ , ଟାଟା ଟ୍ରଷ୍ଟ , ଅଜିମ ପ୍ରେମଜୀ ଫାଉଣ୍ଡେସନ ଏବଂ ଅରବିନ୍ଦ ସୋସାଇଟି ଭଳି ସ୍ୱେଚ୍ଛାସେବୀ ସଂସ୍ଥା ଠାରୁ ପରାମର୍ଶ ନିଆଯାଇ ନିଷ୍ଠା କାର୍ଯ୍ୟକ୍ରମ ପାଇଁ ପ୍ରଶିକ୍ଷଣ ଢାଂଚାକୁ ବିକଶିତ କରାଯାଇଛି ।


    ଏହି ବୃହତ ସାମର୍ଥ୍ୟ ନିର୍ମାଣ କାର୍ଯ୍ୟକ୍ରମକୁ ପ୍ରଯୁକ୍ତି ସହିତ ଯୋଡ଼ାଯାଇଛି । ଫଳରେ ଶିକ୍ଷକମାନଙ୍କ ସହାୟତା ଲାଗି ନିରନ୍ତର ସୁବିଧା ପ୍ରଦାନ , ଡିଜିଟାଲ ବିଷୟବସ୍ତୁର ଉପଲବ୍ଧତା ଏବଂ ପ୍ରଯୁକ୍ତି ଆଧାରିତ ଶିକ୍ଷା ପଦ୍ଧତି ସୁନିଶ୍ଚିତ ହୋଇପାରିବ ।


    **********


    

    
    (Release ID: 1583025) Visitor Counter : 51