      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      73ତମ ସ୍ୱାଧୀନତା ଦିବସ ଅବସରରେ ଅଗଷ୍ଟ 15, 2019ରେ ଲାଲକିଲାର ପ୍ରାଚୀରରୁ ରାଷ୍ଟ୍ର ଉଦ୍ଦେଶ୍ୟରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଭିଭାଷଣ
      Posted On: 15 AUG 2019 3:38PM by PIB Bhubaneshwar


    ପ୍ରଧାନମନ୍ତ୍ରୀଙ୍କ ଅଭିଭାଷଣର ମୁଖ୍ୟାଂଶ ନିମ୍ନରେ ଦିଆଗଲା -


    1. 73ତମ ସ୍ୱାଧୀନତା ଦିବସ ଏବଂ ପବିତ୍ର ରକ୍ଷା ବନ୍ଧନ ପର୍ବ ଅବସରରେ ମୋର ସମସ୍ତ ଦେଶବାସୀ , ଭାଇ ଓ ଭଉଣୀମାନଙ୍କୁ ମୁଁ ହାର୍ଦ୍ଦିକ ଅଭିନନ୍ଦନ ଓ ଶୁଭେଚ୍ଛା ଜଣାଉଛି ।


    2. ଦେଶ ସ୍ୱାଧୀନତାର ପର୍ବ ପାଳନ କରିବା ସମୟରେ ଦେଶର ଅନେକ ଭାଗରେ ବନ୍ୟା କାରଣରୁ ଲୋକମାନେ ସମସ୍ୟା ସହ ସଂଘର୍ଷ କରୁଛନ୍ତି । କେନ୍ଦ୍ର ଓ ରାଜ୍ୟ ସରକାର ଏବଂ ଅନ୍ୟାନ୍ୟ ସଂଗଠନ ସ୍ୱାଭାବିକ ସ୍ଥିତି ଫେରାଇ ଆଣିବା ଲାଗି କଠିନ ପ୍ରୟାସ କରୁଛନ୍ତି ।


    3. ନୂଆ ସରକାର ଗଠନ ହେବାର 10 ସପ୍ତାହ ମଧ୍ୟରେ ଅନୁଚ୍ଛେଦ 370 ଏବଂ 35 ଏ ଉଚ୍ଛେଦ ଜରିଆରେ ସର୍ଦ୍ଦାର ବଲ୍ଲଭ ଭାଇ ପଟେଲଙ୍କ ସ୍ୱପ୍ନ ପୂରଣ ଦିଗରେ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ନିଆଯାଇଛି । ଯେଉଁକାମ ଗତ 70 ବର୍ଷ ମଧ୍ୟ ହୋଇନଥିଲା , ତାହା ମାତ୍ର 70 ଦିନ ମଧ୍ୟରେ ପୂରଣ ହୋଇଛି । ଅନୁଚ୍ଛେଦ 370 ଏବଂ 35 ଏ ଉଚ୍ଛେଦ ପ୍ରସ୍ତାବ ଉଭୟ ରାଜ୍ୟସଭା ଏବଂ ଲୋକସଭାରେ ଦୁଇ ତୃତୀୟାଂଶ ମତରେ ଅନୁମୋଦନ ଲାଭ କରିଥିଲା ।


    4. ଯଦି ଆମେ ସତୀ ଦାହ ପ୍ରଥା ଉଚ୍ଛେଦ କରିପାରିବା , କନ୍ୟାଭ୍ରୂଣ ହତ୍ୟା ବିରୋଧରେ କଠୋର ଆଇନ ପ୍ରଣୟନ କରିପାରିବା ଏବଂ ବାଲ୍ୟ ବିବାହ ଓ ଯୌତୁକ ପ୍ରଥା ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ କରିପାରିବା ତା ’ ହେଲେ କାହିଁକି ଆମେ ତିନି ତଲାକ ବିରୋଧରେ ସ୍ୱର ଉତ୍ତୋଳନ କରିବା ନାହିଁ । ସେହିପରି ଆମେ ମୁସଲିମ ମହିଳାମାନଙ୍କ ଅଧିକାର ସୁରକ୍ଷା ଲାଗି ତିନି ତଲାକ ବିରୋଧରେ ଆଇନ ଆଣିଛୁ ।


    5. ଆତଙ୍କବାଦ ମୁକାବିଲା ସହ ଜଡ଼ିତ ଆଇନ ଆଇନରେ କଠୋର ସଂଶୋଧନ ଆଣି ଏହାକୁ ଆହୁରି ପ୍ରଭାବୀ ଏବଂ ଶକ୍ତିଶାଳୀ କରାଯାଇଛି ।


    6. ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ସ୍ୱରୂପ , ପ୍ରଧାନମନ୍ତ୍ରୀ କିସାନ ସମ୍ମାନ ନିଧି ଯୋଜନାର ହିତାଧିକାରୀମାନଙ୍କ ବ୍ୟାଙ୍କ ଖାତାକୁ 90 ହଜାର କୋଟି ଟଙ୍କା ହସ୍ତାନ୍ତର କରାଯାଇଛି ।


    7. କୃଷକ ଏବଂ କ୍ଷୁଦ୍ର ଉଦ୍ୟୋଗୀଙ୍କ ପାଇଁ ପେନସନ ଯୋଜନା ଆରମ୍ଭ କରାଯାଇଛି , ଯାହାକୁ ପୂର୍ବରୁ କେହି କେବେ କଳ୍ପନା କରିନଥିଲେ ।


    8. ଜଳ ସଂକଟର ସମାଧାନ ଲାଗି ଏକ ନୂଆ ସମର୍ପିତ ଜଳ ଶକ୍ତି ମନ୍ତ୍ରଣାଳୟ ଗଠନ କରାଯାଇଛି ।


    9. ଆଗାମୀ ଦିନରେ , କେନ୍ଦ୍ର ଓ ରାଜ୍ୟ ସରକାର ଜଳ ଜୀବନ ମିଶନକୁ ମିଳିତ ଭାବେ ଆଗେଇ ନେବେ ଏବଂ ଏଥିପାଇଁ 3.5 ଲକ୍ଷ କୋଟି ଟଙ୍କାର ବ୍ୟବସ୍ଥା କରାଯାଇଛି ।


    10. ଆମ ଦେଶରେ ଡାକ୍ତର , ସ୍ୱାସ୍ଥ୍ୟ ସୁବିଧା ଏବଂ ବ୍ୟବସ୍ଥାର ଜରୁରି ଆବଶ୍ୟକତା ରହିଛି । ଡାକ୍ତରୀ ଶିକ୍ଷଶକୁ ପାରଦର୍ଶୀ କରିବା ଲାଗି ଗୁରୁତ୍ୱପୂର୍ଣ୍ଣ ଆଇନ ପ୍ରଣୟନ କରାଯାଇଛି ।


    11. ଶିଶୁଙ୍କ ସୁରକ୍ଷା ଲାଗି ଦେଶ କଠୋର ଆଇନ ପ୍ରଣୟନ କରିଛି ।


    12. 2014-19 ଆବଶ୍ୟକତା ପୂରଣ କରିବାର ସମୟ ହୋଇଥିବା ବେଳେ 2019 ପରବର୍ତ୍ତୀ ସମୟ ଆଶା ଆକାଂକ୍ଷା ପୂରଣ କରିବା ଲାଗି ଉଦ୍ଦିଷ୍ଟ


    13. ଜାମ୍ମୁ-କଶ୍ମୀର ଓ ଲଦାଖରେ ନାଗରିକମାନଙ୍କ ଆଶା-ଆକାଂକ୍ଷା ପୂରଣ ହେଉ , ଏହା ଆମ ସମସ୍ତଙ୍କ ଦାୟିତ୍ୱ । ସେଠାରେ ଥିବା ଦଳିତମାନଙ୍କୁ ଅନ୍ୟ ଦଳିତଙ୍କଯେଉଁ ଅଧିକାର ଭଳି ଅଧିକାର ମିଳୁ । ସେହିପରି ଗୁର୍ଜ୍ଜର ହୁଅନ୍ତୁ , ବକରୱାଲ ହୁଅନ୍ତୁ , ଗଦ୍ଦୀ ହୁଅନ୍ତୁ , ସିପ୍ପି ହୁଅନ୍ତୁ , ବାଲ୍ଟି ହୁଅନ୍ତୁ-ଏପରି ଅନେକ ଜନଜାତି , ସେମାନଙ୍କୁ ରାଜନୈତିକ ଅଧିକାର ମଧ୍ୟ ମିଳିବା ଉଚିତ । ଦେଶ ବିଭାଜନ ପରେ ଲକ୍ଷ ଲକ୍ଷ ଲୋକ ବିସ୍ଥାପିତ ହୋଇ ଜାମ୍ମୁ-କଶ୍ମୀରରେ ଆସି ରହିଲେ । ସେମାନେ ମୌଳିକ ମାନବ ଅଧିକାର ଓ ନାଗରିକଙ୍କ ଅଧିକାର ମଧ୍ୟ ବଂଚିତ ରହିଲେ ।


    14. ଜାମ୍ମୁ-କଶ୍ମୀର ଏବଂ ଲଦାଖର ସୁଖ-ସମୃଦ୍ଧି ଏବଂ ଶାନ୍ତି ଭାରତ ଲାଗି ପ୍ରେରଣା ହୋଇପାରିବେ । ଭାରତର ବିକାଶ ଯାତ୍ରାରେ ବହୁତ ବଡ଼ ଯୋଗଦାନ ଦେଇପାରିବେ । ଆଜି ପ୍ରତ୍ୟେକ ଭାରତବାସୀ କହିପାରିବଯେ “ ଏକ ରାଷ୍ଟ୍ର , ଏକ ସମ୍ବିଧାନ । ”


    15. ଜିଏସଟି ମାଧ୍ୟମରେ ଆମେ ଏକ ରାଷ୍ଟ୍ର , ଏକ ଟିକସ ସ୍ୱପ୍ନକୁ ସାକାର କରିଛୁ । ଆମେ ସଫଳତା ପୂର୍ବକ ଶକ୍ତି କ୍ଷେତ୍ରରେ ଏକ ରାଷ୍ଟ୍ର , ଏକ ଗ୍ରୀଡ କରିପାରିଛୁ । ସେହିପରି ଏକ ରାଷ୍ଟ୍ର , ଏକ ପରିବହନ କାର୍ଡ-ଏହି ବ୍ୟବସ୍ଥାକୁ ମଧ୍ୟ ଆମେ ବିକଶିତ କରିଛୁ । ଆହୁରି ଆଜି ଦେଶରେ ବ୍ୟାପକ ଭାବେ ଆଲୋଚନା ହେଉଛି ଯେ , “ ଏକ ଦେଶ , ଏକ ସଙ୍ଗେ ନିର୍ବାଚନ ” । ଏହା ଗଣତାନ୍ତ୍ରିକ ଢଙ୍ଗରେ ହେବା ଉଚିତ ।


    16. ଜନସଂଖ୍ୟା ବିସ୍ଫୋରଣ , ବିଶେଷ କରି ଆମର ଆଗାମୀ ପିଢ଼ି ପାଇଁ ଅନେକ ନୂଆ ସଂକଟ ସୃଷ୍ଟି କରିବ । କିନ୍ତୁ ଏ କଥା ସ୍ୱୀକାର କରିବାକୁ ହେବ ଯେ ଆମ ଦେଶରେ ଏକ ସଚେତନବର୍ଗ ରହିଛି । ସମାଜର ସବୁବର୍ଗଙ୍କ ନିକଟରେ ଏହି ପ୍ରସଙ୍ଗକୁ ନେଇ ଆମକୁ ଚିନ୍ତା କରିବାକୁ ହେବ ।


    17. ଭ୍ରଷ୍ଟାଚାର , ପରିବାରବାଦ ଆମ ଦେଶକୁ କଳ୍ପନାତୀତ ଭାବେ କ୍ଷତିଗ୍ରସ୍ତ କରିଛି । ଆମେ ନିରନ୍ତର ପ୍ରଯୁକ୍ତିର ଉପଯୋଗ କରି ଏହାର ମୁକାବିଲା ଦିଗରେ ଅନେକ ପଦକ୍ଷେପ ନେଇଛୁ ।


    18. ସହଜ ଜୀବନ ଧାରଣ ସ୍ୱାଧୀନ ଭାରତର ଏକ ଆବଶ୍ୟକତା । ଲୋକମାନଙ୍କ ଦୈନନ୍ଦିନ ଜୀବନରେ କମ ସରକାରୀ ହସ୍ତକ୍ଷେପ ଲାଗି ଏକ ବ୍ୟବସ୍ଥା ବିକଶିତ କରିବା ଦିଗରେ ଆମକୁ ପ୍ରୟାସ କରିବାକୁ ହେବ ।


    19. ଧୀର ପ୍ରଗତି ଉପରେ ଦେଶ ଆଉ ଭରସା କରିପାରିବ ନାହିଁ ବରଂ ଆମକୁ ଦ୍ରୁତ ପ୍ରଗତି ହାସଲ କରିବାକୁ ହେବ ।


    20. ଆଧୁନିକ ଭିତ୍ତିଭୂମି ପାଇଁ ଏହି ଅବଧି ମଧ୍ୟରେ 100 ଲକ୍ଷ କୋଟି ଟଙ୍କା ଖର୍ଚ୍ଚ କରାଯିବର ବ୍ୟବସ୍ଥା କରାଯାଇଛି ଏହା ନୂଆ ନିଯୁକ୍ତି ସୁଯୋଗ ସୃଷ୍ଟି କରିବା ସହିତ ଜୀବନଧାରଣର ମାନରେ ଉନ୍ନତି ଆଣିବ ।


    21. ଭାରତ 5 ଟ୍ରିଲିୟନ ଆମେରିକୀୟ ଡଲାର ଅର୍ଥ ବ୍ୟବସ୍ଥା ହେବାର ସ୍ୱପ୍ନ ଦେଖୁଛି । ସ୍ୱାଧୀନତାର 70 ବର୍ଷ ପରେ ଦେଶ 2 ଟ୍ରିଲିୟନ ଆମେରିକୀୟ ଡଲାର ଅର୍ଥବ୍ୟବସ୍ଥାରେ ପରିଣତ ହୋଇଥିଲା । ଗତ ପାଞ୍ଚ ବର୍ଷରେ ଆମେ 3 ଟ୍ରିଲୟନ ଆମେରିକୀୟ ଡଲାର ଅର୍ଥବ୍ୟବସ୍ଥାର ଲକ୍ଷ୍ୟ ହାସଲ କଲୁ ଏବଂ ଏହି ଗତିରେ ଆମେ 5 ଟ୍ରିଲିୟନ ଅର୍ଥବ୍ୟବସ୍ଥା ହୋଇପାରିବା ।


    22. ସ୍ୱାଧୀନତାର 75 ବର୍ଷ ପୂର୍ତ୍ତି ସୁଦ୍ଧା କୃଷକଙ୍କ ଆୟ ଦ୍ୱିଗୁଣିତ ହେବା ଆବଶ୍ୟକ , ପ୍ରତ୍ୟେକ ଗରିବ ନିକଟରେ ପକ୍କା ଘର ରହିବା ଆବଶ୍ୟକ , ପ୍ରତ୍ୟେକ ପରିବାରକୁ ବିଦ୍ୟୁତ ସଂଯୋଗ ଏବଂ ପ୍ରତ୍ୟେକ ଗ୍ରାମରେ ଅପ୍ଟିକାଲ ଫାଇଭର ନେଟୱାର୍କ ଓ ବ୍ରଡବ୍ୟାଣ୍ଡ ସଂଯୋଗ ରହିବା ସହିତ ଦୂରନିରନ୍ତର ଶିକ୍ଷାର ବ୍ୟବସ୍ଥା ଥିବା ଜରୁରୀ ।


    23. ଆମେ ନୀଳ ଅର୍ଥବ୍ୟବସ୍ଥା (ସାମୁଦ୍ରିକ ସମ୍ପଦ) ଉପରେ ଗୁରୁତ୍ୱାରୋପ କରିଛୁ । ଆମର କୃଷକମାନେ ରପ୍ତାନିକାରୀ ହେବା ଉଚିତ ଏବଂ ପ୍ରତ୍ୟେକ ଜିଲ୍ଲା ରପ୍ତାନି କେନ୍ଦ୍ରରେ ପରିଣତ ହେବା ଆବଶ୍ୟକ । ପ୍ରତ୍ୟେକ ଜିଲ୍ଲାରୁ ମୂଲ୍ୟ ସଂଯୁକ୍ତ ଉତ୍ପାଦ ବିଶ୍ୱ ବଜାରରେ ପହଁଚିବା ଆବଶ୍ୟକ ।


    24. ପର୍ଯ୍ୟଟନ ଲକ୍ଷ୍ୟସ୍ଥଳୀ ଭାବେ ଭାରତ ବିଶ୍ୱର ଆଶ୍ଚର୍ଯ୍ୟ ହୋଇପାରିବ । ପ୍ରତ୍ୟେକ ଭାରତୀୟ ପର୍ଯ୍ୟଟନକୁ ପ୍ରୋତ୍ସାହନ ଦେବା ଉଚିତ , କାରଣ ପର୍ଯ୍ୟଟନ କ୍ଷେତ୍ର କମ ନିବେଶରେ ଅଧିକ ରୋଜଗାର ଦେଇଥାଏ ଏବଂ ଅର୍ଥବ୍ୟବସ୍ଥାକୁ ସୁଦୃଢ଼ କରିଥାଏ ।


    25. ଏକ ସ୍ଥିର ସରକାର ଆକଳନଯୋଗ୍ୟ ନୀତି ଯୋଗାଇ ଦେଇଥାଏ ଏବଂ ସ୍ଥିର ବ୍ୟବସ୍ଥା ଅନ୍ତର୍ଜାତୀୟ ବିଶ୍ୱାସ ସୃଷ୍ଟି କରିଥାଏ । ରାଜନୈତିକ ସ୍ଥିରତା ପାଇଁ ଆଜି ସାରା ବିଶ୍ୱ ସମ୍ମାନର ସହ ଭାରତକୁ ଦେଖୁଛି ।


    26. ମୁଦ୍ରାସ୍ଫିତି ନିୟନ୍ତ୍ରଣରେ ରହିବା ସହିତ ଭାରତ ଉଚ୍ଚ ଅଭିବୃଦ୍ଧି ହାର ହାସଲ କରିବା ଆମ ପାଇଁ ଗର୍ବର ବିଷୟ


    27. ଆମ ଅର୍ଥବ୍ୟବସ୍ଥାର ମୂଳଦୁଆ ବେଶ ସୁଦୃଢ଼ ରହିଛି । ଜିଏସଟି ଓ ଆଇବିସି ଭଳି ସଂସ୍କାର ବ୍ୟବସ୍ଥା ପ୍ରତି ବିଶ୍ୱାସ ସୃଷ୍ଟି କରିଛି । ଆମର ନିବେଶକମାନେ ଅଧିକ ନିବେଶ କରିବା , ଅଧିକ ରୋଜଗାର ଏବଂ ଅଧିକ ନିଯୁକ୍ତିସୁଯୋଗ ସୃଷ୍ଟି କରିବା ଉଚିତ । ଆମେ ଆମର ସମ୍ପତି ସୃଷ୍ଟିକାରୀମାନଙ୍କୁ ସନେ୍ଦହ ଚକ୍ଷୁରେ ଦେଖିବା ଅନୁଚିତ ; ସେମାନଙ୍କୁ ଅଧିକ ସମ୍ମାନ ମିଳିବା ଆବଶ୍ୟକ । ଅଧିକ ସମ୍ପତି ସୃଷ୍ଟି ହେଲେ ଅଧିକ ବଂଟନ ହେବ ଏବଂ ଏହା ଗରିବ ଲୋକମାନଙ୍କ କଲ୍ୟାଣ ଦିଗରେ ସହାୟକ ହେବ ।


    28. ଆତଙ୍କବାଦର ପ୍ରସାର କରୁଥିବା ଶକ୍ତି ବିରୋଧରେ ଭାରତ ଦୃଢ଼ ଭାବେ ଲଢ଼ୁଛି । ଆତଙ୍କବାଦର ପାଳନ , ପୋଷଣ ଏବଂ ରପ୍ତାନି କରୁଥିବା ଲୋକମାନଙ୍କ ମୁଖା ଖୋଲିବା ପାଇଁ ଭାରତ ବିଶ୍ୱର ଅନ୍ୟ ରାଷ୍ଟ୍ରଗୁଡ଼ିକ ସହ ଏକଜୁଟ ହୋଇଛି । ଆତଙ୍କବାଦର କଳାବାଦଲ ଦୂର କରିବା ଲାଗି ଆମର ସୁରକ୍ଷାବାହିନୀ ଓ ସୁରକ୍ଷା ଏଜେନ୍ସିଗୁଡ଼ିକ ଉଲ୍ଲେଖନୀୟ ଭୂମିକା ଗ୍ରହଣ କରିଛନ୍ତି , ମୁଁ ସେମାନଙ୍କୁ ଅଭିବାଦନ ଜଣାଉଛି ।


    29. ଭାରତର ପଡ଼ୋଶୀ ବାଂଲାଦେଶ , ଶ୍ରୀଲଙ୍କା ଓ ଆଫଗାନିସ୍ତାନ ଆତଙ୍କବାଦ ସମସ୍ୟା ସହ ସଂଘର୍ଷ କରୁଛନ୍ତି । ଆଫଗାନିସ୍ତାନ ଆଉ 4 ଦିନ ପରେ ଦେଶ ସ୍ୱାଧୀନତାର ଶତବାର୍ଷିକୀ ପାଳନ କରିବ । ସ୍ୱାଧୀନତାର 100 ବର୍ଷ ପୂରଣ କରୁଥିବା ଆଫଗାନିସ୍ତାନର ଲୋକମାନଙ୍କୁ ଲାଲକିଲାର ପ୍ରାଚୀର ଉପରୁ ମୁଁ ଶୁଭକାମନା ଜଣାଉଛି ।


    30. 2014ରେ ଲାଲକିଲ୍ଲାର ପ୍ରାଚୀରରୁ ମୁଁ ସ୍ୱଚ୍ଛତା ପାଇଁ ଆହ୍ୱାନ ଦେଇଥିଲି ଏବଂ ଆଜିଠାରୁ କିଛି ସପ୍ତାହ ପରେ 2 ଅକ୍ଟୋବର , ମହାତ୍ମା ଗାନ୍ଧୀଙ୍କ ଜନ୍ମର 150 ବର୍ଷ ପୂର୍ତ୍ତି ଅବସରରେ ଭାରତ ଏକ ଖୋଲା ଶୌଚ ମୁକ୍ତ ରାଷ୍ଟ୍ରରେ ପରିଣତ ହୋଇପାରିବ ।


    31. ଦୀର୍ଘ ଦିନ ଧରି ସଶସ୍ତ୍ର ସେନାବାହିନୀରେ ସଂସ୍କାର ଆଣିବା ଲାଗି ଆମ ଦେଶରେ ବିତର୍କ ହୋଇଚାଲିଛି ଏବଂ ବିଭିନ୍ନ କମିଶନ ଓ ସେମାନଙ୍କର ରିପୋର୍ଟ ମଧ୍ୟ ଏ ସମ୍ପର୍କରେ ଆଲୋକପାତ କରିଛନ୍ତି । ସେନାବାହିନୀରେ ଆହୁରି ଅଧିକ ସମନ୍ୱୟ ଆଣିବା ଲାଗି ଭାରତ ଚିଫ ଅଫ ଡିଫେନ୍ସ ଷ୍ଟାଫ , ସିଡିଏସ ପଦବୀ ସୃଷ୍ଟି କରିବ ଯାହା ସେନାବାହିନୀକୁ ଆହୁରି ପ୍ରଭାବୀ କରିବ ।


    32. ଅକ୍ଟୋବର 2 ତାରିଖ ସୁଦ୍ଧା ଭାରତକୁ ଗୋଟିଏ ଥର ବ୍ୟବହୃତ ହୋଇପାରୁଥିବା ପ୍ଲାଷ୍ଟିକରୁ ମୁକ୍ତି ପାଇଁ ଶପଥ ନେବା ଲାଗି ମୁଁ ଆମ ଦେଶବାସୀଙ୍କୁ ଅନୁରୋଧ କରୁଛି । ଏଥିପାଇଁ ପ୍ରତ୍ୟେକ ନାଗରିକ , ପୌରପାଳିକା ଓ ଗ୍ରାମ ପଞ୍ଚାୟତ ଆଗେଇ ଆସିବା ଉଚିତ ।


    33. ଆମେ ଭାରତ ନିର୍ମିତ ଉତ୍ପାଦ ଉପରେ ଗୁରୁତ୍ୱ ଦେବା ଉଚିତ । ଉନ୍ନତ ଭବିଷ୍ୟତ ପାଇଁ ଆମେ ସ୍ଥାନୀୟ ଉତ୍ପାଦର ଉପଯୋଗ କରି ଗ୍ରାମୀଣ ଅର୍ଥବ୍ୟବସ୍ଥା ଓ ଏମଏସଏମଇ କ୍ଷେତ୍ରର ଉନ୍ନତି ବିଷୟରେ ଚିନ୍ତା କରିବା ଆବଶ୍ୟକ ।


    34. ଆମର ଡିଜିଟାଲ ପଇଠ ବ୍ୟବସ୍ଥା ଦ୍ରୁତଗତିରେ ବିକଶିତ ହୋଇଚାଳିଛି । ଆମେ ଗାଁରେ ଥିବା ଦୋକାନ , ଛୋଟ ଆଉଟଲେଟ ଏବଂ ଛୋଟ ସହରାଂଚଳ ମଲରେ ଡିଜିଟାଲ ପଇଠ ଉପରେ ଗୁରୁତ୍ୱ ଦେବା ଆବଶ୍ୟକ ।


    35. ରାସାୟନିକ ସାର ଓ କୀଟନାଶକ ପ୍ରୟୋଗ କରି ଆମେ ମୃତ୍ତିକାର ସ୍ୱାସ୍ଥ୍ୟକୁ ବିଗାଡ଼ିଚାଲିଛୁ । ଗାନ୍ଧୀଜୀ ଆମକୁ ମାର୍ଗ ଦେଖାଇଯାଇଛନ୍ତି , ଆମେ କ ’ ଣ ରାସାୟନିକ ସାରର ଉପଯୋଗ 25 , 20 , 10 ପ୍ରତିଶତକୁ ହ୍ରାସ କରିପାରିବା ନାହିଁ । ମୁଁ ନିଶ୍ଚିତ ଯେ ଆମ ଚାଷୀମାନେ ମୋର ଏହି ଇଚ୍ଛା ପୂରଣ କରିବେ ।


    36. ଭାରତୀୟ ପେସାଦାରଙ୍କର ସାରା ବିଶ୍ୱରେ ପରିଚୟ ରହିଛି । ଚନ୍ଦ୍ରାୟଣରେ ଆମର ବୈଜ୍ଞାନିକମାନେ ସେମାନଙ୍କ ସାମର୍ଥ୍ୟ ପ୍ରତିପାଦିତ କରିଛନ୍ତି , ଯାହା ଚନ୍ଦ୍ରର ଅପହଁଚ ଇଲାକାରେ ପହଁଚିବାକୁ ଯାଉଛି ।


    37. ଆଗାମୀ ଦିନରେ 1.5 ଲକ୍ଷ ଆରୋଗ୍ୟ କେନ୍ଦ୍ର ଗ୍ରାମାଂଚରେ ପ୍ରତିଷ୍ଠା କରାଯିବ । ପ୍ରତ୍ୟେକ ତିନୋଟି ଲୋକସଭା କ୍ଷେତ୍ରରେ ଗୋଟିଏ ମେଡ଼ିକାଲ କଲେଜ , ଦୁଇ କୋଟି ଲୋକଙ୍କୁ ଆବାସ , 15 କୋଟି ଗ୍ରାମୀଣ ପରିବାରକୁ ଜଳ ଯୋଗାଣ ଏବଂ 1.25 ଲକ୍ଷ କିମି ଗ୍ରାମୀଣ ସଡ଼କ ନିର୍ମାଣ କରାଯିବ । ଏହାଛାଡ଼ା ପ୍ରତ୍ୟେକ ଗ୍ରାମକୁ ବ୍ରଡବ୍ୟାଣ୍ଡ ଓ ଅପ୍ଟିକାଳ ଫାଇବର ନେଟୱାର୍କ ସହ ଯୋଡ଼ିବା ଲକ୍ଷ୍ୟ ମଧ୍ୟ ହାସଲ କରାଯିବ । 50 ହଜାରରୁ ଅଧିକ ଷ୍ଟାର୍ଟଅପ୍ ପାଇଁ ଯୋଜନା କରାଯାଇଛି ।


    38. ବାବା ସାହେବ ଆମ୍ବେଦକରଙ୍କ ସ୍ୱପ୍ନ , ଭାରତୀୟ ସମ୍ବିଧାନ 70 ବର୍ଷ ପୂରଣ କରିବାକୁ ଯାଉଛି । ଗୁରୁ ନାନକ ଦେବଙ୍କ 550ତମ ଜନ୍ମ ବାର୍ଷିକୀ ପାଇଁ ଚଳିତ ବର୍ଷ ମଧ୍ୟ ଗୁରୁତ୍ୱପୂର୍ଣ୍ଣ । ଚାଲନ୍ତୁ ବାବା ସାହେବ ଏବଂ ଗୁରୁ ନାନକ ଦେବଙ୍କ ଶିକ୍ଷାକୁ ପାଥେୟ କରି ଏକ ଉନ୍ନତ ସମାଜ ଏବଂ ଉନ୍ନତ ରାଷ୍ଟ୍ର ଗଠନ ଦିଗରେ ଆମେ ଅଗ୍ରସର ହେବା ।


    **********

    
    
    (Release ID: 1582893) Visitor Counter : 38