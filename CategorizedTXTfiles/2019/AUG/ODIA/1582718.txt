      ମାନବ ସମ୍ବଳ ବିକାଶ ମନ୍ତ୍ରଣାଳୟ

      20ଟି ଶିକ୍ଷାନୁଷ୍ଠାନକୁ ଶ୍ରେଷ୍ଠ ମାନ୍ୟତା ପାଇଁ ସୁପାରିସ
      • ଘରୋଇ ସଂସ୍ଥାନ ତାଲିକାରେ କିଟ୍ ବିଶ୍ୱବିଦ୍ୟାଳୟ

      Posted On: 02 AUG 2019 2:03PM by PIB Bhubaneshwar

    ଭାରତ ସରକାରଙ୍କ ଦ୍ୱାରା ଏନ ଗୋପାଳସ୍ୱାମୀଙ୍କ ଅଧ୍ୟକ୍ଷତାରେ ଗଠିତ କ୍ଷମତାପ୍ରାପ୍ତ ବିଶେଷଜ୍ଞ ସମିତି (ଇଇସି) 15ଟି ସରକାରୀ ଓ 15ଟି ଘରୋଇ ଶିକ୍ଷାନୁଷ୍ଠାନକୁ ‘ ଶ୍ରେଷ୍ଠ ସଂସ୍ଥାନ ’ ମାନ୍ୟତା ପ୍ରଦାନ କରିବା ଲାଗି ସୁପାରିସ କରିଛି । ଅଗଷ୍ଟ 2 , 2019ରେ ଅନୁଷ୍ଠିତ ବିଶ୍ୱ ବିଦ୍ୟାଳୟ ମଞ୍ଜୁରି ଆୟୋଗ (ୟୁଜିସି)ର 542ତମ ବୈଠକରେ ଏହି ସୁପାରିସକୁ ବିବେଚନା କରାଯାଇଛି ।


    ଯେହେତୁ ଏହି ଯୋଜନାରେ 10ଟି ସରକାରୀ ଏବଂ 10ଟି ଘରୋଇକୁ ମିଶାଇ ମୋଟ 20ଟି ଶିକ୍ଷାନୁଷ୍ଠାନକୁ ଶ୍ରେଷ୍ଠ ମାନ୍ୟତାପ୍ରାପ୍ତ ସଂସ୍ଥାନ ତାଲିକାରେ ସାମିଲ କରାଯିବା ଲାଗି ବ୍ୟବସ୍ଥା ରହିଛି , ସେଥିପାଇଁ ସ୍ୱଚ୍ଛ ତଥା ନିରୀକ୍ଷଣକାରୀ ପ୍ରକ୍ରିୟାରେ 15ଟି ଘରୋଇ ଏବଂ 15ଟି ସରକାରୀ ସଂସ୍ଥାନକୁ ୟୁଜିସି ଚୟନ କରିଛି ।


    15ଟି ଘରୋଇ ଶିକ୍ଷାନୁଷ୍ଠାନ ତାଲିକାରେ ଭୁବନେଶ୍ୱରର କିଟ ବିଶ୍ୱବିଦ୍ୟାଳୟକୁ ସାମିଲ କରାଯାଇଛି । କ୍ୟୁଏସ 2019 ରେଙ୍କିଙ୍ଗରେ କିଟ 61ରୁ 65 ସ୍ଥାନ ମଧ୍ୟରେ ରହିଥିବା ବେଳେ 2018 ଓ 2019ର ଏନଆଇଆରଏଫ ରେଙ୍କିଙ୍ଗରେ ଯଥାକ୍ରମେ 42 ଓ 31ତମ ସ୍ଥାନରେ ରହିଥିଲା । କିଟ ବିଶ୍ୱବିଦ୍ୟାଳୟକୁ ଶ୍ରେଷ୍ଠ ମାନ୍ୟତାପ୍ରାପ୍ତ ସଂସ୍ଥାନରେ ସାମିଲ କରିବା ଲାଗି ସହମତି ପତ୍ର ଦିଆଯାଇଛି ।


    ଇଇସି ଦ୍ୱାରା ସୁପାରିସ କରାଯାଇଥିବା 15ଟି ସରକାରୀ ଏବଂ 15ଟି ଘରୋଇ ସଂସ୍ଥାନ ମଧ୍ୟରୁ 10ଟି ସରକାରୀ ଏବଂ 10ଟି ଘରୋଇ ସଂସ୍ଥାନ ବାଛିବା ଲାଗି ନିମ୍ନୋକ୍ତ ନିୟମ ଅବଲମ୍ବନ କରାଯିବ ।


    କ. ଏହି ଯୋଜନାରେ ବିଶ୍ୱ ମାନ୍ୟତା ପାଇଁ ସଂସ୍ଥାନଗୁଡ଼ିକୁ ପ୍ରସ୍ତୁତ କରାଯିବା ଲାଗି ଲକ୍ଷ୍ୟ ରଖାଯାଇଛି , ତେଣୁ କୌଣସି ବିଶ୍ୱ କିମ୍ବା ଜାତୀୟ ରେଙ୍କିଙ୍ଗରେ ସ୍ଥାନ ପାଇନଥିବା ସଂସ୍ଥାନକୁ ଶ୍ରେଷ୍ଠ ସଂସ୍ଥାନ ମାନ୍ୟତା ଲାଗି ସୁପାରିସ କରାଯିବ ନାହିଁ ।


    ଖ. ଉପରୋକ୍ତ ପ୍ରକ୍ରିୟା ଦେଇ ନିରୀକ୍ଷଣ କରାଯିବା ପରେ ଯଦି ତାଲିକାରେ ଖାଲି ସ୍ଥାନ ଥାଏ , ପ୍ରତିଷ୍ଠା ହେବାକୁ ଥିବା (ଗ୍ରୀନ ଫିଲ୍ଡ) ଶିକ୍ଷାନୁଷ୍ଠାନର ପ୍ରସ୍ତାବଗୁଡ଼ିକୁ ବିବେଚନା କରାଯିବ ।


    ସରକାରୀ ସଂସ୍ଥାନ :


    ଉପରୋକ୍ତ ନିୟମ ଅନୁଯାୟୀ , କ୍ୟୁଏସ-2020 ବିଶ୍ୱ ରେକିଙ୍ଗ ଆଧାରରେ ୟୁଜିସି ୧୫ଟି ସଂସ୍ଥାନର ତାଲିକା ପ୍ରସ୍ତୁତ କରିଛି । ଅମୀମାଂଶିତ ରହିବା ସ୍ଥିତିରେ କ୍ୟୁଏସ-2019 ଇଣ୍ଡିଆ ରେକିଙ୍ଗକୁ ଉପଯୋଗ କରାଯିବ ।


    ତଦନୁଯାୟୀ ନିମ୍ନୋକ୍ତ ସଂସ୍ଥାନଗୁଡ଼ିକୁ ଶ୍ରେଷ୍ଠ ସଂସ୍ଥାନ ମାନ୍ୟତା ପ୍ରଦାନ ଲାଗି ସୁପାରିସ କରାଯାଇଛି :


    ବିଶ୍ୱ ରେକିଙ୍ଗରେ 152 ତମ ତଥା ଜାତୀୟ ରେକିଙ୍ଗ ଶୀର୍ଷରେ ଥିବା ଆଇଆଇଟି ବମ୍ବେ ସରକାରୀ ସଂସ୍ଥାନ ତାଲିକାର ପ୍ରଥମ ସ୍ଥାନରେ ରହିଛି ତଥା ଏହାକୁ ଶ୍ରେଷ୍ଠ ସଂସ୍ଥାନ ଭାବେ ପୂର୍ବରୁ ଘୋଷଣା କରାଯାଇସାରିଛି । ଆଇଆଇଟି ଦିଲ୍ଲୀ (ବିଶ୍ୱ ରେକିଙ୍ଗ 182 ଜାତୀୟ ରେକିଙ୍ଗ 4) ଓ ଏକକ ବିଶ୍ୱବିଦ୍ୟାଳୟ ଆଇଆଇଏସସି ବାଙ୍ଗାଲୋର (ବିଶ୍ୱ ରେକିଙ୍ଗ 184 ଓ ଜାତୀୟ ରେକିଙ୍ଗ 2)କୁ ମଧ୍ୟ ଶ୍ରେଷ୍ଠ ସଂସ୍ଥାନ ଭାବେ ଘୋଷଣା କରାଯାଇସାରିଛି । ଏହାଛଡ଼ା ଆଇଆଇଟି ମାଡ୍ରାସ , ଆଇଆଇଟି ଖଡ଼ଗପୁର , କେନ୍ଦ୍ରୀୟ ବିଶ୍ୱବିଦ୍ୟାଳୟ ଭାବେ ମାନ୍ୟତାପ୍ରାପ୍ତ ଦିଲ୍ଲୀ ବିଶ୍ୱବିଦ୍ୟାଳୟ , ହାଇଦ୍ରାବାଦ କେନ୍ଦ୍ରୀୟ ବିଶ୍ୱବିଦ୍ୟାଳୟ , କୋଲକାତାର ଯାଦବପୁର ବିଶ୍ୱବିଦ୍ୟାଳୟ , ଚେନ୍ନାଇର ଆନ୍ନା ବିଶ୍ୱବିଦ୍ୟାଳୟ , ବାରଣାସୀର ବନାରସ ହିନ୍ଦୁ ବିଶ୍ୱବିଦ୍ୟାଳୟ , ପୁନେର ସାବିତ୍ରୀ ଫୁଲେ ବିଶ୍ୱବିଦ୍ୟାଳୟ , ଆଲିଗଡ଼ ମୁସଲିମ ବିଶ୍ୱବିଦ୍ୟାଳୟ , ତେଜପୁର ବିଶ୍ୱବିଦ୍ୟାଳୟ , ଚଣ୍ଡିଗଡ଼ର ପଞ୍ଜାବ ବିଶ୍ୱବିଦ୍ୟାଳୟ , ବିଶାଖାପାଟଣାର ଆନ୍ଧ୍ର ବିଶ୍ୱବିଦ୍ୟାଳୟକୁ ଶ୍ରେଷ୍ଠ ସଂସ୍ଥାନ ମାନ୍ୟତା ଦେବା ଲାଗି ସୁପାରିସ କରାଯାଇଛି ।


    ଘରୋଇ ବିଶ୍ୱବିଦ୍ୟାଳୟଗୁଡ଼ିକ ମଧ୍ୟରେ ରାଜସ୍ଥାନର ବିଟ୍ସ ପିଲାନି , ମନିପାଲ ଏକାଡେମୀ ଅଫ ହାୟର ଏଜୁକେସନ , ମହାରାଷ୍ଟ୍ରର ରିଲାଏନ୍ସ ଫାଉଣ୍ଡେସନ ଜିଓ ଇନଷ୍ଟିଚ୍ୟୁଟ (ପ୍ରତିଷ୍ଠା ହେବାକୁ ଥିବା ଗ୍ରୀନଫିଲ୍ଡ ସଂସ୍ଥାନ) , ବାଙ୍ଗାଲୋରସ୍ଥିତ ଅମୃତା ବିଶ୍ୱ ବିଦ୍ୟାପୀଠମ , ତାମିଲନାଡ଼ୁର ଭିଆଇଟି ଭେଲୋର , ଦିଲ୍ଲୀର ଜାମିଆ ହମଦର୍ଦ୍ଦ , ଭୁବନେଶ୍ୱରର କଳିଙ୍ଗ ଇନଷ୍ଟିଚ୍ୟୁଟ ଅଫ ଟେକନୋଲଜି (କିଟ ବିଶ୍ୱବିଦ୍ୟାଳୟ) , ହରିୟାଣାର ଓପି ଜିନ୍ଦଲ ବିଶ୍ୱବିଦ୍ୟାଳୟ , ଉତ୍ତର ପ୍ରଦେଶର ଶିବ ନାଦାର ବିଶ୍ୱବିଦ୍ୟାଳୟ , ଦିଲ୍ଲୀର ସତ୍ୟ ଭାରତୀ ଫାଉଣ୍ଡେସନର ଭାରତୀ ଶିକ୍ଷାନୁଷ୍ଠାନ (ପ୍ରତିଷ୍ଠା ହେବାକୁ ଥିବା ଗ୍ରୀନଫିଲ୍ଡ ସଂସ୍ଥାନ) , ବାଙ୍ଗାଲୋରର ଅଜିମ ପ୍ରେମଜୀ ବିଶ୍ୱବିଦ୍ୟାଳୟ , ଚେନ୍ନାଇର କେଆରଇଏ ବିଶ୍ୱବିଦ୍ୟାଳୟ , ବାଙ୍ଗାଲୋରର ଆଇଆଇଏଚଏସ , ଗାନ୍ଧୀନଗର ସ୍ଥିତ ଇଣ୍ଡିଆନ ଇନଷ୍ଟିଚୁଟ ଅଫ ପବ୍ଲିକ ହେଲ୍ଥକୁ ସାମିଲ କରାଯାଇଛି ।


    ଶ୍ରେଷ୍ଠ ସଂସ୍ଥାନ ମାନ୍ୟତା ପାଇଁ ପ୍ରସ୍ତାବିତ ଘରୋଇ ସଂସ୍ଥାନଗୁଡ଼ିକୁ କୌଣସି ପ୍ରକାର ଆର୍ଥିକ ସହାୟତା ପ୍ରଦାନ କରାଯିବ ନାହିଁ , ବରଂ ସେମାନଙ୍କୁ ସ୍ୱତନ୍ତ୍ର ବର୍ଗର ଏକକ ବିଶ୍ୱବିଦ୍ୟାଳୟ ଭାବେ ଅଧିକ କ୍ଷମତା ପ୍ରଦାନ କରାଯିବ ।


    ଗ୍ରୀନଫିଲ୍ଡ ସଂସ୍ଥାନଗୁଡ଼ିକୁ ଶିକ୍ଷାନୁଷ୍ଠାନ ପ୍ରତିଷ୍ଠା ଏବଂ ପ୍ରଚଳନ କରିବା ଲାଗି 3 ବର୍ଷର ଅତିରିକ୍ତ ସମୟ ଦିଆଯିବ , ଏହାପରେ ଶ୍ରେଷ୍ଠ ସଂସ୍ଥାନ ମାନ୍ୟତା ପ୍ରଦାନ କରିବା ଲାଗି ଇଇସି ପ୍ରସ୍ତାବର ବିଚାର କରିବ ।


    **********


    

    
    (Release ID: 1582718) Visitor Counter : 18