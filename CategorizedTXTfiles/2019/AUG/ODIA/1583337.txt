      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      କାଜାନ ବିଶ୍ୱ ଦକ୍ଷତା ପ୍ରତିଯୋଗିତାରେ ଭାରତକୁ 19 ପଦକ, ସ୍ୱର୍ଣ୍ଣ ପଦକ ଜିଣିଲେ ଓଡ଼ିଆ ପ୍ରତିଯୋଗୀ ଅଶ୍ୱଥ ନାରାୟଣ
      • ଜଳ ପ୍ରଯୁକ୍ତିରେ ସ୍ୱର୍ଣ୍ଣ, ୱେବ ପ୍ରଯୁକ୍ତିର ରୌପ୍ୟ ପଦକ ଜିଣିଲା ଭାରତ
      • ଗହଣା ଓ ଗ୍ରାଫିକ ଡିଜାଇନ୍ରେ 2 କାଂସ୍ୟ ସମେତ ଉକ୍ରର୍ଷତା ପାଇଁ 15 ପଦକ
      • 63 ରାଷ୍ଟ୍ର ମଧ୍ୟରେ ତ୍ରୟୋଦଶ ସ୍ଥାନରେ ଭାରତ
      • 56 ବର୍ଗରେ ଭାଗନେଇଥିଲେ 1350 ପ୍ରତିଯୋଗୀ
      Posted On: 28 AUG 2019 8:26PM by PIB Bhubaneshwar


    ରୁଷର କାଜାନଠାରେ ଅନୁଷ୍ଠିତ ବିଶ୍ୱ ଦକ୍ଷତା ଅନ୍ତର୍ଜାତୀୟ ପ୍ରତିଯୋଗିତା-2019ରେ ଭାରତୀୟ ଦଳ ବର୍ତ୍ତମାନସୁଦ୍ଧା ସବୁଠୁ ଶ୍ରେଷ୍ଠ ପ୍ରଦର୍ଶନ କରିଛି । ଭାରତୀୟ ପ୍ରତିଯୋଗୀମାନେ ଉତ୍କୃଷ୍ଟ ପ୍ରଦର୍ଶନ କରି ବିଶ୍ୱସ୍ତରରେ ଦେଶର ଗୌରବ ବୃଦ୍ଧି କରିବା ସହିତ ମୋଟ 19ଟି ପଦକ ସହିତ ସ୍ୱଦେଶ ପ୍ରତ୍ୟାବର୍ତ୍ତନ କରିଛନ୍ତି । ଏହି ପ୍ରତିଯୋଗିତାରେ 48 ଜଣିଆ ଭାରତୀୟ ଦଳ ଗୋଟିଏ ସ୍ୱର୍ଣ୍ଣ , ଗୋଟିଏ ରୌପ୍ୟ ଓ ଦୁଇଟି କାଂସ୍ୟ ପଦକ ସହିତ ଉତ୍କର୍ଷ ପାଇଁ 15ଟି ପଦକ ହାସଲ କରିଛି । ଗତକାଲି କାଜାନରେ ଏହି ପ୍ରତିଯୋଗିତାର ଉଦଯାପନୀ କାର୍ଯ୍ୟକ୍ରମ ମହାସମାରୋହରେ ଅନୁଷ୍ଠିତ ହୋଇଥିଲା । ଏଥିରେ ରୁଷ ରାଷ୍ଟ୍ରପତି ଭ୍ଲାଦିମିର ପୁତିନ ଯୋଗ ଦେଇଥିଲେ ।


    ଓଡ଼ିଶାରୁ ପ୍ରତିନିଧିତ୍ୱ କରୁଥିବା ଏସ. ଅଶ୍ୱଥ ନାରାୟଣ ଜଳ ପ୍ରଯୁକ୍ତି ବର୍ଗରେ 11ଟି ଦେଶର ପ୍ରତିଯୋଗୀଙ୍କୁ ପଛରେ ପକାଇ ସ୍ୱର୍ଣ୍ଣ ପଦକ ଜିଣିଛନ୍ତି । ସେ ମଧ୍ୟ ଭାରତୀୟ ପ୍ରତିଦ୍ୱନ୍ଦ୍ୱୀଙ୍କ ତୁଳନାରେ ‘ ଦେଶର ଶ୍ରେଷ୍ଠ ’ ପ୍ରତିଯୋଗୀ ଭାବେ ବିବେଚିତ ହୋଇଛନ୍ତି । ସେହିପରି 33ଟି ଦେଶର ପ୍ରତିଯୋଗୀଙ୍କୁ ପଛରେ ପକାଇ କର୍ଣ୍ଣାଟକରୁ ପ୍ରତିନିଧିତ୍ୱ କରୁଥିବା ପ୍ରଣବ ନୁତାଲାପତି ୱେବ ଟେକନୋଲୋଜିରେ ରୌପ୍ୟ ପଦକ ବିଜେତା ହୋଇଛନ୍ତି । ପଶ୍ଚିମବଙ୍ଗରୁ ପ୍ରତିନିଧିତ୍ୱ କରୁଥିବା ସଞ୍ଜୟ ପ୍ରାମାଣିକ 16ଟି ଦେଶର ପ୍ରତିଯୋଗୀଙ୍କୁ ପରାସ୍ତ କରି ଗହଣା ଡିଜାଇନରେ ବ୍ରୋଞ୍ଜ ପଦକ ହାସଲ କରିଛନ୍ତି । ଅନୁରୂପ ଭାବେ ଗ୍ରାଫିକ ଡିଜାଇନ ବର୍ଗରେ ମହାରାଷ୍ଟ୍ରର ସ୍ୱେତା ରତନପୁରା କାଂସ୍ୟ ପଦକ ଜିତିଛନ୍ତି । ଦେଶର ଏକମାତ୍ର ମହିଳା ପ୍ରତିଯୋଗୀ ଭାବେ ସେ 35ଟି ଦେଶର ପ୍ରତିଯୋଗୀଙ୍କୁ ପଛରେ ପକାଇ ଏହି ସଫଳତା ଅର୍ଜନ କରିଛନ୍ତି ।


    ଏହି ଐତିହାସିକ ସଫଳତା ସହିତ ଭାରତୀୟ ଦଳ ବିଶ୍ୱସ୍ତରରେ ଦକ୍ଷତାର ନୂତନ ମାନକ ପ୍ରତିଷ୍ଠା କରିଛି । ଦଳଗତ ଭାବେ ଭାରତ ଚଳିତ ଥର ତ୍ରୟୋଦଶ ସ୍ଥାନରେ ରହି ପ୍ରତିଯୋଗିତା ଶେଷ କରିଛି । 2017ରେ ଆବୁଧାବିରେ ଅନୁଷ୍ଠିତ ଏହି ପ୍ରତିଯୋଗିତାର ବିଗତ ସଂସ୍କରଣରେ ଭାରତ 11ଟି ପଦକ ଜିଣି ଉନବିଂଶତମ ସ୍ଥାନରେ ରହିଥିଲା ।


    ଧନ୍ଦାମୂଳକ ଦକ୍ଷତା କ୍ଷେତ୍ରରେ ଏହି ବିଶାଳ ପ୍ରତିଯୋଗିତାରେ ସାରା ବିଶ୍ୱରୁ ଦୃଢ଼ ପ୍ରତିଦ୍ୱନ୍ଦୀମାନେ ଅଂଶଗ୍ରହଣ କରିଥିଲେ । ଏଥର ପୂର୍ବାପେକ୍ଷ ଅଧିକ ପ୍ରତିଯୋଗୀ ଭାଗ ନେଇଥିଲେ । ମୋଟ 63ଟି ଦେଶରୁ 1350 ଜଣ ପ୍ରତିଯୋଗୀ ଏଥିରେ ଭାଗ ନେଇଥିଲେ । ଏମାନେ ପଦକ ଜିତିବା ପାଇଁ 56ଟି ଦକ୍ଷତା ବର୍ଗରେ ପ୍ରତିଦ୍ୱନ୍ଦ୍ୱିତା କରିଥିଲେ । ଭାରତୀୟ ଦଳ 19ଟି ପଦକ ଜିଣି ଧନ୍ଦାମୂଳକ ଦକ୍ଷତା କ୍ଷେତ୍ରରେ ଇତିହାସ ରଚିଛି । ଏହା କେବଳ ସେମାନଙ୍କ ପ୍ରତିଭା ନୁହେଁ ବରଂ ସେମାନଙ୍କ ଦୃଢ଼ ସମର୍ପଣ ଓ ପ୍ରତିବଦ୍ଧତାକୁ ବ୍ୟକ୍ତ କରୁଛି ।


    ଭାରତୀୟ ଦଳକୁ ସେମାନଙ୍କ ପ୍ରଦର୍ଶନ ପାଇଁ ଅଭିନନ୍ଦନ ଜଣାଇ କେନ୍ଦ୍ର ଦକ୍ଷତା ବିକାଶ ଏବଂ ଉଦ୍ୟମିତା ମନ୍ତ୍ରୀ ଡ. ମହେନ୍ଦ୍ର ନାଥ ପାଣ୍ଡେ କହିଛନ୍ତି ଯେ ଏହା ପ୍ରତ୍ୟେକ ଭାରତୀୟଙ୍କ ପାଇଁ ଗର୍ବ ଓ ଗୌରବର ବିଷୟ । ଭାରତୀୟ ଦଳ ଐତିହାସିକ ପ୍ରଦର୍ଶନ କରିଥିବାରୁ ପ୍ରଶଂସାର ପାତ୍ର ବୋଲି ସେ କହିଛନ୍ତି । ଏହି ବିଜୟ ଭାରତୀୟ ଯୁବପିଢ଼ିକୁ ଅନୁପ୍ରାଣିତ କରିବ , ଫଳରେ ସେମାନେ ଖୁବଶୀଘ୍ର ଦକ୍ଷତା ତାଲିମ ପରିସଂସ୍ଥାନରେ ସାମିଲ ହୋଇପାରିବେ । ଏହି ବିଜୟ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ “ କୁଶଳୀ ଭାରତ ” ସ୍ୱପ୍ନ ପୂରଣ ଦିଗରେ ଆଉ ଏକ ପାଦ ଆଗେଇ ନେଇଛି ବୋଲି ସେ କହିଛନ୍ତି । କେନ୍ଦ୍ରମନ୍ତ୍ରୀ ଗତ ସପ୍ତାହରେ କାଜାନ ଗସ୍ତ କରି ପ୍ରତିଯୋଗିତା ସ୍ଥଳରେ ଭାରତୀୟ ପାଭିଲିୟନୁ ଉନ୍ମୋଚନ କରିବା ସହିତ ଅନ୍ୟ ଦେଶଗୁଡ଼ିକର ପ୍ରତିନିଧି , ଶିଳ୍ପ ପ୍ରତିନିଧି ଓ ପ୍ରତିଯୋଗୀଙ୍କ ସହିତ ବାର୍ତ୍ତାଳାପ କରିଥିଲେ ।


    ସେହିପରି ଭାରତ ସରକାରଙ୍କ ପ୍ରତିନିଧି ଭାବେ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରଣାଳୟ ଯୁଗ୍ମସଚିବ ଶ୍ରୀ ରାଜେଶ ଅଗ୍ରୱାଲ ଭାରତୀୟ ଦଳ ସହିତ କାଜାନରେ ରହିଥିଲେ । ସେ ପଦକ ଜିଣିଥିବା ଭାରତୀୟ ପ୍ରତିଯୋଗୀମାନଙ୍କୁ ଅଭିନନ୍ଦନ ଜଣାଇବା ସହିତ ସେମାନେ ଦେଶ ପାଇଁ ଗୌରବ ଆଣିଥିବା କହିଛନ୍ତି ।


    ଅନୁରୂପ ଭାବେ ଜାତୀୟ ଦକ୍ଷତା ବିକାଶ ନିଗମ (ଏନଏସଡିଜି) ପରିଚାଳନା ନିର୍ଦ୍ଦେଶକ ତଥା ମୁଖ୍ୟ କାର୍ଯ୍ୟନିର୍ବାହୀ ଅଧିକାରୀ ଡ. ମନୀଷ କୁମାର କହିଛନ୍ତି , ପଦକ ବିଜେତାମାନଙ୍କୁ ଅଭିନନ୍ଦନ । ସ୍ୱର୍ଣ୍ଣ ପଦକ ହାସଲ କରିଥିବା ଅଶ୍ୱଥ ନାରାୟଣଙ୍କୁ ବିଶେଷ ଅଭିନନ୍ଦନ । ବିଶ୍ୱ ଦକ୍ଷତା ପ୍ରତିଯୋଗିତାରେ ଭାଗ ନେବା ଲାଗି ପ୍ରତିଯୋଗୀମାନଙ୍କୁ ପ୍ରସ୍ତୁତ କରିବାରେ ସହାୟତା ପାଇଁ ସେ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରଣାଳୟ , ରାଜ୍ୟ ସରକାର ଓ ଶିଳ୍ପ ନେତୃବର୍ଗଙ୍କୁ ଧନ୍ୟବାଦ ଜଣାଇଛନ୍ତି ।

    
    
    (Release ID: 1583337) Visitor Counter : 14