      ଖଣି ମନ୍ତ୍ରଣାଳୟ

      ପ୍ରତିଷ୍ଠା ହେବ ନୂତନ ରାଷ୍ଟ୍ରାୟତ୍ତ ଉଦ୍ୟୋଗ କାବିଲ
      • ନାଲକୋ, ଏଚସିଏଲ ଓ ଏମିସିଏଲର ସହଭାଗୀତାରେ ଗଠିତ ହେବ କାବିଲ
      • ଗୁରୁତ୍ୱପୂର୍ଣ୍ଣ ଏବଂ ମୂଲ୍ୟବାନ ଖଣିଜ ଦ୍ରବ୍ୟର ନିରନ୍ତର ଯୋଗାଣ ସୁନିଶ୍ଚିତ କରିବ ଏହି ଉଦ୍ୟୋଗ
      Posted On: 01 AUG 2019 1:48PM by PIB Bhubaneshwar


    ତିନୋଟି ରାଷ୍ଟ୍ରାୟତ୍ତ ଉଦ୍ୟୋଗ ନ୍ୟାସନାଲ ଆଲୁମିନିୟମ କମ୍ପାନୀ ଲିମିଟେଡ (ନାଲକୋ) , ହିନ୍ଦୁସ୍ତାନ କପର ଲିମିଟେଡ (ଏଚସିଏଲ) ଓ ମିନେରାଲ ଏକ୍ସପ୍ଲୋରେସନ କମ୍ପାନୀ ଲିମିଟେଡ (ଏମିସିଏଲ)ର ସହଭାଗୀତାରେ ଖଣିଜ ବିଦେଶ ଇଣ୍ଡିଆ ଲିମିଟେଡ (କାବିଲ) ନାମକ ଏକ ଯୌଥ ଉଦ୍ୟୋଗ ପ୍ରତିଷ୍ଠା କରାଯିବ । କୋଇଲା , ଖଣି ଓ ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ପ୍ରହ୍ଲାଦ ଯୋଶୀ ଏ ସମ୍ପର୍କରେ ସୂଚନା ଦେଇ କହିଛନ୍ତି ଯେ କାବିଲ ଗଠନ କରାଯିବାର ଉଦ୍ଦେଶ୍ୟ ହେଉଛି ଭାରତୀୟ ଘରୋଇ ବଜାରକୁ ଗୁରୁତ୍ୱପୂର୍ଣ୍ଣ ଏବଂ ମୂଲ୍ୟବାନ ଖଣିଜ ଦ୍ରବ୍ୟର ନିରନ୍ତର ଯୋଗାଣ ସୁନିଶ୍ଚିତ କରିବା । କାବିଲ ଦେଶର ଖଣିଜ ନିରାପତ୍ତା ସୁନିଶ୍ଚିତ କରିବା ସହିତ ରପ୍ତାନି ଉପରେ ନିର୍ଭରଶୀଳତା ହ୍ରାସ କରିବା ଲକ୍ଷ୍ୟକୁ ବାସ୍ତବ ରୂପ ଦେବ ବୋଲି ସେ କହିଥିଲେ ।


    ପରିବହନ ଏବଂ ଉତ୍ପାଦନ କ୍ଷେତ୍ର ପାଇଁ ଖଣି ଏବଂ ଧାତବ ସାମଗ୍ରୀର ସ୍ଥାୟୀ ଉତ୍ସ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । 2015ରେ ପ୍ୟାରିସଠାରେ ଅନୁଷ୍ଠିତ ମିଳିତ ଜାତିସଂଘ ଜଳବାୟୁ ପରିବର୍ତ୍ତନ ସମ୍ମେଳନରେ ଗ୍ରୀନହାଉସ ଗ୍ୟାସ ନିର୍ଗମନ ହ୍ରାସ କରିବା ଏବଂ ପରିବହନର ଏକ ସବୁଜ ମାଧ୍ୟମ ଗ୍ରହଣ କରିବା ଲାଗି ଭାରତ ଶପଥ ନେଇଥିଲା । ଏହା ଉଲ୍ଲେଖ କରି ମନ୍ତ୍ରୀ କହିଥିଲେ ଯେ ବୈଦ୍ୟୁତିକ ବାହନ ଚଳାଚଳ ଉପରେ ପ୍ରଧାନମନ୍ତ୍ରୀ ଗୁରୁତ୍ୱାରୋପ କରୁଛନ୍ତି । ତେଣୁ ବ୍ୟାଟେରୀ ମାଧ୍ୟମରେ ଇନ୍ଧନ ସଂଚୟ ସୁନିଶ୍ଚିତ କରିବା ଗୁରୁତ୍ୱପୂର୍ଣ୍ଣ ବୋଲି ଶ୍ରୀ ଯୋଶୀ କହିଥିଲେ । ଆହୁରି ବିମାନ ଚଳାଚଳ , ପ୍ରତିରକ୍ଷା ଏବଂ ମହକାଶ ଗବେଷଣା କ୍ଷେତ୍ରରେ କମ ଓଜନ ବିଶିଷ୍ଟ ଓ ଉଚ୍ଚ ଯାନ୍ତ୍ରିକ ଦୃଢ଼ତା ଥିବା ଖଣିଜ ଦ୍ରବ୍ୟର ଆବଶ୍ୟକତା ପଡ଼ିବ । ସ୍ୱଳ୍ପ ସମ୍ପଦ ଆଧାର ରହିଥିବା 12ଟି ମୂଲ୍ୟବାନ ଖଣିଜ ଦ୍ରବ୍ୟ ମଧ୍ୟରୁ ଲିଥିୟମ , କୋବାଲ୍ଟ ହେଉଛି ଗୁରୁତ୍ୱପୂର୍ଣ୍ଣ ।


    ଭାରତରେ ମୂଲ୍ୟବାନ ଖଣିଜ ଦ୍ରବ୍ୟର ଆବଶ୍ୟକତା ପୂରଣ କରିବା ଏବଂ ବାଣିଜ୍ୟିକ ଉପଯୋଗ ଲାଗି ବିଦେଶରେ ଏସବୁ ଖଣିଜ ଦ୍ରବ୍ୟ ଠାବ କରିବା , ଅଧିଗ୍ରହଣ , ଉତ୍ତୋଳନ , ବିକାଶ , ଖନନ ଓ ପ୍ରକ୍ରିୟାକରଣ କରିବା ଲାଗି କାବିଲ କାର୍ଯ୍ୟ କରିବ । ଖଣିଜ ସମ୍ପଦ ଉତ୍ସ ଥିବା ଦେଶରେ ବାଣିଜୟ୍ୟକ ସୁଯୋଗ , ଜିଟୁଜି ସହଭାଗୀତା କିମ୍ବା ଖଣିଜ ଦ୍ରବ୍ୟର ଉତୋଳନ ଓ ଖଣିଜ ସମ୍ପତ୍ତିରେ ରଣନୈତିକ ଅଧିଗ୍ରହଣ ତଥା ନିବେଶ ଜରିଆରେ ଏସବୁ ଖଣିଜ ଦ୍ରବ୍ୟ ଓ ଧାତୁ ସଂଗ୍ରହ କରାଯିବ । ଅଷ୍ଟ୍ରେଲିଆ , ଆଫ୍ରିକା ଓ ଦକ୍ଷିଣ ଆମେରିକା ଆଦି ଖଣି ସମୃଦ୍ଧ ରାଷ୍ଟ୍ର ସହ ସହଭାଗୀତା ସ୍ଥାପନ କରିବାରେ ଏହି ନୂଆ କମ୍ପାନୀ ସହାୟକ ହେବ । ଏସବୁ ଦେଶରେ ଉତ୍ତୋଳନ ଏବଂ ଖଣିଜ ପ୍ରକ୍ରିୟାକରଣରେ ଭାରତୀୟ ବିଶେଷଜ୍ଞତା ଆପୋସ ଲାଭ ପ୍ରଦାନ କରିବା ସହିତ ନୂତନ ଅର୍ଥନୈତିକ ସୁଯୋଗ ସୃଷ୍ଟି କରିବ । ଏହି କମ୍ପାନୀରେ ନାଲକୋ , ଏଚସିଏଲ ଏବଂ ଏମଇସିଏଲର ଇକ୍ୟୁଟି ସହଭାଗୀତା ଅନୁପାତ 40:30:30 ରହିବ ।


    ଖଣି , କୋଇଲା ଓ ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ପ୍ରହ୍ଲାଦ ଯୋଶୀ , ଖଣି ସଚିବ ଅନୀଲ ମୁକିମ ଓ ଅନ୍ୟ ବରିଷ୍ଠ ଅଧିକାରୀଙ୍କ ଉପସ୍ଥିତିରେ ଏହି ଯୌଥ ଉଦ୍ୟୋଗର ରାଜିନାମା ସ୍ୱାକ୍ଷରିତ ହୋଇଥିଲା ।


    **********

    
    
    (Release ID: 1582710) Visitor Counter : 14