      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନୂତନ କ୍ୟାବିନେଟ ସଚିବ ଭାବେ ଶ୍ରୀ ରାଜୀବ ଗୌବାଙ୍କ ଦାୟିତ୍ୱଗ୍ରହଣ
      Posted On: 30 AUG 2019 8:34PM by PIB Bhubaneshwar


    ନୂତନ କ୍ୟାବିନେଟ ସଚିବ ଭାବେ ଆଜି ଶ୍ରୀ ରାଜୀବ ଗୌବା ଦାୟିତ୍ୱ ଗ୍ରହଣ କରିଛନ୍ତି । ବିଦାୟୀ କ୍ୟାବିନେଟ ସଚିବ ଶ୍ରୀ ପି.କେ. ସିହ୍ନାଙ୍କ ଅବସର ପରେ ତାଙ୍କୁ ଏହି ଦାୟିତ୍ୱ ମିଳିଛି । 1982 ବ୍ୟାଚର ଝାଡ଼ଖଣ୍ଡ କ୍ୟାଡର ଭାରତୀୟ ପ୍ରଶାସନିକ ସେବା ଅଧିକାରୀ (ଆଇଏଏସ) ଶ୍ରୀ ଗୌବା କେନ୍ଦ୍ର ଗୃହ ସଚିବ , ଭାରତ ସରକାରଙ୍କ ସହରାଂଚଳ ବିକାଶ ମନ୍ତ୍ରଣାଳୟ ସଚିବ , ତଥା ଝାଡ଼ଖଣ୍ଡର ମୁଖ୍ୟ ଶାସନ ସଚିବ ଭଳି ବହୁ ଗୁରୁତ୍ୱପୂର୍ଣ୍ଣ ପଦପଦବୀରେ ଦାୟିତ୍ୱ ନିର୍ବାହ କରିସାରିଛନ୍ତି । ସେ ମଧ୍ୟ ଅନ୍ତର୍ଜାତୀୟ ମୁଦ୍ରା ପାଣ୍ଠିରେ ଭାରତର ପ୍ରତିନିଧିତ୍ୱ କରିଛନ୍ତି ।


    କେନ୍ଦ୍ର ଓ ରାଜ୍ୟ ସରକାରଙ୍କ ସ୍ତରରେ ତଥା ଅନ୍ତର୍ଜାତୀୟ ସଂଗଠନରେ କାର୍ଯ୍ୟ କରିଥିବା ଶ୍ରୀ ଗୌବାଙ୍କର ନିରାପତ୍ତା , ପ୍ରଶାସନ , ଆର୍ଥିକ କ୍ଷେତ୍ର ଆଦିରେ ବ୍ୟାପକ ପ୍ରଶାସନିକ ଅଭିଜ୍ଞତା ରହିଛି ।


    ଧାରା 370 ଉଚ୍ଛେଦ ଏବଂ ଜାମ୍ମୁ ଓ କାଶ୍ମୀରର ପୁନର୍ଗଠନ ଲାଗି କେନ୍ଦ୍ର ସରକାରଙ୍କ ନିଷ୍ପତ୍ତି କାର୍ଯ୍ୟକାରୀ କରିବାରେ ସେ ପ୍ରମୁଖ ଭୂମିକା ନିର୍ବାହ କରିଛନ୍ତି । ଏହି ନିଷ୍ପତ୍ତିର ବାଧାମୁକ୍ତ ଏବଂ ସୁଗମ କାର୍ଯ୍ୟାନ୍ୱୟନ ଦିଗରେ ମଧ୍ୟ ତାଙ୍କର ଉଲ୍ଲେଖନୀୟ ଭୂମିକା ରହିଛି । ବିସ୍ତୃତ ଭାବେ ଦେଖିଲେ ଏସବୁ ନିଷ୍ପତ୍ତି କାର୍ଯ୍ୟକାରୀ କରିବାରେ କେନ୍ଦ୍ର ଗୃହ ମନ୍ତ୍ରଣାଳୟର ପ୍ରୟାସର ସେ ନେତୃତ୍ୱ ନେଇଥିଲେ । ଏକ ଛୋଟ କୋର ଟିମକୁ ନେଇ ସେ ଏହି ନିଷ୍ପତ୍ତିର ସାମ୍ବିଧାନିକ ତଥା ଆଇନଗତ ଦିଗକୁ ଚୁଡ଼ାନ୍ତ ରୂପ ଦେବା ସହିତ ପ୍ରଶାସନିକ ଏବଂ ସୁରକ୍ଷା ବନ୍ଦୋବସ୍ତ ଦିଗରେ ମଧ୍ୟ କାର୍ଯ୍ୟ କରିଥିଲେ ।


    ଏଥିପୂର୍ବରୁ କେନ୍ଦ୍ର ଗୃହ ମନ୍ତ୍ରଣାଳୟର ଅତିରିକ୍ତ ସଚିବ ଭାବେ ନିଜର କାର୍ଯ୍ୟକାଳ ସମୟରେ ସେ ବାମପନ୍ଥୀ ଉଗ୍ରବାଦର ମୁକାବିଲା କରିବା ଲାଗି 2015ରେ ଏକ ବହମୁଖୀ କାର୍ଯ୍ୟ ଯୋଜନା ପ୍ରସ୍ତୁତ କରିଥିଲେ ଏବଂ ଏହାର ସଠିକ କାର୍ଯ୍ୟାନ୍ୱୟନର ନେତୃତ୍ୱ ନେଇଥିଲେ । ଫଳରେ ଦେଶରେ ବାମପନ୍ଥୀ ଉଗ୍ରବାଦ ପ୍ରଭାବ ଥିବା ଅଂଚଳ ସଂଖ୍ୟା ହ୍ରାସ ପାଇଥିଲା ।


    ଗୃହ ମନ୍ତ୍ରଣାଳୟ ବ୍ୟତୀତ ଶ୍ରୀ ଗୌବା କେନ୍ଦ୍ର ସରକାରଙ୍କ ବିଭିନ୍ନ ବିଭାଗ ଯଥା ସହରାଂଚଳ ବିକାଶ , ପ୍ରତିରକ୍ଷା , ଜଙ୍ଗଲ ଓ ପରିବେଶ , ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି ବିଭାଗରେ ମଧ୍ୟ ସଫଳତା ପୂର୍ବକ ଦାୟିତ୍ୱ ନିର୍ବାହ କରିସାରିଛନ୍ତି ।


    ଝାଡ଼ଖଣ୍ଡର ମୁଖ୍ୟ ସଚିବ ଭାବେ ସେ ବିଭିନ୍ନ ପ୍ରଶାସନିକ ଏବଂ ଅର୍ଥନୈତିକ ସଂସ୍କାର ଆଣିପାରିଥିଲେ । ପେସାଦାରଙ୍କ ପାଇଁ ଲାଟେରାଲ ଏଣ୍ଟ୍ରି , ମନ୍ତ୍ରଣାଳୟର ପୁନର୍ଗଠନ , ଶ୍ରମସଂସ୍କାର ଆଦି କ୍ଷେତ୍ରରେ ତାଙ୍କର ଯୋଗଦାନ ରହିଥିଲା । ତାଙ୍କର କାର୍ଯ୍ୟକାଳ ସମୟରେ ଝାଡ଼ଖଣ୍ଡ ବ୍ୟବସାୟିକ ସୁଗମତା ମାନ୍ୟତାରେ ସର୍ବନିମ୍ନ ସ୍ଥାନରୁ ଉପରକୁ ଉଠି ତୃତୀୟ ସ୍ଥାନ ହାସଲ କରିଥିଲା ।


    ଶ୍ରୀ ଗୌବା ମଧ୍ୟ ଦେଶ ପକ୍ଷରୁ ଅନ୍ତର୍ଜାତୀୟ ମୁଦ୍ରା ପାଣ୍ଠିରେ ପ୍ରତିନିଧିତ୍ୱ କରିବା ସହିତ ଆଇଏମଏଫର ବୋର୍ଡରେ 4 ବର୍ଷ ପର୍ଯ୍ୟନ୍ତ କାର୍ଯ୍ୟ କରିଛନ୍ତି ।


    **********

    
    
    (Release ID: 1583710) Visitor Counter : 23