      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଦେଶବ୍ୟାପୀ ସମ୍ପ୍ରସାରିତ ହେବ ରୋଟାଭାଇରସ ଟିକାକରଣ : କେନ୍ଦ୍ର ସ୍ୱାସ୍ଥ୍ୟ ମନ୍ତ୍ରୀ
      • 2022 ସୁଦ୍ଧା ଡାଇରିଆଜନିତ ମୃତ୍ୟୁ ହ୍ରାସ ଲାଗି ସରକାର ସଂକଳ୍ପବଦ୍ଧ

      Posted On: 09 AUG 2019 1:23PM by PIB Bhubaneshwar

    ଆସନ୍ତା ସେପ୍ଟେମ୍ବର ମାସ ସୁଦ୍ଧା ଦେଶର ସମସ୍ତ 36ଟି ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶର ପ୍ରତ୍ୟେକ ଶିଶୁଙ୍କୁ ରୋଟାଭାଇରସ ଟିକା ଯୋଗାଇ ଦିଆଯିବ । ନବନିର୍ବାଚିତ ସରକାରଙ୍କ ପ୍ରଥମ 100 ଦିନର ଏଜେଣ୍ଡାରେ ସ୍ୱାସ୍ଥ୍ୟ ମନ୍ତ୍ରଣାଳୟ ପକ୍ଷରୁ ଏହି ମହତ୍ୱକାଂକ୍ଷୀ ଯୋଜନା କରାଯାଇଛି । ସାରା ଦେଶରେ ରୋଟାଭାଇରାସ ଟିକାକରଣ ସମ୍ପ୍ରସାରଣ ସମ୍ପର୍କରେ କେନ୍ଦ୍ର ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରୀ ଡ. ହର୍ଷ ବର୍ଦ୍ଧନ ଘୋଷଣା କରିଛନ୍ତି । ଏହି ଅବସରରେ କେନ୍ଦ୍ର ସ୍ୱାସ୍ଥ୍ୟ ମନ୍ତ୍ରୀ କହିଥିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ପ୍ରେରଣାଦାୟୀ ନେତୃତ୍ୱରେ 2022 ସୁଦ୍ଧା ଡାଇରିଆ କାରଣରୁ ଶିଶୁ ରୁଗଣ ହେବା ଏବଂ ମୃତ୍ୟୁବରଣ କରିବା ହାର କମାଇବା ଲାଗି ସରକାର ସଂକଳ୍ପବଦ୍ଧ । ଶିଶୁଙ୍କ ନିୟମିତ ଟିକାକରଣ ବ୍ୟବସ୍ଥା ସୁଦୃଢ଼ କରିବା ଶିଶୁଙ୍କ ପାଇଁ ଏବଂ ଜରୁରୀ ନିବେଶ । ଏହାଦ୍ୱାରା ଦେଶର ସୁସ୍ଥ ଭବିଷ୍ୟତ ସୁନିଶ୍ଚିତ ହୋଇପାରିବ ।


    ଡ. ହର୍ଷ ବର୍ଦ୍ଧନ କହିଥିଲେ ଯେ ଦେଶରେ ଡାଇରିଆ କାରଣରୁ ସର୍ବାଧିକ ଶିଶୁ ମୃତ୍ୟୁ ଘଟୁଛି । ସାଧାରଣତଃ ରୋଟାଭାଇରସ କାରଣରୁ ହିଁ ଦୁଇ ବର୍ଷରୁ କମ ବୟସର ଶିଶୁଙ୍କ ଠାରେ ଡାଇରିଆ ଦେଖାଦେଇଥାଏ । ସେ କହିଥିଲେ ଯେ ପରିଚ୍ଛନ୍ନତା , ହାତ ଧୋଇବାର ଅଭ୍ୟାସ , ଓଆରଏସ ପାନୀୟ ଏବଂ ଜିଙ୍କ ସହିତ ରୋଟାଭାଇରସ ଟିକା ଜରିଆରେ ଡାଇରିଆରୁ ହେଉଥିବା ଶିଶୁ ମୃତ୍ୟୁ ଏବଂ ରୁଗଣତାକୁ କମ କରାଯାଇପାରିବ । ପ୍ରତ୍ୟେକ ଶିଶୁଙ୍କୁ ଟିକା ଦେବା ଏବଂ ଦେଶରେ ସମ୍ପୂର୍ଣ୍ଣ ଟିକାକରଣ ଲାଗି ସରକାର ଦୃଢ଼ସଂକଳ୍ପବଦ୍ଧ ବୋଲି ସେ କହିଥିଲେ ।


    ଡ. ହର୍ଷବର୍ଦ୍ଧନ କହିଥିଲେ ଯେ ଟିକାଦ୍ୱାରା ନିରାକରଣ-ଯୋଗ୍ୟ ରୋଗରେ ଦେଶର ଜଣେ ହେଲେ ଶିଶୁର ଯେପରି ମୃତ୍ୟୁ ନହୁଏ ତାହା ହିଁ ଆମ ସରକାରଙ୍କ ଲକ୍ଷ୍ୟ ଏବଂ ସଂକଳ୍ପ । ସେ କହିଥିଲେ ଯେ ଆମେ ଶିଶୁମୃତ୍ୟୁ ହ୍ରାସ ଏବଂ ଉନ୍ନତ ସ୍ୱାସ୍ଥ୍ୟ ପ୍ରଦାନ କରିବା ଲାଗି ଦୃଢ଼ପ୍ରତିଜ୍ଞ । ୟୁଆଇପି ଜରିଆରେ ରୋଟାଭାଇରସ ଟିକାର ବିସ୍ତାର କରିବା ଏ ଦିଗରେ ଏକ ପଦକ୍ଷେପ ବୋଲି ସେ କହିଥିଲେ ।


    ଭାରତରେ ବାର୍ଷିକ ପ୍ରତି 1 ହଜାର ଶିଶୁଙ୍କ ମଧ୍ୟରୁ 37 ଜଣ ନିଜର ପଞ୍ଚମ ଜନ୍ମ ଦିନ ଦେଖିବା ପୂର୍ବରୁ ଆଖି ବୁଜି ଦେଇଥାନ୍ତି । ଡାଇରିଆଜନିତ ମୃତ୍ୟୁ ଏହାର ପ୍ରମୁଖ କାରଣ । ଡାଇରିଆର ସମସ୍ତ କାରଣ ମଧ୍ୟରୁ ରୋଟାଭାଇରସ ପ୍ରମୁଖ ଏବଂ ଏହା 5 ବର୍ଷରୁ କମ ବୟସର ଶିଶୁଙ୍କ ଠାରେ ଅଧିକ ସଂକ୍ରମିତ ହୋଇଥାଏ । ଏକ ଆକଳନ ଅନୁଯାୟୀ , ଭାରତରେ ପ୍ରତିବର୍ଷ ରୋଟାଭାଇରସ କାରଣରୁ ଡାକ୍ତରଖାନାରେ 8 ଲକ୍ଷ 72ହଜାର ଜଣ ବ୍ୟକ୍ତି ଭର୍ତି ହୋଇଥାନ୍ତି । ସେହିପରି 32 ଲକ୍ଷ 70 ହଜାର ଜଣ ବର୍ହି ଚିକିତ୍ସା ଗ୍ରହଣ କରିଥାନ୍ତି । ଏହି ଜୀବାଣୁ କାରଣରୁ ବର୍ଷକୁ 78 ହଜାର ଜଣଙ୍କର ମୃତ୍ୟୁ ହୋଇଥାଏ ।


    ଦେଶରେ 2016 ଠାରୁ ପର୍ଯ୍ୟାୟକ୍ରମେ ରୋଟାଭାଇରସ ଟିକାକରଣ ଆରମ୍ଭ କରାଯାଇଥିଲା । ପ୍ରଥମେ ଏହା 4ଟି ରାଜ୍ୟରେ ଓ ପରେ 2018 ଶେଷ ସୁଦ୍ଧା 7ଟି ଅତିରିକ୍ତ ରାଜ୍ୟକୁ ମିଶାଇ 11ଟି ରାଜ୍ୟକୁ ସମ୍ପ୍ରସାରିତ କରାଯାଇଥିଲା । ବର୍ତ୍ତମାନସୁଦ୍ଧା ଅଧିକ 17ଟି ରାଜ୍ୟରେ ଏହି ଟିକାକରଣକୁ ସମ୍ପ୍ରସାରିତ କରାଯାଇଛି । ବର୍ତ୍ତମାନ 28ଟି ରାଜ୍ୟ ଓ କେନ୍ଦ୍ରଶାସିତ ପ୍ରଦେଶ- ଆନ୍ଧ୍ରପ୍ରଦେଶ , ହରିୟାଣା , ହିମାଚଳ ପ୍ରଦେଶ , ଝାଡ଼ଖଣ୍ଡ , ଓଡ଼ିଶା , ଆସାମ , ତ୍ରିପୁରା , ରାଜସ୍ଥାନ , ତାମିଲନାଡ଼ୁ , ମଧ୍ୟପ୍ରଦେଶ , ଉତ୍ତର ପ୍ରଦେଶ , ମଣିପୁର , ଡାମନ ଓ ଡିଉ , ଗୁଜରାଟ , ବିହାର , ସିକିମ , ଅରୁଣାଚଳ ପ୍ରଦେଶ , ଛତିଶଗଡ଼ , ମହାରାଷ୍ଟ୍ର , ଦାଦ୍ରା ନଗର ହାବେଳୀ , ଗୋଆ , ଚଣ୍ଡିଗଡ଼ , ନାଗାଲ୍ୟାଣ୍ଡ , ଦିଲ୍ଲୀ , ମିଜୋରାମ , ପଞ୍ଜାବ , ଉତ୍ତରାଖଣ୍ଡ ଏବଂ ଆଣ୍ଡାମାନ ଓ ନିକୋବାର ଦ୍ୱୀପ ।


    ତେବେ ଆସନ୍ତା ସେପ୍ଟେମ୍ବର , 2019 ସୁଦ୍ଧା ଏହି ଟିକା ଦେଶର ସମସ୍ତ 36ଟି ରାଜ୍ୟ ଓ କେନ୍ଦ୍ର ଶାସିତ ଅଂଚଳରେ ଉପଲବ୍ଧ ହେବ ବୋଲି ଆଶା କରାଯାଉଛି ।


    **********

    
    
    (Release ID: 1582844) Visitor Counter : 1