      ଯୋଗାଯୋଗ ଓ ସୂଚନା ପ୍ରଯୁକ୍ତି ସେବା ମନ୍ତ୍ରଣାଳୟ

      ଖୁବଶୀଘ୍ର ସବୁ ଗାଁକୁ ଗ୍ରାମନେଟ ୱାଇ-ଫାଇ ସଂଯୋଗ
      • ସି-ଡଟର 36ତମ ପ୍ରତିଷ୍ଠା ଦିବସ ପାଳନ

      Posted On: 26 AUG 2019 1:29PM by PIB Bhubaneshwar

    ସବୁ ଗାଁକୁ ଗ୍ରାମନେଟ ମାଧ୍ୟମରେ 10 ଏମବିପିଏସରୁ 100 ଏମବିପିଏସ ଗତିରେ ୱାଇ-ଫାଇ ସଂଯୋଗ ପ୍ରଦାନ କରିବା ନେଇ ସରକାର ଆଜି ତାଙ୍କ ସଂକଳ୍ପବଦ୍ଧତା ଦୋହରାଇଛନ୍ତି । ସିଡଟର 36ତମ ପ୍ରତିଷ୍ଠା ଦିବସ ପାଳନ ଅବସରରେ କେନ୍ଦ୍ର ଯୋଗାଯୋଗ ରାଷ୍ଟ୍ରମନ୍ତ୍ରୀ ଶ୍ରୀ ସଞ୍ଜୟ ସାମରାଓ ଧୋତ୍ରେ ପ୍ରକାଶ କରିଥିଲେ ଯେ ଭାରତନେଟ ମଧ୍ୟ 1 ଜିବିପିଏସ ସଂଯୋଗ ପ୍ରଦାନ କରିବା ପାଇଁ ଯୋଜନା କରାଯାଉଛି । ଏହାକୁ 10 ଜିବିପିଏସ ପର୍ଯ୍ୟନ୍ତ ବୃଦ୍ଧି କରାଯାଇ ପାରିବ । ଆଜି ଶୁଭାରମ୍ଭ ହୋଇଥିବା ସି-ଡଟର ଏକ୍ସଜିଏସ-ପିଓଏନ ଏହାକୁ ସଫଳ କରିବାରେ ସମ୍ପୂର୍ଣ୍ଣ ଭାବେ ସହାୟକ ହେବ । ସେ କହିଲେ ଯେ ଭାରତ ଯେତେବେଳେ ମହାତ୍ମା ଗାନ୍ଧୀଙ୍କର 150ତମ ଜନ୍ମବାର୍ଷିକୀ ପାଳନ କରୁଛି , ଏହା ବାପୁଙ୍କ ପାଇଁ ଏକ ପ୍ରକୃତ ଶ୍ରଦ୍ଧାଞ୍ଜଳି ହେବ । ଜାତିର ପିତା ଏକ ଆତ୍ମନିର୍ଭରଶୀଳ ଭାରତୀୟ ଗ୍ରାମର ସ୍ୱପ୍ନ ଦେଖିଥିଲେ ।


    ଶ୍ରୀ ଧୋତ୍ରେ କହିଲେ ଯେ ସି-ଡଟର ସି-ସ୍ୟାଟ-ଫାଇ ପ୍ରଯୁକ୍ତି ଭାରତୀୟ ଜନସାଧାରଣ , ବିଶେଷ କରି ଗ୍ରାମୀଣ ତଥା ଦୁର୍ଗମ ଅଂଚଳ ଲୋକଙ୍କୁ ସଶକ୍ତ କରିବ । ଏହାଦ୍ୱାରା ଦେଶର ପ୍ରତ୍ୟେକ କୋଣଅନୁକୋଣରେ ମୋବାଇଲ ଫୋନରେ ୱାଇ-ଫାଇ ସୁବିଧା ଉପଲବ୍ଧ ହେବ । ସେ କହିଲେ ଯେ ଏହି ନୂତନ ବୈଷୟିକ ଜ୍ଞାନ ଫଳରେ ଫାଇବର ସଂଯୋଗ ଏବଂ ଇଂଟରନେଟ ଉପଲବ୍ଧ ନଥିବା ଦୁର୍ଗମ ଅଂଚଳର ଜନସାଧାରଣଙ୍କୁ ଉପଗ୍ରହ ସହିତ ସଂଯୁକ୍ତ କରାଯାଇ ମୁଖ୍ୟସ୍ରୋତକୁ ଅଣାଯାଇ ପାରିବ , ମନ୍ତ୍ରୀ ସି-ଡଟର ନୂତନ ନବୋନ୍ମେଷ ସି-ସ୍ୟାଟ-ଫାଇ ଓ ସିଆଇଏସଟିବିର ଲୋକାର୍ପଣ କରିଥିଲେ ।


    ଉଦଘାଟନୀ ଅଧିବେଶନରେ ମନ୍ତ୍ରୀଙ୍କ ସହିତ ଇଟିଏସଆଇର ସାଧାରଣ ନିର୍ଦ୍ଦେଶକ ଶ୍ରୀ ଲୁଇସ ଜର୍ଜ ରୋମେରୋ ଏବଂ ୟୁରୋପ ସଂଘର ପ୍ରତିନିଧି ରେୟମଣ୍ଡ ମାଗିସ , ଚାର୍ଜ ଡି ଆଫାୟର୍ସ ଏବଂ ଟେଲି ଯୋଗାଯୋଗ ବିଭାଗର ଅନେକ ବରିଷ୍ଠ ଅଧିକାରୀ ଉପସ୍ଥିତ ଥିଲେ ।


    **********

    
    
    (Release ID: 1583126) Visitor Counter : 18