      ସ୍ଵତନ୍ତ୍ର ସେବା ଓ ଫିଚର

      ଜାମ୍ମୁ-କାଶ୍ମୀର ପାଇଁ ବିକାଶ ଓ ସମାଯୋଜନର ନୂତନ ସୂର୍ଯ୍ୟ ଉଦୟ
      Posted On: 17 AUG 2019 4:00PM by PIB Bhubaneshwar


    - ରବି ଶଙ୍କର ପ୍ରସାଦ


    କେନ୍ଦ୍ର ଆଇନ ଓ ନ୍ୟାୟ , ଯୋଗାଯୋଗ ଓ ଇଲେକ୍ଟ୍ରୋନିକ୍ସ ତଥା ଆଇଟି ମନ୍ତ୍ରୀ


    ଜାମ୍ମୁ କାଶ୍ମୀରର ଜନସାଧାରଣଙ୍କ ଉପକାର ସକାଶେ ସମ୍ବିଧାନର ଅନୁଚ୍ଛେଦ 370 ଉଚ୍ଛେଦ ଏକାନ୍ତ ଆବଶ୍ୟକ ଥିଲା । ଏଭଳି ପଦକ୍ଷେପ ଗ୍ରହଣ ସକାଶେ ସାହସିକତାର ପଦକ୍ଷେପ ଗ୍ରହଣ କରିଥିବାରୁ ଆମେମାନେ ସଭିଏଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏବଂ ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ଅମିତ ଶାହାଙ୍କ ପ୍ରତିବଦ୍ଧତାକୁ ଭୂୟସୀ ପ୍ରଶଂସା କରିବା ଉଚିତ । ଦୀର୍ଘ 70 ବର୍ଷ ଧରି ଲାଗି ରହିଥିବା ଏକ ପୁରାତନ ସମସ୍ୟାକୁ ସେମାନେ ଦାୟିତ୍ୱ ଗ୍ରହଣ କରିବାର ମାତ୍ର 70 ଦିନ ଭିତରେ ସମାଧାନ କରିପାରିଛନ୍ତି ।


    ଏକ ଅନୈତିକ ପରିସ୍ଥିତିରେ ଅନୁଚ୍ଛେଦ 370 ଭାରତୀୟ ସମ୍ବିଧାନରେ ଏକ ଅସ୍ଥାୟୀ ବ୍ୟବସ୍ଥା ଭାବେ ଅନ୍ତର୍ଭୁକ୍ତ କରାଯାଇଥିଲା । ଅନୁଚ୍ଛେଦ 370 ଭଳି କୌଣସି ଅସ୍ଥାୟୀ ବ୍ୟବସ୍ଥା ବ୍ୟତୀରେକ ଭାରତର 560ରୁ ଅଧିକ ଦେଶୀୟ ରାଜ୍ୟ ଭାରତ ପ୍ରଜାତନ୍ତ୍ର ସହ ସାମିଲ ହୋଇଥିଲେ । ସେହିସବୁ ରାଜ୍ୟଗୁଡ଼ିକରେ ଅନେକ ଧର୍ମ , ଜାତି , ଗୋଷ୍ଠୀ ଓ ସାସ୍କୃତିକ ବିବିଧତାର ଲୋକ ବହୁମାତ୍ରାରେ ବସବାସ କରୁଥିଲେ । ତଥାପି ଆମର ସମ୍ବିଧାନର ପ୍ରଣେତାମାନେ , ଯେଉଁମାନେ କି ପ୍ରଚଣ୍ଡ ପ୍ରଜ୍ଞା ଓ ଦୂରଦ୍ରଷ୍ଟା ଥିଲେ , ସେମାନେ ଏହିସବୁ ଦେଶୀୟ ରାଜ୍ୟମାନଙ୍କ ସକାଶେ ଅନୁଚ୍ଛେଦ 370 ଭଳି କୌଣସି ବିଶେଷ ବ୍ୟବସ୍ଥା କରିନଥିଲେ । ଏଥିରୁ କେବଳ ଗୋଟିଏ ସିଦ୍ଧାନ୍ତରେ ଉପନୀତ ହୋଇପାରିବା ଯେ 560ରୁ ଊର୍ଦ୍ଧ୍ଵ ଦେଶୀୟ ରାଜ୍ୟମାନଙ୍କ ମଧ୍ୟରୁ କେବଳ ଜାମ୍ମୁ ଓ କାଶ୍ମୀରକୁ ଛାଡ଼ିଦେଲେ ଅନ୍ୟ ସବୁ ରାଜ୍ୟମାନଙ୍କ ମିଶ୍ରଣ ପ୍ରକ୍ରିୟାକୁ ସର୍ଦ୍ଦାର ବଲ୍ଲଭଭାଇ ପଟେଲ ପ୍ରତ୍ୟକ୍ଷ ଭାବେ ବୁଝୁଥିଲେ ଏବଂ ସେହିସବୁ ରାଜ୍ୟମାନେ ଏବେ ସଗର୍ବର ସହ ଭାରତର ଅବିଚ୍ଛେଦ୍ୟ ଅଙ୍ଗ ଭାବେ ପରିଚିତ ହୋଇଛନ୍ତି । କେବଳ ଜାମ୍ମୁ କାଶ୍ମୀର ପ୍ରସଙ୍ଗ ପଣ୍ଡିତ ଜବାହରଲାଲ ନେହରୁ ବୁଝୁଥିଲେ । ଏହା ଅତ୍ୟନ୍ତ କ୍ଷୋଭର ବିଷୟ ଯେ ଦେଶର ଉପ ପ୍ରଧାନମନ୍ତ୍ରୀ ତଥା ସ୍ୱରାଷ୍ଟ୍ର ମନ୍ତ୍ରୀ ଭାବେ ସର୍ଦ୍ଦାର ପଟେଲ ହିଁ ଏହି ରାଜ୍ୟ ମିଶ୍ରଣ କାର୍ଯ୍ୟ ସମ୍ପାଦନ କରିବା ଉଚିତ ଥିଲା ।


    ଇତି ମଧ୍ୟରେ 70 ବର୍ଷରୁ ଅଧିକ ସମୟ ବିତିସାରିଛି ଏବଂ ଜାମ୍ମୁ କାଶ୍ମୀର ସମସ୍ୟା ସେଇଭଳି ଜୀବନ୍ତ ରହିଆସିଛି । ଏହି କାଳଖଣ୍ଡ ମଧ୍ୟରେ ସେଠାରେ 42 , 000 ଲୋକଙ୍କ ପ୍ରାଣହାନି ଘଟିସାରିଛି । ବନ୍ଧୁକ ମୁନରେ କାଶ୍ମୀର ପଣ୍ଡିତମାନଙ୍କୁ ସେମାନଙ୍କ ଭିଟାମାଟିରୁ ବିତାଡ଼ିତ କରାଯାଇଛି । ତଥାକଥିତ ବିଶେଷ ପ୍ରସଙ୍ଗ ସେଠାରେ ବିଚ୍ଛିନ୍ନତାବାଦୀ ଶକ୍ତିକୁ ଜନ୍ମ ଦେଇଛି ଏବଂ ସେମାନେ ଭାରତ ବିରୋଧୀ ଶକ୍ତିରେ ପରିଣତ ହୋଇଛନ୍ତି । କେନ୍ଦ୍ରରେ ଅବସ୍ଥାପିତ କଂଗ୍ରେସ ସରକାରଙ୍କ ଦ୍ୱାରା ଶେଖ୍ ଅବଦୁଲ୍ଲାଙ୍କୁ ଅତୀତରେ ବନ୍ଦୀ କରାଯାଇଥିଲା ଓ ସେ ଦୀର୍ଘ 11 ବର୍ଷ କାଳ ଜେଲରେ ରହିଥିଲେ । 1990 ଠାରୁ 1996 ମସିହା ମଧ୍ୟରେ ହାରାହାରି ବର୍ଷକୁ କାଶ୍ମୀର ଉପତ୍ୟକାରେ 200 ଦିନ ଧରି କର୍ଫ୍ୟୁ ଲାଗୁ କରାଯାଇଥିବାର ନଜିର ରହିଛି । ଏହାର କାରଣ ପଣ୍ଡିତ ନେହରୁଙ୍କର ଜାମ୍ମୁ କାଶ୍ମୀର ପ୍ରତି ଯେଉଁ ଆବେଗିକ ଆକର୍ଷଣ ଥିଲା ତାହାର କଳାବାଦଲ ବାସ୍ତବତାର ଆକଳନକୁ ଘୋଡ଼ାଇ ପକାଇଥିଲା ।


    ତା ’ ହେଲେ ଅନୁଚ୍ଛେଦ 370ରୁ କିଏ ଉପକୃତ ହେଲା- ଏହା ହେଉଛି ବାସ୍ତବ ପ୍ରଶ୍ନ ଯାହାକି ପ୍ରତ୍ୟେକ ନାଗରିକଙ୍କ ମନରେ ଉଦ୍ରେକ ହେବା ଯଥାର୍ଥ । ଭାରତ ସ୍ୱାଧୀନତା ଲାଭ କରିବାର 73 ବର୍ଷ ପରେ ଆମେ ସଭିଏଁ ଏହି ପ୍ରଶ୍ନ ପଚାରିବା ଉଚିତ । ଏକଥା ସତ ଯେ ଏଥିରୁ ଜାମ୍ମୁ କାଶ୍ମୀରର ଜନସାଧାରଣ କଦାପି ଉପକୃତ ହୋଇନାହାନ୍ତି । ପାହାଡୀ , ଶିଆ ଗୋଷ୍ଠୀ , ଗୁଜ୍ଜର ଗୋଷ୍ଠୀ , ବକ୍କରୱାଲ , ଗଡ୍ଡି ଏବଂ ଅନ୍ୟାନ୍ୟ ତଫସିଲଭୁକ୍ତ ଜନଜାତି , ତଫସିଲଭୁକ୍ତ ଜାତି ଓ ଲଦାଖ ଓ କାର୍ଗିଲ କ୍ଷେତ୍ରରେ ବସବାସ କରୁଥିବା ଲୋକ ଏହି ଅନୁଚ୍ଛେଦ ଦ୍ୱାରା କରାଯାଇଥିବା ସ୍ୱତନ୍ତ୍ର ବ୍ୟବସ୍ଥାରୁ କୌଣସି ଭାବେ ଉପକୃତ ହୋଇନାହାନ୍ତି ।


    ସେମାନଙ୍କ ପ୍ରତି ହୋଇଥିବା ତୃଟିପୂର୍ଣ୍ଣ ଆଚରଣ ଲାଗି ଜାମ୍ମୁ କାଶ୍ମୀରର ଜନତାଙ୍କୁ ଅନେକ କଷ୍ଟ ସ୍ୱୀକାର କରିବାକୁ ପଡ଼ିଛି । ନୂଆଦିଲ୍ଲୀରେ ବସି କିଛି ଲୋକ ଚିନ୍ତା କରୁଥିଲେ ଯେ ଜାମ୍ମୁ କାଶ୍ମୀରର କେଇଟି ପରିବାରଙ୍କୁ ଯଦି ଠିକ ଭାବେ ଆୟତ୍ତରେ ରଖାଯିବ ତା ’ ହେଲେ ସମଗ୍ର ରାଜ୍ୟର ସମସ୍ୟାକୁ ନିୟନ୍ତ୍ରଣ କରାଯାଇପାରିବ । ସେଇ କେଇଟି ପରିବାର ଅନୁଚ୍ଛେଦ 370କୁ ଉପଯୋଗ କରି ସେମାନଙ୍କର କ୍ଷମତାର ହାତମୁଠାକୁ ଟାଣ କରିବା ସହ ସମସ୍ତଙ୍କୁ ନିୟନ୍ତ୍ରଣ କରିଚାଲିଥିଲେ , ନାନା ପ୍ରକାର ଦୁର୍ନୀତିରେ ଲିପ୍ତ ରହିଆସିଥିଲେ ଏବଂ ଯେତେବେଳେ ସେମାନଙ୍କୁ ଉତ୍ତରଦାୟୀ ବୋଲି କୁହାଯାଉଥିଲା , ସେମାନେ ଅନୁଚ୍ଛେଦ 370ର ଖୋଳପା ତଳେ ଆଶ୍ରୟ ନେଉଥିଲେ । କିପରି ଜଣେ ଏହାକୁ ଯଥାର୍ଥ ବୋଲି କହିପାରିବ ଯେତେବେଳେ କି ଦୁର୍ନୀତି ନିରୋଧ ଆଇନରେ କ୍ଷମତାର ଅପବ୍ୟବହାର ଏବଂ ଦୁର୍ନୀତି , ତାହା ରାଜନୈତିକ କିମ୍ବା ପ୍ରଶାସନିକ ଯାହା ହୋଇଥାଉ ପଛେ , ଏହାକୁ ଅପରାଧିକ ଉତ୍ତରଦାୟିତ୍ୱ ବୋଲି ଆଇନରେ ବ୍ୟାପକ ପ୍ରାବଧାନ ରହିଛି , ତାହା ଜାମ୍ମୁ କାଶ୍ମୀର କ୍ଷେତ୍ରରେ ପ୍ରଯୁଜ୍ୟ ହେବନାହିଁ ? କାହିଁକି ଶିକ୍ଷା ଅଧିକାର , ବାଲ୍ୟ ବିବାହ ନିରୋଧ ଆଇନ , ସୂଚନା ଅଧିକାର ଆଇନ ଏବଂ ଦୈହିକ ଭାବେ ମେହେନ୍ତରଗିରିକୁ ଉଚ୍ଛେଦ କରାଯିବାର ଆଇନଗତ ବ୍ୟବସ୍ଥା ସାରା ଦେଶରେ କରାଯାଇଥିବା ବେଳେ ତାହା ଜାମ୍ମୁ କାଶ୍ମୀର ପ୍ରତି ଲାଗୁ ହେବନାହିଁ ? ଏପରିକି ଅନୁଚ୍ଛେଦ 370କୁ ଅନୁଚିତ ଭାବେ ଉପଯୋଗ କରାଯାଇ ଜାମ୍ମୁ କାଶ୍ମୀର ଜନସାଧାରଣଙ୍କୁ ରାଜ୍ୟରେ ମୁକ୍ତ ଓ ଅବାଧ ନିର୍ବାଚନରେ ଅଂଶଗ୍ରହଣ କରିବାରୁ ବଞ୍ଚିତ କରାଯାଇଆସୁଥିଲା । ଲୋକମାନଙ୍କର ଏକଥା ନିଶ୍ଚିତ ଭାବେ ସ୍ମରଣ ଅଛି ଯେ ଯେତେବେଳେ ଅଟଳ ବିହାରୀ ବାଜପେୟୀ ପ୍ରଧାନମନ୍ତ୍ରୀ ଥିଲେ ସେତେବେଳେ ଦୀର୍ଘ ବର୍ଷ ପରେ ସେଠାରେ ଏକ ମୁକ୍ତ ଓ ଅବାଧ ନିର୍ବାଚନ ଅନୁଷ୍ଠିତ ହୋଇଥିଲା ।


    ସବୁଠାରୁ ଗୁରୁତ୍ୱପୂର୍ଣ୍ଣ କଥାଟି ହେଲା ଯେତେବେଳେ ବୀର କାଶ୍ମୀର ମୁସଲମାନ ଯଥା ସେନା ଅଧିକାରୀ ଉମ୍ମେର ଫୟାଜ , ରାଇଫଲମ୍ୟାନ ଔରଙ୍ଗଜେବ୍ ଏବଂ ଆହୁରି ଅନେକ ଯବାନ ଆତଙ୍କବାଦୀଙ୍କ ଦ୍ୱାରା ଅତି ନିର୍ମମ ଭାବେ ନିହତ ହେଲେ , ଯେଉଁମାନେ ଗଳା ଫଟାଇ ଅନୁଚ୍ଛେଦ 370 ସମ୍ପର୍କରେ ଚିତ୍କାର ଛାଡ଼ୁଛନ୍ତି ସେମାନେ ଆଶ୍ଚର୍ଯ୍ୟଜନକ ଭାବେ ନୀରବତା ଅବଲମ୍ବନ କରିଥିଲେ ।


    ଜାମ୍ମୁ କାଶ୍ମୀର ପୂର୍ବତନ ରାଜ୍ୟପାଳ ଶ୍ରୀ ଜଗମୋହନ ତାଙ୍କର ଚର୍ଚ୍ଚିତ ପୁସ୍ତକ “ ମାଇଁ ଫ୍ରୋଜନ ଟର୍ବୁଲେନ୍ସ ” ରେ ଅନୁଚ୍ଛେଦ 370ର କିଭଳି ନଗ୍ନ ଅପବ୍ୟବହାର କରାଯାଉଥିଲା ତାହା ବିସ୍ତୃତ ଭାବେ ବର୍ଣ୍ଣନା କରାଯାଇଛି । ପୁଣି ଏଭଳି ଅପବ୍ୟବହାର କରାଯାଉଥିଲା ରାଜ୍ୟର ଅର୍ଥ ଏବଂ ପ୍ରାକୃତିକ ସଂପଦକୁ ମାତ୍ର କେଇଟି ପରିବାର ଲୁଟିବା ସକାଶେ । ଏଭଳି କରିବା ଦ୍ୱାରା ରାଜ୍ୟ ପ୍ରଭୂତ ରାଜସ୍ୱ ହରାଇସାରିଛି ଯାହାକି ଜାମ୍ମୁ କାଶ୍ମୀରର ସାଧାରଣ ଜନତାଙ୍କ ଶିକ୍ଷା ଓ ସ୍ୱାସ୍ଥ୍ୟସେବାର ଉନ୍ନତି ସକାଶେ ବ୍ୟବହାର କରାଯାଇପାରିଥାନ୍ତା ।


    ଆମକୁ ଜାମ୍ମୁ କାଶ୍ମୀର ସମ୍ବିଧାନ ପ୍ରଣୟନ ସଭା କଥାକୁ ସ୍ମରଣ କରିବାକୁ ପଡ଼ିବ ଯାହାକି 1956 ମସିହାରେ ସେ ରାଜ୍ୟ ପାଇଁ ସମ୍ବିଧାନ ପ୍ରଣୟନ କରିଥିଲେ । ଏହି ସମ୍ବିଧାନର ଭାଗ-2 , ଧାରା-3ରେ ଏକଥା ନିର୍ଦ୍ଦିଷ୍ଟ ଭାବେ ଉଲ୍ଲେଖ ରହିଛି ଯେ “ ଜାମ୍ମୁ ଓ କାଶ୍ମୀର ରାଜ୍ୟ ଭାରତୀୟ ସଂଘର ଅବିଚ୍ଛେଦ୍ୟ ଅଙ୍ଗ ହୋଇ ରହିଛି ଏବଂ ଭବିଷ୍ୟତରେ ରହିବ । ” ସେହିଭଳି ଭାଗ-12ରେ ଥିବା ଧାରା 147 ଅନୁସାରେ ଏହି ସମ୍ବିଧାନରେ ଆବଶ୍ୟକ ସଂଶୋଧନ କରାଯିବାର ବ୍ୟବସ୍ଥା ଅଛି ଏବଂ ସେଥିରେ ସ୍ପଷ୍ଟ ଭାବେ ଉଲ୍ଲେଖ ରହିଛି ଯେ ସେକ୍ସନ-3 (ଜାମ୍ମୁ ଓ କାଶ୍ମୀର ଭାରତର ଅବିଚ୍ଛେଦ୍ୟ ଅଙ୍ଗ ହୋଇ ରହିବ)ରେ ଥିବା ବ୍ୟବସ୍ଥା ଅନୁସାରେ ଅନ୍ୟ ବ୍ୟବସ୍ଥା ସହିତ କୌଣସି ବିଲ୍ ଅଥବା ସଂଶୋଧନ ପ୍ରସ୍ତାବ ରାଜ୍ୟ ବିଧାନସଭାରେ ଆଗତ କିମ୍ବା ପାରିତ ହୋଇପାରିବନାହିଁ । ଥରେ ଜାମ୍ମୁ କାଶ୍ମୀର ସମ୍ବିଧାନ ପ୍ରଣୟନ ସଭା ଏହି ସମ୍ବିଧାନକୁ ପ୍ରସ୍ତୁତ କରିସାରିବା ପରେ , ଯାହାକି ଗର୍ବର ସହ ଜାମ୍ମୁ ଓ କାଶ୍ମୀରକୁ ଭାରତର ଅବିଚ୍ଛେଦ୍ୟ ଅଙ୍ଗ ବୋଲି ଘୋଷଣା କରିଥିଲା , ତାହା ଅପରିବର୍ତ୍ତନୀୟ ରହିବାକୁ ବାଧ୍ୟ ଏବଂ ସେତେବେଳେ ଭାରତ ସମ୍ବିଧାନର ଅନୁଚ୍ଛେଦ 370 ଏହାର ମହତ୍ତ୍ଵ ହିଁ ହରାଇସାରିଥିଲା ।


    ଅନୁଚ୍ଛେଦ 370କୁ ଜାଣିଶୁଣି ଏକ ଅସ୍ଥାୟୀ ବ୍ୟବସ୍ଥା ରୂପେ ରଖାଯାଇ ଆସିଥିଲା ଏବଂ ପ୍ରଧାନମନ୍ତ୍ରୀ ଯଥାର୍ଥରେ କହିଛନ୍ତି ଯେ ଯେଉଁମାନେ ଏହାକୁ ସମର୍ଥନ କରୁଛନ୍ତି ଏହାକୁ ସ୍ଥାୟୀ ବ୍ୟବସ୍ଥାରେ ପରିଣତ କରିବା ସକାଶେ ସେମାନଙ୍କର ସାହସ କୁଳାଉନଥିଲା କାହିଁକି ? ଏହାର ଉଲ୍ଲେଖ ଗୁରୁତ୍ୱପୂର୍ଣ୍ଣ ଯେ ଥରେ ସମ୍ବିଧାନ ସଭା ସମ୍ବିଧାନ ପ୍ରଣୟନ କରିସାରିବା ପରେ ଏହା ଏହାର ଉଦ୍ଦେଶ୍ୟ ପୂର୍ଣ୍ଣ କରିସାରିଛି ଏବଂ ଅନ୍ୟ ଯେକୌଣସି ସଂଶୋଧନ ଏଥିରେ ଘଟାଯିବ ତାହା ରାଜ୍ୟ ସମ୍ବିଧାନର ଧାରା 147 ଅନୁସାରେ ହିଁ ସମ୍ପାଦନ କରାଯିବ ଏବଂ ସେ ଦାୟିତ୍ୱ ରାଜ୍ୟ ବିଧାନସଭା ହାତରେ ଅର୍ପଣ କରାଯାଇଛି । ତେଣୁ ଏହି ଦୃଷ୍ଟିରୁ ବିଚାର କରିଦେଖିଲେ , ରାଷ୍ଟ୍ରପତିଙ୍କ ବିଜ୍ଞପ୍ତି ଜାରି ସଂପୂର୍ଣ୍ଣ ଯଥାର୍ଥ ଯେ ଅନୁଚ୍ଛେଦ 370 (3) ଅନୁସାରେ ସମ୍ବିଧାନ ପ୍ରଣୟନ ସଭା ଯେଉଁ ମତ ବ୍ୟକ୍ତ କରିଥିଲା ତାହାକୁ ରାଜ୍ୟ ବିଧାନସଭା ବୋଲି ବିବେଚନା କରାଯିବ ଏବଂ ଏବେ ଯେହେତୁ ରାଜ୍ୟ ରାଷ୍ଟ୍ରପତି ଶାସନ ଅଧୀନରେ ରହିଛି , ଏହାର କ୍ଷମତା ଭାରତ ସମ୍ବିଧାନର ସଂସଦର ଧାରା 356(1)(ଖ) ଅନୁସାରେ ସଂସଦ ଦ୍ୱାରା ହିଁ କରାଯିବାକୁ କ୍ଷମତାପ୍ରାପ୍ତ ।


    ଏହି ପ୍ରସଙ୍ଗରେ ସଂସଦର ଉଭୟ ସଦନରେ ଆଲୋଚନା ବେଳେ ଜାମ୍ମୁ କାଶ୍ମୀରର ସମସ୍ତ କ୍ଷେତ୍ରରୁ ସ୍ୱର ପ୍ରକଟ କରାଯାଇଥିଲା । ଏହି ପ୍ରସଙ୍ଗ ମଧ୍ୟ ମହତ୍ତ୍ଵ ବହନ କରେଯେ ବିଜେପି ଭାରତର ଜନସାଧାରଣଙ୍କ ଠାରୁ ବିପୁଳ ସମର୍ଥନ ପାଇ ସରକାର ଗଠନ କରିଛି ଏବଂ ସେହି ଦୃଷ୍ଟିରୁ ଅନୁଚ୍ଛେଦ 370 ଉଚ୍ଛେଦ ପାଇଁ ମଧ୍ୟ ଦଳ ପ୍ରତିଶ୍ରୁତି ପ୍ରଦାନ କରିଥିଲା । ଅନୁଚ୍ଛେଦ 370ରେ ଥିବା ସ୍ୱତନ୍ତ୍ର ବ୍ୟବସ୍ଥା ଉଚ୍ଛେଦ କରାଯିବା ଭଳି ଦେଶର ଉତର ପୂର୍ବାଞ୍ଚଳ କ୍ଷେତ୍ର ଏବଂ ଜନଜାତି କ୍ଷେତ୍ର ପାଇଁ ପ୍ରଯୁଜ୍ୟ ସ୍ୱତନ୍ତ୍ର ବ୍ୟବସ୍ଥା ମଧ୍ୟ ଉଚ୍ଛେଦ କରାଯାଇପାରେ ବୋଲି କରାଯାଉଥିବା ଯୁକ୍ତ ସଂପୂର୍ଣ୍ଣ ଭିତ୍ତିହୀନ । ଅନୁଚ୍ଛେଦ 371 (ଏ) ଠାରୁ (ଜେ) ପର୍ଯ୍ୟନ୍ତ ବିଶେଷ ବ୍ୟବସ୍ଥା ରହିଛି ଏବଂ ସେସବୁ ଅସ୍ଥାୟୀ ବ୍ୟବସ୍ଥା ନୁହେଁ ଏବଂ ତାହା ସେହିଭଳି ଜାରି ରହିବ । ନୂତନ ରାଜ୍ୟ ଗଠନ କରାଯିବା ପରେ ମଧ୍ୟ ସ୍ୱତନ୍ତ୍ର ସେହିସବୁ ନିର୍ଦ୍ଦିଷ୍ଟ କ୍ଷେତ୍ର କିମ୍ବା ନିର୍ଦ୍ଦିଷ୍ଟ ଜନଜାତିମାନଙ୍କ ବିକାଶ ସକାଶେ କରାଯାଇଛି । ସେସବୁ ସ୍ୱତନ୍ତ୍ର ବ୍ୟବସ୍ଥା କିନ୍ତୁ ସ୍ଥାୟୀ ବ୍ୟବସ୍ଥା ଭାବେ ଗୃହୀତ ହୋଇଛି ।


    କାଶ୍ମୀର ଉପତ୍ୟକାରୁ ଅନେକ ମୁସଲମାନ ଝିଅମାନେ ରାଜ୍ୟ ବାହାରେ ଅନ୍ୟ ଲୋକଙ୍କୁ ବିବାହ କରୁଥିବାର ଓ ତଦ୍ୱାରା ସେମାନେ ନିଜର ସମସ୍ତ ଅଧିକାର ହରାଉଥିବାର ଅନେକ ନଜିର ରହିଛି । ନିକଟରେ , ମୁଁ ସର୍ବଭାରତୀୟ ସେବାର ଜଣେ ଯୁବ ଅଧିକାରୀଙ୍କୁ ଭେଟିଥିଲି ଯିଏ ଜାମ୍ମୁ କ୍ଷେତ୍ରର ଏବଂ ସେ ହିନ୍ଦୁ ସମ୍ପ୍ରଦାୟର । ସେ ମୋତେ କହିଲେ ଯେ ସେ ରାଜ୍ୟ ବାହାର ଅନ୍ୟ ଜଣେ ସିଭିଲ ସର୍ଭ୍ୟାଣ୍ଟଙ୍କୁ ବିବାହ କରିବାରୁ ନିଜ ରାଜ୍ୟ ଜାମ୍ମୁ କାଶ୍ମୀରରେ ତାଙ୍କୁ ମିଳୁଥିବା ସମସ୍ତ ସ୍ୱତନ୍ତ୍ର ଅଧିକାର ହରାଇଛନ୍ତି । ଆଖି ଛଳଛଳ କରି ସେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ପ୍ରତି କୃତଜ୍ଞତା ଜ୍ଞାପନ କରିଥିଲେ ଏବଂ କହିଥିଲେ ଯେ ଅନୁଚ୍ଛେଦ 370କୁ ଉଚ୍ଛେଦ କରି ସେ ରାଜ୍ୟବାସୀଙ୍କ ପ୍ରତି ବଡ଼ ନ୍ୟାୟ କରିଛନ୍ତି ।


    ଭାରତ ସରକାରଙ୍କ ବିକାଶ ଯୋଜନା ସହ , ଆଜି ବିପିଓସ ବୁ ଶ୍ରୀନଗର ଠାରୁ ନେଇ ସେପୋର , ବଡ଼ଗାମ , ଭଦେରୱା ଓ ଜାମ୍ମୁ ଆଦି କ୍ଷେତ୍ରରେ କାର୍ଯ୍ୟକରୁଛନ୍ତି । 3158ଟି କମନ ସର୍ଭିସ ସେଣ୍ଟର ଏବେ ରାଜ୍ୟରେ କାର୍ଯ୍ୟକରୁଛି ଓ ସେମାନେ ରାଜ୍ୟବାସୀଙ୍କ ପାଇଁ ଗବାକ୍ଷ ସଦୃଶ ସେବା ଯୋଗାଇ ଆସୁଛନ୍ତି । ଯେତେବେଳେ ମୁଁ ସେମାନଙ୍କୁ ଭେଟୁଛି , ମୁଁ ସେମାନଙ୍କ ଆଖିରେ ଚମକ ଦେଖୁଛି । ସେମାନଙ୍କ ଭିତରୁ କିଛି ଯୁବକ ଓ ଯୁବତୀ ମୋତେ କହିଛନ୍ତି ଯେ ସେମାନଙ୍କୁ ଅଧିକ ସୁଯୋଗ ମିଳିଲେ ସେମାନେ ନିଜର ଆହୁରି ଉତମ ଭବିଷ୍ୟତ ଗଠନ କରିପାରିବେ ।


    ଏକଥା ସୁନିଶ୍ଚିତ ଯେ ଜାମ୍ମୁ ଓ କାଶ୍ମୀର ପାଇଁ ବିକାଶର ଏକ ନୂତନ ସୂର୍ଯ୍ୟ ଉଦୟର ଅୟମାରମ୍ଭ ହୋଇଛି । ଯେଉଁମାନେ ଏତେଦିନ ପର୍ଯ୍ୟନ୍ତ ଅବହେଳିତ ଏବଂ ନିଷ୍ପେସିତ ହୋଇ ରହିଆସିଥିଲେ ସେମାନଙ୍କୁ ଏକ ସ୍ୱର ମିଳିଛି । ଏହା ସତ ଯେ ଆତଙ୍କବାଦ ଓ ବିଚ୍ଛିନ୍ନତାବାଦର ପ୍ରୋତ୍ସାହକମାନେ ଏଥିରେ ଅସନ୍ତୋଷ ବ୍ୟକ୍ତ କରିଛନ୍ତି । କିନ୍ତୁ ସେମାନଙ୍କୁ ଭାରତରେ କୌଣସି ସ୍ଥାନରେ ସମର୍ଥନ ନମିଳିବା ସୁନିଶ୍ଚିତ ।


    ****************


    

    
    (Release ID: 1582904) Visitor Counter : 66