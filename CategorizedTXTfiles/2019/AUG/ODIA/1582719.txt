      ଜଳ ଶକ୍ତି ମନ୍ତ୍ରଣାଳୟ

      ଜଳ ଶକ୍ତି ଅଭିଯାନ ଦେଶବ୍ୟାପୀ ସକ୍ରିୟ ଏକ ମାସ ମଧ୍ୟରେ ନିଆଗଲା 3.5ଲକ୍ଷରୁ ଉର୍ଦ୍ଧ୍ଵ ଜଳ ସଂରକ୍ଷଣ ପଦକ୍ଷେପ
      Posted On: 02 AUG 2019 2:04PM by PIB Bhubaneshwar


    ଜଳ କ୍ଳୀଷ୍ଟ ଜିଲ୍ଲାଗୁଡ଼ିକ ସମେତ ସାରା ଦେଶରେ ଜଳ ନିରାପତ୍ତା ବୃଦ୍ଧି କରିବାର ପ୍ରୟାସ ସ୍ୱରୂପ କେନ୍ଦ୍ର ସରକାରଙ୍କ ପକ୍ଷରୁ ଜଳ ଶକ୍ତି ଅଭିଯାନ ଆରମ୍ଭ କରାଯାଇଥିଲା । ମାତ୍ର ଗୋଟିଏ ମାସ ମଧ୍ୟରେ ଏହି ଅଭିଯାନ ଅର୍ନ୍ତଗତ 256ଟି ଜିଲ୍ଲାରେ 3.5ଲକ୍ଷରୁ ଉର୍ଦ୍ଧ୍ଵ ଜଳ ସଂରକ୍ଷଣ ପଦକ୍ଷେପ ହାତକୁ ନିଆଯାଇଛି । ଏଥିମଧ୍ୟରେ 1.54 ଲକ୍ଷ ଜଳ ସଂରକ୍ଷଣ ଓ ବର୍ଷା ଜଳ ପରିଚାଳନା ପ୍ରକଳ୍ପ , 20 ହଜାର ପାରମ୍ପରିକ ଜଳ ଉତ୍ସର ପୁନରୁଦ୍ଧାର କାର୍ଯ୍ୟ , 65 ହଜାର ଜଳ ପୁନଃଉପଯୋଗ ଓ ରିଚାର୍ଜ ପ୍ରକଳ୍ପ ଓ 1.23 ଲକ୍ଷ ଜଳ ଛାୟା ବିକାଶ ପ୍ରକଳ୍ପ ରହିଛି । ଏହି ଅଭିଯାନରେ ଆନୁମାନିକ 2.64 କୋଟି ଲୋକ ଅଂଶଗ୍ରହଣ କରି ଏହାକୁ ଏକ ଜନ ଆନ୍ଦୋଳନରେ ପରିଣତ କରିଛନ୍ତି । ପ୍ରୟାସର ଏକ ଅଂଶବିଶେଷ ସ୍ୱରୂପ 4.25 କୋଟି ଚାରା ରୋପଣ କରାଯାଇଛି । ଆଜି ନୂଆଦିଲ୍ଲୀଠାରେ କ୍ୟାବିନେଟ ସଚିବ ଜଳ ଶକ୍ତି ଅଭିଯାନର ପ୍ରଥମ ପର୍ଯ୍ୟାୟର ଫଳାଫଳ ସମୀକ୍ଷା କରିବା ପରେ ଏହି ଘୋଷଣା କରାଯାଇଛି ।


    ଏହି ସମୀକ୍ଷା ବୈଠକରେ ଅଧ୍ୟକ୍ଷତା କରି କେନ୍ଦ୍ର କ୍ୟାବିନେଟ ସଚିବ ପ୍ରଦୀପ କୁମାର ସିହ୍ନା ଏହି ଅଭିଯାନର ନୋଡାଲ ଅଧିକାରୀମାନଙ୍କ ପ୍ରୟାସ ଓ ସଂକଳ୍ପବଦ୍ଧତାକୁ ପ୍ରଶଂସା କରିଥିଲେ । ଗୁରୁତ୍ୱପୂର୍ଣ୍ଣ ହସ୍ତକ୍ଷେପ ଓ ପଦକ୍ଷେପ ଜରିଆରେ ଆବଶ୍ୟକ ପରିବର୍ତ୍ତନ ଆଣିବା ଲାଗି ଜିଲ୍ଲାଗୁଡ଼ିକ ସହ ମିଶି କାର୍ଯ୍ୟ କରିବା ଲାଗି ସେ ନୋଡାଲ ଅଧିକାରୀମାନଙ୍କୁ ପରାମର୍ଶ ଦେଇଥିଲେ । ସେ କହିଥିଲେ ଯେ ଜଳ ଶକ୍ତି ଅଭିଯାନ ସାରା ଦେଶରେ ବ୍ୟାପକ ଚର୍ଚ୍ଚା ସୃଷ୍ଟି କରିଛି । ଆଗାମୀ ବର୍ଷଗୁଡ଼ିକରେ ଏହା ଉତମ ଫଳ ପ୍ରଦାନ କରିବ । ଆମର ଲକ୍ଷ୍ୟ ହେଉଛି ଏହାର ଲାଭ ତୃଣମୂଳସ୍ତରରେ ଥିବା କୃଷକମାନଙ୍କ ନିକଟରେ ପହଁଚାଇବା ।


    ପାନୀୟ ଜଳ ଓ ସ୍ୱଚ୍ଛତା ମନ୍ତ୍ରଣାଳୟର ସଚିବ ଶ୍ରୀ ପରମେଶ୍ୱରନ ଆୟାର କହିଥିଲେ ଯେ ଜଳ ଶକ୍ତି ଅଭିଯାନ ଦ୍ୱାରା ଭୂତଳ ଜଳସ୍ତର ବୃଦ୍ଧି , ଭୂମିଜ ଜଳ ସଂରକ୍ଷଣ କ୍ଷମତା ବୃଦ୍ଧି , ଚାଷ ଜମିରେ ମୃର୍ତ୍ତିକା ଆର୍ଦତା ଓ ବୃକ୍ଷ ସଂଖ୍ୟା ବୃଦ୍ଧିରେ ସହାୟତା ମିଳିପାରୁଛି । ଜଳ ଶକ୍ତି ଅଭିଯାନ ହେଉଛି ବିଭିନ୍ନ ମନ୍ତ୍ରଣାଳୟ , ବିଭାଗ ଓ ରାଜ୍ୟ ସରକାରଙ୍କ ସହଭାଗୀ ପଦକ୍ଷେପ ତଥା ଏହା ମୁଖ୍ୟତଃ ଏକ ଜଳ ସଂଚୟ ଅଭିଯାନ , ଯାହା ଗତ ଏକ ମାସ ମଧ୍ୟରେ ଅଭୂତପୂର୍ବ ପ୍ରଗତି ହାସଲ କରିଛି ।


    ଏହି ଅଭିଯାନରେ କେନ୍ଦ୍ର ସରକାରଙ୍କ 13ଶହ ଅଧିକାରୀ ସାମିଲ ରହିଛନ୍ତି । ସେମାନେ ରାଜ୍ୟ ଓ ଜିଲ୍ଲାସ୍ତରୀୟ ଅଧିକାରୀମାନଙ୍କ ସହିତ ମିଶି 3 ଲକ୍ଷରୁ ଉର୍ଦ୍ଧ୍ଵ କ୍ଷେତ୍ର ପରିଦର୍ଶନ କରିଛି । ଏହି ଅଭିଯାନରେ ଜଳ ସଂରକ୍ଷଣ ଦିଗରେ କାର୍ଯ୍ୟ କରୁଥିବା ବିଭିନ୍ନ ସ୍ୱେଚ୍ଛାସେବୀ ଅନୁଷ୍ଠାନକୁ ମଧ୍ୟ ସାମିଲ କରାଯାଇଛି ।


    **********

    
    
    (Release ID: 1582719) Visitor Counter : 1