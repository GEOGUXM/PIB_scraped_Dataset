      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜାମ୍ମୁ-କାଶ୍ମୀର ପୁନର୍ଗଠନ ବିଲ 2019 ଲୋକସଭାରେ ଗୃହୀତ
      ପ୍ରଧାନମନ୍ତ୍ରୀଙ୍କ ସାହସ କାରଣରୁ ଆଜି ଧାରା 370ର କଳଙ୍କ ହଟିଛି: ସ୍ୱରାଷ୍ଟ୍ର ମନ୍ତ୍ରୀ
      • ଜାମ୍ମୁ-କାଶ୍ମୀର ପୃଥିବୀର ସ୍ୱର୍ଗ ଥିଲା ଓ ରହିବ : ଶ୍ରୀ ଅମିତ ଶାହ
      • ଧାରା 370 କାରଣରୁ ପାକିସ୍ତାନ ଜାମ୍ମୁ କାଶ୍ମୀରରେ ବିଚ୍ଛନ୍ନତାବାଦକୁ ପ୍ରୋତ୍ସାହନ ଦେଉଥିଲା : ସ୍ୱରାଷ୍ଟ୍ର ମନ୍ତ୍ରୀ
      • ଜାମ୍ମୁ-କଶ୍ମୀରରେ ସ୍ଥିତି ସାମାନ୍ୟ ହେଲେ ସଠିକ ସମୟରେ ପୂର୍ଣ୍ଣ ରାଜ୍ୟ ମାନ୍ୟତା ପ୍ରଦାନ କରିବାରେ କୌଣସି ସମସ୍ୟା ନାହିଁ : ଶ୍ରୀ ଶାହ
      • 1948ରେ ସେନାକୁ ସ୍ୱାଧୀନତା ଦିଆଯାଇଥିଲେ ପିଓକେ ସମେତ ସମ୍ପୂର୍ଣ୍ଣ କାଶ୍ମୀର ଭାରତର ଅଂଶବିଶେଷ ହୋଇଥାନ୍ତା : ସ୍ୱରାଷ୍ଟ୍ର ମନ୍ତ୍ରୀ
      Posted On: 06 AUG 2019 12:58PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ଅମିତ ଶାହ ଆଜି ଲୋକସଭାରେ ଜାମ୍ମୁ ଓ କାଶ୍ମୀରରୁ ଧାରା 370 ଉଚ୍ଛେଦ କରିବା ଲାଗି ଜାମ୍ମୁ ଓ କାଶ୍ମୀର ପୁନର୍ଗଠନ ବିଲ 2019 ଅନ୍ତର୍ଗତ ଦୁଇଟି ସଂକଳ୍ପ ଏବଂ ଓ ଦୁଇଟି ବିଲ ବିଚାର ଏବଂ ଗୃହୀତ କରିବା ନିମନ୍ତେ ଉପସ୍ଥାପନ କରିଥିଲେ ।


    1. 370 (1)ର ବ୍ୟବସ୍ଥା ଅନୁଯାୟୀ ଜାମ୍ମୁ ଓ କାଶ୍ମୀର ଲାଗି ସାମ୍ବିଧାନିକ ଅଧ୍ୟାଦେଶ


    2. 370 (3) ଅନୁଯାୟୀ ଧାରା 370କୁ ଉଚ୍ଛେଦ କରିବାର ସଂକଳ୍ପ


    3. ଜାମ୍ମୁ ଓ କାଶ୍ମୀର ପୁନର୍ଗଠନ ଲାଗି ବିଲ


    4. ଜାମ୍ମୁ-କାଶ୍ମୀର ସଂରକ୍ଷଣ (ଦ୍ୱିତୀୟ ସଂଶୋଧନ) ବିଲ 2019


    ଏହି ଅବସରରେ ଶ୍ରୀ ଶାହ କହିଥିଲେ ଯେ ସରକାର ଦେଶର କଲ୍ୟାଣ ପାଇଁ ନିଷ୍ପତ୍ତି ନେବାରେ ପଛକୁ ହଟିବେ ନାହିଁ । ଏ ସରକାରଙ୍କ ଉଦ୍ଦେଶ୍ୟ କାଶ୍ମୀର ଘାଟିରେ ଶାନ୍ତି ପ୍ରତିଷ୍ଠା କରିବା । ଘାଟିର ଯୁବକମାନଙ୍କୁ ନିଯୁକ୍ତି ପ୍ରଦାନ କରିବା । ତାଙ୍କର କହିବା କଥା ଥିଲା ଯେ ମୋଦୀ ସରକାର ଯୁବକମାନଙ୍କୁ ଉନ୍ନତ ଭବିଷ୍ୟତ ଦେବାକୁ ଚାହୁଁଛି , ତାଙ୍କୁ ଉତ୍ତମ ଶିକ୍ଷା , ଭଲ ରୋଜଗାର ଦେବାକୁ ଚାହୁଁଛି , ସେମାନଙ୍କୁ ସମ୍ପନ୍ନ କରିବା ଲାଗି ଚାହୁଁଛି । ଯାହାଫଳରେ ଭାରତର ଅନ୍ୟ ଭାଗରେ ଯେପରି ବିକାଶ ହୋଇଛି କାଶ୍ମୀରରେ ମଧ୍ୟ ସେପରି ବିକାଶ ହୋଇପାରିବ ।


    ଶ୍ରୀ ଅମିତ ଶାହ କହିଥିଲେ ଯେ ସାରା ଦିନର ବିତର୍କ ପରେ କେହି ଜଣେ ସଦସ୍ୟ ଧାରା 370ର ଲାଭ ବିଷୟରେ କହିନାହାନ୍ତି । କାରଣ 370ର କୌଣସି ଲାଭ ନାହିଁ । ସେ ଧାରା 370 କାରଣରୁ ଜାମ୍ମୁ ଓ କାଶ୍ମୀରର ଜନତାଙ୍କ ସହିତ ହେଉଥିବା ବିଶ୍ୱାସଘାତକତା ବିଷୟରେ କହିଥିଲେ ଯେ ଏହି ଧାରା କାରଣରୁ ଶିକ୍ଷା ବ୍ୟବସ୍ଥା ସୁଦୃଢ଼ ହୋଇପାରିନାହିଁ । ଏହି ଧାରା ମହିଳା ବିରୋଧୀ , ଗରିବ ବିରୋଧୀ , ଆଦିବାସୀ ବିରୋଧୀ । ସେ ଆହୁରି କହିଥିଲେ ଯେ ଜାମ୍ମୁ ଓ କାଶ୍ମୀରରେ ଗଣତନ୍ତ୍ର ପୂର୍ଣ୍ଣପ୍ରତିଷ୍ଠା ହୋଇପାରିନାହିଁ । ଦୁର୍ନୀତି ବୃଦ୍ଧି ପାଇ ଚରମ ସୀମାରେ ପହଁଚିଛି । ସେ ଏହା ମଧ୍ୟ କହିଥିଲେ ଯେ ଧାରା 370 ହଟିବାରେ କାହାର କିଛି ଅସୁବିଧା ନାହିଁ । କେବଳ ସେଠାରେ ଦୁର୍ନୀତିର ତଦନ୍ତ ହେଉଥିବାରୁ ଏତେ ହୋହଲ୍ଲା ହେଉଛି ।


    ଶ୍ରୀ ଶାହ ଆହୁରି ମଧ୍ୟ କହିଥିଲେ ଯେ କାଶ୍ମୀରର ଲୋକମାନେ ଆମର , ଆମେ ସେମାନଙ୍କୁ କୋଳେଇ ନେବୁ । ଯଦି ସେମାନଙ୍କ ମନରେ କୌଣସି ସନ୍ଦେହ ରହିଛି ତା ’ ହେଲେ ଆମେ ଆଲୋଚନା କରିବୁ । କିନ୍ତୁ ପାକିସ୍ତାନର କୃପା ଳାଭ କରୁଥିବା ଲୋକଙ୍କ ସହିତ କୌଣସି ଆଲୋଚନା ହେବ ନାହିଁ , ହୁରିୟତ ସହ କୌଣସି ଆଲୋଚନା ହେବ ନାହିଁ ।


    ଶ୍ରୀ ଶାହ ଏହା ମଧ୍ୟ କହିଥିଲେ ଯେ ସଂସଦରେ ମୁଁ ଜାମ୍ମୁ କାଶ୍ମୀର କଥା କହୁଛି ମାନେ ସେଥିରେ ପାକ୍ ଅଧିକୃତ କାଶ୍ମୀର ଓ ଅକସାଇ ଚୀନ ମଧ୍ୟ ସାମିଲ ଅଛି । ବିରୋଧୀ ଦଳ ପକ୍ଷରୁ କାଶ୍ମୀର ପ୍ରସଙ୍ଗ ମିଳିତ ଜାତିସଂଘର ବିଚାରରେ ଥିବା ଉଠାଯିବା ସମ୍ପର୍କରେ ଶ୍ରୀ ଶାହ କହିଥିଲେ ଯେ ଏ ସମ୍ପର୍କରେ କୌଣସି ମାମଲା ପଡ଼ି ରହିନାହିଁ ଏବଂ ଜାମ୍ମୁ ଓ କାଶ୍ମୀର ଭାରତର ଅଭିନ୍ନ ଅଙ୍ଗ । ଭାରତର ସୀମା ଭିତରେ କୌରସି ନିଷ୍ପତ୍ତି ନେବା ଲାଗି ସଂସଦ ନିକଟରେ କ୍ଷମତା ରହିଛି । ପ୍ରଧାନମନ୍ତ୍ରୀ ସଦନରେ ପ୍ରବେଶ କରିବା ସମୟରେ ସାଂସଦମାନଙ୍କ ଦ୍ୱାରା ଅଭିବାଦନ ବ୍ୟକ୍ତ କରାଯିବା ଉପରେ ବିରୋଧୀ ଦଳ ପକ୍ଷରୁ ଆପତି କରାଯିବା ପ୍ରସଙ୍ଗରେ ଶ୍ରୀ ଶାହ କହିଥିଲେ ଯେ 70 ବର୍ଷର ଯନ୍ତ୍ରଣା ଦୂର ହେଉଥିବା କାରଣରୁ ଆନନ୍ଦର ଅଭିବ୍ୟକ୍ତି ସ୍ୱଭାବିକ । ଗୃହ ମନ୍ତ୍ରୀ ବିରୋଧୀ ଦଳଗୁଡ଼ିକର ଅଭିଯୋଗର ଜବାବ ଦେଇ କହିଥିଲେ ଯେ ଜାମ୍ମୁ ଓ କାଶ୍ମୀରରେ ଆଇନଶୃଙ୍ଖଳା ରକ୍ଷା ପାଇଁ କର୍ଫ୍ୟୁ ଜାରି କରାଯାଇଛି , ସୁରକ୍ଷା କାରଣରୁ ସୁରକ୍ଷାବାହିନୀକୁ ନିୟୋଜିତ କରାଯାଇଛି । ଶ୍ରୀ ଶାହ କହିଥିଲେ ଯେ ଧାରା 370 ପୂର୍ବରୁ ଅସ୍ଥାୟୀ ଥିଲା ଏବଂ ଅସ୍ଥାୟୀ ବ୍ୟବସ୍ଥା 70 ବର୍ଷ ପର୍ଯ୍ୟନ୍ତ ବଳବତର ଥିଲା । ଶ୍ରୀ ଶାହ ପ୍ରସ୍ତାବକୁ ବିରୋଧ କରୁଥିବା ସଦସ୍ୟମାନଙ୍କୁ ପଚାରିଥିଲେ ଯେ ଐତିହାସିକ ଢଙ୍ଗରେ କେନ୍ଦ୍ରୀୟ ପାଣ୍ଠିର ଅଧିକାଂଶ ଭାଗ ଜାମ୍ମୁ ଓ କାଶ୍ମୀରକୁ ଦିଆଗଲା , ଏହା ପରେ ମଧ୍ୟ ମୌଳିକ ଭିତ୍ତିଭୂମି , ଶିକ୍ଷା , ସ୍ୱାସ୍ଥ୍ୟ ସୁବିଧା , ନିଯୁକ୍ତିର ସୁଯୋଗ ଆଦି ବିକାଶ କାର୍ଯ୍ୟ କାହିଁକି ହେଲା ନାହିଁ ? ଏହି ରାଜ୍ୟ ଦେଶର ଅନ୍ୟ ରାଜ୍ୟ ଭଳି ବିକଶିତ କାହିଁକି ହୋଇପାରିଲା ନାହିଁ ? ଶ୍ରୀ ଶାହ କହିଥିଲେ ଯେ ରାଜନୈତିକ ସ୍ୱାର୍ଥ ପାଇଁ ଯୁବକମାନଙ୍କୁ ଉପଯୋଗ କରାଯାଉଛି । ରାଜ୍ୟର କେବଳ ତିନୋଟି ପରିବାର ଏହି ପାଣ୍ଠିରୁ ବ୍ୟକ୍ତିଗତ ଲାଭ ପାଉଛନ୍ତି । ଲିଙ୍ଗ , ଜାତି , ବର୍ଣ୍ଣ ଏବଂ ମୂଳ ବାସିନ୍ଦା ଆଧାରରେ ଧାରା 370ର ବ୍ୟବସ୍ଥାକୁ ଗୃହ ମନ୍ତ୍ରୀ ଭେଦଭାବପୂର୍ଣ୍ଣ ବୋଲି କହିଥିଲେ । ବିଲକୁ ବିରୋଧ କରୁଥିବା ସଦସ୍ୟମାନଙ୍କୁ ଶ୍ରୀ ଶାହ କହିଥିଲେ ଯେ ହୋହଲ୍ଲା କରିବା ବଦଳରେ 370 ଦେଶର କେତେ କ୍ଷତି କରିଛି ତା ’ ଉପରେ ଆଲୋଚନା କରାଯିବା ଆବଶ୍ୟକ ।


    ଶ୍ରୀ ଶାହ କହିଥିଲେ ଯେ ଅନୁଚ୍ଛେଦ 370କୁ ଉଚ୍ଛେଦ କରାଯିବା ପରେ ଜାମ୍ମୁ-କାଶ୍ମୀରରେ ଘରୋଇ ନିବେଶର ମାର୍ଗ ଖୋଲିବ । ଫଳରେ ବିକାଶ ସମ୍ଭାବନା ବୃଦ୍ଧି ପାଇବ । ନିବେଶରୁ ନିଯୁକ୍ତି ସୁଯୋଗ ସୃଷ୍ଟି ହେବା ସହିତ ରାଜ୍ୟର ସାମାଜିକ-ଆର୍ଥିକ ମୌଳିକ ଭିତ୍ତିଭୂମିରେ ସୁଧାର ଆସିବ । ସେ କହିଥିଲେ ଯେ ଶିଳ୍ପ ବିକାଶ ଲାଗି ଘରୋଇ ବ୍ୟକ୍ତିବିଶେଷ ଏବଂ ବହୁରାଷ୍ଟ୍ରୀୟ କମ୍ପାନୀଗୁଡ଼ିକ ନିବେଶ କରିବେ । ଫଳରେ ସ୍ଥାନୀୟ ଅର୍ଥବ୍ୟବସ୍ଥା ଅଭିବୃଦ୍ଧି ହାସଲ କରିବ ।


    ସେ କହିଥିଲେ ଯେ ଆଜି ଐତିହାସିକ ଭୁଲ ସୁଧାରିବାର ଦିନ । ଶ୍ରୀ ଅମିତ ଶାହ କହିଥିଲେ ଯେ ଏ ସଦନରେ ଭାରତର ଏକତା ଏବଂ ଅଖଣ୍ଡତା ଲାଗି ଏଥି ପୂର୍ବରୁ ଅନେକ ଐତିହାସିକ ମୁହୂର୍ତ୍ତ ଆସିଛି ଏବଂ ଅନେକ ଥର ସଦନ ନିଜର ପ୍ରତିବଦ୍ଧତା ସାବ୍ୟସ୍ତ କରିସାରିଛି । ପୁଣିଥରେ ଆଜି ଅନୁରୋଧ ଯେ ଏହି ବିଲ ଉପରେ ଐତିହାସିକ ନିଷ୍ପତ୍ତି ଲାଗି ସମସ୍ତ ସଦସ୍ୟ ଏକଜୁଟ ହୁଅନ୍ତୁ ।


    **********

    
    
    (Release ID: 1582830) Visitor Counter : 28