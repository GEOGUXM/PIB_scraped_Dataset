      ମହାକାଶ ବିଭାଗ

      ବିକ୍ରମ ସରାଭାଇଙ୍କୁ କୋଟି କୋଟି ଭାରତୀୟଙ୍କ ତରଫରୁ ଶ୍ରଦ୍ଧାଞ୍ଜଳି ସ୍ୱରୂପ ଚନ୍ଦ୍ରରେ ଅବତରଣ କରିବ ବିକ୍ରମ ଲ୍ୟାଣ୍ଡର: ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ
      • ଡଃ ବିକ୍ରମ ସରାଭାଇଙ୍କ ଦ୍ୱାରା ପ୍ରତିଷ୍ଠିତ ଅନୁଷ୍ଠାନଗୁଡିକ ଆଜି ଉକ୍ରର୍ଷ କେନ୍ଦ୍ରରେ ପରିଣତ ହୋଇଛନ୍ତି: ଡଃ କେ ଶିବାନ
      • ଆଜି ଅହମ୍ମଦାବାଦଠାରେ ଡଃ ବିକ୍ରମ ସରାଭାଇଙ୍କ ଜନ୍ମ ଶତବାର୍ଷିକ ଉତ୍ସବ ପାଳନ ଉଦଘାଟିତ
      Posted On: 12 AUG 2019 2:05PM by PIB Bhubaneshwar


    ଇସ୍ରୋର ପ୍ରାଣ ପ୍ରତିଷ୍ଠାତା ଡଃ ବିକ୍ରମ ସରାଭାଇଙ୍କ ଜନ୍ମ ଶତବାର୍ଷିକ ଉତ୍ସବ ଆଜି ଅହମ୍ମଦାବାଦଠାରେ ଇସ୍ରୋର ମହାକାଶ ବିଭାଗ ଓ ଆଣବିକ ଶକ୍ତି ବିଭାଗର ଗଣମାନ୍ୟ ବ୍ୟକ୍ତି ଏବଂ ସରାଭାଇ ପରିବାରର ସଦସ୍ୟମାନଙ୍କ ଉପସ୍ଥିତିରେ ଉଦଘାଟିତ ହୋଇଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏକ ଭିଡିଓ ବାର୍ତ୍ତା ଜରିଆରେ ଏହି ସମ୍ମେଳନକୁ ସମ୍ବୋଧନ କରିଥିଲେ ।


    ତାଙ୍କ ଭିଡିଓ ବାର୍ତ୍ତାରେ ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ ଯେତବେଳେ “ ବିକ୍ରମ ” ଲ୍ୟାଣ୍ଡର ଚନ୍ଦ୍ର ପୃଷ୍ଠରେ ଅବତରଣ କରିବ ତାହା କୋଟି କୋଟି ଭାରତୀୟଙ୍କ ତରଫରୁ ଡଃ ସରାଭାଇଙ୍କୁ ଏକ ଶ୍ରଦ୍ଧାଞ୍ଜଳି ହେବ । ସେ ମଧ୍ୟ କହିଲେ ଯେ ବିକ୍ରମ ସରାଭାଇଙ୍କ ଆଦର୍ଶ ବିଜ୍ଞାନ ଓ ପ୍ରଯୁକ୍ତି ବିଦ୍ୟା କ୍ଷେତ୍ରରେ ଭାରତକୁ ଏକ ଶକ୍ତିଶାଳୀ ରାଷ୍ଟ୍ରରେ ପରିଣତ କରିଛି । ଶ୍ରୀ ମୋଦୀ କହିଲେ ଯେ ଡଃ ହୋମି ଭାବାଙ୍କ ବିୟୋଗ ଭାରତୀୟ ବିଜ୍ଞାନ ଜଗତରେ ଏକ ଶୂନ୍ୟସ୍ଥାନ ସୃଷ୍ଟି କରିଥିଲା । ଏହି ସମୟରେ ବିକ୍ରମ ସରାଭାଇ ତାଙ୍କ ଦକ୍ଷତା ଏବଂ ନେତୃତ୍ୱ ବଳରେ ବିଜ୍ଞାନକୁ ଏକ ନୂତନ ଦିଗନ୍ତ ପ୍ରଦାନ କରିଥିଲେ ।


    ଡଃ ବିକ୍ରମ ସରାଭାଇଙ୍କୁ ବିଜ୍ଞାନର ଏକ ଉତ୍ସର୍ଗୀକୃତ ସୈନିକ ଭାବେ ଅଭିହିତ କରି ଶ୍ରୀ ମୋଦୀ କହିଲେ ଯେ ସେ ବିଜ୍ଞାନ ସହିତ ଭାରତର ସଂସ୍କୃତି ଏବଂ ସଂସ୍କୃତ ଭାଷାକୁ ପ୍ରୋତ୍ସାହିତ କରୁଥିଲେ । ସେ ସବୁବେଳେ ଛାତ୍ରମାନଙ୍କ ପାଇଁ ସମୟ ଦେଉଥିଲେ । ଶ୍ରୀ ମୋଦୀ କହିଲେ ଯେ ଡଃ ବିକ୍ରମ ସରାଭାଇ ଆମମାନଙ୍କ ପାଇଁ ଏକ ଉତରଦାୟିତ୍ୱ ଛାଡି ଯାଇଛନ୍ତି ଏବଂ ଏହାକୁ ଜନସାଧାରଣଙ୍କ ପାଖକୁ ନେଇଯିବା ହେଉଛି ଆମର ଦାୟିତ୍ୱ । ଇସ୍ରୋ ଦ୍ୱାରା ଆରମ୍ଭ ହୋଇଥିବା ଅନଲାଇନ ମହାକାଶ କୁଇଜ ପ୍ରତିଯୋଗିତାରେ ଅଂଶଗ୍ରହଣ କରିବା ପାଇଁ ସେ ମଧ୍ୟ ସ୍କୁଲ ପିଲାମାନଙ୍କୁ ଉତ୍ସାହିତ କରିଥିଲେ ।


    ଇସ୍ରୋର ଅଧ୍ୟକ୍ଷ ଡଃ କେ ଶିବାନ ଡଃ ବିକ୍ରମ ସରାଭାଇଙ୍କୁ ଜଣେ ମହାନ ଅନୁଷ୍ଠାନ ନିର୍ମାତା ଭାବେ ଅଭିହିତ କରିଥିଲେ । ଆଧୁନିକ ବିଜ୍ଞାନ , ଭୌତିକ ଗବେଷଣା ଓ ଆଣବିକ ଶକ୍ତି ଆଦି କ୍ଷେତ୍ରରେ ପ୍ରତିଷ୍ଠାନ ମାନ ପ୍ରତିଷ୍ଠା କରି ଆଧୁନିକ ଭାରତ ନିର୍ମାଣ କ୍ଷେତ୍ରରେ ବିକ୍ରମ ସରାଭାଇ ଏକ ବୃହତ୍ ଯୋଗଦାନ କରିଛନ୍ତି । ସେ କହିଲେ ଯେ ବିକ୍ରମ ସରାଭାଇଙ୍କ ଦ୍ୱାରା ପ୍ରତିଷ୍ଠିତ ଅନୁଷ୍ଠାନଗୁଡିକ ଆଜି ଉତ୍କର୍ଷତାର କେନ୍ଦ୍ର ଭାବେ ପରିଗଣିତ ହେଉଛନ୍ତି । ସେ କହିଲେ ଯେ ଏହି ଦୃଷ୍ଟିକୋଣରୁ ଡଃ ବିକ୍ରମ ସରାଭାଇ ହେଉଛନ୍ତି ଭାରତର ଜଣେ ପ୍ରକୃତ ସନ୍ତାନ ।


    ଉଦଘାଟନୀ କାର୍ଯ୍ୟକ୍ରମରେ ଡଃ ବିକ୍ରମ ସରାଭାଇଙ୍କ ଜୀବନ କାହାଣୀ ଉପରେ ଆଧାରିତ ଏକ ଆଲବମ , ଇସ୍ରୋ ଉପରେ ଏକ କଫି ଟେବୁଲ ପୁସ୍ତକ ଏବଂ ଆଣବିକ ଶକ୍ତି ବିଭାଗ ତରଫରୁ ଏକ ସ୍ମାରକୀ ମୁଦ୍ରା ଉନ୍ମୋଚନ କରାଯାଇଥିଲା । ଏହି ଅବସରରେ ଏକ ବସ ଭିତରେ ‘ ସ୍ପେସ ଅନ ହୁଇଲ୍ସ ’ ଶୀର୍ଷକ ଏକ ପ୍ରଦର୍ଶନୀର ଉଦଘାଟନ କରାଯାଇଥିଲା ।


    ବର୍ଷେ ବ୍ୟାପୀ ପାଳନ କରାଯିବାକୁ ଥିବା ଡଃ ବିକ୍ରମ ସରାଭାଇଙ୍କ ଜନ୍ମ ଶତବାର୍ଷିକ କାର୍ଯ୍ୟକ୍ରମରେ ପ୍ରଦର୍ଶନୀ , ସ୍କୁଲ ପିଲାମାନଙ୍କ ମଧ୍ୟରେ ପ୍ରତିଯୋଗିତା , ସାମ୍ବାଦିକତା ପୁରସ୍କାର ଏବଂ ପ୍ରଖ୍ୟାତ ବ୍ୟକ୍ତିମାନଙ୍କ ଦ୍ୱାରା ବକ୍ତବ୍ୟ ପ୍ରଦାନ ଆଦି ସାମିଲ ରହିବ । ଏହି କାର୍ଯ୍ୟକ୍ରମ ଭାରତ ବ୍ୟାପୀ 100ଟି ନିର୍ବାଚିତ ସ୍କୁଲରେ ଆୟୋଜିତ ହେବ । ଏହି କାର୍ଯ୍ୟକ୍ରମ ଗୁଡ଼ିକ ଆଜିଠାରୁ ଆରମ୍ଭ ହୋଇ ଅଗଷ୍ଟ 12 , 2020ରେ ଥିରୁଅନନ୍ତପୁରମଠାରେ ଉଦଯାପନୀ ଉତ୍ସବରେ ଶେଷ ହେବ ।


    ବିକ୍ରମ ସରାଭାଇ ମହାକାଶ କେନ୍ଦ୍ରର ପୂର୍ବତନ ନିର୍ଦ୍ଦେଶକ ଡଃ ବିଏନ ସୁରେଶ , ମହାକାଶ କାର୍ଯ୍ୟକାରୀ କେନ୍ଦ୍ରର ପୂର୍ବତନ ନିର୍ଦ୍ଦେଶକ ଓ ଡଃ ସରାଭାଇଙ୍କ ଜଣେ ନିକଟତମ ସହଯୋଗୀ ଶ୍ରୀ ପ୍ରମୋଦ କାଲେ , ଇସ୍ରୋର ପୂର୍ବତନ ଅଧ୍ୟକ୍ଷ ଡଃ କସ୍ତୁରୀରଙ୍ଗନ , ଆଣବିକ ଶକ୍ତି କମିଶନ ଶ୍ରୀ କେଏନ ବ୍ୟାସ , ଆଣବିକ ଶକ୍ତି ବିଭାଗର ପୂର୍ବତନ ଅଧ୍ୟକ୍ଷ ଶ୍ରୀ ଏମଆର ଶ୍ରୀନିବାସନ ଏବଂ ଡଃ ବିକ୍ରମ ସରାଭାଇଙ୍କ ସୁପୁତ୍ର ଡଃ କାର୍ତ୍ତିକେୟ ସରାଭାଇ ମଧ୍ୟ ଏହି ଅବସରରେ ଉପସ୍ଥିତ ଥିଲେ ।


    **********

    
    
    (Release ID: 1582862) Visitor Counter : 1