      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ର ଉଦ୍ଦେଶ୍ୟରେ ମାନନୀୟ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 08 AUG 2019 1:18PM by PIB Bhubaneshwar


    ମୋର ପ୍ରିୟ ଦେଶବାସୀ ,


    ଏକ ରାଷ୍ଟ୍ର ଭାବେ , ଏକ ପରିବାର ଭାବେ , ଆପଣମାନେ , ଆମେ , ସାରା ଦେଶ , ଏକ ଐତିହାସିକ ନିଷ୍ପତ୍ତି ନେଇଛି । ଏପରି ଏକ ବ୍ୟବସ୍ଥା , ଯାହାର କାରଣରୁ ଜାମ୍ମୁ-କାଶ୍ମୀର ଓ ଲଦାଖର ଆମ ଭାଇ-ଭଉଣୀମାନେ ସେମାନଙ୍କ ଅଧିକାରରୁ ବଞ୍ଚିତ ହୋଇଥିଲେ , ଯାହା ସେମାନଙ୍କ ବିକାଶରେ ବଡ଼ ବାଧକ ଥିଲା , ତାହା ଏବେ ଦୂର ହୋଇଛି । ଯେଉଁ ସ୍ୱପ୍ନ ସର୍ଦ୍ଦାର ପଟେଲଙ୍କର ଥିଲା , ବାବା ସାହେବ ଆମ୍ବେଦକରଙ୍କର ଥିଲା , ଡକ୍ଟର ଶ୍ୟାମା ପ୍ରସାଦ ମୁଖାର୍ଜୀଙ୍କ ଥିଲା , ଅଟଳ ଜୀ ଏବଂ କୋଟି କୋଟି ଦେଶଭକ୍ତଙ୍କର ଥିଲା , ତାହା ଏବେ ପୂରଣ ହୋଇଛି । ଜାମ୍ମୁ-କାଶ୍ମୀର ଏବଂ ଲଦାଖରେ ଏକ ନୂଆ ଯୁଗର ଆରମ୍ଭ ହୋଇଛି । ଏବେ ଦେଶର ସମସ୍ତ ନାଗରିକମାନଙ୍କ ଅଧିକାର ମଧ୍ୟ ସମାନ , ଦାୟିତ୍ୱ ମଧ୍ୟ ସମାନ । ମୁଁ ଜାମ୍ମୁ-କାଶ୍ମୀରର ଲୋକମାନଙ୍କୁ ଲଦାଖ ଲୋକମାନଙ୍କୁ ଏବଂ ପ୍ରତ୍ୟେକ ଦେଶବାସୀଙ୍କୁ ଅନେକ ଅନେକ ଶୁଭକାମନା ଜଣାଉଛି ।


    ସାଥୀଗଣ ,


    ସାମାଜିକ ଜୀବନରେ କିଛି କଥା , ସମୟ ସହିତ ଏତେ ମିଶିଯାଇଥାଏ ଯେ ଅନେକ ସମୟରେ ସେଗୁଡ଼ିକୁ ସ୍ଥାୟୀ ମାନ୍ୟତା ମିଳିଯାଏ । ଏହି ଭାବନା ଆସିଯାଏ ଯେ , କିଛି ବଦଳିବ ନାହିଁ , ଏମିତି ଚାଲିଥିବ , ଅନୁଚ୍ଛେଦ 370କୁ ନେଇ ମଧ୍ୟ ଏମିତି ଭାବନା ଥିଲା । ଏଥିଯୋଗୁ ଜାମ୍ମୁ-କାଶ୍ମୀର ଓ ଲଦାଖର ମୋର ଭାଇ-ଭଉଣୀମାନେ , ଆମ ପିଲାମାନଙ୍କୁ ଯେଉଁ କ୍ଷତି ହେଉଥିଲା , ତା ’ ର ଚର୍ଚ୍ଚା ମଧ୍ୟ ହେଉନଥିଲା । ଆଶ୍ଚର୍ଯ୍ୟର କଥା ଯେ ଆପଣ କାହା ସହିତ ମଧ୍ୟ କଥା ହୁଅନ୍ତୁ , ତ ’ କେହି ଏକଥା ମଧ୍ୟ କହିପାରୁନଥିଲେ ଯେ ଅନୁଚ୍ଛେଦ 370ରୁ ଜାମ୍ମୁ-କାଶ୍ମୀର ଲୋକମାନଙ୍କ ଜୀବନରେ କି ଲାଭ ହେଉଥିଲା ।


    ଭାଇ ଓ ଭଉଣୀମାନେ ,


    ଅନୁଚ୍ଛେଦ 370 ଏବଂ 35-ଏ ଜାମ୍ମୁ-କାଶ୍ମୀରକୁ ବିଚ୍ଛିନ୍ନତାବାଦ- ଆତଙ୍କବାଦ- ପରିବାରବାଦ ଏବଂ ବ୍ୟବସ୍ଥାରେ ବ୍ୟାପକ ପରିମାଣରେ ବ୍ୟାପିଥିବା ଭ୍ରଷ୍ଟାଚାର ବ୍ୟତୀତ କିଛି ଦେଇନାହିଁ । ଏହି ଦୁଇଟି ଅନୁଚ୍ଛେଦକୁ ଦେଶ ବିରୋଧରେ , କିଛି ଲୋକଙ୍କ ଭାବନକୁ ଉତ୍ତେଜିତ କରିବା ଲାଗି ପାକିସ୍ତାନ ପକ୍ଷରୁ ଏକ ଅସ୍ତ୍ର ଭାବେ ଉପଯୋଗ କରାଯାଉଥିଲା । ଏହି କାରଣରୁ ଗତ ତିନି ଦଶନ୍ଧି ମଧ୍ୟରେ ପାଖାପାଖି 42 ହଜାର ନିର୍ଦ୍ଦୋଷ ଲୋକଙ୍କୁ ଜୀବନ ହରାଇବାକୁ ପଡ଼ିଛି , ଜାମ୍ମୁ-କାଶ୍ମୀର ଏବଂ ଲଦାଖର ବିକାଶ ସେହି ଗତିରେ ହୋଇପାରିନାହିଁ ,


    ଯାହାର ସେମାନେ ଅଧିକାରୀ ଥିଲେ । ଏବେ ବ୍ୟବସ୍ଥାର ଏହି ଅଭାବ ଦୂର ହେବା ଫଳରେ ଜାମ୍ମୁ-କାଶ୍ମୀର ଏବଂ ଲଦାଖର ଲୋକମାନଙ୍କ ବର୍ତ୍ତମାନ ସୁଧୁରିଯିବା ସହିତ , ସେମାନଙ୍କ ଭବିଷ୍ୟତ ମଧ୍ୟ ସୁରକ୍ଷିତ ହେବ ।


    ସାଥୀଗଣ ,


    ଆମ ଦେଶରେ ଯେ କୌଣସି ସରକାର ଥାଉ , ସେମାନେ ସଂସଦରେ ଆଇନ ତିଆରି କରି , ଦେଶର କଲ୍ୟାଣ ଲାଗି କାମ କରିଥାନ୍ତି । ଯେକୌଣସି ଦଳର ସରକାର ଥାଉ , ଯେକୌଣସି ମେଂଟ ସରକାର ଥାଉ , ଏହି କାର୍ଯ୍ୟ ନିରନ୍ତର ଚାଲିଥାଏ । ଆଇନ ତିଆରି କରିବାରେ ଯଥେଷ୍ଟ ବିତର୍କ ହୋଇଥାଏ , ବିଚାର-ଚିନ୍ତନ ହୋଇଥାଏ , ଏହାର ଆବଶ୍ୟକତା , ଏହାର ପ୍ରଭାବକୁ ନେଇ ଗମ୍ଭୀର ପକ୍ଷ ରଖାଯାଇଥାଏ । ଏହି ପ୍ରକ୍ରିୟା ଦେଇ ଗତି କରି ଯେଉଁ ଆଇନ ତିଆରି ହୁଏ , ତାହା ସାରା ଦେଶର ଲୋକମାନଙ୍କ କଲ୍ୟାଣ କରିଥାଏ ।


    କିନ୍ତୁ କେହି କଳ୍ପନା କରିପାରିବେ ନାହିଁ ଯେ ସଂସଦ ଏତେ ଅଧିକ ସଂଖ୍ୟାରେ ଆଇନ ତିଆରି କରିଛି କିନ୍ତୁ ଏହା ଦେଶର ଗୋଟିଏ ଭାଗରେ ଲାଗୁ ମଧ୍ୟ ହେଉ ନାହିଁ । ଏପରିକି , ପୂର୍ବରୁ ଥିବା ସରକାର , ଆଇନ ତିଆରି କରି ପ୍ରଶଂସା ସାଉଁଟିଛି , କିନ୍ତୁ ସେମାନେ ମଧ୍ୟ ଏହି ଦାବି କରିପାରିନାହାନ୍ତି ଯେ ସେମାନଙ୍କ ଦ୍ୱାରା ତିଆରି ହୋଇଥିବା ଆଇନ ଜାମ୍ମୁ-କାଶ୍ମୀରରେ ମଧ୍ୟ ଲାଗୁ ହୋଇଛି । ଯେଉଁ ଆଇନ ଦେଶର ସମସ୍ତ ନାଗରିକଙ୍କ ପାଇଁ ତିଆରି ହୋଇଥାଏ , ତା ’ ର ଲାଭରୁ ଜାମ୍ମୁ-କାଶ୍ମୀରର ଦେଢ଼ କୋଟିରୁ ଅଧିକ ଲୋକ ବଞ୍ଚିତ ରହିଥାନ୍ତି । ଚିନ୍ତା କରନ୍ତୁ ,


    ଦେଶର ଅନ୍ୟ ରାଜ୍ୟରେ ପିଲାମାନଙ୍କର ଶିକ୍ଷା ଅଧିକାର ରହିଛି , କିନ୍ତୁ ଜାମ୍ମୁ-କାଶ୍ମୀର ପିଲା ଏଥିରୁ ବଞ୍ଚିତ ଥିଲେ । ଦେଶର ଅନ୍ୟ ରାଜ୍ୟର ଝିଅମାନଙ୍କୁ ଯେଉଁ ଅଧିକାର ମିଳୁଛି , ସେସବୁ ଅଧିକାର ଜାମ୍ମୁ-କାଶ୍ମୀର ଝିଅମାନଙ୍କୁ ମିଳୁନଥିଲା । ଦେଶର ଅନ୍ୟ ରାଜ୍ୟରେ ସଫେଇ କର୍ମଚାରୀଙ୍କ ଲାଗି ସଫେଇ କର୍ମଚାରୀ ଆଇନ ଲାଗୁ ହୋଇଛି , କିନ୍ତୁ ଜାମ୍ମୁ-କାଶ୍ମୀରର ସଫେଇ କର୍ମଚାରୀ ଏଥିରୁ ବଞ୍ଚିତ ଥିଲେ । ଦେଶର ଅନ୍ୟ ରାଜ୍ୟରେ ଦଳିତଙ୍କ ଉପରେ ଅତ୍ୟାଚାର ରୋକିବା ଲାଗି କଠୋର ଆଇନ ଲାଗୁ ହୋଇଛି , କିନ୍ତୁ ଜାମ୍ମୁ-କାଶ୍ମୀରରେ ଏହା ନଥିଲା । ଦେଶର ଅନ୍ୟ ରାଜ୍ୟରେ ସଂଖ୍ୟାଲଘୁଙ୍କ ସ୍ୱାର୍ଥର ସୁରକ୍ଷା ଲାଗି ମାଇନୋରିଟି ଆଇନ ଲାଗୁ ହୋଇଛି , କିନ୍ତୁ ଜାମ୍ମୁ-କାଶ୍ମୀରରେ ଏହା ନଥିଲା । ଦେଶର ଅନ୍ୟ ରାଜ୍ୟରେ ଶ୍ରମିକଙ୍କ ସ୍ୱାର୍ଥ ସୁରକ୍ଷା ଲାଗି ସର୍ବନିମ୍ନ ମଜୁରି ଆଇନ ଲାଗୁ ହୋଇଛି , କିନ୍ତୁ ଜାମ୍ମୁ-କାଶ୍ମୀରରେ କାମ କରୁଥିବା ଶ୍ରମିକମାନଙ୍କ ପାଇଁ ଏହା କେବଳ କାଗଜ କଲମରେ ହିଁ ମିଳୁଥିଲା । ଦେଶର ଅନ୍ୟ ରାଜ୍ୟରେ ନିର୍ବାଚନ ଲଢ଼ିବା ସମୟରେ ଅନୁସୂଚିତ ଜନଜାତିର ଭାଇ-ଭଉଣୀମାନଙ୍କୁ ସଂରକ୍ଷଣର ଲାଭ ମିଳୁଥିଲା , କିନ୍ତୁ ଜାମ୍ମୁ-କାଶ୍ମୀରରେ ଏହା ନଥିଲା ।


    ସାଥୀଗଣ ,


    ଏବେ ଅନୁଚ୍ଛେଦ 370 ଏବଂ 35-ଏ , ଇତିହାସ ପାଲଟିଯିବା ପରେ , ଏହାର ନକାରାତ୍ମକ ପ୍ରଭାବରୁ ମଧ୍ୟ ଜାମ୍ମୁ-କାଶ୍ମୀର ଶୀଘ୍ର ବାହାରିଯିବ , ମୋର ଏହି ବିଶ୍ୱାସ ଅଛି ।


    ଭାଇ ଓ ଭଉଣୀମାନେ ,


    ନୂଆ ବ୍ୟବସ୍ଥାରେ କେନ୍ଦ୍ର ସରକାରଙ୍କର ଏହା ପ୍ରାଥମିକତା ରହିବ ଯେ ରାଜ୍ୟର କର୍ମଚାରୀମାନଙ୍କୁ , ଜାମ୍ମୁ-କାଶ୍ମୀର ପୋଲିସକୁ , ଅନ୍ୟ କେନ୍ଦ୍ର ଶାସିତ ପ୍ରଦେଶର କର୍ମଚାରୀ ଏବଂ ସେଠାକାର ପୋଲିସଙ୍କ ଭଳି ସମାନ ସୁବିଧା ମିଳିବ । ଏବେ କେନ୍ଦ୍ର ଶାସିତ ପ୍ରଦେଶଗୁଡ଼ିକରେ , ଅନେକ ଏପରି ଆର୍ଥିକ ସୁବିଧା ଯେପରିକି ଏଲଟିସି , ଘର ଭଡ଼ା ଭତା , ପିଲାମାନଙ୍କ ଶିକ୍ଷା ଲାଗି ଶିକ୍ଷା ଭତା , ସ୍ୱାସ୍ଥ୍ୟ ସୁବିଧା , ଭଳି ଅନେକ ସୁବିଧା ଦିଆଯାଉଛି , ଏଥିମଧ୍ୟରୁ ଅଧିକାଂଶ ଜାମ୍ମୁ-କାଶ୍ମୀରର କର୍ମଚାରୀମାନଙ୍କୁ ମିଳିନଥାଏ । ଏପରି ସୁବିଧାର ସମୀକ୍ଷା କରାଯାଇ , ଶୀଘ୍ର ହିଁ ଜାମ୍ମୁ-କାଶ୍ମୀରର କର୍ମଚାରୀ ଏବଂ ସେଠାକାର ପୋଲିସକୁ ମଧ୍ୟ ଏହି ସୁବିଧା ଯୋଗାଇ ଦିଆଯିବ ।


    ସାଥୀଗଣ , ଖୁବଶୀଘ୍ର ଜମ୍ମୁ-କାଶ୍ମୀର ଏବଂ ଲଦାଖରେ ଖାଲିଥିବା ସମସ୍ତ କେନ୍ଦ୍ର ଓ ରାଜ୍ୟ ପଦବୀ ପୂରଣ କରିବାର ପ୍ରକ୍ରିୟା ଆରମ୍ଭ କରାଯିବ । ଏଥିରୁ ସ୍ଥାନୀୟ ଯୁବକମାନଙ୍କୁ ନିଯୁକ୍ତିର ପର୍ଯ୍ୟାପ୍ତ ସୁଯୋଗ ଉପଲବ୍ଧ ହେବ । ଏଥିସହିତ କେନ୍ଦ୍ର ସରକାରଙ୍କ ରାଷ୍ଟ୍ରାୟତ ଉଦ୍ୟୋଗ ଏବଂ ଘରୋଇ କ୍ଷେତ୍ରର ବଡ଼ କମ୍ପାନୀଗୁଡ଼ିକୁ ନିଯୁକ୍ତି ସୁଯୋଗ ଉପଲବ୍ଧ କରାଇବା ଲାଗି , ପ୍ରୋତ୍ସାହିତ କରାଯିବ । ଏହାବ୍ୟତୀତ , ସେନା ଏବଂ ଅର୍ଦ୍ଧସାମରିକ ବାହିନୀ ପକ୍ଷରୁ , ସ୍ଥାନୀୟ ଯୁବକମାନଙ୍କୁ ନିଯୁକ୍ତି ଦେବା ଲାଗି ର‌୍ୟାଲିମାନ ଆୟୋଜନ କରାଯିବ । ସରକାରଙ୍କ ଦ୍ୱାରା ପ୍ରଧାନମନ୍ତ୍ରୀ ବୃତ୍ତି ଯୋଜନାର ମଧ୍ୟ ସମ୍ପ୍ରସାରଣ କରାଯିବ । ଫଳରେ ଅଧିକରୁ ଅଧିକ ଛାତ୍ରଛାତ୍ରୀଙ୍କୁ ଏହାର ଲାଭ ମିଳିପାରିବ । ଜାମ୍ମୁ-କାଶ୍ମୀରରେ ରାଜସ୍ୱ ନିଅଣ୍ଟ ମଧ୍ୟ ବହୁତ ଅଧିକ ରହିଛି । କେନ୍ଦ୍ର ସରକାର ଏହା ମଧ୍ୟ ସୁନିଶ୍ଚିତ କରିବେ ଯେ ଏହାର ପ୍ରଭାବ ଯେମିତି କମ ହେବ ।


    ଭାଇ ଓ ଭଉଣୀମାନେ , କେନ୍ଦ୍ର ସରକାର ଅନୁଚ୍ଛେଦ 370 ଉଚ୍ଛେଦ କରିବା ସହିତ , ଏବେ କିଛି ଦିନ ପାଇଁ ଜାମ୍ମୁ-କାଶ୍ମୀରକୁ ସିଧାସଳଖ କେନ୍ଦ୍ର ସରକାରଙ୍କ ଶାସନରେ ରଖିବା ଲାଗି ନିଷ୍ପତ୍ତି ଅତ୍ୟନ୍ତ ଭାବିଚିନ୍ତି ନିଆଯାଇଛି । ଏହା ପଛରେ ଥିବା କାରଣ ବୁଝିବା ଆପଣମାନଙ୍କ ପାଇଁ ଗୁରୁତ୍ୱପୂର୍ଣ୍ଣ । ଯେଉଁଦିନ ଠାରୁ ସେଠାରେ ରାଜ୍ୟପାଳ ଶାସନ ଲାଗୁ ହୋଇଛି , ଜାମ୍ମୁ-କାଶ୍ମୀରର ପ୍ରଶାସନ , ସିଧାସଳଖ କେନ୍ଦ୍ର ସରକାରଙ୍କ ସହ ଯୋଗାଯୋଗରେ ରହିଛି । ଏହି କାରଣରୁ ଗତ କିଛିମାସରେ ସେଠାରେ ଉତ୍ତମ ପ୍ରଶାସନ ଏବଂ ବିକାଶର ଅଧିକ ଉନ୍ନତ ପ୍ରଭାବ ତୃଣମୂଳସ୍ତରରେ ଦେଖିବାକୁ ମିଳୁଛି । ଯେଉଁ ଯୋଜନା ପୂର୍ବରୁ କେବଳ କାଗଜକଲମରେ ସୀମିତ ରହିଥିଲା , ସେଗୁଡ଼ିକ ଏବେ ତୃଣମୂଳସ୍ତରରେ କାର୍ଯ୍ୟକାରୀ ହେଉଛି । ଦଶନ୍ଧି ଦଶନ୍ଧି ଧରି ଅଟକି ରହିଥିବା ପ୍ରକଳ୍ପ ତ୍ୱରାନ୍ୱିତ ହୋଇଛି । ଆମେ ଜାମ୍ମୁ-କାଶ୍ମୀର ପ୍ରଶାସନରେ ଏକ ନୂଆ କାର୍ଯ୍ୟ ସଂସ୍କୃତି ଆଣିବା , ପାରଦର୍ଶିତା ଆଣିବା ଲାଗି ପ୍ରୟାସ କରିଛୁ । ଯାହାର ଫଳସ୍ୱରୂପ ଆଇଆଇଟି , ଆଇଆଇଏମ , ଏମ୍ସ ହେଉ , ବ୍ୟାପକ ଜଳସେଚନ ପ୍ରକଳ୍ପ ହେଉ , ଶକ୍ତି ପ୍ରକଳ୍ପ ହେଉ , କିମ୍ବା ପୁଣି ଦୁର୍ନୀତି ନିବାରଣ ବ୍ୟୁରୋ , ଏସବୁର କାମ ଦ୍ରୁତଗତିରେ ହେଉଛି । ଏହା ବ୍ୟତୀତ ସେଠାରେ ଯୋଗାଯୋଗ ସହ ଜଡ଼ିତ ପ୍ରକଳ୍ପ ହେଉ , ସଡ଼କ ଏବଂ ନୂଆ ରେଳ ଲାଇନର କାମ ହେଉ ,


    ବିମାନବନ୍ଦର ଆଧୁନିକୀକରଣ ହେଉ , ସବୁ କାମକୁ ଦ୍ରୁତ ଗତିରେ ଆଗକୁ ନିଆଯାଉଛି ।


    ସାଥୀଗଣ , ଆମ ଦେଶର ଗଣତନ୍ତ୍ର ଖୁବ ସୁଦୃଢ଼ । କିନ୍ତୁ ଆପଣମାନେ ଏହା ଜାଣି ଚକିତ ହେବେ ଯେ ଜାମ୍ମୁ-କାଶ୍ମୀରରେ ଦଶନ୍ଧି ଦଶନ୍ଧି ଧରି , ହଜାର ହଜାର ସଂଖ୍ୟାରେ ଏପରି ଭାଇ-ଭଉଣୀ ରହୁଛନ୍ତି , ଯେଉଁମାନଙ୍କ ନିକଟରେ ଲୋକସଭା ନିର୍ବାଚନରେ ଭୋଟ ଦେବାର ଅଧିକାର ତ ’ ଥିଲା , କିନ୍ତୁ ସେମାନେ ବିଧାନସଭା ଏବଂ ସ୍ଥାନୀୟ ପଂଚାୟତ ନିର୍ବାଚନରେ ମତଦାନ କରିପାରୁନଥିଲେ । ଏହି ଲୋକମାନେ 1947ରେ ଦେଶ ବିଭାଜନ ପରେ ପାକିସ୍ତାନରୁ ଭାରତ ଚାଲିଆସିଥିଲେ । କ ’ ଣ ଏ ଲୋକମାନଙ୍କ ସହିତ ଏପରି ଅନ୍ୟାୟ ହେଉନଥିଲା ?


    ସାଥୀଗଣ , ଜାମ୍ମୁ-କାଶ୍ମୀରର ଆମ ଭାଇ-ଭଉଣୀଙ୍କୁ ମୁଁ ଏକ ଗୁରୁତ୍ୱପୂର୍ଣ୍ଣ କଥା ଆହୁରି ସ୍ପଷ୍ଟ କରିବାକୁ ଚାହୁଁଛି । ଆପଣମାନଙ୍କ ଜନପ୍ରତିନିଧି ଆପଣମାନଙ୍କ ଦ୍ୱାରା ହିଁ ନିର୍ବାଚିତ ହେବେ , ଆପଣମାନଙ୍କ ମଧ୍ୟରୁ ହିଁ ଆସିବେ । ଯେମିତି ପୂର୍ବରୁ ବିଧାୟକ ଆସୁଥିଲେ , ସେମିତି ହିଁ ଆଗକୁ ବିଧାୟକ ନିର୍ବାଚିତ ହେବେ । ଯେମିତି ପୂର୍ବରୁ ମନ୍ତ୍ରିପରିଷଦ ଥିଲା , ସେମିତି ମନ୍ତ୍ରିପରିଷଦ ଆଗକୁ ମଧ୍ୟ ହେବ । ଯେପରି ପୂର୍ବରୁ ଆପଣଙ୍କର ମୁଖ୍ୟମନ୍ତ୍ରୀ ଥିଲେ , ସେମିତି ଆଗକୁ ମଧ୍ୟ ଆପଣଙ୍କ ମୁଖ୍ୟମନ୍ତ୍ରୀ ହେବେ ।


    ସାଥୀଗଣ , ମୋର ସମ୍ପୂର୍ଣ୍ଣ ବିଶ୍ୱାସ ଯେ ଏହି ନୂଆ ବ୍ୟବସ୍ଥା ଅନ୍ତର୍ଗତ ଆମେ ସମସ୍ତେ ମିଶି ଆତଙ୍କବାଦ-ବିଚ୍ଛିନ୍ନତାବାଦରୁ ଜାମ୍ମୁ-କାଶ୍ମୀରକୁ ମୁକ୍ତ କରିବା । ଯେତେବେଳେ ପୃଥବୀର ସ୍ୱର୍ଗ , ଆମର ଜାମ୍ମୁ-କାଶ୍ମୀର ପୁଣିଥରେ ବିକାଶର ନୂତନ ଉଚ୍ଚତା ପାର କରି ସାରା ବିଶ୍ୱକୁ ଆକର୍ଷିତ କରିବାକୁ ଆରମ୍ଭ କରିବ , ନାଗରିକମାନଙ୍କ ଜୀବନଧାରଣ ସହଜ ହେବ , ନାଗରିକମାନଙ୍କୁ ଯେଉଁ ଅଧିକାର ମିଳିବାର କଥା , ତାହା ବିନା ବାଧକରେ ମିଳିବ , ଶାସନ-ପ୍ରଶାସନର ସମସ୍ତ ବ୍ୟବସ୍ଥା ଜନହିତ କାର୍ଯ୍ୟକୁ ଦ୍ରୁତଗତିରେ ଆଗକୁ ବଢ଼ାଇବ , ତେଣୁ ମୁଁ ଏହାକୁ ଗ୍ରହଣ କରୁନାହିଁ ଯେ କେନ୍ଦ୍ର ଶାସିତ ପ୍ରଦେଶ ବ୍ୟବସ୍ଥା ଜାମ୍ମୁ-କାଶ୍ମୀରରେ ସବୁଦିନ ପାଇଁ ଚାଲିବ ।


    ଭାଇ ଓ ଭଉଣୀମାନେ , ଆମ ସମସ୍ତେ ଚାହୁଁ ଯେ ଆଗାମୀ ଦିନରେ ଜାମ୍ମୁ-କାଶ୍ମୀର ବିଧାନସଭା ନିର୍ବାଚନ ହେଉ , ନୂଆ ସରକାର ଗଠନ ହେଉ , ମୁଖ୍ୟମନ୍ତ୍ରୀ ହୁଅନ୍ତୁ , ମୁଁ ଜାମ୍ମୁ-କାଶ୍ମୀର ଲୋକମାନଙ୍କୁ ଭରସା ଦେଉଛି ଯେ ଆପଣମାନଙ୍କୁ ଅତି ସଚ୍ଚୋଟତାର ସହିତ , ସମ୍ପୂର୍ଣ୍ଣ ପାରଦର୍ଶୀ ବାତାବରଣରେ ନିଜର ପ୍ରତିନିଧି ଚୟନ କରିବାର ସୁଯୋଗ ମିଳିବ । ଯେମିତି ବିଗତ ଦିନରେ ପଂଚାୟତ ନିର୍ବାଚନ ପାରଦର୍ଶିତାର ସହିତ ସମ୍ପନ୍ନ କରାଯାଇଛି , ସେମିତି ଜାମ୍ମୁ-କାଶ୍ମୀର ବିଧାନସଭାର ମଧ୍ୟ ନିର୍ବାଚନ ହେବ । ମୁଁ ରାଜ୍ୟର ରାଜ୍ୟପାଳଙ୍କୁ ଏହି ଅନୁରୋଧ ମଧ୍ୟ କରିବ ଯେ ବ୍ଲକ ଡେଭଲପମେଂଟ କାଉନସିଲ ଗଠନ , ଯାହା ଗତ ଦୁଇ ତିନି ଦଶକ ଧରି ପଡ଼ି ରହିଥିଲା , ତା ’ କୁ ସମ୍ପୂର୍ଣ୍ଣ କରିବାର କାମ ମଧ୍ୟ ଯଥାଶୀଘ୍ର କରାଯାଉ ।


    ସାଥୀଗଣ , ଏହା ମୋର ନିଜର ଅନୁଭବ ଯେ ଚାରି ପାଞ୍ଚ ମାସ ପୂର୍ବରୁ ଜାମ୍ମୁ-କାଶ୍ମୀର ଏବଂ ଲଦାଖର ପଂଚାୟତ ନିର୍ବାଚନରେ ଯେଉଁ ଲୋକମାନେ ନିର୍ବାଚିତ ହୋଇ ଆସିଲେ , ସେମାନେ ଅତି ଭଲ କାମ କରୁଛନ୍ତି । କିଛିମାସ ପୂର୍ବରୁ ଯେତେବେଳେ ମୁଁ ଶ୍ରୀନଗର ଯାଇଥିଲି , ତ ’ ସେଠାରେ ମୋର ସେମାନଙ୍କ ସହିତ ଦୀର୍ଘ ଆଲୋଚନା ମଧ୍ୟ ହୋଇଥିଲା । ଯେତେବେଳେ ସେମାନେ ଏଠାକୁ ଦିଲ୍ଲୀ ଆସିଥିଲେ , ସେତେବେଳେ ମଧ୍ୟ ମୋ ବାସଭବନରେ , ମୁଁ ସେମାନଙ୍କ ସହିତ ବହୁ ସମୟ ଧରି ଆଲୋଚନା କରିଥିଲି । ପଂଚାୟତର ଏହି ସାଥୀମାନଙ୍କ କାରଣରୁ ଜାମ୍ମୁ-କାଶ୍ମୀରରେ ବିଗତ ଦିନଗୁଡ଼ିକରେ ଗ୍ରାମୀଣ ସ୍ତରରେ ଅତ୍ୟନ୍ତ ଦ୍ରୁତଗତିରେ କାମ ହୋଇଛି । ପ୍ରତ୍ୟେକ ଘରେ ବିଦ୍ୟୁତ ପହଁଚାଇବାର କାମ ହେଉ କିମ୍ବା ରାଜ୍ୟକୁ ଖୋଲା ମଳମୁକ୍ତ ଘୋଷଣା ହେଉ , ଏଥିରେ ପଂଚାୟତର ପ୍ରତିନିଧିମାନଙ୍କ ବହୁତ ବଡ଼ ଭୂମିକା ରହିଥିଲା । ମୋର ସମ୍ପୂର୍ଣ୍ଣ ବିଶ୍ୱାସ ଯେ ଏବେ ଅନୁଚ୍ଛେଦ 370 ଉଚ୍ଛେଦ ହେବା ପରେ , ଯେତେବେଳେ ଏହି ପଞ୍ଚାୟତ ସଦସ୍ୟମାନଙ୍କୁ ନୂତନ ବ୍ୟବସ୍ଥାରେ କାମ କରିବାର ସୁଯୋଗ ମିଳିବ ତ ’ ସେମାନେ ଚମକ୍ରାର କରିପାରିବେ । ମୋର ସମ୍ପୂର୍ଣ୍ଣ ବିଶ୍ୱାସ ଯେ ଜାମ୍ମୁ-କାଶ୍ମୀରର ଜନସାଧାରଣ ବିଚ୍ଛିନ୍ନତାବାଦକୁ ପରାସ୍ତ କରି ନୂତନ ଆଶା ନେଇ ଆଗକୁ ବଢ଼ିବେ । ମୋର ସମ୍ପୂର୍ଣ୍ଣ ବିଶ୍ୱାସ ଯେ ଜାମ୍ମୁ-କାଶ୍ମୀରର ଜନସାଧାରଣ , ଉତମ ପ୍ରଶାସନ ଏବଂ ପାରଦର୍ଶୀ ବାତାବରଣରେ , ନୂତନ ଉତ୍ସାହ ସହିତ ନିଜ ଲକ୍ଷ୍ୟ ହାସଲ କରିବେ ।


    ସାଥୀଗଣ , ଦଶନ୍ଧି ଦଶନ୍ଧି ଧରି ପରିବାରବାଦ ଜାମ୍ମୁ-କାଶ୍ମୀରର ମୋର ପ୍ରିୟ ଯୁବକମାନଙ୍କୁ ନେତୃତ୍ୱ ନେବାର ସୁଯୋଗ ଦେଇନାହିଁ । ଏବେ ମୋର ଯୁବକମାନେ , ଜାମ୍ମୁ-କାଶ୍ମୀରର ବିକାଶର ନେତୃତ୍ୱ ନେବେ ଏବଂ ଏହାକୁ ନୂତନ ଉଚ୍ଚତାକୁ ନେଇଯିବେ । ମୁଁ ଜାମ୍ମୁ-କାଶ୍ମୀର ଏବଂ ଲଦାଖର ନବଯୁବକମାନଙ୍କୁ ସେଠାକାର ଭାଇ-ଭଉଣୀମାନଙ୍କୁ ନିର୍ଦ୍ଦିଷ୍ଟ ଭାବେ ଅନୁରୋଧ କରିବି ଯେ ନିଜ ନିଜ କ୍ଷେତ୍ରର ବିକାଶର ଦାୟିତ୍ୱ ନିଜ କାନ୍ଧରେ ଉଠାନ୍ତୁ ।


    ସାଥୀଗଣ , ଜାମ୍ମୁ-କାଶ୍ମୀର ଏବଂ ଲଦାଖରେ ବିଶ୍ୱର ସବୁଠୁ ବଡ଼ ପର୍ଯ୍ୟଟନ ଲକ୍ଷ୍ୟସ୍ଥଳୀ ହେବାର କ୍ଷମତା ରହିଛି ।


    ଏଥିପାଇଁ ଯେଉଁ ବାତାବରଣ ଆବଶ୍ୟକ , ଶାସନ ପ୍ରଶାସନରେ ଯେଉଁ ପରିବର୍ତ୍ତନ ଆବଶ୍ୟକ , ତାହା କରାଯାଉଛି କିନ୍ତୁ ଏଥିରେ ମୁଁ ପ୍ରତ୍ୟେକ ଦେଶବାସୀଙ୍କ ସାହାଯ୍ୟ ଚାହୁଁଛି । ଏମିତି ଏକ ସମୟ ଥିଲା , ଯେତେବେଳେ ବଲିଉଡର ଚଳଚ୍ଚିତ୍ରର ସୁଟିଂ ଲାଗି କାଶ୍ମୀର ସବୁଠୁ ପସନ୍ଦଯୋଗ୍ୟ ସ୍ଥାନ ଥିଲା । ସେ ସମୟରେ ଅଧିକାଂଶ ଚଳଚ୍ଚିତ୍ର କାଶ୍ମୀରରେ ହିଁ ସୁଟିଂ ହେଉଥିଲା । ଏବେ ଜାମ୍ମୁ-କାଶ୍ମୀରରେ ପରିସ୍ଥିତି ସାମାନ୍ୟ ହେଲେ , କେବଳ ଦେଶ ନୁହେଁ , ସାରା ବିଶ୍ୱରୁ ଲୋକମାନେ ଏଠାକୁ ଚଳଚ୍ଚିତ୍ର ସୁଟିଂ ପାଇଁ ଆସିବେ । ପ୍ରତ୍ୟେକ ଚଳଚ୍ଚିତ୍ର ନିଜ ସହିତ କାଶ୍ମୀରର ଲୋକମାନଙ୍କ ପାଇଁ ନିଯୁକ୍ତି ସୁଯୋଗର ଅନେକ ଅବସର ନେଇ ଆସିବେ । ମୁଁ ହିନ୍ଦୀ ଚଳଚ୍ଚିତ୍ର ଜଗତ , ତେଲଗୁ ଏବଂ ତାମିଲ ଚଳଚ୍ଚିତ୍ର ଜଗତ ଏବଂ ଏହା ସହ ଜଡ଼ିତ ଲୋକମାନଙ୍କୁ ଅନୁରୋଧ କରୁଛି ଯେ ଜାମ୍ମୁ-କାଶ୍ମୀର ଏବଂ ଲଦାଖରେ ନିବେଶ ବିଷୟରେ , ଚଳଚ୍ଚିତ୍ର ସୁଟିଂ ଠାରୁ ଆରମ୍ଭ କରି ଥିଏଟର ଏବଂ ଅନ୍ୟ ସାଧନ ପ୍ରତିଷ୍ଠା କରିବା ବିଷୟରେ ନିଶ୍ଚିତ ଭାବେ ଚିନ୍ତା କରନ୍ତୁ । ଯେଉଁମାନେ ପ୍ରଯୁକ୍ତିର ଦୁନିଆ ସହ ଜଡ଼ିତ , ସେମାନେ ପ୍ରଶାସନରେ ଥାଆନ୍ତୁ , କିମ୍ବା ଘରୋଇ କ୍ଷେତ୍ରରେ , ସେମାନଙ୍କୁ ମଧ୍ୟ ମୁଁ ଅନୁରୋଧ କରୁଛି ଯେ ନିଜର ନୀତିରେ , ନିଜର ନିଷ୍ପତ୍ତିରେ ଏହିକଥା ପ୍ରତି ପ୍ରାଥମିକତା ଦିଅନ୍ତୁ ଯେ ଜାମ୍ମୁ-କାଶ୍ମୀରରେ କିପରି ପ୍ରଯୁକ୍ତିର ଆହୁରି ଅଧିକ ସମ୍ପ୍ରସାରଣ କରାଯିବ । ଯେତେବେଳେ ସେଠାରେ ଡିଜିଟାଲ ଯୋଗାଯୋଗକୁ ବଳ ମିଳିବ , ଯେତେବେଳେ ସେଠାରେ ବିପିଓ କେନ୍ଦ୍ର , ଜନସେବା କେନ୍ଦ୍ର ବୃଦ୍ଧି ପାଇବ , ଯେତେ ଅଧିକ ପ୍ରଯୁକ୍ତିର ବିସ୍ତାର ହେବ , ସେତେ ଅଧିକ ଜାମ୍ମୁ-କାଶ୍ମୀରର ଆମର ପ୍ରିୟ ଭାଇ-ଭଉଣୀମାନଙ୍କ ଜୀବନ ସହଜ ହେବ , ସେମାନଙ୍କ ଜୀବିକାର୍ଜନ ଓ ପେଟପାଟଣା ପାଇଁ ଅଧିକ ସୁଯୋଗ ବଢ଼ିବ ।


    ସାଥୀଗଣ , ସରକାର ଯେଉଁ ନିଷ୍ପତି ନେଇଛନ୍ତି , ତାହା ଜାମ୍ମୁ-କାଶ୍ମୀର ଏବଂ ଲଦାଖର ସେହି ନବଯୁବକମାନଙ୍କୁ ମଧ୍ୟ ସହାୟତା କରିବ , ଯେଉଁମାନେ କ୍ରୀଡ଼ା କ୍ଷେତ୍ରରେ ଆଗକୁ ବଢ଼ିବା ଲାଗି ଚାହୁଁଛନ୍ତି । ନୂଆ କ୍ରୀଡ଼ା ପ୍ରଶିକ୍ଷଣ , ନୂଆ କ୍ରୀଡ଼ା ଷ୍ଟାଡିୟମ , ବୈଜ୍ଞାନିକ ପରିବେଶରେ ତାଲିମ , ସେମାନଙ୍କୁ ବିଶ୍ୱରେ ନିଜ ପ୍ରତିଭା ପ୍ରଦର୍ଶନ କରିବାରେ ସହାୟତା ମିଳିପାରିବ ।


    ସାଥୀଗଣ , ଜାମ୍ମୁ-କାଶ୍ମୀର କେଶରର ରଙ୍ଗ ହେଉ କିମ୍ବା କହୱାର ସ୍ୱାଦ , ସେଓର ମିଠାପଣ ହେଉ କିମ୍ବା ଖୁବାନୀର ରସାଳପଣ , କାଶ୍ମୀରୀ ଶାଲ ହେଉ କିମ୍ବା ପୁଣି କଳାକୃତି , ଲଦାଖର ଜୈବିକ ଉତ୍ପାଦ ହେଉ କିମ୍ବା ପୁଣି ଔଷଧୀୟ ବୃକ୍ଷ ଏହାର ପ୍ରସାର ସାରା ବିଶ୍ୱରେ କରାଯିବାର ଆବଶ୍ୟକତା ରହିଛି । ମୁଁ ଆପଣଙ୍କୁ ଏକ ଉଦାହରଣ ଦେଉଛି । ଲଦାଖରେ ସୋଲୋ ନାମକ ଏକ ଗଛ ମିଳିଥାଏ । ବିଶେଷଜ୍ଞଙ୍କ କହିବା କଥା ଯେ ଏହି ଗଛ , ଅଧିକ ଉଚ୍ଚତାରେ ରହୁଥିବା ଲୋକମାନଙ୍କ ପାଇଁ , ବରଫାବୃତ ପାହାଡ଼ରେ ନିୟୋଜିତ ସୁରକ୍ଷାବାହିନୀଙ୍କ ପାଇଁ ସଞ୍ଜିବନୀ ଭଳି କାମ କରିଥାଏ । କମ ଅମ୍ଳଜାନ ଥିବା ଜାଗାରେ ଶରୀରର ରୋଗ ପ୍ରତିଷେଧକ ଶକ୍ତିକୁ ସମ୍ଭାଳି ରଖିବାରେ ଏହାର ବହୁତ ବଡ଼ ଭୂମିକା ରହିଛି । ଚିନ୍ତା କରନ୍ତୁ , ଏମିତି ଅଦ୍ଭୂତ ଜିନିଷ , ସାରା ବିଶ୍ୱରେ ବିକ୍ରି ହେବା ଉଚିତ ନା ନାହିଁ ? ଏମିତି କେଉଁ ହିନ୍ଦୁସ୍ତାନୀ ଏହା ଚାହିଁବେ ନାହିଁ ।


    ଆହୁରି ସାଥୀଗଣ , ମୁଁ କେବଳ ଗୋଟିଏ ନାଁ ନେଇଛି । ଏମିତି ଅନେକ ଔଷଧୀୟ ବୃକ୍ଷ ଔଷଧୀୟ ଉତ୍ପାଦ ଜାମ୍ମୁ-କାଶ୍ମୀର ଏବଂ ଲଦାଖରେ ବିସ୍ତାରିତ ହୋଇଛି । ସେଗୁଡ଼ିକୁ ଚିହ୍ନଟ କରାଯିବ , ସେଗୁଡ଼ିକୁ ବିକ୍ରି କରାଗଲେ ତ ’ ଏହାର ବହୁତ ବଡ଼ ଲାଭ ସେଠାକାର ଲୋକମାନଙ୍କୁ ମିଳିବ , ସେଠାକାର କୃଷକମାନଙ୍କୁ ମିଳିବ । ସେଥିପାଇଁ ମୁଁ ଦେଶର ଉଦ୍ୟୋଗୀମାନଙ୍କୁ , ରପ୍ତାନି ସହ ଜଡ଼ିତ ଲୋକମାନଙ୍କୁ , ଖାଦ୍ୟ ପ୍ରକ୍ରିୟାକରଣ କ୍ଷେତ୍ରରେ ଜଡ଼ିତ ଲୋକମାନଙ୍କୁ ଅନୁରୋଧ କରିବି ଯେ ଜାମ୍ମୁ-କାଶ୍ମୀର ଏବଂ ଲଦାଖର ସ୍ଥାନୀୟ ଉତ୍ପାଦକୁ ସାରା ବିଶ୍ୱରେ ପହଁଚାଇବାର କାମ କରିବା ଲାଗି ଆଗେଇ ଆସନ୍ତୁ ।


    ସାଥୀ ଗଣ , କେନ୍ଦ୍ର ଶାସିତ ପ୍ରଦେଶ ହେବା ପରେ ଏବେ ଲଦାଖର ଲୋକମାନଙ୍କ ବିକାଶ , ଭାରତ ସରକାରଙ୍କ ସ୍ୱଭାବିକ ଦାୟିତ୍ୱ ହୋଇଛି । ସ୍ଥାନୀୟ ପ୍ରତିନିଧି , ଲଦାଖ ଏବଂ କାରଗିଲ ଡେଭଲପମେଣ୍ଟ କାଉନସିଲର ସହଯୋଗରେ କେନ୍ଦ୍ର ସରକାର , ବିକାଶର ବିଭିନ୍ନ ଯୋଜନାର ଲାଭ ଏବେ ଆହୁରି ଦ୍ରୁତଗତିରେ ପହଁଚାଇବେ ।


    ଲଦାଖ ନିକଟରେ ଆଧ୍ୟାତ୍ମିକ ପର୍ଯ୍ୟଟନ , ଦୁଃସାହସିକ ପର୍ଯ୍ୟଟନ ଏବଂ ଇକୋ-ଟୁରିଜିମର ସବୁଠୁ ବଡ଼ କେନ୍ଦ୍ର ହେବାର କ୍ଷମତା ରହିଛି । ସୌର ଶକ୍ତି ଉତ୍ପାଦନ କ୍ଷେତ୍ରରେ ମଧ୍ୟ ଲଦାଖ ବହୁତ ବଡ଼ କେନ୍ଦ୍ର ହୋଇପାରିବ । ଏବେ ସେଠାକାର ସାମର୍ଥ୍ୟର ଉଚିତ ଉପଯୋଗ ହେବ ଏବଂ ବିନା ଭେଦଭାବରେ ବିକାଶର ନୂଆ ସୁଯୋଗ ସୃଷ୍ଟି ହେବ । ଏବେ ଲଦାଖର ଯୁବକମାନଙ୍କ ଅଭିନବ ଉତ୍ସାହକୁ ପ୍ରୋତ୍ସାହନ ମିଳିବ , ସେମାନଙ୍କୁ ଉତ୍ତମ ଶିକ୍ଷା ଲାଗି ଉତ୍ତମ ସଂସ୍ଥାନ ମିଳିବ , ସେଠାକାର ଲୋକମାନଙ୍କୁ ଭଲ ହସପିଟାଲ ମିଳିବ , ଭିତ୍ତିଭୂମିର ଆହୁରି ଅଧିକ ଆଧୁନିକୀକରଣ ହେବ ।


    ସାଥୀଗଣ , ଗଣତନ୍ତ୍ରରେ ଏହା ମଧ୍ୟ ବହୁତ ସ୍ୱଭାବିକ ଯେ କିଛି ଲୋକ ଏହି ନିଷ୍ପତ୍ତି ସପକ୍ଷରେ ଅଛନ୍ତି ଏବଂ କିଛି ଲୋକଙ୍କର ଏହା ଉପରେ ମତଭେଦ ରହିଛି । ମୁଁ ସେମାନଙ୍କ ମଦଭେଦକୁ ମଧ୍ୟ ସମ୍ମାନ କରୁଛି ଏବଂ ସେମାନଙ୍କ ଆପତ୍ତିକୁ ମଧ୍ୟ । ଏହା ଉପରେ ଯେଉଁ ବିତର୍କ ହେଉଛି , ଏହାର କେନ୍ଦ୍ର ସରକାର ଜବାବ ମଧ୍ୟ ଦେଉଛନ୍ତି । ସମାଧାନ କରିବାର ପ୍ରୟାସ ମଧ୍ୟ କରୁଛନ୍ତି । ଏହା ଆମର ଗଣତାନ୍ତ୍ରିକ ଦାୟିତ୍ୱ । କିନ୍ତୁ ମୋର ସେମାନଙ୍କୁ ଅନୁରୋଧ ଯେ ସେମାନେ ଦେଶହିତକୁ ସର୍ବୋପରି ରଖି ବ୍ୟବହାର କରନ୍ତୁ ଏବଂ ଜାମ୍ମୁ-କାଶ୍ମୀର ଲଦାଖକୁ ନୂତନ ମାର୍ଗ ଦେଖାଇବାରେ ସରକାରଙ୍କ ସହାୟତା କରନ୍ତୁ । ଦେଶର ସହାୟତା କରନ୍ତୁ । ସଂସଦରେ କେଉଁମାନେ ମତଦାନ କଲେ , କେଉଁମାନେ ନକଲେ , କେଉଁମାନେ ସମର୍ଥନ କଲେ , କେଉଁମାନେ କଲେ ନାହିଁ , ଏହାଠାରୁ ଆଗକୁ ଯାଇ ଏମେ ଆମକୁ ଜାମ୍ମୁ-କାଶ୍ମୀର-ଲଦାଖର ହିତରେ ମିଳିମିଶି , ଏକଜୁଟ ହୋଇ କାମ କରିବାକୁ ହେବ । ମୁଁ ପ୍ରତ୍ୟେକ ଦେଶବାସୀଙ୍କୁ ଏହା ମଧ୍ୟ କହିବାକୁ ଚାହୁଁଛି ଯେ ଜାମ୍ମୁ-କାଶ୍ମୀର ଏବଂ ଲଦାଖର ଲୋକମାନଙ୍କ ଚିନ୍ତା , ଆମ ସମସ୍ତଙ୍କ ଚିନ୍ତା , 130 କୋଟି ନାଗରିକମାନଙ୍କ ଚିନ୍ତା ରହିଛି , ସେମାନଙ୍କୁ ସୁଖ-ଦୁଃଖ , ସେମାନଙ୍କ କଷ୍ଟରୁ ଆମେ ଅଲଗା ନୋହୁଁ । ଅନୁଚ୍ଛେଦ 370ରୁ ମୁକ୍ତି ଏକ ବାସ୍ତବତା , କିନ୍ତୁ ଏହା ମଧ୍ୟ ସତ ଯେ ଏ ସମୟରେ ଇତିହାସ ଦୃଷ୍ଟିରୁ ନିଆଯାଇଥିବା ପଦକ୍ଷେପ କାରଣରୁ ଯେଉଁ ସମସ୍ୟା ସୃଷ୍ଟି ହେଉଛି , ତା ’ ର ମୁକାବିଲା ମଧ୍ୟ ସେହି ଲୋକମାନେ କରିପାରିବେ । କିଛି ହାତଗଣତି ଲୋକ , ଯେଉଁମାନେ ସେଠାରେ ପରିସ୍ଥିତିକୁ ବିଗାଡ଼ିବାକୁ ଚାହୁଁଛନ୍ତି , ସେମାନଙ୍କୁ ଧୈର୍ଯ୍ୟପୂର୍ବକ ଜବାବ ମଧ୍ୟ ଆମର ଭାଇ ଭଉଣୀମାନେ ଦେଉଛନ୍ତି । ଆମେ ଏହା ମଧ୍ୟ ଭୁଲିବା ଉଚିତ ନୁହେଁ ଯେ ଆତଙ୍କାବାଦ ଓ ବିଚ୍ଛିନ୍ନତାବାଦକୁ ପ୍ରୋତ୍ସାହନ ଦେବା ଲାଗି ପାକିସ୍ତାନୀ ଷଡ଼ଯନ୍ତ୍ରର ବିରୋଧରେ ଜାମ୍ମୁ-କାଶ୍ମୀରର ହିଁ ଦେଶଭକ୍ତ ଲୋକମାନେ ଦୃଢ଼ ଭାବେ ଛିଡ଼ା ହୋଇଛନ୍ତି । ଭାରତୀୟ ସମ୍ବିଧାନ ଉପରେ ବିଶ୍ୱାସ କରୁଥିବା ଆମର ଏ ସମସ୍ତ ଭାଇ-ଭଉଣୀ ଭଲ ଜୀବନ ଜୀଇଁବାର ଅଧିକାରୀ ଅଟନ୍ତି । ଆମେ ସେମାନଙ୍କ ପାଇଁ ଗର୍ବିତ । ମୁଁ ଆଜି ଜାମ୍ମୁ-କାଶ୍ମୀରର ଏହି ସାଥୀମାନଙ୍କୁ ଭରସା ଦେଉଛି ଯେ ଧୀରେ ଧୀରେ ପରିସ୍ଥିତି ସାମାନ୍ୟ ହୋଇଯିବ ଏବଂ ସେମାନଙ୍କ ସମସ୍ୟା ଦୂର ହୋଇଚାଲିବ ।


    ସାଥୀଗଣ , ଇଦର ଅଭିନନ୍ଦନ ପର୍ବ ପାଖେଇ ଆସୁଛି । ଇଦ ଲାଗି ମୋ ପକ୍ଷରୁ ସମସ୍ତଙ୍କୁ ଅନେକ ଅନେକ ଶୁଭକାମନା । ସରକାର ଏକଥା ପ୍ରତି ଧ୍ୟାନ ଦେଉଛନ୍ତି ଯେ ଜାମ୍ମୁ-କାଶ୍ମୀରରେ ଇଦ ପାଳନରେ ଲୋକମାନଙ୍କୁ କୌଣସି ସମସ୍ୟା ନହେଉ । ଆମର ଯେଉଁ ସାଥୀ ଜାମ୍ମୁ-କାଶ୍ମୀରରୁ ବାହାରେ ରହୁଛନ୍ତି ଏବଂ ଇଦରେ ନିଜ ଘରକୁ ଫେରିଯିବା ଳାଗି ଚାହୁଁଛନ୍ତି , ସେମାନଙ୍କୁ ମଧ୍ୟ ସରକାର ଯଥାସମ୍ଭବ ସହାୟତା କରୁଛନ୍ତି ।


    ସାଥୀଗଣ , ଆଜି ଏହି ଅବସରରେ , ମୁଁ ଜାମ୍ମୁ-କାଶ୍ମୀରର ଲୋକମାନଙ୍କ ସୁରକ୍ଷାରେ ନିୟୋଜିତ ନିଜ ସୁରକ୍ଷାବାହିନୀର ସାଥୀମାନଙ୍କୁ ମଧ୍ୟ କୃତଜ୍ଞତା ବ୍ୟକ୍ତ କରୁଛି । ପ୍ରଶାସନ ସହ ଜଡ଼ିତ ସବୁ ଲୋକ , ରାଜ୍ୟର କର୍ମଚାରୀ ଏବଂ ଜାମ୍ମୁ-କାଶ୍ମୀର ପୋଲିସ ଯେପରି ପରିସ୍ଥିତିକୁ ସମ୍ଭାଳୁଛନ୍ତି , ସେମାନଙ୍କୁ ଯେତେ ପ୍ରଶଂସା କଲେ କମ ହେବ । ଆପଣମାନଙ୍କ ଏହି ପରିଶ୍ରମ , ମୋର ଏହି ବିଶ୍ୱାସକୁ ଆହୁରି ବଢ଼ାଇଛି , ପରିବର୍ତ୍ତନ ହୋଇପାରିବ ।


    ଭାଇ ଓ ଭଉଣୀମାନେ , ଜାମ୍ମୁ-କାଶ୍ମୀର ଆମ ଦେଶର ମୁକୁଟ , ଆମେ ଏହାକୁ ନେଇ ଗର୍ବିତ । ଏହାର ରକ୍ଷା ଲାଗି ଜାମ୍ମୁ-କାଶ୍ମୀରର ଅନେକ ବୀର ପୁଅ-ଝିଅମାନେ ନିଜ ବଳିଦାନ ଦେଇଛନ୍ତି , ନିଜ ଜୀବନକୁ ବାଜି ଲଗାଇଛନ୍ତି । ପୁଞ୍ଛ ଜିଲ୍ଲାର ମୌଲବୀ ଗୁଲାମ ଦୀନ , ଯିଏକି 65ର ଯୁଦ୍ଧରେ ପାକିସ୍ତାନୀ ଅନୁପ୍ରବେଶକାରୀଙ୍କ ବିଷୟରେ ଭାରତୀୟ ସେନାକୁ କହିଥିଲେ , ତାଙ୍କୁ ଅଶୋକ ଚକ୍ରରେ ସମ୍ମାନିତ କରାଯାଇଥିଲା , ଲଦାଖର କର୍ଣ୍ଣଲ ସୋନମ ୱାଙ୍ଗଚୁଗ ଯିଏକି କାର୍ଗିଲ ଯୁଦ୍ଧରେ ଶତ୍ରୁପକ୍ଷକୁ ଧୂଳି ଚଟାଇ ଦେଇଥିଲେ , ତାଙ୍କୁ ମହାବୀର ଚକ୍ର ଦିଆଯାଇଥିଲା । ରାଜୌରୀର ରୁଖସାନା କୌସର , ଯିଏକି ଜଣେ ବଡ଼ ଆତଙ୍କବାଦୀକୁ ମାରି ଦେଇଥିଲେ , ସେ କୀର୍ତି ଚକ୍ରରେ ସମ୍ମାନିତ ହୋଇଛନ୍ତି । ପୁଞ୍ଛର ଶହୀଦ ଔରଙ୍ଗଜେବ , ଯାହାଙ୍କୁ ଗତବର୍ଷ ଆତଙ୍କବାଦୀମାନେ ହତ୍ୟା କରି ଦେଇଥିଲେ ଏବଂ ତାଙ୍କର ଦୁଇ ଭାଇ ଏବେ ସେନାରେ ଭର୍ତି ହୋଇ ଦେଶ ସେବା କରୁଛନ୍ତି , ଏପରି ବୀର ପୁଅ-ଝିଅଙ୍କ ତାଲିକା ବହୁତ ଲମ୍ବା । ଆତଙ୍କବାଦୀଙ୍କ ସହ ଲଢ଼ି ଜାମ୍ମୁ-କାଶ୍ମୀର ପୋଲିସର ଅନେକ ଯବାନ ଏବଂ ଅଧିକାରୀ ମଧ୍ୟ ଶହୀଦ ହୋଇଛନ୍ତି । ଦେଶର ଅନ୍ୟ ଭୂ-ଭାଗରୁ ମଧ୍ୟ ହଜାର ହଜାର ଲୋକଙ୍କୁ ଆମେ ହରାଇଛୁ । ଏ ସମସ୍ତଙ୍କ ସ୍ୱପ୍ନ ଥିଲା- ଏକ ଶାନ୍ତ , ସୁରକ୍ଷିତ , ସମୃଦ୍ଧ ଜାମ୍ମୁ-କାଶ୍ମୀର ନିର୍ମାଣ କରିବା । ସେମାନଙ୍କ ସ୍ୱପ୍ନକୁ ଆମେ ମିଳିମିଶ ସମ୍ପୂର୍ଣ୍ଣ କରିବା ।


    ସାଥୀଗଣ , ଏହି ନିଷ୍ପତ୍ତି ଜାମ୍ମୁ-କାଶ୍ମୀର ଏବଂ ଲଦାଖ ସହିତ ହିଁ ସାରା ଭାରତର ଆର୍ଥିକ ପ୍ରଗତିରେ ସହଯୋଗ କରିବ । ଯେତେବେଳେ ବିଶ୍ୱର ଏହି ଗୁରୁତ୍ୱପୂର୍ଣ୍ଣ ଭୂଭାଗରେ ସୁଖଶାନ୍ତି ବିରାଜମାନ କରିବ , ତ ’ ସ୍ୱଭାବିକ ଭାବେ ବିଶ୍ୱ ଶାନ୍ତିର ପ୍ରୟାସ ଆହୁରି ସୁଦୃଢ଼ ହେବ । ମୁଁ ଜାମ୍ମୁ-କାଶ୍ମୀରର ମୋର ଭାଇ ଓ ଭଉଣୀମାନଙ୍କୁ , ଲଦାଖର ଭାଇ ଓ ଭଉଣୀମାନଙ୍କୁ ଆହ୍ୱାନ କରୁଛି ।


    ଆସନ୍ତୁ , ଆମେ ସମସ୍ତେ ମିଶି ଦୁନିଆକୁ ଏହା ଦେଖାଇ ଦେବା ଯେ ଏହି କ୍ଷେତ୍ରର ଲୋକମାନଙ୍କ ସାମର୍ଥ୍ୟ କେତେ ଅଧିକ , ଏଠାକାର ଲୋକମାନଙ୍କ ସାହସ , ସେମାନଙ୍କ ଆତ୍ମବିଶ୍ୱାସ କେତେ ଅଧିକ ।


    ଆସନ୍ତୁ , ଆମେ ସମସ୍ତେ ମିଶି , ନୂଆ ଭାରତ ସହିତ ଏବେ ନୂଆ ଜାମ୍ମୁ-କାଶ୍ମୀର ଏବଂ ନୂଆ ଲଦାଖର ମଧ୍ୟ ନିର୍ମାଣ କରିବା ।


    ବହୁତ ବହୁତ ଧନ୍ୟବାଦ !


    ଜୟ ହିନ୍ଦ !


    *******

    
    
    (Release ID: 1582841) Visitor Counter : 2