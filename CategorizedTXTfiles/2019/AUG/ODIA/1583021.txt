      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଫନି ପାଇଁ ଓଡ଼ିଶାକୁ 3338.22କୋଟି ଟଙ୍କାର ଅତିରିକ୍ତ କେନ୍ଦ୍ରୀୟ ସହାୟତା
      • କେନ୍ଦ୍ର ଗୃହମନ୍ତ୍ରୀଙ୍କ ଅଧ୍ୟକ୍ଷତାରେ ଉଚ୍ଚସ୍ତରୀୟ କମିଟି ଦ୍ୱାରା ମଞ୍ଜୁରି

      Posted On: 20 AUG 2019 3:24PM by PIB Bhubaneshwar

    ଆଜି କେନ୍ଦ୍ର ଗୃହମନ୍ତ୍ରୀ ଶ୍ରୀ ଅମିତ ଶାହଙ୍କ ଅଧ୍ୟକ୍ଷତାରେ ଅନୁଷ୍ଠିତ ଏକ ଉଚ୍ଚସ୍ତରୀୟ ବୈଠକରେ ବାତ୍ୟା ଫନି ପାଇଁ ଓଡ଼ିଶାକୁ 3338.22କୋଟି ଟଙ୍କା ଅତିରିକ୍ତ ସହାୟତା ରାଶି ମଞ୍ଜୁର କରାଯାଇଛି ।


    ଏହି ବୈଠକରେ କେନ୍ଦ୍ର ଅର୍ଥ ଓ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ , କୃଷି ଓ କୃଷକ କଲ୍ୟାଣ , ଗ୍ରାମୀଣ ବିକାଶ ଏବଂ ପଞ୍ଚାୟତିରାଜ ମନ୍ତ୍ରୀ ଶ୍ରୀ ନରେନ୍ଦ୍ର ସିଂ ତୋମାର ତଥା ଗୃହ , ଅର୍ଥ , କୃଷି ଓ ନୀତି ଆୟୋଗର ଅନ୍ୟାନ୍ୟ ବରିଷ୍ଠ ପଦାଧିକାରୀମାନେ ଉପସ୍ଥିତ ଥିଲେ ।


    ଓଡ଼ିଶାକୁ ଫନି ବାତ୍ୟା ପୂର୍ବରୁ ଏପ୍ରିଲ 29 , 2019ରେ ଏସଡିଆରଏଫ ଅନ୍ତର୍ଗତ ଅଗ୍ରୀମ 340.87 କୋଟି ଟଙ୍କା ପ୍ରଦାନ କରାଯାଇଥିଲା । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ 6.5.2019ରେ ଓଡ଼ିଶା ଗସ୍ତ କରିଥିଲେ ଏବଂ ତାଙ୍କ ଘୋଷଣା ଅନୁଯାୟୀ ଆଉ ହଜାର କୋଟି ଟଙ୍କା ପ୍ରଦାନ କରାଯାଇଥିଲା । ଏଥି ସହିତ ମୃତ ବ୍ୟକ୍ତିମାନଙ୍କ ନିକଟ ସମ୍ପର୍କୀୟମାନଙ୍କୁ 2 ଲକ୍ଷ ଟଙ୍କା ଓ ଗୁରୁତର ଆହତ ବ୍ୟକ୍ତିମାନଙ୍କୁ 50 ହଜାର ଟଙ୍କା ଲେଖାଏଁ ପ୍ରଧାନମନ୍ତ୍ରୀ ରିଲିଫ ଫଣ୍ଡରୁ ପ୍ରଦାନ କରାଯାଇଥିଲା । ଫନି ସମୟରେ କେନ୍ଦ୍ର ସରକାର ଓଡ଼ିଶାରେ ରିଲିଫ ଓ ଉଧାର କାର୍ଯ୍ୟ ଲାଗି ଏନଡିଆରଏଫର 71ଟି ଦଳ , ଭାରତୀୟ ସେନାର 19 ଦଳ , 9 ଇଞ୍ଜିନିରୟରିଂ ଟାସ୍କ ଫୋର୍ସ , 27ଟି ବିମାନ (ହେଲିକପ୍ଟର) ଏବଂ 16ଟି ଜାହାଜରେ ସେନାର ଯବାନମାନଙ୍କୁ ପଠାଇଥିଲା । ପ୍ରଭାବିତ ଜିଲ୍ଲାମାନଙ୍କରେ ବିଦ୍ୟୁତ୍ ଯୋଗାଣ ଏବଂ ଯୋଗାଯୋଗ ବ୍ୟବସ୍ଥାର ପୁନରୁଦ୍ଧାର ପାଇଁ କେନ୍ଦ୍ର ସମସ୍ତ ପ୍ରକାରର ସହାୟତା ପ୍ରଦାନ କରିଥିଲା ।


    ଏଥି ସହିତ ଏହି ଉଚ୍ଚସ୍ତରୀୟ ବୈଠକରେ କର୍ଣ୍ଣାଟକ ଓ ହିମାଚଳ ପ୍ରଦେଶକୁ ମଧ୍ୟ ମରୁଡ଼ି , ବରଫପାତ ଏବଂ ଭୂସ୍ଖଳନ ପାଇଁ ସହାୟତା ରାଶି ମଞ୍ଜୁର କରାଯାଇଛି । ଏହି 3ଟି ରାଜ୍ୟକୁ କେନ୍ଦ୍ରୀୟ ବିପର୍ଯ୍ୟୟ ପ୍ରଶମନ ଅନୁଦାନ ରାଶି(ଏନଡିଆରଏଫ)ରୁ ମୋଟ 4432.10 କୋଟି ଟଙ୍କାର ଅତିରିକ୍ତ କେନ୍ଦ୍ରୀୟ ସହାୟତା ପ୍ରଦାନ କରାଯାଇଛି । ମରୁଡ଼ି ପାଇଁ କର୍ଣ୍ଣାଟକକୁ 1029.39 କୋଟି ଏବଂ ଭୂସ୍ଖଳନ ଓ ବରଫପାତ ଲାଗି ହିମାଚଳ ପ୍ରଦେଶକୁ 64.49 କୋଟି ଟଙ୍କା ପ୍ରଦାନ କରାଯାଇଛି ।


    ପୂର୍ବରୁ କେନ୍ଦ୍ର ଦ୍ୱାରା ଏହି ରାଜ୍ୟମାନଙ୍କୁ ରାଜ୍ୟ ବିପର୍ଯ୍ୟୟ ପ୍ରଶମନ ଅନୁଦାନ ରାଶି (ଏସଡିଆରଏଫ) ଅନ୍ତର୍ଗତ ସହାୟତା ରାଶି ପ୍ରଦାନ କରାଯାଇଥିଲା । ତେବେ ଏନଡିଆରଏଫ ଅନ୍ତର୍ଗତ ଏହି ଅତିରିକ୍ତ ସହାୟତା ରାଶି ପୁନଶ୍ଚ ପ୍ରଦାନ କରାଯାଇଛି । 2018-19ରେ କେନ୍ଦ୍ର ଏସଡିଆରଏଫ ଅନ୍ତର୍ଗତ 24ଟି ରାଜ୍ୟକୁ ମୋଟ 9658 କୋଟି ଅର୍ଥ ମଞ୍ଜୁର କରାଯାଇଥିବା ବେଳେ 2019-20ରେ ବର୍ତ୍ତମାନ ସୁଦ୍ଧା 6104 କୋଟି ଟଙ୍କା ମଞ୍ଜୁର କରାଯାଇଛି ।


    **********

    
    
    (Release ID: 1583021) Visitor Counter : 1