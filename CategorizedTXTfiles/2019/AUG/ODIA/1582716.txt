      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବେଆଇନ କାର୍ଯ୍ୟକଳାପ (ନିରୋଧୀ) ସଂଶୋଧନ ବିଲ, 2019 ସଂସଦରେ ଗୃହୀତ
      • ଭାରତରୁ ଆତଙ୍କବାଦର ମୂଳୋତ୍ପାଟନ ଲାଗି ଏକ କଠୋର ଆଇନର ଆବଶ୍ୟକତା ରହିଛି ଓ ଆମ ସରକାର ଏହାକୁ ସବୁବେଳେ ସମର୍ଥନ କରିବ : ଶ୍ରୀ ଅମିତ ଶାହ
      • ସଂଗଠନ ନୁହେଁ ବରଂ ବ୍ୟକ୍ତି ହିଁ ଆତଙ୍କବାଦୀ କାର୍ଯ୍ୟ କରିଥାଏ; ଆତଙ୍କବାଦର କୌଣସି ଧର୍ମ ନାହିଁ : ସ୍ୱରାଷ୍ଟ୍ର ମନ୍ତ୍ରୀ
      Posted On: 02 AUG 2019 1:58PM by PIB Bhubaneshwar


    ଆଜି ରାଜ୍ୟସଭାରେ ବେଆଇନ କାର୍ଯ୍ୟକଳାପ (ନିରୋଧୀ) ସଂଶୋଧନ (ୟୁଏପିଏ) ବିଲ , 2019 ଗୃହୀତ ହୋଇଛି । ଏହି ବିଲ ଉପରେ ହୋଇଥିବା ବିତର୍କରେ ଉତ୍ତର ରଖି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ଅମିତ ଶାହ ଏହି ବିଲକୁ ସର୍ବସମ୍ମତିକ୍ରମେ ଗୃହୀତ କରିବା ଲାଗି ସଦନକୁ ଆହ୍ୱାନ କରିଥିଲେ । ସେ କହିଥିଲେ ଏହି ବିଲ ମାଧ୍ୟମରେ ସାରା ବିଶ୍ୱକୁ ଏକ ବାର୍ତ୍ତା ଯାଉ ଯେ ଆତଙ୍କବାଦୀମାନେ ମାନବତାର ଶତ୍ରୁ ଏବଂ ଭାରତ ନିଜ ମାଟିରୁ ଆତଙ୍କବାଦର ସମ୍ପୂର୍ଣ୍ଣ ମୂଳୋତ୍ପାଟନ ଲାଗି ସଂକଳ୍ପବଦ୍ଧ ।


    ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ ଯେଉଁମାନେ ଏହି ବିଲକୁ ବିରୋଧ କରୁଛନ୍ତି ସେମାନେ ମନେ ରଖିବା ଉଚିତ ଯେ ମୂଳ ଆଇନ ବର୍ତ୍ତମାନର ସରକାର ଆଣିନଥିଲେ । ଆମେ ସବୁବେଳେ ଆତଙ୍କବାଦ ବିରୋଧରେ ଏକ କଠୋର ଆଇନ ଆଣିବା ପ୍ରତି ସମର୍ଥନ ଜଣାଇ ଆସିଛୁ । ଏହି ବିଲରେ ଅଣାଯାଇଥିବା ସଂଶୋଧନ ପାଇଁ ଆମେ ପୂର୍ବରୁ ମଧ୍ୟ କହିଆସିଛୁ । ଭାରତରୁ ଆତଙ୍କବାଦର ମୂଳୋତ୍ପାଟନ ଲାଗି ଏକ କଠୋର ଆଇନର ଆବଶ୍ୟକତା ରହିଛି ଏବଂ ଆମେ ସବୁବେଳେ ଏହାକୁ ସମର୍ଥନ କରିଆସିଛୁ ।


    ଏଥିସହିତ ଶ୍ରୀ ଶାହ କହିଥିଲେ ଯେ ଆତଙ୍କବାଦର କୌଣସି ଧର୍ମ ନାହିଁ ଏବଂ ନିର୍ଦ୍ଦିଷ୍ଟ ଧର୍ମର ଲୋକଙ୍କୁ ଆତଙ୍କବାଦରେ ବଳି ପକାଇବା ଉଚିତ ନୁହେଁ । ସରକାର ସମସ୍ତ ନାଗରିକମାନଙ୍କ ମୌଳିକ ଅଧିକାରର ସୁରକ୍ଷା ଲାଗି ପ୍ରତିବଦ୍ଧ ବୋଲି ସେ ଗୃହକୁ ଆଶ୍ୱାସନା ଦେଇଥିଲେ ।


    ଶ୍ରୀ ଶାହ ଆହୁରି କହିଥିଲେ ଯେ ଆତଙ୍କବାଦୀ କାର୍ଯ୍ୟକଳାପ କୌଣସି ସଂଗଠନ ନୁହେଁ ବରଂ ବ୍ୟକ୍ତି କରିଥାନ୍ତି ।


    ଗୋଟିଏ ସଂଗଠନକୁ ଆତଙ୍କବାଦୀ ସଂଗଠନ ବୋଲି ଘୋଷଣା କରିଦେଲେ ଏହା ପଛରେ ଥିବା ବ୍ୟକ୍ତିକୁ ଅଟକାଇ ହେବ ନାହିଁ । ଏପରି କାର୍ଯ୍ୟରେ ସମ୍ପୃକ୍ତ ରହୁଥିବା ଜଣେ ବ୍ୟକ୍ତିକୁ ଆତଙ୍କବାଦୀ ଘୋଷଣା କରାନଯିବା ପର୍ଯ୍ୟନ୍ତ ସେ ଆଇନରେ ଥିବା ଦୁର୍ବଳତାର ଫାଇଦା ଉଠାଇ ଭିନ୍ନ ଭିନ୍ନ ନାଁରେ ଆତଙ୍କବାଦୀ କାର୍ଯ୍ୟକଳାପ ଚଳାଇପାରିବ ।


    ମନ୍ତ୍ରୀ କହିଥିଲେ ଯେ ଆତଙ୍କବାଦ କାର୍ଯ୍ୟକଳାପରେ ସମ୍ପୃକ୍ତ ରହୁଥିବା ବ୍ୟକ୍ତି ହିଁ ଏପରି କାର୍ଯ୍ୟକଳାପରେ ସମ୍ପୃକ୍ତ ଲୋକମାନଙ୍କୁ ସହାୟତା ଯୋଗାଇ ଥାଏ ଏବଂ ଆତଙ୍କବାଦର ପ୍ରଚାରପ୍ରସାର କରିଥାଏ । ତେଣୁ ବିଲରେ ସଂଶୋଧନ କରାଯିବା ଫଳରେ ଆତଙ୍କବାଦୀ ସଂଗଠନର ସଦସ୍ୟମାନଙ୍କୁ ଆତଙ୍କବାଦୀ ବୋଲି ଘୋଷଣା କରାଯାଇପାରିବ । ସେ ଆହୁରି କହିଥିଲେ ଯେ ଆତଙ୍କବାଦ ଏକ ବୈଶ୍ୱିକ ସମସ୍ୟା । ଜଣେ ବ୍ୟକ୍ତିକୁ ଆତଙ୍କବାଦୀ ବୋଲି ଘୋଷଣା କରିବା ଲାଗି ମିଳିତ ଜାତିସଂଘ ସମେତ ଅନ୍ୟ ରାଷ୍ଟ୍ରଗୁଡ଼ିକର ଆଇନରେ ବ୍ୟବସ୍ଥା ରହିଛି ।


    ବିଲ୍ ରେ ସଂଶୋଧନ ଅଣାଯାଇ ଆତଙ୍କବାଦ କାର୍ଯ୍ୟକଳାପ ଘଟାଇ ଅର୍ଜନ କରାଯାଇଥିବା ସମ୍ପତି ବାଜ୍ୟାପ୍ତି କରିବାର କ୍ଷମତା ଏନଆଇଏ ଡିଜିଙ୍କୁ ପ୍ରଦାନ କରାଯାଇଛି । ଏହି ପ୍ରସଙ୍ଗରେ ଶ୍ରୀ ଶାହ କହିଥିଲେ ଯେ ଏହି ଆଇନ ରାଜ୍ୟ ପୋଲିସର କ୍ଷମତା ଛଡ଼ାଇ ନେଉନାହିଁ । ଏନଆଇଏ ଯେତେବେଳେ ଅନ୍ତର୍ଜାତୀୟ ଓ ଆନ୍ତଃରାଜ୍ୟ ପ୍ରଭାବ ଥିବା ମାମଲାର ତଦନ୍ତ କରିଥାଏ , ମାମଲା ସହିତ ଜଡ଼ିତ ସମସ୍ତ ପ୍ରାସଙ୍ଗିକ ତଥ୍ୟ ରାଜ୍ୟ ପୋଲିସ ନିକଟରେ ନୁହେଁ , ବରଂ ଏନଆଇଏ ନିକଟରେ ଥାଏ । ଆତଙ୍କବାଦ କାର୍ଯ୍ୟକଳାପରେ ଜଡ଼ିତ ବ୍ୟକ୍ତିଙ୍କ ସମ୍ପତ୍ତି ବାଜ୍ୟାପ୍ତି କରିବା ଲାଗି ବର୍ତ୍ତମାନ ଏନଆଇଏକୁ ସମ୍ପୃକ୍ତ ରାଜ୍ୟ ପୁଲିସ ଡିଜିଙ୍କ ଠାରୁ ଅନୁମତି ନେବାକୁ ହେଉଛି । ଏହା ପ୍ରକ୍ରିୟାକୁ ବିଳମ୍ବିତ କରିଥାଏ କାରଣ ଅଧିକାଂଶ ସମ୍ପତ୍ତି ଭିନ୍ନ ଭିନ୍ନ ରାଜ୍ୟରେ ଥାଏ ବୋଲି ମନ୍ତ୍ରୀ ଉଲ୍ଲେଖ କରିଥିଲେ ।


    ଏନଆଇଏର ଦକ୍ଷତାକୁ ପ୍ରଶଂସା କରି ମନ୍ତ୍ରୀ କହିଥିଲେ ଯେ 91% ମାମଲାରେ ଏନଆଇଏ ଦୋଷ ପ୍ରମାଣିତ କରିବାରେ ସଫଳ ହୋଇଛି , ବିଶ୍ୱ ମାନକ ଦୃଷ୍ଟିକୋଣରୁ ଏହା ଏକ ଅସାଧାରଣ ଉପଲବ୍ଧି । ପୂର୍ବରୁ ୟୁଏପିଏର ଧାରା 43 ଅନୁଯାୟୀ ଡିଏସପି କିମ୍ବା ତଦୁର୍ଦ୍ଧ୍ଵ ରେଙ୍କର ଅଧିକାରୀଙ୍କ ନିକଟରେ ମାମଲାର ତଦନ୍ତ କ୍ଷମତା ରହୁଥିଲା । ଏବେ ସଂଶୋଧନ ବଳରେ ଇନ୍ସପେକ୍ଟର କିମ୍ବା ସମାନ ପାହ୍ୟାର ଅଧିକାରୀମାନେ ତଦନ୍ତ କରିବାର କ୍ଷମତା ପାଇପାରିବେ । ଏହି ପ୍ରସଙ୍ଗରେ ମତବ୍ୟକ୍ତ କରି ଶ୍ରୀ ଶାହ କହିଥିଲେ ଯେ ଏହା ଏନଆଇଏରେ ମାନବ ସମ୍ବଳ ଅଭାବ ସମସ୍ୟା ଦୂର କରିପାରିବ । ସମୟକ୍ରମେ ଇନ୍ସପେକ୍ଟର ପାହ୍ୟାର ଅଧିକାରୀମାନେ ୟୁଏପିଏସ ସଂକ୍ରାନ୍ତ ମାମଲାର ତଦନ୍ତ କରିବା ଲାଗି ଦକ୍ଷତା ହାସଲ କରିସାରିଲେଣି । ଶ୍ରୀ ଶାହ ଆହୁରି ଉଲ୍ଲେଖ କରିଥିଲେ ଯେ ଏହି ପଦକ୍ଷେପ ଦ୍ୱାରା ୟୁଏପିଏ ମାମଲାରେ ତ୍ୱରିତ ନ୍ୟାୟ ପ୍ରଦାନ ସମ୍ଭବ ହୋଇପାରିବ , ଯାହାକୁ ବିଭିନ୍ନ ସ୍ତରରେ ବରିଷ୍ଠ ଅଧିକାରୀମାନେ ସମୀକ୍ଷା କରିବେ ।


    **********

    
    
    (Release ID: 1582716) Visitor Counter : 19