      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଉପରାଷ୍ଟ୍ରପତି ଏମ ଭେଙ୍କୟା ନାୟଡୁଙ୍କ 2 ବର୍ଷ କାର୍ଯ୍ୟକାଳ ଉପରେ ଲିଖିତ ପୁସ୍ତକ ଉନ୍ମୋଚନ କଲେ ଅମିତ ଶାହ
      Posted On: 11 AUG 2019 1:53PM by PIB Bhubaneshwar


    କେନ୍ଦ୍ର ଗୃହମନ୍ତ୍ରୀ ଶ୍ରୀ ଅମିତ ଶାହ ଆଜି ଚେନ୍ନାଇଠାରେ ଉପରାଷ୍ଟ୍ରପତି ଶ୍ରୀ ଏମ ଭେଙ୍କୟା ନାୟଡୁଙ୍କ ଦୁଇ ବର୍ଷ କାର୍ଯ୍ୟକାଳ ଉପରେ ଲିଖିତ ପୁସ୍ତକ- ଲିସନିଂ , ଲର୍ଣ୍ଣିଂ ଆଣ୍ଡ ଲିଡିଙ୍ଗକୁ ଉନ୍ମୋଚନ କରିଛନ୍ତି । ଏହି ଅବସରରେ ସେ କହିଥିଲେ ଯେ ଏହି ପୁସ୍ତକର ଶୀର୍ଷକ ଉପରାଷ୍ଟ୍ରପତି ଶ୍ରୀ ଏମ ଭେଙ୍କୟା ନାୟଡୁଙ୍କ ଜୀବନକୁ ବ୍ୟାଖା କରୁଥିବା ଶୀର୍ଷକ । ସେ କହିଥିଲେ ଯେ ଶ୍ରୀ ନାୟଡୁଙ୍କ ଜୀବନ ଯୁବକମାନଙ୍କ ପାଇଁ ଅନୁକରଣୀୟ ଏବଂ ଏହି ପୁସ୍ତକ ସମସ୍ତଙ୍କ ପାଇଁ ମାର୍ଗଦର୍ଶନର କାର୍ଯ୍ୟ କରିବ ।


    ଶ୍ରୀ ଅମିତ ଶାହ କହିଥିଲେ ଯେ ଆନ୍ଧ୍ର ପ୍ରଦେଶର ଏକ ସାଧାରଣ କୃଷକ ପରିବାରରେ ଜନ୍ମ ନେଇ ଶ୍ରୀ ନାୟଡୁ ବହୁତ କମ ବୟସରେ ଆରଏସଏସ ଏବଂ ବିଦ୍ୟାର୍ଥୀ ପରିଷଦର ବିଚାରଧାରା ସହିତ ଜଡିତ ହୋଇଥିଲେ ଏବଂ ଏହି ଆଧାରରେ ସେ ଯେଉଁପରି ରାଜ୍ୟ ଓ ଦେଶର ବିକାଶରେ ନିଜର ଯୋଗଦାନ ପ୍ରଦାନ କରିଥିଲେ ତାହା ସମସ୍ତେ ଦେଖିଛନ୍ତି । ସେ କହିଥିଲେ ଯେ ଶ୍ରୀ ଭେଙ୍କୟା ଜୀ ବିଦ୍ୟାର୍ଥୀ ପରିଷଦର କାର୍ଯ୍ୟକର୍ତ୍ତା ଥିଲେ ଏବଂ ଯେତବେଳେ ବିଦ୍ୟାର୍ଥୀ ପରିଷଦର ଧାରା 370କୁ ନେଇ ବିରୋଧ ଆନ୍ଦୋଳନ ଚାଲୁଥିଲା ସେତବେଳେ ଭେଙ୍କୟା ଜୀ ମଧ୍ୟ ସେହି ଆନ୍ଦୋଳନରେ ଭାଗ ନେଇଥିଲେ । ଏହି ସମୟରେ ଜଣେ କମ୍ୟୁନିଷ୍ଟ ପ୍ରଫେସର ଶ୍ରୀ ଭେଙ୍କୟା ଜୀଙ୍କୁ ପଚାରିଥିଲେ ଆପଣ କାଶ୍ମୀର ଦେଖିଛନ୍ତି ? ଯଦି ଆପଣ କାଶ୍ମୀର ଦେଖି ନାହାନ୍ତି ତେବେ ଆପଣ ଆନ୍ଦୋଳନ କାହିଁକି କରୁଛନ୍ତି ? ଭେଙ୍କୟା ଜୀ ତୁରନ୍ତ ଜବାବ ଦେଇଥିଲେ ଯେ ଆପଣଙ୍କ ଗୋଟିଏ ଆଖିକୁ ଅନ୍ୟ ଆଖି ଦେଖାଯାଉ ନାହିଁ , ମାତ୍ର ଯଦି ଗୋଟିଏ ଆଖିକୁ କଷ୍ଟ ହୁଏ ତେବେ ଅନ୍ୟ ଆଖିକୁ ଆପଣା ଛାଏଁ ଅନୁଭବ ହୋଇଥାଏ । ଶ୍ରୀ ସାହ କହିଥିଲେ ଯେ ଏହା ବିଧିର ବିଧାନ ଯେ ଯେଉଁ ଛୋଟ ପିଲା ଭେଙ୍କୟା ନାୟଡୁ ଧାରା 370 ବିରୋଧ ଆନ୍ଦୋଳନ କରିଥିଲେ ସେ ଧାରା 370କୁ ହଟାଇବା ସମୟରେ ରାଜ୍ୟସଭାରେ ଅଧ୍ୟକ୍ଷତା କରୁଥିଲେ ।


    ଶ୍ରୀ ସାହ କହିଥିଲେ ଯେ ମୋ ମନରେ କେବେ କୌଣସି ଦ୍ୱନ୍ଦ୍ୱ ନଥିଲା ଯେ ଧାରା 370କୁ ହଟେଇବା ଆବଶ୍ୟକ ଏବଂ ଏହା ହଟିବା ପରେ କ ’ ଣ ହେବ କାରଣ ମୁଁ ମାନୁଛି କି ଧାରା 370 ହଟିବା ପରେ କାଶ୍ମୀରରୁ ଆତଙ୍କବାଦ ଶେଷ ହେବ ଏବଂ ରାଜ୍ୟ ବିକାଶର ରାସ୍ତାରେ ଦ୍ରୂତ ଗତିରେ ଆଗକୁ ବଢ଼ିବ । ସେ କହିଥିଲେ ଯେ ଶ୍ରୀ ନାୟଡୁ ସଦନ ସଂଚାଳନର କୁଶଳତାର ପରିଣାମ ସ୍ୱରୂପ ଧାରା 370 ଉଚ୍ଛେଦ ବିଲ ସହଜରେ ପାରିତ ହୋଇଥିଲା ।


    କାର୍ଯ୍ୟକ୍ରମରେ ଯୋଗଦେଇ ଉପରାଷ୍ଟ୍ରପତି ଶ୍ରୀ ଏମ ଭେଙ୍କୟା ନାୟଡୁ କହିଥିଲେ ଯେ ଏହି ପୁସ୍ତକ ଦ୍ୱାରା ସେ ନିଜର ଅନୁଭବକୁ ବାଂଟିଛନ୍ତି ଯାହାଫଳରେ କି ଜନସାଧାରଣ ଏହାଦ୍ୱାରା ଲାଭବାନ ହେବେ । ସେ କହିଥିଲେ ଯେ ମୋର ଇଚ୍ଛା ଥିଲା ନାନାଜୀ ଦେଶମୂଖଙ୍କ ଭଳି ରଚନାତ୍ମକ କାର୍ଯ୍ୟକ୍ରମ କରିବା । କାରଣ ମୋତେ ବିଭିନ୍ନ ସ୍ଥାନ ବୁଲି କାର୍ଯ୍ୟକର୍ତ୍ତାମାନଙ୍କ ସହିତ କାମ କରିବାରେ ଆନନ୍ଦ ମିଳୁଥିଲା । ସେ ମଧ୍ୟ କହିଥିଲେ ଯେ ମୁଁ କେବେ ବି ଉପରାଷ୍ଟ୍ରପତି ହେବାକୁ ଚାହୁଁନଥିଲି କାରଣ ମୋତେ ଲାଗୁଥିଲା ଯେ ଉପରାଷ୍ଟ୍ରପତି ହେବା ପରେ ଜନସାଧାରଣଙ୍କ ସହିତ ସମ୍ବାଦ କରିବା କଷ୍ଟକର । ମୋର ଚିନ୍ତା ଥିଲା ଯେ ଉପରାଷ୍ଟ୍ରପତି ହେବା ପରେ ଦଳୀୟ କାର୍ଯ୍ୟକର୍ତ୍ତାଙ୍କୁ ମୁଁ ଭେଟି ପାରିବି ନାହିଁ । ନିଜ ସମ୍ବୋଧନରେ ଶ୍ରୀ ନାୟଡୁ କହିଥିଲେ ଯେ କୌଣସି ଭାଷାର ବିରୋଧ ନହେବା ଆବଶ୍ୟକ ମାତ୍ର କୌଣସି ଭାଷାକୁ ଜବରଦସ୍ତି କାହା ଉପରେ ଲଦି ଦେବା ମଧ୍ୟ ଆବଶ୍ୟକ ନୁହେଁ । ମାତୃଭାଷାକୁ ପ୍ରାଥମିକତା ପ୍ରଦାନ କରିବା ଆବଶ୍ୟକ ।


    କାର୍ଯ୍ୟକ୍ରମରେ ମଧ୍ୟ ତାମିଲନାଡୁ ରାଜ୍ୟପାଳ ଶ୍ରୀ ବନୱାରୀ ଲାଲ ପୁରୋହିତ , କେନ୍ଦ୍ର ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର , ତାମିଲନାଡୁ ମୁଖ୍ୟମନ୍ତ୍ରୀ ଶ୍ରୀ ଏଡାପ୍ପାଡି କେ ପଲାନିସ୍ୱାମୀଙ୍କ ସହିତ ଅନେକ ଗଣମାନ୍ୟ ଅତିଥି ଉପସ୍ଥିତ ଥିଲେ ।


    **********

    
    
    (Release ID: 1582853) Visitor Counter : 1