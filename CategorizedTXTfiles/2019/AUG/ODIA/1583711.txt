      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମାଲାୟାଲା ମନୋରମା ସମ୍ମେଳନ-2019ରେ ପ୍ରଧାନମନ୍ତ୍ରୀଙ୍କ ଉଦବୋଧନ
      • ନ୍ୟୁ ଇଣ୍ଡିଆର ମୂଳରେ ଏକ ନାଗରିକ କୈନ୍ଦ୍ରିକ ସରକାର ରହିଛି : ପ୍ରଧାନମନ୍ତ୍ରୀ
      • ନ୍ୟୁ ଇଣ୍ଡିଆ ନିର୍ମାଣ କରିବା ଲାଗି ସରକାର ସାମଗ୍ରିକ ଭାବେ କାର୍ଯ୍ୟ କରୁଛନ୍ତି
      • ଭିନ୍ନ ଭାଷାଭାଷୀ ଲୋକଙ୍କ ମଧ୍ୟରେ ସେତୁ ଭାବେ କାର୍ଯ୍ୟ କରିବା ଲାଗି ଗଣମାଧ୍ୟମକୁ ପ୍ରଧାନମନ୍ତ୍ରୀଙ୍କ ଆହ୍ୱାନ
      Posted On: 30 AUG 2019 8:35PM by PIB Bhubaneshwar


    କୋଚିଠାରେ ଅନୁଷ୍ଠିତ ମାଲାୟାଲା ମନୋରମା ସମ୍ମେଳନ-2019ରେ ଭିଡିଓ କନଫରେନ୍ସିଂ ଜରିଆରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଉଦବୋଧନ ଦେଇଛନ୍ତି ।


    କେରଳର ଲୋକମାନଙ୍କୁ ଅଧିକ ସଚେତନ କରିବା ଏବଂ ଭାରତର ସ୍ୱାଧୀନତା ସଂଗ୍ରାମରେ ସହଯୋଗ କରିବା ଲାଗି ପ୍ରଧାନମନ୍ତ୍ରୀ ମାଲାୟାଲା ମନୋରାମାର ଯୋଗଦାନକୁ ପ୍ରଶଂସା କରିଥିଲେ ।


    ନ୍ୟୁ ଇଣ୍ଡିଆର ମୂଳରେ ରହିଛି ସାମୂହିକ ଆକାଂକ୍ଷା


    ସମ୍ମେଳନର ବିଷୟବସ୍ତୁ - “ ନ୍ୟୁ ଇଣ୍ଡିଆ ” ବିଷୟରେ ପ୍ରଧାନମନ୍ତ୍ରୀ କହିଥିଲେ ଯେ ବ୍ୟକ୍ତିଗତ ଆକାଂକ୍ଷା , ସାମୂହିକ ପ୍ରୟାସ ତଥା ଜାତୀୟ ପ୍ରଗତି ଲାଗି ଦାୟିତ୍ୱ ନେବାର ଭାବନା ନ୍ୟୁ ଇଣ୍ଡିଆର ମୂଳରେ ରହିଛି । ନୂତନ ଭାରତ ସହଭାଗୀ ଗଣତନ୍ତ୍ର , ନାଗରିକ କୈନ୍ଦ୍ରିକ ସରକାର ଏବଂ ନାଗରିକମାନଙ୍କ ସକ୍ରିୟତା ଉପରେ ଆଧାରିତ ବୋଲି ସେ ଜୋର ଦେଇ କହିଥିଲେ । ସେ କହିଥିଲେ ଯେ ନୂତନ ଭାରତ ଉତ୍ତରଦାୟୀ ଜନସାଧାରଣ ଏବଂ ଉତ୍ତରଦାୟୀ ସରକାରଙ୍କ ସମୟ ।


    ପ୍ରଧାନମନ୍ତ୍ରୀ କହିଥିଲେ ଯେ ନୂତନ ଭାରତର ଭାବନା କ୍ରୀଡ଼ାଠାରୁ ଆରମ୍ଭ କରି ଷ୍ଟାର୍ଟଅପ ଇକୋ ସିଷ୍ଟମ ପର୍ଯ୍ୟନ୍ତ ଏବେ ବିଭିନ୍ନ କ୍ଷେତ୍ରରେ ଦୃଶ୍ୟମାନ ହେଉଛି । ସେ ଉଲ୍ଲେଖ କରିଥିଲେ ଯେ ଛୋଟ ସହର ଏବଂ ଗ୍ରାମାଂଚଳର ସାହସୀ ଯୁବକମାନେ ସେମାନଙ୍କ ଆକାଂକ୍ଷାକୁ ଉତ୍କର୍ଷରେ ପରିଣତ କରି ଦେଶ ପାଇଁ ଗୌରବ ଆଣୁଛନ୍ତି । ଏହି ପରିପ୍ରେକ୍ଷୀରେ ପ୍ରଧାନମନ୍ତ୍ରୀ କହିଥିଲେ , “ ଏହା ହେଉଛି ମୋ ପାଇଁ ନୂତନ ଭାରତର ଉତ୍ସାହ । ଏହା ଏପରି ଏକ ଭାରତ ଯେଉଁଠି ସାଙ୍ଗିଆ କୌଣସି ଗୁରୁତ୍ୱ ବହନ କରୁନାହିଁ । ନିଜର ସ୍ୱତନ୍ତ୍ର ପରିଚୟ ସୃଷ୍ଟି କରିବାର ସାମର୍ଥ୍ୟ ହିଁ ଏଠାରେ ଅଧିକ ଗୁରୁତ୍ୱ ରଖୁଛି । ଯେକୌଣସି ବ୍ୟକ୍ତି ହେଉ ପଛେ ଏହା ଏପରି ଏକ ଭାରତ ଯେଉଁଠି ଦୁର୍ନୀତି ଆଉ ଏକ ବିକଳ୍ପ ହୋଇନାହିଁ । ଏଠି କେବଳ ପ୍ରତିଦ୍ୱନ୍ଦ୍ୱିତା ହିଁ ଏକମାତ୍ର ସର୍ତ୍ତ । ସେ ଜୋର ଦେଇ କହିଥିଲେ ଯେ ନୂତନ ଭାରତ ହେଉଛି ସମସ୍ତ 130 କୋଟି ଭାରତୀୟଙ୍କ ସ୍ୱର । ଜନସାଧାରଣଙ୍କ ସ୍ୱର ଶୁଣିବା ଗଣମାଧ୍ୟମ ପାଇଁ ଗୁରୁତ୍ୱପୂର୍ଣ୍ଣ ବୋଲି ସେ କହିଥିଲେ ।


    ସରକାରଙ୍କ କାର୍ଯ୍ୟ ବିଷୟରେ ଆଲୋଚନା କରି ପ୍ରଧାନମନ୍ତ୍ରୀ ବିଭିନ୍ନ ପଦକ୍ଷେପ ଯେପରିକି ସହଜ ଜୀବନ ଧାରଣ , ଦରଦାମ ନିୟନ୍ତ୍ରଣରେ ରଖିବା , ପାଞ୍ଚ ବର୍ଷରେ 1.25 କୋଟି ଆବାସ ନିର୍ମାଣ , ସବୁ ଗାଁକୁ ବିଦ୍ୟୁତ ସଂଯୋଗ , ପ୍ରତ୍ୟେକ ପରିବାରକୁ ପାନୀୟ ଜଳ ଯୋଗାଣ ଏବଂ ସ୍ୱାସ୍ଥ୍ୟ ତଥା ଶିକ୍ଷାର ମୌଳିକ ଭିତ୍ତିଭୂମିରେ ଆସିଥିବା ସୁଧାର ବିଷୟରେ ଉଲ୍ଲେଖ କରିଥିଲେ । ସେ କହିଥିଲେ ଯେ 36କୋଟି ବ୍ୟାଙ୍କ ଖାତା ଖୋଲାଯାଇଛି , 20 କୋଟି କ୍ଷୁଦ୍ର ଉଦ୍ୟୋଗୀଙ୍କୁ ଋଣ ଦିଆଯାଇଛି । 8 କୋଟିରୁ ଅଧିକ ଗ୍ୟାସ ସଂଯୋଗ ଫଳରେ ଧୂଆଁ ମୁକ୍ତ ରୋଷେଇ ସୁନିଶ୍ଚିତ ହୋଇଛି ଏବଂ ସଡ଼କ ନିର୍ମାଣର ଗତି ଦ୍ୱିଗୁଣିତ ହୋଇଛି ।


    “ ଆମେ କରି ପାରିବା କି ” ରୁ ଆମେ କରିବା ” ପର୍ଯ୍ୟନ୍ତ


    ପ୍ରଧାନମନ୍ତ୍ରୀ କହିଥିଲେ ଯେ ଭାରତରେ ଲୋକମାନଙ୍କ ଚିନ୍ତାଧାରା କିପରି ବଦଳିଛି କେବଳ ଦୁଇଟି ଶବ୍ଦରେ ସେ ବିଷୟରେ ଉଲ୍ଲେଖ କରାଯାଇପାରେ । ପାଞ୍ଚ ବର୍ଷ ପୂର୍ବରୁ ଲୋକମାନେ ପଚାରୁଥିଲେ , ଆମେ କ ’ ଣ କରିପାରିବା ? ଆମେ କ ’ ଣ ଅସ୍ୱଚ୍ଛତାରୁ ମୁକ୍ତ ହୋଇପାରିବା ? କ ’ ଣ ଆମେ ନୀତିଗତ ନିଷ୍କ୍ରିୟତାକୁ ଦୂର କରିପାରିବା ? ଆମେ କ ’ ଣ କେବେ ଦୁର୍ନୀତି ଦୂର କରିପାରିବା ? ଏବେ କହୁଛନ୍ତି ଯେ ଆମେ କରିବୁ , ଆମେ ଭାରତକୁ ସ୍ୱଚ୍ଛ କରିବୁ , ଆମେ ଦୁର୍ନୀତିମୁକ୍ତ ରାଷ୍ଟ୍ର ହେବୁ , ଆମେ ସୁଶାସନକୁ ଜନ ଆନ୍ଦୋଳନରେ ପରିଣତ କରିବୁ । ପୂର୍ବରୁ ‘ କରିବା ’ ଶବ୍ଦ ନିରାଶାବାଦୀ ବାର୍ତ୍ତା ଦେଉଥିଲା ଏବେ ଏହି ଶବ୍ଦ ଯୁବ ରାଷ୍ଟ୍ରର ଆଶାବାଦୀ ଭାବନାକୁ ବ୍ୟକ୍ତ କରୁଛି । ”


    ପ୍ରଧାନମନ୍ତ୍ରୀ କହିଥିଲେ ଯେ ସରକାର ନୂତନ ଭାରତ ନିର୍ମାଣ ଲାଗି ସାମଗ୍ରିକ ଭାବେ କାର୍ଯ୍ୟ କରୁଛନ୍ତି । ଏ ସନ୍ଦର୍ଭରେ ସେ ଗରିବ ଲୋକମାନଙ୍କ ଲାଗି 1.5 କୋଟି ଆବାସ ନିର୍ମାଣରେ ସରକାରଙ୍କ ଦୃଷ୍ଟିକୋଣ ବିଷୟରେ ଉଲ୍ଲେଖ କରିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ଏକ ସାମଗ୍ରିକ ଦୃଷ୍ଟିକୋଣ ଗ୍ରହଣ କରାଯାଇଛି- ଅଧିକ ସୁବିଧା ଦିଆଯାଇଛି , ଅଧିକ ମୂଲ୍ୟ ପ୍ରଦାନ କରାଯାଇଛି , କମ ସମୟରେ ସୁବିଧା ଦିଆଯାଇଛି ଏବଂ ସୁବିଧା ପ୍ରଦାନ କରିବାରେ କୌଣସି ପ୍ରକାରର ଅତିରିକ୍ତ ଖର୍ଚ୍ଚ ହୋଇନାହିଁ । ସେ କହିଥିଲେ ଯେ ଲୋକମାନଙ୍କର ଆବଶ୍ୟକତାକୁ ଶୁଣାଯାଇଛି , ସ୍ଥାନୀୟ କାରୀଗରମାନଙ୍କୁ ସାମିଲ କରାଯାଇଛି ଏବଂ ପ୍ରଯୁକ୍ତିକୁ ଏହି ଯୋଜନାର ଗୁରୁତ୍ୱପୂର୍ଣ୍ଣ ଅଂଶବିଶେଷ କରାଯାଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ ନୂତନ ଭାରତରେ ଆମର ସଂକଳ୍ପରେ କେବଳ ଦେଶ ଭିତରେ ରହୁଥିବା ଲୋକମାନଙ୍କୁ ସାମିଲ କରାଯାଇନାହିଁ ବରଂ ବିଦେଶରେ ରହୁଥିବା ଭାରତୀୟମାନଙ୍କୁ ମଧ୍ୟ ସାମିଲ କରାଯାଇଛି । ଭାରତର ଆର୍ଥିକ ପ୍ରଗତିରେ ଯୋଗଦାନ କରୁଥିବା ଭାରତୀୟ ବଂଶୋଦ୍ଭବମାନେ ମଧ୍ୟ ଆମେ ପାଇଁ ଗୌରବ ।


    ପ୍ରଧାନମନ୍ତ୍ରୀ ତାଙ୍କର ସଦ୍ୟ ବାହାରିନ ଗସ୍ତ ବିଷୟରେ ଉଲ୍ଲେଖ କରି କହିଥିଲେ ଯେ ତାଙ୍କୁ ବାହାରିନ ଯାଇଥିବା ପ୍ରଥମ ଭାରତୀୟ ପ୍ରଧାନମନ୍ତ୍ରୀ ହେବାର ସୌଭାଗ୍ୟ ମିଳିଥିଲା । ସେ କହିଥିଲେ ଯେ ତାଙ୍କର ଏହି ଗସ୍ତର ପ୍ରମୁଖ ଆକର୍ଷଣ ହେଉଛି ସେଠାକାର ଜେଲରେ ବନ୍ଦୀ ଥିବା 250 ଭାରତୀୟଙ୍କୁ କ୍ଷମାଦାନ ଦେବା ଲାଗି ରାଜ ପରିବାରର ନିଷ୍ପତ୍ତି । ପ୍ରଧାନମନ୍ତ୍ରୀ ମଧ୍ୟ ସଂଯୁକ୍ତ ଆରବ ଅମୀରତନ୍ତ୍ର (ୟୁଏଇ)ରେ ରୁପେ କାର୍ଡର ପ୍ରଚଳନ କରାଯିବା ସମ୍ପର୍କରେ ଉଲ୍ଲେଖ କରିଥିଲେ । ସେ କହିଥିଲେ ଯେ ଏହାଦ୍ୱାରା ଉପସାଗରୀୟ ଦେଶରେ କାମ କରି ସ୍ୱଦେଶକୁ ଟଙ୍କା ପଠାଉଥିବା ଲକ୍ଷାଧିକ ଲୋକ ଉପକୃତ ହୋଇପାରିବେ ।


    ସ୍ୱଚ୍ଛ ଭାରତ , ଥରେ ବ୍ୟବହୃତ ହେଉଥିବା ପ୍ଲାଷ୍ଟିକ ଉପଯୋଗ ବନ୍ଦ କରିବା , ଜଳ ସଂରକ୍ଷଣ , ଫିଟ ଇଣ୍ଡିଆ ଭଳି ପ୍ରମୁଖ ଆନ୍ଦୋଳନର ପ୍ରଚାର ପ୍ରସାର କ୍ଷେତ୍ରରେ ଗଣମାଧ୍ୟମର ସାର୍ଥକ ଭୂମିକା ବିଷୟରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ଭାଷା ନିକଟରେ ଏକତାର ଶକ୍ତି ରହିଛି


    ଭାରତକୁ ଏକତା ସୂତ୍ରରେ ବାନ୍ଧିବାରେ ଭାଷାର ଶକ୍ତି ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ ଆହ୍ୱାନ କରିଥିଲେ ଯେ ବିଭିନ୍ନ ଭାଷାଭାଷୀ ଲୋକମାନଙ୍କୁ ଏକତା ସୂତ୍ରରେ ବାନ୍ଧିବା ଲାଗି ଗଣମାଧ୍ୟମ ସେତୁ ଭାବେ କାମ କରୁ । ସେ ପରାମର୍ଶ ଦେଇଥିଲେ ଯେ ଗଣମାଧ୍ୟମ ଗୋଟିଏ ଶବ୍ଦକୁ 10-12ଟି ଭାଷାରେ ପ୍ରକାଶ କରିପାରିବ । ଏହାକୁ ପଢ଼ି ଜଣେ ବ୍ୟକ୍ତି ବର୍ଷକୁ ବିଭିନ୍ନ ଭାଷାରେ 300ଟି ଶବ୍ଦ ଶିଖିପାରିବ । ଥରେ ଜଣେ ବ୍ୟକ୍ତି ଅନ୍ୟ ଭାଷା ଶିଖିନେଲେ ସେ ସାଧାରଣ ସୂତ୍ରକୁ ଜାଣିପାରିବ ଓ ଭାରତୀୟ ସଂସ୍କୃତିର ଏକାତ୍ମତାକୁ ପ୍ରଶଂସା କରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ଆମ ପୂର୍ବପୁରୁଷଙ୍କ ସ୍ୱପ୍ନକୁ ପୂରଣ କରିବା ଆମର କର୍ତ୍ତବ୍ୟ । ତେଣୁ ଆମେ ଏପରି ଏକ ଭାରତର ନିର୍ମାଣ କରିବା ଯାହା ଆମ ପୂର୍ବଜଙ୍କୁ ଗୌରବାନ୍ୱିତ କରିବ ।


    **********

    
    
    (Release ID: 1583711) Visitor Counter : 31