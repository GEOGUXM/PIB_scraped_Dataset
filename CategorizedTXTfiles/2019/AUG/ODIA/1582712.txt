      ପ୍ରତିରକ୍ଷା ମନ୍ତ୍ରଣାଳୟ

      ପ୍ରଦୂଷଣର ମୁକାବିଲା ପାଇଁ ସେନା ପକ୍ଷରୁ ଇ-କାର ଚଳାଚଳ ଆରମ୍ଭ
      Posted On: 01 AUG 2019 1:51PM by PIB Bhubaneshwar


    ପରିବେଶ ସୁରକ୍ଷା ପାଇଁ ସରକାରଙ୍କ ସହ ହାତ ମିଳାଇଛି ଭାରତୀୟ ସେନା । ଏକ ପରିବେଶ ଅନୁକୂଳ ପଦକ୍ଷେପ ସ୍ୱରୂପ ନୂଆଦିଲ୍ଲୀରେ ସେନା ଅଧିକାରୀଙ୍କ ଉପଯୋଗ ଲାଗି ଇ-କାର (ବିଦ୍ୟୁତ ଚାଳିତ କାର) ବ୍ୟବସ୍ଥାର ଶୁଭାରମ୍ଭ ହୋଇଛି । ଶକ୍ତି ମନ୍ତ୍ରଣାଳୟ ଅଧୀନ ରାଷ୍ଟ୍ରାୟତ୍ତ ଉଦ୍ୟୋଗ ଶକ୍ତି ଦକ୍ଷତା ସେବା ଲିଃ (ଇଇଏସଲ) ସହଭାଗୀତାରେ ଏହି ଉପକ୍ରମ ଆରମ୍ଭ କରାଯାଇଛି । ଦିଲ୍ଲୀରେ ସେନା ଅଧିକାରୀଙ୍କ ଉପଯୋଗ ଲାଗି ଇ-କାର ପ୍ରଚଳନ ନିମନ୍ତେ ବିଶ୍ୱ ପରିବେଶ ଦିବସ ଅବସରରେ ପରିକଳ୍ପନା କରାଯାଇଥିଲା । ପ୍ରଥମ ପର୍ଯ୍ୟାୟରେ ଆସିଥିବା 10ଟି ଇ-କାରକୁ ଆଜି ଲେଫ୍ଟନାଣ୍ଟ ଜେନେରାଲ ଗୋପାଳ ଆର ସବୁଜ ପତାକା ଦେଖାଇ ଶୁଭାରମ୍ଭ କରିଥିଲେ । ପ୍ରଥମ ପର୍ଯ୍ୟାୟରେ ଏହାକୁ ପାଇଲଟ ପ୍ରକଳ୍ପ ଭାବେ ହାତକୁ ନିଆଯାଇଥିବା ବେଳେ ଏହା ସଫଳ ହେଲେ ଦିଲ୍ଲୀରେ ଇ-କାର ସଂଖ୍ୟା ବୃଦ୍ଧି କରାଯିବ , ଯାହା ସର୍ବନିମ୍ନ ଅଙ୍ଗାର ନିର୍ଗମନ , ମିତବ୍ୟୟିତା ଓ ଦକ୍ଷତା ସୁନିଶ୍ଚିତ କରିବ ।


    ପରିବେଶ ସୁରକ୍ଷା କ୍ଷେତ୍ରରେ ସେନା ସବୁବେଳେ ଆଗରେ ରହିଆସିଛି । ଭାରତୀୟ ସେନା ନିକଟରେ ସର୍ବାଧିକ ସଂଖ୍ୟକ ପ୍ରାଦେଶିକ ସେନା ବାଟାଲିଅନ (ଇକୋ) ରହିଛି । ଏହି ବାଟାଲିୟନ ପରିବେଶ ସୁରକ୍ଷା ଦିଗରେ ବନୀକରଣ ଭଳି ବ୍ୟାପକ କାର୍ଯ୍ୟ କରିଆସିଛି । ଭାରତୀୟ ସେନା କାଶ୍ମୀର ଠାରୁ କନ୍ୟାକୁମାରୀ ପର୍ଯ୍ୟନ୍ତ ଉପାନ୍ତ ଏବଂ ପରିବେଶଗତ ସମ୍ବେଦନଶୀଳ କ୍ଷେତ୍ରରେ ପରିବେଶ ସନ୍ତୁଳନ ରକ୍ଷା କରିବା ଓ ପରିବେଶର ସୁରକ୍ଷା ପାଇଁ ସ୍ଥାନୀୟ ଲୋକଙ୍କ ସହିତ ମିଶି କାର୍ଯ୍ୟ କରିଆସୁଛି ।


    ଦିଲ୍ଲୀରେ ବାୟୁ ପ୍ରଦୂଷଣ ଏକ ବୃହତ ସମସ୍ୟା ଭାବେ ଉଭା ହୋଇଛି । ଏପରି ଏକ ସମସ୍ୟାର ମୁକାବିଲା ଲାଗି ସାରା ବିଶ୍ୱର ସରକାରମାନେ ବହୁ ପରିମାଣରେ ଅର୍ଥ ବ୍ୟୟ କରୁଛନ୍ତି । ଅଙ୍ଗାରକାମ୍ଳ ଗ୍ୟାସ ହ୍ରାସ କରିବା ଦିଗରେ ବିଦ୍ୟୁତ ଚାଳିତ ବାହନ ପ୍ରଯୁକ୍ତି ଏକ ଉପଯୋଗୀ ବିକଳ୍ପ । ଟାଟା ମୋଟର୍ସ , ମହିନ୍ଦ୍ରା ଭଳି ଭାରତୀୟ କମ୍ପାନୀ ବିଦ୍ୟୁତ ଚାଳିତ କାର ଉତ୍ପାଦନ ଲାଗି ଗବେଷଣା ଓ ବିକାଶ କ୍ଷେତ୍ରରେ ଅଗ୍ରଣୀ ଭୂମିକା ଗ୍ରହଣ କରିଛନ୍ତି । ବିଭିନ୍ନ ସରକାରୀ ସଂସ୍ଥାକୁ ଏପରି ବାହନ ଯୋଗାଇବା ଦିଗରେ ଇଇଏସଏଲ ପ୍ରମୁଖ ସହଯୋଗୀ ରହିଛି । ବିଦ୍ୟୁତ ଚାଳିତ ବାହନ ଉପଯୋଗ ଲାଗି ସେନାର ଏହି ପଦକ୍ଷେପ ଏହି ପ୍ରଯୁକ୍ତିର ବିକାଶରେ ସହାୟକ ହେବା ସହିତ ନିକଟ ଭବିଷ୍ୟତରେ ଜନସାଧାରଣ ଏହାକୁ ଗ୍ରହଣ କରିବା ଲାଗି ଅଧିକ ଅନୁପ୍ରାଣିତ ହେବେ ।


    **********

    
    
    (Release ID: 1582712) Visitor Counter : 24