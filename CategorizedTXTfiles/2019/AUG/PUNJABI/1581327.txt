      ਗ੍ਰਹਿ ਮੰਤਰਾਲਾ

      ਸਰਕਾਰ ਨੇ ਸੰਵਿਧਾਨ ਦੀ ਧਾਰਾ 370 ਨੂੰ ਖਤਮ ਕਰਨ ਲਈ ਮਤਾ ਪੇਸ਼ ਕੀਤਾ
      Posted On: 05 AUG 2019 12:16PM by PIB Chandigarh


    Government brings Resolution to Repeal Article 370 of the Constitution


    ਸਰਕਾਰ ਨੇ ਸੰਵਿਧਾਨ ਦੀ ਧਾਰਾ 370 ਨੂੰ ਖਤਮ ਕਰਨ ਲਈ ਮਤਾ ਪੇਸ਼ ਕੀਤਾ


    ਸ਼੍ਰੀ ਅਮਿਤ ਸ਼ਾਹ ਨੇ ਜੰਮੂ ਅਤੇ ਕਸ਼ਮੀਰ (ਪੁਨਰਗਠਨ) ਬਿਲ , 2019 ਪੇਸ਼ ਕੀਤਾ


    ਰਾਸ਼ਟਰਪਤੀ ਨੇ ਸੰਵਿਧਾਨ (ਜੰਮੂ ਅਤੇ ਕਸ਼ਮੀਰ ਵਿੱਚ ਲਾਗੂ ਹੋਣ ਵਾਲਾ) ਹੁਕਮ 2019 ਜਾਰੀ ਕੀਤਾ


    ਜੰਮੂ ਅਤੇ ਕਸ਼ਮੀਰ ਰਾਖਵਾਂਕਰਨ (ਦੂਸਰੀ ਸੋਧ) ਬਿਲ , 2019 ਰਾਜ ਸਭਾ ਵਿੱਚ ਪੇਸ਼ ਕੀਤਾ ਗਿਆ


    ਉਪਰੋਕਤ ਸਾਰੇ ਰਾਜ ਸਭਾ ਵਿੱਚ ਸਰਬਸੰਮਤੀ ਨਾਲ ਪਾਸ


    ਕੇਂਦਰੀ ਗ੍ਰਿਹ ਮੰਤਰੀ ਸ਼੍ਰੀ ਅਮਿਤ ਸ਼ਾਹ ਨੇ ਅੱਜ ਜੰਮੂ ਅਤੇ ਕਸ਼ਮੀਰ ਨਾਲ ਸਬੰਧਤ ਦੋ ਬਿਲ ਅਤੇ ਦੋ ਮਤੇ ਪੇਸ਼ ਕੀਤੇ । ਇਹ ਇਸ ਤਰ੍ਹਾਂ ਹਨ -


    1. ਸੰਵਿਧਾਨ (ਜੰਮੂ ਅਤੇ ਕਸ਼ਮੀਰ ਤੇ ਲਾਗੂ ਹੋਣ ਵਾਲਾ) ਹੁਕਮ , 2019 ( ਹਵਾਲਾ ਭਾਰਤੀ ਸੰਵਿਧਾਨ ਦੀ ਧਾਰਾ 370(1) - ਭਾਰਤ ਦੇ ਰਾਸ਼ਟਰਪਤੀ ਵੱਲੋਂ 1954 ਦੇ ਸੰਵਿਧਾਨ ਦੀ ਧਾਰਾ ਨਾਲ ਸਬੰਧਤ ਹੁਕਮ , ਨੂੰ ਰੱਦ ਕਰਨ ਵਾਲਾ ਹੁਕਮ ।


    2. ਭਾਰਤ ਦੇ ਸੰਵਿਧਾਨ ਦੀ ਧਾਰਾ 370 ਨੂੰ ਰੱਦ ਕਰਨ ਵਾਲਾ ਮਤਾ { ਹਵਾਲਾ ਧਾਰਾ 370(3)}


    3. ਜੰਮੂ ਅਤੇ ਕਸ਼ਮੀਰ (ਪੁਨਰਗਠਨ) ਬਿਲ , 2019 { ਹਵਾਲਾ ਭਾਰਤੀ ਸੰਵਿਧਾਨ ਦੀ ਧਾਰਾ 3}


    4. ਜੰਮੂ ਅਤੇ ਕਸ਼ਮੀਰ ਰਾਖਵਾਂਕਰਨ (ਦੂਜੀ ਸੋਧ) ਬਿਲ , 2019 ।


    ਸਰਕਾਰ ਦੇ ਇਸ ਪ੍ਰਮੁੱਖ ਫੈਸਲੇ ਦਾ ਐਲਾਨ ਕਰਦੇ ਹੋਏ , ਸ਼੍ਰੀ ਸ਼ਾਹ ਨੇ ਕਿਹਾ ਕਿ ਸਰਕਾਰ ਇੱਕ ਮਤਾ ਪੇਸ਼ ਕਰ ਰਹੀ ਹੈ ਜਿਸ ਰਾਹੀਂ ਭਾਰਤ ਦੇ ਸੰਵਿਧਾਨ ਦੀ ਧਾਰਾ 370 ਦੀਆਂ ਉਹ ਧਾਰਾਵਾਂ ਖਤਮ ਹੋ ਜਾਣਗੀਆਂ ਜਿਨ੍ਹਾਂ ਰਾਹੀਂ ਕਿ ਜੰਮੂ ਅਤੇ ਕਸ਼ਮੀਰ ਰਾਜ ਨੂੰ ਵਿਸ਼ੇਸ਼ ਦਰਜਾ ਮਿਲਿਆ ਹੋਇਆ ਹੈ । ਧਾਰਾ 370 ਦੇ ਪ੍ਰਬੰਧ ਉਸ ਦਿਨ ਤੋਂ ਖਤਮ ਹੋ ਜਾਣਗੇ ਜਿਸ ਦਿਨ ਕਿ ਰਾਸ਼ਟਰਪਤੀ ਸੰਸਦ ਵੱਲੋਂ ਕੀਤੀ ਜਾਣ ਵਾਲੀ ਸਿਫਾਰਸ਼ ਉੱਤੇ ਇਸ ਸਬੰਧ ਵਿੱਚ ਇੱਕ ਨੋਟੀਫਿਕੇਸ਼ਨ ਜਾਰੀ ਕਰ ਦੇਣਗੇ । ਮੰਤਰੀ ਨੇ ਕਿਹਾ ਕਿ ਨਤੀਜੇ ਵਜੋਂ ਭਾਰਤ ਦਾ ਸੰਵਿਧਾਨ ਜੰਮੂ ਅਤੇ ਕਸ਼ਮੀਰ ਰਾਜ ਵਿੱਚ ਵੀ ਦੇਸ਼ ਦੇ ਬਾਕੀ ਰਾਜਾਂ /ਕੇਂਦਰ ਸ਼ਾਸਿਤ ਪ੍ਰਦੇਸ਼ਾਂ ਦੀ ਤਰ੍ਹਾਂ ਹੀ ਲਾਗੂ ਹੋ ਜਾਵੇਗਾ ।


    ਮਤੇ ਬਾਰੇ ਅਤੇ ਜੰਮੂ ਕਸ਼ਮੀਰ ਦੇ ਭਵਿੱਖ ਬਾਰੇ ਕੁਝ ਸ਼ੰਕਾਵਾਂ ਦਾ ਜਵਾਬ ਦਿੰਦੇ ਹੋਏ , ਸ਼੍ਰੀ ਸ਼ਾਹ ਨੇ ਕਿਹਾ , '' ਮੈਂ ਸਿਰਫ਼ ਏਨਾ ਹੀ ਕਹਿਣਾ ਹੈ ਕਿ ਸਰਕਾਰ ਜਿਹੜਾ ਬਿਲ ਲਿਆ ਰਹੀ ਹੈ ਉਹ ਇਤਿਹਾਸਿਕ ਹੋਵੇਗਾ । ਸੰਵਿਧਾਨ ਦੀ ਧਾਰਾ 370 ਜੰਮੂ ਅਤੇ ਕਸ਼ਮੀਰ ਦੇ ਭਾਰਤ ਵਿੱਚ ਰਲੇਵੇਂ ਦਾ ਅਧਾਰ ਨਹੀਂ ਬਣੀ ਸਗੋਂ ਇਸ ਨੇ ਇਸ ਦੇ ਭਾਰਤ ਵਿੱਚ ਰਲੇਵੇਂ ਨੂੰ ਰੋਕਿਆ ਹੋਇਆ ਹੈ । ਵੋਟ ਬੈਂਕ ਦੀ ਸਿਆਸਤ ਨੇ ਰਾਜ ਦੇ ਨੌਜਵਾਨਾਂ ਨੂੰ 70 ਸਾਲਾਂ ਤੋਂ ਵੱਧ ਸਮੇਂ ਤੋਂ ਲੁੱਟਿਆ ਹੈ । ਮੈਂ ਵਿਰੋਧੀ ਮੈਂਬਰਾਂ ਨੂੰ ਸੱਦਾ ਦਿੰਦਾ ਹਾਂ ਕਿ ਉਹ ਇਸ ਮਾਮਲੇ ‘ ਤੇ ਬਹਿਸ ਕਰ ਲੈਣ ਕਿ ਵਿਕਾਸ ਦੇ ਲਾਭ ਜੰਮੂ ਕਸ਼ਮੀਰ ਰਾਜ ਦੇ ਆਮ ਲੋਕਾਂ ਤੱਕ ਹੁਣ ਤੱਕ ਪਹੁੰਚਣ ਕਿਉਂ ਨਹੀਂ ਦਿੱਤਾ ਜਾ ਰਿਹਾ । ਧਰਮ ਦੀ ਸਿਆਸਤ ਨੂੰ ਹਰ ਕੀਮਤ ਉੱਤੇ ਰੋਕਿਆ ਜਾਣਾ ਚਾਹੀਦਾ ਹੈ । ਧਾਰਾ 370 ਸਾਰੇ ਧਰਮਾਂ ਦੇ ਲੋਕਾਂ ਲਈ ਬਰਾਬਰ ਤੌਰ ‘ ਤੇ ਨੁਕਸਾਨਦੇਹ ਹੈ । ''


    ਮੰਤਰੀ ਨੇ ਸੰਵਿਧਾਨ ਦੀ ਧਾਰਾ 370 ਦੇ ਪ੍ਰਾਵਧਾਨਾਂ ਨੂੰ ਲਿੰਗ , ਵਰਗ , ਜਾਤੀ ਅਤੇ ਰਹਿਣ ਵਾਲੀ ਜਗ੍ਹਾ ਦੇ ਅਧਾਰ ਉੱਤੇ ਵਿਤਕਰੇ ਭਰੇ ਕਰਾਰ ਦਿੱਤਾ । ਸਿਆਸੀ ਹਸਤੀਆਂ ਵੱਲੋਂ ਨੌਜਵਾਨਾਂ ਨੂੰ ਆਪਣੇ ਮਤਲਬ ਲਈ ਵਰਤਿਆ ਜਾ ਰਿਹਾ ਹੈ । ਉਨ੍ਹਾਂ ਕਿਹਾ ਕਿ ਇਹ ਪ੍ਰਾਵਧਾਨ ਸ਼ੁਰੂ ਵਿੱਚ ਤਾਂ ਆਰਜ਼ੀ ਸਨ ਅਤੇ ਇਸ ਨੂੰ ਜੰਮੂ ਕਸ਼ਮੀਰ ਦੇ ਵੱਡੇ ਹਿਤਾਂ ਲਈ ਵਰਤਿਆ ਜਾਣਾ ਚਾਹੀਦਾ ਸੀ ।


    ਸੰਵਿਧਾਨ ਦੀ ਧਾਰਾ 370(3) ਤਹਿਤ ਇਹ ਪ੍ਰਾਵਧਾਨ ਹੈ ਕਿ ਰਾਸ਼ਟਰਪਤੀ ਕੋਲ ਇਹ ਅਧਿਕਾਰ ਹੈ ਕਿ ਉਹ ਇੱਕ ਜਨਤਕ ਨੋਟੀਫਿਕੇਸ਼ਨ ਰਾਹੀਂ , ਸੰਸਦ ਦੀ ਸਿਫਾਰਸ਼ ਉੱਤੇ , ਧਾਰਾ 370 ਵਿੱਚ ਸੋਧ ਕਰ ਸਕਦੇ ਹਨ ਜਾਂ ਇਸ ਦੀ ਵਰਤੋਂ ਰੋਕ ਸਕਦੇ ਹਨ । ਬੀਤੇ ਸਮੇਂ ਵਿੱਚ ਵੀ ਅਜਿਹਾ ਕਈ ਵਾਰੀ ਹੋ ਚੁੱਕਾ ਹੈ । ਗ੍ਰਿਹ ਮੰਤਰੀ ਨੇ ਵਿਰੋਧੀ ਧਿਰ ਨੂੰ ਦੱਸਿਆ ਕਿ ਹਰ ਕੋਈ ਜਾਣਦਾ ਹੈ ਕਿ ਧਾਰਾ 370 ਕਿਵੇਂ ਰਾਜ ਦੇ ਲੋਕਾਂ ਦੇ ਵਿਕਾਸ ਵਿੱਚ ਰੁਕਾਵਟ ਬਣ ਰਹੀ ਹੈ ।


    ਸ਼੍ਰੀ ਸ਼ਾਹ ਨੇ ਕਿਹਾ ਕਿ ਧਾਰਾ 370 ਦੇ ਖਤਮ ਹੋਣ ਤੋਂ ਬਾਅਦ ਜੰਮੂ ਕਸ਼ਮੀਰ ਵਿੱਚ ਨਿਜੀ ਨਿਵੇਸ਼ ਲਈ ਦਰਵਾਜ਼ੇ ਖੁੱਲ੍ਹ ਜਾਣਗੇ ਅਤੇ ਇਸ ਦੇ ਨਤੀਜੇ ਵਜੋਂ ਉੱਥੇ ਵਿਕਾਸ ਦੀ ਸਮਰੱਥਾ ਵਧੇਗੀ । ਨਿਵੇਸ਼ ਦੇ ਵਧਣ ਨਾਲ ਉੱਥੇ ਵਧੇਰੇ ਨੌਕਰੀਆਂ ਨਿਕਲਣਗੀਆਂ ਅਤੇ ਇਸ ਨਾਲ ਰਾਜ ਦਾ ਸਮਾਜਿਕ-ਆਰਥਿਕ ਬੁਨਿਆਦੀ ਢਾਂਚਾ ਹੋਰ ਚੰਗੇਰਾ ਬਣੇਗਾ । ਇਸ ਇਤਿਹਾਸਿਕ ਕਦਮ ਉੱਤੇ ਵਿਰੋਧੀ ਧਿਰ ਵੱਲੋਂ ਖੜ੍ਹੇ ਕੀਤੇ ਜਾ ਰਹੇ ਸ਼ੰਕਿਆਂ ਦਾ ਜਵਾਬ ਦਿੰਦੇ ਹੋਏ , ਮੰਤਰੀ ਨੇ ਕਿਹਾ ਕਿ ਜ਼ਮੀਨ ਖਰੀਦਣ ਦੀ ਖੁਲ੍ਹ ਮਿਲਣ ਨਾਲ ਰਾਜ ਵਿੱਚ ਨਿਜੀ ਪਾਰਟੀਆਂ ਅਤੇ ਬਹੁ ਰਾਸ਼ਟਰੀ ਕੰਪਨੀਆਂ ਤੋਂ ਨਿਵੇਸ਼ ਆਵੇਗਾ ਜਿਸ ਨਾਲ ਸਥਾਨਕ ਅਰਥਵਿਵਸਥਾ ਨੂੰ ਹੁਲਾਰਾ ਮਿਲੇਗਾ ।


    ਗ੍ਰਿਹ ਮੰਤਰੀ ਨੇ 1989-2018 ਦਰਮਿਆਨ ਆਪਣੀਆਂ ਜਾਨਾਂ ਗਵਾਉਣ ਵਾਲੇ ਆਮ ਨਾਗਰਿਕਾਂ ਅਤੇ ਫੌਜੀਆਂ ਦੀ ਸ਼ਹਾਦਤ ਨੂੰ ਯਾਦ ਕੀਤਾ । ਉਨ੍ਹਾਂ ਕਿਹਾ ਕਿ ਜੇ ਧਾਰਾ 370 ਉੱਥੇ ਨਾ ਹੁੰਦੀ ਤਾਂ ਏਨੇ ਸਾਰੇ ਲੋਕਾਂ ਨੂੰ ਆਪਣੀਆਂ ਜਾਨਾਂ ਨਾ ਗਵਾਣੀਆਂ ਪੈਂਦੀਆਂ । ਦੇਸ਼ ਦੀ ਵੰਡ ਤੋਂ ਬਾਅਦ ਪਾਕਿਸਤਾਨ ਤੋਂ ਆਏ ਸ਼ਰਨਾਰਥੀਆਂ ਨੂੰ ਅਜੇ ਤੱਕ ਇੱਥੋਂ ਦੀ ਨਾਗਰਿਕਤਾ ਨਹੀਂ ਮਿਲ ਸਕੀ । ਉਹ ਰਾਜ ਵਿੱਚ ਕੌਂਸਲਰ ਵੀ ਨਹੀਂ ਬਣ ਸਕੇ । ਇਹ ਇਨ੍ਹਾਂ ਲੋਕਾਂ ਨਾਲ ਇਤਿਹਾਸਿਕ ਅਨਿਆਂ ਹੈ । ਇਸ ਦੇ ਉਲਟ ਭਾਰਤ ਦੇ ਬਾਕੀ ਹਿੱਸਿਆਂ ਵਿੱਚ ਇਨ੍ਹਾਂ ਸ਼ਰਨਾਰਥੀਆਂ ਵਿੱਚੋਂ ਦੋ ਸਾਡੇ ਪ੍ਰਧਾਨ ਮੰਤਰੀ ਵੀ ਬਣ ਚੁੱਕੇ ਹਨ ।


    ਸ਼੍ਰੀ ਸ਼ਾਹ ਨੇ ਕਿਹਾ ਕਿ ਧਾਰਾ 370 ਕਾਰਨ ਹੀ ਜੰਮੂ-ਕਸ਼ਮੀਰ ਵਿੱਚ ਲੋਕਤੰਤਰ ਆਪਣੀਆਂ ਜੜ੍ਹਾਂ ਨਹੀਂ ਫੜ ਸਕਿਆ ਜਦਕਿ ਇੱਥੇ ਭ੍ਰਿਸ਼ਟਾਚਾਰ ਵਧਿਆ-ਫੁਲਿਆ , ਗ਼ਰੀਬੀ ਵਿੱਚ ਭਾਰੀ ਵਾਧਾ ਹੋਇਆ ਅਤੇ ਕੋਈ ਸਮਾਜਿਕ-ਆਰਥਿਕ ਬੁਨਿਆਦੀ ਢਾਂਚਾ ਤਿਆਰ ਨਹੀਂ ਹੋ ਸਕਿਆ । ਦਹਿਸ਼ਤਵਾਦ ਦਾ ਇਹ ਹੀ ਮੁੱਖ ਕਾਰਨ ਹੈ । ਇਸ ਤੋਂ ਇਲਾਵਾ ਸੰਵਿਧਾਨ ਵਿੱਚ ਹੋਈਆਂ 73 ਵੀਂ ਅਤੇ 74 ਵੀਂ ਸੋਧਾਂ ਧਾਰਾ 370 ਕਾਰਨ ਹੀ ਜੰਮੂ ਕਸ਼ਮੀਰ ਵਿੱਚ ਲਾਗੂ ਨਹੀਂ ਹੋ ਸਕੀਆਂ । ਜੰਮੂ ਕਸ਼ਮੀਰ ਦੇ ਲੋਕਾਂ ਦਾ ਇਹ ਲੋਕਰਾਜੀ ਅਧਿਕਾਰ ਖੋਹਣ ਲਈ ਕੌਣ ਜ਼ਿੰਮੇਵਾਰ ਹੈ ਜਦਕਿ ਇਹ ਲੋਕਰਾਜੀ ਅਧਿਕਾਰ ਦੇਸ਼ ਦੇ ਬਾਕੀ ਲੋਕਾਂ ਨੂੰ ਮਿਲ ਰਿਹਾ ਹੈ ? ਧਾਰਾ 370 ਹੀ ਇਸ ਗੱਲ ਦੀ ਜ਼ਿੰਮੇਵਾਰ ਹੈ । ਰਾਜ ਵਿੱਚ ਪੰਚਾਇਤੀ ਰਾਜ ਚੋਣਾਂ ਹਾਲ ਹੀ ਵਿੱਚ ਸਫਲਤਾ ਨਾਲ ਅਤੇ ਸ਼ਾਂਤੀਪੂਰਨ ਢੰਗ ਨਾਲ ਮੁਕੰਮਲ ਹੋਈਆਂ ਹਨ । ਮੰਤਰੀ ਨੇ ਕਿਹਾ ਕਿ ਲੋਕ ਲੋਕਤੰਤਰ ਚਾਹੁੰਦੇ ਹਨ ਖੂਨ ਖਰਾਬਾ ਨਹੀਂ ।


    ਜੰਮੂ ਕਸ਼ਮੀਰ ਵਿੱਚ ਆਰਥਿਕ ਪਿਛੜੇਪਣ ਬਾਰੇ ਗੱਲ ਕਰਦੇ ਹੋਏ , ਸ਼੍ਰੀ ਸ਼ਾਹ ਨੇ ਕਿਹਾ ਕਿ ਧਾਰਾ 370 ਨੇ ਰਾਜ ਦੇ ਲੋਕਾਂ ਨੂੰ ਵਪਾਰ ਕਰਨ ਲਈ ਰਾਜ ਤੋਂ ਬਾਹਰ ਜਾਣੋਂ ਰੋਕਿਆ ਹੋਇਆ ਹੈ । ਆਰਥਿਕ ਮੁਕਾਬਲੇਬਾਜ਼ੀ ਦੀ ਅਣਹੋਂਦ ਨੇ ਵਿਕਾਸ ਉੱਤੇ ਰੋਕ ਲਗਾਈ ਹੋਈ ਹੈ ਅਤੇ ਭ੍ਰਿਸ਼ਟਾਚਾਰ ਵਧ ਫੁਲ ਰਿਹਾ ਹੈ । ਜ਼ਮੀਨ ਦੀਆਂ ਕੀਮਤਾਂ ਨੀਵੇਂ ਪੱਧਰ ਉੱਤੇ ਚਲ ਰਹੀਆਂ ਹਨ ਕਿਉਂਕਿ ਬਾਹਰਲਾ ਕੋਈ ਵਿਅਕਤੀ ਇੱਥੇ ਜ਼ਮੀਨ ਨਹੀਂ ਖਰੀਦ ਸਕਦਾ । ਸੈਰ-ਸਪਾਟੇ ਦੀ ਸਨਅਤ ਸਮੇਤ ਕਿਸੇ ਵੀ ਸਨਅਤ ਨੂੰ ਇੱਥੇ ਵਧਣ-ਫੁਲਣ ਦੀ ਇਜਾਜ਼ਤ ਨਹੀਂ । ਲੋਕ ਗ਼ਰੀਬੀ ਵਿੱਚ ਰਹਿ ਰਹੇ ਹਨ ਹਾਲਾਂਕਿ ਇੱਥੇ ਵੱਡੇ ਆਰਥਿਕ ਮੌਕੇ ਸਥਾਨਕ ਲੋਕਾਂ ਲਈ ਮੌਜੂਦ ਹਨ । ਭਾਰੀ ਭ੍ਰਿਸ਼ਟਾਚਾਰ ਫੈਲਿਆ ਹੋਇਆ ਹੈ ਜਿਸ ਕਾਰਨ ਉੱਥੇ ਬਾਹਰਲਾ ਨਿਵੇਸ਼ ਨਹੀਂ ਹੋ ਰਿਹਾ ।


    ਗ੍ਰਿਹ ਮੰਤਰੀ ਨੇ ਕਿਹਾ , '' ਮੈਂ ਕਸ਼ਮੀਰੀ ਨੌਜਵਾਨਾਂ ਨੂੰ ਦੱਸਣਾ ਚਾਹੁੰਦਾ ਹਾਂ ਕਿ ਧਾਰਾ 370 ਉਨ੍ਹਾਂ ਲਈ ਬਿਲਕੁਲ ਲਾਹੇਵੰਦ ਨਹੀਂ । ਇਸ ਦਾ ਲਾਭ ਸਿਰਫ ਕੁਝ ਅਜਿਹੇ ਉੱਚੇ ਲੋਕਾਂ ਨੂੰ ਮਿਲ ਰਿਹਾ ਹੈ ਜੋ ਕਿ ਇੱਥੋਂ ਦੇ ਨੌਜਵਾਨਾਂ ਨੂੰ ਹਮੇਸ਼ਾ ਲਈ ਗ਼ਰੀਬ ਰੱਖਣਾ ਚਾਹੁੰਦੇ ਹਨ ਅਤੇ ਸਾਰੇ ਲਾਭ ਆਪ ਲੈਣਾ ਚਾਹੁੰਦੇ ਹਨ । ਬਹੁਤ ਭਾਰੀ ਫੰਡ ਕੇਂਦਰ ਸਰਕਾਰ ਵੱਲੋਂ ਪ੍ਰਦਾਨ ਕੀਤੇ ਜਾਣ ਦੇ ਬਾਵਜੂਦ ਰਾਜ ਵਿੱਚ ਸਿੱਖਿਆ ਅਤੇ ਸਿਹਤ ਸਹੂਲਤਾਂ ਕਿੱਥੇ ਹਨ ? ਜੋ ਲੋਕ ਧਾਰਾ 370 ਦੇ ਹਮਾਇਤੀ ਹਨ ਉਨ੍ਹਾਂ ਨੂੰ ਇਹ ਜਾਣ ਲੈਣਾ ਚਾਹੀਦਾ ਹੈ ਕਿ ਇਹ ਧਾਰਾ ਰਾਜ ਤੋਂ ਬਾਹਰਲੇ ਪੇਸ਼ੇਵਰਾਂ ਨੂੰ ਰਾਜ ਵਿੱਚ ਵਸਣ ਦੀ ਇਜਾਜ਼ਤ ਨਹੀਂ ਦਿੰਦੀ ਇਸ ਲਈ ਕੋਈ ਵੀ ਉੱਥੇ ਜਾਣਾ ਨਹੀਂ ਚਾਹੁੰਦਾ । ਹੁਣ ਜਦੋਂ ਕਿ ਧਾਰਾ 370 ਨੂੰ ਖਤਮ ਕਰਨ ਦਾ ਮਤਾ ਪਾਸ ਹੋ ਗਿਆ ਹੈ ਹਰ ਬੱਚੇ ਨੂੰ ਸਿੱਖਿਆ ਦਾ ਅਤੇ ਹਰ ਮਰੀਜ਼ ਨੂੰ ਆਯੁਸ਼ਮਾਨ ਭਾਰਤ ਤਹਿਤ ਬਿਹਤਰ ਸਿਹਤ ਸਹੂਲਤਾਂ ਹਾਸਲ ਕਰਨ ਦਾ ਲਾਭ ਮਿਲੇਗਾ ।


    ਕਸ਼ਮੀਰੀ ਨੌਜਵਾਨਾਂ ਨੂੰ ਅੱਗੇ ਸੰਬੋਧਨ ਕਰਦੇ ਹੋਏ , ਗ੍ਰਿਹ ਮੰਤਰੀ ਨੇ ਕਿਹਾ , '' ਅਸੀਂ ਜੰਮੂ ਕਸ਼ਮੀਰ ਦੇ ਨੌਜਵਾਨਾਂ ਨੂੰ ਗਲੇ ਲਗਾਉਣਾ ਚਾਹੁੰਦੇ ਹਾਂ ਅਤੇ ਉਨ੍ਹਾਂ ਨੂੰ ਰੋਜ਼ਗਾਰ ਲਈ ਵਧੀਆ ਮੌਕੇ ਪ੍ਰਦਾਨ ਕਰਨ ਦੇ ਚਾਹਵਾਨ ਹਾਂ । ਜੇ ਇਹ ਮਤਾ ਦੋਹਾਂ ਸਦਨਾਂ ਵਿੱਚ ਪਾਸ ਹੋ ਗਿਆ ਤਾਂ ਆਰਥਿਕ ਤੌਰ ‘ ਤੇ ਪਿਛੜੇ ਵਰਗਾਂ ਨੂੰ ਰਾਖਵਾਂਕਰਨ ਮੁਹੱਈਆ ਕਰਵਾਉਣ ਲਈ ਵੱਖਰੇ ਬਿਲ ਦੀ ਲੋੜ ਵੀ ਨਹੀਂ ਰਹੇਗੀ ਕਿਉਂਕਿ ਜੰਮੂ ਕਸ਼ਮੀਰ ਵਿੱਚ ਦੂਜੇ ਰਾਜਾਂ ਵਾਂਗ ਹੀ ਇਸ ਸਬੰਧੀ ਧਾਰਾਵਾਂ ਆਪਣੇ ਆਪ ਲਾਗੂ ਹੋ ਜਾਣਗੀਆਂ । ''


    ਦਹਿਸ਼ਤਵਾਦ ਬਾਰੇ ਬੋਲਦੇ ਹੋਏ , ਸ਼੍ਰੀ ਸ਼ਾਹ ਨੇ ਕਿਹਾ ਕਿ ਪਾਕਿਸਤਾਨ ਦੇ ਸ਼ਰਾਰਤੀ ਇਰਾਦਿਆਂ ਕਾਰਨ ਨੌਜਵਾਨਾਂ ਨੂੰ ਜਹਾਦ ਲਈ ਗੁੰਮਰਾਹ ਕੀਤਾ ਜਾ ਰਿਹਾ ਹੈ । ਹਜ਼ਾਰਾਂ ਆਮ ਨਾਗਰਿਕ ਮਾਰੇ ਜਾ ਚੁੱਕੇ ਹਨ । ਕਿਉਂ ? ਪਾਕਿਸਤਾਨ ਦੀ ਇਹ ਨੀਤੀ ਹੈ ਕਿ ਧਾਰਾ 370 ਦੀ ਹਮਾਇਤ ਜਾਰੀ ਰੱਖੀ ਜਾਵੇ ਅਤੇ ਨੌਜਵਾਨਾਂ ਨੂੰ ਵਿਕਾਸ ਦੀ ਮੁੱਖ ਧਾਰਾ ਵਿੱਚ ਸ਼ਾਮਲ ਨਾ ਹੋਣ ਦਿੱਤਾ ਜਾਵੇ ਅਤੇ ਉਨ੍ਹਾਂ ਦੀ ਸੋਚਣੀ ਜਬਰੀ ਬਦਲ ਕੇ ਜਹਾਦ ਵੱਲ ਧੱਕਿਆ ਜਾਵੇ । ਉਹ ਸਾਰੀਆਂ ਸਿਆਸੀ ਪਾਰਟੀਆਂ , ਜਿਨ੍ਹਾਂ ਦੀ ਵੱਖਵਾਦੀ ਵਿਚਾਰਧਾਰਾ ਹੈ , ਦੇ ਧਾਰਾ 370 ਨੂੰ ਜਾਰੀ ਰੱਖਣ ਵਿੱਚ ਨਿਜੀ ਹਿਤ ਹਨ । ਉਨ੍ਹਾਂ ਦੇ ਬੱਚੇ ਦਹਿਸ਼ਤਵਾਦ ਕਾਰਨ ਹੁੰਦੇ ਖੂਨ-ਖਰਾਬੇ ਵਿੱਚ ਮਾਰੇ ਨਹੀਂ ਜਾਂਦੇ ਇਸ ਲਈ ਉਹ ਇਸ ਧਾਰਾ ਦੀ ਹਮਾਇਤ ਕਰਦੇ ਹਨ ।


    ਇਨ੍ਹਾਂ ਸ਼ੰਕਿਆਂ ਨੂੰ ਦੂਰ ਕਰਦਿਆਂ ਕਿ ਧਾਰਾ 370 ਖਤਮ ਹੋਣ ਨਾਲ ਕਸ਼ਮੀਰੀ ਸੱਭਿਆਚਾਰ ਤਬਾਹ ਹੋ ਜਾਵੇਗਾ , ਸ਼੍ਰੀ ਸ਼ਾਹ ਨੇ ਕਿਹਾ ਕਿ ਸਾਰਿਆਂ ਰਾਜਾਂ ਨੇ ਭਾਰਤ ਦਾ ਅੰਗ ਬਣਨ ਤੋਂ ਬਾਅਦ ਆਪਣੇ ਸੱਭਿਆਚਾਰ ਅਤੇ ਭਾਸ਼ਾ ਨੂੰ ਬਚਾ ਕੇ ਰੱਖਿਆ ਹੋਇਆ ਹੈ । ਧਾਰਾ 370 ਜੰਮੂ-ਕਸ਼ਮੀਰ ਨੂੰ ਇਸ ਦਿਸ਼ਾ ਵਿੱਚ ਕਿਵੇਂ ਬਚਾ ਕੇ ਰੱਖ ਸਕੇਗੀ । ਉਨ੍ਹਾਂ ਕਿਹਾ ਕਿ ਇਸ ਬਾਰੇ ਜੋ ਪ੍ਰਚਾਰ ਹੋ ਰਿਹਾ ਹੈ ਉਹ ਸਿਰਫ ਸਿਆਸੀ ਪ੍ਰਚਾਰ ਹੀ ਹੈ ਜਿਸ ਨੇ 70 ਸਾਲਾਂ ਤੋਂ ਕਸ਼ਮੀਰ ਦੇ ਨੌਜਵਾਨਾਂ ਦੀਆਂ ਅੱਖਾਂ ਉੱਤੇ ਪੱਟੀ ਬੰਨ੍ਹੀ ਹੋਈ ਹੈ । ਉਨ੍ਹਾਂ ਕਿਹਾ , '' ਮੈਂ ਜੰਮੂ ਕਸ਼ਮੀਰ ਦੇ ਨੌਜਵਾਨਾਂ ਨੂੰ ਭਰੋਸਾ ਦਿਵਾਉਂਦਾ ਹਾਂ ਕਿ ਇਸ ਸਰਕਾਰ ਨੂੰ 5 ਸਾਲ ਦਿਓ ਅਤੇ ਇਸ ਤੋਂ ਬਾਅਦ ਇਹ ਦੇਸ਼ ਦਾ ਸਭ ਤੋਂ ਉੱਨਤਸ਼ੀਲ ਰਾਜ ਬਣ ਜਾਵੇਗਾ । ''


    ਮੰਤਰੀ ਨੇ ਕਿਹਾ , ਇਸ ਰਾਜ ਦੀਆਂ ਲੜਕੀਆਂ ਜੇ ਬਾਹਰ ਵਿਆਹ ਕਰਵਾਉਂਦੀਆਂ ਹਨ ਤਾਂ ਉਹ ਜਾਇਦਾਦ ' ਤੇ ਆਪਣਾ ਹੱਕ ਗਵਾ ਲੈਂਦੀਆਂ ਹਨ । ਇਹ ਇੱਥੋਂ ਦੀਆਂ ਔਰਤਾਂ ਅਤੇ ਉਨ੍ਹਾਂ ਦੇ ਬੱਚਿਆਂ ਨਾਲ ਵੱਡਾ ਵਿਤਕਰਾ ਹੈ । ਅਨੁਸੂਚਿਤ ਜਾਤਾਂ ਅਤੇ ਅਨੁਸੂਚਿਤ ਕਬੀਲਿਆਂ (ਐੱਸਸੀ ਅਤੇ ਐੱਸਟੀ) ਦੇ ਲੋਕਾਂ ਲਈ ਸਿਆਸੀ ਅਹੁਦਿਆਂ ਲਈ ਰਾਖਵਾਂਕਰਨ ਦਾ ਇੱਥੇ ਪ੍ਰਾਵਧਾਨ ਨਹੀਂ ਹੈ । ਇਹ ਸਭ ਜਾਣਦੇ ਹੋਏ ਵੀ ਕੁਝ ਲੋਕ ਇਸ ਧਾਰਾ ਦੀ ਹਮਾਇਤ ਆਪਣੇ ਸਿਆਸੀ ਲਾਭ ਲਈ ਕਰ ਰਹੇ ਹਨ ।


    ਸ਼੍ਰੀ ਸ਼ਾਹ ਨੇ ਸਦਨ ਨੂੰ ਯਕੀਨ ਦਿਵਾਇਆ ਕਿ ਜੇ ਕੇਂਦਰ ਸ਼ਾਸਿਤ ਪ੍ਰਦੇਸ਼ ਦਾ ਮਾਡਲ ਇੱਥੇ ਸਹੀ ਢੰਗ ਨਾਲ ਕੰਮ ਕਰਦਾ ਰਿਹਾ ਤਾਂ ਉਨ੍ਹਾਂ ਦੀ ਸਰਕਾਰ ਜੰਮੂ ਅਤੇ ਕਸ਼ਮੀਰ ਨੂੰ ਮੁੜ ਤੋਂ ਰਾਜ ਦਾ ਦਰਜਾ ਦੇਣ ਬਾਰੇ ਵਿਚਾਰ ਕਰੇਗੀ । ਇਸ ਦੇ ਲਈ ਕਿਸੇ ਸੰਵਿਧਾਨਕ ਸੋਧ ਦੀ ਲੋੜ ਨਹੀਂ ਹੋਵੇਗੀ ।


    ਇੱਕ ਵਾਰੀ ਜੇ ਧਾਰਾ 370 ਖਤਮ ਹੋ ਗਈ ਤਾਂ ਜੰਮੂ ਅਤੇ ਕਸ਼ਮੀਰ ਸਹੀ ਅਰਥਾਂ ਵਿੱਚ ਭਾਰਤ ਦਾ ਹਿੱਸਾ ਬਣ ਜਾਵੇਗਾ । ਕਸ਼ਮੀਰ ਦੀਆਂ ਸਾਰੀਆਂ ਸਮੱਸਿਆਵਾਂ ਦੇ ਹੱਲ ਦਾ ਰਾਹ ਧਾਰਾ 370 ਖਤਮ ਕਰਨ ਵਿੱਚੋਂ ਨਿਕਲ ਕੇ ਜਾਂਦਾ ਹੈ । ਇਹ ਕਦਮ ਕਾਫੀ ਮਜ਼ਬੂਤ ਹੈ ਅਤੇ ਇਹ ਕਾਨੂੰਨੀ ਪਰਖ ਦੇ ਰਾਹ ਨੂੰ ਵੀ ਅਸਾਨੀ ਨਾਲ ਪਾਰ ਕਰ ਜਾਵੇਗਾ । ਧਾਰਾ 370 ਇੱਕ ਆਰਜ਼ੀ ਵਿਵਸਥਾ ਹੈ ਅਤੇ ਇਸ ਨੇ ਜਾਣਾ ਹੀ ਸੀ । ਇਸ ਦੇ ਲਈ ਸਿਆਸੀ ਇੱਛਾ ਸ਼ਕਤੀ ਦੀ ਲੋੜ ਹੈ ਜੋ ਕਿ ਸਿਰਫ ਮੌਜੂਦਾ ਸਰਕਾਰ ਦੇ ਕੋਲ ਹੈ । '' ਮੈਂ ਸਾਰੀਆਂ ਸਿਆਸੀ ਪਾਰਟੀਆਂ ਨੂੰ ਦਿਲੋਂ ਅਪੀਲ ਕਰਦਾ ਹਾਂ ਕਿ ਸਿਆਸੀ ਸੋਚ ਤੋਂ ਉੱਪਰ ਉੱਠ ਕੇ ਧਾਰਾ 370 ਨੂੰ ਖਤਮ ਕਰਨ ਲਈ ਸਰਕਾਰ ਨਾਲ ਹੱਥ ਮਿਲਾਉਣ । ਦੇਸ਼ ਚਾਹੁੰਦਾ ਹੈ ਕਿ ਸਾਰੇ ਮਿਲ ਕੇ ਇਸ ਦੇ ਲਈ ਕੰਮ ਕਰਨ । '' ਮੰਤਰੀ ਨੇ ਇਹ ਕਹਿ ਕੇ ਆਪਣਾ ਭਾਸ਼ਣ ਖਤਮ ਕੀਤਾ ਜਿਸ ਤੋਂ ਬਾਅਦ ਜੰਮੂ ਕਸ਼ਮੀਰ ਬਾਰੇ ਸਾਰੇ ਬਿਲ ਅਤੇ ਮਤੇ ਪਾਸ ਹੋ ਗਏ ।


    ਸ਼੍ਰੀ ਅਮਿਤ ਸ਼ਾਹ ਨੇ ਜੰਮੂ ਅਤੇ ਕਸ਼ਮੀਰ (ਪੁਨਰਗਠਨ) ਬਿਲ , 2019 ਪੇਸ਼ ਕੀਤਾ ਜਿਸ ਤਹਿਤ ਜੰਮੂ ਕਸ਼ਮੀਰ ਨੂੰ ਵਿਧਾਨ ਸਭਾ ਵਾਲਾ ਅਤੇ ਲੱਦਾਖ ਨੂੰ ਬਿਨਾ ਵਿਧਾਨ ਸਭਾ ਤੋਂ ਕੇਂਦਰ ਸ਼ਾਸਿਤ ਪ੍ਰਦੇਸ਼ ਬਣਾਉਣ ਦਾ ਪ੍ਰਾਵਧਾਨ ਹੈ । ਇਸ ਤੋਂ ਇਲਾਵਾ ਜੰਮੂ ਅਤੇ ਕਸ਼ਮੀਰ ਰਾਖਵਾਂਕਰਨ (ਦੂਜੀ ਸੋਧ) ਬਿਲ 2019 ਪੇਸ਼ ਕੀਤਾ ਗਿਆ ਜਿਸ ਦਾ ਉਦੇਸ਼ ਜੰਮੂ ਅਤੇ ਕਸ਼ਮੀਰ ਰਾਖਵਾਂਕਰਨ ਕਾਨੂੰਨ , 2004 ਵਿੱਚ ਸੋਧ ਕਰਨਾ ਹੈ । ਇਸ ਬਿਲ ਵਿੱਚ ਜੰਮੂ ਕਸ਼ਮੀਰ ਵਿੱਚ ਆਰਥਿਕ ਤੌਰ ‘ ਤੇ ਪਿਛੜੇ ਵਰਗਾਂ ਲਈ 10% ਦਾ ਕੋਟਾ ਨੌਕਰੀਆਂ ਅਤੇ ਸਿੱਖਿਆ ਸੰਸਥਾਵਾਂ ਵਿੱਚ ਰੱਖਣ ਦਾ ਪ੍ਰਾਵਧਾਨ ਹੈ । ਦੋਵੇਂ ਬਿਲ ਰਾਜ ਸਭਾ ਨੇ ਸਰਬਸੰਮਤੀ ਨਾਲ ਪਾਸ ਕਰ ਦਿੱਤੇ ।


    *****

    
    
    (Release ID: 1581327) Visitor Counter : 3