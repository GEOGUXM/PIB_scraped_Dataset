      ਪ੍ਰਧਾਨ ਮੰਤਰੀ ਦਫਤਰ

      ਰਾਇਲ ਯੂਨੀਵਰਸਿਟੀ ਆਵ੍ ਭੂਟਾਨ ਥਿੰਪੂ ਵਿਖੇ ਪ੍ਰਧਾਨ ਮੰਤਰੀ ਦੇ ਸੰਬੋਧਨ ਦਾ ਮੂਲ – ਪਾਠ
      Posted On: 18 AUG 2019 11:16AM by PIB Chandigarh


    ਭੂਟਾਨ ਦੇ ਪ੍ਰਧਾਨ ਮੰਤਰੀ ਡਾ. ਲੋਟੇ ਸ਼ੇਰਿੰਗ ( Dr. Lotay Tshering ) , ਭੂਟਾਨ ਦੀ ਨੈਸ਼ਨਲ ਅਸੈਂਬਲੀ ਅਤੇ ਰਾਸ਼ਟਰੀ ਪਰਿਸ਼ਦ ਦੇ ਮਾਣਯੋਗ ਮੈਂਬਰਾਨ , ਭੂਟਾਨ ਦੀ ਰਾਇਲ ਯੂਨੀਵਰਸਿਟੀ ਦੇ ਵਿਸ਼ਿਸ਼ਟ ਵਾਈਸ ਚਾਂਸਲਰ ਅਤੇ ਫੈਕਲਟੀ ਮੈਂਬਰ ,


    ਮੇਰੇ ਯੁਵਾ ਮਿੱਤਰੋ ,


    ਕੂਜੋ ਝੰਗਪੋ ਲਾ ( Kuzo Zangpo La ) । ਨਮਸਕਾਰ । ਅੱਜ ਸਵੇਰੇ ਤੁਹਾਡੇ ਸਾਰਿਆਂ ਦੇ ਨਾਲ ਹੋਣਾ ਮੇਰੇ ਲਈ ਇੱਕ ਅਦਭੁਤ ਅਨੁਭਵ ਹੈ । ਮੈਨੂੰ ਵਿਸ਼ਵਾਸ ਹੈ ਕਿ ਤੁਸੀਂ ਸੋਚ ਰਹੇ ਹੋ - ਅੱਜ ਐਤਵਾਰ ਹੈ ਅਤੇ ਤੁਸੀਂ ਇੱਕ ਲੈਕਚਰ ਵਿੱਚ ਹਿੱਸਾ ਲੈਣਾ ਹੈ । ਲੇਕਿਨ , ਮੈਂ ਇਸ ਨੂੰ ਸੰਖੇਪ ਅਤੇ ਉਨ੍ਹਾਂ ਵਿਸ਼ਿਆਂ ਉੱਤੇ ਕੇਂਦਰਿਤ ਰੱਖਾਂਗਾ, ਜਿਨ੍ਹਾਂ ਨਾਲ ਤੁਸੀਂ ਖੁਦ ਨੂੰ ਜੋੜ ਸਕੋ ।


    ਮਿੱਤਰੋ ,


    ਭੂਟਾਨ ਦੀ ਯਾਤਰਾ ਕਰਨ ਵਾਲਾ ਕੋਈ ਵੀ ਵਿਅਕਤੀ ਇਸ ਦੀ ਕੁਦਰਤੀ ਸੁੰਦਰਤਾ ਤੋਂ ਓਨਾ ਹੀ ਪ੍ਰਭਾਵਿਤ ਹੁੰਦਾ ਹੈ ਜਿੰਨਾਂ ਕਿ ਇੱਥੇ ਲੋਕਾਂ ਦੀ ਗਰਮਜੋਸ਼ੀ , ਦਇਆ ਅਤੇ ਸਾਦਗੀ ਦੀ ਭਾਵਨਾ ਤੋਂ । ਕੱਲ੍ਹ , ਮੈਂ ਸੂਮੋਖਾ ਦਜ਼ੋਂਗ ਵਿੱਚ ਸੀ , ਜੋ ਭੂਟਾਨ ਦੇ ਅਤੀਤ ਦੀ ਸਮ੍ਰਿੱਧੀ (ਖੁਸ਼ਹਾਲੀ) ਅਤੇ ਅਧਿਆਤਮਿਕ ਵਿਰਾਸਤ ਦੀ ਮਹਾਨਤਾ ਦਾ ਸਭ ਤੋਂ ਪ੍ਰਮੁੱਖ ਉਦਾਹਰਣ ਸੀ । ਇਸ ਯਾਤਰਾ ਦੌਰਾਨ , ਮੈਨੂੰ ਭੂਟਾਨ ਦੀ ਵਰਤਮਾਨ ਲੀਡਰਸ਼ਿਪ ਦੇ ਨਿਕਟਤਾ ਨਾਲ ਪਰਸਪਰ ਗੱਲਬਾਤ ਕਰਨ ਦਾ ਅਵਸਰ ਮਿਲਿਆ । ਮੈਨੂੰ ਇੱਕ ਵਾਰ ਫਿਰ ਤੋਂ ਭਾਰਤ - ਭੂਟਾਨ ਸਬੰਧ , ਜਿਸ ਨੂੰ ਉਨ੍ਹਾਂ ਦੇ ਕਰੀਬੀ ਅਤੇ ਵਿਅਕਤੀਗਤ ਧਿਆਨ ਤੋਂ ਹਮੇਸ਼ਾ ਲਾਭ ਹੋਇਆ ਹੈ , ਲਈ ਉਨ੍ਹਾਂ ਦਾ ਮਾਰਗਦਰਸ਼ਨ ਪ੍ਰਾਪਤ ਹੋਇਆ ।


    ਹੁਣ , ਅੱਜ , ਮੈਂ ਇੱਥੇ ਭੂਟਾਨ ਦੇ ਭਵਿੱਖ ਨਾਲ ਹਾਂ । ਮੈਂ ਉਨ੍ਹਾਂ ਦੀ ਗਤੀਸ਼ੀਲਤਾ ਦੇਖ ਸਕਦਾ ਹਾਂ , ਅਤੇ ਉਨ੍ਹਾਂ ਦੀ ਊਰਜਾ ਨੂੰ ਮਹਿਸੂਸ ਕਰ ਸਕਦਾ ਹਾਂ । ਮੈਨੂੰ ਵਿਸ਼ਵਾਸ ਹੈ ਕਿ ਇਹ ਇਸ ਮਹਾਨ ਰਾਸ਼ਟਰ ਅਤੇ ਇਸ ਦੇ ਨਾਗਰਿਕਾਂ ਦੇ ਭਵਿੱਖ ਨੂੰ ਆਕਾਰ ਦੇਣਗੇ । ਚਾਹੇ ਮੈਂ ਭੂਟਾਨ ਦੇ ਅਤੀਤ , ਵਰਤਮਾਨ ਜਾਂ ਭਵਿੱਖ ਨੂੰ ਦੇਖਦਾ ਹਾਂ , ਇਸ ਦੇ ਇੱਕੋ-ਜਿਹੇ ਅਤੇ ਨਿਰੰਤਰ ਧਾਗੇ - ਗਹਿਰੀ ਅਧਿਆਤਮਿਕਤਾ ਅਤੇ ਯੁਵਾ ਸ਼ਕਤੀ ਦੇ ਹਨ । ਇਹ ਸਾਡੇ ਦੁਵੱਲੇ ਸਬੰਧਾਂ ਦੀ ਤਾਕਤ ਵੀ ਹਨ ।


    ਮਿੱਤਰੋ ,


    ਇਹ ਸੁਭਾਵਿਕ ਹੀ ਹੈ ਕਿ ਭੂਟਾਨ ਅਤੇ ਭਾਰਤ ਦੇ ਲੋਕ ਇੱਕ - ਦੂਜੇ ਨਾਲ ਬਹੁਤ ਲਗਾਉ (ਪ੍ਰੇਮ) ਦਾ ਅਨੁਭਵ ਕਰਦੇ ਹਨ । ਆਖ਼ਿਰਕਾਰ , ਅਸੀਂ ਕੇਵਲ ਆਪਣੇ ਭੂਗੋਲ ਦੇ ਕਾਰਨ ਹੀ ਇੰਨੇ ਕਰੀਬ ਨਹੀਂ ਹਾਂ । ਸਾਡੇ ਇਤਿਹਾਸ , ਸੱਭਿਆਚਾਰ ਅਤੇ ਅਧਿਆਤਮਿਕ ਪਰੰਪਰਾਵਾਂ ਨੇ ਸਾਡੇ ਲੋਕਾਂ ਅਤੇ ਰਾਸ਼ਟਰਾਂ ਦਰਮਿਆਨ ਅਨੂਠੇ ਅਤੇ ਗਹਿਰੇ ਬੰਧਨ ਸਥਾਪਿਤ ਕੀਤੇ ਹਨ । ਭਾਰਤ ਸੁਭਾਗਸ਼ਾਲੀ ਹੈ ਕਿ ਉਸ ਦੀ ਭੂਮੀ ਉੱਤੇ ਰਾਜਕੁਮਾਰ ਸਿੱਧਾਰਥ, ਗੌਤਮ ਬੁੱਧ ਬਣੇ । ਅਤੇ ਜਿੱਥੋਂ ਉਨ੍ਹਾਂ ਦੇ ਅਧਿਆਤਮਿਕ ਸੰਦੇਸ਼ ਦਾ ਪ੍ਰਕਾਸ਼ , ਬੋਧੀ ਧਰਮ ਦਾ ਪ੍ਰਕਾਸ਼ , ਪੂਰੀ ਦੁਨੀਆ ਵਿੱਚ ਫੈਲਿਆ । ਸੰਨਿਆਸੀਆਂ , ਅਧਿਆਤਮਿਕ ਗੁਰੂਆਂ , ਵਿਦਵਾਨਾਂ ਅਤੇ ਸਾਧਕਾਂ ਦੀਆਂ ਪੀੜ੍ਹੀਆਂ ਨੇ ਭੂਟਾਨ ਵਿੱਚ ਉਸ ਜੋਤਿ ਨੂੰ ਪ੍ਰਜਵਲਿਤ ਕੀਤਾ ਹੈ । ਉਨ੍ਹਾਂ ਨੇ ਭਾਰਤ ਅਤੇ ਭੂਟਾਨ ਦਰਮਿਆਨ ਵਿਸ਼ੇਸ਼ ਬੰਧਨ ਦਾ ਵੀ ਪੋਸ਼ਣ ਕੀਤਾ ਹੈ ।


    ਇਸ ਦੇ ਪਰਿਣਾਮ ਸਵਰੂਪ , ਸਾਡੀਆਂ ਸਾਂਝੀਆਂ ਕਦਰਾਂ-ਕੀਮਤਾਂ ਨੇ ਇੱਕ ਆਮ ਵਿਸ਼ਵ- ਦ੍ਰਿਸ਼ਟੀਕੋਣ ਨੂੰ ਆਕਾਰ ਦਿੱਤਾ ਹੈ । ਇਹ ਵਾਰਾਣਸੀ ਅਤੇ ਬੋਧਗਯਾ ਵਿੱਚ ਦ੍ਰਿਸ਼ਟੀਗੋਚਰ ਹੁੰਦਾ ਹੈ ਅਤੇ ਡੀਜੌਂਗ ( Dzong ) ਅਤੇ ਚੋਰਟੇਨ ( Chorten ) ਵਿੱਚ ਵੀ । ਅਤੇ ਨਾਗਰਿਕਾਂ ਦੇ ਰੂਪ ਵਿੱਚ , ਅਸੀਂ ਇਸ ਮਹਾਨ ਵਿਰਾਸਤ ਦੇ ਜੀਵਿਤ ਵਾਹਕ ਹੋਣ ਲਈ ਭਾਗਸ਼ਾਲੀ ਹਾਂ । ਦੁਨੀਆ ਦੇ ਕੋਈ ਵੀ ਹੋਰ ਦੋ ਦੇਸ਼ ਇੱਕ - ਦੂਜੇ ਨੂੰ ਇੰਨੀ ਚੰਗੀ ਤਰ੍ਹਾਂ ਨਾਲ ਨਹੀਂ ਸਮਝਦੇ ਜਾਂ ਇੰਨੀਆਂ ਕਦਰਾਂ-ਕੀਮਤਾਂ ਨੂੰ ਸਾਂਝਾ ਨਹੀਂ ਕਰਦੇ ਹਨ । ਅਤੇ ਕੋਈ ਵੀ ਦੋ ਦੇਸ਼ ਆਪਣੇ ਲੋਕਾਂ ਲਈ ਸਮ੍ਰਿੱਧੀ (ਖੁਸ਼ਹਾਲੀ) ਲਿਆਉਣ ਵਿੱਚ ਅਜਿਹੇ ਸੁਭਾਵਿਕ ਭਾਗੀਦਾਰ ਨਹੀਂ ਹਨ ।


    ਮਿੱਤਰੋ ,


    ਅੱਜ , ਭਾਰਤ ਕਈ ਸਾਰੇ ਖੇਤਰਾਂ ਵਿੱਚ ਇਤਿਹਾਸਿਕ ਪਰਿਵਰਤਨ ਦਾ ਗਵਾਹ ਬਣ ਰਿਹਾ ਹੈ ।


    ਭਾਰਤ ਪਹਿਲਾਂ ਤੋਂ ਕਿਤੇ ਜ਼ਿਆਦਾ ਤੇਜ਼ੀ ਨਾਲ ਗ਼ਰੀਬੀ ਨੂੰ ਖਤਮ ਕਰ ਰਿਹਾ ਹੈ । ਪਿਛਲੇ ਪੰਜ ਵਰ੍ਹਿਆਂ ਵਿੱਚ ਬੁਨਿਆਦੀ ਢਾਂਚੇ ਦੇ ਨਿਰਮਾਣ ਦੀ ਗਤੀ ਦੁੱਗਣੀ ਹੋ ਗਈ ਹੈ । ਅਸੀਂ ਅਗਲੀ ਪੀੜ੍ਹੀ ਦੇ ਬੁਨਿਆਦੀ ਢਾਂਚੇ ਲਈ ਲਗਭਗ 15 ਬਿਲੀਅਨ ਡਾਲਰ ਦਾ ਸੰਕਲਪ ਕੀਤਾ ਹੈ । ਭਾਰਤ ਦੁਨੀਆ ਦੇ ਸਭ ਤੋਂ ਵੱਡੇ ਸਿਹਤ ਦੇਖਭਾਲ ਪ੍ਰੋਗਰਾਮ , ਆਯੁਸ਼ਮਾਨ ਭਾਰਤ ਦਾ ਸਥਾਨ ਹੈ ਜੋ 500 ਮਿਲੀਅਨ ਭਾਰਤੀਆਂ ਨੂੰ ਸਿਹਤ ਦਾ ਭਰੋਸਾ ਦਿੰਦਾ ਹੈ ।


    ਭਾਰਤ ਦੁਨੀਆ ਦੀ ਸਭ ਤੋਂ ਸਸਤੀ ਡੇਟਾ ਕਨੈਕਟੀਵਿਟੀ ਵਾਲੇ ਦੇਸ਼ਾਂ ਵਿੱਚੋਂ ਹੈ , ਜੋ ਪ੍ਰਤੱਖ ਅਤੇ ਅਪ੍ਰਤੱਖ ਰੂਪ ਨਾਲ ਲੱਖਾਂ ਲੋਕਾਂ ਨੂੰ ਸਸ਼ਕਤ ਬਣਾ ਰਹੀ ਹੈ । ਭਾਰਤ ਦੁਨੀਆ ਦੇ ਸਭ ਤੋਂ ਵੱਡੇ ਸਟਾਰਟ - ਅੱਪ ਈਕੋ - ਸਿਸਟਮ ਦਾ ਵੀ ਸਥਾਨ ਹੈ । ਇਹ ਅਸਲ ਵਿੱਚ ਭਾਰਤ ਵਿੱਚ ਇਨੋਵੇਸ਼ਨ ਦਾ ਬਹੁਤ ਅਨੁਕੂਲ ਸਮਾਂ ਹੈ । ਇਹ ਅਤੇ ਅਜਿਹੀਆਂ ਹੋਰ ਕਈ ਹੋਰ ਤਬਦੀਲੀਆਂ ਦੇ ਮੂਲ ਵਿੱਚ ਭਾਰਤ ਦੇ ਨੌਜਵਾਨਾਂ ਦੇ ਸੁਪਨੇ ਅਤੇ ਆਕਾਂਖਿਆਵਾਂ ਹਨ ।


    ਮਿੱਤਰੋ ,


    ਅੱਜ ਮੈਂ ਭੂਟਾਨ ਦੇ ਬਿਹਤਰੀਨ ਅਤੇ ਪ੍ਰਤਿਭਾਸ਼ਾਲੀ ਨੌਜਵਾਨਾਂ ਦਰਮਿਆਨ ਮੌਜੂਦ ਹਾਂ । ਮਹਾਮਹਿਮ ਨੇ ਕੱਲ੍ਹ ਮੈਨੂੰ ਦੱਸਿਆ ਕਿ ਉਹ ਤੁਹਾਡੇ ਨਾਲ ਨਿਯਮਿਤ ਰੂਪ ਵਿੱਚ ਪਰਸਪਰ ਗੱਲਬਾਤ ਕਰਦੇ ਹਨ ਅਤੇ ਉਨ੍ਹਾਂ ਨੇ ਪਿਛਲੀ ਕਨਵੋਕੇਸ਼ਨ (ਦੀਖਿਆਂਤ) ਨੂੰ ਸੰਬੋਧਨ ਕੀਤਾ ਸੀ । ਆਪ ਸਭ ਲੋਕਾਂ ਦੇ ਵਿੱਚੋਂ ਹੀ ਭੂਟਾਨ ਦੇ ਭਾਵੀ ਨੇਤਾ , ਇਨੋਵੇਟਰਸ , ਕਾਰੋਬਾਰੀ , ਖਿਡਾਰੀ , ਕਲਾਕਾਰ ਅਤੇ ਵਿਗਿਆਨੀਕ ਨਿਕਲ ਕੇ ਸਾਹਮਣੇ ਆਉਣਗੇ ।


    ਕੁਝ ਦਿਨ ਪਹਿਲਾਂ , ਮੇਰੇ ਚੰਗੇ ਮਿੱਤਰ , ਪ੍ਰਧਾਨ ਮੰਤਰੀ ਡਾਕਟਰ ਸ਼ੇਰਿੰਗ ਨੇ ਇੱਕ ਫੇਸਬੁੱਕ ਪੋਸਟ ਲਿਖੀ ਜੋ ਮੇਰੇ ਦਿਲ ਨੂੰ ਛੂਹ ਗਈ । ਉਸ ਪੋਸਟ ਵਿੱਚ ਉਨ੍ਹਾਂ ਨੇ ਇਗਜ਼ਾਮ ਵਾਰੀਅਰਸ ਦਾ ਜ਼ਿਕਰ ਕੀਤਾ , ਅਤੇ ਹੁਣੇ - ਹੁਣੇ ਇੱਕ ਵਿਦਿਆਰਥੀ ਨੇ ਵੀ ਉਸ ਪੁਸਤਕ ਦਾ ਜ਼ਿਕਰ ਕੀਤਾ । ਬਿਨਾ ਤਣਾਅ ਦੇ ਪ੍ਰੀਖਿਆ ਦਾ ਸਾਹਮਣਾ ਕਿਵੇਂ ਕੀਤਾ ਜਾਵੇ , ਇਸ ਉੱਤੇ ਮੈਂ ਇੱਕ ਪੁਸਤਕ ਇਗਜ਼ਾਮ ਵਾਰੀਅਰਸ ਲਿਖੀ ਸੀ । ਹਰ ਕੋਈ ਸਕੂਲ ਅਤੇ ਕਾਲਜਾਂ ਵਿੱਚ ਪ੍ਰੀਖਿਆ ਦਾ ਸਾਹਮਣਾ ਕਰਦਾ ਹੈ ਅਤੇ ਜੀਵਨ ਨਾਲ ਸਬੰਧਿਤ ਵੱਡੀ ਜਮਾਤ ਵਿੱਚ ਵੀ ਇਸ ਪ੍ਰੀਖਿਆ ਦਾ ਸਾਹਮਣਾ ਕਰਦਾ ਹੈ । ਕੀ ਮੈਂ ਤੁਹਾਨੂੰ ਕੁਝ ਦੱਸਾਂ ? ਮੈਂ ਇਗਜ਼ਾਮ ਵਾਰੀਅਰਸ ਵਿੱਚ ਜੋ ਕੁਝ ਲਿਖਿਆ ਹੈ , ਉਹ ਭਗਵਾਨ ਬੁੱਧ ਦੇ ਉਪਦੇਸ਼ਾਂ ਤੋਂ ਪ੍ਰਭਾਵਿਤ ਹੈ । ਵਿਸ਼ੇਸ਼ ਕਰਕੇ , ਸਕਾਰਾਤਮਕਤਾ ਦਾ ਮਹੱਤਵ , ਡਰ ਤੋਂ ਮੁਕਤੀ ਅਤੇ ਏਕਾਤਮਕਤਾ ਵਿੱਚ ਰਹਿਣਾ , ਚਾਹੇ ਇਹ ਵਰਤਮਾਨ ਪਲ ਦੇ ਨਾਲ ਹੋਵੇ ਜਾਂ ਮਾਂ ਪ੍ਰਕਿਰਤੀ ਦੇ ਨਾਲ । ਤੁਸੀਂ ਇਸ ਮਹਾਨ ਭੂਮੀ ਵਿੱਚ ਪੈਦਾ ਹੋਏ ਹੋ ।


    ਇਸ ਲਈ , ਇਹ ਗੁਣ ਤੁਹਾਡੇ ਵਿੱਚ ਸੁਭਾਵਿਕ ਰੂਪ ਨਾਲ ਆ ਜਾਂਦੇ ਹਨ ਅਤੇ ਤੁਹਾਡੇ ਵਿਅਕਤਿੱਤਵ ਨੂੰ ਆਕਾਰ ਦਿੰਦੇ ਹਨ । ਜਦੋਂ ਮੈਂ ਛੋਟਾ ਸੀ , ਤਾਂ ਇਨ੍ਹਾਂ ਗੁਣਾਂ ਦੀ ਖੋਜ ਮੈਨੂੰ ਹਿਮਾਲਿਆ ਤੱਕ ਲੈ ਗਈ । ਇਸ ਧੰਨ ਧਰਾ ਦੇ ਪੁੱਤਰਾਂ ਦੇ ਰੂਪ ਵਿੱਚ , ਮੈਨੂੰ ਵਿਸ਼ਵਾਸ ਹੈ ਕਿ ਤੁਸੀਂ ਸਾਡੀ ਦੁਨੀਆ ਦੀਆਂ ਸਮੱਸਿਆਵਾਂ ਦਾ ਸਮਾਧਾਨ ਲੱਭਣ ਵਿੱਚ ਯੋਗਦਾਨ ਕਰੋਗੇ ।


    ਹਾਂ , ਸਾਡੇ ਸਾਹਮਣੇ ਚੁਣੌਤੀਆਂ ਹਨ । ਲੇਕਿਨ ਹਰ ਚੁਣੌਤੀ ਲਈ , ਸਾਡੇ ਕੋਲ ਉਨ੍ਹਾਂ ਦਾ ਸਮਾਧਾਨ ਕਰਨ ਲਈ ਇਨੋਵੇਟਿਵ ਸਮਾਧਾਨ ਲੱਭਣ ਲਈ ਨੌਜਵਾਨ ਦਿਮਾਗ ਹਨ । ਤੁਸੀਂ ਕਿਸੇ ਵੀ ਰੁਕਾਟਵ ਤੋਂ ਬੇਬਸ ਨਾ ਹੋਵੋ ।


    ਮੈਂ ਤੁਹਾਨੂੰ ਸਾਰਿਆਂ ਨੂੰ ਦੱਸਣਾ ਚਾਹੁੰਦਾ ਹਾਂ - ਨੌਜਵਾਨ ਹੋਣ ਲਈ ਹੁਣ ਤੋਂ ਬਿਹਤਰ ਕੋਈ ਸਮਾਂ ਨਹੀਂ ਹੈ । ਅੱਜ ਵਿਸ਼ਵ ਪਹਿਲਾਂ ਤੋਂ ਕਿਤੇ ਅਧਿਕ ਅਵਸਰ ਪ੍ਰਦਾਨ ਕਰਦਾ ਹੈ । ਤੁਹਾਡੇ ਕੋਲ ਅਸਧਾਰਨ ਚੀਜ਼ਾਂ ਕਰਨ ਦੀ ਸ਼ਕਤੀ ਅਤੇ ਸਮਰੱਥਾ ਹੈ , ਜੋ ਆਉਣ ਵਾਲੀਆਂ ਪੀੜ੍ਹੀਆਂ ਨੂੰ ਪ੍ਰਭਾਵਿਤ ਕਰੇਗੀ । ਤੁਸੀਂ ਆਪਣੀ ਅਸਲ ਜੀਵਨ - ਬਿਰਤ ਢੂੰਡੋ ਅਤੇ ਪੂਰਨ ਉਤਸ਼ਾਹ ਨਾਲ ਉਸ ਦਾ ਅਨੁਸਰਣ ਕਰੋ ।


    ਮਿੱਤਰੋ ,


    ਪਣ - ਬਿਜਲੀ ਅਤੇ ਊਰਜਾ ਵਿੱਚ ਭਾਰਤ - ਭੂਟਾਨ ਦਾ ਸਹਿਯੋਗ ਇੱਕ ਮਿਸਾਲ ਹੈ । ਲੇਕਿਨ ਇਸ ਰਿਸ਼ਤੇ ਦੀ ਸ਼ਕਤੀ ਅਤੇ ਊਰਜਾ ਦਾ ਅਸਲੀ ਸਰੋਤ ਸਾਡੇ ਲੋਕ ਹਨ । ਇਸ ਲਈ , ਸਭ ਤੋਂ ਪਹਿਲਾਂ ਲੋਕ ਹਨ , ਅਤੇ ਲੋਕ ਹੀ ਹਮੇਸ਼ਾ ਇਸ ਰਿਸ਼ਤੇ ਦੇ ਕੇਂਦਰ ਵਿੱਚ ਰਹਿਣਗੇ । ਇਸ ਯਾਤਰਾ ਦੇ ਨਤੀਜਿਆਂ ਵਿੱਚ ਇਹ ਭਾਵਨਾ ਸਪਸ਼ਟ ਰੂਪ ਨਾਲ ਦਿਖਾਈ ਦਿੰਦੀ ਹੈ । ਸਹਿਯੋਗ ਦੇ ਪਰੰਪਰਾਗਤ ਖੇਤਰਾਂ ਤੋਂ ਪਰੇ ਜਾ ਕੇ , ਅਸੀਂ ਨਵੇਂ ਮੋਰਚਿਆਂ ਉੱਤੇ ਸਕੂਲਾਂ ਤੋਂ ਲੈ ਕੇ ਪੁਲਾੜ ਤੱਕ , ਡਿਜੀਟਲ ਭੁਗਤਾਨਾਂ ਤੋਂ ਲੈ ਕੇ ਆਪਦਾ ਪ੍ਰਬੰਧਨ ਤੱਕ ਵੱਡੇ ਪੈਮਾਨੇ ਉੱਤੇ ਸਹਿਯੋਗ ਕਰਨਾ ਚਾਹੁੰਦੇ ਹਾਂ । ਇਨ੍ਹਾਂ ਸਾਰੇ ਖੇਤਰਾਂ ਵਿੱਚ ਸਾਡੇ ਸਹਿਯੋਗ ਦਾ ਤੁਹਾਡੇ ਵਰਗੇ ਯੁਵਾ ਮਿੱਤਰਾਂ ਉੱਤੇ ਪ੍ਰਤੱਖ ਪ੍ਰਭਾਵ ਪਵੇਗਾ । ਮੈਂ ਤੁਹਾਨੂੰ ਕੁਝ ਉਦਾਹਰਣ ਦਿੰਦਾ ਹਾਂ । ਅੱਜ ਦੇ ਯੁੱਗ ਵਿੱਚ , ਸੀਮਾ ਪਾਰ ਦੇ ਵਿਦਵਾਨਾਂ ਅਤੇ ਸਿੱਖਿਆ ਸ਼ਾਸਤ੍ਰੀਆਂ ਨਾਲ ਜੁੜਨਾ ਮਹੱਤਵਪੂਰਨ ਹੈ , ਜਿਸ ਨਾਲ ਕਿ ਸਾਡੇ ਵਿਦਿਆਰਥੀਆਂ ਦੀ ਰਚਨਾਤਮਕਤਾ ਅਤੇ ਪ੍ਰਤਿਭਾ ਉਨ੍ਹਾਂ ਨੂੰ ਦੁਨੀਆ ਵਿੱਚ ਸਰਬਸ੍ਰੇਸ਼ਠ ਲੋਕਾਂ ਦੇ ਬਰਾਬਰ ਬਣਾਏ । ਭਾਰਤ ਦੇ ਰਾਸ਼ਟਰੀ ਗਿਆਨ ਨੈੱਟਵਰਕ ਅਤੇ ਭੂਟਾਨ ਦੇ ਡਰੁਕ੍ਰਰੇਨ ( DrukREN ) ਦਰਮਿਆਨ ਸਹਿਯੋਗ , ਜੋ ਕੱਲ੍ਹ ਇੱਕ ਅਸਲੀਅਤ ਬਣ ਗਿਆ , ਇਸ ਉਦੇਸ਼ ਨੂੰ ਪੂਰਾ ਕਰੇਗਾ ।


    ਇਹ ਸਾਡੀਆਂ ਯੂਨੀਵਰਸਿਟੀਆਂ , ਖੋਜ ਸੰਸਥਾਨਾਂ , ਲਾਇਬ੍ਰੇਰੀਆਂ , ਸਿਹਤ ਦੇਖਭਾਲ ਅਤੇ ਖੇਤੀਬਾੜੀ ਸੰਸਥਾਨਾਂ ਦਰਮਿਆਨ ਸੁਰੱਖਿਅਤ ਅਤੇ ਤੇਜ਼ ਸੰਪਰਕ ਪ੍ਰਦਾਨ ਕਰੇਗਾ । ਮੈਂ ਤੁਹਾਨੂੰ ਸਾਰਿਆਂ ਨੂੰ ਇਸ ਸੁਵਿਧਾ ਦਾ ਪੂਰਾ ਉਪਯੋਗ ਕਰਨ ਦੀ ਤਾਕੀਦ ਕਰਦਾ ਹਾਂ ।


    ਮਿੱਤਰੋ , ਪੁਲਾੜ ਦੀਆਂ ਸੀਮਾਵਾਂ ਇੱਕ ਹੋਰ ਉਦਾਹਰਣ ਹੈ ਇਸ ਸਮੇਂ , ਭਾਰਤ ਦਾ ਦੂਜਾ ਮੂਨ ਮਿਸ਼ਨ , ਚੰਦਰਯਾਨ - 2 ਚੰਦਰਮਾ ਦੇ ਰਸਤੇ ਉੱਤੇ ਹੈ । 2022 ਤੱਕ , ਅਸੀਂ ਇੱਕ ਭਾਰਤੀ ਪੁਲਾੜ- ਯਾਨ ਉੱਤੇ , ਪੁਲਾੜ ਵਿੱਚ ਇੱਕ ਭਾਰਤੀ ਨੂੰ ਰੱਖਣ ਦਾ ਇਰਾਦਾ ਰੱਖਦੇ ਹਾਂ । ਇਹ ਸਾਰੇ ਭਾਰਤ ਦੀਆਂ ਆਪਣੀਆਂ ਉਪਲੱਬਧੀਆਂ ਦੇ ਨਤੀਜੇ ਹਨ । ਸਾਡੇ ਲਈ , ਪੁਲਾੜ ਪ੍ਰੋਗਰਾਮ ਕੇਵਲ ਰਾਸ਼ਟਰੀ ਗੌਰਵ ਦਾ ਵਿਸ਼ਾ ਨਹੀਂ ਹੈ । ਇਹ ਰਾਸ਼ਟਰੀ ਵਿਕਾਸ ਅਤੇ ਆਲਮੀ ਸਹਿਯੋਗ ਦਾ ਇੱਕ ਮਹੱਤਵਪੂਰਨ ਸਾਧਨ ਹੈ ।


    ਮਿੱਤਰੋ ,


    ਕੱਲ੍ਹ , ਪ੍ਰਧਾਨ ਮੰਤਰੀ ਸ਼ੇਰਿੰਗ ਅਤੇ ਮੈਂ, ਦੱਖਣ ਏਸ਼ੀਆ ਸੈਟੇਲਾਈਟ ਦੇ ਥਿੰਪੂ ਗਰਾਊਂਡ ਸਟੇਸ਼ਨ ਦਾ ਉਦਘਾਟਨ ਕੀਤਾ ਅਤੇ ਆਪਣੇ ਪੁਲਾੜ ਸਹਿਯੋਗ ਦਾ ਵਿਸਤਾਰ ਕੀਤਾ । ਸੈਟੇਲਾਈਟਾਂ ਰਾਹੀਂ , ਟੈਲੀ - ਮੈਡੀਸਿਨ , ਦੂਰ ਦੀ ਸਿੱਖਿਆ , ਸੰਸਾਧਨ ਮਾਨਚਿਤਰਣ (ਨਕਸ਼ਾਬੰਦੀ) , ਮੌਸਮ ਸਬੰਧੀ ਪੂਰਵ ਅਨੁਮਾਨ ਅਤੇ ਇੱਥੋਂ ਤੱਕ ਕਿ ਕੁਦਰਤੀ ਆਪਦਾਵਾਂ ਦੀ ਚਿਤਾਵਨੀ ਵੀ ਦੂਰ-ਦੁਰਾਡੇ ਦੇ ਖੇਤਰਾਂ ਤੱਕ ਪਹੁੰਚ ਜਾਵੇਗੀ । ਇਹ ਹੋਰ ਪ੍ਰਸੰਨਤਾ ਦੀ ਗੱਲ ਹੈ ਕਿ ਭੂਟਾਨ ਦੇ ਆਪਣੇ ਖੁਦ ਦੇ ਛੋਟੇ ਸੈਟੇਲਾਈਟ ਨੂੰ ਡਿਜ਼ਾਈਨ ਕਰਨ ਅਤੇ ਲਾਂਚ ਕਰਨ ਲਈ ਨੌਜਵਾਨ ਭੂਟਾਨੀ ਵਿਗਿਆਨੀ ਭਾਰਤ ਦੀ ਯਾਤਰਾ ਕਰਨਗੇ । ਮੈਨੂੰ ਉਂਮੀਦ ਹੈ ਕਿ ਕਿਸੇ ਦਿਨ ਜਲਦੀ ਹੀ , ਤੁਹਾਡੇ ਵਿੱਚੋਂ ਕਈ ਵਿਗਿਆਨੀ , ਇੰਜੀਨੀਅਰ ਅਤੇ ਇਨੋਵੇਟਰ ਹੋਣਗੇ ।


    ਮਿੱਤਰੋ ,


    ਸਦੀਆਂ ਤੋਂ , ਸਿੱਖਿਆ ਅਤੇ ਅਧਿਐਨ ਭਾਰਤ ਅਤੇ ਭੂਟਾਨ ਦਰਮਿਆਨ ਸਬੰਧਾਂ ਦੇ ਕੇਂਦਰ ਰਹੇ ਹਨ । ਪ੍ਰਾਚੀਨ ਕਾਲ ਵਿੱਚ , ਬੋਧੀ ਅਧਿਆਪਕਾਂ ਅਤੇ ਵਿਦਵਾਨਾਂ ਨੇ ਸਾਡੇ ਲੋਕਾਂ ਦਰਮਿਆਨ ਅਧਿਐਨ ਦੇ ਪੁਲ਼ (ਸੇਤੂ) ਦਾ ਨਿਰਮਾਣ ਕੀਤਾ ਸੀ । ਇਹ ਇੱਕ ਅਮੁੱਲ ਵਿਰਾਸਤ ਹੈ , ਜਿਸ ਨੂੰ ਅਸੀਂ ਸੰਭਾਲਣਾ ਅਤੇ ਪ੍ਰੋਤਸਾਹਨ ਦੇਣਾ ਚਾਹੁੰਦੇ ਹਾਂ । ਇਸ ਲਈ , ਅਸੀਂ ਭੂਟਾਨ ਤੋਂ ਨਾਲੰਦਾ ਯੂਨੀਵਰਸਿਟੀ – ਜੋ ਅਧਿਐਨ ਅਤੇ ਬੋਧ ਪਰੰਪਰਾਵਾਂ ਦਾ ਇੱਕ ਇਤਿਹਾਸਿਕ ਆਲਮੀ ਸਥਾਨ ਹੈ , ਜਿਸ ਨੂੰ ਉਸੇ ਸਥਾਨ ਉੱਤੇ ਹੀ ਮੁੜ ਸਰਜੀਤ ਕੀਤਾ ਗਿਆ ਹੈ , ਜਿੱਥੇ ਇਹ ਪੰਦਰਾਂ ਸੌ ਸਾਲ ਪਹਿਲਾਂ ਹੋਂਦ ਵਿੱਚ ਸੀ - ਵਰਗੇ ਸੰਸਥਾਨਾਂ ਵਿੱਚ ਭੂਟਾਨ ਦੇ ਬੋਧੀ ਧਰਮ ਦੇ ਅਧਿਕ ਵਿਦਿਆਰਥੀਆਂ ਦਾ ਸੁਆਗਤ ਕਰਦੇ ਹਾਂ । ਸਾਡੇ ਦਰਮਿਆਨ ਅਧਿਐਨ ਦਾ ਬੰਧਨ ਓਨਾ ਹੀ ਆਧੁਨਿਕ ਹੈ ਜਿਨ੍ਹਾਂ ਕਿ ਪ੍ਰਾਚੀਨ । 20ਵੀਂ ਸ਼ਤਾਬਦੀ ਵਿੱਚ , ਕਈ ਭਾਰਤੀ, ਗੁਰੂਆਂ ਦੇ ਰੂਪ ਵਿੱਚ ਭੂਟਾਨ ਆਏ । ਪੁਰਾਣੀ ਪੀੜ੍ਹੀ ਦੇ ਸਾਰੇ ਭੂਟਾਨੀ ਨਾਗਰਿਕਾਂ ਦੀ ਸਿੱਖਿਆ ਦੌਰਾਨ ਉਨ੍ਹਾਂ ਦੇ ਘੱਟ ਤੋਂ ਘੱਟ ਇੱਕ ਭਾਰਤੀ ਅਧਿਆਪਕ ਹੁੰਦੇ ਸਨ । ਉਨ੍ਹਾਂ ਵਿਚੋਂ ਕੁਝ ਨੂੰ ਮਹਾਮਹਿਮ ਨੇ ਪਿਛਲੇ ਸਾਲ ਸਨਮਾਨਿਤ ਕੀਤਾ ਸੀ । ਅਤੇ ਅਸੀਂ ਇਸ ਉਦਾਰ ਅਤੇ ਦਇਆਪੂਰਨ ਪ੍ਰੇਮ ਭਾਵ ਲਈ ਸ਼ੁਕਰਗੁਜ਼ਾਰ ਹਾਂ ।


    ਮਿੱਤਰੋ ,


    ਭੂਟਾਨ ਦੇ ਚਾਰ ਹਜ਼ਾਰ ਤੋਂ ਅਧਿਕ ਵਿਦਿਆਰਥੀ ਹਰ ਪਲ ਭਾਰਤ ਵਿੱਚ ਅਧਿਐਨ ਨਾਲ ਜੁੜੇ ਹੋਏ ਹਨ । ਇਹ ਸੰਖਿਆ ਵਧ ਸਕਦੀ ਹੈ ਅਤੇ ਵਧਣੀ ਚਾਹੀਦੀ ਹੈ । ਜਦੋਂ ਅਸੀਂ ਆਪਣੇ ਦੇਸ਼ਾਂ ਨੂੰ ਵਿਕਸਿਤ ਕਰਨ ਲਈ ਅੱਗੇ ਵਧਦੇ ਹਾਂ , ਤਾਂ ਸਾਨੂੰ ਬਦਲਦੇ ਤਕਨੀਕੀ ਲੈਂਡਸਕੇਪ ਨਾਲ ਵੀ ਤਾਲਮੇਲ ਬਣਾਈ ਰੱਖਣਾ ਹੋਵੇਗਾ । ਇਸ ਲਈ , ਇਹ ਮਹੱਤਵਪੂਰਨ ਹੈ ਕਿ ਅਸੀਂ ਉੱਭਰਦੀਆਂ ਟੈਕਨੋਲੋਜੀਆਂ ਅਤੇ ਸਿੱਖਿਆ ਦੇ ਸਾਰੇ ਖੇਤਰਾਂ ਵਿੱਚ ਸਹਿਯੋਗ ਕਰੀਏ ।


    ਮੈਂ ਪ੍ਰਸੰਨ ਹਾਂ ਕਿ ਕੱਲ੍ਹ ਅਸੀਂ ਭਾਰਤ ਦੇ ਪ੍ਰਮੁੱਖ ਆਈਆਈਟੀ ਅਤੇ ਇਸ ਪ੍ਰਤਿਸ਼ਠਿਤ (ਵਕਾਰੀ) ਯੂਨੀਵਰਸਿਟੀ ਦਰਮਿਆਨ ਸਬੰਧਾਂ ਦੇ ਨਵੇਂ ਚੈਪਟਰ (ਅਧਿਆਏ) ਸ਼ੁਰੂ ਕੀਤੇ ਹਨ । ਅਸੀਂ ਉਮੀਦ ਕਰਦੇ ਹਾਂ ਕਿ ਇਸ ਨਾਲ ਅਧਿਕ ਸਹਿਯੋਗੀ ਸਿੱਖਿਆ ਅਤੇ ਖੋਜ ਨੂੰ ਹੁਲਾਰਾ ਮਿਲੇਗਾ ।


    ਮਿੱਤਰੋ ,


    ਵਿਸ਼ਵ ਦੇ ਕਿਸੇ ਵੀ ਹਿੱਸੇ ਵਿੱਚ , ਅਗਰ ਅਸੀਂ ਸਵਾਲ ਪੁੱਛਦੇ ਹਾਂ ਕਿ ਤੁਸੀਂ ਭੂਟਾਨ ਨਾਲ ਕਿਵੇਂ ਜੁੜੇ ਹੋਏ ਮਹਿਸੂਸ ਕਰਦੇ ਹੋਂ , ਤਾਂ ਇਸ ਦਾ ਜਵਾਬ ਹੋਵੇਗਾ - ਉੱਥੋਂ ਦੀਆਂ ਸਮੁੱਚੀਆਂ ਖੁਸ਼ੀਆਂ ਦੀ ਰਾਸ਼ਟਰੀ ਅਵਧਾਰਨਾ ਨਾਲ ਕਰਕੇ । ਮੈਨੂੰ ਅਸਚਰਜ ਨਹੀਂ ਹੈ । ਭੂਟਾਨ ਨੇ ਖੁਸ਼ੀ ਦੇ ਸਾਰਤੱਤ ਨੂੰ ਸਮਝਿਆ ਹੈ । ਭੂਟਾਨ ਨੇ ਸਦਭਾਵ , ਇਕਜੁੱਟਤਾ ਅਤੇ ਦਇਆ ਦੀ ਭਾਵਨਾ ਨੂੰ ਸਮਝਿਆ ਹੈ । ਇਹੀ ਭਾਵਨਾ ਉਨ੍ਹਾਂ ਪਿਆਰੇ ਬੱਚਿਆਂ ਤੋਂ ਚਮਕਦੀ ਹੈ ਜੋ ਕੱਲ੍ਹ ਮੇਰਾ ਸੁਆਗਤ ਕਰਨ ਲਈ ਸੜਕਾਂ ਉੱਤੇ ਪੰਗਤੀਬੱਧ ਹੋ ਕੇ ਖੜ੍ਹੇ ਸਨ । ਮੈਂ ਹਮੇਸ਼ਾ ਉਨ੍ਹਾਂ ਦੀਆਂ ਮੁਸਕੁਰਾਹਟਾਂ ਨੂੰ ਯਾਦ ਰੱਖਾਂਗਾ ।


    ਮਿੱਤਰੋ ,


    ਸੁਆਮੀ ਵਿਵੇਕਾਨੰਦ ਨੇ ਕਿਹਾ ਸੀ , “ ਹਰ ਦੇਸ਼ ਦੇ ਕੋਲ ਦੇਣ ਲਈ ਇੱਕ ਸੰਦੇਸ਼ ਹੁੰਦਾ ਹੈ , ਪੂਰਾ ਕਰਨ ਦੇ ਲਈ ਇੱਕ ਮਿਸ਼ਨ ਹੁੰਦਾ ਹੈ , ਪਹੁੰਚਣ ਲਈ ਇੱਕ ਨਿਯਤੀ ( destiny ) ਹੁੰਦੀ ਹੈ” । ਮਾਨਵਤਾ ਲਈ ਭੂਟਾਨ ਦਾ ਸੰਦੇਸ਼ ਪ੍ਰਸੰਨਤਾ ਹੈ । ਪ੍ਰਸੰਨਤਾ ਜੋ ਸਦਭਾਵ ਤੋਂ ਪੈਦਾ ਹੁੰਦੀ ਹੈ । ਦੁਨੀਆ ਬਹੁਤ ਅਧਿਕ ਪ੍ਰਸੰਨਤਾ ਦੇ ਨਾਲ ਬਹੁਤ ਕੁਝ ਕਰ ਸਕਦੀ ਹੈ । ਪ੍ਰਸੰਨਤਾ ਜੋ ਵਿਚਾਰਹੀਨ ਘਿਰਣਾ ਉੱਤੇ ਹਾਵੀ ਹੋਵੇਗੀ । ਅਗਰ ਲੋਕ ਖੁਸ਼ ਹਨ , ਤਾਂ ਸਦਭਾਵ ਹੋਵੇਗਾ , ਜਿੱਥੇ ਸਦਭਾਵ ਹੈ , ਉੱਥੇ ਸ਼ਾਂਤੀ ਹੋਵੇਗੀ । ਅਤੇ ਇਹ ਸ਼ਾਂਤੀ ਹੈ ਜੋ ਸਮਾਜਾਂ ਨੂੰ ਨਿਰੰਤਰ ਵਿਕਾਸ ਰਾਹੀਂ ਪ੍ਰਗਤੀ ਹਾਸਲ ਕਰਨ ਵਿੱਚ ਮਦਦ ਕਰੇਗੀ । ਅਜਿਹੇ ਸਮੇਂ ਵਿੱਚ ਜਿੱਥੇ ਵਿਕਾਸ ਨੂੰ ਅਕਸਰ ਪਰੰਪਰਾਵਾਂ ਅਤੇ ਵਾਤਾਵਰਣ ਨਾਲ ਸੰਘਰਸ਼ ਵਿੱਚ ਉਲਝਦੇ ਦੇਖਿਆ ਜਾਂਦਾ ਹੈ , ਦੁਨੀਆ ਨੂੰ ਭੂਟਾਨ ਤੋਂ ਬਹੁਤ ਕੁਝ ਸਿੱਖਣਾ ਹੈ । ਇੱਥੇ , ਵਿਕਾਸ , ਵਾਤਾਵਰਣ ਅਤੇ ਸੱਭਿਆਚਾਰ ਆਪਸ ਵਿੱਚ ਵਿਰੋਧੀ ਨਹੀਂ ਹਨ ਬਲਕਿ ਉਨ੍ਹਾਂ ਦਾ ਆਪਸ ਵਿੱਚ ਤਾਲਮੇਲ ਹੈ । ਸਾਡੇ ਨੌਜਵਾਨਾਂ ਦੀ ਰਚਨਾਤਮਕਤਾ , ਊਰਜਾ ਅਤੇ ਪ੍ਰਤੀਬੱਧਤਾ ਦੇ ਨਾਲ , ਸਾਡਾ ਰਾਸ਼ਟਰ ਇੱਕ ਟਿਕਾਊ ( sustainable ) ਭਵਿੱਖ ਲਈ ਜ਼ਰੂਰੀ ਸਭ ਕੁਝ ਹਾਸਲ ਕਰ ਸਕਦੇ ਹਨ - ਚਾਹੇ ਉਹ ਜਲ ਸੰਭਾਲ਼ ਹੋਵੇ ਜਾਂ ਟਿਕਾਊ ਖੇਤੀਬਾੜੀ ਜਾਂ ਸਾਡੇ ਸਮਾਜਾਂ ਨੂੰ ਸਿੰਗਲ - ਉਪਯੋਗ ਪਲਾਸਟਿਕ ਤੋਂ ਮੁਕਤ ਕਰਨਾ ।


    ਮਿੱਤਰੋ ,


    ਭੂਟਾਨ ਦੀ ਆਪਣੀ ਪਿਛਲੀ ਯਾਤਰਾ ਦੌਰਾਨ , ਮੈਨੂੰ ਲੋਕਤੰਤਰ ਦੇ ਮੰਦਿਰ , ਭੂਟਾਨ ਦੀ ਸੰਸਦ ਦਾ ਦੌਰਾ ਕਰਨ ਦਾ ਸੁਭਾਗ ਮਿਲਿਆ । ਅੱਜ , ਮੈਨੂੰ ਸਿੱਖਿਆ ਦੇ ਇਸ ਮੰਦਿਰ ਵਿੱਚ ਜਾਣ ਦਾ ਸਨਮਾਨ ਪ੍ਰਾਪਤ ਹੋਇਆ ਹੈ । ਅੱਜ , ਸਰੋਤਿਆਂ ਵਿੱਚ ਭੂਟਾਨ ਦੀ ਸੰਸਦ ਦੇ ਮਾਣਯੋਗ ਮੈਂਬਰ ਵੀ ਮੌਜੂਦ ਹਨ । ਮੈਂ ਵਿਸ਼ੇਸ਼ ਰੂਪ ਵਿੱਚ ਉਨ੍ਹਾਂ ਦੀ ਵਿਸ਼ੇਸ਼ ਹਾਜ਼ਰੀ ਲਈ ਉਨ੍ਹਾਂ ਦਾ ਧੰਨਵਾਦ ਕਰਦਾ ਹਾਂ । ਲੋਕਤੰਤਰ ਅਤੇ ਸਿੱਖਿਆ ਦੋਹਾਂ ਦਾ ਉਦੇਸ਼ ਸਾਨੂੰ ਮੁਕਤੀ ਪ੍ਰਦਾਨ ਕਰਨਾ ਹੈ । ਇੱਕ ਦੂਜੇ ਬਿਨਾ ਕੁਝ ਵੀ ਪੂਰਾ ਨਹੀਂ ਹੋ ਸਕਦਾ ਹੈ । ਅਤੇ ਦੋਵੇਂ ਸਾਨੂੰ ਆਪਣੀ ਪੂਰੀ ਸਮਰੱਥਾ ਨੂੰ ਹਾਸਲ ਕਰਨ ਵਿੱਚ ਮਦਦ ਕਰਦੇ ਹਨ , ਅਤੇ ਅਸੀਂ ਸਰਬਸ੍ਰੇਸ਼ਠ ਬਣ ਸਕਦੇ ਹਾਂ । ਅਧਿਐਨ ਦਾ ਇਹ ਕੇਂਦਰ ਇੱਕ ਵਾਰ ਫਿਰ ਤੋਂ ਸਾਡੀ ਖੋਜ ਦੀ ਭਾਵਨਾ ਨੂੰ ਮੁਕਤ ਕਰੇਗਾ ਅਤੇ ਸਾਡੇ ਅੰਦਰ ਦੇ ਵਿਦਿਆਰਥੀ ਨੂੰ ਜਿੰਦਾ ਰੱਖੇਗਾ ।


    ਜਿਹਾ ਕ‌ਿ ਭੂਟਾਨ ਆਪਣੇ ਇਨ੍ਹਾਂ ਪ੍ਰਯਤਨਾਂ ਵਿੱਚ ਸ੍ਰੇਸ਼ਠਤਾ ਹਾਸਲ ਕਰ ਰਿਹਾ ਹੈ , ਤੁਹਾਡੇ 1.3 ਬਿਲੀਅਨ ਭਾਰਤੀ ਮਿੱਤਰ ਤੁਹਾਨੂੰ ਕੇਵਲ ਗੌਰਵ ਅਤੇ ਪ੍ਰਸੰਨਤਾ ਨਾਲ ਹੀ ਨਹੀਂ ਦੇਖਣਗੇ , ਬਲਕਿ ਇਸ ਦੇ ਨਾਲ ਨਾਲ ਉਹ ਤੁਹਾਨੂੰ ਭਾਗੀਦਾਰ ਵੀ ਬਣਾਉਣਗੇ , ਤੁਹਾਡੇ ਨਾਲ ਇਨ੍ਹਾਂ ਨੂੰ ਸਾਂਝਾ ਕਰਨਗੇ ਅਤੇ ਤੁਹਾਡੇ ਤੋਂ ਸਿੱਖਣਗੇ । ਇਨ੍ਹਾਂ ਸ਼ਬਦਾਂ ਨਾਲ , ਮੈਂ ਭੂਟਾਨ ਦੀ ਰਾਇਲ ਯੂਨੀਵਰਸਿਟੀ ਦੇ ਚਾਂਸਲਰ ਮਹਾਮਹਿਮ ਰਾਜਾ ਅਤੇ ਯੂਨੀਵਰਸਿਟੀ ਦੇ ਵਾਈਸ ਚਾਂਸਲਰ , ਫੈਕਲਟੀ ਅਤੇ ਤੁਹਾਡਾ ਸਾਰਿਆਂ - ਮੇਰੇ ਯੁਵਾ ਮਿੱਤਰਾਂ ਦਾ ਧੰਨਵਾਦ ਕਰਨਾ ਚਾਹਾਂਗਾ ।


    ਤੁਸੀਂ ਸਾਰਿਆਂ ਨੇ ਮੈਨੂੰ ਆਪਣੇ ਸੱਦੇ ਨਾਲ ਸਨਮਾਨਿਤ ਕੀਤਾ ਹੈ ਅਤੇ ਮੈਨੂੰ ਇੰਨਾ ਸਮਾਂ , ਧਿਆਨ ਅਤੇ ਇਤਨਾ ਅਧਿਕ ਸਨੇਹ ਦਿੱਤਾ ਹੈ । ਮੈਂ ਤੁਹਾਡੇ ਸਾਰਿਆਂ ਤੋਂ ਢੇਰ ਸਾਰੀ ਪ੍ਰਸੰਨਤਾ ਅਤੇ ਸਕਾਰਾਤਮਕ ਊਰਜਾ ਲੈ ਕੇ ਵਾਪਸ ਜਾਂਦਾ ਹਾਂ ।


    ਤੁਹਾਡਾ ਬਹੁਤ - ਬਹੁਤ ਧੰਨਵਾਦ ।


    ਤਾਸ਼ੀ ਡੇਲੇਕ ।


    ******


    ਵੀਆਰਆਰਕੇ/ਕੇਪੀ

    
    
    (Release ID: 1582336) Visitor Counter : 1
    
    
      Read this release in: English