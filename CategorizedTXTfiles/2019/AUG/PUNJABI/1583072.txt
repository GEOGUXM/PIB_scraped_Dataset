      ਪ੍ਰਧਾਨ ਮੰਤਰੀ ਦਫਤਰ

      ਪ੍ਰਧਾਨ ਮੰਤਰੀ ਦੀ ਫਰਾਂਸ ਯਾਤਰਾ ਦੌਰਾਨ ਪ੍ਰੈੱਸ ਬਿਆਨ ਦਾ ਅਨੁਵਾਦ (22 ਅਗਸਤ, 2019)
      Posted On: 23 AUG 2019 12:14AM by PIB Chandigarh


    ਮਾਨਯੋਗ ਰਾਸ਼ਟਰਪਤੀ ਇਮੈਨੁਅਲ ਮੈਕਰੋਂ ,


    ਭਾਰਤ ਅਤੇ ਫਰਾਂਸ ਦੇ ਸਨਮਾਨਤ ਡੈਲੀਗੇਸ਼ਨਜ਼ ,


    ਦੋਸਤੋ ,


    ਬੋਨ ਜੋਯਰ ( Bon Jour ) ,


    ਨਮਸਕਾਰ ,


    ਸਭ ਤੋਂ ਪਹਿਲਾਂ ਮੈਂ ਆਪਣੇ ਪਰਮ ਮਿੱਤਰ ਰਾਸ਼ਟਰਪਤੀ ਮੈਕਰੋਂ ਨੂੰ ਹਾਰਦਿਕ ਧੰਨਵਾਦ ਦਿੰਦਾ ਹਾਂ । ਉਨ੍ਹਾਂ ਨੇ ਇਸ ਇਤਿਹਾਸਿਕ ਵਿਰਾਸਤੀ ਸਥਾਨ ਵਿਖੇ ਮੇਰੇ ਡੈਲੀਗੇਸ਼ਨ ਦਾ ਅਤੇ ਮੇਰਾ ਬਹੁਤ ਸ਼ਾਨਦਾਰ ਅਤੇ ਬਹੁਤ ਪਿਆਰ ਨਾਲ ਸਵਾਗਤ ਕੀਤਾ । ਇਹ ਮੇਰੇ ਲਈ ਇੱਕ ਯਾਦਗਾਰੀ ਪਲ ਹੈ । ਜੀ -7 ਸਿਖਰ ਸੰਮੇਲਨ ( ਸਮਿੱਟ ) ਲਈ ਰਾਸ਼ਟਰਪਤੀ ਮੈਕਰੋਂ ਵੱਲੋਂ ਸੱਦਾ ਭਾਰਤ ਅਤੇ ਫਰਾਂਸ ਦਰਮਿਆਨ ਰਣਨੀਤਿਕ ਭਾਈਵਾਲੀ ਅਤੇ ਮੇਰੇ ਪ੍ਰਤੀ ਉਨ੍ਹਾਂ ਦੇ ਮਿੱਤਰਤਾ ਭਾਵ ਦੀ ਉਦਾਹਰਣ ਹੈ । ਅੱਜ ਅਸੀਂ ਬਹੁਤ ਲੰਬੀ ਗੱਲਬਾਤ ਕੀਤੀ ਅਤੇ ਜੀ -7 ਦਾ ਜੋ ਏਜੰਡਾ ਹੈ , ਜਿਸ ਦੀ ਅਗਵਾਈ ਫਰਾਂਸ ਕਰ ਰਿਹਾ ਹੈ , ਉਸ ਵਿੱਚ ਪੂਰੀ ਤਰ੍ਹਾਂ ਸਫਲਤਾ ਮਿਲੇ ਅਤੇ ਭਾਰਤ ਤੋਂ ਜਿਸ ਸਹਿਯੋਗ ਦੀ ਆਸ ਹੈ ਉਹ ਸਹਿਯੋਗ ਪੂਰਨ ਤੌਰ ' ਤੇ ਤੁਹਾਨੂੰ ਹਾਸਿਲ ਹੋਵੇ , ਇਹ ਭਾਰਤ ਦਾ ਹਮੇਸ਼ਾ ਸੰਕਲਪ ਰਹੇਗਾ । ਬਾਇਓਵਰਸਿਟੀ ਹੋਵੇ , ਜਲਵਾਯੂ ਪਰਿਵਰਤਨ ਹੋਵੇ , ਕੂਲਿੰਗ ਅਤੇ ਗੈਸ ਦੇ ਮੁੱਦੇ ਹੋਣ , ਇਨ੍ਹਾਂ ਸਾਰਿਆਂ ਵਿਸ਼ਿਆਂ ਉੱਤੇ ਭਾਰਤ ਸਦੀਆਂ ਤੋਂ ਰਵਾਇਤਾਂ ਅਨੁਸਾਰ ਸੱਭਿਆ ਤਰੀਕੇ ਨਾਲ ਕੁਦਰਤ ਨਾਲ ਤਾਲਮੇਲ ਕਰਕੇ ਹੀ ਜੀਣ ਦਾ ਹਮਾਇਤੀ ਰਿਹਾ ਹੈ । ਕੁਦਰਤ ਦਾ ਵਿਨਾਸ਼ ਕਦੇ ਵੀ ਮਨੁੱਖੀ ਕਲਿਆਣ ਲਈ ਲਾਹੇਵੰਦ ਨਹੀਂ ਹੋ ਸਕਦਾ ਅਤੇ ਜਦ ਇਹੀ ਥੀਮ ਇਸ ਜੀ -7 ਸਮਿੱਟ ਦੀ ਹੈ ਤਾਂ ਭਾਰਤ ਲਈ ਇਹ ਹੋਰ ਵੀ ਖੁਸ਼ੀ ਦੇ ਪਲ ਹਨ ।


    ਦੋਸਤੋ ,


    ਭਾਰਤ ਅਤੇ ਫਰਾਂਸ ਦਰਮਿਆਨ ਸਬੰਧ ਸੈਂਕੜੇ ਸਾਲ ਪੁਰਾਣੇ ਹਨ । ਸਾਡੀ ਦੋਸਤੀ ਕਿਸੇ ਸਵਾਰਥ ਉੱਤੇ ਨਹੀਂ ਸਗੋਂ ' ਆਜ਼ਾਦੀ , ਬਰਾਬਰੀ ਅਤੇ ਭਾਈਚਾਰੇ ' ਦੇ ਠੋਸ ਆਦਰਸ਼ਾਂ ਉੱਤੇ ਟਿਕੀ ਹੋਈ ਹੈ । ਇਹੀ ਕਾਰਣ ਹੈ ਕਿ ਭਾਰਤ ਅਤੇ ਫਰਾਂਸ ਨੇ ਮੋਢੇ ਨਾਲ ਮੋਢਾ ਜੋੜ ਕੇ ਆਜ਼ਾਦੀ ਅਤੇ ਲੋਕਤੰਤਰ ਦੀ ਰਾਖੀ ਕੀਤੀ ਹੈ , ਫਾਸ਼ੀਵਾਦ ਅਤੇ ਦਹਿਸ਼ਤਵਾਦ ਦਾ ਮੁਕਾਬਲਾ ਕੀਤਾ ਹੈ । ਪਹਿਲੀ ਵਿਸ਼ਵ ਜੰਗ ਦੌਰਾਨ ਹਜ਼ਾਰਾਂ ਭਾਰਤੀ ਫੌਜੀਆਂ ਦਾ ਬਲੀਦਾਨ ਅੱਜ ਵੀ ਫਰਾਂਸ ਵਿੱਚ ਯਾਦ ਕੀਤਾ ਜਾਂਦਾ ਹੈ । ਅੱਜ ਦਹਿਸ਼ਤਵਾਦ , ਜਲਵਾਯੂ ਪਰਿਵਰਤਨ , ਵਾਤਾਵਰਨ ਅਤੇ ਟੈਕਨੋਲੋਜੀ ਦੇ ਸਮਾਵੇਸ਼ੀ ਵਿਕਾਸ ਦੀਆਂ ਚੁਣੌਤੀਆਂ ਦਾ ਸਾਹਮਣਾ ਕਰਨ ਲਈ ਭਾਰਤ ਅਤੇ ਫਰਾਂਸ ਇਕੱਠੇ ਮਜ਼ਬੂਤੀ ਨਾਲ ਖੜ੍ਹੇ ਹਨ । ਅਸੀਂ ਦੋਹਾਂ ਦੇਸ਼ਾਂ ਨੇ ਸਿਰਫ ਚੰਗੀਆਂ - ਚੰਗੀਆਂ ਗੱਲਾਂ ਹੀ ਨਹੀਂ ਕੀਤੀਆਂ , ਠੋਸ ਕਦਮ ਵੀ ਚੁੱਕੇ ਹਨ । ਅੰਤਰਰਾਸ਼ਟਰੀ ਸੋਲਰ ਅਲਾਇੰਸ ਭਾਰਤ ਅਤੇ ਫਰਾਂਸ ਦੀ ਅਜਿਹੀ ਹੀ ਇੱਕ ਸਫ਼ਲ ਪਹਿਲ ਹੈ ।


    ਦੋਸਤੋ ,


    ਦੋ ਦਹਾਕਿਆਂ ਤੋਂ ਅਸੀਂ ਰਣਨੀਤਕ ਭਾਈਵਾਲੀ ਦੀ ਰਾਹ ਉੱਤੇ ਚੱਲ ਰਹੇ ਹਾਂ । ਅੱਜ ਫਰਾਂਸ ਅਤੇ ਭਾਰਤ ਇੱਕ ਦੂਜੇ ਦੇ ਭਰੋਸੇਮੰਦ ਭਾਈਵਾਲ ਹਨ । ਸਾਡੀਆਂ ਕਠਿਨਾਈਆਂ ਵਿੱਚ ਅਸੀਂ ਇੱਕ ਦੂਜੇ ਦਾ ਨਜ਼ਰੀਆ ਸਮਝਿਆ ਹੈ ਅਤੇ ਸਮਰਥਨ ਵੀ ਕੀਤਾ ਹੈ ।


    ਦੋਸਤੋ ,


    ਰਾਸ਼ਟਰਪਤੀ ਮੈਕਰੋਂ ਅਤੇ ਮੈਂ ਅੱਜ ਸਾਡੇ ਸਬੰਧਾਂ ਦੇ ਸਾਰੇ ਪੱਖਾਂ ਉੱਤੇ ਵਿਸਥਾਰ ਨਾਲ ਚਰਚਾ ਕੀਤੀ । ਸਾਲ 2022 ਵਿੱਚ ਭਾਰਤ ਦੀ ਆਜ਼ਾਦੀ ਨੂੰ 75 ਸਾਲ ਹੋਣਗੇ , ਤਦ ਤੱਕ ਅਸੀਂ ਨਿਊ ਇੰਡੀਆ ਦੇ ਕਈ ਟੀਚੇ ਰੱਖੇ ਹਨ । ਸਾਡਾ ਪ੍ਰਮੁੱਖ ਉਦੇਸ਼ ਹੈ ਭਾਰਤ ਨੂੰ 5 ਮਿਲੀਅਨ ਡਾਲਰ ਦੀ ਅਰਥਵਿਵਸਥਾ ਬਣਾਉਣਾ । ਵਿਕਾਸ ਲਈ ਭਾਰਤ ਦੀਆਂ ਜ਼ਰੂਰਤਾਂ ਫਰਾਂਸੀਸੀ ਉੱਦਮਾਂ ਲਈ ਸੁਨਹਿਰੀ ਮੌਕੇ ਪ੍ਰਦਾਨ ਕਰਦੀਆਂ ਹਨ । ਆਪਣੇ ਆਰਥਿਕ ਸਹਿਯੋਗ ਨੂੰ ਵਧਾਉਣ ਲਈ ਅਸੀਂ ਮੁਹਾਰਤ ਵਿਕਾਸ , ਸ਼ਹਿਰੀ ਹਵਾਬਾਜ਼ੀ , ਪੁਲਾੜ ਅਤੇ ਹੋਰ ਬਹੁਤ ਸਾਰੇ ਖੇਤਰਾਂ ਵਿੱਚ ਨਵੀਆਂ ਪਹਿਲਕਦਮੀਆਂ ਲਈ ਤੱਤਪਰ ਹਾਂ । ਰੱਖਿਆ ਸਹਿਯੋਗ ਸਾਡੇ ਸਬੰਧਾਂ ਦਾ ਇੱਕ ਮਜ਼ਬੂਤ ਥੰਮ੍ਹ ਹੈ । ਮੈਨੂੰ ਖੁਸ਼ੀ ਹੈ ਕਿ ਵੱਖ ਵੱਖ ਪ੍ਰੋਜੈਕਟਾਂ ਉੱਤੇ ਸਾਡੀ ਚੰਗੀ ਪ੍ਰਗਤੀ ਹੋ ਰਹੀ ਹੈ । 36 ਰਾਫੇਲ ਜਹਾਜ਼ਾਂ ਵਿਚੋਂ ਪਹਿਲਾ ਜਹਾਜ਼ ਅਗਲੇ ਮਹੀਨੇ ਭਾਰਤ ਨੂੰ ਸੌਂਪਿਆ ਜਾਵੇਗਾ । ਅਸੀਂ ਟੈਕਨੋਲੋਜੀ ਅਤੇ ਸਾਂਝੇ ਉਤਪਾਦਨ ਵਿੱਚ ਸਹਿਯੋਗ ਨੂੰ ਵਧਾਵਾਂਗੇ । ਫਰਾਂਸ ਪਹਿਲਾ ਦੇਸ਼ ਹੈ ਜਿਸ ਨਾਲ ਅਸੀਂ ਨਵੀਂ ਪੀੜ੍ਹੀ ਦਾ ਸਿਵਲ ਨਿਊਕਲੀਅਰ ਐਗਰੀਮੈਂਟ ਦਸਤਖ਼ਤ ਕੀਤਾ ਹੈ । ਅਸੀਂ ਆਪਣੀਆਂ ਕੰਪਨੀਆਂ ਨੂੰ ਬੇਨਤੀ ਕੀਤੀ ਹੈ ਕਿ ਉਹ ਜੈਤਾਪੁਰ ਪ੍ਰੋਜੈਕਟ ਉੱਤੇ ਤੇਜ਼ੀ ਨਾਲ ਅੱਗੇ ਵਧਣ ਅਤੇ ਬਿਜਲੀ ਦੀ ਕੀਮਤ ਨੂੰ ਵੀ ਧਿਆਨ ਵਿੱਚ ਰੱਖਣ । ਇਹ ਵੀ ਖੁਸ਼ੀ ਦੀ ਗੱਲ ਹੈ ਕਿ ਦੋਵੇਂ ਪਾਸਿਓਂ ਸੈਰ ਸਪਾਟੇ ਵਿੱਚ ਵਾਧਾ ਹੋ ਰਿਹਾ ਹੈ । ਤਕਰੀਬਨ ਢਾਈ ਲੱਖ ਫਰਾਂਸੀਸੀ ਸੈਲਾਨੀ ਅਤੇ 7 ਲੱਖ ਭਾਰਤੀ ਸੈਲਾਨੀ ਹਰ ਸਾਲ ਇੱਕ ਦੂਜੇ ਦੇ ਦੇਸ਼ ਵਿੱਚ ਆਉਂਦੇ ਹਨ । ਵਿਦਿਆਰਥੀਆਂ ਦੇ ਆਦਾਨ ਪ੍ਰਦਾਨ ਨੂੰ ਉੱਚ ਵਿੱਦਿਆ ਦੇ ਖੇਤਰ ਵਿੱਚ ਵਿਸ਼ੇਸ਼ ਤੌਰ ' ਤੇ ਵਧਾਉਣਾ ਚਾਹੀਦਾ ਹੈ । 2021-22 ਵਿੱਚ ਪੂਰੇ ਫਰਾਂਸ ਵਿੱਚ ਭਾਰਤੀ ਸੱਭਿਆਚਾਰਕ ਮੇਲੇ ' ਨਮਸਤੇ ਫਰਾਂਸ ' ਦਾ ਅਗਲਾ ਐਡੀਸ਼ਨ ਹੋਵੇਗਾ । ਮੈਨੂੰ ਆਸ ਹੈ ਕਿ ਭਾਰਤ ਦੇ ਵੰਨਸੁਵੰਨੇ ਸਭਿਆਚਾਰ ਵਿੱਚ ਇਹ ਮੇਲਾ ਫਰਾਂਸ ਦੇ ਲੋਕਾਂ ਦੀ ਦਿਲਚਸਪੀ ਨੂੰ ਹੋਰ ਵਧਾਵੇਗਾ । ਮੈਂ ਜਾਣਦਾ ਹਾਂ ਕਿ ਯੋਗ , ਫਰਾਂਸ ਵਿੱਚ ਬਹੁਤ ਲੋਕਪ੍ਰਿਅ ਹੈ ? ਮੈਨੂੰ ਆਸ ਹੈ ਕਿ ਫਰਾਂਸ ਵਿੱਚ ਮੇਰੇ ਹੋਰ ਵੀ ਬਹੁਤ ਸਾਰੇ ਦੋਸਤ ਇਸ ਨੂੰ ਸਿਹਤਮੰਦ ਜੀਵਨ ਸ਼ੈਲੀ ਦੇ ਰੂਪ ਵਿੱਚ ਅਪਣਾਉਣਗੇ ।


    ਦੋਸਤੋ ,


    ਮੈਂ ਵਿਸ਼ਵ ਚੁਣੌਤੀਆਂ ਲਈ ਭਾਰਤ ਅਤੇ ਫਰਾਂਸ ਦੇ ਸਹਿਯੋਗ ਦੀ ਅਹਿਮੀਅਤ ਵੱਲ ਇਸ਼ਾਰਾ ਕੀਤਾ ਸੀ । ਸਾਨੂੰ ਦੋਹਾਂ ਦੇਸ਼ਾਂ ਨੂੰ ਦਹਿਸ਼ਤਵਾਦ ਅਤੇ ਰੈਡੀਕਲਾਈਜ਼ੇਸ਼ਨ ਦਾ ਲਗਾਤਾਰ ਸਾਹਮਣਾ ਕਰਨਾ ਪੈ ਰਿਹਾ ਹੈ । ਸਰਹੱਦ ਪਾਰਲੇ ਦਹਿਸ਼ਤਵਾਦ ਦਾ ਮੁਕਾਬਲਾ ਕਰਨ ਵਿੱਚ ਸਾਨੂੰ ਫਰਾਂਸ ਦੀ ਬੇਸ਼ਕੀਮਤੀ ਹਮਾਇਤ ਅਤੇ ਸਹਿਯੋਗ ਮਿਲਿਆ ਹੈ । ਇਸ ਦੇ ਲਈ ਅਸੀਂ ਰਾਸ਼ਟਰਪਤੀ ਮੈਕਰੋਂ ਦਾ ਧੰਨਵਾਦ ਕਰਦੇ ਹਾਂ । ਅਸੀਂ ਸੁਰੱਖਿਆ ਅਤੇ ਕਾਊਂਟਰ ਟੈਰਰਿਜ਼ਮ ਬਾਰੇ ਸਹਿਯੋਗ ਨੂੰ ਵਿਆਪਕ ਬਣਾਉਣ ਦਾ ਵੀ ਇਰਾਦਾ ਕੀਤਾ ਹੈ । ਮੈਰੀਟਾਈਮ ਅਤੇ ਸਾਈਬਰ ਸੁਰੱਖਿਆ ਵਿੱਚ ਵੀ ਸਾਡੇ ਵਧਦੇ ਸਹਿਯੋਗ ਨੂੰ ਹੋਰ ਮਜ਼ਬੂਤ ਕਰਨ ਦਾ ਫ਼ੈਸਲਾ ਵੀ ਅਸੀਂ ਕੀਤਾ ਹੈ । ਮੈਨੂੰ ਖੁਸ਼ੀ ਹੈ ਕਿ ਸਾਈਬਰ ਸੁਰੱਖਿਆ ਅਤੇ ਡਿਜੀਟਲ ਟੈਕਨਾਲੋਜੀ ਦੇ ਸਬੰਧ ਵਿੱਚ ਨਵੇਂ ਰੋਡ ਮੈਪ ਬਾਰੇ ਅਸੀਂ ਸਹਿਮਤ ਹੋਏ ਹਾਂ । ਇੰਡੀਅਨ ਓਸ਼ਨ ਖੇਤਰ ਵਿੱਚ ਸਾਡਾ ਆਪ੍ਰੇਸ਼ਨਲ ਸਹਿਯੋਗ ਤੇਜ਼ੀ ਨਾਲ ਅੱਗੇ ਵਧ ਰਿਹਾ ਹੈ । ਇਸ ਖੇਤਰ ਵਿੱਚ ਸੁਰੱਖਿਆ ਅਤੇ ਸਭ ਲਈ ਪ੍ਰਗਤੀ ਯਕੀਨੀ ਬਣਾਉਣ ਵਿੱਚ ਇਹ ਸਹਿਯੋਗ ਮਹੱਤਵਪੂਰਣ ਹੋਵੇਗਾ ।


    ਮਿੱਤਰੋ ,


    ਮੈਂ ਆਪਣੇ ਗੂੜ੍ਹੇ ਮਿੱਤਰ ਰਾਸ਼ਟਰਪਤੀ ਮੈਕਰੋਂ ਨੂੰ ਇਸ ਚੁਣੌਤੀ ਭਰੇ ਸਮੇਂ ਵਿੱਚ ਇੱਕ ਨਵੇਂ ਵਿਜ਼ਨ , ਉਤਸ਼ਾਹ ਅਤੇ ਕੁਸ਼ਲਤਾ ਨਾਲ ਫਰਾਂਸ ਅਤੇ ਜੀ -7 ਦੀ ਲੀਡਰਸ਼ਿਪ ਲਈ ਸ਼ੁਭ ਕਾਮਨਾਵਾਂ ਦਿੰਦਾ ਹਾਂ ।


    ਮਹਾਮਹਿਮ ,


    ਇਸ ਯਤਨ ਵਿੱਚ 1.3 ਬਿਲੀਅਨ ਭਾਰਤੀਆਂ ਦਾ ਪੂਰਾ ਸਹਿਯੋਗ ਅਤੇ ਸਮਰਥਨ ਤੁਹਾਡੇ ਨਾਲ ਹੈ । ਅਸੀਂ ਦੋਵੇਂ ਦੇਸ਼ ਮਿਲ ਕੇ ਸੁਰੱਖਿਅਤ ਅਤੇ ਖੁਸ਼ਹਾਲ ਦੁਨੀਆ ਦਾ ਰਾਹ ਪੱਧਰਾ ਕਰ ਸਕਦੇ ਹਾਂ । ਬੀਆਰਟੀਜ਼ ਵਿੱਚ ਜੀ -7 ਸਿਖਰ ਸੰਮੇਲਨ ਵਿੱਚ ਹਿੱਸਾ ਲੈਣ ਲਈ ਮੈਂ ਉੱਤਸੁਕ ਹਾਂ ਅਤੇ ਇਸ ਦੀ ਸਫ਼ਲਤਾ ਲਈ ਤੁਹਾਨੂੰ ਅਤੇ ਪੂਰੇ ਫਰਾਂਸ ਨੂੰ ਬਹੁਤ ਸਾਰੀਆਂ ਸ਼ੁਭ ਕਾਮਨਾਵਾਂ ਦਿੰਦਾ ਹਾਂ । ਤੁਹਾਡੇ ਪਿਆਰ ਭਰੇ ਸੱਦੇ ਲਈ ਇੱਕ ਵਾਰੀ ਫਿਰ ਬਹੁਤ - ਬਹੁਤ ਧੰਨਵਾਦ ਪ੍ਰਗਟ ਕਰਦਾ ਹਾਂ ।


    ਧੰਨਵਾਦ ।


    Merci beaucoup,


    Au revoir.


    ***


    ਵੀਆਰਆਰਕੇ / ਐੱਸਐੱਚ / ਏਕੇ

    
    
    (Release ID: 1583072) Visitor Counter : 3
    
    
      Read this release in: English