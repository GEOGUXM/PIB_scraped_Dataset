      मंत्रिमंडळ

      औषधी रोपांच्या क्षेत्रांमध्ये भारत आणि पेरू यांच्या सहकार्य सामंजस्य करारावरील स्वाक्षरींना मंत्रिमंडळाची मान्यता
      Posted On: 28 AUG 2019 8:45PM by PIB Mumbai


    नवी दिल्ली, 28 ऑगस्ट 2019


    पंतप्रधान नरेंद्र मोदी यांच्या अध्यक्षतेखाली आज झालेल्या केंद्रीय मंत्रिमंडळाच्या बैठकीत औषधी रोपांच्या क्षेत्रांमध्ये भारत आणि पेरू यांच्यातील सहकार्य सामंजस्य करारावर केलेल्या स्वाक्षरींना मान्यता देण्यात आली. हा सामंजस्य करार आयुष मंत्रालयाच्या राष्ट्रीय औषधी रोपे मंडळ, आणि पेरूच्या आरोग्य मंत्रालयाच्या राष्ट्रीय आरोग्य संस्थेच्या दरम्यान करण्यात आला आहे.


    मुख्य प्रभाव:


    या सामंजस्य आणि सहकार्य करारामुळे उभय देशांमध्ये असलेल्या औषधी रोपांसंबंधीच्या ज्ञानाचे आदान-प्रदान करता येणार आहे. तसेच समृद्ध जैव विविधतेवर आधारित स्वदेशी आणि पारंपरिक औषध प्रणालीचा उपयोग करणे शक्य होणार आहे. यामुळे दोन्ही देशांमधील मैत्रीपूर्ण संबंध अधिक दृढ होण्यास मदत होणार आहे. या सामंजस्य करारामुळे भारत आणि पेरू यांच्या दरम्यान सहकार्याची सुनियोजित रूपरेषा तयार करता येणार आहे.


    अंमलबजावणी आणि लक्ष्य:


    या सामंजस्य करारानुसार दोन्ही देशांनी कोणताही वित्तीय लाभ कमावणे अपेक्षित नाही. मात्र औषधी रोपे, औषधी वनस्पतींच्या मदतीने पारंपरिक पद्धतीने केले जाणारे उपचार यांच्याविषयी संशोधन , प्रशिक्षण , ही माहिती अभ्यासक्रमामध्ये समाविष्ट करणे , उभय देशांमध्ये संबंधित संस्थांनी संमेलने आणि बैठकांचे आयोजन करणे , असे कार्य करण्यात येणार आहे. यासाठी आवश्यक तो निधी आयुष मंत्रालयामार्फत देण्यात येणार आहे.


    पृष्ठभूमी:


    जैव विविधतेचा विचार केला तर भारत अतिशय समृद्ध देश आहे. भारतामध्ये अंदाजे 7 हजारांपेक्षा जास्त औषधी गुणधर्म असलेल्या वनौषधी आहेत. या औषधी वृक्षांचा वापर पारंपरिक पद्धतीने केला जातो. आयुर्वेद, युनानी , सिद्ध आणि होमिओपॅथी अशा वेगवेगळ्या उपचार पद्धतींमध्ये औषधी गुणधर्म असलेली रोपे , झाडे वापरली जातात. ही सर्व माहिती शास्त्रीय पद्धतीने नोंदवून ठेवण्याचे कामही करण्यात येत आहे. पेरू देशही जैवविविधतेने संपन्न आहे. आता या सामंजस्य करारामुळे जैव विविधतेचे लाभ उभय देशातल्या नागरिकांना घेता येतील.


    B.Gokhale/S.Bedekar/D.Rane


    

    
    (Release ID: 1583411) Visitor Counter : 12
    
    
      Read this release in: English