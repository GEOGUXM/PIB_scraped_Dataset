      संरक्षण मंत्रालय

      पूरग्रस्त भागात बचावकार्य
      Posted On: 08 AUG 2019 6:53PM by PIB Mumbai


    नवी दिल्ली , 8 ऑगस्ट 201 9


    अतिमुसळधार पावसामुळे उत्तर कर्नाटक आणि दक्षिण महाराष्ट्रात मोठ्या प्रमाणात पूर आला आहे. महाराष्ट्रातील कोल्हापूर , सांगली आणि रायगड या जिल्ह्यांना तर कर्नाटकात बेळगाव , बागलकोट आणि रायचूर या जिल्ह्यांना पुराचा सर्वात जास्त तडाखा बसला आहे. यामुळे सामान्य जनजीवन विस्कळीत झाले आहे. नागरी प्रशासनाच्या विनंतीवरून ही परिस्थिती हाताळण्यासाठी संरक्षण दलांनी तातडीने या भागाकडे धाव घेतली. हवाई दलाची आयएल-76 , एन-32 आणि एव्हरो यांसारख्या विमानांचा वापर करून लष्कर/ नौदल/ एनडीआरएफच्या बचाव पथकांना पूरग्रस्त भागात मदतकार्यासाठी तातडीने पाठवण्यात आले. अभियंता कृती दलांसह लष्कराच्या पथकांना बोटी आणि पूर बचाव सामग्रीसह पूरग्रस्त भागात तैनात करण्यात आले. अंतर्गत बचावकार्यासाठी तटरक्षक दलासह नौदलाची बचाव पथके बोटी आणि विशेषज्ञ पाणबुडे यांच्यासह तैनात करण्यात आली आहेत.


    बोटी आणि संरक्षण दलांच्या 1000 पेक्षा जास्त जवानांना विशेष पूर मदत सामग्री आणि दोन हेलिकॉप्टरसह तैनात करण्यात आले आहे. त्याशिवाय एनडीआरएफची पथके आणि अभियंता कृती दले यांना पूरग्रस्त भागात पाठवण्यासाठी अंदाजे दहा विमानांचा वापर करण्यात येत आहे. बचावकार्यामध्ये खराब हवामानाचा अडथळा आल्याने हवाई मार्गाने बचावकार्याला मर्यादा आल्या , विशेषतः हेलिकॉप्टर उड्डाणामध्ये अडचणी आल्या. पूरग्रस्त भागातल्या मदत कार्यात संबंधित राज्य सरकारांशी समन्वय राखण्यासाठी नोडल एजन्सी म्हणून पुण्याचे सदर्न कमांडचे मुख्यालय निर्धारित केले आहे. तिन्ही सेवांकडून होणारी मागणी आणि संसाधनांच्या प्रक्रियेची ठिकाणे यावर नियंत्रण ठेवण्यासाठी दिल्लीमध्ये एकात्मिक संरक्षण कर्मचारी मुख्यालयाने 24 x 7 कार्यरत राहणारे सर्वंकष कमांड आणि नियंत्रण केंद्र स्थापन केले आहे.


    B.Gokhale/S.Patil/P.Malandkar


    

    
    (Release ID: 1581635) Visitor Counter : 15
    
    
      Read this release in: English