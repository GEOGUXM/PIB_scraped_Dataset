      पंतप्रधान कार्यालय

      झांबियाच्या राष्ट्राध्यक्षांच्या भारत दौऱ्यादरम्यान पंतप्रधान नरेंद्र मोदी यांनी प्रसार माध्यमांना दिलेले वक्तव्य
      Posted On: 21 AUG 2019 5:41PM by PIB Mumbai


    नवी दिल्ली , 21 ऑगस्ट 201 9


    महामहिम, राष्ट्राध्यक्ष एडगर लुंगु,


    झांबियाहून आलेले सन्माननीय अतिथी,


    मित्रहो,


    नमस्कार !


    राष्ट्राध्यक्ष लुंगु आणि त्यांच्या समवेत आलेल्या प्रतिनिधी मंडळाचे भारतात हार्दिक स्वागत करतांना मला आनंद होत आहे. नव सरकार सत्तेवर आल्यानंतर भारत दौऱ्यावर आलेले ते आफ्रिकेचे पहिले राष्ट्राध्यक्ष आहेत. राष्ट्राध्यक्ष लुंगु यांचा हा पहिलाच भारत दौराही आहे. त्यांचे स्वागत करण्याची संधी आपल्याला मिळाली आहे. भारत आणि झांबिया यांच्यात प्राचीन काळापासून संबंध आहेत. झांबिया हा भारताचा महत्वाचा मित्र आणि विश्वासू भागीदार आहे. लोकशाही मूल्यांवर दोन्ही देशांचा विश्वास आहे तसेच ‘विकासाची आस’ हा दोन्ही देशांना जोडणारा धागाही आहे. व्यापार, वाणिज्य, गुंतवणूक आणि पायाभूत संरचनेपासून विकासात्मक सहकार्य, क्षमतावृद्धी तसेच दृढ सांस्कृतिक संबंधांपर्यंत उभय देशातली भागीदारी व्यापक झाली आहे.


    मित्रहो,


    राष्ट्राध्यक्ष लुंगु यांच्या समवेत परस्पर हिताच्या अनेक मुद्यांवर आज आम्ही चर्चा केली. व्यापारात वैविध्य आणि गुंतवणूक संबंध अधिक व्यापक करण्यामुळे दोन्ही देशांना लाभ होईल. यावर एक मत झाले. विकासात्मक सहकार्याअंतर्गत एक विश्वासू भागीदार या रुपाने भारत विकासासंदर्भातले आपले अनुभव सदैव विषद करत आला आहे. यामुळे झांबियाच्या विकासालाही मदत झाली आहे याचा आम्हाला आनंद आहे. भारताच्या सहकार्यात आरोग्य, ऊर्जा निर्मिती तसेच ल्युसाकमध्ये वाहतूक सुरळीत करण्यासंदर्भातल्या प्रकल्पात उत्तम प्रगती होत आहे. ही संतोषजनक बाब आहे. झांबियामध्ये इनक्युबेशन सेंटर स्थापन करण्यासाठी भारत सहकार्य करणार आहे याशिवाय कृषी क्षेत्राला प्रोत्साहन देण्यासाठी 100 सौर सिंचन पंप भारत उपलब्ध करुन देणार आहे. झांबियाला 1000 टन तांदूळ आणि 100 टन दूध भुकटीही भारत पाठवणार आहे. झांबिया हा खनिजसमृद्ध देश आहे. इतर खनिजांबरोबरच भारत झांबियाकडून मोठ्या प्रमाणात तांबे धातूची आयात करतो. खनिज संसाधनाबाबतच्या सामंजस्य करारामुळे, खाण क्षेत्रातले उभय देशातले सहकार्य आणखी वाढणार आहे. खनिज संसाधनांचा शोध आणि उत्खननाबाबत रुपरेखा तयार केली जाईल. संरक्षण सहकार्याबाबत एका महत्वपूर्ण सामंजस्य करारावर आज स्वाक्षऱ्या झाल्या. यामुळे संरक्षण क्षेत्रात आदान-प्रदान वाढून संरक्षण सहकार्य अधिक दृढ होणार आहे. झांबियाच्या लष्कराच्या क्षमता वृद्धिंगत करण्यासाठी भारतीय सैन्य दल आणि हवाई दल प्रशिक्षण पथकं झांबियामध्ये जाणार आहेत. झांबियाच्या हवाई दलाच्या तळावर भारत 5 फायर टेंडरही तैनात करणार आहेत. टेली एज्युकेशन आणि टेली मेडीसिनच्या ई-विद्याभारती आणि ई-आरोग्यभारती या महत्वाकांक्षी कार्यक्रमात झांबिया सहभागी झाला आहे. दोन्ही देशांच्या निवडणूक आयोगात सामंजस्य करार झाल्याने लोकशाही संस्था अधिक दृढ होणार आहे. या सहकार्यामुळे आफ्रिकेतल्या सर्वात जुन्या लोकशाहीमध्ये निवडणूक व्यवस्थापन आणि प्रशासनाला बळकटी मिळणार आहे. आरोग्यसेवा, पर्यटन,कृषी, अन्न प्रक्रिया, खाण क्षेत्र आणि ऊर्जा क्षेत्रातल्या उपलब्ध संधींचा उपयोग करुन दोन्ही देशांमध्ये उद्योग आणि व्यापाराला चालना द्यावी अशी दोन्ही देशांची इच्छा आहे. भारत-झांबिया व्यापार मंचाची आज दुपारी बैठक होणार असून या बैठकीत यासाठी सहाय्यता मिळेल. आंतरराष्ट्रीय सौर आघाडीमध्ये झांबियाचे स्वागत आहे. आर्थिक प्रगती आणि पर्यावरणासाठी सौर ऊर्जेचे मोठे महत्व आहे. आंतरराष्ट्रीय सौर आघाडीमध्ये आपण एकत्र येऊन मोठी कामगिरी करु शकतो.


    मित्रहो,


    झांबियामध्ये भारतीय वंशाचा समुदाय हा उभय देशांना जोडणारा मोठा दुवा आहे. सांस्कृतिक आदान-प्रदान आणि क्षमता वृद्धीमधले सहकार्य यासंबंधांना नवा आयाम देते. झांबियाच्या राजनैतिक अधिकाऱ्यांच्या प्रशिक्षणात सहभागी झाल्याबद्दल भारताला आनंदच होत आहे.


    महामहिम,


    आमच्या निमंत्रणाचा स्वीकार केल्याबद्दल पुन्हा एकदा आपले आभार मानतो. नवी दिल्लीला आपण भेट दिल्याने आमचा सन्मान वृद्धिंगत झाला आहे. आपले आणि आपल्या प्रतिनिधीमंडळाचे पुन्हा एका आभार, धन्यवाद !


    B.Gokhale/N.Chitale/P.Malandkar


    

    
    (Release ID: 1582532) Visitor Counter : 31