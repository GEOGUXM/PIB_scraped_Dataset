      सुक्ष्म, लघु आणि मध्यम उदयोग मंत्रालय

      महिलांनी गुणवत्तापुर्ण उत्पादनांची निर्मिती करुन आर्थिक विकास साधावा - श्री. नितीन गडकरी
      जिजाऊ शोध संस्थान’ महिला उद्योजिका भवन प्रकल्पाचे भूमिपूजन गडकरींच्या हस्ते संपन्न
      Posted On: 30 AUG 2019 6:32PM by PIB Mumbai


    नागपूर 30 ऑगस्ट


    महिला उद्योजक व बचतगटांनी आपली उत्पादने गुणवत्तापुर्ण करुन आपला आर्थिक विकास साधावा यासाठी केंद्र सरकार आवश्यक ते सर्व सहकार्य करेल असे सांगून नागपूर महानगरपालिकेतर्फे शंकर नगर येथील जिजामाता सभागृहाजवळ प्रस्तावित ‘जिजाऊ शोध संस्थान’ महिला उद्योजिका भवन प्रकल्पासाठी आपले मंत्रालय 10 कोटी रुपयाच्या निधी देत असल्याचे केंद्रीय रस्ते वाहतूक, महामार्ग जहाज बांधणी मंत्री तसेच केंद्रीय सूक्ष्म, लघू व मध्यम उद्योग मंत्री नितीन गडकरी यांनी आज नागपूरात घोषित केले. नागपूर महानगर पालिकातर्फे बांधल्या जाणा-या महिला उद्योजिका भवनाचे भूमीपूजन आज त्यांच्या हस्ते संपन्न झाले त्यावेळी ते बोलत होते. या भूमीपूजन सोहळ्याला राज्याचे वित्तमंत्री सुधीर मुनंगटीवार, पालकमंत्री चंद्रशेखर बावनकुळे, महापौर श्रीमती नंदा जिचकार, राज्य महिला आयोगाच्या अध्यक्षा विजया रहाटकर व वनराज्यमंत्री डॉ. परिणय फुके, प्रामुख्याने उपस्थित होते. याप्रसंगी प्रज्वला योजनेंतर्गत महिलांसाठी कार्यशाळेचे आयोजनही करण्यात आले होते


    प्रस्तावित ‘जिजाऊ शोध संस्थान’ महिला उद्योजिका भवनाध्ये महिला बचतगटाच्या उत्पादनांच्या प्रदर्शनाची दालने, कन्वेशंन सेंटर तसेच सौरउर्जेवर आधारित विद्युत व्यवस्था, अंडरग्राउंड पार्कींग यासारख्या सुविधा निर्माण कराव्यात अशी सुचना गडकरी यांनी महानगरपालिकेला दिली. अलिबाबा व अ‍ॅमेझॉन यासारख्या ऑनलाईन पोर्टलच्या धरतीवर केंद्रीय सूक्ष्म, लघू व मध्यम उद्योग मंत्रालयातर्फे स्थापन केल्या जाणा-या ‘भारतक्राफ्ट’ या पोर्टलवही बचतगटाचे उत्पादने विक्रीस ठेवता येतील,अशी माहिती गडकरी यांनी यावेळी दिली.


    राज्य सरकारच्या उत्पन्नामध्ये महिलांचे योगदान भरीव असून नागपूर महानगरपालिकेच्या ‘जिजाऊ शोध संस्थान’ महिला उद्योजिका भवन राज्य सरकार 10 कोटी रुपयाचा निधी मंजूर करत असल्याच वित्तमंत्री सुधीर मुनंगटीवार यांनी याव्रळी जाहिर केले.


    नागपूर महानगरपालिकेत 1621 बचतगट नोंदणीकृत असून 1525 गटांना फिरता निधी हा राज्य शासनातर्फे पुरविला जात आहे. सुमतीताई सुकळीकर शुन्य टक्के व्याजदर योजन, मुद्रा योजना , प्रज्वला योजना यासंदर्भातही माहिती राज्य महिला आयोगाच्या अध्यक्षा विजया रहाटकर यांनी दिली.


    महिला उद्योजिका भवन हे शहराच्या मध्यवर्ती असल्याने ते सर्वांना सोयिस्कर व फायदेशीर ठरणार असून महिलांनी उद्योगाच्या माध्यमातून स्वयंसिद्‌ध व्हावे, असे आवाहन महापौर श्रीमती नंदा जिचकार यांनी याप्रसंगी केले.


    या कार्यक्रमाला शहरातील विविध बचत गटाच्या महिला, नागपूर महानगरपालिकेचे पदाधिकारी व स्थानिक लोकप्रतिनीधी उपस्थित होते.


    ***


    PIB S.RAI/ D.WANKHEDE/ D.DUBEY

    
    
    (Release ID: 1583682) Visitor Counter : 27