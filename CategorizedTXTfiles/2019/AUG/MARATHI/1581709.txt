      माहिती आणि प्रसारण मंत्रालय

      उपराष्ट्रपतींच्या दोन वर्षाच्या कार्यकाळावरील पुस्तकाचे प्रकाशन केंद्रीय गृहमंत्री अमित शहा यांच्या हस्ते होणार
      Posted On: 09 AUG 2019 7:35PM by PIB Mumbai


    नवी दिल्ली , 9 ऑगस्ट 201 9


    उपराष्ट्रपती एम. व्यंकय्या नायडू यांच्या कार्यकाळाच्या दोन वर्षापूर्तीनिमित्त एका पुस्तकाचे प्रकाशन केंद्रीय गृहमंत्री अमित शाह यांच्या हस्ते 11 ऑगस्ट , 2019 रोजी चेन्नईच्या कलैवनार अररंगम येथे होणार आहे.


    केंद्रीय माहिती व प्रसारण मंत्री तसेच केंद्रीय पर्यावरण , वने व हवामान बदल मंत्री प्रकाश जावडेकर यांच्याद्वारे या कार्यक्रमाचे आयोजन करण्यात आले आहे. मागील दोन वर्षात आपल्या देशातील सर्व राज्ये आणि केंद्रशासित प्रदेशात उपराष्ट्रपतींच्या 330 सार्वजनिक सभांच्या काही छटा ‘लिसनिंग , लर्निंग , लिडींग’ या पुस्तकात पाहण्यास मिळणार आहे.


    आपल्या विशाल देशाची परिक्रमा करतांना उपराष्ट्रपतींनी 61 दीक्षांत सोहळ्याची भाषणे , 35 कार्यक्रमाप्रसंगी विद्यार्थ्यांशी संवाद , 97 वैज्ञानिक आणि तंत्रज्ञान संशोधन संस्थांना भेट आणि 2 विशेष व्याख्याने दिली.


    या पुस्तकात महत्त्वाच्या परराष्ट्रसंबंधविषयक बैठकीसोबतच नायडू यांच्या 4 खंडातील 19 देशांच्या भेटींचा गोषवारा आहे. पनामा , ग्वाटेमाला , कोस्टा रिका आणि माल्टाला भेट देणारे ते पहिले भारतीय उपराष्ट्रपती आहेत.


    राज्यसभेच्या कार्यक्षमतेला चालना देण्यासाठी आणि सभागृहाचा प्रभावीपणा वाढविण्यासाठी त्यांनी केलेल्या प्रयत्नांचे व राज्यसभेचे अध्यक्ष म्हणून त्यांच्या कामगिरीचे महत्व या पुस्तकाच्या माध्यमातून दिसणार आहे.


    तामिळनाडूचे राज्यपाल श्री बनवारीलाल पुरोहित , तामिळनाडूचे मुख्यमंत्री श्री. एडप्पाडी के.पालानीस्वामी , तामिळनाडूचे उपमुख्यमंत्री श्री ओ. पन्नीरसेल्वम या कार्यक्रमात सहभागी होणार आहेत.


    प्रख्यात कृषी शास्त्रज्ञ प्रा.एम.एस. स्वामीनाथन , इस्रोचे माजी संचालक डॉ. कृष्णस्वामी कस्तुरीरंगन , भारताचे माजी महान्यायवादी श्री. के. परसरन , ‘ तुघलक ’ चे संपादक श्री. स्वामीनाथन गुरुमूर्ती , अपोलो हॉस्पिटल ग्रुपचे अध्यक्ष डॉ. प्रताप सी. रेड्डी , व्हीआयटीचे संस्थापक आणि कुलगुरू डॉ. जी. विश्वनाथन , भारतीय बॅडमिंटन संघाचे राष्ट्रीय प्रशिक्षक श्री पुल्लेला गोपीचंद आणि इतर अनेक मान्यवर व नामवंत व्यक्ती या कार्यक्रमास उपस्थित राहणार आहेत.


    D.Wankhede/P.Malandkar


    

    
    (Release ID: 1581709) Visitor Counter : 20
    
    
      Read this release in: English