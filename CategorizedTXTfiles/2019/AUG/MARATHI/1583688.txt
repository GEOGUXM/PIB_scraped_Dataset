      पंतप्रधान कार्यालय

      मल्याळा मनोरमा परिषद २०१९ ला पंतप्रधानांनी केले संबोधित
      नागरिककेंद्रित सरकार नवभारताचा गाभा - पंतप्रधान
      
      नवभारताच्या उभारणीसाठी सरकार सर्व आघाड्यांवर काम करत आहे- पंतप्रधान
      
      वेगवेगळ्या भाषा बोलणाऱ्या लोकांमध्ये माध्यमांनी सेतूचे काम करण्याचे पंतप्रधानांचे आवाहन
      
      Posted On: 30 AUG 2019 6:43PM by PIB Mumbai


    कोचीमध्ये आयोजित मल्याळा मनोरमा परिषद २०१९ ला आज पंतप्रधानांनी व्हिडिओ कॉन्फरन्सिंगद्वारे संबोधित केले.


    केरळमधल्या नागरिकांना अधिक सजग करण्यासाठी देत असलेल्या योगदानाबद्दल तसेच देशाच्या स्वातंत्र्य चळवळीतील मल्याळा मनोरमा समूहाच्या भूमिकेबद्दल पंतप्रधानांनी समूहाचे कौतुक केले.


    या परिषदेची संकल्पना ' नवभारत' आहे. त्यावर पंतप्रधानांनी आपले विचार मांडले. वैयक्तिक आशाआकांक्षा, सामूहिक प्रयत्न आणि राष्ट्रीय प्रगतीसाठी जबाबदारीची भावना, ही नवभारताच्या गाभास्थानी आहेत. सहभागी लोकशाही, नागरिककेंद्रित सरकार आणि सक्रिय नागरिकत्व, नवभारत आहे, असे पंतप्रधानांनी सांगितले. नवभारत हे उत्तरदायित्व असलेले लोक आणि उत्तरदायित्व असलेले सरकार यांचे युग आहे, असे ते म्हणाले.


    नवभारताचे चैतन्य क्रीडा, स्टार्ट अप अशा विविध क्षेत्रात आता दिसून येत असल्याचे पंतप्रधानांनी अधोरेखित केले. छोटी शहरे आणि गावांमधली साहसी युवा पिढी त्यांच्या आशाआकांक्षांना मूर्त स्वरूप देत आहे आणि भारताची मान उंचावत आहे. यासंदर्भात पंतप्रधान म्हणाले, '' ही नवभारताची भावना आहे, असे मला वाटते. हा असा भारत आहे ज्यामध्ये युवकाचे आडनाव महत्त्वाचे नाही. तर स्वतःचा नावलौकिक करण्यासाठीची त्यांची क्षमता महत्त्वाची आहे. हा असा भारत आहे जिथे भ्रष्टाचार हा पर्यायच नाही. व्यक्ती कोणीही असो, विचारात घेतली जाते केवळ क्षमताच. '' नवभारत, १३० कोटी भारतीयांपैकी प्रत्येकाचा आवाज आहे आणि लोकांचा हा आवाज ऐकणे प्रसारमाध्यमांसाठी अत्यंत महत्त्वाचे आहे, असे पंतप्रधानांनी ठासून सांगितले.


    सरकारने केलेल्या कामाविषयीही त्यांनी सांगितले. जीवन सुलभ करणे, किमती नियंत्रणात ठेवणे, पाच वर्षात १. २५ कोटी घरांची उभारणी, सर्व गावांचे विद्युतीकरण, प्रत्येक घराला पाणीपुरवठा, आरोग्यासह शिक्षणासाठीच्या पायाभूत सुविधांमध्ये सुधारणा, याविषयी त्यांनी सांगितले. ३६ कोटी बँक खाती , लघुउद्योगांना २० कोटी कर्ज , धूरमुक्त स्वयंपाकघरांसाठी आठ कोटींहून अधिक गॅस जोडणी, रस्ते बांधणीचा दुप्पट वेग हे यशही त्यांनी अधोरेखित केले.


    पंतप्रधान म्हणाले, “देशाची मानसिकता कशी बदलली आहे हे मोजक्या दोन शब्दात सांगता येईल. पाच वर्षांपूर्वी लोक विचारायचे - आम्ही करू का? आपण कधी घाणीपासून मुक्त होऊ शकू का? आम्ही कधी धोरणलकवा दूर करू शकू का ? आपण कधी भ्रष्टाचार संपवू का? आज लोक म्हणतात- आम्ही करू! आम्ही भारत स्वच्छ करू. आपण भ्रष्टाचारमुक्त राष्ट्र होऊ. सुशासन हे आम्ही एक जनआंदोलन घडवू . पूर्वी निराशावादी प्रश्नाचा अर्थ दर्शविणारा 'will' हा शब्द आता एका तरुण राष्ट्राची आशावादी भावना प्रतिबिंबित करतो. ”


    नवभारत निर्माण करण्यासाठी सरकार सर्व आघाड्यांवर काम करत असल्याचे पंतप्रधान म्हणाले . गरिबांसाठी दीड कोटी घरे बांधण्याबाबतचा सरकारचा दृष्टिकोन त्यांनी यासंदर्भात विषद केला. सर्वांगीण दृष्टिकोन आपण अनुसरला असल्याचे त्यांनी सांगितले. लोकांच्या गरजा ऐकल्या गेल्या, स्थानिक कारागीर सामील झाले आणि तंत्रज्ञानाला या प्रक्रियेचा एक महत्त्वाचा घटक बनवले गेले.


    नवभारताचा आमचा दृष्टिकोन केवळ देशात राहणाऱ्यापुरता मर्यादित नाही, त्यात देशाबाहेर राहणाऱ्या भारतीयांचाही विचार आहे. देशाच्या आर्थिक विकासात योगदान देणाऱ्या परदेशस्थ भारतीयांचा आम्हाला अभिमान असल्याचे पंतप्रधानांनी सांगितले.


    आपल्या अलीकडच्या बहारीन दौऱ्याबाबत त्यांनी सांगितले. बहारीनला भेट देणारे पहिले भारतीय पंतप्रधान होण्याचा सन्मान त्यांना मिळाला. तुरुंगात असलेल्या २५० भारतीय कैद्यांना माफी देण्याच्या राजघराण्याच्या निर्णयाचा त्यांनी उल्लेख केला. संयुक्त अरब अमिरातीमध्ये रूपे कार्ड सुरू होण्याचा फायदा आखातात काम करणाऱ्या लाखो लोकांना होईल, असे त्यांनी सांगितले.


    स्वच्छ भारत, प्लॅस्टिकचा वापर टाळणे, जलसंवर्धन, फिट इंडिया आणि इतर विविध चळवळींमध्ये माध्यमांनी घेतलेल्या सकारात्मक भूमिकेवर पंतप्रधानांनी प्रकाश टाकला.


    देशाला संघटित करण्यात भाषेची ताकद पंतप्रधानांनी विषद केली. वेगवेगळ्या भाषा बोलणार्‍या लोकांना जवळ आणण्यासाठी माध्यमे सेतूची भूमिका बजावू शकतील का?असं पंतप्रधानांनी माध्यमांना विचारले. माध्यमे एक शब्द १०-१२ भाषांमध्ये प्रकाशित करू शकतात . अशा प्रकारे, एका वर्षात, एखादी व्यक्ती वेगवेगळ्या भाषांमध्ये 300 हून अधिक नवीन शब्द शिकू शकते,असे त्यांनी सुचवले. इतर भारतीय भाषा शिकलेल्या व्यक्तीला सामायिक बंध उमजतील आणि खऱ्या अर्थाने ती भारतीय संस्कृतीतील ऐक्याचे गुणगान गाईल, असे मत त्यांनी व्यक्त केले.


    आपल्या राष्ट्र निर्मात्यांची स्वप्ने पूर्ण करणे आणि राष्ट्र उभारणी करणे हे आपले कर्तव्य असल्याचे पंतप्रधानांनी सांगितले.


    ***


    RT/SK

    
    
    (Release ID: 1583688) Visitor Counter : 93
    
    
      Read this release in: English