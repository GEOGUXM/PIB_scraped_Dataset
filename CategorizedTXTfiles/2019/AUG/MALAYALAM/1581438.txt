      PIB Headquarters

      നീതി നടപ്പാക്കാന്‍ മാധ്യമപ്രവര്‍ത്തകര്‍ ശ്രമിക്കണം: മാനന്തവാടി സബ് കളക്ടര്‍
      Posted On: 07 AUG 2019 3:17PM by PIB Thiruvananthpuram

      പ്രസ് ഇന്‍ഫര്‍മേഷന്‍ ബ്യൂറോ കൊച്ചി 2019 ഓഗസ്റ്റ് 07 ന് വയനാട്ടില്‍ സംഘടിപ്പിച്ച പ്രാദേശിക മാധ്യമ ശില്‍പശാല-വാര്‍ത്താലാപ് മാനന്തവാടി സബ് കളക്ടര്‍ ശ്രീ എന്‍. എസ്. കെ. ഉമേഷ് ഉദ്ഘാടനം ചെയ്ത് സംസാരിക്കുന്നു.
      
      
      സെന്‍സേഷണലിസന്റെ പിന്നാലെ പോകാതെ നീതി നടപ്പാക്കാന്‍ മാധ്യമപ്രവര്‍ത്തകര്‍ ശ്രമിക്കണമെന്നും നീതി നടപ്പാകുന്നത് ബോധവത്ക്കരണത്തിലൂടെയാണെന്നും മാനന്തവാടി സബ് കളക്ടര്‍ ശ്രീ എന്‍. എസ്. കെ. ഉമേഷ് പറഞ്ഞു. കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയത്തിനു കീഴിലുള്ള മാധ്യമ വിഭാഗമായ പ്രസ് ഇന്‍ഫര്‍മേഷന്‍ ബ്യൂറോ കൊച്ചി ഓഫീസ് മാനന്തവാടി ടൗണിലെയും സമീപ പ്രദേശങ്ങളിലെയും മാധ്യമപ്രവര്‍ത്തകര്‍ക്കായി സംഘടിപ്പിച്ച മാധ്യമ ശില്‍പശാല ഉദ്ഘാടനം ചെയ്യുകയായിരുന്നു അദ്ദേഹം.
      
      കേന്ദ്ര ഗവണ്‍മെന്റ് പദ്ധതികളെ കുറിച്ച് അവബോധം സൃഷ്ടിക്കുന്നതില്‍ മാധ്യമപ്രവര്‍ത്തകര്‍ക്ക് പ്രധാന പങ്ക് വഹിക്കാനുണ്ടെന്നും അദ്ദേഹം കൂട്ടിച്ചേര്‍ത്തു. മാനന്തവാടി പ്രസ് ക്ലബ് പ്രസിഡന്റ് ശ്രീ സുരേഷ് തലപ്പുഴ അധ്യക്ഷത വഹിച്ചു. പ്രസ് ഇന്‍ഫര്‍മേഷന്‍ ബ്യൂറോയുടെ പ്രവര്‍ത്തനങ്ങള്‍ പിഐബി കൊച്ചി അസിസ്റ്റന്റ് ഡയറക്ടര് ശ്രീ ഐസക്ക് ഈപ്പന്‍ വിശദീകരിച്ചു. മുതിര്‍ന്ന പത്രപ്രവര്‍ത്തകനായ ശ്രീ എന്‍.കെ. നളിനാക്ഷനെ ചടങ്ങില്‍ ആദരിച്ചു.
      
      
      റിപ്പോര്‍ട്ടിങ്ങിലെ നൂതന പ്രവണതകളെ കുറിച്ച് മാതൃഭൂമി ചീഫ് റിപ്പോര്‍ട്ടര്‍ ശ്രീ കെ. ബാലകൃഷ്ണന്‍ ക്ലാസ് നയിച്ചു. നവമാധ്യമങ്ങളുടെ കാലത്ത് വായനക്കാരനെ കൊണ്ട് വാര്‍ത്ത വായിപ്പിക്കാന്‍ എന്ത് ചെയ്യാന്‍ സാധിക്കുമെന്നതാണ് പത്രലേഖകരുടെ മുന്നിലുള്ള വെല്ലുവിളിയെന്ന് അദ്ദേഹം പറഞ്ഞു. ഇതിനായി പത്രങ്ങള്‍ നവ സാങ്കേതിക വിദ്യകള്‍ തേടണമെന്നും ഉപഭോക്താക്കളുടെ താത്പര്യം അറിഞ്ഞ് വാര്‍ത്ത എഴുതണമെന്നും അദ്ദേഹം കൂട്ടിച്ചേര്‍ത്തു.
      
      വായനക്കാരന്റെ രാഷ്ട്രീയ ബോധത്തെ പോലും മാറ്റിമറിക്കാന്‍ സാമൂഹിക മാധ്യമങ്ങള്‍ക്ക് സാധിക്കുമെന്നും അതിനാല്‍ അവയുടെ അപകടം മനസ്സിലാക്കിയുള്ള ഇടപെടലുകള്‍ നടത്തണമെന്നും ''ഡിജിറ്റല്‍ ഇന്ത്യ വെല്ലുവിളികള്‍, പ്രതീക്ഷകള്‍'' എന്ന വിഷയത്തില്‍ സെഷന്‍ അവതരിപ്പിച്ച മലയാള മനോരമ സീനിയര്‍ റിപ്പോര്‍ട്ടര്‍ ശ്രീ എന്‍.പി.സി. രഞ്ജിത്ത് പറഞ്ഞു. മുഖ്യധാര മാധ്യമങ്ങളുടെ വിശ്വാസ്യത തകര്‍ക്കാന്‍ സാമൂഹിക മാധ്യമങ്ങളിലൂടെ ആസൂത്രിതമായ ശ്രമം നടക്കുന്നുണ്ടെന്നും അദ്ദേഹം കൂട്ടിച്ചേര്‍ത്തു.
      
      ''ഹെല്‍ത്ത് റിപ്പോര്‍ട്ടിങ്ങ് : ആരോഗ്യരക്ഷയില്‍ പത്രപ്രവര്‍ത്തകരുടെ പങ്ക് '' എന്ന വിഷയത്തില്‍ ഇന്ത്യന്‍ മെഡിക്കല്‍ അസോസിയേഷന്‍ മുന്‍ സംസ്ഥാന ട്രഷറര്‍ ഡോ. സജീവ് കുമാര്‍ ക്ലാസെടുത്തു. ആരോഗ്യ രംഗത്തെ റിപ്പോര്‍ട്ടിങ്ങില്‍ അടിസ്ഥാന വിവരങ്ങളുടെ അഭാവം പ്രശ്‌നമാകാറുണ്ടെന്ന് അദ്ദേഹം പറഞ്ഞു. ആരോഗ്യ മാസികള്‍ പലപ്പോഴും അശാസ്ത്രീയമായ വിവരങ്ങള്‍ നല്‍കാറുണ്ടെന്നും അദ്ദേഹം കൂട്ടിച്ചേര്‍ത്തു.
      
      
      പ്രസ് ഇന്‍ഫര്‍മേഷന്‍ ബ്യൂറോ മീഡിയ ആന്‍ഡ് കമ്മ്യൂണിക്കേഷന്‍സ് ഓഫീസര്‍ ശ്രീമതി ഷാമില കെ. വൈ കൃതജ്ഞത രേഖപ്പെടുത്തി. മാനന്തവാടി, പനമരം, കല്‍പറ്റ, ബത്തേരി, പുല്‍പ്പള്ളി മേഖലകളില്‍ നിന്നുള്ള അറുപതോളം മാധ്യമപ്രവര്‍ത്തകര്‍ ശില്‍പശാലയില്‍ പങ്കെടുത്തു. മാധ്യമപ്രവര്‍ത്തകരും കേന്ദ്ര ഗവണ്‍മെന്റും തമ്മിലുള്ള ബന്ധം മെച്ചപ്പെടുത്തുന്നതിന് കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയം ആവിഷ്‌ക്കരിക്കുന്ന പ്രത്യേക പരിപാടിയാണ് വാര്‍ത്താലാപ്.
      
      IE/BSN

    

    
    (Release ID: 1581438) Visitor Counter : 7