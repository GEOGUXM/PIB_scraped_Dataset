      PIB Headquarters

      കേരളത്തില്‍ കണക്റ്റിവിറ്റി മെച്ചപ്പെടുത്തുന്നതിന് ഊന്നല്‍ നല്‍കും : കേന്ദ്ര സഹമന്ത്രി വി. മുരളീധരന്‍
      Posted On: 18 AUG 2019 5:55PM by PIB Thiruvananthpuram


    നാടിന്റെ വികസനത്തിനായി മറ്റു രാജ്യങ്ങളുമായുള്ള ബന്ധം പ്രയോജനപ്പെടുത്താനാണു കേന്ദ്രം ശ്രമിക്കുന്നതെന്നും ,ഇതിന്റെ ഭാഗമായി കേരളത്തില്‍ വ്യോമ, റെയില്‍, റോഡ് കണക്ടിവിറ്റി മെച്ചപ്പെടുത്താനാണ് ലക്ഷ്യമിടുന്നതെന്നുംകേന്ദ്ര വിദേശകാര്യ, പാര്‍ലമെന്ററികാര്യ സഹമന്ത്രി ശ്രീ. വി. മുരളീധരന്‍ പറഞ്ഞു. ഇതുമായി ബന്ധപ്പെട്ട് കേരളത്തില്‍ നിന്നുള്ള എംപിമാരുടെ യോഗം ഡല്‍ഹിയില്‍ നടന്നിരുന്നു. ഇതിനെ തുടർന്ന് കേന്ദ്ര വ്യോമയാന മന്ത്രി ശ്രീ ഹര്‍ദീപ് സിംഗ് പുരിയുമായി എംപിമാരുടെ സംഘം നടത്തിയ ചര്‍ച്ചയില്‍ ഗള്‍ഫ് നാടുകളില്‍ നിന്നുള്ള വിമാന സര്‍വീസുകള്‍ വര്‍ദ്ധിപ്പിക്കുമെന്നുഅദ്ദേഹം ഉറപ്പു നല്‍കിയതായും ശ്രീ മുരളിധരന്‍ അറിയിച്ചു.


    കേരളത്തില്‍ നിന്നു യൂറോപ്യൻ രാജ്യങ്ങളിലേക്ക് നേരിട്ടുള്ള സര്‍വീസുകള്‍ സംബന്ധിച്ചു ശ്രമങ്ങള്‍ ആരംഭിക്കാമെന്ന് വ്യോമയാന മന്ത്രി അറിയിച്ചതായും ശ്രീ വി മുരളീധരന്‍ അറിയിച്ചു. കൊച്ചിയിലെ പ്രത്യേക സാമ്പത്തിക മേഖലയിലെ വ്യാവസായിക അസോസിയേഷനുമായുളള ചര്‍ച്ച ഉദ്ഘാടനം ചെയ്തു സംസാരിക്കുകയായിരുന്നു അദ്ദേഹം.
    
    കേരളത്തിന്റെ മറ്റുരാജ്യങ്ങളുമായും മറ്റു സംസ്ഥാനങ്ങളും ആയുള്ള കണക്റ്റിവിറ്റി മെച്ചപ്പെടുത്തുകയാണ് ലക്ഷ്യം. വ്യാവസായിക മേഖലകളുടെ വളര്‍ച്ചക്ക് സഹായകരമായ നയങ്ങള്‍ ആണ് കേന്ദ്രം ആവിഷ്‌കരിക്കുന്നതെന്ന് ശ്രീ മുരളീധരൻ കൂട്ടിച്ചേർത്തു. അടുത്ത പത്തു വര്‍ഷത്തേക്കുള്ള രാജ്യത്തിൻറെ വികസന കാഴ്ചപ്പാടാണ് ഇത്തവണത്തെ ബഡ്ജറ്റില്‍ അവതരിപ്പിച്ചതെന്നും അദ്ദേഹം പറഞ്ഞു. അഞ്ച് ട്രില്യണ്‍ ഇക്കോണമി എന്ന ലക്ഷ്യം സാക്ഷാത്കരിക്കാന്‍ വ്യാവസായിക രംഗത്ത് കാതലായ മാറ്റം ആണ് ഉദ്ദേശിക്കുന്നത്. ഇതിനായി അന്താരാഷ്ട്ര തര്‍ക്കപരിഹാര കേന്ദ്രങ്ങള്‍ സ്ഥാപിക്കാനും, വ്യവസായത്തിന് തടസമായ നിയമങ്ങള്‍ പൊളിച്ചെഴുതാനും ഉദ്ദേശിക്കുന്നതായും ശ്രീ വി മുരളീധരന്‍ അറിയിച്ചു .ശ്രീ ഹൈബി ഈഡന്‍ എംപി , ശ്രീ പി ടി തോമസ് എം എല്‍ എ, സെസ് വികസന കമ്മിഷണര്‍ ഡി വി സ്വാമി ഐഎഎസ് , സെസ് ഇന്‍ഡസ്ട്രിയല്‍ അസോസിയേഷന്‍ പ്രസിഡന്റ് കെ കെ പിള്ള തുടങ്ങിയവര്‍ പങ്കെടുത്തു


    IE/SKY

    
    
    (Release ID: 1582320) Visitor Counter : 10