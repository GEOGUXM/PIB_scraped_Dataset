      PIB Headquarters

      മണ്ണില്ലാതെയും കൃഷി; നടീൽ മിശ്രിതം റെഡി
      കൃഷി വിജ്ഞാന കേന്ദ്രം നിർമിച്ച മണ്ണില്ലാ നടീൽ മിശ്രിതം ഇനി ദിവസേന സിഎംഎഫ്ആർഐയിൽ നിന്നും ലഭിക്കും; 10 കിലോ പാക്കറ്റിന് 125 രൂപ, ഒരു ചെടി നടാൻ ഒരു പാക്കറ്റ്

      Posted On: 20 AUG 2019 3:22PM by PIB Thiruvananthpuram

    കൊച്ചി: കൃഷി ചെയ്യാൻ ഗുണമേൻമയുള്ള മണ്ണ് ലഭ്യമല്ലാത്തവർ വിഷമിക്കേണ്ട, മണ്ണില്ലാ നടീൽ മിശ്രിതം റെഡി. എറണാകുളം ജില്ലാ കൃഷി വിജ്ഞാന കേന്ദ്രം വികസിപ്പിച്ചെടുത്ത് നിർമിച്ച് നൽകുന്ന മിശ്രിതം ഇനി മുതൽ ദിവസേന ലഭ്യമാകും. മണ്ണിനു പകരമായി ഉപയോഗിക്കാവുന്ന പോഷക സമ്പുഷ്ടമായ നടീൽ മിശ്രിതമാണിത്. പഞ്ചസാര നിർമാണത്തിന്റെ ഉപോൽപന്നമായി ലഭിക്കുന്ന പ്രെസ്സ് മഡ് ജൈവീക വിഘടനം നടത്തി ചെടികൾക്ക് ആവശ്യമായ ജൈവ വളങ്ങളും ചേർത്താണ് ഈമിശ്രിതം തയ്യറാക്കിയിരിക്കുന്നത്.


    പത്തു കിലോ പാക്കറ്റുകളിൽ സിഎംഎഫ്ആർഐയിലുള്ള കെവികെ വിപണന കേന്ദ്രത്തിൽ നിന്നും എല്ലാ പ്രവൃത്തിദിനങ്ങളിലും ലഭിക്കും. ഒരു പാക്കറ്റിന് 125 രൂപയാണ് വില. ഒരു ചെടി നടാൻ പത്ത്കിലോഗ്രാം മിശ്രിതമാണ് വേണ്ടത്. ഈ പാക്കറ്റുകളിൽ നേരിട്ട് ചെടികൾ നടാമെന്നതിനാൽ പ്രത്യേകം ഗ്രോബാഗ് വേണമെന്നില്ല. ഗ്രോബാഗുകളിലും ചട്ടികളിലും മറ്റും കൃഷി ചെയ്യാനും ഈ മിശ്രിതമുപയോഗിക്കാം.


    എന്ത് കൊണ്ട് നടീൽ മിശ്രിതം
    നഗരപ്രദേശങ്ങളിൽ ജൈവകൃഷി ചെയ്യുന്നവർ നേരിടുന്ന പ്രധാന വെല്ലുവിളിയാണ് ഗുണമേൻമയുള്ള മണ്ണിന്റെ ലഭ്യതക്കുറവ്. സാധാരണഗതിയിൽ ഒരു വീട്ടിൽ 30 ഗ്രോബാഗുകളിൽ കൃഷി ചെയ്യുന്നതിന് ചുരുങ്ങിയത് 150 കിലോ മണ്ണ് വേണം. വർധിച്ചുവരുന്ന മണ്ണിടിച്ചിലും മറ്റ് പാരിസ്ഥിതിക പ്രശ്‌നങ്ങളും കണക്കിലെടുത്ത് മണ്ണ് ഖനനത്തിൽ സർക്കാർ വിലക്കേർപ്പെടുത്തിയതും ഗുണമേന്മയുള്ള മണ്ണ് ലഭ്യമല്ലാതാകാൻ കാരണമായി. ലഭിക്കുന്ന മണ്ണാവട്ടെ കല്ലും വേരുകളും നിറഞ്ഞതായതിനാൽ ചെടികളുടെ വളർച്ചയെ സാരമായി ബാധിക്കുന്നു. മാത്രവുമല്ല, മണ്ണിന് പകരമായി പ്രചാരത്തിലുള്ള ചകിരിച്ചോർ ഉപയോഗിച്ചുള്ള മിശ്രിതങ്ങളിൽ വേരുപിടുത്തം ബുദ്ധിമുട്ടാകുന്നതും നഗരപ്രദേശങ്ങളിലെ ജൈവകൃഷിയെ സാരമായി ബാധിക്കുമ്പോഴാണ് സിഎംഎഫ്ആർഐക്ക് കീഴിൽ പ്രവർത്തിക്കുന്ന കെവികെ പുത്തൻ മണ്ണില്ലാ മിശ്രിതം പരീക്ഷിച്ച് വിജയിച്ചത്.


    മണ്ണില്ലാ നടീൽ മിശ്രിതം നിർമ്മിക്കാൻ താല്പര്യമുള്ളവർക്കായി സംരംഭകത്വ വികസനപരിപാടിയും കെവികെ നടത്തുന്നുണ്ട്. കൂടുതൽ വിവരങ്ങൾക്ക് : 8281757450

    
    
    (Release ID: 1582408) Visitor Counter : 12
    
    
      Read this release in: English