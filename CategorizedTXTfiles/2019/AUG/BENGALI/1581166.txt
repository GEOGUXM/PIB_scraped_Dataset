      পেট্রোলিয়ামওপ্রাকৃতিকগ্যাসমন্ত্রক

      ভারতের ক্রমবর্ধমান শক্তি চাহিদা বিদেশি বিনিয়োগ আকৃষ্ট করছে : শ্রী ধর্মেন্দ্র প্রধান
      Posted On: 02 AUG 2019 6:01PM by PIB Kolkata


    নয়াদিল্লি, ২ অগাস্ট, ২০১৯


    ভারতের ক্রমবর্ধমান শক্তি চাহিদা বিদেশি বিনিয়োগ আকৃষ্ট করছে বলে জানালেন কেন্দ্রীয় পেট্রোলিয়াম ও প্রাকৃতিক গ্যাস তথা ইস্পাত মন্ত্রী শ্রী ধর্মেন্দ্র প্রধান। আজ নতুন দিল্লিতে ব্লুমবার্গ এনইএফ শীর্ষক সম্মেলনে তিনি আরও বলেন, ভারতের অর্থনৈতিক অগ্রগতি ৭ শতাংশের বেশি হবে বলে যে প্রত্যাশা রয়েছে তার ফলে শক্তিক্ষেত্রে আরও বেশি তহবিল সংস্থান করা সম্ভব হবে। বিদেশি বন্ড বাজার ব্যবস্থার মাধ্যমে বহু সংস্থা সাফল্যের সঙ্গে তহবিল সংগ্রহ করছে। মনে করা হচ্ছে, তহবিল সংস্থানের এই পদ্ধতি আগামীতে আরও কয়েকগুণ বৃদ্ধি পাবে। শ্রী প্রধান জানান, সরকার পেট্রোলিয়াম ও প্রাকৃতিক গ্যাসের মতো খনিজ সম্পদের খনন ক্ষেত্রে গুরুত্ব দিচ্ছে। এ ধরনের সম্পদের অনুসন্ধান ও উৎপাদন ক্ষেত্রে এক অনুকূল বাতাবরণ গড়ে তুলতে একাধিক সংস্কারমূলক নীতি গ্রহণ করা হয়েছে। এ ধরনের উদ্যোগের ফলে দেশীয় তেল ও গ্যাস উৎপাদন ক্ষেত্রে বিনিয়োগের সম্ভাবনা বাড়বে বলেও তিনি অভিমত প্রকাশ করেন। দেশজ তেল ও গ্যাস উৎপাদন বাড়াতে গৃহীত সংস্কারমুখী পদক্ষেপগুলি গুরুত্বপূর্ণ ভূমিকা পালন করবে।


    শ্রী প্রধান বলেন, বিশ্ব অর্থনীতিতে ভারতের উজ্জ্বল অবস্থান বজায় রয়েছে। দেশীয় অর্থনীতির মজবুত অবস্থা এবং অনুকূল বাতাবরণ বজায় রেখে সরকার সুস্থায়ী উন্নয়নের লক্ষ্য পূরণে অঙ্গীকারবদ্ধ। ভারত এ বছরই ৩ লক্ষ কোটি মার্কিন ডলার অর্থনীতিতে পরিণত হবে। অদূর ভবিষ্যতে ভারতীয় অর্থ ব্যবস্থা ৫ লক্ষ কোটি মার্কিন ডলারে নিয়ে যাওয়ার লক্ষ্যমাত্রা ধার্য হয়েছে। তবে, এই লক্ষ্য অর্জনে ভারতের প্রয়োজন নিরাপদ, সুলভ ও সুস্থায়ী শক্তি উৎপাদন সুনিশ্চিত করা যা ১৩০ কোটি মানুষের শক্তি চাহিদা পূরণে সক্ষম।


    পরিচ্ছন্ন জ্বালানি প্রসঙ্গে সরকারের অঙ্গীকারের কথা উল্লেখ করে শ্রী প্রধান জানান, ‘প্রধানমন্ত্রী উজ্জ্বলা যোজনা’র মাধ্যমে লক্ষ লক্ষ দরিদ্র পরিবারের জীবনযাত্রায় পরিবর্তন এসেছে। এখনও পর্যন্ত এই যোজনায় ৭ কোটি ৫০ লক্ষেরও বেশি রান্নার গ্যাসের সংযোগ দেওয়া হয়েছে। এর ফলে, ভারতে রান্নার গ্যাসের পরিধি ২০১৪-র ৫৬ শতাংশ থেকে বেড়ে বর্তমানে প্রায় ৯৫ শতাংশে পৌঁছেছে। এই যোজনা রান্নাঘরের ধোঁয়া থেকে লক্ষ লক্ষ মহিলা ও শিশুর স্বাস্থ্য বিপর্যয় রোধ করেছে বলেও মন্ত্রী জানান। দূষণ নিয়ন্ত্রণ প্রসঙ্গে মন্ত্রী জানান, ২০২০-র ১ এপ্রিল থেকে ‘ভারত স্টেজ-৬’ জ্বালানি ব্যবহার শুরু হচ্ছে। গত বছরের এপ্রিল থেকেই জাতীয় রাজধানী অঞ্চল দিল্লিতে ভারত স্টেজ-৬ জ্বালানির ব্যবহার শুরু হয়েছে। পরিবহণ ক্ষেত্রে সরকার সিএনজি, বায়ো-সিএনজি এবং এলএনজি-র মতো জ্বালানির ব্যবহার বাড়াতে উৎসাহ দিচ্ছে। বায়ো-জ্বালানি শোধনাগার স্থাপনের পাশাপাশি, ইথানলের নতুন নতুন উৎস খুঁজে বের করারও প্রয়াস গ্রহণ করা হয়েছে বলে জানিয়ে শ্রী প্রধান বলেন, ইথানল মিশ্রণ কর্মসূচি চালু হলে রাষ্ট্রায়ত্ত তেল সংস্থাগুলি পেট্রোলে ১০ শতাংশ ইথানল মিশিয়ে তা বিক্রি করতে পারবে।


    SSS/BD/DM

    
    
    (Release ID: 1581166) Visitor Counter : 126
    
    
      Read this release in: English