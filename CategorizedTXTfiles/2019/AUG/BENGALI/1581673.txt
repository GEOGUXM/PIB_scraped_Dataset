      কৃষিমন্ত্রক

      প্রধানমন্ত্রী কিষান মান ধন যোজনার জন্য নাম নথিভুক্তি শুরু ; কেন্দ্রীয় কৃষি মন্ত্রী এই পেনশন প্রকল্পের সুবিধা গ্রহণে নাম নথিভুক্ত করার জন্য কৃষকদের আহ্বান জানালেন
      Posted On: 09 AUG 2019 5:16PM by PIB Kolkata


    নয়াদিল্লি, ০৯ অগাস্ট , ২০১৯


    কেন্দ্রীয় কৃষি ও কৃষক কল্যাণ মন্ত্রী শ্রী নরেন্দ্র সিং তোমর আজ নতুন দিল্লিতে কৃষি ভবনে এক সাংবাদিক সম্মেলনে জানান, প্রধানমন্ত্রী কিষান মান ধন যোজনায় নাম নথিভুক্তিকরণ কর্মসূচি আজ থেকে শুরু হল। বৃদ্ধ বয়সে সুবিধা গ্রহণের জন্য এই পেনশন প্রকল্পে যুক্ত হতে তিনি দেশের সমস্ত কৃষকের কাছে আহ্বান জানান। প্রকল্পের উদ্দেশ্য হল, দেশে ক্ষুদ্র ও প্রান্তিক চাষিদের জীবনযাত্রায় মানোন্নয়ন ঘটানো। প্রকল্পের নীতি-নির্দেশিকা ইতিমধ্যেই রাজ্যগুলিকে জানানো হয়েছে। কেন্দ্রীয় কৃষি সচিব শ্রী সঞ্জয় আগরওয়াল প্রকল্পের দ্রুত রূপায়ণ তথা প্রকল্প সম্পর্কিত তথ্যের ব্যাপক প্রচারের জন্য রাজ্যগুলির সঙ্গে ভিডিও কনফারেন্সে আলোচনা করেছেন।


    এই পেনশন প্রকল্প সম্পর্কে শ্রী তোমর জানান, দেশের ১৮-৪০ বছর বয়সী যেকোন কৃষক স্বেচ্ছায় এতে যুক্ত হতে পারেন। ৬০ বছর বয়স থেকে প্রকল্পের সঙ্গে যুক্ত কৃষকরা মাসিক তিন হাজার টাকা পেনশন পাবেন। প্রকল্পের মাসিক প্রিমিয়াম হিসেবে বয়সের ভিত্তিতে ৫৫ টাকা থেকে ২০০ টাকা পর্যন্ত জমা করা যেতে পারে। কেন্দ্রীয় সরকার সংশ্লিষ্ট কৃষকের নামে পেনশন তহবিল খাতে মাসিক সমহারে প্রিমিয়াম যোগান দেবে। ৬০ বছর বয়স পূর্ণ হওয়ার আগেই যদি কোন কৃষকের প্রয়াণ হলে, সেক্ষেত্রে তাঁর স্ত্রী পারিবারিক পেনশন হিসেবে মোট পেনশনের ৫০ শতাংশ পাবেন। অবশ্য সংশ্লিষ্ট কৃষক ও তাঁর স্ত্রী উভয়েই প্রয়াত হলে তাঁদের সঞ্চিত অর্থ পেনশন তহবিলে ফেরত চলে যাবে।


    তিনি আরও জানান, এই প্রকল্পে নিখরচায় নাম নথিভুক্ত করা যাবে। অভিন্ন পরিষেবা কেন্দ্রগুলিতে নাম নথিভুক্ত করা বাবদ যে ৩০ টাকা খরচ হবে, তা কেন্দ্রীয় সরকার মেটাবে। প্রধানমন্ত্রী কিষাণ সম্মাননিধি যোজনার আওতায় এবছর ১০ কোটি কৃষকের কাছে সুফল পৌঁছে দেওয়ার লক্ষ্যমাত্রা গ্রহণ করা হয়েছে। যোজনার আওতায় এখনও পর্যন্ত ৫ কোটি ৮৮ লক্ষ ৭৭ হাজার ১৯৪ জন কৃষক প্রথম কিস্তির এবং ৩ কোটি ৪০ লক্ষ ৯৩ হাজার ৮৩৭ জন কৃষক দ্বিতীয় কিস্তির টাকা পেয়েছেন।


    SSS/BD/NS

    
    
    (Release ID: 1581673) Visitor Counter : 889
    
    
      Read this release in: English