      প্রতিরক্ষামন্ত্রক

      জম্মু ও কাশ্মীরের ব্যাপারে পাকিস্তানের হস্তক্ষেপ করার কোন অধিকার নেই, পাক অধিকৃত কাশ্মীরে মানবাধিকার লঙ্ঘনের ব্যাপারে দেশটি নজর দিক, বললেন প্রতিরক্ষা মন্ত্রী শ্রী রাজনাথ সিং
      Posted On: 30 AUG 2019 4:54PM by PIB Kolkata


    নয়াদিল্লি, ২৯ অগাস্ট, ২০১৯


    প্রতিরক্ষা মন্ত্রী শ্রী রাজনাথ সিং বলেছেন, জম্মু ও কাশ্মীরের ব্যাপারে পাকিস্তানের হস্তক্ষেপ করার কোন অধিকার নেই। ভারতের অভ্যন্তরীণ বিষয়ে মন্তব্য করা থেকে তারা বিরত থাকুক। লাদাখের লেহ-তে বৃহস্পতিবার ডিফেন্স ইনস্টিটিউট অফ হাই অল্টিটিউড রিসার্চ আয়োজিত ২৬তম লাদাখী কিষাণ জওয়ান বিজ্ঞান মেলার উদ্বোধন করে কৃষক, নিরাপত্তা কর্মী ও বিজ্ঞানীদের উদ্দেশ্যে ভাষণ দিচ্ছিলেন প্রতিরক্ষা মন্ত্রী।


    প্রতিরক্ষা মন্ত্রী বলেন, “আমি পাকিস্তানের কাছে জানতে চাই, কাশ্মীর কখন আপনাদের অংশ ছিল? কাশ্মীর চিরকালই ভারতের অঙ্গ।”


    তিনি আরও বলেন, জম্মু ও কাশ্মীরের ব্যাপারে ভারতের অবস্থান অত্যন্ত স্পষ্ট এবং ১৯৯৪-এর ফেব্রুয়ারিতে সংসদে জম্মু-কাশ্মীর সংক্রান্ত একটি প্রস্তাব সর্বসম্মতভাবে পাশ হয়।


    শ্রী সিং বলেন, পাকিস্তান অনৈতিকভাবে গিলগিট-বাল্টিস্তান সহ পাক অধিকৃত কাশ্মীর দখল করে রেখেছে। কাশ্মীর নিয়ে মন্তব্য করার পরিবর্তে গিলগিট-বাল্টিস্তান অঞ্চলের মানুষের মানবাধিকার লঙ্ঘনের যে ঘটনাগুলি ঘটছে, সে ব্যাপারে নজর দিক।


    লাদাখকে কেন্দ্রশাসিত অঞ্চলের মর্যাদা দেওয়া প্রসঙ্গে প্রতিরক্ষা মন্ত্রী বলেন, এই সিদ্ধান্ত নিয়ে সরকার কেবল এই অঞ্চলের মানুষের ভাবানুভূতিকেই সম্মান জানাননি, সেইসঙ্গে মানুষের বিভিন্ন সমস্যার সমাধানের পথও খুঁজে বের করার চেষ্টা করছেন। প্রধানমন্ত্রী শ্রী নরেন্দ্র মোদীর উদ্দেশ্যই হল দেশের কৌশলগত দিক থেকে গুরুত্বপূর্ণ এলাকাগুলির সমাধানসূত্র স্থানীয়ভাবেই খুঁজে বের করা বলে তিনি মন্তব্য করেন।


    এর আগে, প্রতিরক্ষা মন্ত্রী কিষাণ জওয়ান বিজ্ঞান মেলার উদ্বোধন করেন। অনুষ্ঠানে লাদাখ স্বশাসিত পার্বত্য উন্নয়ন পরিষদের মুখ্য কার্যনির্বাহী কাউন্সেলর শ্রী জামইয়াং সেরিং নামগিয়েল, ডিআরডিও-র চেয়ারম্যান ডঃ সতীশ রেড্ডি সহ লাদাখে মোতায়েন পদস্থ সেনা আধিকারিকরাও উপস্থিত ছিলেন।


    প্রতিরক্ষা মন্ত্রী ডিফেন্স ইনস্টিটিউট অফ হাই অল্টিটিউড রিসার্চ-এর পরীক্ষাগার ঘুরে দেখেন। এখানে সম্পূর্ণ জৈব পদ্ধতিতে উৎপাদিত উৎকৃষ্ট মানের ফলমূল ও শাকসব্জি প্রদর্শিত রয়েছে।


    লাদাখের এই মেলা প্রসঙ্গে প্রতিরক্ষা মন্ত্রী বলেন, এই উদ্যোগ কৃষক, সেনাকর্মী ও বিজ্ঞানীদের মধ্যে পারস্পরিক মতবিনিময়ের মঞ্চ হয়ে উঠেছে। লাদাখ অঞ্চলে সেনাকর্মী ও সমাজের সঙ্গে যোগাযোগ রক্ষায় ঐ প্রতিরক্ষা প্রতিষ্ঠানটির গুরুত্বপূর্ণ ভূমিকার প্রশংসা করে মন্ত্রী বলেন, লাদাখের কৌশলগত দিক থেকে গুরুত্বপূর্ণ বাস্তুতন্ত্র ব্যবস্থাকে আরও মজবুত করার ক্ষেত্রে এ ধরনের মেলা আয়োজন এক গুরুত্বপূর্ণ পদক্ষেপ। তিনি প্রতিষ্ঠানটির বিজ্ঞানীদের আগামী তিন বছরের মধ্যে হাই অল্টিটিউড সার্ভাইভাল বা উচ্চ দুর্গম পার্বত্য এলাকায় বেঁচে থাকার কৌশল আবিষ্কার করার আহ্বান জানান। এ ধরনের কৌশল সেনাকর্মীদের প্রতিকূল ও বিরূপ আবহাওয়া থেকে রক্ষা করে জীবন বাঁচাতে সাহায্য করবে। উচ্চ পার্বত্য এলাকায় রণকৌশলের দক্ষতা অর্জনের ক্ষেত্রে বিশ্বের মধ্যে সেরা হওয়ার যাবতীয় সম্ভাবনা ভারতীয় সেনাবাহিনীর রয়েছে বলেও প্রতিরক্ষা মন্ত্রী জানান।


    ২০২৫ নাগাদ লেহ অঞ্চলকে অর্গানিক (জৈব পদ্ধতিতে চাষাবাদ) জেলা হিসেবে রূপান্তরিত করার যে লক্ষ্যমাত্রা ধার্য হয়েছে তার জন্য তিনি লাদাখ স্বশাসিত পার্বত্য উন্নয়ন পর্ষদের প্রয়াসের প্রশংসা করেন। এই কাজে পর্ষদকে সবরকম সরকারি সহায়তাদানেরও তিনি আশ্বাস দেন।


    SSS/BD/DM

    
    
    (Release ID: 1583643) Visitor Counter : 136
    
    
      Read this release in: English