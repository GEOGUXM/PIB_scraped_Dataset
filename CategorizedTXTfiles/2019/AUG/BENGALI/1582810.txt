      স্বাস্থ্যওপরিবারকল্যাণমন্ত্রক

      আয়ুষ্মান ভারত – প্রধানমন্ত্রী জন আরোগ্য যোজনা পর্যালোচনা করলেন ডঃ হর্ষ বর্ধন
      Posted On: 23 AUG 2019 11:32PM by PIB Kolkata


    নয়াদিল্লি, ২২ আগস্ট, ২০১৯


    আয়ুষ্মান ভারত – প্রধানমন্ত্রী জন আরোগ্য যোজনার রূপায়ণের বিষয়ে একটি উচ্চ পর্যায়ের পর্যালোচনা বৈঠকে কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষ বর্ধন বলেছেন, এবি - পিএমজেএওয়াই সূচনার পর থেকে গুরুতর অসুস্থ ৩৯ লক্ষের বেশি মানুষ নগদহীন চিকিৎসার সুযোগ পেয়েছেন, যার মূল্য ৬ হাজার ১০০ কোটি টাকা। এরফলে, সুবিধাভোগীদের পরিবারের ১২ হাজার কোটি টাকা সাশ্রয় হয়েছে। এই কর্মসূচি রূপায়ণে সন্তোষ প্রকাশ করেছেন কেন্দ্রীয় স্বাস্থ্য মন্ত্রী। তিনি বলেছেন, প্রধানমন্ত্রীর এই স্বপ্নের প্রকল্প যাতে সাফল্য লাভ করে – তা নিশ্চিত করতে হবে।


    দেশের প্রতিটি রাজ্যে এই কর্মসূচি রূপায়ণে গতি আনার ওপর জোর দিয়েছেন তিনি, যাতে প্রতিটি মানুষের কাছে এই সুবিধা পৌঁছয়। ডঃ হর্ষ বর্ধন এদিন এবি – পিএমজেএওয়াই – এর একটি পোর্টালের সূচনা করেন। এরফলে, অনলাইন ব্যবস্থায় সাধারণ মানুষ তাঁদের অভিযোগ জানাতে পারবেন এবং সহায়তা চাইতে পারবেন। আগামী ২৩শে সেপ্টেম্বর আয়ুষ্মান ভারত দিবস উদযাপিত হবে। ১৫ – ৩০শে সেপ্টেম্বর আয়ুষ্মান ভারত পক্ষ উদযাপন করা হবে। এই কর্মসূচির বর্ষপূর্তি উপলক্ষে দেশ জুড়ে নানা অনুষ্ঠানের পরিকল্পনা করা হয়েছে। নতুন দিল্লিতে আগামী ২৯ ও ৩০শে সেপ্টেম্বর ‘জ্ঞান সঙ্গম’ নামে একটি জাতীয় স্তরে বড় অনুষ্ঠান আয়োজিত হবে এই কর্মসূচির অগ্রগতি ও সাফল্য তুলে ধরতে।


    কেন্দ্রীয় স্বাস্থ্য মন্ত্রী এদিন বিভিন্ন দল ও আধিকারিকদের সঙ্গে এই কর্মসূচি নিয়ে কথা বলেন। সাইবার নিরাপত্তা এবং সুবিধা-প্রাপকদের দেওয়া তথ্যের গোপনীয়তা সম্পর্কেও বিস্তারিত খোঁজ নেন তিনি। নিরাপত্তা ও গোপনীয়তার পাশাপাশি, দুর্নীতি ও প্রতারণা রোধের ওপর জোর দিয়েছেন তিনি।


    CG/AP/SB

    
    
    (Release ID: 1582810) Visitor Counter : 21
    
    
      Read this release in: English