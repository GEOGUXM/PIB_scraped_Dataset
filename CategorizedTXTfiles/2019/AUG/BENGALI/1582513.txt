      স্বরাষ্ট্র মন্ত্রক

      কেন্দ্রীয় স্বরাষ্ট্র মন্ত্রী জাতীয় নাগরিকপঞ্জী সংক্রান্ত বিভিন্ন বিষয় পর্যালোচনা করলেন
      Posted On: 21 AUG 2019 4:39PM by PIB Kolkata


    নয়াদিল্লি, ২০ অগাস্ট, ২০১৯


    কেন্দ্রীয় স্বরাষ্ট্র মন্ত্রী শ্রী অমিত শাহ এক বৈঠকে অসমে জাতীয় নাগরিকপঞ্জীর (এনআরসি) চূড়ান্ত তালিকা প্রকাশের সঙ্গে যুক্ত বিভিন্ন দিক খতিয়ে দেখেন। নতুন দিল্লিতে সোমবার এই বৈঠকে কেন্দ্রীয় স্বরাষ্ট্র সচিব, অসমের স্বরাষ্ট্র সচিব ও উচ্চপদস্থ আধিকারিকরা উপস্থিত ছিলেন। সাম্প্রতিক সপ্তাহগুলিতে কেন্দ্রীয় স্বরাষ্ট্র মন্ত্রক এবং অসম সরকারের মধ্যে বিভিন্ন বিষয়ে যে কথাবার্তা হয়েছে তা নিয়ে বৈঠকে বিস্তারিত আলোচনা হয়।


    বৈঠকে সিদ্ধান্ত হয়েছে যে, জাতীয় নাগরিকপঞ্জীর চূড়ান্ত তালিকা থেকে যাঁদের নাম বাদ পড়বে, তাঁরা যাতে নাম অন্তর্ভুক্তির আবেদন জানাতে পারেন তার জন্য রাজ্য সরকারের পক্ষ থেকে উপযুক্ত ব্যবস্থা গ্রহণ করা হবে। তালিকা থেকে বাদ পড়া প্রত্যেক ব্যক্তি অ্যাপিলেট কর্তৃপক্ষ অর্থাৎ, বৈদেশিক ট্রাইব্যুনালের কাছে আবেদন জানাতে পারেন। উল্লেখ করা যেতে পারে, ১৯৪৬-এর বিদেশি নাগরিক আইন এবং ১৯৬৪-র বৈদেশিক (ট্রাইব্যুনাল) আইন অনুযায়ী একজন ব্যক্তিকে বিদেশি নাগরিক হিসেবে ঘোষণা করার অধিকার কেবলমাত্র বৈদেশিক ট্রাইব্যুনালকেই দেওয়া হয়েছে। সুতরাং, জাতীয় নাগরিকপঞ্জীর তালিকা থেকে একজন ব্যক্তির নাম বাদ পড়লে তাঁকে বিদেশি নাগরিক হিসেবে ঘোষণা করা যায় না।


    রাজ্য সরকার নাগরিকদের সুবিধার্থে পর্যাপ্ত সংখ্যায় বৈদেশিক ট্রাইব্যুনাল স্থাপনের সিদ্ধান্ত নিয়েছে। জাতীয় নাগরিকপঞ্জীর তালিকা থেকে নাম বাদ পড়া আর্ত মানুষকে আইনি সহায়তা দিতে প্রয়োজনীয় বন্দোবস্ত করা হবে বলেও সিদ্ধান্ত হয়েছে।


    জাতীয় নাগরিকপঞ্জীর চূড়ান্ত তালিকা থেকে যাঁদের নাম বাদ পড়েছে, তাঁরা যাতে সময়সীমার মধ্যেই নাম অন্তর্ভুক্তির আবেদন জানাতে পারেন তার জন্য কেন্দ্রীয় স্বরাষ্ট্র মন্ত্রক বৈদেশিক ট্রাইব্যুনালে আবেদন জানানোর বর্তমান সময়সীমা ৬০ দিন থেকে বাড়িয়ে ১২০ দিন করার ব্যাপারে যে নিয়মাবলী রয়েছে তা সংশোধন করবে। একইভাবে, ২০০৩-এর নাগরিকত্ব (নাগরিকদের নাম নথিভুক্তিকরণ এবং জাতীয় পরিচয়পত্র প্রদান) আইন সংশোধন করা হবে।


    রাজ্যের আইন-শৃঙ্খলা বজায় রাখতে রাজ্য সরকারের প্রয়োজন অনুযায়ী কেন্দ্রীয় আধা-সামরিক বাহিনী মোতায়েনের ব্যবস্থা করা হচ্ছে।


    CG/BD/DM

    
    
    (Release ID: 1582513) Visitor Counter : 15
    
    
      Read this release in: English