      যোগাযোগওতথ্যপ্রযুক্তিমন্ত্রক

      ‘গ্রামনেট’-এর মাধ্যমে সব গ্রামে ওয়াই-ফাই সংযোগ – ধোতরে
      
      সি-ডট-এর ৩৬তম প্রতিষ্ঠা বার্ষিকী উদযাপন

      Posted On: 26 AUG 2019 5:35PM by PIB Kolkata

    নয়াদিল্লি, ২৬ অগাস্ট, ২০১৯


    সরকার দেশের সব গ্রামে ‘গ্রামনেট’-এর মাধ্যমে ১০ এমবিপিএস থেকে ১০০ এমবিপিএস স্পিডে ওয়াই-ফাই পরিষেবা দিতে অঙ্গীকারবদ্ধ বলে জানিয়েছে। সি-ডট-এর ৩৬তম প্রতিষ্ঠা বার্ষিকী উপলক্ষে আয়োজিত অনুষ্ঠানে যোগাযোগ প্রতিমন্ত্রী শ্রী সঞ্জয় শামরাও ধোতরে জানান, ‘ভারতনেট’-এর আওতায় ১ জিবিপিএস ক্ষমতাসম্পন্ন ডেটা পরিষেবার পরিকল্পনা করা হয়েছে যা পরবর্তী পর্যায়ে ১০ জিবিপিএস পর্যন্ত বাড়ানো যাবে। সি-ডট-এর ‘এক্সজিএস-পিওএন’ প্রকল্পের সূচনা করে মন্ত্রী জানান, ভারত যখন মহাত্মা গান্ধীর সার্ধ জন্মশতবার্ষিকী উদযাপন করছে, তখন ‘বাপু’কে শ্রদ্ধা জানানোর এটিই সবথেকে ভালো পন্থা কারণ, ‘বাপু’র স্বপ্ন ছিল দেশের সব গ্রাম হবে স্বনির্ভর।


    শ্রী ধোতরে বলেন, সি-ডট-এর সি-স্যাট-ফাই প্রযুক্তি গ্রামীণ এবং প্রত্যন্ত এলাকার মানুষদের ওয়াই-ফাই পরিষেবা পেতে সাহায্য করবে। তিনি বলেন, সাইবার কেব্‌ল বসানো বেশ কষ্টসাধ্য ব্যাপার। তার ফলে সব জায়গায় ইন্টারনেট পরিষেবা পাওয়া যায় না। নতুন এই প্রযুক্তির মাধ্যমে প্রত্যন্ত এলাকার মানুষদের কৃত্রিম উপগ্রহের সঙ্গে যোগাযোগের মাধ্যমে মূল ধারায় নিয়ে আসা যাবে।


    মন্ত্রী সি-ডট-এর সর্বশেষ উদ্ভাবন সি-স্যাট-ফাই (সি-ডট স্যাটেলাইট ওয়াই-ফাই), এক্সজিএসপিওএন (১০জি সিমেট্রিক্যাল প্যাসিভ অপটিক্যাল নেটওয়ার্ক) এবং সি-ডট-এর ইন্টারঅপারেটেব্‌ল সেট টপ বক্স-এর সূচনা করেন।


    এই অনুষ্ঠানে সি-ডট-এর একজিকিউটিভ ডিরেক্টর শ্রী বিপিন ত্যাগী বলেন, প্রত্যন্ত দ্বীপপুঞ্জ এবং পার্বত্য অঞ্চলের মতো যেসব জায়গায় যোগাযোগ ব্যবস্থা গড়ে ওঠেনি সেইসব জায়গায় সি-স্যাট-ফাই-এর মাধ্যমে ওয়্যারলেস এবং উপগ্রহ-ভিত্তিক যোগাযোগ ব্যবস্থা গড়ে তোলা হবে। আইপিটিভি, হাই ডেফিনেশন ভিডিও স্ট্রিমিং, অনলাইনে গেম খেলা এবং ক্লাউড-ভিত্তিক পরিষেবা ব্যবহারের জন্য উচ্চ গতিসম্পন্ন নেটওয়ার্ক এক্সজিএসপিওএন-এর মাধ্যমে পাওয়া যাবে। যে সমস্ত কেব্‌ল টিভির গ্রাহক সেট টপ বক্স বসানো এবং খোলার নিত্য খরচে বিরক্ত, তাঁদের জন্য সি-ডট-এর ইন্টারঅপারেটেব্‌ল সেট টপ বক্স সুবিধাজনক। এখানে মোবাইলের সিমের মতো একটি স্মার্ট কার্ডের ব্যবস্থা করা আছে।


    সি-ডট কেন্দ্রীয় সরকারের টেলিযোগাযোগ ব্যবস্থার গবেষণা ও উন্নয়ন কেন্দ্র। প্রতি বছরের মতো এ বছরের চলতি মাসের ২৬ এবং ২৭ তারিখ সংস্থার প্রতিষ্ঠা দিবস উপলক্ষে জিবি মীমামসি বক্তৃতামালার আয়োজন করা হয়েছে। বিশ্বের টেলিকম জগতের সঙ্গে যুক্ত বিশেষজ্ঞ এবং শিক্ষাবিদরা এই বক্তৃতামালায় তাঁদের বিভিন্ন বিষয় নিয়ে আলোচনায় অংশ নিচ্ছেন। এই অনুষ্ঠানটি সি-ডট-এর সঙ্গে ইউরোপীয় ইউনিয়নের অধীনস্থ সংস্থা ইউরোপিয়ান টেলিকমিউনিকেশন্স স্ট্যান্ডার্ডস ইনস্টিটিউট (ইটিএসআই) আয়োজন করেছে। এই অনুষ্ঠানের উদ্বোধনী অধিবেশনে যোগাযোগ প্রতিমন্ত্রী শ্রী সঞ্জয় শামরাও ধোতরে ছাড়াও ইটিএসআই-এর মহানির্দেশক মিঃ লুই ইয়োর্গে রোমেরো এবং ইউরোপীয় ইউনিয়নের প্রতিনিধিদলের চার্জ দ্য অ্যাফেয়ার্স মিঃ রাইমুন্ড ম্যাগিস সহ মন্ত্রকের উচ্চপদস্থ আধিকারিকরা উপস্থিত ছিলেন।


    CG/CB/DM

    
    
    (Release ID: 1583063) Visitor Counter : 82
    
    
      Read this release in: English