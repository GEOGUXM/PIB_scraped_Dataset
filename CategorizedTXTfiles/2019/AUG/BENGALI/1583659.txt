      তথ্যওসম্প্রচারমন্ত্রক

      গণমাধ্যমের স্বাধীনতার ব্যাপারে সরকার অঙ্গীকারবদ্ধ : শ্রী প্রকাশ জাভড়েকর
      Posted On: 30 AUG 2019 5:43PM by PIB Kolkata


    নয়াদিল্লি, ৩০ অগাস্ট, ২০১৯


    কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকর বলেছেন, কর্মসম্পাদন, সংস্কার ও রূপান্তর – এই তিনটি স্তম্ভের ওপর ভিত্তি করেই নতুন ভারত গঠনের পরিকল্পনা গ্রহণ করা হয়েছে। শ্রী জাভড়েকর আজ কোচিতে মালয়ালা মনোরামা কোম্পানি আয়োজিত নিউজ কনক্লেভে ‘নতুন ভারত : সরকার ও গণমাধ্যম’ শীর্ষক বিষয়ে বক্তব্য রাখছিলেন। শ্রী জাভড়েকর বলেন, দুর্নীতিমুক্ত, সন্ত্রাসমুক্ত, জাতপাত ভেদাভেদমুক্ত, সাম্প্রদায়িকতাবাদ মুক্ত এবং দারিদ্র্যমুক্ত – এই লক্ষ্যগুলিকে সামনে রেখেই সরকার ‘নতুন ভারত’ গড়ার পরিকল্পনা করেছে। “আমাদের দেশ বিবিধতাপূর্ণ। ভারতের আত্মার মধ্যেই বিবিধতা প্রোথিত রয়েছে। ভারতীয় দর্শনের মূল ভিত্তিই হল বাঁচুন এবং বাঁচতে দিন” বলেও শ্রী জাভড়েকর অভিমত প্রকাশ করেন। সংবাদমাধ্যমের স্বাধীনতার ব্যাপারে সরকারের অপরিবর্তনীয় মনোভাবের কথা পুনরায় উল্লেখ করে মন্ত্রী বলেন, গণতন্ত্রের জন্য সংবাদমাধ্যমের স্বাধীনতা অত্যন্ত গুরুত্বপূর্ণ। কিন্তু সংবাদমাধ্যমগুলিকে এটি উপলব্ধি করতে হবে যে এক গণতান্ত্রিক নাগরিক সমাজে স্বাধীনতার অর্থ হল দায়িত্বজ্ঞানসম্পন্ন স্বাধীনতা। স্বাধীনতা দিয়ে দায়িত্বজ্ঞানসম্পন্ন স্বাধীনতাকে নিয়ন্ত্রণ করা যায় না। নিজস্ব পন্থা-পদ্ধতিকে কাজে লাগিয়েই স্বাধীনতা বিষয়টিকে নিয়ন্ত্রণ করতে হবে।


    গণপ্রহারের ঘটনা সম্পর্কে শ্রী জাভড়েকর বলেন, দেশে এ ধরনের যে ঘটনাগুলি ঘটছে তার পিছনে রয়েছে সোশ্যাল মিডিয়া থেকে ছড়ানো বিভিন্ন গুজব। সোশ্যাল মিডিয়ায় উপযুক্ত কর্তৃপক্ষ বা স্বনিয়ন্ত্রণমূলক ব্যবস্থার অভাবের কারণেই গুজব ছড়াচ্ছে এবং দুর্ভাগ্যজনকভাবে গণপ্রহারের ঘটনা ঘটে চলেছে।


    এক প্রশ্নের জবাবে শ্রী জাভড়েকর জানান, সরকার যাবতীয় সমালোচনাকেই স্বাগত জানায়। প্রকৃত অর্থে সমালোচনাগুলি সরকারকে আত্মউপলব্ধির সুযোগ করে দেয়। “আমরা প্রাতিষ্ঠানিক স্বাধীনতাতে বিশ্বাস রাখি কারণ প্রতিষ্ঠানই হল গণতন্ত্রের শক্তি” বলে মন্তব্য করে কাশ্মীরে সংবাদমাধ্যমের স্বাধীনতা প্রসঙ্গে শ্রী জাভড়েকর বলেন, একটা সময় ছিল যখন সেখানে যুক্তিসঙ্গত কিছু বিধিনিষেধ আরোপ করা হত। বর্তমানে প্রায় প্রত্যেকদিনই কিছু কিছু বিধিনিষেধ প্রত্যাহার করা হচ্ছে। “আমরা চাই এক সম্পূর্ণ স্বাভাবিক নতুন কাশ্মীর ও নতুন ভারত।” এর আগে প্রধানমন্ত্রী শ্রী নরেন্দ্র মোদী দিল্লি থেকে ভিডিও কনফারেন্সের মাধ্যমে কনক্লেভের উদ্বোধন করেন।


    SSS/BD/DM

    
    
    (Release ID: 1583659) Visitor Counter : 73
    
    
      Read this release in: English