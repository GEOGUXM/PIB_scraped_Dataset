      আদিবাসীবিষয়কমন্ত্রক

      লেহ-লাদাখে আগামীকাল থেকে শুরু হচ্ছে নয়দিনের বৈচিত্র্যপূর্ণ জাতীয় আদিবাসী উৎসব “আদি মহোৎসব”
      Posted On: 16 AUG 2019 4:37PM by PIB Kolkata


    নয়াদিল্লি, ১৬ অগাস্ট, ২০১৯


    কেন্দ্রীয় আদিবাসী বিষয়ক মন্ত্রক এবং ট্রাইবাল কো-অপারেটিভ মার্কেটিং ডেভেলপমেন্ট ফেডারেশন অফ ইন্ডিয়ার (ট্রাইফেড) যৌথ উদ্যোগে লেহ-লাদাখে আগামীকাল (১৭ই অগাস্ট) শুরু হচ্ছে ‘আদি মহোৎসব’ (জাতীয় আদিবাসী উৎসব)। ২৫শে অগাস্ট পর্যন্ত চলবে এই উৎসব। আগামীকাল নয়দিনের এই উৎসবের সূচনা করবেন জম্মু-কাশ্মীরের রাজ্যপাল শ্রী সত্যপাল মালিক। উদ্বোধনী অনুষ্ঠানে উপস্থিত থাকবেন কেন্দ্রীয় আদিবাসী বিষয়ক দপ্তরের মন্ত্রী শ্রী অর্জুন মুন্ডা, প্রতিমন্ত্রী শ্রীমতী রেণুকা সিং এবং ট্রাইফেড-এর চেয়ারম্যান আর সি মীনা। এবারের আদিবাসী উৎসবের থিম হল - ‘আদিবাসীদের হস্তশিল্প, সংস্কৃতি ও বাণিজ্যে উৎসাহদান উৎসব’। এই উৎসবে ২০টি রাজ্য থেকে প্রায় ১৬০ জন আদিবাসী শিল্পী অংশ নেবেন। অংশগ্রহণকারীরা তাঁদের শিল্পকলা এই উৎসবে প্রদর্শন করবেন। রাজস্থান, মহারাষ্ট্র, ওড়িশা, পশ্চিমবঙ্গ থেকে আদিবাসী বস্ত্রশিল্প যেমন থাকবে, তেমনই হিমাচল প্রদেশ, মধ্যপ্রদেশ এবং উত্তর-পূর্বের আদিবাসী অলঙ্কারও এই উৎসবে প্রদর্শিত হবে। একইসঙ্গে, বিভিন্ন রাজ্যের আদিবাসী চিত্রকলা, ধাতব শিল্প এবং প্রাকৃতিক ও জৈব পণ্যও পাওয়া যাবে এই উৎসবে। লাদাখ লোকনৃত্যের দুটি দল স্থানীয় সংস্কৃতি তুলে ধরবে। এছাড়াও থাকছে লোকসঙ্গীত। ৭০ থেকে ১০০টি স্টল থাকছে এই উৎসবে। নগদহীন লেনদেনের ওপর বিশেষ জোর দেওয়া হয়েছে।


    CG/SS/DM

    
    
    (Release ID: 1582157) Visitor Counter : 49
    
    
      Read this release in: English