      স্বরাষ্ট্র মন্ত্রক

      ‘মিশন মিলিয়ন ট্রিজ’ অভিযানের সমাপ্তি অনুষ্ঠানে অংশ নিলেন কেন্দ্রীয় স্বরাষ্ট্র মন্ত্রী
      Posted On: 30 AUG 2019 4:39PM by PIB Kolkata


    নয়াদিল্লি, ২৯ অগাস্ট, ২০১৯


    জম্মু ও কাশ্মীরের বিশেষ মর্যাদাদানকারী ৩৭০ নম্বর ধারার বিভিন্ন সংস্থান বিলোপের পর তাঁর প্রথম গুজরাট সফরে কেন্দ্রীয় স্বরাষ্ট্র মন্ত্রী শ্রী অমিত শাহ বৃহস্পতিবার আমেদাবাদ পুর নিগম আয়োজিত ‘মিশন মিলিয়ন ট্রিজ’ অভিযানের সমাপ্তি অনুষ্ঠানে যোগ দেন। বিশ্ব পরিবেশ দিবস উদযাপন উপলক্ষে গত ৫ই জুন শুরু হওয়া এই অভিযান আমেদাবাদ শহরে ১০ লক্ষ ৮৭ হাজার বৃক্ষরোপণের মধ্য দিয়ে শেষ হল।


    এই উপলক্ষে স্বরাষ্ট্র মন্ত্রী মশলাপাতি ও শাকসব্জি কেনার সময় প্লাস্টিক ব্যাগ ব্যবহার না করার জন্য মহিলাদের আহ্বান জানান। প্যারিস জলবায়ু পরিবর্তন সংক্রান্ত সম্মেলনের কথা স্মরণ করিয়ে দিয়ে শ্রী শাহ কার্বন ডাইঅক্সাইড, কার্বন মনোক্সাইড নির্গমনের দরুণ ওজন স্তরের ক্রমাবনতির বিষয়ে সতর্ক করে দেন।


    প্রধানমন্ত্রী শ্রী নরেন্দ্র ভাই মোদী দ্বিতীয়বার ক্ষমতায় আসার পর জলশক্তি নামে পৃথক একটি মন্ত্রক গঠনের কথা স্মরণ করে শ্রী শাহ বলেন, নবগঠিত এই মন্ত্রকের পদক্ষেপগুলি জল সংরক্ষণ, জল সঞ্চয়, বর্জ্য জল শোধন, কৃষি-সেচ ব্যবস্থায় উদ্ভাবন সহ পরিবেশের সংরক্ষণে আগামীদিনগুলিতে সমগ্র বিশ্বকে নতুন পথ দেখাবে।


    এরপর শ্রী শাহ আমেদাবাদ পুর নিগমের পক্ষ থেকে শহরে বিদ্যুৎচালিত আটটি বাতানুকূল বাস পরিষেবার যাত্রার সূচনা করেন। পুর নিগমের এই প্রয়াসের প্রশংসা করে শ্রী শাহ বলেন, সম্পূর্ণ দেশীয় প্রযুক্তিতে নির্মিত গণ-পরিবহণের ক্ষেত্রে এ ধরনের বাস পরিষেবা চালুর মাধ্যমে পুর নিগম অগ্রণী ভূমিকা গ্রহণ করেছে। ব্যাটারি পরিবর্তন বা চার্জ দেওয়ার কেন্দ্র স্থাপনে প্রয়োজনীয় প্রযুক্তি কাজে লাগানোর ব্যাপারেও পুর কর্তৃপক্ষগুলিকে উদ্যোগী হওয়ার আহ্বান জানান তিনি। শ্রী শাহ বলেন, বর্তমানে আমেদাবাদ শহরে ৫০টি বিদ্যুৎচালিত বাস পরিষেবা শুরু হলেও খুব শীঘ্রই ৫০০টি এ ধরনের বাস পরিষেবার কাজে ব্যবহার করা হবে। গুজরাটকে তিনি সবুজায়িত, দূষণমুক্ত, পরিবেশ-বান্ধব ও পরিচ্ছন্ন রাজ্য হিসেবে গড়ে তোলার কথা পুনরায় জানান। এই উপলক্ষে আমেদাবাদের মেয়র শ্রীমতী বিজল প্যাটেল, গুজরাটের স্বরাষ্ট্র মন্ত্রী শ্রী প্রদীপসিন জাদেজা সহ অন্যান্য দপ্তরের মন্ত্রীরাও উপস্থিত ছিলেন।


    SSS/BD/DM

    
    
    (Release ID: 1583641) Visitor Counter : 152
    
    
      Read this release in: English