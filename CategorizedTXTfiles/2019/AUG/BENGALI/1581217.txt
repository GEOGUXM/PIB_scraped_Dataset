      উপ-রাষ্ট্রপতিরসচিবালয়

      জলবায়ু পরিবর্তনজনিত সমস্যাগুলির মোকাবিলায় বনকর্মী ও আধিকারিকদের আরও উদ্যোগী হতে বললেন উপ-রাষ্ট্রপতি
      Posted On: 02 AUG 2019 11:02PM by PIB Kolkata


    নয়াদিল্লি, ০২ আগস্ট, ২০১৯


    জলবায়ু পরিবর্তন ও জৈব বৈচিত্র্যের ক্ষয়জনিত সমস্যাগুলি আরও দক্ষতার সঙ্গে মোকাবিলা করার জন্য বনকর্মী ও আধিকারিকদের আধুনিক জ্ঞান ও শ্রেষ্ঠ পন্থা-পদ্ধতি সম্বন্ধে যথেষ্ট সচেতন হওয়ার আহ্বান জানালেন উপ-রাষ্ট্রপতি শ্রী ভেঙ্কাইয়া নাইডু। তিনি বনকর্মীদের পরম্পরাগত ভূমিকায় দ্রুত পরিবর্তন এনে অরণ্যের সুস্থায়ী সংরক্ষণ ও পরিচালনার পাশাপাশি, অরণ্যের ওপর নির্ভরশীল মানুষকে সচেতন করে তোলার আহ্বান জানান।


    নতুন দিল্লিতে আজ উপ-রাষ্ট্রপতি ভবনে ইন্ডিয়ান ফরেস্ট সার্ভিসের ২০১৮ ব্যাচের শিক্ষানবিশদের সঙ্গে এক আলাপচারিতায় শ্রী নাইডু বলেন যে, জলবায়ু পরিবর্তন এবং জৈব বৈচিত্র্যের ক্ষয়ক্ষতিজনিত সমস্যাগুলি দূর করে ভারত বিশ্বের অন্যান্য দেশের কাছে অনুকরণীয় আদর্শ হয়ে উঠুক। বন সংরক্ষণ ও সুরক্ষায় সাধারণ মানুষকে আরও শিক্ষিত ও উৎসাহিত করার প্রয়োজনীয়তার ওপর গুরুত্ব দিয়ে তিনি বলেন, ক্রমবর্ধমান জনসংখ্যার প্রেক্ষিতে অরণ্য অঞ্চলের পরিধি বাড়ার সম্ভাবনা খুবই ক্ষীণ। তাই, এখন সময় এসেছে, অরণ্যের সুষ্ঠু সংরক্ষণ ও সুরক্ষার।


    বন আধিকারিকদের অরণ্যের তত্ত্বাবধায়ক হিসাবে আখ্যা দিয়ে শ্রী নাইডু বলেন, জাতীয় অরণ্য নীতি রূপায়ণের পাশাপাশি, প্রাকৃতিক সম্পদের সুরক্ষা ও সুষ্ঠু পরিচালনার মাধ্যমে দেশের বাস্তুতন্ত্রের স্থিতিশীলতা সুনিশ্চিত করা তাঁদের কর্তব্য। উন্নয়ন ও পরিবেশ সংরক্ষণের মধ্যে ভারসাম্য বজায় রাখতে বনকর্মীদের গুরুত্বপূর্ণ ভূমিকা রয়েছে। তিনি আরও বলেন, ‘ভারতের মতো দ্রুত বিকাশশীল রাষ্ট্রের সার্বিক ও সুস্থায়ী উন্নয়নের জন্য এ ধরণের ভারসাম্য বজায় রাখা জরুরি’। বাসস্থান ধ্বংসের ফলে একাধিক উদ্ভিদ ও প্রাণীকূলের বিলুপ্তির যে বিপদ দেখা দিয়েছে, সে প্রসঙ্গে উপ-রাষ্ট্রপতি সতর্ক করে দিয়ে বলেন, জৈব বৈচিত্র্যের ক্ষতি সামগ্রিক বাস্তুতন্ত্রে অপ্রত্যাশিত পরিবর্তন নিয়ে আসবে। সমস্ত প্রাণীকূলের ওপরই এর বিরূপ প্রভাব পড়বে।


    দেশের উত্তর-পূর্বাঞ্চলে অরণ্যের সংরক্ষণে বিশেষ গুরুত্ব দেওয়ার জন্যও উপ-রাষ্ট্রপতি শিক্ষানবিশ বন আধিকারিকদের আহ্বান জানিয়ে বলেন, বিগত প্রায় দুই দশক ধরে এই অঞ্চলে ধারাবাহিকভাবে বনচ্ছেদন হয়ে চলেছে।


    এই উপলক্ষে ইন্দিরা গান্ধী ন্যাশনাল ফরেস্ট অ্যাকাডেমির নির্দেশক শ্রী ওঙ্কার সিং, অরণ্য বিষয়ক মহানির্দেশক শ্রী সিদ্ধান্ত দাস-সহ বহু বিশিষ্ট ব্যক্তি উপস্থিত ছিলেন।


    SSS/BD/SB

    
    
    (Release ID: 1581217) Visitor Counter : 37
    
    
      Read this release in: English