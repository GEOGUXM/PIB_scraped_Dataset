      পরিবেশওঅরণ্যমন্ত্রক

      একবার ব্যবহারযোগ্য প্লাস্টিক মুক্ত ভারত গঠনের লক্ষ্যে ব্যাপক প্রচারাভিযানের সূচনা করা হবে : প্রকাশ জাভড়েকর
      Posted On: 16 AUG 2019 5:03PM by PIB Kolkata


    নয়াদিল্লি, ১৫ অগাস্ট, ২০১৯


    কেন্দ্রীয় পরিবেশ, বন, জলবায়ু পরিবর্তন এবং তথ্য ও সম্প্রচার মন্ত্রী শ্রী প্রকাশ জাভড়েকর বলেছেন, স্বাধীনতা দিবসের ভাষণে প্রধানমন্ত্রী শ্রী নরেন্দ্র মোদী একবার ব্যবহারযোগ্য প্লাস্টিক মুক্ত ভারত গঠনের জন্য সাধারণ মানুষের কাছে আবেদন জানিয়েছেন। প্রসঙ্গত, ব্রিক্‌স এবং বেসিক মন্ত্রীগোষ্ঠীর বৈঠকে যোগ দিতে শ্রী জাভড়েকর ব্রাজিলের সাও পাওলো-তে রয়েছেন।


    সেখানে ভারতীয় দূতাবাসে ৭৩তম স্বাধীনতা দিবসের অনুষ্ঠানে যোগ দিয়ে শ্রী জাভড়েকর আরও বলেন, প্রধানমন্ত্রীর এই আবেদনে সাড়া দিয়ে সংশ্লিষ্ট সকল পক্ষকে নিয়ে এই বিষয়ে একটি ব্যাপক প্রচারাভিযান শুরু করা প্রয়োজন। এক্ষেত্রে রাজ্য সরকার সহ একাধিক পক্ষকে নিয়ে একাধিক বৈঠক করা হবে যাতে প্লাস্টিক বর্জনের বিষয়ে প্রচারাভিযান নিয়ে সুনির্দিষ্ট পরিকল্পনা তৈরি করা যায়।


    এর আগে কেন্দ্রীয় মন্ত্রী এক ট্যুইট বার্তায় বলেছেন, “প্রধানমন্ত্রী শ্রী নরেন্দ্র মোদী আজ প্লাস্টিক মুক্ত ভারত গঠনের ডাক দিয়েছেন। এখন এটিকে স্বার্থক রূপ দিতে একটি জন-আন্দোলন গড়ে তোলার প্রয়োজন।”


    লালকেল্লার প্রাকার থেকে প্রধানমন্ত্রী শ্রী নরেন্দ্র মোদীর ভাষণের গুরুত্বপূর্ণ দিক তুলে ধরে শ্রী জাভড়েকর বলেন, প্রধানমন্ত্রী আগামী পাঁচ বছরের দিশা তুলে ধরেছেন। দ্বিতীয়বার ক্ষমতায় আসার প্রথম ৭৫ দিনে বর্তমান সরকারের ঐতিহাসিক সিদ্ধান্ত যেমন, তিন তালাক, জম্মু-কাশ্মীরের বিষয়ে সিদ্ধান্তের মতো অনেক গুরুত্বপূর্ণ বিষয় প্রধানমন্ত্রীর বক্তব্যে উঠে এসেছে। শ্রী জাভড়েকর বলেন, প্রধানমন্ত্রী তাঁর বার্তায় বলেছেন, গত পাঁচ বছরে সরকার সাধারণ মানুষের প্রয়োজনীয়তা পূরণের প্রয়াস চালিয়েছে। কিন্তু এখন মানুষের আশা-আকাঙ্ক্ষা পূরণের চেষ্টা চালাচ্ছে। তিনি আরও বলেন, প্রধানমন্ত্রীর ভাষণে আগামী পাঁচ বছরে সরকারের পরিকল্পনার কথা উঠে এসেছে। প্রধানমন্ত্রীর নেতৃত্বে ভারত খুব শীঘ্রই ৫ লক্ষ কোটি ডলারের অর্থনীতিতে পৌঁছবে বলেও আশা প্রকাশ করেন তিনি।


    কেন্দ্রীয় মন্ত্রী ব্রাজিলে ভারতীয় বসবাসকারী এবং ব্রাজিলের বিশিষ্টজনদের নিয়ে আয়োজিত সভায় বলেন, ‘এক দেশ, এক সংবিধান’ – এই লক্ষ্য ইতিমধ্যেই পূর্ণ হয়েছে। এমনকি, ‘এক দেশ, এক গ্রিড’ এই লক্ষ্যও পূর্ণ হয়েছে। এখন সাধারণ মানুষ ‘এক দেশ, এক নির্বাচনী ব্যবস্থা’ চাইছে। তিনি বলেন, সড়ক, রেল, বিমানবন্দর, জলপথ ও অন্যান্য পরিকাঠামো ক্ষেত্রে ১০০ লক্ষ কোটি টাকা বিনিয়োগের কথা ঘোষণা করেছেন প্রধানমন্ত্রী। কেন্দ্রীয় মন্ত্রী বলেন, দেশের ক্রমবর্ধমান জনসংখ্যার বিষয়টিও প্রধানমন্ত্রী তাঁর ভাষণে তুলে ধরেছেন এবং তা রোধে সাধারণ মানুষের সঙ্গে আলোচনার প্রয়োজনীয়তার উল্লেখ করেছেন।


    কেন্দ্রীয় মন্ত্রী এদিন ব্রাজিলের সাও পাওলো-তে বিবেকানন্দ সাংস্কৃতিক কেন্দ্রে জাতির জনক মহাত্মা গান্ধীকে শ্রদ্ধা জানান ও জাতীয় পতাকা উত্তোলন করেন। তিনি ব্রাজিলে বসবাসকারী ভারতীয় এবং সেখানকার নাগরিকদের সঙ্গে মতবিনিময় করেন।


    CG/SS/DM

    
    
    (Release ID: 1582168) Visitor Counter : 42
    
    
      Read this release in: English