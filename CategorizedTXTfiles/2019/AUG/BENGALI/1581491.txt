      স্বরাষ্ট্র মন্ত্রক

      সংবিধানের ৩৭০ নম্বর ধারা বাতিলের প্রস্তাবে সংসদের অনুমোদন; ভারতীয় যুক্তরাজ্যের সঙ্গে জম্মু ও কাশ্মীরের প্রকৃত অন্তর্ভুক্তিকরণের পথ সুগম জম্মু ও কাশ্মীর ভারতের অবিচ্ছেদ্য অঙ্গ, এতে কোনও দ্বিমত নেই : শ্রী অমিত শাহ্‌ ৩৭০ নম্বর ধারা বাতিল ঐতিহাসিক ভুলের চেয়েও ঐতিহাসিক ভুল সংশোধনের লক্ষ্যে এক ঐতিহাসিক পদক্ষেপ – কেন্দ্রীয় স্বরাষ্ট্র মন্ত্রী জম্মু ও কাশ্মীর সহ ভারতের যে কোনও রাজ্যের ক্ষেত্রেই আইন ও প্রস্তাব আনার পূর্ণ ক্ষমতা সংসদের রয়েছে পরিস্থিতি স্বাভাবিক হয়ে গেলেই জম্মু ও কাশ্মীরকে রাজ্যের মর্যাদা ফিরিয়ে দেওয়া হবে, আশ্বাস দিলেন অমিত শাহ্‌
      Posted On: 07 AUG 2019 9:02PM by PIB Kolkata


    নয়াদিল্লি, ০৭ আগস্ট, ২০১ ৯


    কেন্দ্রীয় স্বরাষ্ট্র মন্ত্রী শ্রী অমিত শাহ্‌ মঙ্গলবার লোকসভায় জম্মু ও কাশ্মীর সংক্রান্ত দুটি বিল ও দুটি প্রস্তাব পেশ করেন। এগুলি হ’ল –


    ১) সংবিধানের ৩৭০ নম্বর ধারা সম্পর্কিত ১৯৫৪’র আদেশনামা বাতিল করে সংবিধান (জম্মু ও কাশ্মীরের ক্ষেত্রে প্রযোজ্য) আদেশনামা ২০১৯ ভারতের রাষ্ট্রপতির পক্ষ থেকে জারি করা হয়েছে।


    ২) ভারতীয় সংবিধানের ৩৭০ নম্বর ধারা রদ করার প্রস্তাব।


    ৩) জম্মু ও কাশ্মীর (পুনর্গঠন) বিল, ২০১৯ এবং


    ৪) জম্মু ও কাশ্মীর সংরক্ষণ (দ্বিতীয় সংশোধনী) বিল, ২০১৯


    জম্মু ও কাশ্মীরের বিধানসভার প্রস্তাবের ভিত্তিতে সংবিধানের ৩৭০ (৩) ধারা অনুযায়ী রাষ্ট্রপতি বিজ্ঞপ্তি জারি করে ঐ ধারা সংশোধন বা বাতিল করার ক্ষমতা রয়েছে। রাষ্ট্রপতি সোমবার সংবিধানের ৩৭০(১) ধারা সম্পর্কিত সাংবিধানিক নির্দেশাবলী ২০১৯ – এ স্বাক্ষর করেছিলেন। এই ধারা অনুযায়ী ৪ নম্বর উপধারার সমস্ত সংস্থান জম্মু ও কাশ্মীরের ক্ষেত্রে প্রযোজ্য হবে। জম্মু ও কাশ্মীর বিধানসভাকে এবার থেকে জম্মু ও কাশ্মীর আইনসভা হিসাবে গণ্য করতে হবে।


    অতীতেও সংবিধানের ৩৭০ নম্বর ধারা একই ধরনের পরিবর্তন করা হয়েছে। বর্তমানে যেহেতু রাজ্যটিতে রাষ্ট্রপতি শাসন বলবৎ রয়েছে, তাই সংসদের উভয় কক্ষের প্রস্তাবের পর এ সম্পর্কে রাষ্ট্রপতি সংবিধানের ৩৭০ নম্বর ধারার বিভিন্ন সংস্থানগুলি কার্যকর করা থেকে বেরিয়ে আসার বিজ্ঞপ্তি জারি করতে পারেন।


    বিতর্কের জবাব দিতে গিয়ে স্বরাষ্ট্র মন্ত্রী শ্রী অমিত শাহ্‌ বলেছেন, “আমি স্পষ্ট জানাতে চাই যে, জম্মু ও কাশ্মীর ভারতের অবিচ্ছেদ্য অঙ্গ। এ বিষয়ে কোনও দ্বিমত নেই”। জম্মু ও কাশ্মীর সহ ভারতের যে কোনও রাজ্যের বিষয়ে আইন প্রণয়ন ও প্রস্তাব রাখার পূর্ণ ক্ষমতা সংসদের রয়েছে। সংসদের এই ক্ষমতা নিয়ে কোনও প্রশ্ন করা উচিৎ নয়। শ্রী শাহ্‌ বলেন, ৭০ বছর ধরে ভারতবাসীর বুকে এই প্রত্যাশা সুপ্ত রয়েছে যে, কাশ্মীর ভারতের অবিচ্ছেদ্য অঙ্গ হয়ে উঠবে। এক্ষেত্রে কেবল বাধা হয়ে দাঁড়িয়েছে সংবিধানের ৩৭০ নম্বর ধারা। এই বাধা চিরতরে দূরীকরণের লক্ষ্যে ঐতিহাসিক পদক্ষেপ গ্রহণের জন্য শ্রী শাহ্‌ প্রধানমন্ত্রীর প্রশংসা করেন।


    লোকসভায় প্রধান বিরোধী দলের নেতা একটি বিষয় উত্থাপন করে বলেছেন যে, কাশ্মীর যখন ভারত ও পাকিস্তানের মধ্যে দ্বিপাক্ষিক ইস্যু এবং বিষয়টি যখন রাষ্ট্রসঙ্ঘে পড়ে রয়েছে, তখন সরকার কিভাবে একাই এই পদক্ষেপ নিতে পারে! শ্রী শাহ্‌ সমুচিত জবাব দিয়ে এবং বিরোধীদের দিকে চ্যালেঞ্জ ছুঁড়ে দিয়ে বলেন, বিরোধীরা সভায় এ বিষয়ে তাদের অবস্থান স্পষ্ট করুক যে, তাঁরা কাশ্মীর প্রসঙ্গে রাষ্ট্রসংঘের মধ্যস্থতাকে সমর্থন করেন কি না! বিরোধীদের এ ধরনের প্রসঙ্গ উত্থাপনের মধ্য দিয়ে সংসদের যোগ্যতা নিয়েই তাঁরা প্রশ্ন তুলে দিয়েছেন।


    শ্রী শাহ্‌ সদস্যদের কাছে জানতে চান যে, ভারতকে যাঁরা ভালোবাসেন, বিরোধীদের এ ধরনের প্রশ্নে তাঁরা উদ্বিগ্ন হয়েছেন। আমি সর্বদাই গঠনমূলক আলোচনায় রাজি। তবে, ধ্বংসাত্মক তর্ক-বিতর্কে অংশ নিতে ইচ্ছুক নই। ভারত ও পাকিস্তান সম্পর্কিত রাষ্ট্রসংঘের সনদের জম্মু ও কাশ্মীরে প্রয়োগ নিয়ে শ্রী শাহ্‌ বলেন, এই সনদ অনুযায়ী ভারতের সেনাবাহিনীগুলি কখনও অন্য দেশের ভৌগোলিক অখন্ডতা লঙ্ঘন করেনি। ১৯৬৫’র যেদিন পাকিস্তান সনদের ধারা লঙ্ঘন করে, সেদিনই সনদ লঙ্ঘিত হয়েছিল। পাকিস্তানের আগ্রাসী মনোভাবের সঙ্গে সঙ্গেই গণভোটের প্রশ্নও বিলীন হয়ে গিয়েছে। ভারতের ভৌগোলিক অখন্ডতার বিষয়ে যে কোনও সিদ্ধান্ত নেওয়ার পূর্ণ অধিকার ভারত সরকারের রয়েছে। এই বিষয়টিতে রাষ্ট্রসংঘও সহমত পোষণ করেছে বলে স্বরাষ্ট্র মন্ত্রী জানান।


    বিরোধী পক্ষকে স্মরণ করিয়ে দিয়ে শ্রী শাহ্‌ জানতে চান, কাশ্মীর প্রসঙ্গকে কে রাষ্ট্রসংঘে নিয়ে গিয়েছিল? কে সেই ব্যক্তি যিনি ১৯৪৮ সালে যুদ্ধ বিরতির সিদ্ধান্ত নিয়েছিলেন? সেই সময় পরিস্থিতির মোকাবিলায় আমাদের সেনাবাহিনীকে নির্দ্বিধায় পদক্ষেপ নেওয়ার উদার ক্ষমতা দেওয়া হয়েছিল কি? যদি তা হ’ত, তা হলে আজ পাকিস্তান অধিকৃত কাশ্মীর ভারতের অবিচ্ছেদ্য অঙ্গ হ’ত।


    সভায় জম্মু ও কাশ্মীর সম্পর্কিত প্রস্তাব ও বিলগুলি পেশ করে শ্রী শাহ্‌ বলেন যে, এই সভা বহু ঐতিহাসিক মুহূর্তের সাক্ষী থেকেছে। আজ আরও একবার এই সভা এক সোনালী দিন প্রত্যক্ষ করছে, যখন আমরা জম্মু ও কাশ্মীরকে ভারতের প্রকৃত অঙ্গ হিসাবে নিয়ে আসতে চলেছি। এখন থেকে স্থানীয় জনপ্রতিনিধিদের পার্বত্য পরিষদের বিষয়ে মতপ্রকাশের অধিকার থাকবে। সরকারগুলি গণতান্ত্রিক উপায়ে নির্বাচিত হবে এবং রাজ্যে স্থানীয় স্বায়ত্ত্ব শাসিত সংস্থা ও প্রশাসনগুলিকে নির্বাচিত সরকারগুলি পরিচালনা করবে।


    কেন্দ্রশাসিত অঞ্চলের মর্যাদা জম্মু ও কাশ্মীরে কতদিন বলবৎ থাকবে, সে সম্পর্কে বেশ কয়েকজন সদস্যের পক্ষ থেকে যে আশঙ্কা প্রকাশ করা হয়েছে, সেই সঙ্গে শ্রী শাহ্‌ জানান যে, লাদাখের কেন্দ্রশাসিত অঞ্চলের মর্যাদা দানের দাবি দীর্ঘদিনের। তিনি আরও বলেন, ‘আমি জম্মু ও কাশ্মীরের মানুষকে আশ্বস্ত করে বলতে চাই যে, স্বাভাবিক অবস্থা ফিরে এলেই পুনরায় রাজ্যের মর্যাদা ফিরিয়ে দেওয়া হবে’। পাকিস্তান অধিকৃত কাশ্মীর ও আকসাই চিন জম্মু ও কাশ্মীরের অবিচ্ছেদ্য অংশ। তিনি আরও জানান, জম্মু ও কাশ্মীরে নির্বাচিত জনপ্রতিনিধি সহ আইন পরিষদ থাকবে। তবে, এটা ভুল ধারণা যে, সেখানকার প্রশাসন পরিচালিত হবে কেন্দ্রের মাধ্যমে। শ্রী শাহ্‌ ৩৭০ ও ৩৭১ নম্বর ধারার কথা উল্লেখ করে বলেন, ৩৭০ নম্বর ধারাটি রদ করা হলেও ৩৭১ নম্বর ধারা রদ করার কোনও অভিপ্রায় সরকারের নেই। নাগা চুক্তি ও ৩৭০ নম্বর ধারার মধ্যে কোনও সম্পর্ক নেই বলেও তিনি স্পষ্ট জানান। মন্ত্রী বলেন, অতীতে যে ভুল করা হয়েছে, বর্তমান সরকার তার পুনরাবৃত্তি করবে না।


    বর্তমানে জম্মু ও কাশ্মীরে সেনা মোতায়েন এবং ইন্টারনেট পরিষেবা বন্ধ করে দেওয়া প্রসঙ্গে শ্রী শাহ্‌ সভায় সকলকে আশ্বস্ত করে বলেন যে, ঐ রাজ্যে হিংসায় প্ররোচনা দেওয়া থেকে দূরভিসন্ধীমূলক উদ্দেশ্যগুলিকে প্রতিহত করাই সেনা মোতায়েন ও ইন্টারনেট পরিষেবা বন্ধ করে দেওয়ার মূল উদ্দেশ্য। এর পেছনে অন্য কোনও কারণ নেই। তবে, দেশে শান্তি বজায় রাখতে সতর্কতামূলক ব্যবস্থা গ্রহণ থেকে সরকারকে কেউ টলাতে পারবে না। তিনি একথা স্পষ্ট করে জানিয়ে দেন যে, সরকার বিচ্ছিন্নতাবাদী শক্তি ও যারা সীমান্তপারের সন্ত্রাসে মদত দিয়ে থাকেন, তাদের সঙ্গে কখনও আলোচনায় বসবে না। জম্মু ও কাশ্মীরে শান্তি প্রতিষ্ঠা ও উন্নয়নে অঙ্গীকারবদ্ধ হলেই সরকার যে কোনও পক্ষের সঙ্গে আলোচনায় রাজি।


    পূর্বতন অন্ধ্রপ্রদেশ রাজ্যের বিভাজন প্রসঙ্গে বিরোধীদের উদ্দেশ্যে স্বরাষ্ট্র মন্ত্রী বলেন যে, এই রাজ্যের বিভাজনের প্রস্তাব রাজ্য বিধানসভায় দুই-তৃতীয়াংশ ভোটে খারিজ হয়ে গেলেও বিগত কেন্দ্রীয় সরকার রাজনৈতিক দলগুলির সঙ্গে আলাপ-আলোচনা ছাড়াই রাজ্যের বিভাজনের প্রক্রিয়া এগিয়ে নিয়ে যায়।


    ৩৭০ নম্বর ধারা বাতিল প্রসঙ্গে মন্ত্রী বলেন, এর পেছনে কোনও সম্প্রদায়গত বিষয় লুকিয়ে নেই। জম্মু ও কাশ্মীরে বসবাসকারী বিভিন্ন সম্প্রদায় ও জাতির মানুষ এই ধারার ফলে সমানভাবে ক্ষতিগ্রস্ত হয়েছেন। এমনকি, এই ধারাটি শিখ, বৌদ্ধ ও অন্যান্য ধর্মের প্রতিও স্থায়ী বৈষম্যমূলক আচরণ করেছে। তিনি আরও জানান, বিগত ৭০ বছরে রাজ্যে ৪১ হাজার ৫০০ জন মানুষ প্রাণ হারিয়েছেন। ‘এখন আমাদের এটাই উচিৎ কি যে, ঐ একই পথ অনুসরণ করে মানুষের হত্যালীলা অব্যাহত থাকুক’। এই নীতির জন্য কে দায়ী? জম্মু ও কাশ্মীর ও লাদাখের যুবসম্প্রদায়ের জন্য কি উন্নয়নের প্রয়োজন নেই? ভোট ব্যাঙ্কের রাজনীতির জন্য আর কতদিন আমরা তাঁদের বঞ্চিত করে রাখবো। ৩৭০ নম্বর ধারা বাতিল কেবল ঐতিহাসিক ভুলই নয়, বরং এই ঐতিহাসিক ভুল সংশোধনের এ এক ঐতিহাসিক পদক্ষেপ-স্বরূপ। ভোট ব্যাঙ্কের জন্য এই সাহসী পদক্ষেপ নেওয়া হয়নি, বরং জম্মু, কাশ্মীর সহ তিনটি দেশের মানুষের কল্যাণেই এই পদক্ষেপ।


    শ্রী শাহ্‌ আরও বলেন, যাঁরা ৩৭০ নম্বর ধারা বাতিলের বিপক্ষে, তাঁরা বাল্যবিবাহ বর্জন আইনেরও বিপক্ষে। এই ৩৭০ নম্বর ধারা বলবৎ থাকার কারণেই জম্মু ও কাশ্মীরে বাল্যবিবাহ সংক্রান্ত এই আইনটি কার্যকর করা যায়নি। একইভাবে, শিক্ষার অধিকার আইন, ভূমি অধিগ্রহণ আইন, বিশেষভাবে সক্ষম ব্যক্তিদের ক্ষমতায়ন সংক্রান্ত একাধিক আইন, প্রবীণ নাগরিক আইন, সীমানা পুনর্বিন্যাস আইন, হুইসেল ব্লোয়ার বা সমাজ সচেতক আইন, আদিবাসীদের ক্ষমতায়ন সংক্রান্ত আইন এমনকি জাতীয় সংখ্যালঘু কমিশন, জাতীয় শিক্ষক শিক্ষণ পর্ষদ প্রভৃতি কার্যকর করা সম্ভব হয়নি। জম্মু ও কাশ্মীরের মানুষের স্বার্থে এই আইনগুলি কার্যকর না হওয়ার ফলে কি লাভ হয়েছে, স্বরাষ্ট্র মন্ত্রী তা সভায় জানতে চান! তিনি জানান, জম্মু ও কাশ্মীরে রাষ্ট্রপতির শাসন জারি হওয়ার পর দুর্নীতির সঙ্গে যুক্ত মামলাগুলিতে পুনরায় আইনি প্রক্রিয়া চালু হয়েছে। যারা এ ধরনের ঘটনায় জড়িত রয়েছে, তারাই ৩৭০ নম্বর ধারা বাতিলের বিরোধিতা করেছে। বিগত ৭০ বছর ধরে ৩৭০ নম্বর ধারার দরুণ গণতন্ত্র এই রাজ্যে রুদ্ধ হয়ে পড়েছে। আজ এই সরকার ক্ষমতায় আসার পর ৪০ হাজার পঞ্চায়েত সদস্য ও পঞ্চায়েত প্রধান গণতান্ত্রিক প্রক্রিয়ায় অংশগ্রহণ করে রাজ্যের অগ্রগতি ও উন্নয়নকে এগিয়ে নিয়ে চলেছেন।


    সীমান্ত পারের সন্ত্রাস প্রসঙ্গে শ্রী শাহ্‌ বলেন, জম্মু ও কাশ্মীরে ৩৭০ নম্বর ধারা বলবতের সুযোগ নিয়ে পাকিস্তান এই রাজ্যটিতে বিচ্ছিন্নতাবাদ ও সন্ত্রাসবাদের বীজ বপণ করেছে। এই রাজ্যে ৩৭০ নম্বর ধারা বলবৎ হওয়ার ফলে কি লাভ হয়েছে, তা ভেবে দেখার জন্য আমি সংশ্লিষ্ট সকলের প্রতি আবেদন জানাই। এই ধারা উন্নয়নের বাধা হয়ে দাঁড়িয়েছে এবং সন্ত্রাসবাদকে প্রশ্রয় দিয়েছে। একমাত্র এই ধারা রদ করার মাধ্যমেই আমরা রাজ্যের মানুষকে মূলস্রোতে নিয়ে আসতে পারি এবং খোলা মনে তাদের জীবনযাপনের সুযোগ করে দিতে পারি। শ্রী শাহ্‌ বলেন, জম্মু ও কাশ্মীর এই পৃথিবীর স্বর্গ-স্বরূপ। আমি প্রত্যেককে আশ্বস্ত করে বলতে চাই যে, ভারতীয় যুক্তরাজ্যের সমস্ত আইন এই রাজ্যটিতে বলবৎ হলে পৃথিবীর স্বর্গ হিসাবে জম্মু ও কাশ্মীরের যে মর্যাদা রয়েছে, তা বজায় থাকবে।


    স্বরাষ্ট্র মন্ত্রী এই সমস্ত বিষয়গুলি সভার সদস্যদের আরও একবার ভেবে দেখার আহ্বান জানিয়ে জম্মু ও কাশ্মীরের মানুষকে উন্নয়নের মূলস্রোতে ফিরিয়ে আনার প্রচেষ্টায় সরকারের সঙ্গে হাত মেলানোর অনুরোধ জানান।


    CG/BD/SB……07_August_2019...…(1492)…..( 1581391 ).

    
    
    (Release ID: 1581491) Visitor Counter : 16