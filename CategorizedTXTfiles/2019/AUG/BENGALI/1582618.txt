      সড়কপরিবহণওমহাসড়কমন্ত্রক

      মোটর গাড়ি আইন, ২০১৯ বলবৎ করতে মন্ত্রক উদ্যোগী হয়েছে : শ্রী গড়করি
      Posted On: 22 AUG 2019 3:09PM by PIB Kolkata


    নয়াদিল্লি, ২১ অগাস্ট, ২০১৯


    কেন্দ্রীয় সড়ক পরিবহণ ও মহাসড়ক মন্ত্রী শ্রী নীতিন গড়করি জানিয়েছেন, তাঁর মন্ত্রক আগামী পয়লা সেপ্টেম্বর থেকে সারা দেশে মোটর গাড়ি আইন বলবৎ করতে উদ্যোগী হয়েছে। নতুন দিল্লিতে বুধবার মন্ত্রকের নতুন ওয়েবসাইটের উদ্বোধন উপলক্ষে এক অনুষ্ঠানে তিনি একথা জানান। তিনি বলেন, নতুন এই ওয়েবসাইটে একটি ড্যাশবোর্ড থাকছে যেখানে জাতীয় মহাসড়ক, জমি অধিগ্রহণ এবং ফাসট্যাগ সংক্রান্ত তথ্য থাকবে। এছাড়াও, ওয়েবসাইটটি থেকে রাজ্যভিত্তিক এবং মাস-ভিত্তিক নতুন গাড়ির রেজিস্ট্রেশনের তথ্যও পাওয়া যাবে।


    শ্রী গড়করি আরও জানান, মোটর গাড়ি আইন, ২০১৯ তৈরি করার সময় পুরনো আইনে এমন ৬৩টি ধারা ছিল যেগুলি খতিয়ে দেখার জন্য আইন মন্ত্রকের কাছে পাঠানো হয়েছে। আইন মন্ত্রকের অনুমোদন পাওয়া গেলে আগামী পয়লা সেপ্টেম্বর থেকে সারা দেশে মোটর গাড়ি আইন বলবৎ করা হবে। এই আইন অবশেষে বাস্তবায়িত হতে চলায় শ্রী গড়করি সন্তোষ প্রকাশ করে বলেন, এর ফলে দেশে এক নিরাপদ ও দুর্নীতিমুক্ত সড়ক পরিবহণ ব্যবস্থা গড়ে তোলা সম্ভব হবে। তিনি আরও জানান, জাতীয় পরিবহণ নীতিকেও আইনের আওতায় নিয়ে আসা হবে যার ফলে দেশে এক কার্যকর ও মাল্টি-মোডাল পরিবহণ ব্যবস্থা গড়ে উঠবে।


    ২০১৯-এর মোটর গাড়ি আইন, সড়ক দুর্ঘটনা কমাতে সহায়ক হবে বলে আশা প্রকাশ করে শ্রী গড়করি জানান, জাতীয় মহা সড়কে ৭৮৬টি দুর্ঘটনা প্রবণ এলাকাকে চিহ্নিত করা হয়েছে। মহাসড়কের এই অংশগুলিতে দুর্ঘটনা রোধের জন্য মন্ত্রক ১২ হাজার কোটি টাকা খরচ করছে। এছাড়াও, জাতীয়, রাজ্য ও জেলাস্তরীয় মহাসড়কগুলিতে দুর্ঘটনা প্রবণ এলাকায় দুর্ঘটনার সংখ্যা কমাতে ১৪ হাজার কোটি টাকা খরচের জন্য বিশ্ব ব্যাঙ্ক ও এশীয় উন্নয়ন ব্যাঙ্কের সঙ্গে কথাবার্তা চলছে।


    মন্ত্রী আরও জানান, আগামী ডিসেম্বর মাস থেকেই সমস্ত যানবাহনে ফাসট্যাগ স্টিকার লাগানো বাধ্যতামূলক করা হয়েছে। এখনও পর্যন্ত এ ধরনের ৫২ লক্ষ ৫৯ হাজার স্টিকার দেওয়া হয়েছে। জাতীয় মহাসড়কের টোল প্লাজা ছাড়াও সুনির্দিষ্ট ব্যাঙ্ক শাখাগুলি থেকে এই ধরনের স্টিকার সংগ্রহ করা যেতে পারে। ই-বাণিজ্য প্ল্যাটফর্মেও স্টিকার রয়েছে। গ্রাহকরা ‘মাই ফাসট্যাগ’ মোবাইল অ্যাপ ব্যবহার করে নিজেদের ব্যাঙ্ক অ্যাকাউন্টের সঙ্গে ফাসট্যাগ লিঙ্ক যুক্ত করতে পারেন। গুগল প্লে স্টোর থেকে এই মোবাইল অ্যাপটি ডাউনলোড করা যাবে।


    CG/ BD /DM

    
    
    (Release ID: 1582618) Visitor Counter : 67
    
    
      Read this release in: English