      স্বরাষ্ট্র মন্ত্রক

      কেন্দ্রীয় স্বরাষ্ট্র প্রতিমন্ত্রী শ্রী নিত্যানন্দ রাই দেশে বর্তমান বন্যা পরিস্থিতি নিয়ে একটি উচ্চপর্যায়ের পর্যালোচনা বৈঠক করলেন
      Posted On: 09 AUG 2019 4:08PM by PIB Kolkata


    নয়াদিল্লি, ৯ অগাস্ট, ২০১৯


    কেন্দ্রীয় স্বরাষ্ট্র মন্ত্রী শ্রী অমিত শাহ-এর পরামর্শে দপ্তরের প্রতিমন্ত্রী শ্রী নিত্যানন্দ রাই দেশে বর্তমান বন্যা পরিস্থিতি নিয়ে একটি উচ্চপর্যায়ের বৈঠক করেন। এই বৈঠকে বিভিন্ন কেন্দ্রীয় মন্ত্রক এবং সংস্থাগুলির সঙ্গে পরিস্থিতির মোকাবিলার প্রস্তুতি নিয়ে আলোচনা করা হয়।


    ভারতীয় আবহাওয়া দপ্তরের তথ্যানুযায়ী, গত দু’দিনে মহারাষ্ট্র, কেরল এবং কর্ণাটকে অতিরিক্ত বৃষ্টি হয়েছে। এছাড়া, গুজরাট, পশ্চিম মধ্যপ্রদেশ এবং পূর্ব রাজস্থানে আগামী ২৪ ঘন্টায় ভারী বৃষ্টিপাতের পূর্বাভাস দেওয়া হয়েছে। জাতীয় বিপর্যয় মোকাবিলা বাহিনীর মহানির্দেশক জানিয়েছেন, বন্য কবলিত চারটি রাজ্যে ৮৩-টি দল প্লাবিত অঞ্চলে প্রয়োজনীয় সরঞ্জাম নিয়ে প্রস্তুত রয়েছে। এছাড়া, সেনাবাহিনী, নৌ-বাহিনী, বায়ুসেনা ও উপকূলরক্ষী বাহিনীর ১৭৩-টি দলকে সতর্ক করা হয়েছে। কেন্দ্রীয় স্বরাষ্ট্র মন্ত্রক, জাতীয় বিপর্যয় মোকাবিলা বাহিনী, ভারতীয় আবহাওয়া দপ্তর এবং কেন্দ্রীয় জল পর্ষদের কন্ট্রোল রুমগুলি পরিস্থিতির দিকে প্রতিনিয়ত নজর রেখে চলেছে। এ পর্যন্ত ৮২ হাজার লোককে নিরাপদ স্থানে সরিয়ে নিয়ে যাওয়া হয়েছে ও ২,৩২৫ জনকে উদ্ধার করা হয়েছে।


    পর্যালোচনা বৈঠকের পর শ্রী নিত্যানন্দ রাই উত্তর-পশ্চিম মৌসুমি বায়ুর প্রভাবে যেসব রাজ্যে বন্যা পরিস্থিতি সৃষ্টি হচ্ছে সেখানে উচ্চপদস্থ আধিকারিকদের সবরকম ব্যবস্থা গ্রহণের জন্য প্রস্তুত থাকতে বলেছেন। জাতীয় বিপর্যয় মোকাবিলা বাহিনী, প্রতিরক্ষা মন্ত্রক এবং অন্যান্য সংস্থাগুলিকে সংশ্লিষ্ট রাজ্যগুলি থেকে অনুরোধ আসলে তৎক্ষণাৎ ত্রাণ ও উদ্ধার কাজে প্রয়োজনীয় ব্যবস্থা নিতে পরামর্শ দেওয়া হয়েছে।


    স্বরাষ্ট্র সচিব, জাতীয় বিপর্যয় মোকাবিলা বাহিনীর মহানির্দেশক, জাতীয় বিপর্যয় ব্যবস্থাপনা সংস্থার সদস্যরা ছাড়াও প্রতিরক্ষা মন্ত্রক, কেন্দ্রীয় জল পর্ষদ ও ভারতীয় আবহাওয়া দপ্তরের উচ্চপদস্থ আধিকারিকরা এই বৈঠকে উপস্থিত ছিলেন।


    কেন্দ্রীয় স্বরাষ্ট্র মন্ত্রী পরিস্থিতির দিকে প্রতি মুহূর্তে নজর রেখে চলেছেন এবং সংশ্লিষ্ট আধিকারিকদের প্রয়োজনীয় নির্দেশ দিতে পরামর্শ দিয়েছেন।


    SSS/CB/DM

    
    
    (Release ID: 1581659) Visitor Counter : 6
    
    
      Read this release in: English