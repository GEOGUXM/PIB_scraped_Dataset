      প্রধানমন্ত্রীরদপ্তর

      ১৩ই আগস্ট, ২০১৯ তারিখে ডঃ বিক্রম সারাভাইয়ের জন্ম শতবার্ষিকী উপলক্ষে জাতির উদ্দেশে প্রধানমন্ত্রীর বার্তা
      Posted On: 26 AUG 2019 4:52PM by PIB Kolkata


    নয়াদিল্লি, ১৩ আগস্ট, ২০১৯


    নমস্কার, আজ সমস্ত ভারতবাসীর জন্য একটি বিশেষ দিন। আজ আমরা ডঃ বিক্রম সারাভাইয়ের শততম জন্ম জয়ন্তী পালন করছি। এই উপলক্ষটি এমন সময়ে এসেছে, যখন ভারত চাঁদের মাটিতে অবতরণ করতে চলেছে । আগামী মাসে যখন বিক্রম লেন্ডার চন্দ্রপৃষ্ঠে অবতরণ করবে , তখন এটি হবে ১৩০ কোটি ভারতবাসীর পক্ষ থেকে ডঃ সারাভাই – এর প্রতি বিশেষ শ্রদ্ধাঞ্জলি।


    বন্ধুগণ, আমি অত্যন্ত আনন্দিত যে, ভারত সরকারের দুটি বিভাগ – মহাকাশ বিভাগ এবং পরমাণু শক্তি বিভাগ যৌথভাবে এই জন্ম শতবার্ষিকীর আয়োজন করেছে। সেজন্য আমি উভয় বিভাগকে শুভেচ্ছা জানাই। এ বছর জানুয়ারি মাসেই আমেদাবাদে আমার ডঃ সারাভাইয়ের মূর্তির আবরণ উন্মোচনের সৌভাগ্য হয়েছিল।


    বন্ধুগণ, জন্মভূমির পাশাপাশি, আমেদাবাদ তাঁর কর্মভূমিও ছিল। সেই সময়ে আমেদাবাদে ‘ফিজিক্যাল রিসার্চ ল্যাবরেটরি, স্পেস অ্যাপ্লিকেশন সেন্টার, টেক্সটাইল ইন্ডাস্ট্রি রিসার্চ অ্যাসোসিয়েশন, ইন্ডিয়ান ইন্সটিটিউট অফ ম্যানেজমেন্ট – এর মতো অনেক গুরুত্বপূর্ণ প্রতিষ্ঠান গড়ে তোলার ক্ষেত্রে তাঁর উল্লেখযোগ্য ভূমিকা ছিল।


    বন্ধুগণ, ডঃ সারাভাইকে বিশ্বের বৈজ্ঞানিকরা খুব ভালোভাবেই জানেন। বর্তমান প্রজন্মের জন্য তাঁর প্রেরণাদায়ী জীবন সম্পর্কে জ্ঞান অত্যন্ত উপযোগী হয়ে উঠবে। ডঃ বিক্রম সারাভাই ছোটবেলাতেই বিজ্ঞানের খুঁটিনাটি এবং যন্ত্র–বিশ্বের প্রতি আকর্ষণ অনুভব করতেন। আমাদের আশেপাশে আজ এমন অনেক প্রতিভা রয়েছে, যারা এই মহাপুরুষের জীবন ও অনুসন্ধিৎসা থেকে অনেক কিছু শিখতে পারেন। ছোটবেলাতেই ডঃ সারাভাই, ডঃ সিভি রমণের ব্যক্তিত্ব দ্বারা প্রভাবিত হয়েছিলেন। তাঁর এই আকর্ষণ ভারতের বৈজ্ঞানিক ভবিষ্যতের ‘মিশন’ রূপে পরিগণিত হয়েছিল। এভাবেই অনেক মহাপুরুষদের জীবন ও কর্ম থেকে বর্তমান প্রজন্মের ছেলেমেয়েরা জীবনের লক্ষ্য স্থির করার প্রেরণা পেতে পারে।


    বন্ধুগণ, ডঃ সারাভাইয়ের দৃঢ় বিশ্বাস ছিল যে, ভারতের উন্নয়নের পথ বিজ্ঞান ও প্রযুক্তির সাহায্যেই তৈরী হবে। তিনি বলতেন, বিশ্বের সমাজে সার্থক ভূমিকা পালন করার জন্য সমাজের সমস্ত সমস্যা সমাধানের জন্য আধুনিক প্রযুক্তি ব্যবহারের ক্ষেত্রে ভারত যেন কারও থেকে পিছিয়ে না থাকে। এই ভবিষ্যৎ দৃষ্টি আজকের ভারতকে বিজ্ঞান ও প্রযুক্তির ক্ষেত্রে বিশ্বে বড় শক্তি রূপে পরিগণিত করতে গুরুত্বপূর্ণ ভূমিকা পালন করেছে। মহাকাশ প্রযুক্তি ও পরমাণু প্রযুক্তির মতো নানা বিষয়কে ভারত সাধারণ মানুষের পরিষেবা ও নিরাপত্তা বৃদ্ধির ক্ষেত্রে প্রয়োগ করতে পারছে।


    বন্ধুগণ, বিজ্ঞান ও প্রযুক্তিকে কিভাবে তিনি সাধারণ জনগণের উপযোগী করে তুলতে চেয়েছিলেন, তার উজ্জ্বল দৃষ্টান্ত হ’ল ‘সাইট প্রোগ্রাম’ বা মহাকাশ ও টেলিভিশন’কে শিক্ষার হাতিয়ার হিসাবে গড়ে তোলার প্রথম সফল প্রচেষ্টা ডঃ সারাভাই করেছিলেন। তাঁর এই প্রচেষ্টা দ্বারা অনুপ্রাণিত হয়ে গুজরাটের খেড়ায় ‘কম্যুনিকেশন প্রোজেক্ট’ চালু হয় এবং দেখতে দেখতে ভারতে কৃত্রিম উপগ্রহকে শিক্ষার মাধ্যম হিসাবে ব্যবহার করার প্রয়োগ সাফল্যের পথে এগিয়ে চলে ।


    বন্ধুগণ, আজ প্রত্যেক ভারতবাসী নিজেদের বৈজ্ঞানিক ক্ষমতা নিয়ে গর্ব করেন। কিন্তু কল্পনা করুন, ডঃ হোমি ভাবার মৃত্যুর পর দেশের বিজ্ঞান জগতে যে শূন্যস্থান তৈরি হয়েছিল, তা পূরণ করা কতটা কঠিন ছিল! ডঃ সারাভাই নিজের দক্ষতা ও নেতৃত্বের ক্ষমতা দিয়ে আমাদের পরমাণু এবং মহাকাশ কর্মসূচিকে নতুন মাত্রা প্রদান করেছিলেন। তিনি যে রকেটটিকে থুম্বা থেকে উৎক্ষেপণ করেছিলেন, তার সাফল্যই আজ ভিন্ন ভিন্ন রূপ নিয়ে আমাদের চাঁদ ও মঙ্গলে পৌঁছে দিচ্ছে। আজ মহাকাশে ভারতের সমস্ত সাফল্য বিশ্ববাসী আগ্রহ সহকারে দেখছেন ও প্রশংসায় পঞ্চমুখ হচ্ছেন।


    বন্ধুগণ, ডঃ সারাভাই একজন মহান বৈজ্ঞানিক তো ছিলেনই, একজন খুব ভালো মানুষ এবং অন্তর থেকে একজন শিক্ষকও ছিলেন। তিনি যত ব্যস্তই থাকুন না কেন, আগ্রহী ছাত্রছাত্রীদের জন্য সর্বদা সময় বের করতেন। তাঁর দৃঢ় বিশ্বাস ছিল যে, দক্ষ এবং সক্ষম বৈজ্ঞানিকদের নতুন প্রজন্মই নতুন ভারতের নির্মাণ করবে। তিনি বিজ্ঞানের প্রতি সমর্পিত একজন সিপাহী তো ছিলেনই, ভারতীয় সংস্কৃতি এবং সংস্কৃত ভাষার চর্চাকেও তিনি অত্যন্ত উৎসাহ যোগাতেন। ভারতীয় দর্শন সম্পর্কে তাঁর জ্ঞান ছিল অপরিসীম। তিনি বলতেন যে, ‘কর্মন্যেওয়াধিকারস্তে’র সিদ্ধান্ত সুনির্দিষ্ট লক্ষ্য এবং নির্মোহের ভিত্তি, যা বৈজ্ঞানিকদের জন্য অত্যন্ত জরুরি।


    বন্ধুগণ, নিজের জীবনে ডঃ সারাভাই ছিলেন অত্যন্ত স্পষ্টবাদী। তিনি মনে করতেন, আমাদের সমস্ত ক্ষমতা ও দক্ষতা, যতক্ষণ না সমাজের কাজে লাগে, দেশের উপকারে লাগে, ততক্ষণ অসম্পূর্ণ থাকে। সেজন্য বিজ্ঞান ও প্রযুক্তির প্রত্যেক ছাত্রের কাছে আমার প্রত্যাশা হ’ল তাঁরা যেন সমাজের সমস্যাগুলি বোঝেন এবং সেগুলির সমাধানে উদ্ভাবন ও আবিষ্কার করে। ডঃ সারাভাই আমাদের জন্য একটি বড় ঐতিহ্য রেখে গেছেন। আমাদের দায়িত্ব হ’ল সেই ঐতিহ্যকে প্রত্যেক মানুষের কাছে পৌঁছে দেওয়া, যাতে দেশের নবীন প্রজন্ম তা থেকে প্রেরণা পায় এবং নিজেদের জ্ঞান ও কর্মের মাধ্যমে শুধু দেশ নয়, সমগ্র মানবতার ভবিষ্যতকে লালন করতে পারে।


    আমি আজ দেশের সমস্ত জনগণ, বিশেষ করে স্কুল-কলেজ ও বিশ্ববিদ্যালয়ে পাঠরত ছাত্রছাত্রীদের অনুরোধ জানাই যে, আপনারা ইসরো আয়োজিত অনলাইন স্পেস ক্যুইজে অবশ্যই অংশগ্রহণ করুন। ১০ই আগস্ট থেকে এই ক্যুইজ শুরু হয়েছে এবং চলবে ২০শে আগস্ট পর্যন্ত চলবে। এই প্রতিযোগিতায় প্রত্যেক রাজ্য থেকে দু’জন বিজেতাকে ৭ই সেপ্টেম্বর হরিকোটায় আমন্ত্রণ জানানো হবে। তাঁরা চন্দ্রযান-২ – এ চন্দ্রপৃষ্ঠে অবতরণের ঐতিহাসিক মুহূর্তের সাক্ষী থাকতে পারবেন।


    এই উপলক্ষে ডঃ বিক্রম সারাভাইয়ের স্মৃতিতে কয়েকটি মুদ্রা, ফটো অ্যালবাম এবং মহাকাশে ভারতের সাফল্য নিয়ে রচিত একটি সংগ্রহযোগ্য পুস্তক প্রকাশনের জন্য আমি মহাকাশ এবং পরমাণু জ্বালানি বিভাগকে শুভেচ্ছা জানাই।


    আরেকবার ডঃ বিক্রম সারাভাইকে সাদর শ্রদ্ধাঞ্জলি অর্পণ করি।


    আপনাদের সবাইকে অনেক অনেক ধন্যবাদ।


    CG/SB/SB

    
    
    (Release ID: 1583051) Visitor Counter : 127
    
    
      Read this release in: English