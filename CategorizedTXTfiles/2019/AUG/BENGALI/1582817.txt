      অর্থমন্ত্রক

      ক্ষুদ্র নতুন উদ্যোগগুলির কর ছাড়ের সুবিধার প্রসঙ্গে সিবিডিটি-র স্পষ্টিকরণ
      Posted On: 23 AUG 2019 11:44PM by PIB Kolkata


    নয়াদিল্লি, ২৩ অগাস্ট , ২০১৯


    কেন্দ্রীয় প্রত্যক্ষ কর পর্ষদ (সিবিডিটি)নতুন ক্ষুদ্র উদ্যোগগুলির কর ছাড়ের সুবিধার প্রসঙ্গে বিস্তারিত ব্যাখ্যা দিয়েছে। ১৯৬১ সালের আয়কর আইনের ৮০-আইএসি ধারা অনুযায়ী ক্ষুদ্র স্টার্ট-আপগুলি গঠিত হওয়ার সাত বছরের মধ্যে তিন বছরের জন্য সম্পূর্ণ আয়কর ছাড়ের সুযোগ পাবে।


    তবে সিবিডিটি আরও জানিয়েছে, এই কর ছাড়ের সুযোগ সব ক্ষুদ্র স্টার্ট-আপের জন্য প্রযোজ্য নয়। শিল্পনীতি এবং প্রসার দপ্তরের (ডিপিআইআইটি) সব শর্তগুলি পূরণের পাশাপাশি আয়কর আইনের ৮০-আইএসি ধারার নিয়ম এক্ষেত্রে বিবেচিত হবে।


    সম্প্রতি কিছু সংবাদমাধ্যমে প্রকাশিত খবরে জানানো হয়েছিল, ডিপিআইআইটি-র নিয়ম অনুযায়ী যেসব সংস্হার আয় ১০০ কোটি টাকার মধ্যে, তাঁরা অনেকেই আয়কর দিতে বাধ্য হচ্ছেন। সিবিডিটি এ বিষয়ে বিশদে ব্যাখ্যা দিয়ে জানিয়েছে, ১৯ ফেব্রুয়ারী ডিপিআইআইটি-র বিজ্ঞপ্তি অনুসারে ১৯৬১ সালের আয়কর আইনের ৮০-আইএসি ধারা অনুযায়ী স্টার্ট-আপ সংস্হাগুলির ওপর আয়কর ধার্য করা হচ্ছে। কারণ, ওই আইনের তিন নম্বর অনুচ্ছেদে স্পষ্ট বলা আছে, যেসব সংস্হা কর ছাড়ের ১ এবং ২এ বর্ণিত সবকটি শর্ত পূরণ করতে পারে কেবলমাত্র তারাই কর ছাড়ের সুযোগ পেয়ে থাকে। এক্ষেত্রে আন্তঃমন্ত্রক শংসাপত্র পর্ষদের থেকে ওই সংস্হাকে একটি বিজ্ঞপ্তি নিয়ে আসতে হবে। যেখানে বলা থাকবে- সংশ্লিষ্ট বছরে ওই সংস্হার আয় ২৫ কোটি টাকার মধ্যে রয়েছে।


    ২০১৬ সালে আর্থিক আইনের ৮০ আইএসি ধারা অনুযায়ী ক্ষুদ্র নতুন উদ্যোগকে উৎসাহ দানের জন্য সরকার সিদ্ধান্ত নিয়েছিল যাদের বার্ষিক লাভের পরিমাণ ২৫ কোটি টাকার মধ্যে কেবল তাঁরাই এই সুযোগ পাবে।


      CG/CB/NS

    
    
    (Release ID: 1582817) Visitor Counter : 38
    
    
      Read this release in: English