      মানবসম্পদবিকাশমন্ত্রক

      কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ প্রযুক্তি সংক্রান্ত প্রদর্শনী টেকএক্স – এর উদ্বোধন করলেন
      Posted On: 05 AUG 2019 8:57PM by PIB Kolkata


    নয়াদিল্লি, ০৫ আগস্ট, ২০১৯


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ আইআইটি নতুন দিল্লিতে রবিবার প্রযুক্তি সংক্রান্ত প্রদর্শনী টেকএক্স – এর উদ্বোধন করেন। মানবসম্পদ উন্নয়ন মন্ত্রকের দুটি কর্মসূচির মাধ্যমে উৎপাদিত দ্রব্য এই টেকএক্স – এর প্রদর্শিত হয়। একটি কর্মসূচি হ’ল ইমপ্রিন্ট, যেখানে গবেষণার প্রভাব, উদ্ভাবনী ক্ষমতা ও প্রযুক্তি নিয়ে কাজ করা হয়। অপরটির নাম – উচ্চতর আবিষ্কার যোজনা (ইউএওয়াই)।


    এই উপলক্ষে আয়োজিত অনুষ্ঠানে মন্ত্রী বলেন, প্রধানমন্ত্রী শ্রী নরেন্দ্র মোদীর গবেষণার ওপর বিশেষ গুরুত্ব দিচ্ছেন। প্রধানমন্ত্রীর নতুন শ্লোগান ‘জয় জওয়ান, জয় কিষাণ, জয় বিজ্ঞান, জয় অনুসন্ধান’ – এর ওপর গুরুত্ব দিয়ে গবেষণা ক্ষেত্র অগ্রাধিকার পাচ্ছে। এই গবেষণার মাধ্যমে আমরা নতুন যুগের উন্নয়নে পৌঁছতে পারবো। তিনি বলেন, ভারতে গবেষণার জন্য জাতীয় গবেষণা ফাউন্ডেশন (এনআরএফ) নতুন দিশা দেখাচ্ছে।


    তিনি গবেষকদের কাছে অনুরোধ করেন, বিভিন্ন সামাজিক বিষয়ের ওপর গবেষণায় জোর দিতে, যাতে সমাজের তৃণমূল স্তরে সেই গবেষণার সুফল পৌঁছতে পারে। আজ প্রতিটি উন্নত দেশের বিশ্ববিদ্যালয়গুলির গবেষণার কারণেই সেই দেশের উন্নয়ন সম্ভব হয়েছে। ভারতকে বিশ্বের নেতৃত্বদানের অবস্থানে পৌঁছতে হলে আমাদের দেশের শিক্ষা প্রতিষ্ঠানগুলিকেও সেই রকম ভূমিকা নিতে হবে।


    মন্ত্রী বলেন, টেকএক্স – এর মাধ্যমে গবেষকরা তাঁদের উদ্ভাবনে যথযথা সুযোগ-সুবিধা পাচ্ছেন, এর ফলে তাঁরা গবেষণার কাজে আরও উৎসাহিত হবেন। এ বছর টেকএক্স – এ ইমপ্রিন্ট কর্মসূচির আওতায় ৫০টি মডেল এবং ইউএওয়াই – এর আওতায় ২৬টি মডেল প্রদর্শনের পাশাপাশি, ১৪২টি পোস্টার জায়গা করে নিয়েছে। এর মধ্যে উল্লেখযোগ্য হ’ল কম খরচে যক্ষ্মা রোগ নির্ণায়ক যন্ত্র, টাইপ-১ ডায়াবেটিক রোগীদের জন্য কৃত্রিম অগ্নাশয় তৈরি, ক্যান্সার রোগ নির্ণয় ও তার চিকিৎসায় স্বল্প মূল্যের যন্ত্র আবিষ্কার, পরিবেশ-বান্ধব অগ্নি সনাক্তকরণ যন্ত্র, ফল ও সব্জির মধ্যে কীটনাশকের উপস্থিতি নির্ণায়ক স্বল্প মূল্যের যন্ত্র ইত্যাদি। স্বাস্থ্য, বিদ্যুৎ, ন্যানো টেকনোলজি হার্ডওয়্যার, জলসম্পদ ও নদী ব্যবস্থাপনা, তথ্য ও সম্প্রচার প্রযুক্তি, নিরাপত্তা ও প্রতিরক্ষার মতো ১০টি প্রযুক্তির ক্ষেত্রে গবেষণায় সাহায্যের জন্য ২০১৫ সালের নভেম্বরে ইমপ্রিন্ট চালু হয়েছিল। এই কর্মসূচিতে মানবসম্পদ উন্নয়ন মন্ত্রক অর্ধেক অর্থ প্রদান করে, বাকি অর্ধেক সংশ্লিষ্ট মন্ত্রকগুলি দিয়ে থাকে। উচ্চতর আবিষ্কার যোজনা শিল্প ক্ষেত্রে চাহিদা মেটাতে ২০১৫ সালে ৬ই অক্টোবর চালু হয়েছিল। টেকএক্স – এর এই অনুষ্ঠানে উচ্চ শিক্ষা দপ্তরের সচিব শ্রী আর সুব্রহ্মনিয়াম, বিজ্ঞান ও প্রযুক্তি দপ্তরের সচিব শ্রী আশুতোষ শর্মা, দিল্লি, মাদ্রাজ, রুরকি আইআইটি’র নির্দেশকরা ইমপ্রিন্ট ও ইউএওয়াই – এর জাতীয় সমন্বয়কারীরা ছাড়াও বিভিন্ন প্রতিষ্ঠানের গবেষক, কেন্দ্রীয় বিদ্যালয়ের ছাত্রছাত্রী এবং নানা শিল্প প্রতিষ্ঠানের প্রতিনিধিরা উপস্থিত ছিলেন।


    CG/CB/SB

    
    
    (Release ID: 1581320) Visitor Counter : 91
    
    
      Read this release in: English