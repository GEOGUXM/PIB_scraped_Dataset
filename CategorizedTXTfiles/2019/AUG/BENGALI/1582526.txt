      রেলমন্ত্রক

      ভারতীয় রেল একবার ব্যবহারযোগ্য প্লাস্টিক সামগ্রীর ব্যবহারে নিষেধাজ্ঞা আরোপ করবে
      Posted On: 21 AUG 2019 5:27PM by PIB Kolkata


    নয়াদিল্লি, ২১ অগাস্ট, ২০১৯


    প্রধানমন্ত্রী শ্রী নরেন্দ্র মোদী এবারের স্বাধীনতা দিবসের ভাষণে আগামী দোসরা অক্টোবরের মধ্যে সারা দেশ থেকে একবার ব্যবহারযোগ্য প্লাস্টিকের ব্যবহার সম্পূর্ণরূপে বন্ধ করার আন্তরিক আহ্বান জানিয়েছিলেন। প্রধানমন্ত্রীর এই দৃষ্টিভঙ্গি অনুসরণ করেই ভারতীয় রেল আরও একবার প্লাস্টিকের সমূহ বিপদ থেকে প্রকৃতি ও পরিবেশের সুরক্ষায় উদ্যোগী হয়েছে। রেল মন্ত্রকের পক্ষ থেকে রেলের সমস্ত বিভাগকে আগামী দোসরা অক্টোবরের মধ্যে ৫০ মাইক্রনের কম ঘনত্ববিশিষ্ট একবার ব্যবহারযোগ্য প্লাস্টিকের ব্যবহার বন্ধ করতে কার্যকর ব্যবস্থা নেওয়ার নির্দেশ দেওয়া হয়েছে। উদ্দেশ্য, প্লাস্টিক থেকে তৈরি বর্জ্যের পরিমাণ কমানো ন্যূনতম করা এবং পরিবেশ-বান্ধব উপায়ে উৎপাদিত বর্জ্যের বিনাশসাধন।


    রেল মন্ত্রক এই প্রেক্ষিতে আগামী দোসরা অক্টোবরের মধ্যে একবার ব্যবহারযোগ্য প্লাস্টিক সামগ্রী ব্যবহারে নিষেধাজ্ঞা আরোপ করার জন্য এক বিজ্ঞপ্তি জারি করেছে। এই বিজ্ঞপ্তিতে রয়েছে একবার ব্যবহারযোগ্য প্লাস্টিক সামগ্রী নিষিদ্ধ; রেলের সমস্ত বিক্রেতা প্লাস্টিক নির্মিত ক্যারিব্যাগের ব্যবহার এড়িয়ে চলবেন; রেলের কর্মীরা প্লাস্টিক নির্মিত সামগ্রীর ব্যবহার কমাবেন এবং প্রয়োজনে তা এড়িয়ে চলবেন; একইসঙ্গে প্লাস্টিক উৎপাদন থেকে সৃষ্ট কার্বন নিঃসরণের মাত্রা কমানোর লক্ষ্যে একাধিকবার ব্যবহারযোগ্য এমন ব্যাগ ব্যবহার করবেন; আইআরসিটিসি প্লাস্টিক নির্মিত পানীয় জলের বোতলের পুনর্ব্যবহার বাড়াবে এবং যত দ্রুত সম্ভব প্লাস্টিক নির্মিত বোতল বিনাশকারী মেশিন সরবরাহ করা হবে।


    একবার ব্যবহারযোগ্য প্লাস্টিক সামগ্রীর ওপর রেলের এই নিষেধাজ্ঞা আগামী দোসরা অক্টোবর থেকে কার্যকর করতে সংশ্লিষ্ট সকল পক্ষকে পর্যাপ্ত সময় দেওয়া হচ্ছে যাতে ভারতীয় রেল ব্যবস্থাকে প্লাস্টিক-মুক্ত করে গড়ে তোলা যায়। মন্ত্রকের পক্ষ থেকে রেলের সমস্ত ইউনিটকে নির্দেশ দিয়ে বলা হয়েছে যে আগামী দোসরা অক্টোবর প্লাস্টিকের ব্যবহার এড়াতে শপথ গ্রহণ করার ব্যবস্থা করতে। এছাড়াও, রেল পরিষেবা ব্যবহারকারীদের মধ্যে সচেতনতা বাড়াতে এবং প্লাস্টিকের ক্ষতিকারক দিকগুলি সম্বন্ধে তাঁদেরকে তথ্যাভিজ্ঞ করতে প্রয়োজনীয় ব্যবস্থা গ্রহণ করতে হবে।


    CG/BD/DM

    
    
    (Release ID: 1582526) Visitor Counter : 106
    
    
      Read this release in: English