      প্রধানমন্ত্রীরদপ্তর

      মালয়ালা মনোরমা সংবাদ আলোচনাচক্র ২০১৯-এ প্রধানমন্ত্রীর ভাষণ
      
      বিভিন্ন ভাষাভাষির মানুষের মধ্যে যোগসূত্র বাড়াতে সংবাদ মাধ্যমকে উদ্যোগী হওয়ার আহ্বান জানিয়েছেন

      Posted On: 30 AUG 2019 6:02PM by PIB Kolkata

    নয়াদিল্লি, ৩০ অগাস্ট , ২০১৯


    প্রধানমন্ত্রী শ্রী নরেন্দ্র মোদী আজ কোচিতে মালয়ালা মনোরমা সংবাদ আলোচনাচক্র ২০১৯-এ ভিডিও কনফারেন্সের মাধ্যমে বক্তব্য রাখেন।


    প্রধানমন্ত্রী কেরলের জনগণকে তথ্যসমৃদ্ধ করতে এবং ভারতের স্বাধীনতা আন্দোলনে গুরুত্বপূর্ণ ভূমিকা নেওয়ার জন্য মালয়ালা মনোরমার প্রশংসা করেন।


    এই আলোচনাচক্রে বিষয় ছিল নতুন ভারত। প্রধানমন্ত্রী তাঁর ভাষণে বলেন, নতুন ভারত রয়েছে ব্যক্তিগত উৎসাহে, সমষ্টিগত উদ্যোগে এবং জাতীয় প্রগতির অংশীদার হওয়ার মধ্যে। নতুন ভারত গণতন্ত্রে অংশগ্রহণ, নাগরিককেন্দ্রিক প্রশাসন এবং জনমুখী ব্যবস্হায় বিশ্বাসী। এই ভারত জনগণের এবং সরকারের আবেদনে সারা দেয়।


    প্রধানমন্ত্রী বলেন, নতুন ভারতের প্রতিটি ক্ষেত্রে উপস্হিতি অনুভূত হচ্ছে। সেটি নতুন উদ্যোগের ক্ষেত্রে, ক্রীড়া ক্ষেত্রেও প্রযোজ্য। তিনি বলেন, ছোট ছোট শহর এবং গ্রামে সাহসী তরুণদের উৎসাহে এই পরিবর্তন সূচিত হচ্ছে। যারফলে ভারত গর্বিত । তার ভাষণে প্রধানমন্ত্রী বলেন, ‘ এটাই আমার কাছে নতুন ভারত গড়ার অনুপ্রেরণা। যে ভারতের কোন যুবক-যুবতীর পদবী কাজে লাগেনা। তারা তাদের পরিচিতি আদায় করে নিজেদের ক্ষমতার মধ্যে দিয়ে। এই ভারতে দূর্নীতির কোন স্হান নেই। এখানে যোগ্যতাই হচ্ছে সাফল্যের মাপকাঠি। ’ প্রধানমন্ত্রী বলেন, নতুন ভারতে শুধু মুষ্টিমেয় কয়েকজনই কথা বলবেন না। ১৩০ কোটি ভারতবাসীর প্রত্যেকের বক্তব্য এখানে রয়েছে।


    প্রধানমন্ত্রী তাঁর সরকারের বিভিন্ন উদ্যোগের বিষয়ে বিস্তারিত জানান। জিনিসপত্রের দাম নিয়ন্ত্রণ, পাঁচ বছরে ১ কোটি ২৫ লক্ষ গৃহ নির্মাণ, সমস্ত গ্রামে বিদ্যুতায়ন, ঘরে ঘরে জল সরবরাহ, স্বাস্হ্য পরিষেবা, শিক্ষার পরিকাঠামো উন্নয়নের মাধ্যমে সহজ জীবনযাত্রা অর্থাৎ ‘ ইজ অফ লিভিং ’ এর জন্য সঠিক পরিবেশ গড়ে তোলা হচ্ছে। এই লক্ষ্যে এই সরকার দারুন কাজ করে চলেছে। আমরা দুরন্ত গতিতে এগিয়ে চলেছি। ৩৬ কোটি ব্যাঙ্ক অ্যাকাউন্ট খোলা হয়েছে। ক্ষুদ্র শিল্পোদ্যোগীদের জন্য ২০ কোটি ঋণ দেওয়া হয়েছে, ধোঁয়াহীন রান্নাঘরের জন্য ৮ কোটির বেশি গ্যাসের সংযোগ দেওয়া হয়েছে, রাস্তা নির্মাণের হার দ্বিগুন করা হয়েছে।


    প্রধানমন্ত্রী বলেন, ‘ ভারতের চিন্তাভাবনা কিভাবে পরিবর্তিত হচ্ছে, তা খুব অল্প কথায় বলে দেওয়া যায়। পাঁচ বছর আগে লোকে জিজ্ঞেস করত- আমরা কি পারব ? আমরা কি জঞ্জালমুক্ত হতে পারব ? আমরা কি নীতি পঙ্গুত্ত্ব দূর করতে পারব ? আমরা দুর্নীতিকে বিদায় করতে পারব ? আজ জনগণ বলছেন- হ্যাঁ, আমরা পারি। আমরা স্বচ্ছ ভারত গড়তে পারি। আমরা দুর্নীতিমুক্ত জাতি গড়তে পারি। আমরা সুপ্রশাসনকে জন-আন্দোলনের রূপ দিতে পারি । এই শব্দ ‘ পারি ’ যা আগে নেতিবাচক প্রশ্নের সঙ্গে যুক্ত থাকতো, এখন তা তরুণ জাতির আত্মার মধ্যে প্রতিফলিত হচ্ছে। ’


    শ্রী নরেন্দ্র মোদী বলেন, নতুন ভারত গড়ার লক্ষ্যে তাঁর সরকার নিরলস কাজ করে চলেছে। এই প্রসঙ্গে তিনি জানান গরিব মানুষদের জন্য সরকার দেড় কোটি গৃহ নির্মাণ করেছে। তিনি আরও বলেন, “ অতিরিক্ত খরচ না করে কম সময়ে বাড়ি নির্মাণের জন্য আমরা প্রযুক্তি ব্যবহারের ওপর গুরুত্ব দিয়েছি।এই প্রক্রিয়ায় মহিলা-সহ আমরা স্হানীয় কারিগর এবং শ্রমিকদের যুক্ত করেছি .”


    প্রধানমন্ত্রী বলেন, ” নতুন ভারতে আমরা শুধু দেশে যাঁরা থাকেন তাঁদের কথাই ভাববো না, প্রবাসীদের বিষয়েও আমরা চিন্তাভাবনা করব। বিদেশে বসবাসরত ভারতীয়রা আমাদের গর্ব। আমাদের আর্থিক বৃদ্ধিতে তাঁদের অবদান রয়েছে। “


    শ্রী নরেন্দ্র মোদী তাঁর সম্প্রতি বাহরিন সফরের কথা উল্লেখ করে বলেন, প্রথম ভারতীয় প্রধানমন্ত্রী হিসেবে সেখানে যেতে পেরে তিনি গর্বিত। তিনি জানান তাঁর সফরের ফলে সেখানকার রাজ পরিবার ২৫০ জন ভারতীয় কারাবন্দীকে মুক্তি দিয়েছেন। প্রধানমন্ত্রী সংযুক্ত আরব আমিরশাহিতে রূপে কার্ডের সূচনার কথা বলেন। এরফলে উপসাগরীয় অঞ্চলে কর্মরত লক্ষ লক্ষ মানুষ সহজেই দেশে টাকা পাঠাতে পারবেন।


    প্রধানমন্ত্রী সংবাদ মাধ্যমের গুরুত্বপূর্ণ ভূমিকার কথা উল্লেখ করে বলেন, স্বচ্ছ ভারত, একবার ব্যবহারযোগ্য প্লাস্টিক নিষিদ্ধকরণ, জল সংরক্ষণ, ফিট ইন্ডিয়া-সহ বিভিন্ন কর্মসূচিতে সংবাদমাধ্যম জনমত গড়ে তুলতে সাহায্য করছে।


    দেশে একতার জন্য ভাষার ক্ষমতার কথা উল্লেখ করে প্রধানমন্ত্রী সংবাদ মাধ্যমকে অনুরোধ করেন বিভিন্ন ভাষাভাষির মানুষের মধ্যে তারা যোগসূত্র কিভাবে গঠন করা যায় তা নিয়ে যেন চিন্তাভাবনা করেন । তিনি পরামর্শ দেন আমরা একটি শব্দকে দেশের ১০-১২টি ভাষায় কি বলা হয়, তা যদি প্রকাশ করতে পারি তাহলে বছরে একজন মানুষ বিভিন্ন ভাষার ৩০০টি শব্দ শিখতে পারেন। যখন একজন আরেকটি ভারতীয় ভাষা জানবেন তখন তিনি এক সুতোয় বাঁধা পড়বেন যা ভারতীয় সংস্কৃতির একতার প্রতিফলন।


    শ্রী নরেন্দ্র মোদী বলেন, আমাদের প্রতিষ্ঠাতাদের স্বপ্ন পূরণ করা আমাদের দায়িত্ব। যার মাধ্যমে দেশ গঠন করে আমরা তাঁদের গর্বিত করতে পারি।


    CG/CB/NS

    
    
    (Release ID: 1583666) Visitor Counter : 105
    
    
      Read this release in: English