      স্বাস্থ্যওপরিবারকল্যাণমন্ত্রক

      ডঃ হর্ষ বর্ধন স্তন্যপানকে সামাজিক দায়িত্বে পরিণত করার আহ্বান জানালেন
      Posted On: 09 AUG 2019 4:05PM by PIB Kolkata


    নয়াদিল্লি, ৮ অগাস্ট, ২০১৯


    বিশ্ব স্তন্যপান সপ্তাহ, ২০১৯ উদযাপন উপলক্ষে নতুন দিল্লিতে বৃহস্পতিবার একটি অনুষ্ঠানের আয়োজন করা হয়। এই অনুষ্ঠানে কেন্দ্রীয় স্বাস্থ্য ও পরিবারকল্যাণ মন্ত্রী ডঃ হর্ষ বর্ধন বলেন, স্তন্যপানকে শুধু মা ও শিশুর মধ্যে একটি বিষয় ভাবলে চলবে না। এটিকে একটি সামাজিক দায়বদ্ধতা হিসেবে দেখে পরিবার, সম্প্রদায় এবং কর্মক্ষেত্রে যাতে স্তন্যপানের উপযোগী পরিবেশ গড়ে তোলা যায় তা সুনিশ্চিত করতে হবে। এ বছরের বিশ্ব স্তন্যপান সপ্তাহের বিষয় হল ‘মা-বাবার ক্ষমতায়ন, স্তন্যপানের অধিকার : বর্তমান এবং ভবিষ্যতের জন্য’। ডঃ হর্ষ বর্ধন রাজ্য ও কেন্দ্রশাসিত অঞ্চলে স্তন্যপান ও নবজাতকদের স্তন্যপান করানোর অভ্যাসের ওপর তথ্য সম্বলিত প্রতিবেদন প্রকাশ করেন। স্বাস্থ্য ও পরিবারকল্যাণ দপ্তরের প্রতিমন্ত্রী শ্রী অশ্বিনী কুমার চৌবে, দপ্তরের সচিব শ্রীমতী প্রীতি সুদান, মন্ত্রকের উচ্চপদস্থ আধিকারিকরা এবং বিভিন্ন উন্নয়নমূলক সংস্থার কর্মকর্তারা এই অনুষ্ঠানে উপস্থিত ছিলেন।


    ডঃ হর্ষ বর্ধন বলেন, শিশুদের সুস্বাস্থ্য রক্ষায় সবথেকে ব্যয়সাশ্রয়ী পন্থা হল স্তন্যপান করানো। মাতৃদুগ্ধ মা ও সন্তানের প্রথম প্রতিষেধক। নানা গবেষণা দেখা গেছে স্তন্যপানের ফলে শিশুরা যেমন বিভিন্ন ধরনের ব্যাধি থেকে রেহাই পায়, একইভাবে মায়েরাও স্তন এবং জরায়ুর ক্যান্সার থেকে রক্ষা পেতে পারেন।


    ডঃ হর্ষ বর্ধন বলেন, অগাস্টের একটি সপ্তাহের মধ্যে স্তন্যপানের উপযোগিতার কথা প্রচার করলেই হবে না, স্বাস্থ্য মন্ত্রককে সারা বছর ধরে এ বিষয়ে প্রচার চালাতে হবে। জাতীয় পারিবারিক স্বাস্থ্য সমীক্ষা থেকে প্রাপ্ত তথ্য অনুযায়ী, মন্ত্রক রাজ্যভিত্তিক রিপোর্ট কার্ড তৈরি করেছে। মন্ত্রী বলেন, প্রতিটি রাজ্যের যে সব জেলা স্তন্যপানে সাফল্য দেখিয়েছে এই প্রতিবেদন থেকে সে বিষয়ে বিস্তারিত তথ্য পাওয়া গেছে।


    কেন্দ্রীয় স্বাস্থ্যমন্ত্রী কৃমি প্রতিরোধের ওপরও জোর দেন। তিনি জাতীয় কৃমি প্রতিরোধ দিবস উপলক্ষে অন্ত্রে মৃত্তিকা-বাহিত পরজীবী প্রতিরোধে সাফল্যের কথা উল্লেখ করেন। চলতি মাসে ৩৩টি রাজ্য এবং কেন্দ্রশাসিত অঞ্চলে ৩২ কোটি ৮০ লক্ষ শিশু ও কিশোরকে এই কর্মসূচির আওতায় আনা হয়েছে। এই বছর এই কর্মসূচি শেষ হচ্ছে ১৬ অগাস্ট।


    SSS/CB/DM

    
    
    (Release ID: 1581658) Visitor Counter : 35
    
    
      Read this release in: English