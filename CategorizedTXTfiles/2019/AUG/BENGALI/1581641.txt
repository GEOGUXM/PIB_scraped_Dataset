      উপ-রাষ্ট্রপতিরসচিবালয়

      বৃক্ষরোপন ও জল সংরক্ষণকে গণ-আন্দোলনের রূপ দিতে হবে : উপরাষ্ট্রপতি
      
      ভারত ছাড়ো আন্দোলনের স্মরণে আয়োজিত অনুষ্ঠানে বীর স্বাধীনতা সংগ্রামীদের শ্রদ্ধা জানালেন উপরাষ্ট্রপতি

      Posted On: 09 AUG 2019 3:25PM by PIB Kolkata

    নয়াদিল্লি, ০৯ অগাস্ট , ২০১৯


    দূর্নীতি ও জাতপাত ভিত্তিক বৈষম্যের মতো বিভিন্ন সামাজিক অবক্ষয় রোধ করার পাশাপাশি, এক নতুন ভারত গঠনের লক্ষ্যে নিজেদের সামাজিক দায়িত্ব ও কর্তব্য পালন করার জন্য উপরাষ্ট্রপতি শ্রী এম ভেঙ্কাইয়া নাইডু জনসাধারণের কাছে আহ্বান জানিয়েছেন।


    সংসদ ভবন চত্ত্বরে আজ চারাগাছ রোপনের পর উপরাষ্ট্রপতি ভারত ছাড়ো আন্দোলনের স্মরণে আয়োজিত এক অনুষ্ঠানে বীর স্বাধীনতা সংগ্রামীদের শ্রদ্ধা জানান। তিনি বলেন, দারিদ্র্য এবং অসাম্য সহ সামাজিক অবক্ষয়গুলি দূর করা এখন সময়ের চাহিদা।


    বৃক্ষ রোপনের পাশাপাশি উপরাষ্ট্রপতি বৃষ্টির জল সঞ্চয় এবং জল সংরক্ষণের প্রসারে আরও উদ্যোগী হওয়ার আহ্বান জানিয়ে সাধারণ মানুষকে জল সংরক্ষণের বিষয়টিকে গণ-আন্দোলনের রূপ দেওয়ার আহ্বান জানান। তিনি বলেন, জল সংরক্ষণের মূল লক্ষ্যই হওয়া উচিত- জলের ব্যবহার হ্রাস, জলের পুনর্ব্যবহার এবং ভূগর্ভস্হ জলস্তর বৃদ্ধি করা।


    এই পৃথিবীকে আরও সবুজ ও দূষণমুক্ত করতে প্রত্যেকের বৃক্ষ রোপন করা উচিত বলে অভিমত প্রকাশ করে উপরাষ্ট্রপতি বলেন, গাছপালা বাস্তুতন্ত্রের সমঞ্জস্য বজায় রাখতে এবং জীব বৈচিত্র্যের সংরক্ষণে গুরুত্বপূর্ণ ভূমিকা পালন করে। তিনি শিশু ও যুবাদের জল সংরক্ষণের মতো গঠনমূলক কর্মসূচিতে আরও সক্রিয়ভাবে অংশগ্রহণের পরামর্শ দেন।


    উপরাষ্ট্রপতি আরও বলেন, ‘ প্রত্যেকেরই উচিত প্রকৃতিকে ভালোবাসা ও তার সঙ্গে বাঁচা। এক উজ্জ্বল ভবিষ্যতের জন্য প্রকৃতির সুরক্ষা ও সংস্কৃতির সংরক্ষণ প্রয়োজন। ’ এই উপলক্ষ্যে রাজ্যসভার মহাসচিব শ্রী দেশ দীপক ভার্মা সহ উচ্চপদস্হ আধিকারিকরা উপস্হিত ছিলেন।


      SSS/BD/NS

    
    
    (Release ID: 1581641) Visitor Counter : 123
    
    
      Read this release in: English