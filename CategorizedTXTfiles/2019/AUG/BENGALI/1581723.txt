      তথ্যওসম্প্রচারমন্ত্রক

      ২০১৮-র ৬৬তম জাতীয় চলচ্চিত্র পুরস্কার ঘোষিত
      
      চূর্ণী গঙ্গোপাধ্যায় পেলেন সেরা চিত্রনাট্যকারের পুরস্কার ‘তারিখ’ ছবির জন্য

      Posted On: 09 AUG 2019 9:23PM by PIB Kolkata

    নয়াদিল্লি, ৯ অগাস্ট, ২০১৯


    ২০১৮ সালের ৬৬তম জাতীয় চলচ্চিত্র পুরস্কার আজ ঘোষিত হল। কাহিনী চিত্র বিভাগের চেয়ারপার্সন শ্রী রাহুল রাওয়াইল, অ-কাহিনী চিত্র বিভাগের চেয়ারপার্সন শ্রী এ এস কানল, কাহিনী চিত্র লিখন বিভাগের চেয়ারপার্সন শ্রী উৎপল বরপুজারি এই পুরস্কারগুলি ঘোষণা করেন। এর আগে কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকরকে নির্বাচকমণ্ডলীর চেয়ারপার্সন এবং জুরি সদস্যরা পুরস্কারপ্রাপকদের নামের তালিকা তুলে দেন।


    শ্রেষ্ঠ কাহিনী চিত্রের সম্মান পেয়েছে গুজরাটি চলচ্চিত্র ‘হেল্লারো’। বিনোদনে ভরপুর শ্রেষ্ঠ জনপ্রিয় ছায়াছবির পুরস্কার পেয়েছে ‘বাধাই হো’। সামাজিক বিষয় নিয়ে নির্মিত শ্রেষ্ঠ চলচ্চিত্রের পুরস্কার পেয়েছে হিন্দি ভাষার ছবি ‘প্যাডম্যান’। ‘উরি : দ্য সার্জিক্যাল স্ট্রাইক’ চলচ্চিত্রের পরিচালক আদিত্য ধর শ্রেষ্ঠ পরিচালকের সম্মান পেয়েছেন। ‘অন্ধাধুন’ এবং ‘উরি : দ্য সার্জিক্যাল স্ট্রাইক’ – এই চলচ্চিত্র দুটিতে অভিনয়ের সুবাদে আয়ুষ্মান খুরানা এবং ভিকি কৌশল যৌথভাবে শ্রেষ্ঠ অভিনেতার সম্মান পেয়েছেন। তেলুগু ছবি ‘মহানাতি’র অভিনেত্রী কীর্তি সুরেশ শ্রেষ্ঠ অভিনেত্রীর সম্মান পেয়েছেন। পরিবেশ সংরক্ষণ সংক্রান্ত মারাঠি ছবি ‘পানি’ শ্রেষ্ঠ পুরস্কার পেয়েছে। জাতীয় সংহতির জন্য নার্বিস দত্তের নামাঙ্কিত শ্রেষ্ঠ কাহিনী চিত্রের পুরস্কার পেয়েছে কন্নড় ছবি ‘ওন্ডাল্লা এরাডাল্লা’। চলচ্চিত্র-বান্ধব শ্রেষ্ঠ রাজ্য হিসেবে উত্তরাখণ্ড ঘোষিত হয়েছে।


    বাংলা ছবি ‘তারিখ’-এর সংলাপ লেখিকা চূর্ণী গাঙ্গুলি সেরা চিত্রনাট্যকারের পুরস্কার পেয়েছেন। বিশেষ জুরি সম্মান পেয়েছে ইন্দ্রজিৎ দাশগুপ্ত পরিচালিত বাংলা ছবি ‘কেদারা’। সেরা বাংলা চলচ্চিত্র হিসেবে সৃজিত মুখোপাধ্যায়ের ‘এক যে ছিল রাজা’ রজত কমল এবং ১ লক্ষ টাকা নগদ পুরস্কার পাচ্ছে। হৈমন্তী সরকার ‘সান রাইজ’ চলচ্চিত্রে সেরা সম্পাদনার জন্য রজত কমল এবং ৫০ হাজার টাকা নগদ পুরস্কার পাচ্ছেন।


    এই পুরস্কার নির্বাচনের জন্য পূর্বাঞ্চলের প্যানেলের চেয়ারম্যান ছিলেন শ্রী বিনোদ গানাত্রা। প্যানেলের অন্যান্য সদস্যরা হলেন শ্রীমতী মোনালিসা মুখোপাধ্যায়, শ্রীমতী নমোশ্রী, শ্রী অক্ষয়াদিত্য লামা এবং শ্রী সুরজ কুমার দুয়ারা।


    SSS/CB/DM

    
    
    (Release ID: 1581723) Visitor Counter : 261
    
    
      Read this release in: English