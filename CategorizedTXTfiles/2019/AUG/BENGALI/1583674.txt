      তথ্যওসম্প্রচারমন্ত্রক

      মেদিনীপুরে পিআইবি-র ‘বার্তালাপ’
      Posted On: 30 AUG 2019 6:09PM by PIB Kolkata


    কলকাতা, ৩০ অগাস্ট, ২০১৯


    কেন্দ্রীয় সহায়তাপুষ্ট বিভিন্ন প্রকল্প সম্পর্কে সাংবাদিক এবং সাধারণ মানুষকে সচেতন করে তুলতে পশ্চিম মেদিনীপুর জেলার মেদিনীপুর শহরে আজ প্রেস ইনফরমেশন ব্যুরো (পিআইবি) কলকাতার পক্ষ থেকে মিডিয়া কর্মশিবির ‘বার্তালাপ’-এর আয়োজন করা হয়। এই উপলক্ষে পিআইবি কলকাতার অতিরিক্ত মহানির্দেশক শ্রীমতী জেন নামচু বলেন, কেন্দ্রীয় সরকার সাধারণ মানুষের কল্যাণে যে সমস্ত উদ্যোগ গ্রহণ করেছে সে সম্পর্কে গণমাধ্যমের সাহায্যে তাঁদের সচেতন করে তুলতেই কর্মশিবিরের আয়োজন। সাধারণ মানুষের কল্যাণে কেন্দ্রীয় সহায়তাপুষ্ট বিভিন্ন প্রকল্পের প্রভাব ও সুফল সম্পর্কিত খবর আরও বেশি করে প্রকাশের জন্য সাংবাদিকদের আহ্বান জানান।


    শিবিরে পশ্চিম মেদিনীপুরের প্রবীণ সাংবাদিক শ্রী কুমারেশ ঘোষ তাঁর অভিজ্ঞতার কথা শুনিয়ে বলেন, কেন্দ্রীয় সহায়তাপুষ্ট বিভিন্ন প্রকল্পের সুযোগ-সুবিধা সম্পর্কে সাধারণ মানুষকে সচেতন করে তুলতে পিআইবি-র দেওয়া তথ্য বেশি করে ব্যবহারের জন্য সাংবাদিকদের পরামর্শ দেন।


    যথাযথ মর্যাদায় মহাত্মা গান্ধীর জন্মের সার্ধশতবার্ষিকী উদযাপনের যে পরিকল্পনা কেন্দ্রীয় সরকার গ্রহণ করেছে সে প্রসঙ্গ উল্লেখ করে সেন্ট্রাল বোর্ড অফ ফিল্ম সার্টিফিকেশন (সিবিএফসি)-র প্রাক্তন আঞ্চলিক নির্দেশক শ্রী দিব্যেন্দু দাস জীবনের গোড়ায় দক্ষিণ আফ্রিকায় এবং পরবর্তীকালে ভারতে মহাত্মা গান্ধীর জীবনকর্মের নানা ঘটনার কথা শোনান। এশিয়ার প্রথম জননেতা হিসেবে মহাত্মা গান্ধীকে বর্ণনা করে শ্রী দাস জানান, তাঁর নীতিতে সমগ্র বিশ্বের সমৃদ্ধি ও শান্তির বার্তা রয়েছে। তিনি সাধারণ মানুষের কল্যাণে সাংবাদিকদের কাজ করে যাওয়ার আহ্বান জানান।


    জেলার অগ্রণী ব্যাঙ্ক ইউবিআই-এর আধিকারিক শ্রী দ্বিভুজেন্দ্র সরকার এবং জেলা নাবার্ডের অ্যাসিস্ট্যান্ট জেনারেল ম্যানেজার শ্রী নিরঞ্জন ভুঁইয়া স্বনির্ভর গোষ্ঠীগুলির জন্য বিভিন্ন ঋণ সহায়তা প্রকল্পের কথা উল্লেখ করেন। জেলা নেহরু যুবকেন্দ্রের তত্ত্বাবধায়ক শ্রীমতী সাথী রায় যুবকেন্দ্রের পক্ষ থেকে পরিচালিত বিভিন্ন কর্মসূচির কথা জানান।


    শিবিরে সাংবাদিকদের আরএনআই সহ বিভিন্ন প্রশ্নের উত্তর দেন পিআইবি কলকাতার যুগ্ম নির্দেশক শ্রী অজয় মেহমিয়া। এই শিবিরে পশ্চিম মেদিনীপুর ও ঝাড়গ্রাম থেকে ৭০ জনেরও বেশি সংবাদমাধ্যমের প্রতিনিধি অংশ নেন।


    কর্মশিবির পরিচালনা এবং ধন্যবাদজ্ঞাপন করেন পিআইবি কলকাতার উপ-নির্দেশক শ্রীমতী চিত্রা গুপ্ত। কার্যালয়ের বরিষ্ঠ কর্মী শ্রী শান্তনু সিনহা পিআইবি-র সংবাদ প্রচার সংক্রান্ত কাজকর্মের বিবরণী অডিও-ভিস্যুয়াল পদ্ধতিতে উপস্থিত সকলের সামনে তুলে ধরেন। সংস্কারের পর পিআইবি-র নতুন ওয়েবসাইট সম্পর্কেও তিনি সাংবাদিকদের অবগত করেন।


      SSS/BD/DM

    
    
    (Release ID: 1583674) Visitor Counter : 189
    
    
      Read this release in: English