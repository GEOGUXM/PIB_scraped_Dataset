      স্বরাষ্ট্র মন্ত্রক

      স্বরাষ্ট্র মন্ত্রী শ্রী অমিত শাহ প্রধান অতিথি হিসেবে বিপিআরডি-র ৪৯তম প্রতিষ্ঠা দিবস অনুষ্ঠানে সভাপতিত্ব করলেন
      Posted On: 28 AUG 2019 5:50PM by PIB Kolkata


    নয়াদিল্লি, ২৮ অগাস্ট, ২০১৯


    পুলিশ বাহিনীর আধুনিকীকরণ, গবেষণা ও মানোন্নয়নের সঙ্গে যুক্ত ব্যুরো অফ পুলিশ রিসার্চ অ্যান্ড ডেভেলপমেন্ট (বিপিআরডি)-র ৪৯তম প্রতিষ্ঠা দিবসে নতুন দিল্লিতে স্বরাষ্ট্র মন্ত্রী শ্রী অমিত শাহ প্রধান অতিথি হিসেবে উপস্থিত ছিলেন।


    শ্রী শাহ এই প্রতিষ্ঠানের প্রাক্তন ও কর্মরত কর্মী-আধিকারিকদের অভিনন্দন জানিয়ে বলেন, এঁরা সকলেই দেশে পুলিশ বাহিনীগুলির আধুনিকীকরণ সহ বাহিনীর মানোন্নয়নে গুরুত্বপূর্ণ অবদান রেখেছেন। তিনি বলেন, ৫০ বছর পূর্ণ করা একটি প্রতিষ্ঠানের প্রাসঙ্গিকতা বজায় রাখা আদৌ সহজ বিষয় নয়। বিপিআরডি পুলিশ বাহিনীগুলির সংস্কার ও প্রশিক্ষণের ক্ষেত্রে নিজেদের দায়িত্ব অত্যন্ত আন্তরিকতার সঙ্গে নির্বাহ করেছে, যার জন্য এদের প্রশংসা প্রাপ্য।


    ভারতকে ৫ লক্ষ কোটি ডলারের অর্থনীতিতে পরিণত করার যে পরিকল্পনা প্রধানমন্ত্রী গ্রহণ করেছেন তা অর্জনে অভ্যন্তরীণ শান্তি প্রতিষ্ঠার পাশাপাশি শান্তি-শৃঙ্খলা বজায় রাখাও অত্যন্ত গুরুত্বপূর্ণ। উন্নয়নের ধারা অব্যাহত রাখতে আধুনিক ও সুদক্ষ পুলিশ বাহিনীর গুরুত্বপূর্ণ ভূমিকার কথা উল্লেখ করে মন্ত্রী বলেন, বিপিআরডি জাতীয় পুলিশ বাহিনীগুলির কাছে ‘থিঙ্ক ট্যাঙ্ক’ হিসেবে কাজ করে চলেছে।


    ব্রিটিশ শাসনকালীন পুলিশের ভূমিকার সঙ্গে বর্তমানে সময়ে পুলিশের ভূমিকার প্রসঙ্গ উল্লেখ করে শ্রী শাহ বলেন, সে সময়ে পুলিশের প্রধান দায়িত্বই ছিল ব্রিটিশ সাম্রাজ্যবাদের স্থিতিশীলতা রক্ষা করা। স্বাধীনতার পর সর্দার প্যাটেল ভারতে পুলিশ ব্যবস্থায় এক নতুন ধারা প্রবর্তন করেছিলেন। আজ পুলিশের প্রাথমিক কর্তব্য হল মানুষের সেবা করা এবং তাঁদের অধিকার সুরক্ষিত রাখা।


    পরিবর্তনশীল পরিস্থিতিতে নতুন নতুন চ্যালেঞ্জের মোকাবিলায় পুলিশের আধুনিকীকরণের প্রয়োজনীয়তার ওপর গুরুত্ব দিয়ে স্বরাষ্ট্র মন্ত্রী অভ্যন্তরীণ নিরাপত্তাগত বিপদগুলি থেকে দেশকে সুরক্ষিত রাখতে নিজেদের কর্তব্য পালন করতে গিয়ে যে ৩৪,৮০০ জন পুলিশকর্মী জীবন বিসর্জন দিয়েছেন তাঁদের কথা স্মরণ করেন।


    শ্রী শাহ আরও বলেন, পুলিশ বাহিনীর সংস্কার এক ধারাবাহিক প্রক্রিয়া। পরিবর্তনশীল সমাজ এবং নতুন নতুন চ্যালেঞ্জের ভিত্তিতে সময় অনুযায়ী এই পরিবর্তন করা হয়ে থাকে। পুলিশ বাহিনীর সংস্কার এবং পুলিশের নীতির মধ্যে পার্থক্যের কথা উল্লেখ করে শ্রী শাহ নীতি গ্রহণ ব্যবস্থার ক্ষেত্রে বিপিআরডি-কে গুরুত্বপূর্ণ ভূমিকা পালনের পরামর্শ দেন। নীতি ব্যবস্থায় সংশোধনের জন্য প্রয়োজন মানসিকতা পরিবর্তনের। বিশ্বের অগ্রণী তিনটি অর্থনীতিধর দেশ হয়ে ওঠার লক্ষ্যে নাগরিক-বান্ধব, দায়িত্ববান, উদার মানসিকতাসম্পন্ন এবং দায়বদ্ধ পুলিশ বাহিনী গড়ে তোলা আবশ্যক। দেশের অভ্যন্তরীণ নিরাপত্তা ব্যবস্থার সঙ্গে উচ্চমানের গবেষণা এবং নীতি প্রণয়ন সংক্রান্ত তথ্য প্রদানে বিপিআরডি-র গুরুত্বপূর্ণ ভূমিকা রয়েছে বলেও মন্ত্রী অভিমত প্রকাশ করেন।


    ভারতীয় দণ্ডবিধি এবং ক্রিমিনাল প্রসিডিওর কোড-এ পরিবর্তনের জন্য দেশ জুড়ে আলাপ-আলোচনার প্রয়োজন রয়েছে উল্লেখ করে শ্রী শাহ এই উদ্যোগে বিপিআরডি-কে অগ্রণী ভূমিকা পালনের পরামর্শ দেন। শ্রী শাহ জাতীয় পুলিশ বিশ্ববিদ্যালয় এবং ফরেন্সিক বিজ্ঞান বিশ্ববিদ্যালয় স্থাপনের আহ্বান জানিয়ে প্রতিটি রাজ্যে শাখা কলেজ স্থাপনেরও প্রস্তাব দেন। তিনি বলেন, এ ধরনের শিক্ষা প্রতিষ্ঠান গড়ে উঠলে দক্ষ মানবসম্পদের চাহিদা পূরণ সম্ভব হবে এবং আধুনিক ফরেন্সিক বিজ্ঞানের সহায়তায় জটিল মামলাগুলির দ্রুত নিষ্পত্তি ঘটবে।


    সংশোধনাগার সংস্কার প্রসঙ্গে শ্রী শাহ বলেন, সংশোধনাগারগুলির কাজ কেবল কারাবন্দীদের শাস্তি দেওয়া নয়, তাদের মানসিক ও চারিত্রিক পরিবর্তন ঘটানো। সংশোধনাগারগুলির লক্ষ্য হবে কারাবন্দীদের সুনাগরিক করে গড়ে তোলা।


    এই উপলক্ষে শ্রী শাহ বিপিআরডি-র সুবর্ণ জয়ন্তী উপলক্ষে প্রতীকের উদ্বোধন করেন। স্বরাষ্ট্র মন্ত্রী পুলিশকর্মীদের প্রশিক্ষণে উৎকর্ষতার স্বীকৃতিস্বরূপ স্বরাষ্ট্র মন্ত্রীর পদক এবং হিন্দি লেখনীর জন্য পণ্ডিত গোবিন্দ বল্লভ পন্থ পুরস্কার প্রদান করেন। অনুষ্ঠানে বিভাগীয় প্রতিমন্ত্রী শ্রী জি কিষাণ রেড্ডি সম্মানীয় অতিথি হিসেবে এবং কেন্দ্রীয় স্বরাষ্ট্র সচিব শ্রী অজয় কুমার ভাল্লা সহ মন্ত্রকের উচ্চপদস্থ আধিকারিকরা উপস্থিত ছিলেন।


    CG/BD/DM

    
    
    (Release ID: 1583277) Visitor Counter : 14
    
    
      Read this release in: English