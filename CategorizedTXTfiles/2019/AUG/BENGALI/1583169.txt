      মানবসম্পদবিকাশমন্ত্রক

      কেন্দ্রীয় মানবসম্পদ উন্নয়ন মন্ত্রী বিশ্বকে নেতৃত্বদান এবং সমাজের জন্য আন্তরিকতার সঙ্গে কাজ করতে ছাত্রছাত্রীদের আহ্বান জানালেন
      Posted On: 27 AUG 2019 6:11PM by PIB Kolkata


    খড়্গপুর, ২৭ অগাস্ট, ২০১৯


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল নিশাঙ্ক আজ খড়্গপুর আইআইটি-র ৬৫তম সমাবর্তন অনুষ্ঠানে যোগ দেন। সমাবর্তন অনুষ্ঠানে বি-টেক, বি-আর্ক, পাঁচ বছর মেয়াদি এমএসসি কোর্স এবং দু’বছর মেয়াদি এমএসসি কোর্সে উত্তীর্ণ ২,৪৩০ জন ছাত্রছাত্রীকে ডিগ্রি এবং ৩৭২ জন ছাত্রছাত্রীকে পিএইচডি ডিগ্রি প্রদান করেন। জাতীয় ও সামাজিক স্তরের গুরুত্বপূর্ণ বিষয়গুলির সমাধানে অগ্রণী ভূমিকা গ্রহণের জন্য আইআইটি খড়্গপুরের কাজকর্মে সন্তোষ প্রকাশ করে শ্রী পোখরিয়াল বলেন, বিগত বেশ কয়েক বছরে আইআইটি খড়্গপুর সহ দেশের অন্যান্য আইআইটি প্রতিষ্ঠানগুলি বিশ্বের সঙ্গে যোগাযোগ স্থাপনের গুরুত্বপূর্ণ মাধ্যম হয়ে উঠেছে। শ্রী পোখরিয়াল স্নাতক ডিগ্রিধারী ছাত্রছাত্রীদের জল সংরক্ষণে আরও উদ্যোগী হওয়ার কথা পাশাপাশি পরিবেশের সুরক্ষায় প্রতিদিন একটি করে গাছ লাগানোর সঙ্কল্প গ্রহণের আহ্বান জানান।


    কেন্দ্রীয় মন্ত্রী জানান, গবেষণা ও উদ্ভাবন ক্ষেত্রে উৎকর্ষতা অর্জনে জাতীয় স্তরে একটি গবেষণা প্রতিষ্ঠান (এনআরএফ) স্থাপন করা হয়েছে। এই প্রতিষ্ঠানটি দেশে গবেষণা ক্ষেত্রে সমন্বয় বজায় রাখা ছাড়াও আর্থিক সহায়তার মাধ্যমে এবং গবেষণামূলক কাজকর্ম এগিয়ে নিয়ে যেতে সাহায্য করছে। খসড়া জাতীয় শিক্ষানীতি প্রসঙ্গে শ্রী পোখরিয়াল জানান, পরম্পরাগত ভারতীয় মূল্যবোধগুলিকে গুরুত্ব দিয়ে কিভাবে এই খসড়া নীতি কার্যকর করা যায় তার জন্য শিক্ষক সমাজকে মতামত ও পরামর্শ দেওয়ার জন্য অনুরোধ করা হয়েছে। আইআইটি খড়্গপুরের পৃষ্ঠপোশকতায় যে সুপার স্পেশালিটি হাসপাতালটি গড়ে উঠতে চলেছে সে প্রসঙ্গে মন্ত্রী বলেন, এই হাসপাতালে প্রযুক্তি-ভিত্তিক চিকিৎসা-বিজ্ঞান ক্ষেত্রে পড়াশোনার পাশাপাশি সংলগ্ন গ্রামীণ এলাকার সাধারণ মানুষ সুলভে চিকিৎসা পরিষেবাও পাবেন।


    এই উপলক্ষে শ্রী পোখরিয়াল আইআইটি খড়্গপুরের রাজারহাট রিসার্চ পার্ক ক্যাম্পাসের সূচনা করেন। উল্লেখ করা যেতে পারে, পূর্ব ভারতে এ ধরনের গবেষণা কেন্দ্র এই প্রথম। এই গবেষণা কেন্দ্রটি গবেষণা, উন্নয়নমূলক কাজকর্ম ও শিল্প সংক্রান্ত গবেষণার কাজকে এক ছাতার তলায় নিয়ে এসে শিল্পোদ্যোগীদের সংশ্লিষ্ট ক্ষেত্রে সুদক্ষ করে তুলতে সাহায্য করবে। অনুষ্ঠানে আইআইটি খড়্গপুরের ডায়রেক্টর (অফিশিয়েটিং) অধ্যাপক শ্রীমান কুমার ভট্টাচার্য, প্রতিষ্ঠানের পরিচালন পর্ষদের সভাপতি শ্রী সঞ্জীব গোয়েঙ্কা প্রমুখ উপস্থিত ছিলেন।


    CG/BD/DM

    
    
    (Release ID: 1583169) Visitor Counter : 27
    
    
      Read this release in: English