      শিল্পওবাণিজ্যমন্ত্রক

      বাণিজ্য ও শিল্প মন্ত্রী ভারতের তথ্য প্রযুক্তি সংস্থার মুখ্য কার্যনির্বাহী আধিকারিকদের সঙ্গে আলোচনা করলেন
      Posted On: 01 AUG 2019 10:26PM by PIB Kolkata


    নয়াদিল্লি, ০১ আগস্ট, ২০১৯


    কেন্দ্রীয় বাণিজ্য ও শিল্প এবং রেল মন্ত্রী শ্রী পীযূষ গোয়েল গতকাল নয়াদিল্লিতে তথ্য প্রযুক্তি সংস্থাগুলির পদস্থ প্রবন্ধকদের সঙ্গে বৈঠক করলেন। নর্ডিক দেশগুলি পূর্ব ও মধ্য ইউরোপ, কানাডা, অস্ট্রেলিয়া এবং আফ্রিকার মতো নতুন বাজারগুলিতে লগ্নি এবং ব্যবসা সম্প্রসারণের সুযোগ-সুবিধাগুলি নিয়ে আলোচনা হয় এই বৈঠকে। এছাড়াও, পূর্ব এশীয় বাজার যেমন চিন, জাপান ও কোরিয়ায় লগ্নি এবং ব্যবসা বৃদ্ধির নতুন নতুন পথ নিয়েও আলোচনা হয়েছে।


    ২০১৭ অর্থবর্ষে দেশের মোট অভ্যন্তরীণ উৎপাদনের ৭.৭ শতাংশই ছিল ভারতের তথ্য প্রযুক্তি শিল্পের। ২০২৫ – এর মধ্যে এটি ১০ শতাংশে পৌঁছবে বলে আশা করা হচ্ছে। ন্যাসকম – এর তথ্য অনুযায়ী ২০১৭’য় তথ্য প্রযুক্তি শিল্প ক্ষেত্রে গড় রাজস্বের পরিমাণ ১৬ হাজার কোটি ডলার। ভারতের তথ্য প্রযুক্তি পরিষেবা রপ্তানির দুই-তৃতীয়াংশই হয় মার্কিন যুক্তরাষ্ট্রে।


    ২০১৮-১৯ – এ ভারতের তথ্য প্রযুক্তি এবং পরিষেবা শিল্প বেড়ে দাঁড়িয়েছে ১৮ হাজার ১০০ কোটি ডলারে। ২০১৯ – এ এই শিল্পে রপ্তানি বৃদ্ধি পেয়ে হয়েছে ১৩ হাজার ৭০০ কোটি ডলার। পাশাপাশি, দেশের অভ্যন্তরে হার্ডওয়্যার সমেত রাজস্ব পৌঁছেছে ৪ হাজার ৪০০ কোটি ডলারে।


    আলোচনায় সংস্থাগুলির প্রতিনিধিরা বাণিজ্য ও শিল্প মন্ত্রককে জানায় যে, চিনের তথ্য প্রযুক্তি পরিষেবা বাজার যদিও বিশ্বের মধ্যে তৃতীয় বৃহত্তম, বিভিন্ন প্রতিবন্ধকতা ও সমস্যার জন্য চিনে ভারতীয় সংস্থাগুলির লগ্নি এবং বাণিজ্য বৃদ্ধি পায়নি। চিনে ভারতীয় সংস্থাগুলির কারবার শুরু করার যে সমস্যাগুলি সে নিয়েও আলোচনা হয়।


    টিসিএস, উইপরো, ইনফোসিস, টেক মাহিন্দ্রা এবং এইচএইচসিএল – এর মতো ভারতে শীর্ষ স্থানীয় পাঁচ তথ্য প্রযুক্তি পরিষেবা সংস্থা চিনে এক দশকেরও বেশি সময় ধরে ব্যবসা করছে। সেখানে তাদের সংস্থাগুলিতে ৯০ শতাংশই স্থানীয় লোক কাজ করেন। কিন্তু সেই তুলনায় আয় কম, তাই ভারতীয় তথ্য প্রযুক্তি পরিষেবা সংস্থাগুলি চিনে নতুন করে লগ্নি করতে ও ব্যবসা সম্প্রসারণে আগ্রহবোধ করছে না।


    গতকালের বৈঠকে টিসিএস, সত্যম ভেঞ্চার ইঙজিনিয়ারিং, এইচসিএল, এনআইআইটি টেক, ইনফোসিস, ইনভেন্টো রোবোটিক্স, টেক মাহিন্দ্রা এবং উইপরো’র বরিষ্ঠ প্রবন্ধক সার্ভিসেস এক্সপোর্ট কাউন্সিলের ডিজি সঙ্গীতা গোডবোলে এবং ন্যাসকম – এর সভানেত্রী দেবযানী ঘোষ উপস্থিত ছিলেন।


    ভারত বিশ্বে তথ্য প্রযুক্তি পরিষেবা রপ্তানিতে বৃহত্তম এবং ভারতীয় তথ্য প্রযুক্তি শিল্পের আয়ের ৭৯ শতাংশই আসে রপ্তানি থেকে। বর্তমানে ভারতীয় তথ্য প্রযুক্তি পরিষেবা ক্ষেত্র স্মার্ট অ্যালগরিদমস্‌, বটস্‌ এবং এআই টুলস্‌ - এর মতো অত্যাধুনিক প্রযুক্তির সহযোগী হওয়ার জন্য প্রস্তুত হচ্ছে। কারণ, এই অত্যাধুনিক প্রযুক্তিই এখন প্রতিটি শিল্প এবং ডিজিটাল বিশ্ব হয়ে ওঠার ক্ষেত্রে গুরুত্বপূর্ণ হয়ে উঠছে।


    CG/AP/SB

    
    
    (Release ID: 1581099) Visitor Counter : 33
    
    
      Read this release in: English