      উপ-রাষ্ট্রপতিরসচিবালয়

      আইসিসিআর কলকাতার আরটিসি-তে প্রয়াত প্রধানমন্ত্রী শ্রী অটল বিহারী বাজপেয়ীর প্রথম প্রয়াণ বার্ষিকীতে উপ-রাষ্ট্রপতি শ্রী এম ভেঙ্কাইয়া নাইডুর অভিভাষণ
      Posted On: 16 AUG 2019 7:07PM by PIB Kolkata


    কলকাতা, ১৬ অগাস্ট, ২০১৯


    মাননীয় সাংসদ এবং ইন্ডিয়ান কাউন্সিল ফর কালচারাল রিলেশন-এর সভাপতি ডঃ বিনয় সহস্রবুদ্ধে,


    পশ্চিমবঙ্গের রাজ্যপাল মাননীয় শ্রী জগদীপ ধনকার,


    পশ্চিমবঙ্গের মাননীয় সাংসদগণ,


    আইসিসিআর-এর অধিকর্তা মাননীয় শ্রী অখিলেশ মিশ্র,


    মাননীয় অতিথিবৃন্দ,


    ভদ্রমহিলা ও ভদ্রমহোদয়গণ,


    আজ আমরা সমবেত হয়েছি প্রয়াত প্রাক্তন প্রধানমন্ত্রী অটল বিহারী বাজপেয়ীর প্রথম প্রয়াণ বার্ষিকীতে তাঁর প্রতি শ্রদ্ধা জানাতে।


    তিনি শুধুমাত্র দেশের মহান নেতাই ছিলেন না, প্রিয় নেতাও ছিলেন। আমরা এই মহান নেতা এবং দার্শনিক বাজপেয়ীজিকে গত বছর হারিয়েছি। আজ একটি গুরুগম্ভীর দিন। তাঁর মহান জীবন, দেশের প্রতি ভালোবাসা এবং দেশের প্রয়োজনে বড় স্বপ্ন দেখার মানসিকতা সকলকে অনুপ্রেরণা যোগায়।


    তিনি একজন মহান প্রশাসক, জনপ্রিয় রাজনীতিক, অসাধারণ সাংসদ এবং আমাদের সকলের কাছে একজন আদর্শ মানুষ ছিলেন।


    বিশ্ব সম্পর্কে তাঁর স্বাধীন দৃষ্টিভঙ্গি, গণতান্ত্রিক চিন্তাভাবনা, বহুমুখী ব্যক্তিত্বের জন্য তিনি সকলের কাছে সম্মানিত ছিলেন। রাজ্যসভায় এক ভাষণে প্রাক্তন প্রধানমন্ত্রী শ্রী মনমোহন সিং বাজপেয়ীজিকে ভারতীয় রাজনীতির ‘ভীষ্ম পিতামহ’ রূপে বর্ণনা করেছিলেন। বাজপেয়ীজির প্রতি এই সম্মান আমাদের সকলেরই।


    অটলজি ছিলেন জনগণের জন্য নিবেদিত প্রাণ। ভিন্ন রাজনৈতিক মতাদর্শের দলগুলির সঙ্গেও তাঁর নিবিড় যোগাযোগ ছিল। বাজপেয়ীজিকে এ কারণে ‘অজাতশত্রু’ নামেও ডাকা হত।


    দেশ যখন স্বাধীনতার জন্য লড়াই চালাচ্ছে এবং স্বাধীনতা পরে উদীয়মান শক্তি হিসেবে আত্মপ্রকাশ করছে, সেই সন্ধিক্ষণে দাঁড়িয়ে বাজপেয়ীজি ছিলেন এমন একজন দৃঢ়চেতা মানুষ যাঁকে আজও আমরা স্মরণ করি এভাবে :


    যা পেয়েছি তা হারিয়ে না যায়,


    যা হারিয়েছি তার দিকে নজর দিন


    বর্ষীয়ান সাংসদ ছিলেন বাজপেয়ীজি এবং পাঁচ দশক ধরে তিনি তাঁর অবদান রেখে গিয়েছেন। তিনি দশবার লোকসভার সাংসদ হিসেবে নির্বাচিত হয়েছেন, দু’বার রাজ্যসভার সাংসদও ছিলেন। ১৯৯৪ সালে ‘শ্রেষ্ঠ সাংসদ’ হিসেবেও পুরস্কৃত হন তিনি। বাজপেয়ীজির জীবন এবং সাফল্যকে আমরা ব্যাখ্যা করতে পারি এভাবে : “দেশের যশস্বী জাতীয় নেতা, দক্ষ রাজনীতিবিদ, নিঃস্বার্থ সমাজকর্মী, কবি, সাহিত্যিক, সাংবাদিক এবং বহুমুখী ব্যক্তিত্বের অধিকারী। অটলজি সাধারণ মানুষের প্রত্যাশাগুলিকে বাস্তব রূপ দিয়েছেন। তাঁর কাজ জাতীয়তাবোধের প্রতি দায়বদ্ধতা প্রকাশ করে।”


    একজন দার্শনিক এবং মহান নেতা বাজপেয়ীজি প্রধানমন্ত্রী হিসেবে দেশকে এক নতুন উচ্চতায় পৌঁছে দিয়েছিলেন। তিনি এক সময় ছিলেন, বিদেশ মন্ত্রী, সংসদের একাধিক স্ট্যান্ডিং কমিটির চেয়ারপার্সন এবং বিরোধী দলনেতা।


    স্বাধীনতা উত্তীর্ণ ভারতবর্ষে অভ্যন্তরীণ এবং বিদেশ নীতির ক্ষেত্রে তিনি কার্যকরী ভূমিকা নিয়েছিলেন। আন্তর্জাতিক ক্ষেত্রে দেশ এগিয়ে যাবে এবং গুরুত্বপূর্ণ ভূমিকা নেবে বলেও তিনি বিশ্বাস করতেন। তাঁর দৃঢ় বিশ্বাস ছিল ভারত রাষ্ট্রসঙ্ঘের নিরাপত্তা পরিষদে স্থায়ী সদস্যের মর্যাদা অর্জন করবে। প্রধানমন্ত্রী হিসেবে দ্বিতীয়বার ক্ষমতায় আসার পরই ১৯৯৮ সালে পোখরান-২ পরমানু পরীক্ষা চালান তিনি। তাঁর কার্যকালে ১৯৯৯ সালে কার্গিল বিজয়ের পর সারা বিশ্বের কাছে ভারতবর্ষের ভাবমূর্তি পরিবর্তিত হয়।


    তিনি বলতেন, “আমরা অযথাই আমাদের সম্পদ যুদ্ধে নষ্ট করি। যদি আমদের যুদ্ধ করতেই হয়, তাহলে তা হবে বেকারত্ব, রোগ-ব্যাধি, দারিদ্র্য এবং অনগ্রসরতা দূর করতে।” দেশের সামাজিক বিষয়গুলি সম্পর্কে তাঁর গভীর ধারণা ছিল। তিনি আরও বলতেন, “দারিদ্র্যের বিভিন্ন মাত্রা রয়েছে। কর্মসংস্থান থেকে শুরু করে শিক্ষা, স্বাস্থ্য, রাজনৈতিক অংশগ্রহণ এবং প্রত্যেকের নিজস্ব সংস্কৃতির অগ্রগতি ও সামাজিক প্রতিষ্ঠানগুলির ব্যাপ্তি …”। তিনি এই বিষয়গুলি নিয়ে সব সময় কাজ করতেন।


    মহিলাদের স্বশক্তিকরণ এবং সামাজিক সাম্যতা আনতে বাজপেয়ী সরকার একাধিক আর্থিক ও পরিকাঠামোগত পরিবর্তনের সূচনা করেছিলেন। এর মধ্যে রয়েছে, বেসরকারি ক্ষেত্রকে উৎসাহদান, বিদেশি বিনিয়োগ, সরকারের ব্যয় সংকোচন ও গবেষণা এবং উন্নয়নে উৎসাহদান।


    অটলজি দেখিয়েছিলেন কিভাবে সুপ্রশাসনের দ্বারা গণতন্ত্র আরও বেশি শক্তিশালী হয়ে ওঠে।


    প্রাক্তন প্রধানমন্ত্রী দেশের যোগাযোগ ব্যবস্থায় আমূল পরিবর্তন নিয়ে এসেছিলেন। জাতীয় সড়ক নির্মাণ, গ্রামীণ সড়ক, বিমান যোগাযোগ পরিকাঠামো এবং টেলিযোগাযোগের উন্নতিতে তিনি বিশেষ জোর দিয়েছিলেন। আর্থিক উন্নয়ন এবং জাতীয় সমৃদ্ধিতে তাঁর ভূমিকা ছিল অবিস্মরণীয়।


    জাতীয় সড়ক উন্নয়ন প্রকল্পগুলি প্রধানত প্রধান শহর ও রাজ্যগুলিকে যুক্ত করে। ‘প্রধানমন্ত্রী গ্রাম সড়ক যোজনা’ প্রত্যেক গ্রামকে যুক্ত করেছে। দেশে প্রাথমিক ও মাধ্যমিক স্তরের শিক্ষা ব্যবস্থার উন্নয়নে সর্ব শিক্ষা অভিযান গুরুত্বপূর্ণ ভূমিকা পালন করে। এই সর্ব শিক্ষা অভিযান বাজপেয়ীজির শাসনকালেই চালু হয়েছিল। ২০১৪ সাল থেকে বাজপেয়ীজির জন্মদিন, ২৫শে ডিসেম্বর দিনটিকে ‘সুশাসন দিবস’ হিসেবে ঘোষণা করা হয়। তিনি ১৯৯২ সালে পদ্মবিভূষণ পুরস্কারেও ভূষিত হন। দেশের জন্য আত্মত্যাগ এবং সামাজিক কর্মকান্ডের জন্য ২০১৫ সালে ভারতের রাষ্ট্রপতি বাজপেয়ীজিকে ভারতের সর্বোচ্চ অসামরিক সম্মান ‘ভারতরত্ন’ প্রদান করেন।


    তাঁর সৃষ্টিশীল লেখনীর কথা উল্লেখ না করলে বাজপেয়ীজির প্রতি সম্মান জানানো অসম্পূর্ণ থেকে যাবে। বাজপেয়ীজি একদিকে যেমন ছিলেন বহুপ্রসূ লেখক, অন্যদিকে তেমনই তাঁর বাগ্মিতা ছিল অসাধারণ। অটলজির গদ্য এবং পদ্যের মধ্য দিয়ে তাঁর ব্যক্তিত্ব ফুঁটে ওঠে। তিনি বলতেন, “আমার কবিসত্তা যে কোন রাজনৈতিক সমস্যা মোকাবিলায় আমাকে শক্তি যোগাত, বিশেষত যেগুলি আমার বিবেককে নাড়া দিত।” তাঁর লেখনীর মধ্যে ছিল সততা, নির্ভয়তা, স্পর্শকাতরতা এবং দৃঢ়তা।


    যদিও তিনি আজ আমাদের মধ্যে নেই কিন্তু তাঁর আদর্শ এবং স্মৃতি সবসময়েই আমাদের সঙ্গে রয়েছে। বাজপেয়ীজি সব সময়েই আমাদের হৃদয়ে অবস্থান করছেন। তিনি আমাদের শিখিয়েছিলেন কিভাবে দেশের সেবা করতে হয় এবং মানবতার ও সহনশীলতার ক্ষেত্রে অবিচল থাকতে হয়। আমি আমার বক্তব্য শেষ করছি বাজপেয়ীজির লেখা কয়েকটি লাইন উদ্ধৃত করে :


    যত বাঁধা আসে আসুক,


    ঘিরে থাকুক প্রলয়ের ঘোর অমানিশা,


    পায়ের নিচে লেলিহান আগুন,


    মাথায় বর্ষিত হয় যদি লাভা,


    নিজের হাতে হাসতে হাসতে,


    আগুন লাগিয়ে জ্বলতে হবে।


    পায়ে পা মিলিয়ে চলতে হবে।


    CG/SS/DM

    
    
    (Release ID: 1582201) Visitor Counter : 110