      উপ-রাষ্ট্রপতিরসচিবালয়

      উপ-রাষ্ট্রপতি লিথুয়ানিয়া, লাতভিয়া এবং এস্তোনিয়া – এই তিন দেশ সফর শেষ করলেন
      Posted On: 22 AUG 2019 5:56PM by PIB Kolkata


    নয়াদিল্লি, ২২ অগাস্ট, ২০১৯


    উপ-রাষ্ট্রপতি শ্রী এম ভেঙ্কাইয়া নাইডু উত্তর ইউরোপের বালটিক সাগরের পূর্ব উপকূলবর্তী তিনটি স্বাধীন সার্বভৌম রাষ্ট্র লিথুয়ানিয়া, লাতভিয়া ও এস্তোনিয়া সফর শেষ করেছেন। এই সফরের উদ্দেশ্য ছিল ইউরোপের ঐ অঞ্চলের তিনটি দেশের সঙ্গে দ্বিপাক্ষিক সম্পর্ক এবং যোগাযোগ বাড়িয়ে তোলা। উপ-রাষ্ট্রপতির সঙ্গে এক উচ্চস্তরীয় প্রতিনিধিদলও ঐ তিন দেশ সফরে যান। রাষ্ট্রসঙ্ঘের নিরাপত্তা পরিষদে স্থায়ী পদের জন্য ভারতের দাবিকে ঐ তিন রাষ্ট্রই সমর্থন জানিয়েছে।


    তিন দেশ সফরের শেষ পর্যায়ে এস্তোনিয়া থেকে আজ সকালে উপ-রাষ্ট্রপতি দিল্লি এসে পৌঁছন। সফরকালে শ্রী নাইডু তিন দেশের বাণিজ্য সংগঠন এবং প্রবাসী ভারতীয়দের সঙ্গে বিভিন্ন বিষয় নিয়ে বিস্তারিত আলাপ-আলোচনা করেন। এই তিন দেশ বিভিন্ন বহুপাক্ষিক মঞ্চে ভারতের সঙ্গে ঘনিষ্ঠ সমন্বয় বজায় রেখে কাজ করা এবং দুর্নীতির বিরুদ্ধে লড়াইয়ে একজোট হওয়ার ব্যাপারে উপ-রাষ্ট্রপতিকে আশ্বাস দেয়।


    শ্রী নাইডু লিথুয়ানিয়া থেকে তাঁর সফর শুরু করেন। তিনি সে দেশের রাষ্ট্রপতি মিঃ জিতানাস নৌসেডার সঙ্গে বৈঠকে মিলিত হন। জম্মু ও কাশ্মীরকে বিশেষ মর্যাদাদান সম্পর্কিত সংবিধানের ৩৭০ নম্বর ধারার বিলোপ সম্পর্কে ভারত সরকারের সাম্প্রতিক সিদ্ধান্তের বিষয়ে শ্রী নাইডু সে দেশের রাষ্ট্রপতিকে অবহিত করেন। পুলওয়ামা জঙ্গি আক্রমণের কঠোর নিন্দা করার জন্যও উপ-রাষ্ট্রপতি সে দেশের সরকারকে ধন্যবাদ দেন। সে দেশে বসবাসকারী প্রবাসী ভারতীয়দের উদ্দেশ্যে শ্রী নাইডু দুই দেশের মধ্যে দ্বিপাক্ষিক বাণিজ্য আরও বাড়ানোর ওপর গুরুত্ব দেন। তিনি বলেন, ঐ দেশের সঙ্গে ভারতের দ্বিপাক্ষিক বাণিজ্যের বিপুল সম্ভাবনা রয়েছে। এই সম্ভাবনাকে কাজে লাগাতে হবে, বিশেষ করে পুনর্নবীকরণযোগ্য শক্তি, কৃষি-খাদ্য প্রক্রিয়াকরণ ও জীব-বিজ্ঞান ক্ষেত্রে যে সুবিধা রয়েছে তা সদ্ব্যবহারের ওপর তিনি গুরুত্ব দেন। শ্রী নাইডু সফরের তৃতীয় দিনে সে দেশের প্রধানমন্ত্রীর সঙ্গে সাক্ষাৎ করেন। রাষ্ট্রসঙ্ঘের নিরাপত্তা পরিষদের সংস্কার নিয়ে দুই নেতা কথা বলেন। নিরাপত্তা পরিষেদে ভারতের স্থায়ী অংশীদারিত্বের দাবিকে সমর্থন জানানোর জন্য শ্রী নাইডু লিথুয়ানিয়াকে অনুরোধ জানান।


    এরপর শ্রী নাইডু লাতভিয়ার রাজধানী রিগায় গিয়ে পৌঁছান। তিনি সেখানে সে দেশের প্রধানমন্ত্রী মিঃ ক্রিজনিস কারিন এবং রাষ্ট্রপতি মিঃ এগিল্‌স লেভিটসের সঙ্গে সাক্ষাৎ করেন। সে দেশের রাষ্ট্রপতির সঙ্গে সংবাদমাধ্যমের মুখোমুখী হয়ে শ্রী নাইডু বলেন, ভারত প্রতিবেশী দেশগুলি সহ সমস্ত দেশের সঙ্গে শান্তিপূর্ণ সহাবস্থানে বিশ্বাসী। সন্ত্রাসের বিপদ সম্পর্কে উদ্বেগ প্রকাশ করে উপ-রাষ্ট্রপতি বলেন, সারা বিশ্বে শান্তি ও অগ্রগতি সুনিশ্চিত করতে সব পক্ষকে এগিয়ে আসতে হবে। রিগায় উপ-রাষ্ট্রপতি সে দেশের ঐতিহাসিক সংগ্রহালয় ঘুরে দেখেন এবং সে দেশের জাতীয় গ্রন্থাগারে মহাত্মা গান্ধীর একটি আবক্ষ মূর্তির আবরণ উন্মোচন করেন।


    তিন দেশ সফরের শেষদিনে শ্রী নাইডু এস্তোনিয়া গিয়ে পৌঁছান। সে দেশের বিদেশ মন্ত্রীর পাশাপাশি এস্তোনিয়ার কূটনৈতিক মিশনগুলির ৬০ জন প্রধানের সঙ্গে এক বৈঠকে শ্রী নাইডু স্পষ্ট জানান জম্মু ও কাশ্মীর ভারতের অভ্যন্তরীণ বিষয়। এ বিষয়ে ভারত অন্য কোন পক্ষের মধ্যস্থতা বা হস্তক্ষেপ মেনে নেবে না। আন্তর্জাতিক পর্যায়ে জম্মু ও কাশ্মীরের পুনর্গঠন নিয়ে যে বিভ্রান্তি ছড়ানো হচ্ছে শ্রী নাইডু তা খণ্ডন করে দেন। এ প্রসঙ্গে তিনি বলেন, জম্মু ও কাশ্মীর রাজ্যের পুনর্গঠন সম্পূর্ণভাবে প্রশাসনিক বিষয় এবং ভারত সরকারের তত্ত্বাবধানে এই কাজ চলছে।


    শ্রী নাইডু এস্তোনিয়ার রাষ্ট্রপতি ও প্রধানমন্ত্রীর সঙ্গেও বিভিন্ন বিষয় নিয়ে আলোচনা করেন। রাষ্ট্রসঙ্ঘের নিরাপত্তা পরিষদের ভারতের স্থায়ী সদস্যপদের দাবিতে তিনি সে দেশের সমর্থন আহ্বান করেন এবং সন্ত্রাসবাদের বিরুদ্ধে লড়াইয়ে বিশ্বব্যাপী প্রয়াসকে আরও জোরদার করে তুলতে বলেন। আন্তর্জাতিক সৌর জোটে তিনি এস্তোনিয়াকে যুক্ত হওয়ার প্রস্তাব দেন। উল্লেখ করা যেতে পারে, উপ-রাষ্ট্রপতির এস্তোনিয়া সফরকালে সে দেশের সঙ্গে ভারতের সাইবার নিরাপত্তা সহ কূটনৈতিক পাসপোর্টধারীদের ভিসা ছাড় দেওয়া সংক্রান্ত সমঝোতাপত্র স্বাক্ষরিত হয়। সে দেশের স্বাধীনতা সংগ্রামে শহীদদের স্মৃতিতে ভাবাদিউজ স্কোয়ারে গড়ে ওঠা সৌধে পুষ্পার্ঘ অর্পণ করে শ্রী নাইডু শ্রদ্ধা জানান।


    CG/BD/DM

    
    
    (Release ID: 1582651) Visitor Counter : 136
    
    
      Read this release in: English