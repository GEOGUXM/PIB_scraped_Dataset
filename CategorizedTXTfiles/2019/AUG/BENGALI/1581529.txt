      স্বরাষ্ট্র মন্ত্রক

      ভারত-বাংলাদেশের মধ্যে স্বরাষ্ট্র মন্ত্রক পর্যায়ের বৈঠক
      Posted On: 08 AUG 2019 4:11PM by PIB Kolkata


    নয়াদিল্লি, ০৮ অগাস্ট, ২০১৯


    ভারত-বাংলাদেশের মধ্যে স্বরাষ্ট্র মন্ত্রী পর্যায়ের সপ্তম বৈঠক নতুন দিল্লীতে গত ৭ই আগস্ট অনুষ্ঠিত হল। বৈঠকে কেন্দ্রীয় স্বরাষ্ট্রমন্ত্রী শ্রী অমিত শাহ্ এবং বাংলাদেশের স্বরাষ্ট্রমন্ত্রী শ্রী আসাদুজ্জামান খান অংশগ্রহণ করেন।


    দ্বিতীয়বারের জন্য বাংলাদেশের স্বরাষ্ট্র মন্ত্রকের দায়িত্ব পাওয়ায় শ্রী আসাদুজ্জামান খানকে কেন্দ্রীয় স্বরাষ্ট্রমন্ত্রী শ্রী অমিত শাহ্ অভিনন্দন জানান। বাংলাদেশের প্রধানমন্ত্রী শেখ হাসিনার উন্নয়ন কর্মসূচীতে ভারত আবারো পূর্ণ সমর্থন ব্যক্ত করেছে। ১৯৭১-এ মুক্তিযুদ্ধের আবহে ভারত-বালাদেশের মধ্যে গড়ে ওঠা দ্বিপাক্ষিক সম্পর্ক কৌশলগত দিক ছাড়াও আরও বিভিন্ন ক্ষেত্রে সম্প্রসারিত হয়েছে বলে দু-দেশের মন্ত্রীরা মতপ্রকাশ করেন।


    বর্তমানে এই সম্পর্ক গোটা বিশ্বের কাছে আদর্শ প্রতিবেশীসুলভ সম্পর্কের দৃষ্টান্ত স্বরূপ। আর এটি সম্ভব হয়েছে উভয় দেশের ইতিহাস, সংস্কৃতি, ভাষা, গণতান্ত্রিক মূল্যবোধ, ধর্মনিরপেক্ষতা, উন্নয়নমূলক সহযোগিতা সহ বিভিন্ন ক্ষেত্রে সাদৃশ্যর জন্য। বৈঠকে উভয় মন্ত্রী নিরাপত্তা, সীমান্ত ব্যবস্হাপনা সহ প্রতিটি ক্ষেত্রে একযোগে কাজ করায় সন্তোষ ব্যক্ত করেন। সীমান্তে শান্তি ও সুস্হিতি বজায় রাখার ব্যাপারে তাঁরা পুনরায় অঙ্গীকার ব্যক্ত করেন। দুটি দেশের সীমান্তে প্রহরারত বাহিনীর মধ্যে নিবিড় সহযোগিতার উভয়েই প্রশংসা করেন। বাংলাদেশ তার ভূখন্ডে, ভারত সহ অন্য কোনো দেশে জঙ্গী তৎপরতা এবং নাশকতামূলক কাজ করতে না দেওয়ায় শ্রী অমিত শাহ্ তার প্রশংসা করেন।


    বৈঠকে দ্বিপাক্ষিক নিরাপত্তা জনিত সহযোগিতার বিভিন্ন প্রসঙ্গে আলোচনা হয়। সীমান্ত এলাকায় অপরাধ মোকাবিলা করে নিরাপত্তা বজায় রাখতে দু-দেশের আরও সহযোগিতার প্রয়োজন রয়েছে বলে উভয় পক্ষই সহমত পোষণ করেছে। সীমান্তের নিরাপত্তা ও পরিকাঠামোর জন্য বকেয়া নানা বিষয় দ্রুত নিষ্পত্তির লক্ষ্যে উভয়পক্ষ প্রয়োজনীয় পদক্ষেপ গ্রহণের উপর জোর দেয়। কেন্দ্রীয় স্বরাষ্ট্র মন্ত্রী শ্রী অমিত শাহ্ উপযুক্ত নথী ছাড়া সীমান্তে অবৈধভাবে ঘোরাঘুরির বিষয়ে উদ্বেগ প্রকাশ করেছেন। মূলত উত্তরপূর্ব ভারতে এই সমস্যার সমাধানের উপর তিনি বিশেষ গুরুত্ব দেন।


    বাংলাদেশের মায়ানমার থেকে আসা শরণার্থীদের নিরাপদে দ্রুত প্রত্যার্পণের বিষয়ে ভারত-বাংলাদেশকে সর্বতোভাবে সহযোগিতার আশ্বাস দিয়েছে। ২০১৭ সাল থেকে চারবার ভারত ওই শরণার্থীদের জন্য মানবিক ত্রাণ সাহায্য পাঠিয়েছে।


    দুই দেশের নাগরিকদের মধ্যে যোগাযোগ বাড়ানোর মাধ্যমে সহযোগিতা বৃদ্ধি এবং ব্যবসা-বাণিজ্য, স্বাস্হ্য ও পর্যটন সহ নানা কারণে ভ্রমণের উপর উভয় নেতৃবৃন্দ গুরুত্ব আরোপ করেন।


    CG/CB/NS

    
    
    (Release ID: 1581529) Visitor Counter : 13
    
    
      Read this release in: English