      প্রধানমন্ত্রীরদপ্তর

      প্রধানমন্ত্রী শ্রী নরেন্দ্র মোদী ও মার্কিন যুক্তরাষ্ট্রের প্রেসিডেন্ট শ্রী ডোনাল্ড ট্রাম্পের মধ্যে টেলিফোনে কথাবার্তা
      Posted On: 20 AUG 2019 10:40AM by PIB Kolkata


    নয়াদিল্লি, ১৯ আগস্ট, ২০১৯


    প্রধানমন্ত্রী শ্রী নরেন্দ্র মোদী আজ মার্কিন যুক্তরাষ্ট্রের রাষ্ট্রপতি শ্রী ডোনাল্ড ট্রাম্পের সঙ্গে টেলিফোনে কথা বলেন। অত্যন্ত উষ্ণ ও সহযোগিতামূলক আবহে তিরিশ মিনিটের আলাপচারিতায় দ্বিপাক্ষিক ও আঞ্চলিক নানা বিষয় নিয়ে তাঁদের মধ্যে আলোচনা হয়।


    প্রধানমন্ত্রী এবছর জুনের শেষে ওসাকায় জি ২০ শিখর সম্মেলনের ফাঁকে মার্কিন রাষ্ট্রপতির সঙ্গে তাঁর বৈঠকের কথা স্মরণ করেন।


    ওই বৈঠকের প্রসঙ্গ উল্লেখ করে প্রধানমন্ত্রী আশা করেন বাণিজ্য মন্ত্রী পারস্পরিক স্বার্থ সংশ্লিষ্ট দ্বিপাক্ষিক বাণিজ্যিক সম্ভাবনা নিয়ে খুব শীঘ্রই মার্কিন বাণিজ্য প্রতিনিধিদের সঙ্গে আলোচনায় বসবেন।


    আঞ্চলিক পরিস্থিতি প্রসঙ্গে শ্রী মোদী জানান, ভারতবিরোধী হিংসাত্মক কার্যকলাপে এই অঞ্চলের নির্দিষ্ট কয়েকজন নেতার চরম উস্কানিমূলক বক্তব্যে শান্তির পরিবেশ বিঘ্নিত হচ্ছে। তিনি জঙ্গি কার্যকলাপ ও হিংসামুক্ত পরিবেশের জন্য সীমান্তের অন্য প্রান্ত থেকে সন্ত্রাসবাদকে প্রশ্রয় দেওয়া বন্ধের উপর জোর দেন।


    দারিদ্র, নিরক্ষরতা এবং ব্যাধির বিরুদ্ধে যারা লড়াই করছেন তাঁদের সাহায্য করার ক্ষেত্রে ভারতের প্রতিশ্রুতির কথা প্রধানমন্ত্রী আবারো ব্যক্ত করেন।


    আজ আফগানিস্তানের স্বাধীনতার শতবর্ষ পূর্তির প্রসঙ্গ উল্লেখ করে প্রধানমন্ত্রী আবারো ঐক্যবদ্ধ, নিরাপদ, গণতান্ত্রিক এবং প্রকৃত স্বাধীন আফগানিস্তান গড়ে তোলার লক্ষ্যে ভারতের দীর্ঘমেয়াদি ও দৃঢ় অঙ্গীকারের কথা উল্লেখ করেন।


    মার্কিন প্রেসিডেন্টের সঙ্গে নিয়মিত যোগাযোগ থাকায় প্রধানমন্ত্রী শ্রী নরেন্দ্র মোদী সন্তোষ ব্যক্ত করেন।


    CG/CB

    
    
    (Release ID: 1582380) Visitor Counter : 51
    
    
      Read this release in: English