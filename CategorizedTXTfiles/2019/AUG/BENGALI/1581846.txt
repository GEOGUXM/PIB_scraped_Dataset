      স্বরাষ্ট্র মন্ত্রক

      প্রাক্তন কেন্দ্রীয় মন্ত্রী শ্রীমতী সুষমা স্বরাজের জীবনাবসানে মন্ত্রিসভার শোক প্রকাশ
      Posted On: 13 AUG 2019 3:37PM by PIB Kolkata


    নয়াদিল্লি, ১৩ অগাস্ট, ২০১৯


    নতুন দিল্লির এইম্‌স-এ গত ৬ই অগাস্ট রাত্রে প্রাক্তন কেন্দ্রীয় মন্ত্রী শ্রীমতী সুষমা স্বরাজের দুঃখজনক প্রয়াণে কেন্দ্রীয় মন্ত্রিসভার পক্ষ থেকে শোক প্রকাশ করা হয়। শ্রীমতী স্বরাজের প্রয়াণে দেশ একজন বিশিষ্ট ও স্বতন্ত্র নেত্রী তথা এক অসাধারণ এক আইনসভার সদস্যকে হারাল।


    মন্ত্রিসভার শোক প্রস্তাব নিম্নরূপ :


    হরিয়ানার আম্বালায় ১৯৫২-র ১৪ই ফেব্রুয়ারি শ্রীমতী সুষমা স্বরাজের জন্ম। আম্বালা ক্যান্টনমেন্টের সনাতন ধর্ম কলেজ থেকে স্নাতক এবং চণ্ডীগড়ে পাঞ্জাব বিশ্ববিদ্যালয় থেকে আইনে স্নাতক ডিগ্রি অর্জন করেন। কানপুরের কৃষি বিশ্ববিদ্যালয়ের পক্ষ থেকে তাঁকে সাম্মানিক ডক্টরেট উপাধিতে ভূষিত করা হয়। ১৯৭৩-এ একজন আইনজীবী হিসেবে সুপ্রিম কোর্টে আইন চর্চা শুরু করেন।


    অতি অল্প বয়সেই শ্রীমতী স্বরাজ জনজীবনের সঙ্গে যুক্ত হয়ে পড়েন। ১৯৭৭-এ মাত্র ২৫ বছর বয়সে হরিয়ানা বিধানসভার ভোটে জয়ী হয়ে রাজ্য সরকারের শ্রম ও কর্মসংস্থান দপ্তরের ক্যাবিনেট মন্ত্রী হিসেবে দায়িত্ব গ্রহণ করেন। ১৯৮৭-৯০ পর্যন্ত হরিয়ানা বিধানসভায় পুনর্নিবাচিত হয়ে শিক্ষা, খাদ্য ও গণ-সরবরাহ দপ্তরের পূর্ণ মন্ত্রী হিসেবে দায়িত্ব পালন করেন।


    ১৯৯০-এ তিনি রাজ্যসভায় নির্বাচিত হন। ১৯৯৬-এ একাদশ লোকসভার সদস্য হিসেবে তিনি তথ্য ও সম্প্রচার মন্ত্রকের ক্যাবিনেট মন্ত্রী হিসেবে দায়িত্ব গ্রহণ করেন। দ্বাদশ লোকসভায় ১৯৯৮ সালে তিনি পুনর্নিবাচিত হন এবং তথ্য ও সম্প্রচার মন্ত্রকের পাশাপাশি অতিরিক্ত দায়িত্ব হিসেবে টেলিযোগাযোগ দপ্তরের দায়িত্বও সামলান। এরপর ১৯৯৮-এর অক্টোবরে তিনি দিল্লির প্রথম মহিলা মুখ্যমন্ত্রী হিসেবে দায়িত্ব গ্রহণ করেন। ২০০০ সালের এপ্রিলে শ্রীমতী স্বরাজ রাজ্যসভায় আরও একবার নির্বাচিত হন। সে বছরের সেপ্টেম্বর থেকে ২০০৩-এর জানুয়ারি পর্যন্ত কেন্দ্রীয় তথ্য ও সম্প্রচার মন্ত্রকের দায়িত্ব পালন করেন। ২০০৩-এর জানুয়ারি থেকে ২০০৪-এর মে পর্যন্ত তিনি একইসঙ্গে স্বাস্থ্য ও পরিবারকল্যাণ মন্ত্রকের পাশাপাশি সংসদীয় বিষয়ক মন্ত্রকেরও দায়িত্ব পালন করেন। ২০০৬-এর এপ্রিলে তিনি পুনরায় রাজ্যসভায় নির্বাচিত হন। পঞ্চদশ লোকসভায় ২০০৯-এ নির্বাচিত হয়ে তিনি ঐ বছরের ডিসেম্বর থেকে ২০১৪-র মে মাস পর্যন্ত বিরোধী দলনেত্রী হিসেবে দায়িত্ব পালন করেন। ২০১৪-র ষোড়শ লোকসভাতেও তিনি নির্বাচিত হন। সে বছরের মে থেকে ২০১৯-এর মে মাস পর্যন্ত পররাষ্ট্র বিষয়ক ক্যাবিনেট মন্ত্রী হিসেবে আসীন ছিলেন।


    শ্রীমতী স্বরাজ এক ব্যতিক্রমী নেত্রী তথা বাগ্মিতার জন্য স্মরণীয় হয়ে থাকবেন। তাঁর সহমর্মিতাও ছিল নজিরবিহীন। দক্ষ প্রশাসক হওয়ার পাশাপাশি তিনি সহজেই সাধারণ মানুষের কাছে পৌঁছে যেতে পারতেন। এর সুফল হিসেবেই দেশে কিংবা বিদেশে মানুষ যখনই সমস্যায় পড়েছেন, যোগাযোগের পর তিনি তাঁদের যথাসম্ভব সাহায্য করে তাঁদের হৃদয় জয় করেছেন। তাঁর এই চারিত্রিক গুণাবলীর জন্যই ২০১৭-তে মার্কিন দৈনিক ‘ওয়াল স্ট্রিট জার্নাল’ তাঁকে ভারতের সবচেয়ে জনপ্রিয় রাজনীতিক হিসেবে বর্ণনা করে।


    কেন্দ্রীয় মন্ত্রিসভা বিভিন্ন পদে আসীন থেকে দেশের প্রতি শ্রীমতী সুষমা স্বরাজের সেবার প্রশংসা করে। সরকার এবং সমগ্র দেশবাসীর পক্ষ থেকে শোকসন্তপ্ত পরিবারকে মন্ত্রিসভার তরফে আন্তরিক সমবেদনা জানানো হচ্ছে।


    CG/BD/DM

    
    
    (Release ID: 1581846) Visitor Counter : 6
    
    
      Read this release in: English