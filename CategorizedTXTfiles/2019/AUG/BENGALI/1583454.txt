      স্বরাষ্ট্র মন্ত্রক

      ‘নতুন জাতীয় সাইবার নিরাপত্তা রণকৌশল’ শীর্ষক দ্বাদশ ভারত নিরাপত্তা শিখর সম্মেলন অনুষ্ঠিত হল
      Posted On: 29 AUG 2019 3:46PM by PIB Kolkata


    নয়াদিল্লি, ২৮ অগাস্ট, ২০১৯


    নতুন দিল্লিতে ‘নতুন জাতীয় সাইবার নিরাপত্তা রণকৌশল’ শীর্ষক দ্বাদশ ভারত নিরাপত্তা শিখর সম্মেলন অনুষ্ঠিত হল। গুরুত্বপূর্ণ জাতীয় পরিকাঠামো, নতুন নতুন সাইবার আতঙ্কের ঘটনা, সমস্যা এবং তার মোকাবিলা সহ বিভিন্ন বিষয় আলোচনা হল এই সম্মেলনে।


    সম্মেলনে কেন্দ্রীয় উত্তর-পূর্বাঞ্চল উন্নয়ন ও প্রধানমন্ত্রীর দপ্তর, কর্মচারী, জন-অভিযোগ ও পেনশন এবং আণবিক শক্তি ও মহাকাশ প্রতিমন্ত্রী ডঃ জিতেন্দ্র সিং বলেন, প্রযুক্তি, বিশেষ যোগাযোগ প্রযুক্তির ক্ষেত্রে ভারতের সমাজে আমূল পরিবর্তন ঘটেছে। তিনি বলেন, ‘ডিজিটাল কালচার’ প্রজন্ম থেকে প্রজন্মে হস্তান্তরিত হচ্ছে। তাঁর এও অভিমত, প্রতিটি প্রযুক্তিরই যেমন উপযোগিতা আছে, তেমনই সাইবার প্রযুক্তি বর্তমানে বিরাট আকার নিয়েছে। কিন্তু আশীর্বাদের পাশাপাশি ঐ একই প্রযুক্তি একটি বড়সড় আতঙ্কের সৃষ্টি করেছে। এই সূত্রে তিনি জাতীয় নিরাপত্তার ক্ষেত্রে সাইবার আতঙ্কের উল্লেখ করে্ন।


    মন্ত্রী বলেন, নিরাপত্তার বিষয়টি নিজেই গত কয়েক দশকে অনেক পরিবর্তিত হয়েছে। ভিতরে-বাইরে তার বাড়-বৃদ্ধি ঘটেছে। মন্ত্রী বলেন, এটা বোঝা জরুরি যে সন্ত্রাসবাদ সন্ত্রাসবাদই। জাত-পাত ধর্মের ভিত্তিতে এর বৈষম্য করা যায় না। তিনি আরও বলেন, আমাদের অগ্রাধিকারের ক্ষেত্র বেছে নিতে হবে। তাঁর আশা, সাইবার নিরাপত্তার ক্ষেত্রে যে আশঙ্কাগুলি তা অচিরেই মোকাবিলা করা যাবে এবং আমরা এই সাইবার আতঙ্কের মোকাবিলার পথ খুঁজে পাব।


    স্বরাষ্ট্র প্রতিমন্ত্রী শ্রী জি কিষাণ রেড্ডি বলেন, আমরা এখন ডিজিটাল বিশ্বে বাস করি। তিনি বলেন, নিরাপত্তা এমনই একটি সমস্যা যাকে নিয়ে আমাদের সবাইকে ভাবতে হবে। যেমন আমরা বিভিন্ন প্রযুক্তি ব্যবহার করছি, তেমনই আমরা বিভিন্ন সমস্যারও মুখোমুখি হচ্ছি বিশেষ করে, সাইবার নিরাপত্তা নিয়ে। মন্ত্রী বলেন, সাইবার নিরাপদ সমাজের জন্য সাইবার নিরাপত্তা সময়ের দাবি। শ্রী রেড্ডি এই প্রেক্ষিতে বলেন, সাইবার নিরাপত্তার জন্য দ্রুতগতিতে নতুন নতুন উপকরণ এবং প্রযুক্তি তৈরি করতে হবে।


    শ্রী রেড্ডি বলেন, সাইবার স্পেস একটি নতুন যুদ্ধক্ষেত্রে পরিণত হচ্ছে। তিনি এও বলেন, সারা বিশ্বে সফল হামলার ফলে আর্থিক ক্ষতি এবং অন্য সমস্যা ঘটেছে। তাঁর এও অভিমত, ডিজিটাল গভর্ন্যান্স এবং এর সার্বিক পরিবেশ ব্যবস্থার জন্য সাইবার নিরাপত্তা গুরুত্বপূর্ণ। স্বরাষ্ট্র প্রতিমন্ত্রী জানান, সাইবার আতঙ্কের মোকাবিলায় সরকার বিভিন্ন পদক্ষেপ নিয়েছে। স্বরাষ্ট্র মন্ত্রক, ‘ইন্ডিয়ান সাইবার ক্রাইম কো-অর্ডিনেশন সেন্টার’, নামে একটি কর্মসূচি নিয়েছে দেশে সাইবার অপরাধের সুসংহত মোকাবিলার জন্য। তিনি ইলেক্ট্রনিক্স অ্যান্ড ইনফরমেশন টেকনলজি মন্ত্রকের অধীন ভারতের ডিজিটাল ইন্ডিয়া উদ্যোগের অংশ হিসেবে ‘সাইবার স্বচ্ছতা কেন্দ্র’-এরও উল্লেখ করেন।


    আলোচনাসভা এবং পরামর্শের মাধ্যমে আরও সচেতনতা গড়ার ডাক দেন মন্ত্রী। তিনি বলেন, সাইবার নিরাপত্তা আমাদের সকলের মিলিত দায়িত্ব এবং তিনি সাইবার আতঙ্কের মোকাবিলায় বিভিন্ন জনের কাছ থেকে পরামর্শের আহ্বান করেন।


    এনআইসি-র ডিজি শ্রীমতী নীতা ভার্মা বলেন, ভারত তৃতীয় বৃহত্তম ইন্টারনেট ব্যবহারকারী দেশ এবং সাইবার অপরাধ গত কয়েক বছরে অনেকগুণ বৃদ্ধি পেয়েছে। তিনি বলেন, সাইবার নিরাপত্তা দিতে সরকার বেশ কিছু পদক্ষেপ নিয়েছে। সরকারি উদ্যোগকে সহায়তা করার জন্য সকলের অংশগ্রহণের ওপর তিনি জোর দেন। তিনি বলেন, এটা একদিনের কাজ নয়, এটি একটি চালু প্রক্রিয়া এবং সকলের যৌথ দায়িত্ব।


    SSS/AP/DM

    
    
    (Release ID: 1583454) Visitor Counter : 9
    
    
      Read this release in: English