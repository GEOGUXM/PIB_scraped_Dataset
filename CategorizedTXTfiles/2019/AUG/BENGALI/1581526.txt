      সংসদবিষয়কমন্ত্রক

      সাধারণ নির্বাচনের পর সংসদের প্রথম অধিবেশনের বিবরণী
      Posted On: 08 AUG 2019 4:06PM by PIB Kolkata


    নয়াদিল্লি, ৭ অগাস্ট, ২০১৯


    সপ্তদশ লোকসভার প্রথম অধিবেশন শুরু হয়েছিল ১৭ই জুন এবং রাজ্যসভার ২৪৯তম অধিবেশন শুরু হয়েছিল ২০শে জুন। লোকসভা অনির্দিষ্টকালের জন্য মুলতুবি হয় ৬ই অগাস্ট মঙ্গলবার। রাজ্যসভা অনির্দিষ্টকালের জন্য মুলতুবি হয় ৭ই অগাস্ট, বুধবার। এবারের অধিবেশনে লোকসভার ৩৭টি এবং রাজ্যসভার ৩৫টি বৈঠক হল।


    সপ্তদশ লোকসভার প্রথম অধিবেশনে নতুন সদস্যরা শপথ নেন প্রথম দু’দিন অর্থাৎ, ১৭ এবং ১৮ই জুন। লোকসভার অধ্যক্ষ নির্বাচন হল ১৯শে জুন।


    সাধারণ নির্বাচনের এটাই প্রথম অধিবেশন হওয়ায় রাষ্ট্রপতি সংবিধানের ৮৭(১) ধারা অনুযায়ী সংসদের উভয় কক্ষে ভাষণ দেন। রাষ্ট্রপতির ভাষণের ওপর ধন্যবাদ জ্ঞাপক প্রস্তাব লোকসভায় পেশ করেন শ্রী প্রতাপ চন্দ্র সারেঙ্গি, সমর্থন করেন ডঃ হীনা গাভিট। রাজ্যসভায় এই প্রস্তাব পেশ করেন শ্রী জগৎ প্রকাশ নাড্ডা, সমর্থন করেন শ্রীমতী সম্পাতিয়া উইকি। এই কার্য সম্পাদন করতে রাজ্যসভায় ১২ ঘন্টা সময় নির্ধারিত ছিল কিন্তু কাজ হয় ১৪ ঘন্টা। ধন্যবাদ জ্ঞাপক প্রস্তাব নিয়ে আলোচনা হয় এবং গৃহীত হয় দুই কক্ষেই।


    ২০১৯-২০-র সাধারণ বাজেট পেশ হয় শুক্রবার ৫ই জুলাই। কেন্দ্রীয় বাজেট নিয়ে সাধারণ আলোচনা হয় দুই কক্ষেই। লোকসভায় নির্ধারিত ১২ ঘন্টার জায়গায় আলোচনা হয় ১৭ ঘন্টা ২৩ মিনিট। রাজ্যসভায় নির্ধারিত ১২ ঘন্টার জায়গায় আলোচনা চলে ১২ ঘন্টা ৩০ মিনিট ধরে।


    লোকসভায় রেল, সড়ক পরিবহণ ও জাতীয় সড়ক, কৃষি, গ্রামোন্নয়ন এবং যুব সম্পর্কিত ও ক্রীড়া মন্ত্রকের অনুদান নিয়ে আলোচনা হয় এবং তা গৃহীত হয়। বাকি মন্ত্রক ও বিভাগের ব্যয় মঞ্জুরি হয় বুধবার ১৭ই জুলাই ভোটাভুটির মাধ্যমে।


    এই অধিবেশনে লোকসভায় ৩৩টি এবং রাজ্যসভায় সাতটি – মোট ৪০টি বিল পেশ হয়। লোকসভায় পাশ হয় ৩৫টি বিল, রাজ্যসভায় পাশ হয় ৩২টি বিল। সংসদের উভয় কক্ষেই পাশ হয় ৩০টি বিল।


    এবারের লোকসভায় উৎপাদনশীলতা ছিল গড়ে ১৩৭ শতাংশ, রাজ্যসভায় ১০৩ শতাংশ।


    এই অধিবেশন নানা দিক দিয়েই ঐতিহাসিক, কারণ, আর্থ-সামাজিক সম্পর্কিত সব বিলগুলিই এবারে পাশ হয়েছে। কোন নতুন লোকসভা গঠনের পর প্রথম অধিবেশনেই এতগুলি বিল কখনও পাশ হয়নি।


    এবারের অধিবেশনে যে সবচেয়ে গুরুত্বপূর্ণ কাজটি হয়েছে সেটি হল, আর্টিকেল ৩৭০ এবং সংশ্লিষ্ট রাষ্ট্রপতির আদেশটির কিছু নির্দিষ্ট সংস্থান খারিজ করা হয়েছে। এতে জম্মু-কাশ্মীরে সমাজের সকল শ্রেণীর জন্য সমান সুবিধা নিশ্চিত করা হবে। বিশেষ করে, ভারতের সংবিধানের সংস্থানগুলি কার্যকর করা যাবে এবং আর্থ-সামাজিক আইনগুলি রূপায়ণের মাধ্যমে আইনের শাসন এবং সাম্য নিশ্চিত করা সম্ভব হবে। এছাড়া, সুপ্রশাসন নিশ্চিত করতে ও সন্ত্রাসবাদ নির্মূল করতে জম্মু-কাশ্মীর রাজ্যটির পুনর্গঠন করা হয় – তৈরি হয় দুটি কেন্দ্রশাসিত অঞ্চল - জম্মু ও কাশ্মীর এবং লাদাখ।


    এবারের অধিবেশনে স্বাস্থ্য সংক্রান্ত যে চারটি বিল উভয় কক্ষেই পাশ হয় তার মধ্যে সবচেয়ে গুরুত্বপূর্ণ বিলটি হল ন্যাশনাল মেডিকেল কমিশন বিল। এটি স্বাস্থ্যক্ষেত্রে একটি বৈপ্লবিক সংস্কার। এটির মাধ্যমে গঠন করা হল ন্যাশনাল মেডিকেল কমিশন। চিকিৎসা-বিজ্ঞান শিক্ষা, পেশা এবং সংস্থা সংক্রান্ত বিভিন্ন বিষয়ের উন্নয়ন এবং নিয়ন্ত্রণ করবে এই কমিশন। গড়া হবে মেডিকেল অ্যাডভাইসরি কাউন্সিল যার কাজ হবে কমিশনকে পরামর্শ এবং সুপারিশ দেওয়া।


    ভারতের সমাজকে শক্তিশালী করবে এবং লিঙ্গ বৈষম্য কমাবে এমন কয়েকটি বিলও এবারের অধিবেশনে পাশ করা হয় – যেমন, কনজিউমার প্রোটেকশন বিল, জম্মু অ্যান্ড কাশ্মীর রিজার্ভেশন বিল, দ্য প্রোটেকশন অফ চিল্ড্রেন ফ্রম সেক্সুয়াল অফেন্সেস (অ্যামেন্ডমেন্ট) বিল এবং দ্য মুসলিম উইমেন (প্রোটেকশন অফ রাইট্‌স অন ম্যারেজ) বিল।


    এরই পাশাপাশি, জাতীয় নিরাপত্তা জোরদার করতে এবং জাতীয় নিরাপত্তার জন্য প্রয়োজনীয় উপাদানগুলি ও মানবাধিকারের মধ্যে ভারসাম্য রাখতে হিউম্যান রাইট্‌স দ্য ন্যাশনাল ইনভেস্টিগেশন এজেন্সি (অ্যামেন্ডমেন্ট) বিল এবং আনল’ফুল অ্যাক্টিভিটিজ (প্রিভেনশন) অ্যামেন্ডমেন্ট বিল এবং প্রোটেকশন অফ হিউম্যান রাইট্‌স (অ্যামেন্ডমেন্ট) বিল পাশ হয়েছে এই অধিবেশনে।


    অর্থনৈতিক ক্ষেত্র এবং সহজে ব্যবসা করার সুবিধার জন্য একটি সালিশি সংশোধনী বিল এবং দেউলিয়া সংশোধনী বিল পাশ হয়েছে। এরই পাশাপাশি, পাশ হয়েছে বিশেষ অর্থনৈতিক অঞ্চল সংশোধনী বিল। সাধারণ মানুষকে নিরাপত্তা দিতে বেআইনি জমা কর্মসূচি নিষিদ্ধ করে পাশ হয়েছে একটি বিল।


    শ্রমক্ষেত্রে সংস্কারের লক্ষ্যে পুরনো দিনের বেশ কয়েকটি বিলকে মিলিয়ে ‘দ্য কোড অন ওয়েজেস বিল’ আইনে পরিণত করা হয়েছে যাতে শ্রম আইন আরও কার্যকরভাবে রূপায়ণ করা যায় এবং সব শ্রমিক ন্যূনতম মজুরি পাওয়ার সুবিধা পান।


    পরিবহণ ক্ষেত্রে সংস্কারের লক্ষ্যে পথ নিরাপত্তা, নাগরিক সুবিধা, গণ-পরিবহণকে শক্তিশালী করা, ট্র্যাফিক আইন লঙ্ঘন করলে কড়া শাস্তির ব্যবস্থা – এইসব নিয়েই পাশ করা হয়েছে ‘দ্য মোটর ভেহিকেল (অ্যামেন্ডমেন্ট) বিল’। একইসঙ্গে পাশ হয়েছে ‘এয়ারপোর্ট ইকনমিক রেগুলেটরি অথরিটি অফ ইন্ডিয়া (অ্যামেন্ডমেন্ট) বিল’। যার ফলে, বেসরকারি ক্ষেত্রকে পরিকাঠামো উন্নয়ন প্রকল্পে নিযুক্ত করা যাবে। এর দ্বারা বদল করা হয়েছে প্রধান বিমানবন্দরের সংজ্ঞা।


    উপরোক্ত এই বিষয়গুলি সবই সম্ভব হয়েছে উভয় কক্ষে মাননীয় প্রধানমন্ত্রী শ্রী নরেন্দ্র মোদীর নেতৃত্বে সংসদ বিষয়ক মন্ত্রকের মন্ত্রীদের সুপরিচালনার জন্য।


    আরও একটা বিষয় উল্লেখ করার মতো যা এবারের অধিবেশন থেকেই চালু হল তা হল, এতদিন কোন কক্ষের সদস্যের মৃত্যুতে সারা দিনের জন্য অধিবেশন মুলতুবি করে দেওয়া হত। কিন্তু এবার থেকে এক বা দু’ঘন্টার জন্য সভা মুলতুবি থাকবে। তারপর আবার অধিবেশন শুরু হবে। এর জন্যই এবারের লোকসভায় উৎপাদনশীলতা বেড়ে হয়েছে ১৩৭ শতাংশ এবং রাজ্যসভায় ১০৩ শতাংশ।


    এবারের অধিবেশনের এই অভূতপূর্ব ফলাফল সম্ভব হয়েছে সব দপ্তর এবং ব্যক্তির নিরলস পরিশ্রমের জন্য।


    CG/AP/DM

    
    
    (Release ID: 1581526) Visitor Counter : 261
    
    
      Read this release in: English