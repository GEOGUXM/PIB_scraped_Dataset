      প্রতিরক্ষামন্ত্রক

      প্রতিরক্ষা ক্ষেত্রে বেসরকারি সংস্থার বিনিয়োগে সরকার উৎসাহ যোগাবে – রাজনাথ সিং
      Posted On: 09 AUG 2019 9:29PM by PIB Kolkata


    নয়াদিল্লি, ০৯ আগস্ট, ২০১৯


    প্রতিরক্ষা রাষ্ট্রায়ত্ত সংস্থা ও অর্ডন্যান্স ফ্যাক্টরিগুলিকে শক্তিশালী করার পাশাপাশি, প্রতিরক্ষা ক্ষেত্রে বেসরকারি সংস্থার বিনিয়োগে উৎসাহ দানের ব্যাপারে সরকারের আগ্রহের কথা জানালেন প্রতিরক্ষা মন্ত্রী শ্রী রাজনাথ সিং। নতুন দিল্লিতে আজ প্রতিরক্ষা শিল্পে ‘মেক ইন ইন্ডিয়া’ শীর্ষক বিষয়ে প্রতিরক্ষা ও অ্যারো স্পেস সংস্থাগুলির সিইও-দের এক গোলটেবিল বৈঠকে শ্রী সিং আরও জানান, রপ্তানির পাশাপাশি, দেশীয় বাজারে অবদান রাখার বিপুল সুযোগ প্রতিরক্ষা সংস্থাগুলির রয়েছে। প্রতিরক্ষা উৎপাদন পরিকাঠামো গড়ে তুলতে কৌশলগত অংশীদারিত্ব মডেলের কথা ইতিমধ্যেই ঘোষণা করা হয়েছে বলে জানিয়ে প্রতিরক্ষা মন্ত্রী বলেন, এর ফলে ভারতীয় সংস্থাগুলি প্রতিযোগিতামূলক মনোভাব ও স্বচ্ছতা প্রক্রিয়া অবলম্বনের মাধ্যমে অংশীদার সংস্থা নির্বাচন করতে পারবে। তিনি আরও জানান, সরকার প্রতিরক্ষা ক্ষেত্রে প্রত্যক্ষ বিদেশি বিনিয়োগ নীতিতে উদারীকরণ এনেছে। প্রতিরক্ষা সাজসরঞ্জাম উৎপাদন ক্ষেত্রে ক্ষুদ্র ও মাঝারি সংস্থাগুলির অংশগ্রহণের সংখ্যা ২০১৪’র ২০১৫ থেকে বেড়ে ২০১৯ – এর ৪৪০ হয়েছে।


    প্রতিরক্ষা ক্ষেত্রে সরকারের বিভিন্ন উদ্যোগের কথা উল্লেখ করে শ্রী সিং জানান, প্রতিরক্ষা সামগ্রী রপ্তানিতে উৎসাহ দিতে শিল্প সংস্থাগুলিকে ভারতের মৈত্রীভাবাপন্ন দেশগুলিতে রপ্তানি বৃদ্ধির লক্ষ্যে কাজ করার আহ্বান জানান। তিনি আরও জানান, রপ্তানি নীতি সরল করা হয়েছে এবং দেশীয় প্রযুক্তির বিকাশ তথা এ ধরণের প্রযুক্তিকে কাজে লাগিয়ে উৎপাদনে উৎসাহ দিতে ২০১৬’তে সংশ্লিষ্ট নীতি সংশোধন করা হয়েছে। দেশীয় প্রযুক্তির উন্নয়ন ও অগ্রগতি ছাড়া প্রতিরক্ষা ক্ষেত্রে স্বনির্ভর হওয়া সম্ভব নয় বলে উল্লেখ করে শ্রী সিং দেশে এ ধরণের প্রযুক্তির আরও উন্নয়ন ও বিকাশে প্রয়োজনীয় পদক্ষেপ গ্রহণের আহ্বান জানান। এক পরিসংখ্যানে মন্ত্রী জানান, ২০১৮ – ১৯ – এ ভারতীয় প্রতিরক্ষা শিল্প সংস্থাগুলির উৎপাদিত সামগ্রীর মূল্য ছিল ৮০ হাজার কোটি টাকা। এর মধ্যে বেসরকারি সংস্থাগুলি ১৬ হাজার কোটি টাকা অবদান রেখেছে।


    এই বৈঠকে বিভাগীয় প্রতিমন্ত্রী শ্রী শ্রীপাদ যশো নায়েক ছাড়াও মন্ত্রক, প্রতিরক্ষা রাষ্ট্রায়ত্ত সংস্থা এবং অর্ডন্যান্স ফ্যাক্টরি বোর্ডের উচ্চ পদস্থ আধিকারিকরাও উপস্থিত ছিলেন।


    SSS/BD/SB

    
    
    (Release ID: 1581726) Visitor Counter : 54
    
    
      Read this release in: English