      স্বরাষ্ট্র মন্ত্রক

      ভারতের উপ-রাষ্ট্রপতি হিসাবে শ্রী এম ভেঙ্কাইয়া নাইডুর কার্যকালের দু’বছর নিয়ে রচিত ‘লিসনিং, লার্নিং অ্যান্ড রিডিং’ শীর্ষক বইটির সূচনা করলেন শ্রী অমিত শাহ্‌
      Posted On: 13 AUG 2019 5:53PM by PIB Kolkata


    নয়াদিল্লি, ১৩ আগস্ট, ২০১৯


    কেন্দ্রীয় স্বরাষ্ট্র মন্ত্রী শ্রী অমিত শাহ্‌ গত রবিবার চেন্নাইতে ‘লিসনিং, লার্নিং অ্যান্ড রিডিং’ শীর্ষক বইটির আনুষ্ঠানিক সূচনা করেন। ভারতের উপ-রাষ্ট্রপতি শ্রী এম ভেঙ্কাইয়া নাইডুর কার্যকালের দু’বছর নিয়ে এই বইটি রচনা করা হয়েছে। বইটিতে দু’বছরে সারা দেশে উপ-রাষ্ট্রপতির ৩৩০টি সরকারি কর্মসূচির বিশেষ মুহূর্তের উল্লেখ রয়েছে। এই বই সম্পর্কে শ্রী নাইডু বলেন, ভারতের উপ-রাষ্ট্রপতি হিসাবে দায়িত্বভার গ্রহণের পর তাঁর কর্মজীবনের বিভিন্ন ঘটনার এখানে উল্লেখ করা হয়েছে। তিনি বলেন, ‘আমি রাজনীতি থেকে অবসর নিয়েছি, কিন্তু জনজীবন থেকে নয়। শিক্ষা, শিক্ষা এবং কেবলই শিক্ষা – এসবের পরই আসে উপার্জনের বিষয়। এমনকি, আপনার উপার্জন শুরু হওয়ার পরও শিক্ষা গ্রহণ থেমে থাকে না’।


    সংবিধানের ৩৭০ ধারা বাতিলের জন্য শ্রী নাইডু প্রধানমন্ত্রী শ্রী নরেন্দ্র মোদীর নেতৃত্বাধীন সরকারের দৃঢ় প্রত্যয় ও দক্ষ নেতৃত্বদানের ভূমিকার প্রশংসা করেন। ‘সংবিধানের এই ধারা বাতিল বর্তমান সময়ের চাহিদা এবং তা দীর্ঘদিন ধরে এই কাজ বাকি পড়েছিল’ বলে মন্তব্য করে শ্রী নাইডু বলেন, ১৯৬৪’র একটি সংবাদ প্রতিবেদনে তিনি এই ধারা বাতিল সম্পর্কে সংসদে সাংসদদের দাবির কথাও পড়েছেন। তিনি আরও বলেন, দেশে এক কার্যকর সুপ্রশাসন নিয়ে আসতে বিভিন্ন ক্ষেত্রে সংস্কারের প্রয়োজনীয়তা রয়েছে।


    অনুষ্ঠানে কেন্দ্রীয় স্বরাষ্ট্র মন্ত্রী বলেন, “আমি এখানে একজন মন্ত্রী, সাংসদ অথবা একটি দলের সভাপতি হিসাবে আসিনি। শ্রী ভেঙ্কাইয়া নাইডু’র মধ্যে এক ব্যক্তিত্বসম্পন্ন আদর্শ রাজনীতিক ও দক্ষ নেতার যে গুণাবলী রয়েছে, তার সম্মানেই একজন রাজনীতির ছাত্র হিসাবে আমি এখানে এসেছি। ‘লিসনিং, লার্নিং অ্যান্ড রিডিং’ বইটিতে তাঁর কর্মজীবনের কথাই উল্লেখ হয়নি, বরং এই বই দেশের যুবদের কাছে অনুসরণের এক আদর্শ প্রেরণা হয়ে উঠবে”। দেশের প্রতি তাঁর নিষ্ঠা ও অক্লান্ত সেবার জন্যই শ্রী নাইডু সমগ্র দেশের কাছে অনুপ্রেরণার এক আদর্শ মডেল হয়ে উঠেছেন বলেও শ্রী শাহ্‌ অভিমত প্রকাশ করেন।


    ২


    এনডিএ সরকারের আমলে বিভিন্ন মন্ত্রকের দায়িত্ব পালনের সময় শ্রী নাইডু রাজনৈতিক দল এবং সরকারের প্রতি যে বিপুল অবদান রেখেছেন, সেকথা উল্লেখ করে শ্রী শাহ্‌ জানান, কেন্দ্রীয় নগরোন্নয়ন মন্ত্রী থাকাকালীন স্মার্ট সিটি এবং প্রধানমন্ত্রী আবাস যোজনার সূচনা হয়েছিল। এই কর্মসূচি দুটি শহর ভারতে চালচিত্র পরিবর্তনের কাজ করে চলেছে। শ্রী শাহ্‌ বলেন, উপ-রাষ্ট্রপতি হলেও দেশের কৃষকদের সঙ্গে শ্রী নাইডুর সক্রিয় যোগাযোগ রয়েছে এবং কৃষি নীতির সঠিক রূপায়ণে তাঁর বিপুল অবদান রয়েছে।


    শ্রী শাহ্‌ বই প্রকাশ অনুষ্ঠানে উপস্থিত সকলকে এক ঘটনার কথা স্মরণ করিয়ে দিয়ে বলেন, শ্রী নাইডু তরুণ বয়সে ৩৭০ নম্বর ধারার বিরুদ্ধে আন্দোলনে সামিল হয়েছিলেন। কাকতালীয়ভাবে এই ধারা বাতিলের প্রস্তাব যখন পাশ হয়, তখন তিনি সংসদের উচ্চকক্ষের অধ্যক্ষ পদে আসীন। স্বরাষ্ট্র মন্ত্রী বলেন, ‘৩৭০ ধারা বাতিলের পর কি হবে, কেন্দ্রীয় স্বরাষ্ট্র মন্ত্রী হিসাবে তা নিয়ে আমার মনে কোনও সংশয় ছিল না। আমার দৃঢ় বিশ্বাস, জম্মু ও কাশ্মীর উন্নয়ন ও সমৃদ্ধির পথে অগ্রসর হবে। সংসদের উচ্চ কক্ষে ৩৭০ ধারা সংক্রান্ত প্রস্তাব উত্থাপনের সময় আমার মনে সংশয় ছিল কিভাবে এই সভায় কাজকর্ম সম্পন্ন হবে! কারণ, রাজ্যসভায় সরকারের সংখ্যা গরিষ্ঠতা ছিল না’। শ্রী শাহ্‌ ৩৭০ ধারা নিয়ে রাজ্যসভায় আলাপ-আলোচনা ও তর্ক-বিতর্কের সময় তাঁর নিরপেক্ষতা ও সভায় নেতৃত্বদানের ভূমিকার প্রশংসা করে । সভার স্বাভাবিক কাজকর্ম ও পরিবেশ বজায় রাখতে এবং এই ধারা সংক্রান্ত প্রস্তাবটি পাশ করানোর ক্ষেত্রে বিশেষ ভূমিকার জন্য তিনি শ্রী নাইডু’কে অভিনন্দন জানান।


    বই প্রকাশ অনুষ্ঠানে তামিলনাডুর রাজ্যপাল শ্রী বনওয়ারি লাল পুরোহিত, কেন্দ্রীয় তথ্য ও সম্প্রচার মন্ত্রী শ্রী প্রকাশ জাভড়েকর, তামিলনাডুর মুখ্যমন্ত্রী শ্রী এডাপ্পাডি কে পালানিস্বামী, বিশিষ্ট বিজ্ঞানী ও অধ্যাপক এমএস স্বামীনাথন, ডঃ কে কস্তুরিরঙ্গন প্রমুখ উপস্থিত ছিলেন।


    CG/BD/SB

    
    
    (Release ID: 1581874) Visitor Counter : 14
    
    
      Read this release in: English