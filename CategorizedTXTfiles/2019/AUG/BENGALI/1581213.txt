      ক্ষুদ্র, অতিক্ষুদ্রওমাঝারিশিল্পমন্ত্রক

      শিল্পকলা-ভিত্তিক অতিক্ষুদ্র এবং ক্ষুদ্র শিল্পোদ্যোগীদের উৎসাহদানে প্রতিযোগিতা ‘উদ্ভাবনী উদ্যোগ উৎকর্ষ উৎসব শারদ সম্মান, ২০১৯’
      Posted On: 02 AUG 2019 10:47PM by PIB Kolkata


    কলকাতা, ২ অগাস্ট, ২০১৯


    অতিক্ষুদ্র, ক্ষুদ্র ও মাঝারি শিল্পোদ্যোগ উন্নয়ন প্রতিষ্ঠান এমএসএমই-ডিআই উদ্ভাবন এবং সৃজনশীলতায় উৎসাহদানে শিল্পকলা-ভিত্তিক একটি প্রতিযোগিতার আয়োজন করছে। প্রকৃতিতে সহজেই মিশে যায় এরকম উপহার সামগ্রী এবং গহনা, খাদির নকশা ও হস্তকলার নিদর্শন, পরিবেশ-বান্ধব ব্যাগ – এই চারটি বিভাগে প্রতিযোগিতাটি অনুষ্ঠিত হবে। প্রতি বিভাগ থেকে ১০ জনকে পুরস্কৃত করা হবে এবং শ্রেষ্ঠ সামগ্রীগুলি আসন্ন দুর্গাপুজো উৎসবে ও কলকাতা বাণিজ্য মেলায় প্রদর্শিত হবে। এমএসএমই-ডিআই শিল্পোদ্যোগীদের উৎপাদিত সামগ্রী বাজারজাত করে সেগুলিকে বিদেশে রপ্তানির কাজে সাহায্য করবে বলে সংস্থার নির্দেশক শ্রী অজয় বন্দ্যোপাধ্যায় আজ কলকাতায় এক সাংবাদিক সম্মেলনে জানিয়েছেন।


    উৎসাহী অংশগ্রহণকারীরা MSME - Development Institute, Kolkata - এই ওয়েবসাইটে গিয়ে তাঁদের নাম নথিভুক্ত করতে পারেন। এছাড়া, এমএসএমই-ডিআই-এর ফেসবুক পেজেও নাম নথিভুক্তিকরণের সুবিধা রয়েছে। ‘উদ্যোগ আধার মেমোরান্ডাম’ (ইউএএম)-এ নথিভুক্ত শিল্পোদ্যোগী এবং যাঁদের বয়স ১৮-র বেশি তাঁরা ‘উদ্ভাবনী উদ্যোগ উৎকর্ষ উৎসব শারদ সম্মান, ২০১৯’-এ অংশগ্রহণ করতে পারবেন। এই প্রতিযোগিতায় নাম নথিভুক্তিকরণের কাজ ২৩ জুলাই থেকে শুরু হয়েছে। আবেদন জমা দেওয়ার শেষ তারিখ ১৬ সেপ্টেম্বর। আবেদনকারীরা নাম নথিভুক্ত করতে কোন সমস্যার সম্মুখীন হলে যে কোন কাজের দিন সকাল ৯-৩০ মিনিট থেকে সন্ধ্যা ৬টার মধ্যে 8442884355 হোয়াট্‌স অ্যাপ নম্বরে বার্তা পাঠাতে পারেন।


    এমএসএমই-ডিআই, কলকাতা গত বছর রাজ্যের টেরাকোটা শিল্পীদের নিয়ে এ ধরনের একটি উদ্যোগ গ্রহণ করেছিল। শিল্পীদের বিভিন্ন প্রযুক্তিগত প্রশিক্ষণের পাশাপাশি নানা ধরনের টেরাকোটা সামগ্রীর বিষয়ে পরামর্শ দেওয়া হয়। শ্রী বন্দ্যোপাধ্যায় জানান, অতিক্ষুদ্র, ক্ষুদ্র এবং মাঝারি শিল্পোদ্যোগ মন্ত্রকের বিভিন্ন কর্মসূচির আওতায় এ বছর শিল্পকলা-ভিত্তিক উদ্যোগের ওপর গুরুত্ব দেওয়া হচ্ছে যার ফলে, শিল্পীদের সামগ্রী দেশ-বিদেশে পরিচিত হবে। তাঁরা ক্লাস্টারের মাধ্যমে শিল্পোদ্যোগে অংশ নিতে পারবেন।


    SSS/CB/DM

    
    
    (Release ID: 1581213) Visitor Counter : 72
    
    
      Read this release in: English