      পর্যটনমন্ত্রক

      বিদেশিদের জন্য পর্বতারোহন ও ট্রেকিং-এ চার রাজ্যের ১৩৭টি পর্বত শৃঙ্গের পথ খুলে দেওয়া হল
      Posted On: 22 AUG 2019 3:07PM by PIB Kolkata


    নয়াদিল্লি, ২১ অগাস্ট, ২০১৯


    পর্বতারোহন ও ট্রেকিং-এর জন্য পর্বতারোহন ভিসা গ্রহণে আগ্রহী বিদেশিদের স্বার্থে চার রাজ্যের ১৩৭টি পর্বত শৃঙ্গের পথ খুলে দেওয়ার সিদ্ধান্ত নেওয়া হয়েছে। এই পর্বত শৃঙ্গগুলি রয়েছে জম্মু ও কাশ্মীর, হিমাচল প্রদেশ, উত্তরাখণ্ড এবং সিকিমে। সবথেকে বেশি, ৫১টি পর্বত শৃঙ্গ উত্তরাখণ্ডে, ১৫টি জম্মু ও কাশ্মীরে, ২৪টি সিকিমে এবং ৪৭টি হিমাচল প্রদেশে রয়েছে। উল্লেখ করা যেতে পারে, যে ১৩৭টি পর্বত শৃঙ্গে আরোহণের জন্য বিদেশি নাগরিকদের অনুমতি দেওয়া হয়েছে, তার মধ্যে কাঞ্চনজঙ্ঘা এবং কাঞ্চনজঙ্ঘা-দক্ষিণ শৃঙ্গ দুটিও রয়েছে। দুঃসাহসিক অভিযানে যেতে আগ্রহী বিদেশি নাগরিকদের জন্য আরও বেশি সংখ্যায় পর্বত শৃঙ্গ আরোহণের পথ খুলে দিতে পর্যটন মন্ত্রকের পক্ষ থেকে স্বরাষ্ট্র মন্ত্রকের কাছে যে অনুরোধ জানানো হয়েছিল তা অনুমোদন করার জন্য পর্যটন মন্ত্রী শ্রী প্রহ্লাদ সিং প্যাটেল কেন্দ্রীয় স্বরাষ্ট্র মন্ত্রী শ্রী অমিত শাহ-এর প্রতি কৃতজ্ঞতা প্রকাশ করেছেন। শ্রী প্যাটেল বলেছেন, দেশে দুঃসাহসিক পর্যটনের প্রসারে সরকারের এই সিদ্ধান্ত এক ঐতিহাসিক পদক্ষেপ।


    এর আগে, বুধবার নতুন দিল্লিতে রাজ্য ও কেন্দ্রশাসিত অঞ্চলগুলির পর্যটন মন্ত্রীদের জাতীয় সম্মেলনে কেন্দ্রীয় পর্যটন মন্ত্রী দুঃসাহসিক পর্যটনে যাওয়া ব্যক্তিদের সুরক্ষা ব্যবস্থা আরও আঁটোসাঁটো করার প্রয়োজনীয়তার ওপর গুরুত্ব দেন। দুঃসাহসিক অভিযানের সঙ্গে যুক্ত পর্যটন অপারেটরদের নথিভুক্তিকরণের সময় আরও সতর্কতা অবলম্বনের জন্য তিনি রাজ্যগুলিকে দুঃসাহসিক পর্যটন সংক্রান্ত নীতি-নির্দেশিকা সঠিকভাবে মেনে চলার পরামর্শ দেন। উল্লেখ করা যেতে পারে, ভারতীয় দুঃসাহসিক পর্যটন নীতি-নির্দেশিকা, ২০১৮-তে ভূমি, আকাশ এবং জল-ভিত্তিক বিভিন্ন অভিযান যেমন পর্বতারোহণ, ট্রেকিং, প্যারা-গ্লাইডিং, কায়াকিং, স্কুবা ডাইভিং, রিভার র‍্যাফটিং ও অন্যান্য অভিযানে যাওয়ার কথা উল্লেখ রয়েছে।


    CG/BD/DM

    
    
    (Release ID: 1582616) Visitor Counter : 42
    
    
      Read this release in: English