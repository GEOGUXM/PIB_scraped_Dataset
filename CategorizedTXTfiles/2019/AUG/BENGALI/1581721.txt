      উপ-রাষ্ট্রপতিরসচিবালয়

      উপ-রাষ্ট্রপতি সমস্ত রাজনৈতিক দলকে তাদের নির্বাচনী ইস্তেহারে সাংসদ এবং বিধায়কদের আচরণবিধির বিষয়কে যুক্ত করার পরামর্শ দিয়েছেন
      Posted On: 09 AUG 2019 9:20PM by PIB Kolkata


    নয়াদিল্লি, ৯ অগাস্ট, ২০১৯


    উপ-রাষ্ট্রপতি এবং রাজ্যসভার চেয়ারম্যান শ্রী এম ভেঙ্কাইয়া নাইডু সমস্ত রাজনৈতিক দলগুলিকে তাদের নির্বাচনী ইস্তেহারে সাংসদ, বিধায়ক সহ সমস্ত নির্বাচিত জনপ্রতিনিধিদের জন্য আচরণবিধি যুক্ত করার পরামর্শ দিয়েছেন।


    এই আচরণবিধিতে সভাকক্ষে জনপ্রতিনিধিদের যে কোন অভব্য আচরণ থেকে বিরত থাকার বিষয়টি সুস্পষ্টভাবে উল্লেখ থাকবে। এর মধ্যে রয়েছে – সভাকক্ষের ওয়েলে নেমে না আসা, অধিবেশন চলার সময় স্লোগান দিয়ে কাজকর্মে বিঘ্ন না ঘটানো এবং কাগজ না ছিঁড়ে ফেলা।


    উপ-রাষ্ট্রপতি ভবনে আজ শ্রী নাইডু রাজ্যসভার উচ্চপদস্থ আধিকারিক এবং সাংবাদিকদের সঙ্গে এক মধ্যাহ্নভোজের আসরে যোগ দেন। সংসদের সদ্য সমাপ্ত অধিবেশন অত্যন্ত ফলপ্রসূ হয়েছে বলে উল্লেখ করে উপ-রাষ্ট্রপতি বলেন, এই অধিবেশনে রাজ্যসভায় প্রশ্ন উত্থাপন, তার জবাব দেওয়া, দৃষ্টি আকর্ষণী প্রস্তাব এবং জিরো আওয়ারে উত্থাপিত বিভিন্ন বিষয় সংখ্যার নিরিখে একটি ইতিহাস সৃষ্টি করেছে।


    সদ্য সমাপ্ত রাজ্যসভার অধিবেশনে ৩৫টি কর্মদিবসে ৩২টি বিল অনুমোদিত হয়েছে যা, গত ১৭ বছরের ইতিহাসে সর্বোচ্চ। উপ-রাষ্ট্রপতি বলেন, সমস্ত রাজনৈতিক দলের নেতৃবৃন্দ এবং সাংসদরা সংসদের এই ফলপ্রসূ অধিবেশনের বিষয়ে প্রশংসা করবেন বলে তাঁর আশা। রাজ্যসভার চেয়ারম্যান বলেন, সভার সদস্যদের বিভিন্ন বিষয় নিয়ে আলোচনা এবং বিতর্কে অংশগ্রহণ করা অত্যন্ত জরুরি। সংসদের কাজকর্মে কোনরকমের বিঘ্ন ঘটানো উচিৎ নয়। সাংসদরা সভার কাজকর্মে ব্যাঘাত ঘটালে জনগণ অসন্তুষ্ট হন। কোন কোন রাজ্যে বিরোধী দলের সদস্যদের অধিবেশন বয়কট করার প্রবণতায় উপ-রাষ্ট্রপতি অসন্তোষ ব্যক্ত করেন। কোন কোন রাজ্য বিধানসভায় অধিবেশন খুব কম দিন বসে, কোথাও আবার লাগাতার ব্যাঘাত ঘটানো হয়।


    শ্রী নাইডু বলেন, রাজনৈতিক দলগুলির খেয়াল রাখা উচিৎ যে তারা পরস্পরের বিরোধী – শত্রু নয়। ক্ষমতাসীন এবং বিরোধী দলের মধ্যে মতবিনিময় নিয়মিত হলে সংসদ এবং সাংবিধানিক সভাগুলি সুষ্ঠুভাবে চলবে বলে তিনি মনে করেন। তিনি বলেন, দেশের ভালোর জন্য তাঁরা বিভিন্ন আইন পাশ করেন এবং জনস্বার্থ সম্বলিত বিভিন্ন বিষয় নিয়ে আলোচনা করেন যার মাধ্যমে সরকারের দায়বদ্ধতা নিশ্চিত হয়।


    SSS/CB/DM

    
    
    (Release ID: 1581721) Visitor Counter : 47
    
    
      Read this release in: English