      মানবসম্পদবিকাশমন্ত্রক

      কেন্দ্রীয় মানবসম্পদ উন্নয়ন মন্ত্রী স্কুল শিক্ষার জন্য সুসংহত অনলাইন জংশন ‘শগুন’-এর সূচনা করলেন
      Posted On: 29 AUG 2019 4:36PM by PIB Kolkata


    নয়াদিল্লি, ২৮ অগাস্ট, ২০১৯


    কেন্দ্রীয় মানবসম্পদ উন্নয়ন মন্ত্রী শ্রী রমেশ পোখরিয়াল ‘নিশাঙ্ক’ বিদ্যালয় শিক্ষার জন্য বিশ্বের অন্যতম বৃহৎ সুসংহত অনলাইন জংশন ‘শগুন’-এর সূচনা করলেন আজ নতুন দিল্লিতে। মানবসম্পদ উন্নয়ন প্রতিমন্ত্রী শ্রী সঞ্জয় শামরাও ধোত্রেও অনুষ্ঠানে উপস্থিত ছিলেন।


    ‘স্কুল এডুকেশন শগুন’ (URL:http://shagun.gov.in) একটি দূরপ্রসারী উদ্যোগ যা ভারত সরকার এবং সব রাজ্য ও কেন্দ্রশাসিত অঞ্চলের বিদ্যালয় শিক্ষা এবং সাক্ষরতা দপ্তরগুলির বিভিন্ন কর্মকাণ্ড সংক্রান্ত সব অনলাইন পোর্টাল এবং ওয়েবসাইটগুলির একটি জংশন তৈরি করা। এর লক্ষ্য, বিদ্যালয় শিক্ষার উন্নতি।


    অনুষ্ঠানে শ্রী পোখরিয়াল বলেন, ‘শগুন’ শব্দটি দুটি শব্দ মিশিয়ে তৈরি। তার একটি হল ‘শালা’ যার মানে বিদ্যালয় এবং ‘গুণবত্তা’ যার মানে গুণ। এই বিভিন্ন ওয়েবসাইট এবং পোর্টালের অনলাইন জংশনটি একটিমাত্র মঞ্চ হিসেবে কাজ করবে যাতে বিদ্যালয় সংক্রান্ত সমস্ত তথ্য পাওয়া যাবে। এর মাধ্যমে শিক্ষাক্ষেত্রের পরিবর্তন ঘটাতে ইতিবাচক ভূমিকা নিশ্চিত করা যাবে।


    তিনি জানান, ১,২০০টি কেন্দ্রীয় বিদ্যালয়, ৬০০টি নবোদয় বিদ্যালয়, ১৮,০০০ অন্য সিবিএসই অনুমোদিত বিদ্যালয়, ৩০টি এসসিইআরটি, এনটিসিই অনুমোদিত ১৯,০০০ সংগঠন এবং অন্যরা এই ‘শগুন’-এর অধীন। ১৫ লক্ষ স্কুলের রিপোর্ট কার্ড পাওয়া যাবে এই জংশনে। প্রায় ৯২ লক্ষ শিক্ষক এবং ২৬ কোটি ছাত্রছাত্রীকে যুক্ত করবে এই পোর্টাল।


    তিনি আরও বলেন, অভিভাবক, সাধারণ মানুষ, বিদ্যালয় প্রধান, শিক্ষক, ছাত্র, নীতিপ্রণেতা, আধিকারিক এবং গবেষকরা প্রভূত পরিমাণে উপকৃত হবেন তথ্যের এই উৎস থেকে।


    শ্রী পোখরিয়াল জানান, ওয়েবসাইট থেকে জানা যাবে কাছাকাছি কোন বিদ্যালয় আছে, কত দূরত্ব, আকাশপথেই বা দূরত্ব কত, যার ফলে নীতিপ্রণেতা নীতি প্রণয়নের সময় প্রয়োজনীয় তথ্য পাবেন।


    মন্ত্রী ‘ইন্টিগ্রেটেড ন্যাশনাল স্কুল এডুকেশন ট্রেজারি (ইনসেট) গঠন করার কথা ঘোষণা করেন।


    অনুষ্ঠানে ‘শগুন’-এর নানা বৈশিষ্ট্য এবং সুবিধা সম্বলিত একটি পুস্তক প্রকাশিত হয়।


    অনুষ্ঠানে মানবসম্পদ উন্নয়ন প্রতিমন্ত্রী শ্রী সঞ্জয় শামরাও ধোত্রে বলেন, এই নতুন মঞ্চটি সব বিদ্যালয় সংক্রান্ত তথ্য পাওয়ার একমাত্র জায়গা।


    বিদ্যালয় শিক্ষা এবং সাক্ষরতা দপ্তরের সচিব শ্রীমতী রীনা রায় এবং মন্ত্রকের অন্য আধিকারিকরাও উপস্থিত ছিলেন অনুষ্ঠানে।


    SSS/AP/DM

    
    
    (Release ID: 1583469) Visitor Counter : 62
    
    
      Read this release in: English