      জাহাজচলাচলমন্ত্রক

      বিশ্বে প্রথম জাহাজে কর্মরতদের জন্য বায়োমেট্রিক পরিচয়পত্রের সূচনা হল ভারতে
      Posted On: 28 AUG 2019 6:14PM by PIB Kolkata


    নয়াদিল্লি, ২৮ অগাস্ট , ২০১৯


    জাহাজে কর্মরতদের জন্য বায়োমেট্রিক মুখাবয়ব যাচাই ভিত্তিক পরিচয়পত্রের (বিএসআইডি) সূচনা হল। বিশ্বের মধ্যে ভারতে প্রথম এই পরিচয়পত্র চালু হল। নতুন দিল্লীতে আজ জাহাজ চলাচল এবং রাসায়নিক ও সার প্রতিমন্ত্রী শ্রী মনসুখ মান্ডভিয়া জাহাজে কর্মরত পাঁচ ভারতীয় কর্মীর হাতে বিএসআইডি তুলে দিয়ে এই প্রকল্পের সূচনা করেন।


    এই পরিচয়পত্র তৈরিতে আধুনিক নিরাপত্তার বিষয়গুলি বিবেচিত হয়েছে। এরফলে যাদের এই পরিচয়পত্র থাকবে তাঁদের আরও বিশ্বাসযোগ্যভাবে চিহ্নিত করা সম্ভব হবে। এই পরিচয়পত্র তৈরির সময় কর্মীদের ব্যক্তিগত তথ্য সুরক্ষিত রাখা হবে। ভারত আন্তর্জাতিক শ্রম সংস্হাতে (আইএলও)বিএসআইডি-র বিষয়ে এর আগে বিশদে জানিয়েছে।


    এই উপলক্ষ্যে আয়োজিত অনুষ্ঠানে শ্রী মান্ডভিয়া বলেন, প্রধানমন্ত্রী নরেন্দ্র মোদীর নেতৃত্বে দ্রুত গতিতে দেশের বিকাশ ঘটছে। উপকূলীয় অঞ্চলে জাহাজ চলাচল, অভ্যন্তরীণ জলপথ সহ সামুদ্রিক নানা কর্মতৎপরতা সাম্প্রতিক সময়ে জোরালোভাবে দেখা যাচ্ছে। এরফলে এইক্ষেত্রে আরও বেশি করে কর্মসংস্হানের সুযোগ তৈরি হচ্ছে। ২০১৭ সালে ভারতীয় এবং বিদেশী জাহাজে কর্মরত ভারতীয় কর্মীদের সংখ্যা ছিল ১৫৪৩৪৯ জন। চলতি বছরে এই সংখ্যা ৩৫ শতাংশ বেড়ে দাঁড়িয়েছে ২০৮৭৯৯ জন।


    মন্ত্রী বলেন, কর্মী বৃদ্ধির এই বিষয়টি অত্যন্ত তাৎপর্যপূর্ণ। নতুন এই পরিচয়পত্রে বিভিন্ন জাহাজে কর্মরত ভারতীয়দের সনাক্তকরণ খুব সহজেই হবে। এরফলে এঁদের কাজ পেতে যেমন সুবিধা হবে, সেরকমভাবে বিশ্বের যেকোন প্রান্তে তাঁদের সহজেই সনাক্ত করা যাবে।


    নতুন এই পরিচয়পত্রটি আইএলও-র ১৮৫ নম্বর কনভেনশন মেনে করা হয়েছে। ভারত এই কনভেনশনে ২০১৫র অক্টোবরে যোগ দিয়েছে।


    মুম্বাইয়ের সেন্টার ফর ডেভলপমেন্ট অফ অ্যান্ডভান্স কম্পিউটিং (সিড্যাক)বিএসআইডি-র এই প্রকল্পটি দায়িত্বে রয়েছে। এই পরিচয়পত্র পাওয়ার জন্য মুম্বাই, কলকাতা, চেন্নাই, নয়ডা, গোয়া, নিউ ম্যাঙ্গালোর, কোচি, ভাইজাগ এবং কান্দলা- দেশে এই ৯টি তথ্য সংগ্রহ কেন্দ্র থেকে পাওয়া যাবে। জাহাজে কর্মরত যেসব ভারতীয় কর্মচারী কেন্দ্রীয় সরকারের ‘ কন্টিনিউয়াস ডিসচার্জ সার্টিফিকেট ’ পেয়ে থাকেন তাঁরাই বিএসআইডি পাওয়ার যোগ্য। বর্তমানে সাড়ে তিন লক্ষ ভারতীয় এই বিএসআইডি আগামী দু-বছরের মধ্যে পাবেন। পরবর্তীকালে প্রতি বছরে ১৫ হাজার নতুন ভারতীয় কর্মীদের এই পরিচয়পত্র দেওয়া হবে।


    CG/CB/NS

    
    
    (Release ID: 1583279) Visitor Counter : 22
    
    
      Read this release in: English