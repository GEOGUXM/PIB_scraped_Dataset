      উপ-রাষ্ট্রপতিরসচিবালয়

      জাতীয় নিরাপত্তার বিপদ নিয়ে ভারতকে সর্বসময় সতর্ক থাকতে হবে – বললেন উপ-রাষ্ট্রপতি
      Posted On: 29 AUG 2019 4:38PM by PIB Kolkata


    নয়াদিল্লি, ২৯ অগাস্ট, ২০১৯


    উপ-রাষ্ট্রপতি শ্রী এম ভেঙ্কাইয়া নাইডু বলেছেন, জাতীয় নিরাপত্তার বিপদ নিয়ে ভারতকে সদা সতর্ক থাকতে হবে কারণ, দেশ উন্নয়নের লক্ষ্যে বিশাল আকারের অর্থনীতি নিয়ে বড় পদক্ষেপ করছে।


    উন্নয়ন ও প্রগতির জন্য নিরাপদ এবং সুরক্ষিত পরিবেশ পূর্বশর্ত একথা উল্লেখ করে তিনি বলেন, “আমাদের প্রতিরক্ষা প্রস্তুতিকে সব সময় শিখরে রাখতে হবে।”


    অন্ধ্রপ্রদেশের বিশাখাপত্তনমে আজ সোসাইটি ফর অ্যাপ্লায়েড মাইক্রোওয়েভ ইলেক্ট্রনিক্স ইঞ্জিনিয়ারিং অ্যান্ড রিসার্চ (সামীর)-এর ইলেক্ট্রো-ম্যাগনেটিক পাল্‌স (ইএমপি) এবং ইএমআই সুবিধা দেখার পর উপ-রাষ্ট্রপতি গুরুত্বপূর্ণ পরিকাঠামো ব্যবস্থা এবং বিপর্যয় সংক্রান্ত প্রযুক্তির ক্ষেত্রে ইএমপি-র সম্ভাবনার উল্লেখ করেন।


    শ্রী নাইডু বলেন, “মানুষের তৈরি অথবা প্রাকৃতিক কারণে বিপর্যয়ে এক বিশাল ভৌগোলিক অঞ্চলে প্রভাব ফেলতে পারে যা দেশের নিরাপত্তা এবং অর্থনৈতিক উন্নতির পক্ষে সঙ্কট ডেকে আনতে সক্ষম। তার থেকে বিশ্ব বাণিজ্য ও স্থায়িত্বে নেতিবাচক প্রভাব পড়বে।” তিনি জোর দেন ইলেক্ট্রো-ম্যাগনেটিক পাল্‌স হামলার মতো সঙ্কট এড়াতে ইএমপি প্রতিরোধী পরিকাঠামো তৈরি করা এবং দেশের ভবিষ্যতের প্রতিরক্ষা ব্যবস্থাপনার জন্য এর প্রয়োজনীয়তার ওপর।


    শ্রী নাইডু বলেন, ইএমআই, ইএমসি এবং ইএমপি-র মতো ক্ষেত্রে ‘সামীর’ তার বিপুল অভিজ্ঞতা নিয়ে প্রতিরক্ষা বিভাগ, শিক্ষা প্রতিষ্ঠান, সরকারি-বেসরকারি শিল্পগুলিকে সাহায্য করতে পারে।


    রেডিও ফ্রিকোয়েন্সি অথবা মাইক্রোওয়েভ, ইলেট্রো-ম্যাগনেটিক ইন্টারফেয়ারেন্স, কম্প্যাটিবিলিটি অ্যান্ড পাল্‌স, মিলিমিটার ওয়েভ টেকনলজি, কমিউনিকেশন্‌স এবং অন্য ক্ষেত্রে উন্নতমানের গবেষণার জন্য ‘সামীর’-এর প্রশংসা করেন উপ-রাষ্ট্রপতি।


    শ্রী নাইডু এও বলেন, দেশের পক্ষে বিজ্ঞান ও প্রযুক্তি এবং উদ্ভাবনের সংস্কৃতির বিপুল গুরুত্ব আছে। এটি ঐ দেশের এগিয়ে যাওয়ার পাথেয়।


    অন্ধ্রপ্রদেশের সরকারি তেলুগু ভাষা দিবসের উল্লেখ করে উপ-রাষ্ট্রপতি সাধারণ মানুষকে তাঁদের মাতৃভাষা রক্ষা এবং উন্নতি করার আহ্বান জানান। তাঁর পরামর্শ, প্রাথমিক স্তরে শিক্ষার মাধ্যমে হওয়া উচিৎ স্থানীয় ভাষা। তিনি রাজ্য সরকারগুলিকে তাদের সব নির্দেশ, বিজ্ঞপ্তি, চিঠি, স্থানীয় ভাষায় করার পরামর্শ দেন।


    ৩৭০ অনুচ্ছেদ বাতিলের প্রসঙ্গে তিনি বলেন, এটি পুরোপুরি অভ্যন্তরীণ প্রশাসনিক বিষয়।


    ভারত শান্তিপ্রিয় দেশ, যুদ্ধোন্মাদ নয় জানিয়ে তিনি বলেন, “আমরা চাই না কেউ আমাদের অভ্যন্তরীণ বিষয়ে মাথা গলাক।” তিনি আরও বলেন, ভারতের অভ্যন্তরীণ বিষয়ে কেউ যদি হস্তক্ষেপের চেষ্টা করে তাহলে ভারত তাকে উপযুক্ত জবাব দেবে।


    অন্ধ্রপ্রদেশের পর্যটন, সংস্কৃতি, যুব উন্নয়ন মন্ত্রী শ্রী মুত্তামসেত্তি শ্রীনিবাস রাও, সামীর-এর ডিরেক্টর জেনারেল ডঃ সুলভা রানাডে, প্রোগ্রাম ডিরেক্টর ডঃ বি সুব্বা রাও এবং নৌ-বাহিনীর আধিকারিকরা অনুষ্ঠানে উপস্থিত ছিলেন।


    CG/AP/DM

    
    
    (Release ID: 1583470) Visitor Counter : 34
    
    
      Read this release in: English