      স্বরাষ্ট্র মন্ত্রক

      শ্রী অমিত শাহ পণ্ডিত দীনদয়াল পেট্রোলিয়াম বিশ্ববিদ্যালয়ের সপ্তম দীক্ষান্ত অনুষ্ঠানে ভাষণ দিলেন
      Posted On: 30 AUG 2019 4:04PM by PIB Kolkata


    নয়াদিল্লি, ২৯ অগাস্ট, ২০১৯


    কেন্দ্রীয় স্বরাষ্ট্র মন্ত্রী শ্রী অমিত শাহ বৃহস্পতিবার গান্ধীনগরে পণ্ডিত দীনদয়াল পেট্রোলিয়াম বিশ্ববিদ্যালয়ের সপ্তম দীক্ষান্ত অনুষ্ঠানে প্রধান অতিথি হিসেবে উপস্থিত ছিলেন। এই উপলক্ষে তিনি ছাত্রছাত্রীদের বলেন, পূর্ণ সম্ভাবনাময় এই জীবনে কেবল সাহসী পড়ুয়ারাই বিভিন্ন সুযোগের সদ্ব্যবহার করতে পারেন। স্নাতক স্তরে অধ্যয়নরত ছাত্রছাত্রীদের অল্প কিছুতে সন্তুষ্ট না হওয়ার আহ্বান জানিয়ে নিজেদের উদ্দেশ্য পূরণে সর্বদাই উচ্চাকাঙ্ক্ষী হওয়ার পরামর্শ দেন শ্রী শাহ। জীবনের নতুন অধ্যায়ের লক্ষ্য পূরণে নিজেদের সেরাটা দেওয়ার প্রসঙ্গও তিনি উল্লেখ করেন।


    পণ্ডিত দীনদয়াল পেট্রোলিয়াম বিশ্ববিদ্যালয়কে তৎকালীন গুজরাটের মুখ্যমন্ত্রী শ্রী নরেন্দ্র মোদীর স্বপ্নের প্রতিষ্ঠান হিসেবে উল্লেখ করে শ্রী শাহ বলেন, আন্তরিক প্রচেষ্টা এবং ইচ্ছাশক্তির ফলেই ১২ বছরের মধ্যে এই প্রতিষ্ঠানটি দেশের অন্যতম উচ্চশিক্ষা প্রতিষ্ঠান হিসেবে নিজেকে প্রতিষ্ঠা করতে পেরেছে। তিনি বলেন, নরেন্দ্র মোদীর স্বপ্ন হল গুজরাটকে দেশের পেট্রোক্ষেত্রের রাজধানী হিসেবে দেখা।


    পণ্ডিত দীনদয়াল উপাধ্যায় সম্পর্কে শ্রী শাহ বলেন, অখণ্ড মানবতাবাদের যে ধারণা পণ্ডিতজি দিয়েছিলেন, তা তাঁর গভীর আত্মচিন্তনের পরিচয় বহন করে। মানবতাবাদের সামনে যে সমস্যা দেখা দিয়েছে তার সমাধানসূত্রের কথা পণ্ডিতজি ছয় দশকেরও বেশি সময় আগে দিয়েছিলেন। জলবায়ু পরিবর্তন প্রসঙ্গে স্বরাষ্ট্র মন্ত্রী বলেন, জ্বলন্ত এই সমস্যার মোকাবিলায় প্রধানমন্ত্রী শ্রী মোদী আন্তর্জাতিক পর্যায়ে অগ্রণী ভূমিকা নিয়েছেন।


    স্বরাষ্ট্র মন্ত্রী বলেন, ২০১৪-তে শ্রী নরেন্দ্র মোদীর নেতৃত্বের প্রতি সাধারণ মানুষ তাঁদের যে আস্থা দেখিয়েছিলেন তা পূর্ণ ক্ষমতা নিয়ে সরকারকে দৃঢ় সঙ্কল্পবদ্ধ হতে সাহস যুগিয়েছিল। বিগত পাঁচ বছরে সাধারণ মানুষের সরকারের প্রতি আস্থার পরিণাম দেশবাসী বিভিন্ন সাহসী পদক্ষেপের মাধ্যমে প্রত্যক্ষ করেছেন। ভারতে ম্যাক্রো অর্থনীতির বুনিয়াদ অত্যন্ত শক্তিশালী বলে উল্লেখ করে মন্ত্রী বলেন, দেশ এখন দ্রুত বিকাশশীল অর্থনীতিগুলির একটি। জিডিপি অনুযায়ী আর্থিক ঘাটতি ৫ শতাংশ থেকে কমে ৩.৩ শতাংশ হয়েছে। বিশ্বব্যাঙ্কের সহজে ব্যবসা-বাণিজ্য করার সূচকে ভারত ২০১৪-র ১৪২তম স্থান থেকে ২০১৯-এ ৭৭তম স্থানে উঠে এসেছে। বিশ্ব অর্থনৈতিক ফোরামের কম্পিটিটিভনেস বা প্রতিযোগিতাপূর্ণ সূচকে ভারতের স্থান ৭১ থেকে ৫৮-তে পৌঁছেছে। প্রধানমন্ত্রী শ্রী মোদীর লক্ষ্য ২০২২ নাগাদ দেশকে বিশ্বের তৃতীয় বৃহত্তম অর্থনীতিতে পরিণত করা এবং ৫ লক্ষ কোটি ডলারের অর্থনীতি হয়ে ওঠা।


    তেল, গ্যাস ও শক্তিক্ষেত্রে উন্নয়নের আহ্বান জানিয়ে শ্রী শাহ বলেন, এই ক্ষেত্রগুলির উন্নয়নে সরকার একাধিক পদক্ষেপ নিয়েছে। এই লক্ষ্যেই হাইড্রো কার্বন অনুসন্ধান ও লাইসেন্স প্রদান নীতি গ্রহণ করা হয়েছে। অবশ্য, এই ক্ষেত্রগুলির উন্নয়নে এখনও অনেক কিছু করণীয় রয়েছে।


    শ্রী শাহ ছাত্রছাত্রীদের নিজস্ব ও পারিবারিক সঙ্কীর্ণ মানসিকতার ঊর্ধ্বে উঠে দেশের স্বার্থে কাজ করার আহ্বান জানান। অগ্রগতি ও বিকাশের যে অসীম সম্ভাবনা তাদের মধ্যে রয়েছে তার পূর্ণ সদ্ব্যবহারেরও তিনি পরামর্শ দেন। আগামী বছর মহাত্মা গান্ধীর জন্মের সার্ধশতবার্ষিকী উদযাপন উপলক্ষে তিনি বলেন, এই উদ্যোগ দেশের কাছে এক নতুন শক্তি, অনুপ্রেরণা ও দৃঢ়সঙ্কল্প নিয়ে আসবে। স্বরাষ্ট্র মন্ত্রী পণ্ডিত দীনদয়াল উপাধ্যায় ও মহাত্মা গান্ধীর জীবন ও কর্ম সম্পর্কে জানার জন্য ছাত্রছাত্রীদের পড়াশোনার আহ্বান জানান।


    দীক্ষান্ত অনুষ্ঠানে গুজরাটের মুখ্যমন্ত্রী শ্রী বিজয়ভাই রুপানি সহ বহু বিশিষ্ট ব্যক্তি উপস্থিত ছিলেন।


    SSS/BD/DM

    
    
    (Release ID: 1583626) Visitor Counter : 9
    
    
      Read this release in: English