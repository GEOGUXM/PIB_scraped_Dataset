      পর্যটনমন্ত্রক

      দেশে পর্যটনের প্রসারে আরও বেশি সমন্বয় গড়ে তুলতে রাজ্যগুলির প্রতি আহ্বান জানালেন শ্রী প্রহ্লাদ সিং প্যাটেল
      
      রাজ্যগুলির পর্যটন মন্ত্রীদের নিয়ে জাতীয় স্তরের সম্মেলন নতুন দিল্লিতে শেষ হল

      Posted On: 21 AUG 2019 5:25PM by PIB Kolkata

    নয়াদিল্লি, ২০ অগাস্ট, ২০১৯


    রাজ্য ও কেন্দ্রশাসিত অঞ্চলগুলির পর্যটন মন্ত্রীদের নিয়ে একদিনের জাতীয় সম্মেলন সফলভাবে নতুন দিল্লিতে মঙ্গলবার শেষ হয়েছে। সম্মেলনের উদ্বোধন করেন কেন্দ্রীয় পর্যটন ও সংস্কৃতি (স্বাধীন দায়িত্বপ্রাপ্ত) প্রতিমন্ত্রী শ্রী প্রহ্লাদ সিং প্যাটেল। এবারের সম্মেলনে ১৯টি রাজ্যের পর্যটন মন্ত্রীরা ছাড়াও পর্যটন সচিব এবং উচ্চপদস্থ আধিকারিকরা পর্যটনের প্রসার ও উন্নয়নের সঙ্গে যুক্ত বিভিন্ন বিষয় নিয়ে আলোচনা করেন।


    এই উপলক্ষে পর্যটন মন্ত্রী শ্রী প্যাটেল দেশে পর্যটকের সংখ্যা আরও বাড়াতে কেন্দ্র ও রাজ্যের মধ্যে সুসমন্বয় গড়ে তোলার আহ্বান জানান। তিনি বলেন, বিদেশি পর্যটকদের মনে ভারতের প্রতি যে ধারণা রয়েছে তা পরিবর্তন করা দরকার। বিদেশি পর্যটকদের মানসিকতায় পরিবর্তন ঘটলে পক্ষান্তরে তা দেশে পর্যটনের প্রসার ঘটাবে। তিনি বিদেশি পর্যটকদের পছন্দ বা অপছন্দের জায়গার ব্যাপারে রাজ্যগুলিকে সমীক্ষা চালাতে বলেন। এ ধরনের সমীক্ষার ফলাফল বিদেশি পর্যটকদের মধ্যে নেতিবাচক মনোভাব দূর করার ক্ষেত্রেও সহায়ক হবে বলে শ্রী প্যাটেল অভিমত প্রকাশ করেন। তিনি আরও বলেন, বিদেশি ও দেশী পর্যটকের সংখ্যা আগামী পাঁচ বছরে দ্বিগুণ করার যে লক্ষ্য প্রধানমন্ত্রী স্থির করেছেন, তার বাস্তবায়নে সংশ্লিষ্ট সকলকে আন্তরিক প্রয়াস চালাতে হবে।


    পর্যটন মন্ত্রী এই উপলক্ষে ‘ইনক্রেডিব্‌ল ইন্ডিয়া’ পোর্টালের হিন্দি সংস্করণের সূচনা করেন। আগামী মাসের মধ্যেই ‘ইনক্রেডিব্‌ল ইন্ডিয়া’ পোর্টালের আরবী, চিনা ও স্প্যানিশ সংস্করণ চালু করার কথা ঘোষণা করেন। অন্য এক প্রসঙ্গে শ্রী প্যাটেল, দ্রষ্টব্য স্থান বা ভবনগুলিকে ঐতিহ্যবাহী হিসেবে ঘোষণার জন্য ইউনেস্কোর যে নিয়মাবলী রয়েছে, তা অনুসরণ করতে ভারতীয় পুরাতত্ত্ব সর্বেক্ষণের সাহায্য নেওয়ার জন্য রাজ্য ও কেন্দ্রশাসিত অঞ্চলগুলিকে পরামর্শ দেন। তিনি আরও জানান, সম্প্রতি সংস্কৃতি মন্ত্রক দেশের ১০টি ঐতিহাসিক স্মৃতিসৌধ রাত ৯টা পর্যন্ত পর্যটকদের জন্য খোলা রাখার সিদ্ধান্ত নিয়েছে। পর্যটনের প্রসারে রাজ্য ও কেন্দ্রশাসিত অঞ্চলগুলিকে একই ধরনের পদক্ষেপ নিতেও তিনি আহ্বান জানান। দেশী-বিদেশি পর্যটকদের বিভিন্ন সুবিধা প্রদানে তিনি ‘ট্যুরিস্ট ফেসিলিটেটর সার্টিফিকেশন’ কর্মসূচির সূচনা করেন। এই কর্মসূচির মাধ্যমে পর্যটন মন্ত্রকের পক্ষ থেকে ভারতীয় নাগরিকদের দেশে পর্যটনের বিকাশে গুরুত্বপূর্ণ অংশীদার হয়ে উঠতে শংসাপত্র প্রদান করা হবে। এছাড়াও পর্যটন মন্ত্রী ‘মনুমেন্ট মিত্র’ হিসেবে কাজ করার আগ্রহ রয়েছে এমন পাঁচজন ব্যক্তিকে প্রয়োজনীয় কাগজপত্র হাতে তুলে দেন।


    CG/BD/DM

    
    
    (Release ID: 1582524) Visitor Counter : 40
    
    
      Read this release in: English