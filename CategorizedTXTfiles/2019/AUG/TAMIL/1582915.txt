      PIB Headquarters

      சென்னைப் பல்கலைக் கழக நூற்றாண்டு விழா மண்டபத்தில் ஆகஸ்ட் 24, 2019 அன்று நடைபெற்ற ஸ்ரீதர்மமூர்த்தி ராவ் பகதூர் கலவல கண்ணன் செட்டி 150 ஆவது பிறந்த ஆண்டு விழாவில் தலைமை விருந்தினராக மாண்புமிகு குடியரசுத் துணைத் தலைவர் பங்கேற்று நிகழ்த்திய உரை
      Posted On: 24 AUG 2019 1:14PM by PIB Chennai


    இந்த நெகிழ்ச்சியான தருணத்தில், பாராட்டத்தக்க கொடையாளரான தர்மமூர்த்தி ராவ் பகதூர் கலவல கண்ணன் செட்டி அவர்களின் 150 ஆவது பிறந்த ஆண்டு விழாவில் தலைமையேற்பதை நான் பெருமையாக்க் கருதுகிறேன். இந்த அறக்கட்டளையின் நூற்றாண்டு நிகழ்வோடு அதன் உதவிபெறும் கல்வி நிறுவனங்களான தர்மமூர்த்தி ராவ் பகதூர் கலவல கண்ணன் செட்டி இந்து கல்லூரி மற்றும் சீதா கிங்ஸ்டன் அவுஸ் மெட்ரிக்குலேஷன் மேல்நிலைப் பள்ளி ஆகியவற்றின் பொன்விழாவும் இணைந்துள்ளது.


    இந்த உலகத்திலோ, சொர்க்கத்திலோ, அன்போடும், மற்றவருக்கு உதவி செய்வதோடும் இருப்பதை விட, சிறந்த மகிழ்ச்சி ஏதும் இல்லை என்று பொருள்படும் “புத்தேழ் உலகத்தும் இங்கும் பெறலரிதே, ஒப்புரவின் நல்ல பிற” என்ற போற்றுதலுக்குரிய திருவள்ளுவரின் கருத்தோடு வாழ்ந்தவர் ராவ் பகதூர் கலவல கண்ணன் செட்டி அவர்கள்.


    அவரது பாரம்பரியத்தை, சமூக நலனுக்கான அவரது உயரிய பார்வையை தொடர்ந்து உண்மையோடும், உளப்பூர்வமாகவும் முன்னெடுத்துச் செல்கின்ற அறங்காவலர்களை நான் பாராட்டுகிறேன். நிறுவனரின் உயரிய பார்வையை நனவாக்கும் அவர்களின் முயற்சிகளோடு இணைந்து பாடுபடுகிற ஒவ்வொருவருக்கும் எனது பாராட்டுக்களைத் தெரிவித்துக் கொள்கிறேன்.


    தொழில் முனைவோருக்கும், வணிகத்தில் ஈடுபடும் எதிர்கால தலைமுறைகளுக்கும் ஊக்கமளிக்கும் உதாரணமாக விளங்கியவர் திரு கண்ணன் செட்டி அவர்கள். அனைவரின் நல்வாழ்வுக்கும் நலத்திற்கும் வழிவகுக்கின்ற ‘பகிர்தல், கவனம் செலுத்துதல்’ என்ற இந்திய தத்துவ நெறிமுறையைக் கொண்ட ‘சர்வ பவந்த்து சுகினா, சர்வ சாந்த்து நிர்மயா, சர்வ பத்ரானி பாஷன்யு, மா கஷித் துக்-பகவத்’ எனும் பாரம்பரியத்தின் அடிப்படையில் அவர் வாழ்ந்தார்.


    சமூகத்தின் மீது அவர் கொண்டிருந்த அக்கறையால் கவரப்பட்ட, அவரது சமகாலத்தில் வாழ்ந்த, மகாகவி சுப்பிரமணிய பாரதி, செட்டி அவர்களின் ‘தர்மா’ அமைப்பிற்காகவும் அவரது கல்வி நிறுவனங்களில் சமயங்கள் இடையே காட்டப்பட்ட சமத்துவ உணர்வுக்காகவும் பாராட்டினார். அவரால் கவரப்பட்ட இன்னொரு சமகால ஆளுமை டாக்டர் அன்னி பெசன்ட், செட்டி அவர்களின் மரணத்திற்குப் பின் ‘தர்மமூர்த்தி’ என்ற பட்டத்தை அளித்தார்.


    அன்பான சகோதர-சகோதரிகளே,


    திரு செட்டி அவர்கள் பன்முக ஆளுமை கொண்டிருந்தார். உள்நாட்டு மருத்துவத்தில் உறுதியான நம்பிக்கை வைத்திருந்த அவர், அதற்கு மிகப்பெரிய ஆதாரவாளராகவும் விளங்கினார். ஆயுர்வேத மருத்துவமனையை அவர் உருவாக்கினார். இதுதவிர குழந்தைகளுக்கு இலவசமாகப் பால் வழங்குதல், கணவரை இழந்தோர் மற்றும் கணவரால் கைவிடப்பட்ட பெண்களுக்கு மாதாந்திர நிதியுதவி, பசியால் வாடிய நூற்றுக்கணக்கான மாணவர்களுக்கு தினந்தோறும் மதிய உணவு, கல்வி உதவித் தொகை, நலிவுற்ற நோயாளிகளுக்கு மருத்துவ உதவி ஆகியவற்றுக்கும் அவர் ஏற்பாடு செய்திருந்தார். கோயில்கள் மற்றும் வழிபாட்டுத் தலங்களைப் புதுப்பிக்க தாராளமாக உதவி அளித்தார். மிகவும் முக்கியமாக, முன்னேற விரும்பும் ஆயிரக்கணக்கான மாணவர்களுக்குத் தரமான கல்வி வழங்க கல்வி நிறுவனங்களை அவர் உருவாக்கினார்.


    எண்ணற்ற இளைஞர்களின் வாழ்க்கையில் மாற்றம் ஏற்பட கல்வியும், ஞானமும் தந்து அவர்களுக்கு அதிகாரமளிப்பதும், அறிவில் சிறந்தவர்களாக்குவதும் திரு கண்ணன் செட்டி அவர்களின் தொலைநோக்குப் பார்வையாக இருந்தது. ‘தனே நைவ் ஷயாம் யதி வித்யா ரத்னம் மகா-தனம்’ அதாவது அறிவு என்பதே பெரும் சொத்து. அது பிறருக்கு வழங்கப்பட்டாலும் குறையாது என்பது நமது பாரம்பரியத்தில் அறிவு பற்றி சொல்லப்பட்ட கருத்தாகும். மற்றவர்களுக்கு கொடுப்பதால் அதிகரிப்பது அறிவு மட்டுமே.


    அறக்கட்டளை மூலம் கல்விக்கூடங்களை அமைத்து இதனை நிரூபித்த திரு கண்ணன் செட்டி அவர்கள் அறிவுச் செல்வத்தை பன்மடங்காகச் செய்தார்.


    நமது சமூகம் பல கொடையாளர்களைப் பெற்றுள்ளது. ஆனால், கல்வி, மருத்துவம் போன்ற சமூக சேவைகளை வழங்கும் நிறுவனங்களை அமைக்கவும், அவற்றை முன்னெடுத்துச் செல்லவும் மேலும் பல தொண்டு நிறுவனங்களும், அறக்கட்டளைகளும் நமக்குத் தேவைப்படுகின்றன.


    புதிய கல்விக் கொள்கையை இறுதிசெய்யும் நடைமுறையில் அரசு தற்போது ஈடுபட்டுள்ளது. “அனைவருக்கும் தரமான கல்வி அளிப்பதன் மூலம் நமது நாட்டை சமத்துவமான, துடிப்புமிக்க அறிவு சமூகமாக மாற்றுவதற்கு நேரடியாக பங்களிப்புச் செய்யும் மையப்படுத்திய கல்வி முறை” என்பது அதன் தொலைநோக்காகும்.


    இந்த நகல் கொள்கை பள்ளி கல்வித் துறையில் அறக்கட்டளை கல்வி நிறுவனங்களுக்கு ஊக்கமளிப்பதாக உள்ளது. “தனியார் அறக்கட்டளை கல்வி நிறுவனங்களை ஊக்கப்படுத்த வேண்டும், முறைப்படுத்தும் சுமையிலிருந்து விடுவிக்க வேண்டும்” என்று அது கூறுகிறது. இது மிகவும் பாராட்டுக்குரிய நோக்கமாகும். இதனைக் கல்வித் துறையில் ஊக்கத்துடன் உள்ள அனைவரும் பின்பற்ற வேண்டும்.


    கல்வி என்பதை உண்மையில் அனைவரையும் உள்ளடக்கியதாகவும், அனைவருக்குமானதாகவும் மாற்றுவதற்காக குறைந்தபட்சம் 5 ஆம் வகுப்பு வரையாவது உள்ளூர் மொழி அல்லது தாய்மொழி பயிற்றுமொழியாக இருக்க வேண்டும் என்று நகல் கொள்கை யோசனை தெரிவித்துள்ளது. இளம் மனங்கள் கருத்துக்களை எளிதாக உள்வாங்கிக் கொள்ள இது உதவும் என்பதோடு தங்களின் சொந்தமான வெளிப்பாட்டிற்கும் அவர்களுக்கு உதவும். இந்த மொழிகளில் தரமான புத்தகங்களை அளிப்பது, சாத்தியப்படும் இடங்களில் இந்திய மொழி ஆசிரியர்களைப் பணியமர்த்துவது ஆகியவற்றின் மூலம் கல்வியில் இந்திய மொழிகளின் பயன்பாட்டை ஊக்கப்படுத்தவும் நகல் கொள்கை யோசனை கூறியுள்ளது.


    மொழி என்பது நமது சிந்தனைகளையும் உணர்வுகளையும் வெளிப்படுத்தும் சாதனமாகும். ஒவ்வொரு இந்திய மொழியும் மதிப்புமிக்கதாகும். ஒவ்வொரு மொழியில் உள்ள இலக்கியமும் பன்முகம் கொண்டவை, வளமானவை. நமது தாய்மொழியைப் புறக்கணிக்காமல் எவ்வளவு இயலுமோ, அவ்வளவு மொழிகளை நாம் கற்கவேண்டும். நமது மொழிகள் நம்மை ஒருங்கிணைக்கும். நமது அறிவை வளர்க்கவும், பலவிதமான சிந்தனைகளைப் பெறவும் அவை நமக்கு உதவும்.


    இந்தக் கல்வி நிறுவனங்களில் பயிலும் மாணவர்கள் தொண்டு, அனுதாபம், கருணை, தன்னார்வம் ஆகிய குணாம்சங்களைக் கொண்டிருப்பதில் நான் மகிழ்ச்சி அடைகிறேன். விரிவான சமூகத்திற்கு இவர்கள் பொறுப்பான குடிமக்களாக வளர்வார்கள் என்று நான் உறுதியாக நம்புகிறேன். இவர்கள் தாமாக முன்வந்து சமூகப் பணிகளை செய்ய வேண்டும். சமூக மற்றும் பாலின நீதி, குடும்ப சுகாதாரம் மற்றும் தூய்மை, குழந்தை தொழிலாளர் மற்றும் சூழல் பாதுகாப்பு அல்லது நிலம், நீர் போன்ற இயற்கை வளங்களைப் பாதுகாப்பது ஆகிய பிரச்சினைகளுக்குத் தீர்வு காண வேண்டும்.


    அண்மையில் பிரதமர் திரு நரேந்திர மோடி தமது சுதந்திர தின உரையில், தூய்மையான சுற்றுச்சூழலுக்கும், ஒருமுறைப் பயன்படுத்தும் பிளாஸ்டிக் பொருட்களை கைவிடுவதற்கும் அறைகூவல் விடுத்தார். இது மிகவும் வரவேற்கத்தக்க வேண்டுகோள் என்று நான் நினைக்கிறேன். குடிமக்கள் என்ற முறையில் இதற்கு நாம் ஆதரவு தெரிவிக்க வேண்டும். உள்ளூரில் குப்பைகளாக கிடக்கும் பிளாஸ்டிக் பொருட்களை நாம் அகற்ற வேண்டும். இது மகாத்மா காந்திக்கு நாம் செலுத்தும் மேன்மையான அஞ்சலியாகும். திரு கலவல கண்ணன் செட்டி அவர்களின் சிந்தனைகளோடு ஒத்துப்போவதாகும்.


    இன்று, தர்மமூர்த்தி ராவ் பகதூர் கலவல கண்ணன் செட்டியின் தொண்டு அமைப்புகள் நூறாண்டுகளை நிறைவு செய்கின்றன. இந்த அறங்காவலர்கள் திரு கண்ணன் செட்டி அவர்களின் உயர்ந்த சிந்தனைகளைத் தொடர்ச்சியாகப் பின்பற்றி வருகிறார்கள் என்றும், அவரது விருப்பத்தை நிறைவேற்றி வருகிறார்கள் என்றும் பல முன்முயற்சிகளை மேற்கொண்டு வருகிறார்கள் என்றும் நான் அறிகிறேன். ஆதிசங்கரர் தமது ப்ரஷ்னோத்தர ரத்ன மாலிகாவில் “க ப்ரையாசி விதேய? கருணா தினேஷூ சஜ்ஜன்னே மைத்ரி அதாவது நமது விருப்பமான முயற்சியாக எது இருக்க வேண்டும்? ஏழைகளிடம் கருணையும், நன்மக்களிடம் நட்பும்” என்று கூறியிருக்கிறார். இந்த அணுகுமுறையைத்தான் இந்த அறக்கட்டளை தமது மூலாதாரமாகக் கொண்டுள்ளது.


    சகோதர-சகோதரிகளே,


    ஒவ்வொரு மரபிலும் தானதர்மம் என்பது மிகவும் மேன்மையான சமூக கோட்பாடாக இருந்துள்ளது. “எதிர்பார்ப்பு இல்லாமல் சரியான இடத்தில், சரியான நேரத்தில், சரியான நபருக்கு தர்மம் செய்வதை சாத்வீக தானம்” என்று பகவத் கீதை கூறியுள்ளது. மீண்டும் ஒருமுறை இறவாப் புகழ்பெற்ற திருக்குறளை நான் மேற்கோள்காட்டுகிறேன். “தாளாற்றி தந்த பொருளெல்லாம் தக்கார்க்கு வேளாண்மை செய்தற் பொருட்டு” அதாவது சிரமப்பட்டு பணியாற்றி நேர்மையாக ஈட்டிய அனைத்து செல்வமும் தேவைப்படும் மக்களுக்கு வழங்குவதற்கானதே என்று அது கூறுகிறது.


    நண்பர்களே,


    செட்டி அவர்களின் சமூக சேவை பாரம்பரியத்தை பாராட்டுவதற்காக நாம் கூடியிருக்கும் இந்தத் தருணத்தில், நமது நாடு காலனி ஆட்சியில் இருந்தபோது அரசால் சமூக நலத்திட்டங்கள் மேற்கொள்ளப்படாத நிலையில், சமூகத்தின் மேம்பாட்டிற்காக பெரும்பாலும் தன்னந்தனியாக நின்று திரு கலவல கண்ணன் செட்டி பணியாற்றினார் என்பதை நாம் உணரவேண்டும். இந்தச் சமூகம் குறுகிய கண்ணோட்டங்களோடும், மூடநம்பிக்கைகளோடும் இருந்தது. அத்தகைய தருணத்தில் இவர் தொடர்ச்சியான தர்மஸ்தாபனங்களை உருவாக்கியது உண்மையிலேயே பாராட்டத்தக்கதாகும்.


    செட்டி அவர்களைப் போல் செல்வத்தை உருவாக்குவோர் மற்றும் செல்வத்தை வழங்குவோரின் பங்களிப்புத் தேவையை நாம் உணர வேண்டும். அரசுக்கு அவர்கள் வருவாயையும், படித்த இளைஞர்களுக்கு வேலையையும் மட்டும் வழங்கவில்லை. சமூகம் நன்றாக இருப்பதற்கான பங்களிப்பையும் செய்திருக்கிறார்கள்.


    அன்பான சகோதர- சகோதரிகளே,


    தேசக் கட்டமைப்பில் தொண்டுள்ளம் கொண்டோரின் பங்களிப்பை மகாத்மா காந்தி அங்கீகரித்திருக்கிறார். பொதுமக்கள் நலனுக்கான அறங்காவலர்களாக அவர்களை அவர் பார்த்திருக்கிறார். அவர்கள் சொத்தின் மீதான உரிமையைக் கைவிட்டு நாடு மற்றும் சமூகத்தின் நலனுக்காக அதனை மக்களின் தர்மஸ்தாபனமாக ஆக்குமாறு அவர் கேட்டுக் கொண்டார். அவர்களின் சொத்து, அவர்கள் சார்ந்த குடும்பத்திற்கானது மட்டும் என்று பொருளாகாது. அது மனிதகுலம் எனும் விரிவான குடும்பத்தின் நலனுக்கானது. இதுதான் நமது தொன்மையான வசுதைவ குடும்பகம் என்ற சிந்தனையாகும். “பூதம் ஹிதம்”, “வாழும் உயிரினங்கள் அனைத்தின் நலன்” என்ற உண்மையை ஆதிசங்கரர் விளக்குகிறார். இந்த உண்மையின் தன்மையை உணர்ந்த திரு கண்ணன் செட்டி, சக மனிதர்களின் வாழ்க்கை மேம்பாட்டிற்காகவும், நலனுக்காகவும் தொண்டு செய்யும் நோக்கத்துடன் தமது வாழ்நாள் முழுவதையும் அத்தகைய செயல்களுக்காக அர்ப்பணித்துக் கொண்டார்.


    அனைத்து தொழில் நிறுவனங்களுக்கும் சமூக அக்கறை வேண்டும் என்பதை நாம் உணர வேண்டும். பெரு நிறுவனங்களின் சமூக பொறுப்பு திட்டத்தின்கீழ், தங்களின் லாபத்தில் இரண்டு சதவீதத்தை தற்போது ஒதுக்கி வருகின்றன. தூய்மை இந்தியா இயக்கத்திற்கு குறிப்பிட்ட சில பெரு நிறுவனங்கள் பாராட்டத்தக்க ஆதரவு அளித்திருப்பதை நான் வரவேற்கிறேன். சமூக ரீதியில் பொருத்தமான திட்டங்களை செயல்படுத்த பல பெரு நிறுவனங்கள் குறிப்பிடத்தக்க பங்களிப்பு செய்திருப்பதற்கும் நான் மகிழ்ச்சி அடைகிறேன். இருப்பினும், மேலும் பல தேவைகள் இருக்கின்றன. பெருநிறுவன சமூக பொறுப்பு திட்டங்கள் விளைவுகளை ஏற்படுத்துவதாகவும் சமூகத்திற்கு உதவுவதாகவும் இருக்க வேண்டும். இதன்மூலமே இந்த இயக்கம் நீடிப்பதாக இருக்கும்.


    உலகம் முழுவதும் சமூகத்திற்குப் பொருத்தமான வணிகம் வளர்ச்சி அடைவதை நாம் அனைவரும் அறிவோம். உலகளாவிய நிறுவனங்கள் மனிதநேய பணிகளை முன்னெடுத்துச் செல்ல அறக்கட்டளைகளை நிறுவியிருக்கின்றன.


    அண்மையில் இந்தூரில் உள்ள ஒரு கல்வி நிறுவனத்திற்கு நான் சென்றிருந்தேன். இந்த நிறுவனம், இந்தூரில் துணி வியாபாரிகள் மற்றும் வர்த்தகர்கள் சங்கத்தால் உருவாக்கப்பட்ட தொன்மையான அறக்கட்டளை மூலம் நடத்தப்படுகிறது. உள்ளூர் சமூகத்திற்கான உதவிப் பணிகளை சிறிய வணிக நிறுவனங்கள் கூட ஒருங்கிணைந்து செய்ய முடியும். ஒருவர் தமது சொந்த தொழிலோடு இணைந்த தொண்டு திட்டங்களை செயல்படுத்த முடியும். வர்த்தகத்தில் இளம் மாணவர்களுக்கு இவர்கள் பயிற்சி அளிக்கலாம். இது இளம் மாணவர்களின் திறன் மேம்பாட்டிற்கு பெரும் ஊக்கத்தை அளிக்கும்.


    சகோதர-சகோதரிகளே,


    இன்று காலை இந்த விழாவின் ஒரு பகுதியாக நான் பங்கேற்று இருப்பதற்கு மிகவும் மகிழ்ச்சி அடைகிறேன். தொண்டு உணர்வு தொடர்ந்து வளரும், வரும் ஆண்டுகளில் திரு செட்டி அவர்கள் போல், கூடுதலான தனிநபர்களையும், அவர்களால் உருவாக்கப்படும் நிறுவனங்களையும் நாம் பெறுவோம் என்ற நம்பிக்கையை இது எனக்குத் தருகிறது.


    அர்ப்பணிப்போடு செயல்படும் அறக்கட்டளையின் அறங்காவலர்களையும் இந்தப் பள்ளியோடு தொடர்ந்து இணைந்திருக்கும் பல பிரபலமான பழைய மாணவர்களையும் செட்டி அவர்களின் உயர்ந்த நோக்கம் தொடர உதவும் எண்ணற்ற நல்லுள்ளம் கொண்டவர்களையும் நான் பாராட்டுகிறேன்.


    நூற்றாண்டை நினைவுகூர அஞ்சல் துறை அஞ்சல் தலை வெளியிடுவதற்கும் நான் மகிழ்ச்சி அடைகிறேன்.


    எதிர்காலத்தில் மிகச்சிறந்த நடவடிக்கைகளில் ஈடுபட இந்த அறக்கட்டளையை நான் வாழ்த்துகிறேன்.


    ஜெய் ஹிந்த்!


    *****

    
    
    (Release ID: 1582915) Visitor Counter : 118
    
    
      Read this release in: English