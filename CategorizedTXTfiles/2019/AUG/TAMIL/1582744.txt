      PIB Headquarters

      தூத்துக்குடி துறைமுகத்தை மேம்படுத்த நடவடிக்கை: மத்திய அமைச்சர் மன்சுக் எல் மாண்டவியா
      Posted On: 23 AUG 2019 4:05PM by PIB Chennai


    தூத்துக்குடி துறைமுகத்தை சரக்கு பெட்டக மாற்றும் மையமாக மேம்படுத்த நடவடிக்கை எடுக்கப்படும் என்றும், இதற்காக மூவாயிரம் கோடி ரூபாய் மதிப்பிலான பெரும் திட்டமொன்று வகுக்கப்பட்டுள்ளதாகவும், மத்திய கப்பல் துறை மற்றும் ரசாயனம் - உரத்துறை இணை அமைச்சர் திரு.மன்சுக் எல் மாண்டவியா தெரிவித்துள்ளார்.


    இன்று தூத்துக்குடியில் செய்தியாளர்களிடம் பேசிய அவர், கொழும்பு துறைமுகம் வழியாக கொண்டு செல்லப்படும் சரக்கு பெட்டகங்களை, தூத்துக்குடி துறைமுகத்தின் வழியாக கொண்டு செல்ல ஏதுவாக, துறைமுகத்தில் பெரிய கப்பல்கள் வந்து செல்ல தேவையான பல்வேறு திட்டப்பணிகள் மேற்கொள்ளப்பட்டு வருவதாக தெரிவித்தார். இந்தப் பணிகள் அடுத்த 6 ஆண்டுகளில் முடிவடையும் என்றும் அவர் கூறினார்.


    தூத்துக்குடி துறைமுகப் பகுதியில் சுமார் தொள்ளாயிரம் ஏக்கர் நிலம் இருப்பதாக தெரிவித்த அவர், இந்த நிலத்தில் பல்வேறு தொழிற்சாலைகளை அமைக்க திட்டமிடப்பட்டு வருகிறது என்றார். பட்டாசு தொழிற்சாலைகள் உட்பட பல்வேறு தொழிற்சாலைகள் இந்தப் பகுதிகளில் அமையும் பட்சத்தில், இப்பகுதியில் உள்ள இளைஞர்களுக்கு புதிய வேலைவாய்ப்புகள் கிடைக்கும் என்று அவர் குறிப்பிட்டார்.


    தூத்துக்குடி துறைமுகம் வழியாக எண்ணெய் இறக்குமதி மேற்கொள்ளப்படுவதால், எண்ணெய் சுத்திகரிப்பு ஆலை உட்பட அது சம்பந்தப்பட்ட பல்வேறு தொழிற்சாலைகள் உருவாக வாய்ப்புள்ளது என்று அவர் கூறினார்.


    நாட்டில் துறைமுகங்களை மேம்படுத்துவதற்காக கொண்டு வரப்பட்ட சாகர்மாலா திட்டத்தில் அறிவிக்கப்பட்ட 200 திட்டங்களில், 123 திட்டங்கள் தொடர்பான பணிகள் நடைபெற்று வருவதாக திரு மாண்டவியா தெரிவித்தார்.


    முன்னதாக, தூத்துக்குடி வ.உ.சிதம்பரனார் துறைமுகத்தில் கப்பல்கள் உள்ளே வரும் நுழைவு வாயிலை விரிவுபடுத்தும் பணிக்கு அமைச்சர் அடிக்கல் நாட்டினார். இரண்டு லட்சம் யூனிட் மின்சாரம் உற்பத்தி செய்யும் சூரிய மின் சக்தி ஆலையையும் அவர் துவக்கி வைத்தார்.


    நிலக்கரி இறக்குமதி தளம், வடக்கு சரக்கு தளம் - மூன்று, திரேஸ்புரத்தில் கட்டப்பட்டுள்ள மீன் ஏலக்கொட்டகை உள்ளிட்ட திட்டங்களையும் மத்திய அமைச்சர் தொடங்கி வைத்தார்.


    தூத்துக்குடி துறைமுகத்தில் சுமார் 193 கோடி ரூபாய் மதிப்பிலான பல்வேறு பணிகளை அமைச்சர் இன்று துவக்கி வைத்தார்.


    ------

    
    
    (Release ID: 1582744) Visitor Counter : 84