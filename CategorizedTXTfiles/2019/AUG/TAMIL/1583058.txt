      PIB Headquarters

      சட்ட விரோத தொலைபேசி இணைப்பகம் கண்டுபிடித்து பறிமுதல் செய்யப்பட்டது
      Posted On: 26 AUG 2019 5:22PM by PIB Chennai


    தொலைத் தொடர்பு துறை, தமிழ்நாடு, செக்யூரிட்டி பிரிவு அதிகாரிகள், சிபிசிஐடி (தமிழ்நாடு காவல் துறை)-க்கு துப்பு கொடுத்ததன் பெயரில் செக்யூரிட்டி பிரிவு தமிழ்நாடு தொலைபேசி துறை அதிகாரிகள் மற்றும் சிபிசிஐடி அதிகாரிகள் இணைந்து சென்னை அண்ணா நகர் மேற்கு, தங்கம் காலனியில் இயங்கி வந்த DRAV டெலிகம்யூனிகேஷன் என்ற தனியார் நிறுவனத்தை முன்னறிவிப்பு இன்றி திடீர் சோதனை செய்து அங்கு இயங்கி வந்த சட்ட விரோத தொலைபேசி அமைப்பை பறிமுதல் செய்தனர்.


    மேற்கூறிய சட்ட விரோத தொலைபேசி அமைப்பில் வெளிநாட்டிலிருந்து வரும் தொலைபேசி அழைப்புகளை சிம் பாக்ஸ் என்ற கருவியின் மூலம் வாய்ஸ் ஓவர் இண்டர்நெட் ப்ரோடோகால் என்ற தொழில்நுட்பம் வழியாக அதிகாரப்பூர்வமான அயல் நாடு தொலைத் தொடர்பு சேவை உரிமைதாரர்களின் தொலைபேசி இணைப்பகங்களின் உதவியின்றி சட்ட விரோதமான முறையில் உள்ளூர் தொலைபேசி அழைப்புகளாக மாற்றி கொடுத்து இயங்கி வந்தது கண்டுபிடிக்கப்பட்டது.


    சிம்பாக்ஸ் மோசடி என்பது மோசடிதாரர்கள் வெளிநாட்டில் உள்ள நபர்கள் மூலம் இணையதளம் வழியாக வாய்ஸ்ஓவர் இண்டர்நெட் ப்ரோடோகால் என்ற தொழில்நுட்பப்படி வெளிநாட்டிலிருந்து வரும் தொலைபேசி அழைப்புகளை உள்ளூர் அழைப்புகளாக மாற்றப்படுவதாகும். இதன்மூலம் வெளிநாட்டில் இருந்து வரும் தொலைபேசி அழைப்புகள் உள்ளூர் தொலைபேசி அழைப்புகளாக மாற்றம் பெறும். மேலும் இந்த வெளிநாட்டு தொலைபேசி அழைப்புகள் உள்ளூர் தொலைபேசி அழைப்புகளாக மாற்றப்படும் போது அதன் கட்டணமும் உள்ளூர் தொலைபேசி கட்டணமாகவே கணக்கிடப்படும். அவ்வாறு கணக்கிடப்படும் போது, தொலைத் தொடர்பு துறைக்கு வருவாய் இழப்பை ஏற்படுத்துவதன் மூலம் நாட்டிற்கும் வருவாய் இழப்பு ஏற்படும். மேலும், இதுபோன்ற சட்டவிரோத இணைப்புகள் நாட்டின் பாதுகாப்புக்கு மிகப் பெரிய அச்சுறுத்தலாகவும் அமையும்.


    இந்த சட்ட விரோத தொலைபேசி அமைப்பு 21.08.2019 அன்று கண்டுபிடிக்கப்பட்டு பறிமுதல் செய்யப்பட்டது. அந்த சட்ட விரோத அமைப்பில் உபயோகப்படுத்தப்பட்டு வந்த அனைத்து உபகரணங்களும் சிபிசிஐடி அதிகாரிகளால் பறிமுதல் செய்யப்பட்டன. அதில் 22 சிம் பாக்ஸ் தோராயமாக 1500 சிம் கார்டுகள் 16 ரூட்டெர் அடங்கும். மேலும் வெளிநாட்டு தொலைபேசி கார்டுகள் வை ஃபை மோடம், கைபேசிகள் மற்றும் வெளிநாட்டு கரன்ஸிகளும் கைப்பற்றப்பட்டன.


    மேற்கூறிய சட்டவிரோத நடவடிக்கைகளின் காரணமாக தமிழ்நாடு தொலைத் தொடர்பு துறை குற்றம் சாட்டப்பட்டவர்கள் மீது எஃப்.ஐ.ஆர் பதிவு செய்தது. முப்பிரி ரெட்டி என்ற நபரும் அங்கு பணியாற்றி வந்த 4 பணியாளர்களும் கைது செய்யப்பட்டனர்.


    மேற்கண்ட சட்ட விரோத அமைப்புகளைத் தடுப்பதற்காக தொலைபேசி துறை 1800 110 420 / 1963 என்கின்ற இலவச தொலைபேசி எண்களை அறிவித்து உள்ளது. பொதுமக்கள் வெளிநாட்டிலிருந்து வரும் தொலைபேசி அழைப்புகள் உள்ளூர் அழைப்புகளாக அறியப்படுமாயின் மேற்கூறிய தொலைபேசி எண்களில் தொலைபேசி துறை கால் சென்டரில் தெரியப்படுத்தலாம் என்று சென்னை தொலைத் தொடர்புத் துறையின் துணை தலைமை இயக்குநர் திருமதி ஜி கலைவாணி வெளியிட்டுள்ள செய்திக் குறிப்பில் தெரிவித்துள்ளார்.


    ******

    
    
    (Release ID: 1583058) Visitor Counter : 127
    
    
      Read this release in: English