      PIB Headquarters

      அத்திவரதர் விழாவையொட்டி இந்தியன் ஓவர்சீஸ் வங்கியின் நடமாடும் வங்கி சேவை
      Posted On: 06 AUG 2019 12:49PM by PIB Chennai


    இந்தியன் ஓவர்சீஸ் வங்கி, காஞ்சிபுரம் தேவராஜ சுவாமி பெருமாள் கோவிலில், “நடமாடும் வங்கி” (நடமாடும் ஏடிஎம் மற்றும் டிஜிட்டல் வங்கி) சேவையை வழங்கி வருகிறது. பக்தர்கள் பணம் எடுக்க அல்லது பிறவகையான பரிவர்த்தனைகளை மேற்கொள்ள ஏதுவாக, இந்த நடமாடும் வங்கி வாகனங்கள் கோவிலின் கிழக்கு மற்றும் மேற்கு கோபுர நுழைவாயில்கள் முன்பாக நிறுத்தப்பட்டுள்ளன.


    அத்திவரதரை தரிசனம் செய்ய காஞ்சிபுரத்தில் உள்ள தேவராஜ சுவாமி பெருமாள் கோவிலுக்கு வரும் பக்தர்களின் வசதிக்காக இந்தியன் ஓவர்சீஸ் வங்கி இந்த நடமாடும் வங்கி சேவையை மேற்கொண்டு வருகிறது. வாடிக்கையாளர்களுக்கு உதவுவதற்காக, இந்த வாகனங்களில் வங்கி ஊழியர் ஒருவரும் பணியில் இருப்பார். இவர், புதிய கணக்கு தொடங்குதல், சமூகப் பாதுகாப்பு திட்டங்களில் வாடிக்கையாளர்களை சேர்த்தல், பாஸ்புக் அச்சிடுதல் மற்றும் இதர நிதிச்சேவைகளை மேற்கொள்ளவும் உதவுவார்.


    03 ஆகஸ்ட் 2019 அன்று தொடங்கப்பட்ட இந்த நடமாடும் வங்கி சேவை, பொதுமக்களிடையே பலத்த வரவேற்பைப் பெற்றுள்ளது. இந்த சேவை, 17 ஆகஸ்ட் 2019 வரை தொடரும் என்று இந்தியன் ஓவர்சீஸ் வங்கி வெளியிட்டுள்ள செய்திக்குறிப்பில் தெரிவிக்கப்பட்டுள்ளது.


    ******

    
    
    (Release ID: 1581329) Visitor Counter : 60
    
    
      Read this release in: English