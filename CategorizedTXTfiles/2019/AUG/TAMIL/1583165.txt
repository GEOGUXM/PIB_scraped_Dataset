      பிரதமர் அலுவலகம்

      பாரிஸில் நடைபெற்ற சமுதாய வரவேற்பு நிகழ்ச்சியில் பிரதமர் ஆற்றிய உரையின் தமிழாக்கம்
      Posted On: 23 AUG 2019 7:43PM by PIB Chennai


    பெருமதிப்பிற்குரிய பிரான்ஸ் நாட்டு குடிமக்களே.


    இந்தியா-பிரான்ஸ் நாடுகளின் பெருமையை மேம்படுத்திய வகையில் இங்கு அமர்ந்திருக்கும் எனதருமை நண்பர்களே,


    உங்கள் அனைவருக்கும் எனது மனங்கனிந்த வாழ்த்துக்கள்!


    இனிய மாலை வணக்கங்கள்!


    சகோதர, சகோதரிகளே


    இந்தியாவிற்கும் பிரான்ஸ் நாட்டிற்கும் இடையிலான நட்புறவு என்பது உடைத்தெறிய முடியாத ஒன்றாகும். இந்த நட்புறவு புதிதான ஒன்றும் அல்ல; பல நூற்றாண்டுக்கணக்கான பழமையானதும் கூட. நமது இரு நாடுகளும் ஒன்றையொன்று ஆதரித்த வகையிலும் இணைந்தும் செயல்படாத தருணமோ, உலகளாவிய மன்றமோ எதுவுமில்லை என்றே கூறிவிடலாம். எனவே, இன்றைய நாள் இந்த நட்புறவிற்காக அர்ப்பணிக்கப்பட்ட ஒரு நாளே ஆகும்.


    நண்பர்களே,


    நல்லதொரு நட்பு என்பது மகிழ்ச்சியிலும் துக்கத்திலும், அது எத்தகையதொரு சூழ்நிலையாக இருந்தபோதிலும், ஒருவரை ஒருவர் ஆதரிப்பது என்றே பொருளாகும். இந்தியாவிலோ அல்லது பிரான்ஸிலோ நல்லதொரு சாதனை நிகழ்த்தப்படும்போது நாம் ஒருவரைக் கண்டு மற்றொருவர் மகிழ்ச்சி அடைகிறோம். பிரெஞ்சு கால்பந்துக் குழுவிற்கு இந்தியாவில் இருக்கும் ஆதரவாளர்களின் எண்ணிக்கை என்பது அநேகமாக பிரான்சில் இருப்பதை விட அதிகமாகவே இருக்கும். கால்பந்து உலகக் கோப்பையில் பிரான்ஸ் வெற்றி பெற்ற போது மிகுந்த உற்சாகத்துடன் இந்தியாவிலும் கொண்டாடப்பட்டது.


    நண்பர்களே,


    துயரமான தருணங்களிலும் கூட நாம் ஒருவருக்கொருவர் ஆதரவாகவே இருந்து வந்திருக்கிறோம். பிரான்ஸில் நிகழ்ந்த இரு ஏர் இந்தியா விமான விபத்துக்களில் இறந்தவர்களுக்கான இந்த நினைவாலயமும் கூட அதற்கு ஓர் உதாரணமாகும். இந்தியாவின் மகத்தான விஞ்ஞானிகளில் ஒருவரான டாக்டர் ஹோமி ஜஹாங்கீர் பாபா இந்த விபத்துக்களில் ஒன்றில் உயிரிழந்தவர்களில் ஒருவராவார். இந்த விமான விபத்தில் தங்கள் உயிரை இழந்த இந்தியாவின் மகத்தான புதல்வரான அவருக்கும் மற்ற இந்தியர்களுக்கும் எனது வணக்கங்களை இத்தருணத்தில் தெரிவித்துக் கொள்கிறேன்.


    நண்பர்களே.


    இந்த நினைவாலயத்தில் இருக்கும் ஒவ்வொரு கல்லுமே நமது நாட்டு மக்களின் ஒருவருக்கொருவர் புரிந்து கொள்ளும் உணர்விற்கான ஓர் அடையாளமே ஆகும். இந்த விமான விபத்திற்குப் பிறகு மிஞ்சியிருந்த பொருட்களையும் உடல்களையும் கண்டுபிடிக்க உதவி செய்த செயிண்ட் கெர்வாய்ஸ் அமைப்பின் வழிகாட்டிகளுக்கு நமது வணக்கங்கள் உரித்தானவை. இந்த வழிகாட்டிகளின் குடும்பங்களைச் சேர்ந்தவர்களை தொடர்பு கொள்ளும் வாய்ப்பும் எனக்குக் கிடைத்தது. இந்த நினைவாலயத்தினை உருவாக்குவதில் முக்கிய பங்கு வகித்த செயிண்ட் கெர்வாய்ஸ் மேயருக்கும் எனது நன்றியைத் தெரிவித்துக் கொள்கிறேன். எனக்கு அழைப்பு விடுத்தமைக்காக பிரான்ஸ் அரசிற்கும் அதிபர் மக்ரோன் அவர்களுக்கும் பிரான்ஸ் நாட்டு மக்களுக்கும் எனது நன்றியறிதலைத் தெரிவித்துக் கொள்கிறேன். உங்கள் அனைவரையும் பார்ப்பதற்கான வாய்ப்பினை அளித்த உங்களுக்கும் எனது நன்றியைத் தெரிவித்துக் கொள்கிறேன்.


    நண்பர்களே,


    நான்கு ஆண்டுகளுக்கு முன்னால் பிரான்ஸ் நாட்டுக்கு வருகை தந்தபோது இங்கிருந்த ஆயிரக்கணக்கான இந்தியர்களுடன் உரையாடுவதற்கான வாய்ப்பு எனக்குக் கிடைத்தது. அப்போது உங்களுக்கு ஒரு வாக்குறுதியை அளித்ததும் என் நினைவில் உள்ளது. நம்பிக்கைகள், விருப்பங்கள் நிரம்பிய புதியதொரு பாதையில் இந்தியா நடைபோடவிருக்கிறது என்று நான் அப்போது கூறினேன். இன்று, உங்களிடையே இங்கு இருக்கும் இத்தருணத்தில் ஒன்றை மட்டும் நான் கூறிக்கொள்ள விரும்புகிறேன். அந்தப் பயணத்தை நாங்கள் மேற்கொண்டது மட்டுமின்றி, 130 கோடி இந்தியர்களின் கூட்டான முயற்சிகளின் விளைவாக, இந்தியா வளர்ச்சிப் பாதையில் மிகுந்த வேகத்துடன் நடைபோடுகிறது என்பதையும் கூற விரும்புகிறேன். இதற்கு முன்பு வழங்கிய மக்கள் ஆதரவை விட மேலும் அதிகமான ஆதரவை அளித்ததன் மூலம் நாட்டு மக்கள் மீண்டும் எமது அரசிற்கு ஆதரவு அளித்ததற்கு இதுவும் ஒரு காரணமாகும். ஓர் அரசை நடத்திச் செல்வதற்காக மட்டுமே இந்த ஆதரவு தரப்படவில்லை; மாறாக, புதியதொரு இந்தியாவை உருவாக்கி வருவதற்காகவே அது தரப்பட்டது. இந்தப் புதிய இந்தியாவின் செறிவான நாகரீகமும் கலாச்சாரமும் உலகம் முழுவதற்குமே பெருமை தரத்தக்கதாகும். 21-ம் நூற்றாண்டின் நவீனத்துவத்தை முன்னெடுத்துச் செல்வதாகவும் அது விளங்குகிறது. வாழ்க்கையை எளிதாக்குவதை உறுதிப்படுத்தும் இந்தப் புதிய இந்தியா எளிதாக வர்த்தகம் செய்வதிலும் கவனமாக உள்ளது.


    நண்பர்களே,


    கடந்த ஐந்தாண்டுகளில் பல சாதகமான மாற்றங்கள் இந்தியாவில் ஏற்பட்டுள்ளன. இந்தியாவின் இளைஞர்களின் வலிமை, கிராமங்கள், ஏழைகள், விவசாயிகள், பெண்களின் வலிமை ஆகிய அனைத்துமே இந்த மாற்றங்களின் மையமாக விளங்குகின்றன. கால்பந்து விளையாட்டை மிகவும் நேசிக்கும் ஒரு நாட்டிற்கு நான் வந்திருக்கிறேன். கால்பந்து ரசிகர்களுக்கு இடையே நான் இருக்கிறேன் என்ற வகையில் கால்பந்து விளையாட்டிற்கே உரிய மொழியில் ஒரு சில விஷயங்களை நான் சொல்ல விரும்புகிறேன். ஒரு கோல் என்பதன் முக்கியத்துவம் என்னவென்று உங்கள் அனைவருக்குமே மிக நன்றாகத் தெரியும். கடந்த ஐந்தாண்டுகளில் இதற்கு முன்பு முடியவே முடியாது என்று கருதப்பட்ட பல கோல்களை நாங்கள் போட்டிருக்கிறோம். எனினும் ஒரு விளையாட்டுக் குழுவிற்கு உரித்தான கூட்டு உணர்வோடு இந்த இலக்குகளை எங்களால் நிறைவேற்ற முடிந்துள்ளது.


    நண்பர்களே,


    ஒரு நாட்டிற்குள் குறிப்பிட்ட ஒரு கால அளவிற்குள் அதிகபட்சமான வங்கிக் கணக்குகள் தொடங்கப்பட்டதை எடுத்துக் கொண்டால் அது இந்தியாவாகத்தான் இருக்கும். உலகத்திலேயே எந்தவொரு நாட்டிலும் மிகப்பெரிய மருத்துவ காப்பீட்டு திட்டம் செயல்படுகிறது என்று சொன்னால் அது இந்தியாவாகத்தான் இருக்கும். இத்திட்டத்தின் கீழ் காப்பீடு வழங்கப்பட்டுள்ள மக்களின் எண்ணிக்கை என்பது அமெரிக்கா, கனடா, மெக்சிகோ ஆகிய நாடுகளின் மொத்த மக்கள் தொகையைக் கூட்டினால் அதைவிடப் பெரியது என்பது மட்டுமல்ல; ஒப்பிடுகையில், இந்த கூட்டு எண்ணிக்கையை விட அது பெரியதாகும்.


    நண்பர்களே,


    2030-ம் ஆண்டிற்குள் காச நோயை முற்றிலுமாக அழித்து விடுவது என உலகம் முழுவதுமே இலக்கு வைத்துள்ளது. இது குறித்து நாங்கள் செய்து வரும் வேலையின் வேகத்தைப் பார்க்கும்போது, 2025-ம் ஆண்டிலேயே இந்த இலக்கை இந்தியா அடைந்துவிடும் என்பது உங்களுக்கு பெருமை தரக் கூடியதாகும். அதைப் போன்றே, சிஓபி-21-ல் நிர்ணயிக்கப்பட்ட பருவநிலை மாற்றத்திற்கான இலக்குகளும் கூட 2030-ம் ஆண்டில் நிறைவேற்றப்பட வேண்டும். அடுத்த ஒன்றரை ஆண்டுகளில் அவற்றில் பெரும்பாலானவற்றை இந்தியா நிறைவேற்றி விடும்.


    நண்பர்களே,


    மிகத் துரிதமான வேகத்தில் இந்தியா வறுமையை அகற்றி வருவது குறித்து பல ஆய்வுகள் இன்று வெளியாகி வருகின்றன. அதுவும் கூட எங்களது இலக்குகளில் ஒன்றுதான். மிகுந்த வேகத்துடன் அதை நாங்கள் தொடர்ந்து வருகிறோம். இந்தியா இன்று புதியதொரு உற்சாகத்துடன் இருந்து வருகிறது. உலகத்தின் புதிய தொழில் முனைவுகளில் இந்தியா மிகவும் முன்னே உள்ளது என்பது குறிப்பிடத்தக்கதாகும். சிறிய நகரங்களைச் சேர்ந்த திறமைமிக்க இளைஞர்கள் ஒன்றன் பின் ஒன்றாக மகத்தான கண்டுபிடிப்புகளை செய்து வருகின்றனர்.


    நண்பர்களே,


    கடந்த ஐந்தாண்டுகளில் தீமைகள் பலவற்றுக்கும் எமது நாட்டில் அபாய எச்சரிக்கை (ரெட் கார்ட்) வழங்கியிருக்கிறோம் என்பதும் உண்மைதான். ஊழல், மிகவும் வேண்டியவர்களுக்கு உதவி செய்தல், பொதுப்பணத்தை கொள்ளையடித்தல், பயங்கரவாதம் போன்றவை இன்று புதிய இந்தியாவில் கட்டுக்குள் கொண்டுவரப்பட்டுள்ளன. இதற்கு முன் இது எப்போதும் நடைபெற்றதில்லை.


    நண்பர்களே,


    புதிய இந்தியாவில் சோர் வு என்பதற்கும் எந்தவொரு விஷயத்தையும் தடுத்து நிறுத்துவது என்பதற்கும் இடமில்லை என்பதில் எந்தவித சந்தேகமும் இல்லை. புதிய அரசு அமைக்கப்பட்டு 75 நாட்கள் மட்டுமே ஆகின்றன. எனினும் தெளிவான கொள்கை, சரியான திசைவழி என்ற தாரக மந்திரத்தின் தாக்கத்துடன் மிகப்பெரும் முடிவுகள் பலவும் எடுக்கப்பட்டுள்ளன. புதிய அரசு உருவான உடனேயே, நீர்மின் திட்டங்களுக்கென புதியதொரு அமைச்சகம் உருவாக்கப்பட்டது. இது தண்ணீர் தொடர்பான அனைத்து விஷயங்களையும் கையாளும் அதிகாரம் பெற்றதாக இருக்கும். ஏழை விவசாயிகளுக்கும் வர்த்தகர்களுக்கும் ஓய்வூதியம் வழங்குவது என்றும் முடிவெடுக்கப்பட்டுள்ளது. முத்தலாக் என்ற மனிதத்தன்மையற்ற பழக்கம் தடைசெய்யப்பட்டுள்ளது. நமது முஸ்லீம் சகோதரிகளுக்கும் மகள்களுக்கும் இழைக்கப்படும் இத்தகைய அநீதியை எவரால்தான் பொறுத்துக் கொள்ள முடியும்? அதைப் போன்றே குழந்தைகள் பாதுகாப்பு மற்றும் சுகாதாரம் ஆகிய துறைகளிலும் முக்கியமான முடிவுகளை அரசு எடுத்துள்ளது. கடந்த அறுபது ஆண்டுகளில் தற்போது நடைபெற்று முடிந்த நாடாளுமன்றக் கூட்டத்தொடர்தான் மிகுந்த பயனுள்ளதாக இருந்தது என்பது குறித்தும் ஏராளமான விவாதங்கள் நடைபெற்று வருகின்றன. செப்டெம்பர் 7-ம் தேதியன்று இந்தியாவின் சந்திராயன் விண்கலம் சந்திரனில் சென்று இறங்கப்போகிறது என்பதையும் நீங்கள் அனைவரும் அறிவீர்கள். இந்த சாதனையை நிகழ்த்தியபிறகு சந்திரனில் சென்று இறங்கிய உலக நாடுகளில் நான்காவது நாடாக இந்தியா மாறவிருக்கிறது.


    சகோதர, சகோதரிகளே,


    
    இந்தியாவில் இத்தகைய மாற்றங்கள் நிகழ்ந்துகொண்டிருக்கும் அதே நேரத்தில், பிரான்ஸ் உடனான நமது நூற்றாண்டுக் கணக்கான பழமையான உறவுகள் நாளுக்கு நாள் வலுவடைந்து கொண்டே வருகின்றன. நம் ஒவ்வொருவரின் தேவைகள் குறித்த அக்கறை, நம் ஒவ்வொருவரின் மீதான உணர்வுகள் ஆகியவற்றுடன் மிகுந்த நம்பிக்கையுடன் நாம் முன்னேறிச் செல்கிறோம்.


    இந்தியாவும், பிரான்சும் ஒருவருக்காக மற்றொருவர் போராடியதோடு, ஒருவருக்காக மற்றொருவர் வாழ்ந்துமிருக்கிறோம். இந்த இரண்டு நாடுகளுமே தோளோடு தோள் நின்று தங்களின் எதிரிகளுடன் போராடியுள்ளன. முதல் உலகப் பெரும்போரின்போது மனித குலத்தின் முன்னேற்றத்திற்காக பிரான்ஸ் நாட்டின் வீரர்களோடு சேர்ந்து போராடி தங்கள் உயிரை ஈந்த 9,000 இந்தியப் போர் வீரர்கள் நீண்ட துயிலில் இருக்கும் நாடும் இதுவே.


    
    
    நண்பர்களே,


    இந்தியாவில் மட்டுமல்ல; பிரான்ஸ் நாட்டின் மண்ணிலும் கூட நாம் ஏகாதிபத்தியத்திற்கு எதிராகவும். பாசிஸத்திற்கு எதிராகவும், தீவிர வாதத்திற்கு எதிராகவும் நாம் போராடி வந்திருக்கிறோம். நமது நட்பு என்பது வலுவான கொள்கைகளின் அடித்தளத்தில் கட்டப்பட்டதாகும். நம் இரு நாடுகளின் குணாம்சமே ‘சுதந்திரம், சமத்துவம், சகோதரத்துவம்’ என்ற கொள்கைகளைப் பகிர்ந்து கொள்வதன் அடிப்படையில் கட்டப்பட்டதாகும். இன்று உலகின் மிகப்பெரும் அச்சுறுத்தல்களுக்கு எதிராக இந்தியாவும் பிரான்ஸும் நெருக்கமாக ஒத்துழைக்கின்றன எனில் அதற்கான காரணம் இந்த கொள்கைப் பகிர்வே ஆகும். அது பயங்கரவாதமாக இருந்தாலும் சரி, அல்லது பருவநிலை மாற்றமாக இருந்தாலும் சரி, இத்தகைய அச்சுறுத்தல்களிடமிருந்து ஜனநாயகத்தின் மதிப்பீடுகளை பாதுகாப்பதற்கான நமது கூட்டான பொறுப்பையும் நாம் ஏற்றுக் கொண்டுள்ளோம். இந்திய-பிரெஞ்சு உறவுகளின் மற்றொரு சிறப்பம்சம் என்பது இத்தகைய சவால்களை நாம் தெளிவான நடவடிக்கைகளின் மூலம் எதிர்கொள்வதே ஆகும். பருவநிலை மாற்றம் குறித்து உலகத்தில் ஏராளமாகப் பேசப்பட்டு வருகிறது. எனினும், அதுகுறித்த நடவடிக்கைகள் மிகக் குறைவாகவே தென்படுகின்றன. பிரான்ஸ் நாட்டோடு இணைந்து சர்வதேச சூரிய ஒளி கூட்டணிக்கான முன்முயற்சியை நாம் தொடங்கினோம். இன்று இந்தக் கூட்டணியில் சுமார் 75 நாடுகள் இணைந்துள்ளன. பருவநிலை மாற்றத்தில் சர்வதேச சூரிய ஒளிக்கான கூட்டணி உண்மையான மாற்றத்தை நடைமுறையில் கொண்டுவந்துள்ளது.


    சகோதர, சகோதரிகளே,


    இப்போதெல்லாம் 21- ம் நூற்றாண்டின் இன்ஃப்ரா (கட்டமைப்பு) பற்றி நாம் பேசிக் கொண்டிருக்கிறோம். இன் ப்ளஸ் ஃப்ரா அதாவது இந்திய- ப்ரான்ஸ் கூட்டணி மற்றும் ஒருங்கிணைவு: சூரிய ஒளி அடிப்படையிலான கட்டமைப்பில் இருந்து சமூக கட்டமைப்பு, தொழில்நுட்ப கட்டமைப்பில் இருந்து விண்வெளி கட்டமைப்பு, டிஜிட்டல் கட்டமைப்பில் இருந்து ராணுவ கட்டமைப்பு என சொல்லிக் கொண்டே போகலாம். இந்தியா- பிரான்ஸ் நாடுகளின் கூட்டணி மிக வலுவாக முன்னேறிக் கொண்டே செல்கிறது. இந்தியாவில் அறிவார்ந்த நகர அமைப்புகளை உருவாக்குவதில் இருந்தும், அறிவார்ந்த போக்குவரத்து வசதிகளில் பங்கேற்பதில் இருந்தும் இரண்டு நாடுகளுமே பயன்பெறவிருக்கின்றன.


    சகோதர,சகோதரிகளே,


    பிரான்ஸ் நாட்டில் உள்ள இந்திய விஞ்ஞானிகளும், இந்தியாவில் உள்ள பிரெஞ்சு தொழில்நுட்பமும் மிகவும் மதிப்பிற்குரியவையாக உள்ளன. உங்களில் பலரும் இந்தியாவின் அறிவியல் திறனை பிரதிநிதித்துவம் செய்யும் வகையில் பிரான்ஸ் நாட்டில் இருக்கிறீர்கள். அணுசக்தித் தொழில்நுட்பம், வான்வழிப் போக்குவரத்து தொழில்நுட்பங்கள், இதர உயர் தொழில்நுட்பங்கள் ஆகிய துறைகளில் இரு நாடுகளின் முக்கிய திட்டங்களோடு தொடர்புடையவர்களாகவும் இருக்கிறீர்கள். பிரான்ஸ் நாட்டில் உருவாகவிருக்கும் உலகத்தின் ஒரே ஒரு இணைவு அணுசக்தி நிலையத்தை உருவாக்குவதில் இந்திய திறனும் ஒரு கூட்டாளியாக இருந்து வருகிறது. இந்த நூற்றாண்டின் மிக முக்கியமானதொரு விஞ்ஞான திட்டமாகவும் அது விளங்குகிறது. வரவிருக்கும் பல தலைமுறைகளுக்கான பிரம்மாண்டமான சக்தியை இந்தத் தொழில்நுட்பம் தரவிருக்கிறது என்ற நிலையில் உங்களின் பங்களிப்பும் அதில் இருக்கிறது. இது குறித்து ஒவ்வொரு இந்தியனும் எவ்வளவு பெருமை கொள்வார்கள் என்பதை சற்றே கற்பனை செய்து பாருங்கள்!


    நண்பர்களே,


    இந்தியா உடனான உங்கள் உறவு என்பது மண் சார்ந்தது எனில் பிரான்ஸ் உடனான உறவு கடின உழைப்பு சார்ந்தது. உங்களின் வெற்றி என்பது பிரான்ஸின் பெருமைக்குரிய ஒரு விஷயம் என்பது மட்டுமல்ல; அது இந்தியாவையும் பெருமை கொள்ளச் செய்கிறது. பிரான்ஸ் நாட்டின் பொது வாழ்க்கையில் இந்திய வம்சாவளியைச் சேர்ந்தவர்களும் மிகச் சிறப்பாகப் பணியாற்றியுள்ளனர். அவர்களில் பலரும் பிரான்ஸ் நாடாளுமன்றத்தின் உறுப்பினர்களாக இருந்துள்ளனர். இந்திய நாட்டின் திறமைசாலிகள் பிரான்ஸ் நாட்டிடமிருந்து விருதுகளைப் பெறும்போது நாங்களும் கூட பெருமை கொள்கிறோம். பிரான்ஸ் நாட்டின் வழமுறைகளையும் சட்டங்களையும் வெற்றிகரமாக மேற்கொண்ட அதே நேரத்தில் தனித்துவமான ‘இந்தியத் தன்மை’யையும் நீங்கள் பாதுகாத்து வந்திருப்பது குறித்தும் நான் மிகுந்த மகிழ்ச்சியடைகிறேன். பாரீஸ் நகர கலாச்சார நாட்காட்டியில் முக்கியமானதொரு நிகழ்வாக கணபதி திருவிழா இருந்துவருகிறது என்றும் என்னிடம் கூறினார்கள். அந்த நாளில், பாரீஸ் நகரம் ஒரு குட்டி இந்தியாவாக மாற்றம் பெற்று விடுகிறது. அதாவது இன்னும் ஒரு சில நாட்களில் ‘கணபதி பாப்பா மோர்யா’ என்ற கோஷம் இந்த இடத்திலும் கேட்கவிருக்கிறது. உங்கள் அனைவருக்கும் எனது வாழ்த்துக்கள். நாளை புனிதமான ஜன்மாஷ்டமி திருவிழா. இத்தருணத்தை ஒட்டி உங்கள் அனைவருக்கும் எனது நல்வாழ்த்துகளைத் தெரிவித்துக் கொள்கிறேன்.

    நண்பர்களே,


    இந்த ஆண்டில் மகாத்மா காந்தியின் 150வது பிறந்த நாளையும், குருநானக் தேவ்ஜியின் 550வது பிரகாஷ் பர்வ தினத்தையும் நாங்கள் கொண்டாட இருக்கிறோம். உங்களில் சிலர் காந்தி தொடர்பான கேள்வி பதில் போட்டியில் பங்கு கொள்ள வேண்டும் என்றும் நான் நம்புகிறேன்.


    சகோதர, சகோதரிகளே,


    
    நாட்டின் மேம்பாட்டிற்கான உங்களின் பங்களிப்பு என்பது இந்தியாவின் மிகப்பெரும் சக்தியாக விளங்குகிறது. இந்திய-பிரான்ஸ் நாடுகளின் வலுவான உறவுகளுக்கு அரசாங்கங்கள் மட்டுமே காரணமாக இருப்பதில்லை; மாறாக உங்களைப் போன்ற கூட்டாளிகள்தான் அதற்குக் காரணமாக விளங்குகின்றனர். பிரான்ஸ் நாட்டில் இந்தியாவின் பிரதிநிதிகளாகவும், இந்தியாவின் குரலாகவும் நீங்கள்தான் இருக்கிறீர்கள். இந்தியாவின் இந்தக் குரலை மேலும் மேலும் தொடர்ந்து உயர்த்திக் கொண்டே வருவீர்கள் என்பதிலும் எனக்கு எவ்வித சந்தேகமும் இல்லை. மீண்டும் ஒருமுறை உங்கள் அனைவருக்கும் எனது நன்றியை தெரிவித்துக் கொள்கிறேன்!


    இந்திய தாய்நாடு நீடூழி வாழ்க!


    ஜெய் ஹிந்த்! (இந்தியாவிற்கே வெற்றி!)

    *****

    
    
    (Release ID: 1583165) Visitor Counter : 151
    
    
      Read this release in: English , Marathi , Hindi , Bengali , Punjabi