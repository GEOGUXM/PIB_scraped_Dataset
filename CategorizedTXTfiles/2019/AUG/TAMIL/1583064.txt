      PIB Headquarters

      ஓ.என்.ஜி.சி நிறுவனம், தனது சமூகப் பொறுப்புணர்வு திட்டத்தின்கீழ், ராமநாதபுரம் மாவட்டத்தில் சவ்வூடு பரவல் முறையிலான கடல்நீரை குடிநீராக்கும் ஆலையை நிறுவியுள்ளது
      Posted On: 26 AUG 2019 5:41PM by PIB Chennai


    மத்திய அரசின் பொதுத்துறை நிறுவனமான எண்ணெய் மற்றும் இயற்கை எரிவாயுக் கழகம்- ஓ.என்.ஜி.சியின் காவிரிப் படுகை கிளை, தனது சமூகப் பொறுப்புணர்வு திட்டத்தின்கீழ், ராமநாதபுரம் மாவட்டத்தில் வறட்சியால் பாதிக்கப்பட்டு, குடிநீர் தட்டுப்பாடு நிலவும் ஏழு கிராமங்களில், சவ்வூடு பரவல் முறையில் இயங்கும், கடல்நீரை குடிநீராக்கும் ஆலைகளை அமைத்து வருகிறது.


    முதற்கட்டமாக, எஸ்.பி. பட்டணம், கொழுந்துறை ஆகிய இரண்டு கிராமங்களில் அமைக்கப்பட்டுள்ள கடல்நீரை குடிநீராக்கும் ஆலைகள், கடந்த ஜுலை மாதம் தொடங்கப்பட்டன.


    அதன் தொடர்ச்சியாக, திருப்புல்லானி ஒன்றியத்திற்குட்பட்ட ரெகுநாதபுரம், லாந்தை ஆகிய கிராமங்களில் மேலும் இரண்டு கடல் நீரை குடிநீராக்கும் ஆலைகள் அமைக்கப்பட்டுள்ளன. ரெகுநாதபுரம் கிராமத்தில் ஆகஸ்ட் 25, 2019 அன்று நடைபெற்ற நிகழ்ச்சியில், ஓ.என்.ஜி.சி நிறுவனத்தின் செயல் இயக்குநரும், சமூகப் பொறுப்புணர்வு திட்ட தலைவருமான திரு. எஸ்.எஸ்.சி. பார்த்தீபன், நிறுவனத்தின் பொது மேலாளரும், மனிதவள மேம்பாட்டுப் பிரிவு தலைவருமான என்.மணி ஆகியோர் முன்னிலையில், ராமநாதபுரம் மாவட்ட ஆட்சியர் திரு. கே. வீரராகவ ராவ் இந்த புதிய குடிநீர் ஆலைகளை தொடங்கி வைத்தார்.


    ஆகஸ்ட் 16 – 31, 2019 வரை ஓ.என்.ஜி.சி நிறுவனம் கடைபிடித்து வரும் தூய்மை இருவாரத்தின் ஒரு பகுதியாக, இந்த ஆலைகள் தொடங்கி வைக்கப்பட்டுள்ளன. வெண்ணத்தூர் (ராமநாதபுரம் ஒன்றியம்), பொதிகுளம் (கடலாடி ஒன்றியம்) மற்றும் காஞ்சிரங்குடி (திருப்புல்லானி ஒன்றியம்) ஆகிய எஞ்சிய மூன்று கிராமங்களில் நடைபெற்று வரும் பணிகள் விரைவில் முடிக்கப்பட்டு, கடல் நீரை குடிநீராக்கும் ஆலைகள் செயல்பாட்டுக்கு வரும் எனவும் ஓ.என்.ஜி.சி நிறுவனம் தெரிவித்துள்ளது.


    ராமநாதபுரம் மாவட்டம், நித்தி ஆயோக் அமைப்பால், மாற்றத்தை விரும்பும் மாவட்டமாக தேர்வு செய்யப்பட்டதன் அடிப்படையில், இம்மாவட்டத்தில் பல்வேறு சமூக - பொருளாதார மேம்பாட்டிற்கான பணிகள் மேற்கொள்ளப்பட்டு வரும் நிலையில், ஓ.என்.ஜி.சி நிறுவனம் தனது சமூகப் பொறுப்புணர்வு திட்டத்தின்கீழ், 115 ஊரணிகளை ஆழப்படுத்தி தூர்வார மாவட்ட நிர்வாகத்திற்கு ரூ. 57.50 லட்சம் நிதியுதவி வழங்கியுள்ளது. மேலும், தனிநபர் வீட்டுக் கழிப்பறைகள் கட்டுவதற்காக ராமநாதபுரம் மாவட்டத்திற்கு “வாக்ஹார்ட் அறக்கட்டளை” எனப்படும் தொண்டு நிறுவனம் வாயிலாக ரூ.89.40 லட்சம் வழங்கப்பட்டிருப்பதும் குறிப்பிடத்தக்கது.


    இதுதவிர, ராமநாதபுரம் மாவட்டத்தில் உள்ள அரசுப் பள்ளிகளில் பல்வேறு அடிப்படைக் கட்டமைப்பு வசதிகளை ஏற்படுத்தவும், மாவட்ட ஆயுதக் காவல்படை குடியிருப்பு, சத்திரக்குடி மற்றும் பரமக்குடி காவல்நிலையங்களுக்கு குடிநீர் வசதி ஏற்படுத்தவும் ஆதிதிராவிடர் மாணவர்களுக்கான 3 விடுதிகளை சீரமைக்கும் பணிகளையும் ஓ.என்.ஜி.சி நிறுவனம் மேற்கொண்டு வருவதன் மூலம், இம்மாவட்டத்தின் விரைவான வளர்ச்சிக்கு வித்திட்டுள்ளது.


    ஓ.என்.ஜி.சி-யின் காவிரிப் படுகை, கடந்த 5 ஆண்டுகளில் சமூகப் பொறுப்புணர்வு திட்டத்தின்கீழ், ராமநாதபுரம் மாவட்டத்தில் ரூ.280.81 லட்சம் மதிப்பிலான திட்டங்களை செயல்படுத்தியுள்ளது. அத்துடன் தமிழகத்தின் ‘வளர்ச்சியில் பங்குதாரர்’-ஆக திகழும் ஓ.என்.ஜி.சி நிறுவனம், கடந்த 7 ஆண்டுகளில் மாநில அரசுக்கு ராயல்டி மற்றும் வாட் வரியாக ரூ.2,364 கோடியை வழங்கியிருப்பதுடன், ரூ. 54 கோடி மதிப்பீட்டில் தமிழகத்தில் பல்வேறு சமூகப் பொறுப்புணர்வுத் திட்டங்களையும் நிறைவேற்றியுள்ளதாக ஓ.என்.ஜி.சி நிறுவனம் வெளியிட்டுள்ள செய்திக்குறிப்பில் தெரிவிக்கப்பட்டுள்ளது.


    -------

    
    
    (Release ID: 1583064) Visitor Counter : 73