      PIB Headquarters

      பிளாஸ்டிக் மறுசுழற்சி மற்றும் சுற்றுச்சூழலுக்கு உகந்த மாற்றுப் பொருட்கள் தயாரிப்புக்கான ஆராய்ச்சிப் பணிகளில் ஈடுபட வேண்டும்: மத்திய அமைச்சர் சதானந்த கவுடா
      Posted On: 29 AUG 2019 4:14PM by PIB Chennai


    சென்னை கிண்டியில் உள்ள சிப்பெட் (CIPET) – பிளாஸ்டிக் தொழில்நுட்ப நிறுவன வளாகத்தில் கட்டப்பட்டுள்ள மாணவர் விடுதியை, மத்திய ரசாயன, உரத்துறை அமைச்சர் திரு. டி.வி. சதானந்த கவுடா, இன்று (29.08.2019) திறந்துவைத்தார்.


    நிகழ்ச்சியில் பேசிய அமைச்சர் திரு சதானந்த கவுடா, இந்தியாவில் தினந்தோறும் சுமார் 26 ஆயிரம் டன் பிளாஸ்டிக் கழிவுகள் உருவாவதாகக் கூறினார். இவற்றில் மறுசுழற்சி செய்யக்கூடிய பிளாஸ்டிக் கழிவுகள், சாலைப் பணிகளிலும், சிமெண்ட் ஆலைகள் மற்றும் திரவ எரிபொருளாகவும் மாற்றி பயன்படுத்தப்படுகின்றன என்றார். மேலும், ஆண்டுக்கு 36 லட்சம் டன் பிளாஸ்டிக் கழிவுகள் மறுசுழற்சி செய்யப்படுவதாகவும், இதன் மூலம், நேரடியாகவும், மறைமுகமாகவும் 16 லட்சம் பேருக்கு வேலைவாய்ப்பு கிடைத்து வருவதாகவும் அவர் குறிப்பிட்டார்.


    தற்போது நாட்டின் பல்வேறு பகுதிகளிலும் “ஒருமுறை மட்டும் உபயோகிக்கக் கூடிய பிளாஸ்டிக்” பொருட்களுக்கு தடை விதிக்கப்பட்டு வரும் சூழலில், பிளாஸ்டிக் தொழில் நிறுவனங்களிடமிருந்து வரப்பெற்ற கோரிக்கையின் பேரில், மாற்று ஏற்பாடுகள் குறித்து ஆராய, உயர்மட்ட நிபுணர் குழு அமைக்கப்பட்டிருப்பதாக அமைச்சர் தெரிவித்தார். கொள்கை வகுப்பவர்கள், தொழிலதிபர்கள், கல்வியாளர்கள் மற்றும் ஆராய்ச்சியாளர்கள் அடங்கிய இக்குழு அளித்துள்ள வரைவு அறிக்கை, சுற்றுச்சூழல் அமைச்சகத்துடன் இணைந்து பரிசீலிக்கப்பட்டு வருவதாகவும் அவர் கூறினார்.


    ஒருமுறை மட்டும் உபயோகிக்கக் கூடிய பிளாஸ்டிக் பொருட்களால் ஏற்படும் பாதிப்புகள் குறித்து, சுதந்திர தின உரையில் பிரதமர் திரு.நரேந்திர மோடி குறிப்பிட்டதை சுட்டிக்காட்டிய திரு.சதானந்த கவுடா, சாலைகளில் வீசி எறியப்படும் பிளாஸ்டிக் கழிவுகளை சேகரிக்க, மாபெரும் தூய்மை இயக்கம் ஒன்றை நடத்த வேண்டும் என கேட்டுக் கொண்டார். இந்த இயக்கத்தை சிப்பெட் நிறுவனங்கள் அமைந்துள்ள நகரங்கள் மற்றும் அவற்றைச் சுற்றியுள்ள கிராமப் பகுதிகளில், காந்தியடிகள் பிறந்த நாளான வருகிற அக்டோபர் 2-ம் தேதியன்று மேற்கொள்ளுமாறும் சிப்பெட் பணியாளர்கள் மற்றும் மாணவர்கள் இதில் ஈடுபட வேண்டும் எனவும் அமைச்சர் வலியுறுத்தினார்.


    சென்னை சிப்பெட் மையத்தில் 88.25 கோடி ரூபாய் மதிப்பீட்டிலான தொழில்நுட்ப மையம் அமைக்கவும், 4.35 கோடி ரூபாய் செலவில் அதிநவீன இயந்திரங்கள் வாங்குவதற்கான திட்டமும், மத்திய ரசாயன, உரத்துறையின் பரிசீலனையில் இருப்பதாகவும் அமைச்சர் தெரிவித்தார்.


    அமதாபாத், பெங்களூரு, பாட்னா மற்றும் வாரனாசியில் உள்ள சிப்பெட் மையங்களில் தலா ஒன்று வீதம் 4 பிளாஸ்டிக் கழிவு மேலாண்மை மையங்கள் ஆறு கோடி ரூபாய் செலவில் அமைக்கப்பட இருப்பதாகவும் அவர் தெரிவித்தார். இதற்கான நிலம் மற்றும் கட்டடங்களை அந்த மாநில அரசுகளே வழங்கும் என்றும் அவர் குறிப்பிட்டார்.


    பெங்களூரு தேவனஹள்ளி பகுதியில் 87 கோடி ரூபாய் செலவில் அதிநவீன பாலிமர் ஆராய்ச்சி மற்றும் மேம்பாட்டு மையம் அமைக்கப்பட்டு வருவதாகக் கூறிய திரு.சதானந்த கவுடா, இந்த மையம் பிளாஸ்டிக் தொழில்துறையினரின் தேவைகளைப் பூர்த்தி செய்வதாக அமையும் என்றும் தெரிவித்தார். பிளாஸ்டிக் மறுசுழற்சி மற்றும் குறைந்த செலவிலான புதிய பொருட்கள் கண்டுபிடிப்பு, சுற்றுச்சூழலுக்கு உகந்த மாற்றுப் பொருட்கள் மற்றும் பயோ-பாலிமர் பொருட்களை உருவாக்குவதற்கான ஆராய்ச்சிகளை மேற்கொள்ளுமாறும் சிப்பெட் மாணவர்கள் மற்றும் ஆராய்ச்சியாளர்களை அவர் கேட்டுக் கொண்டார்.


    வேலை வாய்ப்பற்ற இளைஞர்கள், வேலைவாய்ப்பு பெறும் வகையில், ஐந்து லட்சம் பேருக்கு வரும் ஐந்தாண்டுகளில் திறன் பயிற்சி அளிக்கப்பட இருப்பதாகவும் அமைச்சர் திரு. சதானந்த கவுடா குறிப்பிட்டார்.


    *****

    
    
    (Release ID: 1583461) Visitor Counter : 75
    
    
      Read this release in: English