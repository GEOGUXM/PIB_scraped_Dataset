      PIB Headquarters

      பிரதமரின் மலிவு விலை மருந்தகங்கள் மூலம் பொது மக்களுக்கு ரூ.2000 கோடி சேமிப்பு
      Posted On: 29 AUG 2019 5:40PM by PIB Chennai


    இந்தியாவிலேயே மிகப்பெரிய மருந்து சேமிப்புக் கிடங்கு தமிழகத்தில் திறப்பு


    தமிழகத்தின் அனைத்து ஒன்றியங்களிலும் மலிவு விலை மருந்தகங்கள் திறக்கப்படும்: அமைச்சர் சதானந்தா கவுடா


    திருவள்ளூர் மாவட்டம் கும்மிடிப்பூண்டியை அடுத்த பணப்பாக்கம் ஊராட்சிக்குட்பட்ட கீழ்முத்தாலம்பேடு பகுதியில் அமைக்கப்பட்டுள்ள மலிவு விலை மருந்து பொருட்கள் சேமிப்புக் கிடங்கை, மத்திய ரசாயன, உரத்துறை அமைச்சர் திரு. டி.வி.சதானந்த கவுடா இன்றுமாலை (29,08,2019) திறந்துவைத்தார்.


    நிகழ்ச்சியில் பேசிய அமைச்சர், பிரதமரின் பாரதீய மலிவு விலை மருந்தகம் திட்டத்தின்கீழ், தமிழகத்தில் ஏற்கனவே உள்ள ஐந்து விநியோக மையங்களுடன், புதிதாக திறக்கப்பட்டுள்ள சேமிப்புக் கிடங்கும், தென்னிந்தியாவில் உள்ள மலிவு விலை மருந்தகங்களுக்கு மருந்துப் பொருட்களை விநியோகிப்பதற்கான முக்கிய மையங்களாகத் திகழும் என்றார்.


    உலக சுகாதார அமைப்பின் வழிகாட்டுதலுக்கு ஏற்ப, சுமார் 65,000 சதுரடி பரப்பளவில் அமைக்கப்பட்டுள்ள கீழ்முத்தாலம்பேடு கிடங்கு இந்தியாவிலேயே மிகப்பெரிய சேமிப்பு கிடங்கு என்றும், தென்னிந்தியாவில் மலிவு விலை மருந்தக திட்டத்தை விரிவுபடுத்துவதற்கான மத்திய அரசின் உறுதிப்பாட்டிற்கு உதாரணமாகத் திகழ்கிறது என்றும் அமைச்சர் குறிப்பிட்டார்.


    இந்த கிடங்கு இங்கு அமைக்கப்பட்டிருப்பதன் மூலம் உள்ளூர் இளைஞர்களுக்கு வேலைவாய்ப்பு கிடைக்கும் என்றும் அவர் கூறினார். மூன்று முன்னணி நிறுவனங்களால் தயாரிக்கப்படும் மருந்து பொருட்களின் விலையில், அதிகபட்சமாக 50% இருக்கும் வகையிலேயே பிரதமரின் மலிவு விலை மருந்தகத்தில் மருந்துப் பொருட்கள் விற்பனை செய்யப்படுவதாக அவர் தெரிவித்தார். சில மருந்து பொருட்கள் சந்தை விலையை விட, 80 முதல் 90% குறைவான விலையில் கூட கிடைப்பதாகவும் திரு.சதானந்த கவுடா சுட்டிக்காட்டினார்.


    பிரதமரின் மலிவு விலை மருந்தகங்கள், தரமான மருந்துப் பொருட்களின் விலையை பெருமளவு குறையச் செய்திருப்பதோடு, பெரும்பாலான மக்களுக்கு, குறிப்பாக ஏழை மக்களுக்கு அவர்கள் இருக்கும் இடத்திற்கு அருகிலேயே மருந்துப் பொருட்கள் கிடைக்க வகை செய்கிறது என்றார்.


    தமிழகத்தில் இதுவரை மொத்தம் 550 மலிவு விலை மருந்தகங்கள் செயல்படுவதாகவும், மாநிலத்தில் உள்ள 32 மாவட்டங்களிலும் குறைந்தபட்சம் ஒரு மருந்தகமாவது இருக்கும் வகையில் அமைக்கப்பட்டுள்ளதாகவும் குறிப்பிட்ட மத்திய அமைச்சர், மேலும் பல இடங்களில் புதிய மருந்தகங்கள் திறக்கப்பட இருப்பதாகவும் தெரிவித்தார்.


    தமிழகத்தின் அனைத்து ஒன்றியங்களுக்கும் இத்திட்டத்தை நீட்டிக்க திட்டமிட்டுள்ளதாக அவர் கூறினார். நாடு முழுவதும் 684 மாவட்டங்களில் 5,500-க்கும் மேற்பட்ட மலிவு விலை மருந்தகங்கள் செயல்படுவதாகவும், இவற்றின் மூலம் 2018-19 ஆம் ஆண்டில் மட்டும் ரூ.315.70 கோடி அளவிற்கு மருந்துப் பொருட்கள் விற்பனை செய்யப்பட்டு, பொதுமக்களுக்கு சுமார் ரூ.2,000 கோடி அளவிற்கு சேமிப்பு கிடைத்துள்ளதாகவும் தெரிவித்தார். அத்துடன் இத்திட்டம் நிலையான வருவாய் அளிக்கக் கூடிய சுயவேலைவாய்ப்புக்கான மாபெரும் திட்டமாகத் திகழ்கிறது என்றும் அமைச்சர் குறிப்பிட்டார்.


    மலிவு விலை மருந்தகங்களில் 900 மருந்துகளும் அறுவை சிகிச்சைகளுக்குப் பயன்படுத்தக் கூடிய 154 பொருட்களும், வெளிச்சந்தையைவிட 50-90% குறைவான விலையில் கிடைப்பதாகவும் அவர் தெரிவித்தார்.


    மலிவு விலை மருந்து பொருட்கள் குறித்த விவரங்களை மக்கள் தங்கள் இருப்பிடத்தில் இருந்தபடியே அறிந்து கொள்ள ஏதுவாக “Janaushadhi Sugam” என்ற புதிய செல்போன் செயலி ஒன்று உருவாக்கப்பட்டிருப்பதாகவும், இது டிஜிட்டல் தொழில்நுட்பம் மூலம் நுகர்வோரின் வாழ்க்கையை எளிதாக்கியிருப்பதாகவும் அவர் கூறினார். இந்த செயலி மூலம் மலிவு விலை மருந்தகங்கள் அமைந்துள்ள இடம், அங்கு செல்வதற்கான வரைபடம், பாரம்பரிய மருந்துப் பொருட்களுக்கும், தனியார் மருந்துப் பொருட்களுக்கும் இடையிலான விலை வித்தியாசம், ஒட்டுமொத்த சேமிப்பு போன்ற விவரங்களை அறிந்து கொள்ளலாம் என்றும், இந்த செயலியை கூகுள் ப்ளே-ஸ்டோர் மற்றும் ஆப்பிள்-ஸ்டோர் போன்றவற்றிலிருந்து இலவசமாக பதிவிறக்கம் செய்துகொள்ளலாம் எனவும் திரு.சதானந்த கவுடா தெரிவித்தார்.


    மத்திய அரசு தொடங்கியுள்ள 100 நாள் செயல் திட்டத்தின்கீழ், எளிதில் அழியும் தன்மை கொண்ட சானிட்டரி பேட்-கள் பெண்களுக்கு ஒரு ரூபாய் விலையில் வழங்கப்படும் என்றும் அவர் தெரிவித்தார்.


    மலிவு விலை மருந்தகங்களின் எண்ணிக்கையை அதிகரிப்பதன் மூலம் நாட்டு மக்களுக்கு குறைந்த விலையில் சுகாதார சேவை கிடைக்கச் செய்ய மத்திய அரசு உறுதிபூண்டிருப்பதாகவும் திரு.சதானந்த கவுடா தெரிவித்தார்.


    *****

    
    
    (Release ID: 1583498) Visitor Counter : 162