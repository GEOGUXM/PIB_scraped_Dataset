      நிதி அமைச்சகம்

      உள்நாட்டு முதலீட்டாளர்கள் (ஏஐஎஃப் வகை-III உட்பட) மற்றும் எஃப்பிஐ இடையே மாறுபட்ட அணுகுமுறை என்பது 2019 பொதுபட்ஜெட்டுக்கு முன்பாகவே உள்ளது என்றும் 2019-நிதிச் சட்டம் (எண்.2)-ல் உருவாக்கப்படவில்லை என்றும் சிபிடிட்டி விளக்கமளித்துள்ளது
      Posted On: 28 AUG 2019 12:22PM by PIB Chennai


    பொருளாதார மேம்பாட்டிற்கான பல உள்கட்டமைப்பு நடவடிக்கைகளைக் கொண்டுவருவதற்கான அறிவிப்புகளை மத்திய நிதி மற்றும் கார்ப்பரேட் விவகாரங்கள் துறை அமைச்சர் திருமதி. நிர்மலா சீதாராமன், ஆகஸ்ட் 23, 2019 அன்று செய்தியாளர்கள் சந்திப்பில் வெளியிட்டார். இருப்பினும், உள்நாட்டு முதலீட்டாளர்கள் (ஏஐஎஃப் வகை-III உட்பட) மற்றும் எஃப்பிஐ இடையே மாறுபட்ட அணுகுமுறை உருவாக்கப்பட்டிருப்பதாக ஒரு பிரிவு ஊடகங்களில் தவறான பார்வை ஏற்படுத்தப்பட்டுள்ளது என மத்திய நேர்முக வரிகள் வாரியம் (சிபிடிட்டி) கூறியுள்ளது.


    சமூக ஊடகம் உள்ளிட்ட ஒரு பிரிவு ஊடகத்தில் ஏற்படுத்தப்பட்டுள்ள இத்தகைய தவறான கருத்தை நிராகரித்துள்ள சிபிடிட்டி, உள்நாட்டு முதலீட்டாளர்கள் (ஏஐஎஃப் வகை-III உட்பட) மற்றும் எஃப்பிஐ இடையே மாறுபட்ட அணுகுமுறை என்பது 2019 பொதுபட்ஜெட்டுக்கு முன்பாகவே உள்ளது என்றும் 2019-நிதிச் சட்டம் (எண்.2)-ல் உருவாக்கப்படவில்லை அல்லது, நிதியமைச்சகத்தால் ஆகஸ்ட் 23, 2019 அன்று அறிவிக்கப்படவுமில்லை என்று கூறியுள்ளது.


    வெளிநாட்டு நிறுவன முதலீட்டாளர்களைப் பொறுத்தவரை, வருமான வரிச்சட்டம் 1961-ல் இடம்பெற்றுள்ள சிறப்புப் பிரிவுகளின்கீழ் [பிரிவு-2(14)-வுடன் இணைக்கப்பட்ட பிரிவு-115 ஏடி] பல்வேறு வகைகளில் வருகின்ற வருவாயும் வரிவிதிப்புக்கு உரியதாகும் என்று சிபிடிட்டி தெரிவித்துள்ளது. இதன்படி, பல்வேறு வகைகளில் வெளிநாட்டு நிறுவன முதலீட்டாளர்கள் ஈட்டும் வருவாய், மூலதன லாபமாகக் கருதப்பட்டு, வருமான வரிச் சட்டத்தின் பிரிவு 115 ஏடி-படி சிறப்பு வரி வசூலிக்க உரியதாகும். இருப்பினும், மாற்று முதலீட்டு நிதியம் உள்ளிட்ட உள்நாட்டு முதலீட்டாளர்களின் பல்வகைப்பட்ட வருமானம் அதேபோல், வெளிநாட்டு நிறுவன முதலீட்டாளர்கள் அல்லாத வெளிநாட்டு முதலீட்டாளர்களின் வருமானம் வணிக வருவாய் என்றே கருதப்பட்டு, மூலதன லாபமாகக் கருதப்படாமல், சாதாரண முறையிலான வருமான வரி விதிக்கப்படும். இத்தகைய மாறுபட்ட வரிவிதிப்பு பிரிவு 115 ஏடியின்-படி ஏற்கனவே உள்ளது. எனவே, 2019-பொது பட்ஜெட் அல்லது ஆகஸ்ட் 23, 2019 அன்றைய நிதியமைச்சரின் அறிவிப்பு உள்நாட்டு முதலீட்டாளர்களுக்கும், வெளிநாட்டு நிறுவன முதலீட்டாளர்களுக்கும் இடையே மாறுபட்ட வரிவிதிப்பை உருவாக்கியது என்பது தவறானதாகும்.


    ------

    
    
    (Release ID: 1583220) Visitor Counter : 58
    
    
      Read this release in: English , Urdu , Marathi , Hindi