      பிரதமர் அலுவலகம்

      நாடாளுமன்ற உறுப்பினர்களுக்குப் புதிதாகக் கட்டப்பட்ட அடுக்குமாடி குடியிருப்புகள் தொடக்க விழாவில் பிரதமர் உரையின் தமிழாக்கம்
      Posted On: 19 AUG 2019 8:21PM by PIB Chennai


    மாண்புமிகு மக்களவைத் தலைவர் திரு ஓம் பிர்லா அவர்களே, மாநிலங்களவையின் துணைத் தலைவர் திரு ஹரிவன்ஷ் அவர்களே, எனது அமைச்சரவை சகா திரு பிரகலாத் ஜோஷி அவர்களே, திரு ஹர்தீப் சிங் பூரி அவர்களே, வீட்டுவசதிக் குழுத் தலைவர் பாய் சி ஆர் பாட்டில் அவர்களே, திரு ஓம் மாத்தூர் அவர்களே இங்கு வருகை தந்துள்ள நாடாளுமன்ற உறுப்பினர்களே எனது அமைச்சரவை சகாக்களே மற்றும் பிரமுகர்களே.


    நாடாளுமன்றத்தின் புதிய கூட்டத் தொடர் தொடங்கும்போது, நாடாளுமன்ற உறுப்பினர்கள் தங்குவதற்கான ஏற்பாடுகளில் பல சிரமங்களை சந்திப்பார்கள் என்பது பொதுவான எண்ணம். நீண்டகாலத்திற்கு ஹோட்டல்களில் தங்கவைக்கப்பட்டிருக்கிறார்கள். வீடுகள் காலி செய்யப்பட்டபின் அவை பழுதுபார்க்கப்படும்; புதுப்பிக்கப்படும். இந்த சுழற்சி முறை சென்று கொண்டே இருக்கிறது. இதிலிருந்து விடுபடுவதற்கும், நிரந்தரமான மாற்றுமுறை உருவாக்குவதற்கும் மாறுகின்ற காலத்திற்கு ஏற்ப பொருத்திக் கொள்வதற்கும் பெரும் முயற்சி செய்யப்பட்டது. நாடாளுமன்ற உறுப்பினர்களுக்கு ஒரு அறைக்கு மேல் தேவையில்லை, ஆனால் அவர்கள் சார்ந்த பகுதிகளிலிருந்து ஏராளமாக வருகின்ற மக்களோடு தொடர்புடையதாகவே அவர்களின் பெரும் பகுதி பணி உள்ளது. வெகு தூரத்திலிருந்து வருகின்ற மக்கள் தாங்கள் தங்குவதற்குவதற்கான இடம் குறித்து கவலை கொள்கிறார்கள். இடம் இருக்கிறதோ, இல்லையோ அவர்களை திரும்பிச் செல்லுமாறு கூற முடியாது என்பதைப் பொது வாழ்க்கையில் ஈடுபட்டவர்கள் அறிவார்கள்.


    வெளியே இருப்பவர்களுக்கு இந்தப் பிரச்சினையைப் புரிந்து கொள்வது மிகவும் சிரமமாகும். இதிலுள்ள சவால்களை நாடாளுமன்ற உறுப்பினர்கள் அறிவார்கள். நாடாளுமன்றத்தின் முந்தைய அமர்வில் இருந்து இதுபற்றி தீவிரமாக சிந்தித்து முயற்சிகள் மேற்கொள்ளப்பட்டன. மற்றொரு பிரச்சினை சில கட்டிடங்கள் மிகவும் பழையதாகிவிட்டன. இவற்றுக்கு தினந்தோறும் பழுதுபார்ப்பு தேவைப்படுகிறது. இதன்காரணமாக, இவற்றை ஏற்பாடு செய்பவர்களுக்கும், அங்கே தங்கியிருப்பவர்களுக்கும் சிரமங்கள் ஏற்படுகின்றன. இந்தப் பிரச்சினைக்கு நிரந்தரத் தீர்வு காண முயற்சிகள் மேற்கொள்ளப்படுகின்றன. வருங்காலங்களில் கூடுதலான கட்டிடங்கள் விரைவாக கட்டப்படும். அரசு தனது துறையின் மூலம் இதுபோன்ற நல்ல பணிகளை செய்து வரும் போது, கட்டிடத்தின் உட்புற பணிகளில் உள்ள சிறப்புகளைக் கண்டு வெளியே இருப்பவர்கள் வியந்து போவார்கள்! எனவே, இந்தப் பணியை மேற்கொண்ட அந்தத் துறையைச் சேர்ந்த அனைவரையும் நான் பாராட்டுகிறேன். வழக்கமாக அரசுப் பணியோடு தொடர்புடையவர்கள் தாமதமாகவே இருப்பார்கள். இந்தத் தாமதம் பற்றி அல்லது எப்போது பூர்த்தியாகும் என்பது பற்றி அல்லது இன்னும் எவ்வளவு காலம் தேவைப்படும் என்பது பற்றி கேட்பது வழக்கம். ஆனால் இந்தப் பணி உரிய காலத்திற்கு முன்னதாகவே முடிக்கப்பட்டுள்ளது. வழக்கமாக அரசுப் பணியில் செலவு அதிகரிக்கும். ஆனால், தரத்தில் சமரசம் செய்து கொள்ளாமல் ஒதுக்கிய நிதியை விட, குறைந்த செலவில் இந்த வேலை முடிக்கப்பட்டுள்ளது. இவ்வாறு நேரம் மிச்சப்பட்டுள்ளது. பணம் மிச்சப்பட்டுள்ளது. அனைத்து வசதிகளுக்கும் கவனம் செலுத்தப்பட்டுள்ளது. இந்தக் கட்டிடத்தின் கட்டுமானப் பணியில் பங்களிப்பு செய்தவர்கள் இதற்காக பணியாற்றிய அரசு அலுவலர்கள் அனைவரையும் நான் பாராட்டுகிறேன்.


    இந்த முறை நாடாளுமன்றம் மிக நன்றாக செயல்பட்டு இருப்பதை நாம் காண்கிறோம். இதற்கான பாராட்டு அனைத்து அரசியல் கட்சிகளுக்கும், அனைத்து நாடாளுமன்ற உறுப்பினர்களுக்கும் அவைத் தலைவருக்கும் உரியதாகும். அதேசமயம் இருஅவைகளிலிருந்தும் ஒருமித்த ஒரு குரல் ஒலித்தது. 2022 ஆம் ஆண்டு இந்திய விடுதலையின் 75 ஆவது ஆண்டினைக் குறிப்பதால் நமது நாடாளுமன்றத்தில் சில மாற்றங்களை செய்ய வேண்டும் என மக்களவைத் தலைவரும், குடியரசுத் துணைத் தலைவரும் யோசனை கூறினர்.


    இது உண்மைதான். கடந்த ஐந்தாண்டுகளாக நாடாளுமன்ற உறுப்பினர்களிடம் இருந்து இதனை நான் கேட்டுக் கொண்டிருக்கிறேன். பல விஷயங்கள் தற்போது காலாவதியாகி விட்டன என்பதால் சில மாற்றங்கள் செய்ய வேண்டும் என்று ஊடக உலக நண்பர்களும் கூறுகிறார்கள். நவீன வசதிகள் செய்ய வேண்டும் என்ற கோரிக்கை நாடாளுமன்றத்திலிருந்தே வந்திருப்பதால், அரசு அதனை தீவிரமான பரிசீலனைக்கு எடுத்துக் கொண்டுள்ளது. நாடாளுமன்றத்திற்குள் இவ்வளவு நவீன வசதிகளை செய்ய இயலுமா அல்லது புதிய கட்டிடம் கட்டுவதற்கான தேவை ஏற்படுமா என்பது பற்றி அதிகாரிகள் தீவிரமாக யோசித்து வருகிறார்கள். 75 ஆவது சுதந்திர ஆண்டுக்குள் இதனை முடிக்க வேண்டும் என்பதால் எவ்வளவு இயலுமோ அவ்வளவு சீக்கிரம் முடிவு செய்யுமாறு அவர்களை நான் கேட்டுக் கொள்கிறேன். மிகக் குறைந்த காலமே உள்ள போதும், அதற்காக நாம் முயற்சி செய்ய வேண்டும். இந்தப் புதிய வீட்டு வசதிக்காக நாடாளுமன்ற உறுப்பினர்களை நான் மீண்டும் வாழ்த்துகிறேன்.


    இதற்குக் குறிப்பிடத்தக்க பங்களிப்பு செய்து மேடையில் வீற்றிருக்கும் பிரமுகர்கள் அனைவருக்கும் நான் நன்றி தெரிவிக்கிறேன்.


    எனது சகாக்கள் அனைவருக்கும் நன்றி.


    *******

    
    
    (Release ID: 1585090) Visitor Counter : 93
    
    
      Read this release in: Assamese , English , Urdu , Marathi , Hindi , Bengali , Punjabi , Gujarati