      குடியரசுத் தலைவர் செயலகம்

      தமது பயணத்தின் நிறைவுநாளில் கினியாவில் உள்ள இந்திய வம்சாவளியினர் இடையே குடியரசுத் தலைவர் உரை
      தி நேஷனல் ஆர்டர் ஆப் மெரிட் ஆப் கினியா விருதை குடியரசுத் தலைவர் கோவிந்த் பெற்றுக் கொண்டார்; கினியா-இந்தியா நட்புறவுக்கு சமர்ப்பணம்

      Posted On: 03 AUG 2019 5:30PM by PIB Chennai

    கினியாவின் கொனாக்ரி-யில் இன்று (03.08.2019) ஐவரிகோஸ்ட்-டுக்கான இந்திய தூதர் திரு சைலாஸ் தங்கல் ஏற்பாட்டில், இந்திய வம்சாவளியினர் அளித்த வரவேற்பு நிகழ்ச்சியில் குடியரசுத் தலைவர் திரு ராம்நாத் கோவிந்த் கலந்து கொண்டார்.


    இந்த வரவேற்பு நிகழ்ச்சியில் பேசிய குடியரசுத் தலைவர், இந்தியா-கினியா இடையே வர்த்தகம் மற்றும் முதலீட்டுக்கு ஏராளமான வாய்ப்புகள் இருப்பதுடன், இருதரப்பிலும் வர்த்தகத்தை மேம்படுத்துவதற்கான வாய்ப்புகள் இருப்பதாகவும் குறிப்பிட்டார். சுகாதார சேவைகள், எபோலாவுக்கு எதிரான நடவடிக்கை, வேளாண்மை, போக்குவரத்து மற்றும் எரிசக்தி பாதுகாப்பு ஆகிய துறைகளில் கினியாவுடனான ஒத்துழைப்பை மேம்படுத்துவதே இந்தியாவின் நோக்கம் என்றார். கினியாவில் வசிக்கும் இந்திய வம்சாவளியினர், எண்ணிக்கை அடிப்படையில் குறைவாக இருந்தாலும், அவர்கள், இந்த நாட்டில் முன்னேற்றத்திற்கு கணிசமான பங்களிப்பை வழங்கக் கூடியவர்களாகவும், வலிமை வாய்ந்தவர்களாகவும் உள்ளதாகவும் தெரிவித்தார். அவர்கள் இந்த நாட்டின் எத்தகைய பொறுப்பு வகிப்பவர்களாக இருந்தாலும், ஒவ்வொருவரும் மரியாதையை பெற்றிருப்பதுடன், அவர்களுக்கும் இந்தியாவுக்கும் நற்பெயரை ஈட்டித் தந்துள்ளதாகவும் அவர் குறிப்பிட்டார்.


    கினியாவில் உள்ள இந்திய வம்சாவளியினரை, மாற்றத்திற்கான நமது பயணத்தின் ஒருங்கிணைந்த பகுதியினராகவே கருதுவதாகவும் குடியரசுத் தலைவர் தெரிவித்தார். அவர்களது சிந்தனை, தொழில் மற்றும் கினியாவில் வசிப்பதன் மூலம், இந்தியாவின் வளர்ச்சி மற்றும் மேம்பாட்டுக்கு உதவுபவர்களாகவும் உள்ளனர். இந்திய வம்சாவளியினருக்கு பணி தேவைப்படும் போது, அவர்களுக்கு உறுதுணையாகவும், வலுவான ஆதரவு அளிப்பதாக இந்தியா திகழும் என்றும் அவர் உறுதியளித்தார்.


    குடியரசுத் தலைவர் ராம்நாத் கோவிந்துக்கு கினியா அதிபர் கோன்டே அளித்த விருந்தின் போது, அந்நாட்டு அரசின் மிக உயரிய விருதான, தி நேஷனல் ஆர்டர் ஆப் மெரிட் ஆப் கினியா விரு து வழங்கப்பட்டது. இந்த விருதை பெற்றுக்கொண்ட குடியரசுத் தலைவர், இது இந்திய மக்களுக்கு கிடைத்த கவுரவம் என்றும், அதனை கினியா மக்கள் மற்றும் கினியா-இந்தியா நட்புறவுக்கு சமர்ப்பணம் செய்வதாகவும் தெரிவித்தார்.


    இதனைத் தொடர்ந்து, பெனின், காம்பியா மற்றும் கினியா ஆகிய 3 நாடுகளில் தமது பயணத்தை முடித்துக் கொண்டு, குடியரசுத் தலைவர் தாயகம் புறப்பட்டார். அவர் நாளை காலை புதுதில்லி வந்தடைவார் என எதிர்பார்க்கப்படுகிறது.


    ***********

    
    
    (Release ID: 1581240) Visitor Counter : 85
    
    
      Read this release in: English , Urdu , Hindi