      বিত্ত মন্ত্ৰালয়

      
      নীতি আৰোপ কৰাৰ পৰিবৰ্তে সুবিধা প্ৰদানকাৰীৰ ভূমিকা পালন কৰক: কৰ প্ৰশাসক সকললৈ বিত্ত মন্ত্ৰীৰ পৰামৰ্শ
      গুৱাহাটীত সংবাদ মেল সম্বোধন বিত্তমন্ত্ৰী নিৰ্মলা সীতাৰমণৰ
      Posted On: 29 AUG 2019 8:17PM by PIB Guwahati


    কেন্দ্ৰীয় বিত্তমত্ৰী নিৰ্মলা সীতাৰমণে আজি গুৱাহাটীত এক সংবাদমেল সম্বোধন কৰি কৰ প্ৰশাসকসকলক কৰ নীতি আৰোপ কৰা লোকতকৈ কৰ সম্পৰ্কীয় সুবিধা প্ৰদানকাৰীৰ ভুমিকাত অৱতীৰ্ণ হোৱাৰ পৰামৰ্শ দিয়ে। কৰদাতাসকলৰ সৈতে মত-বিনিময় কৰোতে সদায়েই ভদ্ৰোচিত ব্যৱহাৰ, সংক্ষেপ আৰু অমায়িক হোৱাৰ পৰামৰ্শ দিয়ে মন্ত্ৰীগৰাকীয়ে। তেওঁ লগতে কৰ আদায় কৰাৰ ক্ষেত্ৰত অত্যাধিক প্ৰভাৱী ব্যৱহাৰ প্ৰদৰ্শন কৰাৰ পৰা বিৰত থকাৰো পৰামৰ্শ দিয়ে ।


    তেওঁ কয় যে উত্তৰ-পূৰ্বাঞ্চলত প্ৰগতি-উন্নতিৰ যথেষ্ট প্ৰয়োজনীয়তা আছে আৰু এই অঞ্চলটোত ব্যৱসায়-বাণিজ্যৰ কৰৰ ক্ষেত্ৰত থকা বিভিন্ন ৰেহাই আৰু বোনাচ আদি সম্পৰ্কে অঞ্চলটোৰ লোকসকলক সজাগ কৰাৰ দৰে ব্যৱস্থা গ্ৰহণ কৰি বিভাগটোৱে উত্তৰ-পূৰ্বাঞ্চলৰ বিকাশৰ ক্ষেত্ৰত এক গুৰুত্বপূৰ্ণ ভুমিকা পালন কৰিব পাৰে। মন্ত্ৰীগৰাকীয়ে পূৰ্বতে কৰা এক ঘোষণাৰ কথা স্মৰণ কৰি কয় যে এই বছৰেই বিজয়া দশমীৰ সৈতে সংগতি ৰাখি ‘ফেছলেচ আয়কৰ মূল্যাংকন’ ব্যৱস্থা মুকলি কৰা হ’ব।


    আজি আয়োজন কৰা সংবাদমেলৰ পূৰ্বে মন্ত্ৰী শ্ৰীমতী সীতাৰমণে বিত্ত বিভাগৰ ৰাজ্যিক মন্ত্ৰী শ্ৰী অনুৰাগ ঠাকুৰৰ সৈতে প্ৰত্যক্ষ আৰু পৰোক্ষ কৰ বিষয়া আৰু উত্তৰ-পূৰ্বাঞ্চলৰ ভালেমান কৰদাতাৰ সৈতে মত-বিনিময় কৰে। উল্লেখ্য যে এই মত বিনিময় অনুষ্ঠানত ভাৰত চৰকাৰৰ ৰাজহ সচিব আৰু কেন্দ্ৰীয় প্ৰত্যক্ষ কৰ পৰিষদ(CBDT)/কেন্দ্ৰীয় আবকাৰী আৰু শুল্ক পৰিষদ (CBEC) ৰ অধ্যক্ষৰ লগতে ভাৰত চৰকাৰৰ বিত্ত দপ্তৰৰ অধীনৰ ৰাজহ বিভাগৰ একাধিক শীৰ্ষ বিষয়াই অংশগ্ৰহণ কৰে।


    ইফালে বিত্ত দপ্তৰৰ স্বতন্ত্ৰ ৰাজ্যিক মন্ত্ৰী অনুৰাগ ঠাকুৰে উপস্থিত লোকসকলক সম্বোধন কৰি চৰকাৰখনে বিগত পাচটা বছৰত কৰৰ ভেটি প্ৰসাৰিত কৰাৰ লগতে ব্যৱসায় কৰাৰ সুচলতা সৃষ্টি আৰু কৰ পৰিশোধৰ ক্ষেত্ৰত কৰা সুচলতা আৰু সৰলতাৰ বিষয়ে উল্লেখ কৰি চৰকাৰৰ প্ৰসংশা কৰে। কৰ প্ৰত্যাৰ্পন বা ৰিফাণ্ড প্ৰদানৰ বাবে প্ৰয়োজন হোৱা সময় হ্ৰাস কৰাৰ ক্ষেত্ৰত আয়কৰ বিভাগে গ্ৰহণ কৰা পদক্ষেপৰো প্ৰসংশা কৰে মন্ত্ৰী ঠাকুৰে। মন্ত্ৰীগৰাকীয়ে লগতে প্ৰধানমন্ত্ৰীৰ ‘প্ৰদৰ্শন, সংস্কাৰ আৰু পৰিবৰ্তন’ শীৰ্ষক মন্ত্ৰ অনুসৰণ কৰাৰ আহ্বান জনায় কৰ বিষয়াসকলক।


    উল্লেখ্য যে শ্ৰীমতী সীতাৰমণে অসম ভ্ৰমণকালতে আইচিএআই , টেক্স বাৰ এছ’চিয়েশ্যন, ফাইনাৰ, ফিকি, চিআইআই, ইলেক্ট্ৰিক মাৰ্চেণ্ট এছ’চিয়েশ্যন, কামৰূপ চেম্বাৰ্ছ অৱ কমাৰ্চ আৰু ভালেমান প্ৰতিষ্ঠিত বাণিজ্যিক প্ৰতিষ্ঠানৰ প্ৰতিনিধিৰ সৈতেও মিলিত হয়। দেশ নিৰ্মাণত তেওঁলোকৰ অৱদানৰ কথা স্বীকাৰ কৰি তেওঁলোকৰ প্ৰসংশা কৰে আৰু নিশ্চিতি প্ৰদান কৰে যে কৰ প্ৰশাসন ব্যৱস্থাটোক কৰ সংক্ৰান্তীয় সুবিধা প্ৰদানৰ লগতে সম্পত্তি আৰু নিয়োগ সৃষ্টিকাৰী হিচাপে উপস্থাপন কৰা হ’ব। বিত্তমন্ত্ৰীগৰাকীয়ে লগতে নিশ্চিতি প্ৰদান কৰে যে কৰ সন্মতি সংক্ৰান্তীয় বিষয়বোৰ নাগৰিককেন্দ্ৰিক কৰি তোলা হ’ব।


    *****************

    
    
    (Release ID: 1583576) Visitor Counter : 18
    
    
      Read this release in: English