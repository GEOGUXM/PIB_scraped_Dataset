      শক্তি মন্ত্ৰালয়

      
      উত্তৰ-পূৱৰ ৰাজ্যসমূহৰ সৈতে শক্তিমন্ত্ৰী আৰ কে সিংৰ গুৰুত্বপূৰ্ণ বৈঠক, অঞ্চলটোৰ শক্তিখণ্ডৰ পৰ্যালোচনা
      ‘উত্তৰ-পূৰ্বাঞ্চলৰ অৰ্থনৈতিক উন্নয়নৰ বাবে শক্তিখণ্ডৰ উত্তৰণ অত্যাৱশ্যকীয়’ – আৰ কে সিং
      Posted On: 28 AUG 2019 6:23PM by PIB Guwahati


    “ উত্তৰ-পূৰ্বাঞ্চলৰ উন্নয়ন কেন্দ্ৰীয় চৰকাৰৰ বাবে অগ্ৰাধিকাৰযোগ্য বিষয় হিচাপে গণ্য কৰা হয় আৰু উত্তৰ পূৱৰ ৰাজ্যসমূহৰ অৰ্থনৈতিক উন্নয়নৰ বাবে শক্তিখণ্ডৰ উত্তৰণ অত্যন্ত জৰুৰী। ” আজি কেন্দ্ৰীয় শক্তি আৰু নৱীকৰণযোগ্য শক্তি দপ্তৰৰ স্বতন্ত্ৰ ৰাজ্যিক মন্ত্ৰী তথা দক্ষতা উন্নয়ন আৰু উদ্যমিতা দপ্তৰৰো মন্ত্ৰী শ্ৰী আৰ কে সিঙে গুৱাহাটীত অনুষ্ঠিত এক বৈঠকত এইদৰে কয়। গুৱাহাটীত আজি অনুষ্ঠিত উত্তৰ পূৰ্বাঞ্চলৰ ৰাজ্যসমূহৰ শক্তি দপ্তৰৰ মুখ্য সচিব আৰু প্ৰধান সচিবসকলৰ সৈতে হোৱা এক গুৰুত্বপূৰ্ণ বৈঠকত অংশগ্ৰহণ কৰে মন্ত্ৰী শ্ৰী সিঙে। বৈঠকত শক্তি মন্ত্ৰালয়ৰ শীৰ্ষ বিষয়াসকলৰ উপৰি DISCOMS ৰ বিষয়াবৰ্গও উপস্থিত থাকে।


    মন্ত্ৰীগৰাকীয়ে এই বৈঠকতে শক্তিখণ্ডত বিগত ৩-৪ বছৰত লাভ কৰা ব্যাপক সাফল্যৰ কথা স্মৰণ কৰে। তথাপি তেওঁ সতৰ্ক কৰি কয় যে এই সমগ্ৰ ব্যৱস্থাটো দীৰ্ঘস্থায়ী কৰি তুলিবলৈ নিৰন্তৰ আৰু একাগ্ৰ প্ৰয়াস কৰি যাব লাগিব। সপ্তাহটোৰ ২৪ ঘণ্টাই বিদ্যুৎ যোগানৰ প্ৰতিশ্ৰুতি পূৰণ কৰিবলৈ হ’লে আমি আমাৰ লোকচানসমূহ হ্ৰাস কৰিব লাগিব আৰু DISCOMS ক ব্যৱহাৰ্য কৰি ৰাখিব লাগিব। তেওঁ লগতে কিছুমান এনে ৰাজ্যৰ উদাহৰণ দাঙি ধৰে, যিবোৰ ৰাজ্যৰ পূৰ্বতে বৃহৎ পৰিমাণৰ বাণিজ্যিক লোকচান হৈছিল যদিও সেই লোকচানৰ পৰিমাণ ১৫ শতাংশ বা তাতোকৈ কম কৰি তুলিবলৈ সক্ষম হৈছে। বিদ্যুৎ চুৰিৰ দৰে ঘটনা প্ৰতিৰোধ কৰিবলৈ উত্তৰ-পূৱৰ ৰাজ্যসমূহক স্মাৰ্ট আৰু প্ৰিপেইড মিটাৰৰ ব্যৱহাৰ আৰম্ভ কৰাৰ বাবে তেওঁ আহ্বান জনায়। উত্তৰ পূৱৰ ৰাজ্যসমূহত শক্তিখণ্ডৰ আন্তঃগাঁথনি সৃষ্টিৰ বাবে প্ৰয়োজনীয় সকলোবোৰ সা-সুবিধাই ৰাজ্য চৰকাৰসমূহলৈ কেন্দ্ৰীয় চৰকাৰৰ পৰা প্ৰদান কৰাৰ ব্যৱস্থা হাতত লোৱা হ’ব বুলিও তেওঁ প্ৰকাশ কৰে। মন্ত্ৰীগৰাকীয়ে লগতে কয় যে বিদ্যুৎ সংক্ৰান্তীয় লোকচান হ্রাসকে ধৰি বিভিন্ন সংস্কাৰ সাধনৰ প্ৰয়াস কৰা ৰাজ্যবোৰলৈহে কেন্দ্ৰীয় চৰকাৰৰ আঁচনিসমূহ আবণ্টন দিয়া হ’ব।


    উত্তৰ-পূৰ্বাঞ্চলৰ ৰাজ্যসমূহৰ বৃহৎ পৰিমাণৰ জলবিদ্যুৎ উৎপাদনৰ সম্ভাৱনীয়তা আছে আৰু জলবিদ্যুৎ প্ৰকল্পসমূহৰ ক্ষেত্ৰত ভূমি অধিগ্ৰহণ আৰু পুনঃসংস্থাপন কাৰ্যকৰীকৰণ তথা পুনঃসংস্থাপনৰ পৰিকল্পনাৰ যোগেদি ৰাজ্য চৰকাৰসমূহে অতি গুৰুত্বপূৰ্ণ ভুমিকা পালন কৰিব পাৰে। উত্তৰ-পূৰ্বাঞ্চলত জলবিদ্যুৎ প্ৰকল্পৰ উন্নয়নৰ বাবে পূৰ্ণ সহায় সমৰ্থন আগবঢ়োৱাৰো প্ৰতিশ্ৰুতি প্ৰদান কৰে মন্ত্ৰীগৰাকীয়ে। মন্ত্ৰীগৰাকীয়ে লগতে সকলো পক্ষৰে ষ্টেকহোল্ডাৰসকলক ঘনিষ্ঠ সমন্বয়তাৰে কাম সম্পাদন কৰাৰ বাবেও আহ্বান জনায় যাতে জলবিদ্যুৎ প্ৰকল্পৰ সম্ভাৱনীয়তাক কাৰ্যকৰী কৰিব পৰা যায়। তেওঁ লগতে কয় যে পঞ্জাৱ আৰু হিমাচল প্ৰদেশৰ জলবিদ্যুৎ প্ৰকল্পই নিজ নিজ ৰাজ্যৰ অৰ্থনৈতিক বিকাশত যথেষ্ট অৱদান আগবঢ়াইছে। ঠিক তেনেদৰে, উত্তৰ-পূৱৰ ৰাজ্যসমূহেও উন্নত জলবিদ্যুৎ প্ৰকল্পসমূহৰ লাভালাভৰ দ্বাৰা দীৰ্ঘম্যাদী বিকাশ লাভ কৰিব পাৰে।


    এই বৈঠকতে মন্ত্ৰী শ্ৰী সিঙে উত্তৰ-পূৰ্বাঞ্চলৰ বিভিন্ন আঁচনি আৰু প্ৰকল্পসমূহৰ ৰূপায়নৰ খতিয়ান লয় আৰু সামগ্ৰিক পৰ্যালোচনা কৰে। এই প্ৰকল্পসমূহৰ ভিতৰত আছিল ক্ৰমে ইণ্টিগ্ৰেটেড পাৱাৰ ডেভেলপমেণ্ট স্কীম (আইপিডিএছ), দীনদয়াল উপাধ্যায় গ্ৰাম জ্যোতি যোজনা (ডিডিইজিজে ৱাই), প্ৰধানমন্ত্ৰী সহজ বিজুলী হৰ ঘৰ যোজনা (সৌভাগ্য) আৰু আৰ-এপিডিআৰপি। তেওঁ লগতে বিদ্যুৎ যোগানৰ ক্ষেত্ৰত বিভিন্ন আধৰুৱা কামবোৰ ক্ষীপ্ৰতাৰে আৰু শীঘ্ৰেই সম্পন্ন কৰাৰ বাবে নিৰ্দ্দিষ্ট এজেন্সিবোৰক নিৰ্দেশ দিয়ে আৰু ৰাজ্য চৰকাৰসমূহক ইয়াৰ বাবে গ্ৰহণ কৰিবলগীয়া যাৱতীয় কাৰ্যব্যৱস্থা গ্ৰহণ কৰাৰো নিৰ্দেশ দিয়ে। উল্লেখ্য যে এই অঞ্চলটোৰ বাবে আইপিডিএছৰ অধীনত ১৭৯৭.৪৩ কোটি টকাৰ নতুন প্ৰকল্প আবণ্টন দিয়া হৈছে। এই আঁচনি তথা প্ৰকল্প সমূহ সম্পূৰ্ণ কৰাৰ ক্ষেত্ৰত ৰাজ্যসমূহৰ সহযোগিতাৰ বাবে মন্ত্ৰীগৰাকীয়ে ধন্যবাদ জ্ঞাপন কৰে আৰু এই সংক্ৰান্তত প্ৰয়োজনীয় সকলো সহায় সহযোগিতা ভৱিষ্যতেও আগবঢ়োৱাৰ প্ৰতিশ্ৰুতি প্ৰদান কৰে।


    এই বৈঠকতে ২০০০ মেগাৱাট শক্তিসম্পন্ন নামনি সোৱণশিৰি জলবিদ্যুৎ প্ৰকল্পৰ বাবে অৰুণাচল প্ৰদেশ আৰু এন এইচ পি চিৰ মাজত এক শক্তি ক্ৰয় চুক্তিও স্বাক্ষৰিত হয়।


    *****

    
    
    (Release ID: 1583196) Visitor Counter : 12
    
    
      Read this release in: English