      जल शक्ति मंत्रालय

      देश के सबसे बड़े ग्रामीण स्वच्छता सर्वेक्षण का शुभारंभ
      
      भारत 2 अक्टूबर, 2019 तक ‘ओडीएफ’ बनने की ओर अग्रसर

      Posted On: 14 AUG 2019 4:51PM by PIB Delhi

    जल शक्ति मंत्री श्री गजेन्‍द्र सिंह शेखावत ने आज यानी 14 अगस्‍त को नई दिल्‍ली में ‘स्‍वच्‍छ सर्वेक्षण ग्रामीण 2019 (एसएसजी 2019)’ का शुभारंभ किया। आगामी 30 सितंबर तक कराये जाने वाले स्‍वच्‍छ सर्वेक्षण ग्रामीण 2019 के तहत देश भर में फैले 698 जिलों के 17,450 गांवों को कवर किया जाएगा। इस सर्वेक्षण में 87,250 सार्वजनिक स्थलों यथा स्‍कूलों, आंगनबाड़ी केंद्रों, सार्वजनिक स्‍वास्‍थ्‍य केंद्रों, हाट/बाजारों/धार्मिक स्‍थलों को शामिल किया जाएगा। इस आधार पर यह भारत का सबसे बड़ा ग्रामीण स्‍वच्‍छता सर्वेक्षण होगा। सर्वेक्षण के तहत लगभग 2,50,000 नागरिकों से विभिन्‍न तरह के सवाल पूछे जाएंगे, ताकि उनका फीडबैक प्राप्‍त हो सके। देश के नागरिकों से स्‍वच्‍छता संबंधी मुद्दों पर ऑनलाइन फीडबैक भी लिया जाएगा। इसके लिए विशेष रूप से विकसित किए गए एक एप यानी एप्‍लीकेशन का उपयोग किया जाएगा।


    एक स्‍वतंत्र सर्वेक्षण एजेंसी सभी जिलों में सर्वेक्षण कराएगी और स्‍वच्‍छता से जुड़े मात्रात्‍मक एवं गुणात्‍मक मानदंडों के आधार पर इसके निष्‍कर्षों की घोषणा की जाएगी। ग्रामीण भारत में अब तक 5.8 लाख से भी अधिक गांवों, 639 जिलों और 32 राज्‍यों/केंद्र शासित प्रदेशों को खुले में शौच मुक्‍त (ओडीएफ) घोषित किया जा चुका है। इसके मद्देनजर भारत 2 अक्‍टूबर, 2019 तक पूरी तरह खुले में शौच मुक्‍त देश बनने की दिशा में तेजी से अग्रसर है।


    श्री शेखावत ने इस अवसर पर स्‍वच्‍छ भारत मिशन को मिली कामयाबी को रेखांकित करते हुए इसे लोगों के व्‍यवहार में व्‍यापक बदलाव लाने वाला दुनिया का सबसे बड़ा कार्यक्रम बताया। उन्‍होंने यह जानकारी साझा की कि स्‍वच्‍छ सर्वेक्षण ग्रामीण 2019 के जरिए इस मिशन को अगले मुकाम पर ले जाया जा रहा है, क्‍योंकि इसके तहत ठोस एवं तरल कचरे के साथ-साथ प्‍लास्टिक कचरे के भी समुचित प्रबंधन यानी इससे मुक्ति पाने पर फोकस किया जा रहा है।


    जल शक्ति राज्‍य मंत्री श्री रतन लाल कटारिया ने पिछले वर्ष कराए गए सर्वेक्षण के दौरान सभी हितधारकों द्वारा दिखाए गए व्‍यापक उत्‍साह को सराहा। उन्‍होंने उपस्थित लोगों को प्रोत्‍साहित करते हुए उनसे इस वर्ष जमीनी स्‍तर पर और ज्‍यादा उत्‍साह के साथ इसमें शिरकत करने को कहा। पेयजल एवं स्‍वच्‍छता विभाग में सचिव श्री परमेश्‍वरन अय्यर ने इस बात पर प्रकाश डाला कि इस वर्ष अन्‍य अपशिष्‍ट या कचरों में से विशेषकर प्‍लास्टिक कचरे से मुक्ति पाने पर ध्‍यान केंद्रित किया जा रहा है।


    जल शक्ति मंत्री नेस्‍वच्‍छ सर्वेक्षण ग्रामीण 2019के लोगो, इससे सबंधित विवरणिका और मोबाइल एप के साथ-साथ लोगों से फीडबैक प्राप्‍त करने के लिए एक डेशबोर्ड भी जारी किया। इस अवसर पर अभिनेता अजय देवगन से जुड़े एक श्रव्‍य-दृश्‍य अभियान का भी शुभारंभ किया गया।


    ***


    आर.के.मीणा/आरएनएम/एएम/आरआरएस/एसएस- 2471
    

    
    (Release ID: 1582105) Visitor Counter : 375