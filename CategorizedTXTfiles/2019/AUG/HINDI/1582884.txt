      स्‍वास्‍थ्‍य एवं परिवार कल्‍याण मंत्रालय

      डॉ. हर्षवर्धन ने एफएसएसएआई की अत्याधुनिक राष्ट्रीय खाद्य प्रयोगशाला का उद्घाटन किया
      
      हमें सुरक्षित और पुष्टिकर भोजन के लिए कानूनों के कार्यान्वयन और मानकों के अनुपालन को सुनिश्चित करने की आवश्यकता है: डॉ. हर्षवर्धन

      Posted On: 23 AUG 2019 3:08PM by PIB Delhi

    “हमें न केवल सही भोजन उपलब्ध कराना है, बल्कि यह आश्वस्त करने के लिए कि नागरिकों को सुरक्षित और पौष्टिक भोजन मिले, यह भी सुनिश्चित करना है कि कानूनों का सख्त कार्यान्वयन हो और मानकों का अनुपालन हो।” यह बात केंद्रीय स्वास्थ्य और परिवार कल्याण मंत्री डॉ. हर्षवर्धन ने आज यहां गाजियाबाद में भारतीय खाद्य सुरक्षा और मानक प्राधिकरण (एफएसएसएआई) के दिल्ली-एनसीआर के पहले अत्याधुनिक राष्ट्रीय खाद्य प्रयोगशाला के उद्घाटन के दौरान कही। केंद्रीय स्वास्थ्य मंत्री ने स्वास्थ्य और परिवार कल्याण राज्य मंत्री श्री अश्विनी कुमार चौबे के साथ एफएसएसएआई टॉवर की आधारशिला भी रखी। समारोह में, डॉ. हर्षवर्धन ने "भारत में खाद्य प्रयोगशालाएँ: एक मेटा अध्ययन" पर एक रिपोर्ट जारी की और 13 राष्ट्रीय संदर्भ प्रयोगशालाओं को मान्यता प्रमाण पत्र प्रदान किया।


    2006 में खाद्य सुरक्षा और मानक अधिनियम के लागू होने के बाद से खाद्य प्राधिकरण की 13 वीं वर्षगांठ पर आयोजित उद्घाटन समारोह को संबोधित करते हुए डॉ. हर्षवर्धन ने कहा कि हमारे प्रिय प्रधानमंत्री श्री नरेंद्र मोदी जी के दूरदर्शी और प्रेरणादायक नेतृत्व में, स्वास्थ्य इस सरकार की सर्वोच्च प्राथमिकताओं में से एक बन गया है और यह प्रदर्शित करता है कि प्रधानमंत्री देश को मौलिक रूप से रूपान्तरित करने और लोगों को गुणवत्तापूर्ण स्वास्थ्य सेवाएं देने के लिए प्रतिबद्ध हैं। उन्होंने कहा कि "इसका अंदाजा इस तथ्य से लगाया जा सकता है कि देश में स्थापित और एफएसएसएआई द्वारा मान्यता प्राप्त खाद्य परीक्षण प्रयोगशालाओं का अब एक नेटवर्क है। वर्ष 2014 के दौरान इस तरह की 138 प्रयोगशालाएं थीं जो अब बढ़कर 261 हो गई हैं।”


    डॉ. हर्षवर्धन ने उल्लेख किया कि हमारे प्रधानमंत्री के मार्गदर्शन में कई गरीब समर्थक नीतियां और योजनाएं आरंभ की गईं और हर क्षेत्र में इसके स्पष्ट और गौर करने योग्य परिणाम प्राप्त हुए हैं। उन्होंने कहा कि आयुष्मान भारत योजना पिछले साल लॉन्च होने के बाद से लाखों लोगों को लाभान्वित कर रही है। डॉ. हर्षवर्धन ने कहा, "यह योजना सुनिश्चित करती है कि अस्पताल में भर्ती होने के भारी खर्च के कारण लोग गरीबी रेखा से नीचे न चले जाएं।" उन्होंने कहा कि वर्ष 2022 तक 1,50,000 स्वास्थ्य एवं तंदरूस्ती केन्द्रों की स्थापना के साथ, देश में हर दरवाजे पर गुणवत्तापूर्ण स्वास्थ्य सेवा पहुंचेगी। इसी तरह, सरकार देश के सभी हिस्सों में गुणवत्तपूर्ण तृतीयक स्वास्थ्य देखभाल सुविधाओं का विस्तार कर रही है। उन्होंने कहा कि नए एम्स की घोषणा के साथ एम्स की कुल संख्या बढ़कर 22 हो जाएगी।


    डॉ. हर्षवर्धन ने रैपिड किट और परीक्षणों को मंजूरी देने के लिए एक प्रणाली के संचालन की पहल के लिए एफएसएसएआई की सराहना की। उन्होंने कहा कि “मुझे यह जानकर खुशी हुई कि एफएसएसएआई ने एक बॉक्स में एक सरल प्रयोगशाला स्थापित किया है, जिसमें 101 आसान परीक्षणों का संकलन किया गया है और इसका नाम फ़ूड सेफ्टी मैजिक बॉक्स रखा गया है। यह बच्चों को सुरक्षित भोजन की अवधारणा के बारे में शिक्षित करने के लिए एक सर्वश्रेष्ठ शैक्षणिक उपकरण के रूप में काम करेगा। उन्होंने कहा कि इस मैजिक बॉक्स से निश्चित रूप से सुविधा बढ़ेगी और भोजन के आसपास सरल और मजेदार प्रयोगों के माध्यम से छात्रों के बीच रचनात्मक क्षमता को दिलाने के लिए वैज्ञानिक स्वभाव का निर्माण हो सकेगा।”


    इस अवसर पर, डॉ. हर्षवर्धन ने उत्तर प्रदेश राज्य को गाजियाबाद और पश्चिमी यूपी में खाद्य परीक्षण आवश्यकताओं को पूरा करने के लिए दो "फूड सेफ्टी ऑन व्हील्स (एफएसडब्ल्यू) वैन" भी प्रस्तुत किया। इन चलंत खाद्य-परीक्षण वाहनों का उपयोग प्रशिक्षण और जागरूकता निर्माण गतिविधियों के लिए भी किया जाएगा। उन्होंने कहा कि निकट भविष्य में ऐसे 500 खाद्य सुरक्षा और परीक्षण वैन होंगे जो खाद्य सुरक्षा सुनिश्चित करने में राज्यों की सहायता करने के लिए उपलब्ध होंगे।


    स्वास्थ्य और परिवार कल्याण राज्य मंत्री श्री अश्विनी कुमार चौबे ने इस अवसर पर एफएसएसएआई को बधाई दी और कहा कि “खाद्य परीक्षण प्रणाली में यह सार्वजनिक-निजी-भागीदारी निजी क्षेत्र की दक्षता और सरकार के नियामक नियंत्रण को कुशल तरीके से समन्वित करेगी। मुझे इस साझेदारी की सफलता पर पूरा भरोसा है और देश में अन्य प्रयोगशालाओं के लिए इस तरह के सहयोग को देखने की उम्मीद है।”


    इस अवसर पर सरकार, वैज्ञानिक समुदाय, खाद्य व्यवसायों और कंपनियों एवं साझेदारों के 200 से अधिक हितधारकों के साथ-साथ एफएसएसएआई की अध्यक्ष सुश्री रीता तेवतिया, एफएसएसएआई के मुख्य कार्यकारी श्री पवन अग्रवाल भी उपस्थित थे।


    *****


    आर.के.मीणा/आरएनएम/एएम/एसकेजे/एनके–2618

    
    
    (Release ID: 1582884) Visitor Counter : 174