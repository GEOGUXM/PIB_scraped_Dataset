      उपभोक्‍ता कार्य, खाद्य एवं सार्वजनिक वितरण मंत्रालय

      उपभोक्ता कार्य, खाद्य एवं सार्वजनिक वितरण मंत्री श्री रामविलास पासवान ने नेशनल लैब डायरेक्ट्री लॉन्च की
      Posted On: 30 AUG 2019 9:13PM by PIB Delhi


      उपभोक्ता कार्य , खाद्य एवं सार्वजनिक वितरण मंत्री श्री रामविलास पासवान ने आज नई दिल्ली में नेशनल लैब डायरेक्ट्री लॉन्च की। यह डायरेक्ट्री उद्योगों, अकादमिक जगत, शोधकर्ताओं और अन्य हितधारकों की सभी परीक्षण आवश्यकताओं को एक स्थान पर पूरा करेगी। श्री पासवान ने भारतीय मानक ब्यूरो (बीआईएस) की सराहना की वह विश्व मानकों का पालन कर रहा है। उन्होंने कहा कि इस डायरेक्ट्री के जरिये 4500 प्रयोगशालाओं को जोड़ दिया गया है, जहां एक ही स्थान पर उत्पादों का परीक्षण उपलब्ध है। श्री पासवान ने बताया कि जल्द ही एक बैठक बुलाई जाएगी, जिसमें मानकों का बेहतर अनुपालन सुनिश्चित करने के लिए विस्तार से चर्चा की जाएगी। इस बैठक में इस क्षेत्र में विकास पर विचार किया जाएगा। श्री पासवान ने कहा कि विकल्पों की पड़ताल की जानी चाहिए और हमें ‘ मेक इन इंडिया ’ का इस्तेमाल करते हुए इस क्षेत्र में नेतृत्व करना चाहिए।


      नेशनल लैब डायरेक्ट्री में इस समय एनएबीएल द्वारा मान्यता प्राप्त, बीआईएस द्वारा सूचीबद्ध प्रयोगशालाएं और हॉलमार्किंग प्रयोगशालाएं शामिल हैं। एफएएसएआई, एपीईडीए, ईआईसी द्वारा अधिसूचित प्रयोगशालाओं को भी इसमें रखा गया है। विभिन्न प्रयोगशालाओं द्वारा सभी परीक्षण सुविधाओं को उत्पाद, मानकों इत्यादि के जरिये देखा जा सकता है। इस डायरेक्ट्री से निर्माता, उपभोक्ता, नियामक एजेंसियां, सरकारी और शोध संस्थान जैसे सभी हितधारकों को आवश्यकता अनुसार परीक्षण सुविधाओं से लाभ उठाने में सुविधा होगी।


      श्री पासवान ने पुनर्गठित सीआरएसबीआईएस पोर्टल भी लॉन्च किया। परीक्षण सुविधाओं का पूरी तरह डिजिटलीकरण किया गया है, ताकि मौजूदा डॉक और पीडीएफ फाइलों को आसानी से देखा जा सके। नमूने जमा करने तथा सूचना प्रौद्योगिकी और सौर उत्पादों के पंजीकरण के संबंध में आग्रह/स्वीकृति को दुरुस्त बनाया गया है, ताकि बीआईएस के साथ पंजीकरण की प्रक्रिया आसान हो सके।


      किसी उत्पाद के बीआईएस लाइसेंस/ पंजीकरण के संबंध में मानक-ऑनलाइन जांच के लिए सार्वजनिक वेब इंटरफेस तथा एप को विकसित किया गया है। उत्पाद या उत्पादों के समूह के आधार पर लाइसेंस नम्बर/ पंजीकरण नम्बर के जरिये जानकारी प्राप्त की जा सकती है।


      ****


      आर.के.मीणा/आरएनएम/एएम/एकेपी/सीएस - 2759
    

    
    (Release ID: 1583860) Visitor Counter : 33
    
    
      Read this release in: English