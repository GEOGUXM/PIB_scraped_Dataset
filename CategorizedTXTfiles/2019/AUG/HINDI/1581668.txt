      भारी उद्योग एवं लोक उद्यम मंत्रालय

      श्री अर्जुन राम मेघवाल ने तीसरे अंतर्राष्‍ट्रीय इलेक्ट्रिक वाहन सम्‍मेलन को संबोधित किया
      Posted On: 09 AUG 2019 3:32PM by PIB Delhi


    भारी उद्योग एवं सार्वजनिक उद्यम राज्‍य मंत्री श्री अर्जुन राम मेघवाल ने आज गुरुग्राम के मानेसर स्थित अंतर्राष्‍ट्रीय ऑटोमोटिव प्रौद्योगिकी केन्द्र (आईसीएटी) में आयोजित तीसरे अंतर्राष्ट्रीय इलेक्ट्रिक वाहन (ईवी) सम्मेलन का उद्घाटन किया। इस सम्‍मेलन के आयोजन का मुख्‍य उद्देश्‍य एक ज्ञान साझेदारी प्‍लेटफॉर्म का सृजन करना था , ताकि ऑटोमोटिव क्षेत्र में सभी स्‍तरों पर सूचनाओं का प्रवाह सुनिश्चित किया जा सके।


    इंडिया एनर्जी स्‍टोरेज एलायंस (आईईएसए) के सहयोग से आईसीएटी द्वारा आयोजित इलेक्ट्रिक वाहन सम्मेलन वर्ष 2017 में अपनी शुरुआत के बाद से ही निरंतर बड़ी तेजी से आगे बढ़ने के बाद अब एक वैश्विक आयोजन में तब्‍दील हो गया है। इलेक्ट्रिक गतिशीलता में हुई वृद्धि के मद्देनजर ऑटोमोटिव सेक्‍टर की मांगों को पूरा करने के लिए इलेक्ट्रिक वाहन सम्मेलन आयोजित किया जाता है और इस दौरान इलेक्ट्रिक गतिशीलता (मोबिलिटी) के क्षेत्र में नए रूझान और चुनौतियों पर फोकस किया जाता है।


    श्री मेघवाल ने सम्‍मेलन को संबोधित करते हुए कहा कि इलेक्ट्रिक मोबिलिटी मिशन को विभिन्‍न चरणों में कार्यान्वित किया जाएगा , जो ऑटो उद्योग से प्राप्‍त जानकारियों (फीडबैक) पर आधारित होंगे। उन्‍होंने नीतिगत मुद्दों पर उद्योग को हरसंभव सहायता देने का वादा किया ताकि ऑटोमोटिव उद्योग में व्‍यापक तब्‍दीली लाते हुए उसे आंतरिक दहन (आईसी) से इलेक्ट्रिक पावरट्रेन की ओर निश्चित रूप से अग्रसर किया जा सके। उन्‍होंने यह जानकारी दी कि फेम इंडिया स्‍कीम के तहत तीन लाख इलेक्ट्रिक वाहनों की बिक्री पहले ही हो चुकी है। उन्‍होंने कहा कि केंद्रीय बजट 2019-20 में इलेक्ट्रिक मोबिलिटी के लिए 10 ,000 करोड़ रुपये का प्रावधान किया गया है।


    इस सम्‍मेलन में 80 से भी अधिक संगठनों के 200 से भी ज्‍यादा प्रतिनिधियों ने भाग लिया। अगला सम्‍मेलन जुलाई , 2020 में आयोजित किया जाएगा।


    श्री मेघवाल ने विभिन्‍न नई सुविधाओं या यूनिटों का भी उद्घाटन किया जिनमें सामान्य प्रकाश व्यवस्था के लिए फ़ोटोमेट्री लैब और पावर ट्रेन इंजन टेस्ट सेल (ईटीसी ) – एक्‍सटेंशन शामिल हैं।


    ***


    आर.के.मीणा/आरएनएम/एएम/आरआरएस/एनएम -2393


    

    
    (Release ID: 1581668) Visitor Counter : 274
    
    
      Read this release in: English , Urdu