      पर्यटन मंत्रालय

      पर्यटन मंत्री श्री प्रह्लाद सिंह पटेल कल नई दिल्‍ली में राज्‍यों के पर्यटन मंत्रियों के सम्‍मेलन का उद्घाटन करेंगे
      Posted On: 19 AUG 2019 5:32PM by PIB Delhi


    केन्‍द्रीय पर्यटन एवं संस्‍कृति राज्‍य मंत्री (स्‍वतंत्र प्रभार) श्री प्रह्लाद सिंह पटेल कल नई दिल्ली में राज्‍यों के पर्यटन मंत्रियों के सम्‍मेलन का उद्घाटन करेंगे। इस एक दिवसीय सम्‍मेलन का आयोजन भारत सरकार के पर्यटन मंत्रालय द्वारा किया जा रहा है। इस सम्‍मेलन में राज्‍यों के पर्यटन मंत्री के साथ-साथ राज्‍यों एवं केन्‍द्र शासित प्रदेशों के पर्यटन सचिव तथा वरिष्‍ठ अधिकारी भी शिरकत करेंगे जो पर्यटन क्षेत्र के विकास एवं संवर्धन से जुड़े विभिन्‍न मुद्दों पर विचार-विमर्श करेंगे।


    यह सम्‍मेलन भारत सरकार के पर्यटन मंत्रालय के लिए एक प्‍लेटफॉर्म सुलभ कराएगा जहां राज्‍यों/केन्‍द्र शासित प्रदेशों को नई पहलों के साथ-साथ आगामी पहलों के बारे में अवगत कराया जाएगा। इसके साथ ही सम्‍मेलन के दौरान राज्‍यों/केन्‍द्र शासित प्रदेशों से बहुमूल्‍य जानकारियां (फीडबैक) प्राप्‍त होंगी। इसके अलावा सम्‍मेलन के दौरान उन क्षेत्रों पर प्रकाश डाला जाएगा जिनमें राज्‍यों/केन्‍द्र शासित प्रदेशों की ओर से सक्रिय सहयोग की आवश्‍यकता है। इसके साथ ही सम्‍मेलन के दौरान उन पहलों के बारे में जानकारी प्राप्‍त होगी जो पर्यटन क्षेत्र के विकास के लिए राज्‍यों/केन्‍द्र शासित प्रदेशों की ओर से की जा रही हैं।


    राज्‍यों/केन्‍द्र शासित प्रदेशों के साथ विचार-विमर्श किया जाएगा , ताकि निम्‍नलिखित बिंदुओं पर उनकी ओर से आवश्‍यक जानकारी एवं सुझाव प्राप्‍त हो सकें :

     1. एक ऐसे व्‍यापक ‘ एकल स्‍टॉप सॉल्‍यूशन ’ कैसे विकसित किया जाएगा जिसमें एक वेब आधारित एप्‍लीकेशन के जरिए पर्यटन संबंधी सेवाओं और ट्वि‍टर तथा पर्यटक-हेल्‍पलाइन के जरिए शिकायत निवारण व्‍यवस्‍था से जुड़ी सूचनाएं शामिल होंगी।
     2. राज्‍यों/केन्‍द्र शासित प्रदेशों द्वारा एडवेंचर टूरिज्म और बिस्तर एवं नाश्ता/घर पर ठहरने (होम स्टे) से जुड़ी स्‍कीम के दिशा-निर्देशों को कैसे अपनाया जाएगा।
     3. स्‍वदेश दर्शन एवं प्रसाद योजनाओं के तहत स्‍वीकृत परियोजनाओं और सार्वजनिक वित्तीय प्रबंधन प्रणाली (पीएफएमएस) की ताजा स्थिति क्‍या है।

    इसके बाद केरल और सिक्किम की राज्‍य सरकारों द्वारा प्रस्‍तुतियां दी जाएंगी जिनमें उनके द्वारा पर्यटन क्षेत्र में अपनाए जा रहे सर्वोत्तम तौर-तरीकों के साथ-साथ उनके सोशल मीडिया अभियानों को भी दर्शाया जाएगा।


    ***


    आर.के.मीणा/आरएनएम/एएम/आरआरएस/वीके – 2521

    
    
    (Release ID: 1582339) Visitor Counter : 549
    
    
      Read this release in: English , Urdu
    
    
    

3.