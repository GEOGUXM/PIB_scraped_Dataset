      शिक्षा मंत्रालय

      केंद्रीय मानव संसाधन विकास मंत्री देश के सभी स्कूलों के बच्चों में जल संरक्षण को लेकर जागरूकता पैदा करने के लिए ‘समग्र शिक्षा-जल सुरक्षा’ अभियान की शुरुआत करेंगे
      Posted On: 08 AUG 2019 6:38PM by PIB Delhi


    केंद्रीय मानव संसाधन विकास मंत्री श्री रमेश पोखरियाल ‘ निशंक ’ देश के सभी स्कूली बच्चों में जल संरक्षण के बारे में जागरूकता पैदा करने के लिए 09 अगस्त, 2019 शुक्रवार को ‘ समग्र शिक्षा- जल सुरक्षा ’ अभियान की शुरुआत करेंगे। दिल्ली कैंट स्थित केंद्रीय विद्यालय नंबर दो के डा. सर्वपल्ली राधाकृष्णन सभागार में इस महाअभियान की शुरूआत की जाएगी।


    प्रधानमंत्री के जल संचय पर जोर देने से प्रेरित होकर भारत सरकार ने जल शक्ति अभियान (जेएसए) शुरू किया है। यह निश्चित समयावधि का अभियान है जिसे मिशन मोड में चलाया जा रहा है। जल संरक्षण की अवधारणा छात्रों के लिए जरूरी है ताकि वे पानी के महत्व को समझ सकें और जान सकें कि यह कैसे उनके जीवन को सार्थकता के साथ आकार देता है, जिससे उन्हें अपने रोजमर्रा के जीवन में जल संरक्षण की गतिविधियों में भाग लेने में सक्षम बनाया जा सके।


    मानव संसाधन विकास मंत्रालय के तहत आने वाले स्कूली शिक्षा एवं साक्षरता विभाग ने स्कूली बच्चों में जल संरक्षण की गतिविधियों को बढ़ावा देने के लिए ‘ समग्र शिक्षा- जल सुरक्षा ’ अभियान की शुरुआत की है, ताकि वे हमारे देश के सक्षम, कर्तव्यनिष्ठ और प्रतिबद्ध जल नागरिक बन सकें। देश के सभी स्कूलों में इस कार्यक्रम को लागू करने के लिए विभाग ने इसकी एक विस्तृत रूपरेखा तैयार की है।


    पांच मुख्य उद्देश्य


    1. स्कूली बच्चों को जल संरक्षण को लेकर शिक्षित करना


    2. जल की कमी से पड़ने वाले प्रभाव को लेकर छात्रों को संवेदनशील बनाना


    3. छात्रों को पानी के प्राकृतिक स्रोतों को बचाना सीखने के लिए सशक्त बनाना


    4. प्रतिदिन एक लीटर पानी बचाना सीखने के लिए छात्रों की मदद करना


    5. घर एवं स्कूल स्तर पर छात्रों को पानी के विवेकपूर्ण इस्तेमाल और न्यूनतम बर्बादी के लिए प्रोत्साहित करना


    लक्ष्य


    एक छात्र - एक दिन - एक लीटर पानी की बचत


    एक छात्र - एक साल - 365 लीटर पानी की बचत


    एक छात्र - 10 साल - 3650 लीटर पानी की बचत


    ***


    आर.के.मीणा /आरएनएम/एएम/ एएस –2382

    
    
    (Release ID: 1581613) Visitor Counter : 259
    
    
      Read this release in: English