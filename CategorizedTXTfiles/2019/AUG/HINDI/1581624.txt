      नवीन एवं नवीकरणीय ऊर्जा मंत्रालय

      नवीन एवं नवीकरणीय ऊर्जा मंत्रालय ने अक्षय ऊर्जा के क्षेत्र में निवेश के लिए कर्टन रेजर समारोह आयोजित किया
      
      अंतर्राष्ट्रीय सौर गठबंधन महासभा की बैठक के दौरान अक्टूबर में मुख्य कार्यक्रम निर्धारित

      Posted On: 08 AUG 2019 7:14PM by PIB Delhi

    नवीन एवं नवीकरणीय ऊर्जा मंत्रालय ने अक्षय ऊर्जा के क्षेत्र में निवेश को बढ़ावा देने के लिए तीसरी बैठक और एक्सपो (अक्षय ऊर्जा-निवेश 2019) को ध्यान में रखते हुए कर्टन रेजर समारोह आयोजित किया, जो भारत में 30 अक्टूबर से 2 नवंबर, 2019 तक आयोजित होगी। यह बैठक अंतर्राष्ट्रीय सौर गठबंधन (आईएसए) की दूसरी महासभा के साथ-साथ सम्पन्न होगी। अक्षय ऊर्जा के क्षेत्र में निवेश को बढ़ावा देना तथा भारत की वर्तमान अक्षय ऊर्जा गाथा को विश्व के समक्ष प्रस्तुत करना इस आयोजन का उद्देश्य है।


    कर्टन रेजर कार्यक्रम में मुख्य भाषण देते हुए केन्द्रीय बिजली और नवीन एवं नवीकरणीय ऊर्जा (स्वतंत्र प्रभार) और कौशल विकास एवं उद्यमिता राज्य मंत्री श्री आर.के. सिंह ने कहा कि भारत में अक्षय ऊर्जा के क्षेत्र में अपार संभावना है और अक्षय ऊर्जा के क्षेत्र में निवेश करने के लिए यह एक आकर्षक स्थान है। श्री सिंह ने कहा कि भारत अक्षय ऊर्जा के लिए एक अंतर्राष्ट्रीय सहमति के उदय का गवाह हैं और इसे आगे ले जाने के लिए अक्षय ऊर्जा-निवेश एक सम्पूर्ण मंच उपलब्ध कराता है।


    अपनी शुरूआती टिप्पणी में नवीन एवं नवीकरणीय ऊर्जा मंत्रालय के सचिव श्री आनंद कुमार ने कहा कि 2015 में भारत ने यह लक्ष्य निर्धारित किया था कि 2022 तक भारत 175 जीडब्ल्यू (गीगा वाट) अक्षय ऊर्जा क्षमता तक पहुंचेंगे। उन्होंने कहा कि हमने 80 जीडब्ल्यू क्षमता स्थापित कर ली है और लक्ष्य से आगे जाना निश्चित है।


    अपने संबोधन में, अंतर्राष्ट्रीय सौर गठबंधन के महानिदेशक श्री उपेन्द्र त्रिपाठी ने राजकोषीय, वित्तीय और औद्योगिक नीतियों में तालमेल कायम करने पर जोर दिया। उन्होंने कहा कि इससे वैश्विक ऊर्जा के वातावरण को बल मिलेगा और ऐसे एक अरब से भी अधिक लोगों तक बिजली पहुंच सकेगी, जो विश्व में फिलहाल बिजली की सुविधा से वंचित हैं।


    भारत उन देशों में शामिल है जहां अक्षय ऊर्जा स्रोतों से बिजली का सर्वाधिक उत्पादन होता है। 30 जून, 2019 को भारत के पास 80.47 जीडब्ल्यू की स्थापित अक्षय ऊर्जा क्षमता है, जिसमें सौर ऊर्जा और पवन ऊर्जा की हिस्सेदारी क्रमशः 29.55 जीडब्ल्यू और 36.37 जीडब्ल्यू है। बायोमास और छोटी पनबिजली इकाइयों की हिस्सेदारी क्रमशः 9.81 जीडब्ल्यू और 4.6 जीडब्ल्यू है। इस प्रकार भारत में अक्षय ऊर्जा के क्षेत्र में निवेश के अत्यधिक अवसर हैं। भारत सरकार अक्षय ऊर्जा के उत्पादन और वितरण की परियोजनाओं के लिए शत प्रतिशत प्रत्यक्ष विदेशी निवेश को अनुमति देती है।


    *****


    आर.के.मीणा/आरएनएम/एएम/एसकेएस/डीके – 2384

    
    
    (Release ID: 1581624) Visitor Counter : 481
    
    
      Read this release in: English , Urdu