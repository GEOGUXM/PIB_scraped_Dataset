      प्रधानमंत्री कार्यालय

      प्रधानमंत्री श्री नरेन्द्र मोदी ने जम्मू-कश्मीर और लद्दाख के निवासियो के साहस और जज्बे को सलाम किया
      
      प्रधानमंत्री श्री नरेन्द्र मोदी ने कहा कि जम्मू-कश्मीर पर ऐतिहासिक विधेयक का पारित होना संसदीय लोकतंत्र के लिए महत्वपूर्ण अवसर

      Posted On: 06 AUG 2019 8:32PM by PIB Delhi

      प्रधानमंत्री श्री नरेन्द्र मोदी ने जम्मू कश्मीर से जुडे विधेयक के पारित होने का स्वागत करते हुए इसे संसदीय लोकतंत्र के लिए महत्वपूर्ण अवसर बताया।प्रधानमंत्री श्री मोदी ने कई टवीट करते हुए आशा व्यक्त कि “ हम एक साथ उठेंगे और 130 करोड़ भारतीयों के सपनों को पूरा करेंगे! मैं जम्मू कश्मीर के निवासियो के साहस और जज्बे को सलाम करता हूं।


      श्री मोदी ने कहा कि वर्षों तक भावुक ब्लैकमेलिंग पर विश्वास करने वाले स्वार्थी तत्वों ने कभी भी लोगो के अधिकारो की चिंता नहीं की। जम्मू-कश्मीर अब ऐसे लोगों के चंगुल से आजाद है और एक नई सुबह , एक बेहतर कल के लिए तैयार है!


      प्रधानमंत्री ने कहा कि जम्मू-कश्मीर और लद्दाख से जुडे विधेयक एकीकरण और अधिकारिता को सुनिश्चित करेंगे। ये कदम युवाओ को मुख्यधारा में लेकर आएगा और उन्हें अपने हुनर और कौशल को प्रदर्शित करने के अनगिनत अवसर प्रदान करेगा।


      लद्दाख के लोगो को विशेष रूप से बधाई देते हुए पीएम मोदी ने कहा कि “ ये अपार हर्ष का विषय है कि संघशासित प्रदेश बनाने की उनकी लंबे समय से चली आ रही मांग पूर्ण हुई है। इस निर्णय से क्षेत्र में संपन्नता को बल मिलेगा और इससे बेहतर विकास सुविधाएं सुनिश्चित हो सकेंगी।


      जम्मू-कश्मीर तथा लद्दाख से जुडे इस अहम विधेयक का पारित होना, सरदार पटेल , जो देश की एकता के लिए समर्पित थे ; बाबासाहेब अम्बेडकर , जिनके विचार सर्वविदित हैं ; डॉ. श्यामा प्रसाद मुखर्जी , जिन्होंने भारत की एकता और अखंडता के लिए अपना जीवन समर्पित कर दिया, को सच्ची श्रद्धांजलि है।


      उन्होंने कहा कि ' संसद में विभिन्न राजनीतिक दलो ने दलगत राजनीति से ऊपर उठकर और वैचारिक मतभेदों को भुलाकर सार्थक चर्चा की , इसने हमारे संसदीय लोकतंत्र की गरिमा को बढ़ाने का काम किया है। इसके लिए मैं सभी सांसदों , राजनीतिक दलों और उनके नेताओं को बधाई देता हूं। '


      प्रधानमंत्री ने एक अन्य टवीट में कहा कि “ जम्मू-कश्मीर और लद्दाख के लोगों को गर्व होगा कि सांसदों ने वैचारिक मतभेदों को भुलाकर उनके भविष्य को लेकर चर्चा की। साथ ही साथ वहां शांति , प्रगति और समृद्धि की राह सुनिश्चित की। राज्यसभा में 125 के मुकाबले 61 और लोकसभा में 370 के मुकाबले 70 का विशाल बहुमत भारी समर्थन को दिखाता है। '


      ' देश के उपराष्ट्रपति और राज्यसभा के सभापति एम वेंकैया नायडू गारू और लोकसभा अध्यक्ष ओम बिड़ला जी ने अपने-अपने सदन में जिस प्रकार से कार्यवाही का प्रभावी संचालन किया , उसके लिए वे पूरे देश की ओर से बधाई के पात्र हैं। '


      प्रधानमंत्री मोदी ने गृहमंत्री श्री अमित शाह को विशेष रूप से बधाई देते हुए कहा कि हमारे गृहमंत्री अमित शाह जी जम्मू-कश्मीर और लद्दाख के लोगों के बेहतर जीवन को सुनिश्चित करने के लिए निरंतर कार्य कर रहे हैं। उनका समर्पण और अथक प्रयास इन विधेयकों के पारित होने में स्पष्ट रूप से प्रदर्शित होता है। इसके लिए मैं अमित भाई को विशेष बधाई देता हूं! '


      ***


      आर.के.मीणा/आरएनएम/एएम/एजे –2339

    
    
    (Release ID: 1581411) Visitor Counter : 271
    
    
      Read this release in: Assamese , English , Urdu , Marathi , Gujarati , Tamil , Kannada