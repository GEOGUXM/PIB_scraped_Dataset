      वित्‍त मंत्रालय

      राष्‍ट्रीय आवास बैंक ने आवास वित्‍त कंपनियों के लिए 10,000 करोड़ रुपये उपलब्‍ध कराए; यह आवास क्षेत्र को आसानी से धनराशि मुहैया कराने की दिशा में एक और कदम
      
      वित्‍त मंत्री अर्थव्‍यवस्‍था के महत्‍वपूर्ण क्षेत्रों में ऋणों के प्रवाह में वृद्धि की समीक्षा के लिए सार्वजनिक/निजी बैंकों के प्रमुखों के साथ बैठक करेंगी
      
      वित्‍त मंत्री एमएसएमई पर गठित विशेषज्ञ समिति की रिपोर्ट पर ठोस कदम उठाने हेतु निर्णयों और समय सीमा तय करने के लिए हितधारकों के साथ बैठक करेंगी
      Posted On: 02 AUG 2019 6:06PM by PIB Delhi


      एचएफसी को तरलता के रूप में सहायता


      केंद्रीय बजट पेश होने के बाद भारतीय रिजर्व बैंक ने 1 , 34 , 000 करोड़ रुपये की अतिरिक्‍त तरलता (लिक्विडिटी) से लाभ उठाने के हेतु बैंकों के लिए कुछ उपायों का उल्‍लेख किया था। अब , जैसा कि केन्‍द्रीय बजट में घोषित किया गया है और आर्थिक कार्य विभाग द्वारा विस्‍तार से बताया गया है , बैंकों द्वारा अधिग्रहीत किए गए एनबीएफसी (गैर-बैंकिंग वित्‍तीय कंपनियां) के पोर्टफोलियो के लिए बैंकों को दी गई बैकस्टॉप गारंटी प्रभावी हो गई है। बैंक संबंधित योजना की रूपरेखा के अनुसार इस गारंटी का उपयोग करेंगे।


      आवास क्षेत्र को अब और आसानी से धनराशि मुहैया कराने के उद्देश्‍य से राष्‍ट्रीय आवास बैंक (एनएचबी) आज से आवास वित्‍त कंपनियों (एचएफसी) के लिए 10 , 000 करोड़ रुपये की तरलता सुविधा उपलब्‍ध करा रहा है। यह सुविधा किफायती मकानों हेतु व्‍यक्तिगत आवास ऋणों के लिए अतिरिक्‍त तरलता के रूप में मुहैया कराई जा रही है। इस सुविधा का ब्‍यौरा आज ही एनएचबी की वेबसाइट पर उपलब्‍ध करा दिया जाएगा। यह सुविधा एनएचबी की दो मौजूदा पुनर्वित्‍त योजनाओं के अलावा है।


      बैंकिंग


      वित्‍त मंत्री श्रीमती निर्मला सीतारमण सोमवार यानी 5 अगस्‍त , 2019 को सार्वजनिक क्षेत्र के सभी बैंकों और निजी क्षेत्र के प्रमुख बैंकों के प्रमुखों के साथ बैठक करेंगी। इस दौरान जीडीपी वृद्धि दर में तेजी लाने के उद्देश्‍य से अर्थव्‍यवस्‍था के विभिन्‍न महत्‍वपूर्ण सेक्‍टरों या क्षेत्रों में आने वाले महीनों में ऋणों के प्रवाह में वृद्धि से संबंधित मुद्दों की समीक्षा की जाएगी। इन सेक्‍टरों में रिटेल , ऑटोमोबाइल, एमएसएमई, किफायती मकान, एनबीएफसी/एचएफसी और बैंकिंग सेक्‍टर के लिए प्राथमिकता वाले क्षेत्र शामिल हैं।


      एमएसएमई पर गठित विशेषज्ञ समिति


      श्री यू.के. सिन्‍हा की अध्‍यक्षता में एमएसएमई (सूक्ष्‍म , लघु एवं मध्‍यम उद्यम) पर गठित विशेषज्ञ समिति ने इस वर्ष जून महीने में अपनी रिपोर्ट पेश कर दी है। सिन्‍हा समिति ने एमएसएमई सेक्‍टर के लिए दूरगामी प्रभावों वाली 100 से भी अधिक सिफारिशें पेश कर दी हैं। इन सिफारिशों में ऋण, इक्विटी वित्‍त पोषण, प्रौद्योगिकी, विपणन, देरी से भुगतान, संस्‍थागत व्‍यवस्‍था, वैधानिक बदलावों की आवश्‍यकता, ग्रामीण उद्यम, स्‍वयं सहायता समूह (एसएचजी), एमएसएमई के लिए जोखिमों में कमी, सरकार द्वारा विशेष कोष (फंड) बनाना जैसे विभिन्‍न विषय शामिल हैं। कुल मिलाकर इन सिफारिशों का उद्देश्‍य देश भर में कार्यरत एमएसएमई की प्रतिस्‍पर्धी क्षमता बढ़ाना और ऋणों तक उनकी ज्‍यादा पहुंच सुनिश्चित करना है।


      समिति द्वारा प्रस्‍तावित विभिन्‍न कार्यकलापों में अंतर-मंत्रालय और अंतर-एजेंसी समन्‍वय शामिल है। वित्‍त मंत्री इस दिशा में ठोस कदम उठाने हेतु विभिन्‍न निर्णयों और समय सीमा को तय करने के लिए संबंधित हितधारकों के साथ अगले सप्‍ताह एक बैठक करेंगी। इन हितधारकों में एमएसएमई मंत्रालय , इलेक्‍ट्रॉनिक्‍स एवं सूचना प्रौद्योगिकी मंत्रालय, ग्रामीण विकास मंत्रालय, स्‍वास्‍थ्‍य एवं परिवार कल्‍याण मंत्रालय, कॉरपोरेट कार्य मंत्रालय तथा वाणिज्‍य, औद्योगिक संवर्धन, दूरसंचार, राजस्‍व एवं व्‍यय से जुड़े विभाग, सिडबी, एनपीसीआई इत्‍यादि शामिल हैं।


      ***


      आर.के.मीणा/आरएनएम/एएम/ आरआरएस /वाईबी

    
    
    (Release ID: 1581283) Visitor Counter : 28
    
    
      Read this release in: English