      उपभोक्‍ता कार्य, खाद्य एवं सार्वजनिक वितरण मंत्रालय

      केंद्रीय उपभोक्ता मामलों, खाद्य एवं सार्वजनिक वितरण मंत्री श्री रामविलास पासवान ने दलहन, तिलहन और प्याज के उत्पादन, उपलब्धता और उपभोग की स्थिति की बारीकी से समीक्षा की
      Posted On: 26 AUG 2019 7:44PM by PIB Delhi


      केंद्रीय उपभोक्ता मामलों , खाद्य एवं सार्वजनिक वितरण मंत्री श्री रामविलास पासवान ने आज उपभोक्ता मामलों , खाद्य एवं सार्वजनिक वितरण, कृषि, वाणिज्य और नाफेड के वरिष्ठ अधिकारियों के साथ सभी प्रकार के दालों , तिलहनों और प्याज के उत्पादन , उपलब्धता और उपभोग के तरीकों तथा आयात एवं निर्यात की स्थिति की बारीकी से समीक्षा की।


      समीक्षा बैठक के बाद मीडिया को संबोधित करते हुए श्री पासवान ने कहा कि दलहन , तिलहन और प्याजों की कीमतें स्थिर रहने की संभावना है और देश में इनकी पर्याप्त उपलब्धता है। उन्होंने कहा कि वर्ष 2018-19 में दालों की उपलब्धता 317 लाख टन थी जिसमें से 280 लाख टन की खपत हो गई और 37 लाख टन दलहन अभी उपलब्ध है। इसके अलावा 260 लाख टन दलहन के उत्पादन का अऩुमान है और इस साल 10 लाख टन दलहन आयात किया जाना है। मौजूदा वर्ष में सरकार के पास 307 लाख टन दलहन उपलब्ध है जिसमें से 290 लाख टन की अनुमानित खपत है। इस तरह दाल की देश में कोई कमी नहीं है। श्री पासवान ने जोर देते हुए कहा कि यदि कहीं दाल का अवैध भंडारण पाया गया तो सरकार इसके खिलाफ कड़ी कार्रवाई करेगी। श्री पासवान ने बताया कि खाद्य तेल की भी देश में कोई कमी नहीं है। देश में वर्ष 2016-17 में 103 लाख टन तेल का उत्पादन हुआ था जबकि 250 लाख टन की मांग थी। 146 लाख टन तेल आयात कराया गया था। इस वर्ष में भी 103 लाख टन दलहन के उत्पादन का अनुमान है और मांग भी 250 लाख टन है। खाद्य तेल की कमी को आयात करके पूरा किया जाएगा। श्री पासवान ने कहा कि खाद्य तेल की कीमत भी पिछले वर्ष की तुलना में इस साल भी लगभग स्थिर रहेगी।


      श्री रामविलास पासवान ने कहा कि मूल्य की स्थिति की बारीकी से निगरानी की जा रही है और यदि जरूरत पड़ी तो उपभोक्ताओं को उचित दर पर जरूरी चीजें उपलब्ध कराने के लिए उचित कदम उठाये जाएंगे। उन्होंने कहा कि नाफेड के पास 50 हजार मीट्रिक टन प्याज का स्टॉक है और राज्य सरकार अपनी जरूरत के अनुसार प्याज की आपूर्ति बढ़ाने के लिए केंद्र सरकार से प्याज खरीद सकती है।


      *****


      आर.के.मीणा/आरएनएम/एएम/एके/डीए – 26 50


    

    
    (Release ID: 1583120) Visitor Counter : 164
    
    
      Read this release in: English , Urdu