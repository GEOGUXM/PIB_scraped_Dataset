      नीति आयोग

      नीति आयोग ‘वूमन ट्रांसफॉर्मिंग इंडिया’ पुरस्कार के चौथे संस्करण की शुरुआत करेगा
      Posted On: 08 AUG 2019 6:55PM by PIB Delhi


      नीति आयोग 09 अगस्त, 2019 को राजधानी दिल्ली में वूमन ट्रांसफॉर्मिंग इंडिया यानी भारत को बदलने वाली महिलाएं (डब्ल्यूटीआई) पुरस्कारों के चौथे संस्करण की शुरुआत करेगा। इस अवसर पर नीति आयोग के सीईओ श्री अमिताभ कांत, भारत में संयुक्त राष्ट्र की समन्वयक सुश्री रेनेटा लोक-डेसालियन और महिला उद्यमिता मंच (डब्ल्यूईपी) के भागीदार उपस्थित रहेंगे।


      वूमन ट्रांसफॉर्मिंग इंडिया (डब्ल्यूटीआई) पुरस्कार देश भर की महिला उद्यमियों को पहचान देने के लिए संयुक्त राष्ट्र के सहयोग से आयोजित किए जा रहे हैं। इस वर्ष की थीम ‘वूमन एंड एंटरप्रोन्योरशिप’ यानी महिला एवं उद्यमिता है। यह डब्ल्यूटीआई पुरस्कार 2018 की थीम का विस्तार है।


      पुरस्कारों की शुरुआत के साथ ही इनके लिए नामांकन शुरू हो जाएंगे। 2019 के डब्ल्यूटीआई पुरस्कारों के लिए व्हाट्सएप, नीति आयोग का सहयोग कर रहा है। वह पुरस्कार विजेताओं को 1,00,000 अमेरिकी डॉलर की वित्तीय मदद उपलब्ध कराएगा।


      महिला उद्यमिता मंच (डब्ल्यूईपी) नीति आयोग द्वारा चलाई जा रही भारत सरकार की पहल है। इसे भारत में उद्यमी बनने की इच्छा रखने वाली महिलाओं के साथ-साथ स्थापित महिला उद्यमियों को बढ़ावा एवं सहयोग देने, उनके इस सफर को शुरू करने से लेकर आगे बढ़ाने तथा उनके उपक्रमों को विस्तार देने में मदद करने के लिए चलाया जा रहा है।


      इस मंच में 5,000 से ज्यादा महिला उद्यमी पंजीकृत हैं। इसके 30 से ज्यादा भागीदार हैं। यह इन स्टॉर्टअप्स के लिए 10 मिलियन डॉलर से ज्यादा की फंडिंग के लिए प्रतिबद्ध है।


      डब्ल्यूईपी के बारे में ज्यादा जानकारी https://wep.gov.in/ से प्राप्त की जा सकती है।


      ***


      आर . के . मीणा / आरएनएम / एएम / एएस –2383
    

    
    (Release ID: 1581620) Visitor Counter : 220
    
    
      Read this release in: English , Urdu