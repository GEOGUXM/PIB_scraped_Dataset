      सामाजिक न्‍याय एवं अधिकारिता मंत्रालय

      श्री थावरचंद गहलोत ने दिव्‍यांगता क्षेत्र में सहयोग के लिए ऑस्‍ट्रेलिया के प्रतिनिधिमंडल के साथ बैठक की
      Posted On: 19 AUG 2019 5:32PM by PIB Delhi


    ऑस्‍ट्रेलिया के मेलबोर्न विश्‍वविद्यालय के कुलपति श्री डंकन मासकेल के नेतृत्‍व में पांच सदस्‍यीय ऑस्‍ट्रेलियाई प्रतिनिधिमंडल ने आज नई दिल्‍ली में सामाजिक न्‍याय एवं अधिकारिता मंत्री श्री थावरचंद गहलोत से मुलाकात की। बैठक के दौरान दिव्‍यांगता क्षेत्र में सहयोग के लिए पिछले वर्ष नवम्‍बर में दोनों देशों के बीच हुए समझौते के क्रियान्‍वयन संबंधी मुद्दों पर चर्चा की गई। चर्चा में समझौते के तहत समुदाय आधारित समावेशी विकास कार्यक्रम , दिव्‍यांगता क्षेत्र में नेतृत्‍व प्रशिक्षण और शोध संबंधी विभिन्‍न गतिविधियां शामिल रहीं। मेलबोर्न विश्‍वविद्यालय को समझौते के दायरे में विशेष गतिविधियां चलाने के लिए एजेंसी के रूप में चिह्न्ति किया गया है।


    श्री गहलोत ने सामुदायिक भागीदारी इत्‍यादि क्षेत्रों में दिव्‍यांग व्‍यक्तियों के सशक्तिकरण के लिए ऑस्‍ट्रेलिया के अनुभवों के अध्‍ययन की इच्‍छा व्‍यक्‍त की। ऑस्‍ट्रेलियाई पक्ष ने दिव्‍यांगता क्षेत्र में भारत सरकार के प्रयासों की सराहना की। ऑस्‍ट्रेलिया पक्ष ने उम्‍मीद जाहिर की कि समझौते के तहत चलने वाली गतिविधियों से दोनों पक्षों के लिए सीखने का अवसर उपलब्‍ध होगा।


    इस चर्चा के दौरान दिव्‍यांगजन सशक्तिकरण विभाग की सचिव सुश्री शकुंतला गामलिन और संयुक्‍त सचिव डॉ. प्रबोध सेठ भी उपस्थित थे। ऑस्‍ट्रेलियाई पक्ष से मेलबोर्न विश्‍वविद्यालय के उपकुलपति प्रोफेसर क्षितिज कपूर , ऑस्‍ट्रेलिया-भारत संस्‍थान के सचिव और सीईओ प्रोफेसर क्रेग जेफ्री , सहायक उपकुलपति प्रो. मुथुपांडियन अशोक कुमार , दिल्‍ली में ऑस्‍ट्रेलिया उच्‍चायोग के काउंसलर डॉ. टिमोथी कैंडल और मेलबोर्न के नोसाल इंस्‍टीटयूट फॉर ग्‍लोबल हेल्‍थ के सहायक प्रोफेसर श्री नाथन ग्रिल्‍स उपस्थित थे।


    आरके.मीणा/आरएनएम/एएम/एकेपी/वाईबी


    

    
    (Release ID: 1582344) Visitor Counter : 86
    
    
      Read this release in: English , Urdu