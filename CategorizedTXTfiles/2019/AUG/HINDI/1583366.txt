      पेट्रोलियम एवं प्राकृतिक गैस मंत्रालय

      तेल एवं प्राकृतिक गैस और इस्पात मंत्री श्री धर्मेंद्र प्रधान 29-30 अगस्त को मास्को का दौरा करेंगे
      Posted On: 28 AUG 2019 9:15PM by PIB Delhi


    तेल एवं प्राकृतिक गैस तथा इस्पात मंत्री श्री धर्मेंद्र प्रधान तेल एवं गैस तथा इस्पात क्षेत्र के व्यापार प्रतिनिधिमंडल के साथ 29-30 अगस्त 2019 को रूस की राजधानी मास्को का दौरा करेंगे। यह उनका कार्यभार संभालने के बाद पहला विदेश दौरा होगा।


    श्री प्रधान और रूस के ऊर्जा मंत्री श्री एलेक्जेंडर नोवाक पांचवें वार्षिक पूर्वी आर्थिक मंच की बैठक में मुख्य अतिथि के तौर पर प्रधानमंत्री की आगामी व्लादीवोस्तक यात्रा और सितंबर 2019 के पहले सप्ताह में दोनों देशों के बीच 20 वें वार्षिक द्विपक्षीय शिखर सम्मेलन के क्रम में ऊर्जा क्षेत्र में सहयोग की समीक्षा करेंगे। यह चर्चा तेल एवं गैस , इस्पात और कोयला क्षेत्रों सहित द्विपक्षीय ऊर्जा सहयोग को और मजबूत करने पर केंद्रित होगी। भारत का इस्पात क्षेत्र अपने हितधारकों के लिए कच्चे माल के प्रतिभूतिकरण को सुनिश्चित करने के तरीके तलाश रहा है।


    श्री प्रधान रूसी संघ के उपप्रधानमंत्री और रूस के सुदूर पूर्व के लिए राष्ट्रपति के दूत से भी मुलाकात करेंगे। इस दौरान सहयोग की उन गतिविधियों पर चर्चा होगी जिनकी इस महीने की शुरुआत में रूस के सुदूर पूर्वी हिस्से की यात्रा के दौरान भारतीय कंपनियों ने पहचान की थी।


    तेल एवं प्राकृतिक गैस तथा इस्पात मंत्री श्री प्रधान रूस के ऊर्जा मंत्री के साथ रूस एवं भारत की तेल एवं गैस तथा इस्पात कंपनियों के साथ होने वाले एक ऊर्जा संवाद में भी हिस्सा लेंगे।


    *****


    आर.के.मीणा/आरएनएम/एएम/एएस – 26 80

    
    
    (Release ID: 1583366) Visitor Counter : 96
    
    
      Read this release in: English , Urdu