      उपभोक्‍ता कार्य, खाद्य एवं सार्वजनिक वितरण मंत्रालय

      सरकार नैफेड के पास रखे अपने बफर स्टॉक से प्याज की दैनिक आपूर्ति में काफी वृद्धि करेगी
      Posted On: 23 AUG 2019 6:12PM by PIB Delhi


    उपभोक्ता कार्य विभाग ने आज सचिव (उपभोक्ता कार्य) श्री अविनाश के. श्रीवास्तव की अध्यक्षता में सभी हितधारकों के साथ प्याज, दाल और तिलहन जैसी आवश्यक वस्तुओं की कीमतों की समीक्षा की। समिति ने दिल्ली में सरकार के बफर स्टॉक से प्याज की दैनिक आपूर्ति में काफी वृद्धि करने का निर्णय लिया और इसके साथ ही नैफेड को पीएसएफ बफर से स्टॉक जारी करने का निर्देश दिया, ताकि उचित दरों पर ज्यादा उपलब्धता सुनिश्चित की जा सके। समिति ने इस तथ्य को ध्यान में रखा कि प्याज का आयात मुक्त (खुले सामान्य लाइसेंस के तहत) है और वर्तमान में सरकारी बफर में प्याज का पर्याप्त स्टॉक उपलब्ध है। आवश्यकता पड़ने पर प्याज की आपूर्ति में और ज्यादा वृद्धि की जा सकती है।


    दिल्ली और इसके आसपास के राज्यों के पुलिस प्रतिनिधि भी इस अवसर पर उपस्थित थे और उनसे नियमित रूप से बैठकें करने को कहा गया, ताकि विशेषकर दिल्ली-एनसीआर के साथ-साथ आसपास के राज्यों में भी जमाखोरी की निरंतर चेकिंग सुनिश्चित की जा सके। दिल्ली के आसपास के सभी राज्यों के पुलिस अधिकारियों से जमाखोरों और मुनाफाखोरों से जुड़े अपने उपलब्ध डेटा को साझा करने को भी कहा गया जिससे कि अंतर-राज्य प्रवर्तन और ज्यादा कारगर ढंग से संभव हो सके। समिति ने पड़ोसी राज्यों के पुलिस अधिकारियों को दिल्ली-एनसीआर के आसपास के प्रवेश केंद्रों की समुचित चेकिंग करने का निर्देश दिया, ताकि यह सुनिश्चित किया जा सके कि आपूर्ति किया गया माल सीमा पर ही न अटका रहे और इस वजह से प्याज की कृत्रिम किल्लत न हो।


    ****


    आर.के.मीणा/आरएनएम/एएम/आरआरएस/सीएस–2608


    

    
    (Release ID: 1582789) Visitor Counter : 145
    
    
      Read this release in: English , Urdu