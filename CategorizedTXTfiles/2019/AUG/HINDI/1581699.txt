      सांख्यिकी एवं कार्यक्रम कार्यान्‍वयन मंत्रालय

      जून, 2019 में औद्योगिक विकास दर 2.0 प्रतिशत रही
      
      विनिर्माण क्षेत्र के 23 उद्योग समूहों में से 8 समूहों ने जून, 2019 के दौरान धनात्मक वृद्धि दर दर्ज की
      
      अप्रैल-जून, 2019 में औद्योगिक विकास दर 3.6 फीसदी आंकी गई
      
      जून, 2019 में खनन, विनिर्माण एवं बिजली क्षेत्रों की उत्‍पादन वृद्धि दर क्रमश: 1.6 फीसदी, 1.2 फीसदी तथा 8.2 फीसदी रही

      Posted On: 09 AUG 2019 5:30PM by PIB Delhi

    जून , 2019 में औद्योगिक उत्‍पादन सूचकांक (आईआईपी) 130.2 अंक रहा जो जून , 2018 के मुकाबले 2.0 फीसदी ज्‍यादा है। इसका मतलब यही है कि जून , 2019 में औद्योगिक विकास दर 2.0 फीसदी रही। उधर , अप्रैल-जून , 2019 में औद्योगिक विकास दर पिछले वित्त वर्ष की समान अवधि की तुलना में 3.6 फीसदी आंकी गई है।


    जून , 2019 में खनन , विनिर्माण (मैन्‍युफैक्‍चरिंग) एवं बिजली क्षेत्रों की उत्‍पादन वृद्धि दर जून , 2018 के मुकाबले क्रमश: 1.6 फीसदी , 1.2 फीसदी तथा 8.2 फीसदी रही। उधर , अप्रैल-जून 2019 में इन तीनों क्षेत्रों यानी सेक्‍टरों की उत्‍पादन वृद्धि दर पिछले वित्‍त वर्ष की समान अवधि की तुलना में क्रमश: 3.0, 3.1 तथा 7.2 फीसदी आंकी गई है।


    उद्योगों की दृष्टि से विनिर्माण क्षेत्र के 23 उद्योग समूहों (दो अंकों वाली एनआईसी- 2008 के अनुसार) में से 8 समूहों ने जून , 2018 की तुलना में जून , 2019 के दौरान धनात्मक वृद्धि दर दर्ज की है। इस दौरान ‘ बुनियादी धातुओं के विनिर्माण ’ ने 17.7 प्रतिशत की सर्वाधिक धनात्‍मक वृद्धि दर दर्ज की है। इसके बाद ‘ खाद्य उत्पादों के विनिर्माण ’ का नम्बर आता है जिसने 16.5 प्रतिशत की धनात्‍मक वृद्धि दर दर्ज की है। इसी तरह ‘ तंबाकू उत्‍पादों के विनिर्माण ’ ने 10.3 प्रतिशत की धनात्‍मक वृद्धि दर दर्ज की है। वहीं , दूसरी ओर उद्योग समूह ‘ कागज एवं कागज उत्‍पादों के विनिर्माण ’ ने (-) 19.9 प्रतिशत की सर्वाधिक ऋणात्‍मक वृद्धि दर दर्ज की है। इसके बाद ' फर्नीचर के विनिर्माण ' का नंबर आता है जिसने (-) 14.3 प्रतिशत की ऋणात्‍मक वृद्धि दर दर्ज की है। इसी तरह ‘ मोटर वाहनों, ट्रेलरों एवं सेमी-ट्रेलरों के विनिर्माण ’ ने (-) 13.9 प्रतिशत की ऋणात्‍मक वृद्धि दर दर्ज की है।


    उपयोग आधारित वर्गीकरण के अनुसार जून , 2019 में प्राथमिक वस्‍तुओं (प्राइमरी गुड्स) , पूंजीगत सामान , मध्‍यवर्ती वस्तुओं एवं बुनियादी ढांचागत/निर्माण वस्‍तुओं की उत्‍पादन वृद्धि दर जून , 2018 की तुलना में क्रमश: 0.5 फीसदी , (-) 6.5, 12.4 फीसदी और (-)1.8 फीसदी रही। जहां तक टिकाऊ उपभोक्‍ता सामान का सवाल है , इनकी उत्‍पादन वृद्धि दर जून , 2019 में (-) 5.5 फीसदी रही है। इसी तरह गैर-टिकाऊ उपभोक्‍ता सामान की उत्‍पादन वृद्धि दर जून , 2019 में 7.8 फीसदी रही।


    इस प्रेस विज्ञप्ति से जुड़ी सूचना मंत्रालय की वेबसाइट http://www.mospi.nic.in पर भी उपलब्ध है।


    औद्योगिक उत्पादन सूचकांक से जुड़ी विस्तृत जानकारी प्राप्त करने के लिए अंग्रेजी का अनुलग्नक यहां क्लिक करें


    ***


    आर.के.मीणा/आरएनएम/एएम/आरआरएस/एनएम -2399

    
    
    (Release ID: 1581699) Visitor Counter : 216
    
    
      Read this release in: English