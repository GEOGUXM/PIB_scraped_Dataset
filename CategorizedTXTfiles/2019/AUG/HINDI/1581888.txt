      मंत्रिमण्‍डल

      कैबिनेट ने पूर्व केन्‍द्रीय मंत्री श्रीमती सुषमा स्‍वराज के निधन पर शोक व्‍यक्‍त किया
      Posted On: 13 AUG 2019 1:49PM by PIB Delhi


    कैबिनेट ने आज पूर्व केन्‍द्रीय मंत्री श्रीमती सुषमा स्‍वराज के निधन पर गहरा दु:ख प्रकट किया। श्रीमती स्‍वराज का 6 अगस्‍त , 2019 की रात अखिल भारतीय आयुर्विज्ञान संस्‍थान (एम्‍स) में निधन हो गया था। उनके निधन से देश ने एक विशिष्‍ट नेता और एक बेह‍तरीन सांसद को खो दिया है।


    प्रस्‍ताव का मूल पाठ निम्‍नलिखित है –


    ‘हरियाणा के अंबाला में 14 फरवरी 1952 को जन्‍मी श्रीमती सुषमा स्‍वराज ने सनातन धर्म कॉलेज, अंबाला छावनी से स्‍नातक और पंजाब विश्‍वविद्यालय से विधि में स्‍नातक की डिग्री प्राप्‍त की। उन्‍हें कृषि विश्‍वविद्यालय, कानपुर द्वारा डॉक्‍टरेट की मानद उपाधि प्रदान की गई। 1973 में उन्‍होंने उच्‍च्‍तम न्‍यायालय में अधिवक्‍ता के तौर पर वकालत प्रारंभ की।


    श्रीमती सुषमा स्‍वराज ने बहुत छोटी आयु में ही सार्वजनिक जीवन में प्रवेश कर लिया था और 1996 में वे 11 लोकसभा की सदस्‍य निर्वाचित हुईं। उन्‍हें केन्‍द्रीय सूचना एवं प्रसारण मंत्री बनाया गया। 1998 में वह 12वीं लोकसभा के लिए निर्वाचित हुई और उन्‍हें केन्‍द्रीय सूचना एवं प्रसारण मंत्री बनाया गया और साथ ही दूरसंचार मंत्रालय का अतिरिक्‍त कार्यभार दिया गया। अक्‍टूबर 1998 में उन्‍हें दिल्‍ली की पहली महिला मुख्‍यमंत्री बनने का गौरव हासिल हुआ। उसके बाद, अप्रैल 2000 में वह राज्‍यसभा के लिए चुनी गई और सितम्‍बर 2000 से लेकर जनवरी 2003 तक सूचना एवं प्रसारण मंत्री रही और उसके बाद जनवरी 2003 से लेकर मई 2004 तक स्‍वास्‍थ्‍य एवं परिवार कल्‍याण मंत्री तथा संसदीय कार्यमंत्री रहीं। अप्रैल 2006 में वह फिर से राज्‍यसभा के लिए चुनी गई। 2009 में वह 15वीं लोकसभा की सदस्‍य निर्वाचित हुई और दिसम्‍बर 2009 से मई 2014 तक लोकसभा में नेता प्रतिपक्ष रहीं। 2014 में वह 16वीं लोकसभा के लिए निर्वाचित हुईं। मई 2014 से मई 2019 तक वह विदेश मंत्री के पद पर आसीन रहीं।


    श्रीमती सुषमा स्‍वराज अपने असाधारण वाक्-कौशल और दयालु दृष्टिकोण के लिए सदैव याद रखी जायेंगी। वह एक कुशल प्रशासक और मानवीयता से भरपुर मिलनसार व्‍यक्तित्‍व की धनी थीं, जिन्‍होंने विदेश में मुसीबत में फंसे भारतीयों की मदद कर सभी का दिल जीत लिया। इन्‍हीं गुणों की बदौलत अमरीकी दैनिक ‘वॉल स्ट्रीट जर्नल’ ने 2017 में उन्‍हें ‘भारत की सबसे ज्‍यादा पंसद की जाने वाली राजनीतिज्ञ’ घोषित किया था।


    कैबिनेट ने राष्‍ट्र के प्रति विभिन्‍न क्षमताओं में श्रीमती सुषमा स्‍वराज की सेवाओं की सराहना की। कैबिनेट ने सरकार और समूचे राष्‍ट्र की ओर से शोक संतप्‍त परिवार के प्रति हार्दिक संवेदना प्रकट की।


    ****


    आर.के.मीणा/आरएनएम/एएम /आरके/एसएस -2 436


    

    
    (Release ID: 1581888) Visitor Counter : 205
    
    
      Read this release in: Assamese , English , Urdu , Marathi , Bengali , Punjabi , Gujarati , Tamil , Kannada , Malayalam