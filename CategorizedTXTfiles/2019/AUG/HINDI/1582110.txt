      उप राष्ट्रपति सचिवालय

      उप राष्ट्रपति ने नेल्लौर के क्षेत्रीय शिक्षा संस्थान पर विस्तृत परियोजना रिपोर्ट की तैयारी में तेजी लाने के लिए मानव संसाधन विकास मंत्रालय को सलाह दी
      
      मंत्रालय से कहा कि केन्द्रीय भारतीय भाषा संस्थान (सीआईआईएल) को और भी अधिक सशक्त बनाएं
      
      शास्त्रीय तेलुगू विशिष्ट अध्ययन केन्द्र को किसी तेलुगू राज्य में उपयुक्त स्थान पर स्थानांतरित करने का सुझाव दिया

      Posted On: 15 AUG 2019 5:40PM by PIB Delhi

    उप राष्ट्रपति श्री एम. वेंकैया नायडू ने मानव संसाधन विकास मंत्रालय को सलाह देते हुए कहा कि आंध्र प्रदेश के नेल्लौर में एनसीईआरटी क्षेत्रीय शिक्षा संस्थान की प्रस्तावित स्थापना पर विस्तृत परियोजना रिपोर्ट की तैयारी में तेजी लाई जाए।


    आज उप राष्ट्रपति के आवास पर उनसे मिलने आए केन्द्रीय मानव संसाधन विकास मंत्री श्री रमेश पोखरियाल से उप राष्ट्रपति ने कहा कि केन्द्रीय भारतीय भाषा संस्थान (सीआईआईएल), मैसूरू स्थित शास्त्रीय तेलुगू विशिष्ट अध्ययन केन्द्र को और भी अधिक सशक्त बनाया जाए और इस केन्द्र को किसी तेलुगू राज्य (आंध्र प्रदेश अथवा तेलंगाना) में स्थानांतरित किया जाए।


    श्री नायडू ने मानव संसाधन विकास मंत्रालय से यह भी अपेक्षा की कि आंध्र प्रदेश पुनर्गठन अधिनियम के तहत स्वीकृत विभिन्न शैक्षिक संस्थानों को शीघ्र स्थापित किया जाएगा।


    मानव संसाधन विकास मंत्री ने उप राष्ट्रपति के सुझावों पर कार्य करने के प्रति अपनी इच्छा व्यक्त की।


    उप राष्ट्रपति द्वारा 27 दिसम्बर, 2016 को श्री प्रकाश जावड़ेकर (तत्कालीन मानव संसाधन विकास मंत्री) के साथ संयुक्त रूप से श्रेत्रीय शिक्षा संस्थान-एनसीईआरटी की आधारशिला रखी गई थी। तब श्री नायडू केन्द्रीय शहरी विकास मंत्री थे।


    क्षेत्रीय शिक्षा संस्थान की स्थापना से इस क्षेत्र की लंबे समय से चली आ रही मांग पूरी होगी। नेल्लौर में नए संस्थान से बी.एससी/बीए बीएड, एमएड, पीएचडी जैसे शिक्षक शिक्षा पाठ्यक्रम की सुविधा होगी। साथ ही, शिक्षा के क्षेत्र में अनुसंधान होने से, शिक्षकों और उन्हें शिक्षित करने वाले लोगों का क्षमता निर्माण करने तथा स्कूलों में एसएसए, आरएमएसए और आईसीटी जैसी भारत सरकार की योजनाओं के कार्यान्वयन में मजबूती आएगी। राज्य सरकार ने आंध्र प्रदेश के नेल्लौर के वेंकटाचलम मंडल में राष्ट्रीय राजमार्ग-16 के निकट कनूपुरा बिट-2 में 50 एकड़ भूमि मुफ्त आवंटित की थी।


    शिक्षा सचिव श्री आर सुब्रह्मण्यम और एनसीईआरटी के निदेशक श्री ऋषिकेश सेनापति तथा अन्य वरिष्ठ अधिकारी बैठक में उपस्थित थे।


    ***


    आरके.मीणा/आरएनएम/एएम/एसकेएस/डीसी-2472

    
    
    (Release ID: 1582110) Visitor Counter : 180