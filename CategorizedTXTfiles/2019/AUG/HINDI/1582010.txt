      सूचना और प्रसारण मंत्रालय

      सूचना और प्रसारण मंत्रालय ने टीवी कार्यक्रमों में दिव्यांगजनों के लिए पहुंच से संबंधित मानक लागू किये
      
      निजी उपग्रह समाचार चैनल स्वतंत्रता दिवस समारोह से संबंधित कार्यक्रमों का प्रसारण संकेत भाषा में भी करेंगे

      Posted On: 14 AUG 2019 5:16PM by PIB Delhi

    दूरदर्शन हर साल स्वतंत्रता दिवस की पूर्व संध्या पर राष्ट्रपति के संबोधन और स्वतंत्रता दिवस के अवसर पर लाल किले की प्राचीर से प्रधानमंत्री के संबोधन का प्रसारण संकेत भाषा में भी करता आ रहा है। इस साल भी, राष्ट्रपति के संबोधन और लालकिले पर आयोजित समारोह का सीधा प्रसारण डीडीभारती चैनल पर संकेत भाषा सहित किया जाएगा।


    दिव्यांगता अधिकार कानून के कार्यान्वयन की दिशा में महत्वपूर्ण कदम उठाते हुए सूचना और प्रसारण मंत्रालय ने टेलीविजन कार्यक्रमों में दिव्यांगजनों के लिए पहुंच संबंधी मानक इस स्वतंत्रता दिवस से निजी टीवी चैनलों पर भी लागू करने का फैसला किया है।


    इस वर्ष के स्वाधीनता दिवस से महत्वपूर्ण शुरूआत करते हुए सूचना एवं प्रसारण मंत्रालय ने निजी उपग्रह समाचार टीवी चैनलों से कहा है कि वे 15 अगस्त की दोपहर/शाम को स्वतंत्रता दिवस समारोह के संबंध में एक लघु कार्यक्रम का प्रसारण संकेत भाषा में भी करें। चैनलों से कहा गया है कि वे संकेत भाषा में अपने स्वयं के कार्यक्रम भी बना सकते हैं अथवा, यदि वे चाहें तो डीडी न्यूज द्वारा तैयार किए गए बुलेटिन को निःशुल्क प्रसारित कर सकते हैं। यह जानकारी सूचना और प्रसारण मंत्रालय में सचिव श्री अमित खरे ने आईआईसी, नई दिल्ली में एनसीपीईडीपी द्वारा आयोजित कार्यक्रम के दौरान दी। इस कार्यक्रम में सूचना और प्रसारण मंत्रालय को दिव्यांगजनों की पहुंच टेलीविजन तक सुगम बनाने में अग्रणी भूमिका निभाने के लिए विशेष ज्यूरी अवार्ड प्रदान किया गया।


    ***


    आर.के.मीणा/आरएनएम/एएम/आरके/सीएस- 2457
    
    

    
    (Release ID: 1582010) Visitor Counter : 133
    
    
      Read this release in: English , Urdu , Punjabi , Gujarati