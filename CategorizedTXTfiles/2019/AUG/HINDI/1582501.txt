      रेल मंत्रालय

      भारतीय रेलवे एकल उपयोग वाले प्‍लास्टिक पर प्रतिबंध लगाएगी
      
      देश में एकल उपयोग वाले प्‍लास्टिक पर रोक लगाने संबंधी प्रधानमंत्री श्री नरेन्‍द्र मोदी के आह्वान को ध्‍यान में रखकर भारतीय रेलवे ने इस दिशा में अगुवाई की
      
      प्‍लास्टिक का उपयोग कम करने के उद्देश्‍य से भारतीय रेलवे के वेंडरों और कर्मचारियों को पुन: उपयोग में लाये जाने वाले बैग का इस्‍तेमाल करने के लिए प्रोत्‍साहित किया जाएगा
      
      2 अक्‍टूबर, 2019 को प्‍लास्टिक के उपयोग में कमी लाने की शपथ दिलाई जाएगी

      Posted On: 21 AUG 2019 2:42PM by PIB Delhi

    प्रधानमंत्री श्री नरेन्‍द्र मोदी द्वारा स्‍वतंत्रता दिवस पर दिये गये अपने भाषण में 02 अक्‍टूबर , 2019 से देश में प्‍लास्टिक के उपयोग पर रोक लगाने के आह्वान को ध्‍यान में रखकर भारतीय रेलवे ने पर्यावरण को प्‍लास्टिक के खतरे से बचाने के लिए पहल करते हुए एक बार फिर इस दिशा में अगुवाई की है। रेल मंत्रालय ने रेलवे की सभी यूनिटों को 02 अक्‍टूबर , 2019 से 50 माइक्रॉन से कम मोटाई वाले एकल उपयोग वाले प्‍लास्टिक पर प्रतिबंध लगाने का निर्देश दिया है। प्‍लास्टिक के कचरे के सृजन को न्‍यूनतम स्‍तर पर लाने और इसके पर्यावरण अनुकूल निपटारे की व्‍यवस्‍था करने पर विशेष जोर दिया जा रहा है।


    इस संबध में रेल मंत्रालय ने एक सर्कुलर जारी कर निम्‍नलिखित निर्देशों को 02 अक्‍टूबर , 2019 से लागू करने की बात कही है :-


    1. एकल या एकबारगी उपयोग वाली प्‍लास्टिक सामग्री पर प्रतिबंध लगाया जाएगा।


    2. सभी रेलवे वेंडरों को प्‍लास्टिक के बैग का उपयोग करने से बचना होगा।


    3. कर्मचारियों को प्‍लास्टिक उत्‍पादों का उपयोग कम करना चाहिए , प्‍लास्टिक उत्‍पादों की रिसाइक्लिंग कर इसका फिर से इस्‍तेमाल करना चाहिए और इसके साथ ही फिर से उपयोग में लाए जा सकने वाले सस्‍ते बैगों का उपयोग करना चाहिए , ताकि प्‍लास्टिक के स्‍टॉक में कमी आ सके।


    4. आईआरसीटीसी विस्‍तारित उत्‍पादक जिम्‍मेदारी के हिस्‍से के रूप में प्‍लास्टिक की पेयजल वाली बोतलों को लौटाने की व्‍यवस्‍था लागू करेगा।


    5. प्‍लास्टिक की बोतलों को पूरी तरह तोड़ देने वाली मशीनें जल्‍द से जल्‍द उपलब्‍ध कराई जाएंगी।


    इन निर्देशों पर कड़ाई से पालन 02 अक्‍टूबर , 2019 से किया जाएगा , ताकि सभी संबंधित लोगों को ‘ प्‍लास्टिक मुक्‍त भारत ’ सुनिश्चित करने हेतु पूरी तैयारी करने के लिए पर्याप्‍त समय मिल सके।


    रेल मंत्रालय ने रेलवे की सभी यूनिटों को यह निर्देश भी दिया है कि प्‍लास्टिक के उपयोग में कमी लाने की शपथ 02 अक्‍टूबर , 2019 को दिलाई जाएगी। इसके अलावा , रेलवे की सुविधाओं का उपयोग करने वालों (यूजर) के बीच जागरूकता बढ़ाने के लिए सूचना , शिक्षा और संचार (आईईसी) संबंधी उपाय अपनाए जाएंगे।


    ***


    आर.के.मीणा/आरएनएम/एएम/आरआरएस/जीआरएस – 2555

    
    
    (Release ID: 1582501) Visitor Counter : 260
    
    
      Read this release in: English , Urdu , Bengali