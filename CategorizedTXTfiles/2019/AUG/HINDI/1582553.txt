      श्रम और रोजगार मंत्रालय

      श्री संतोष कुमार गंगवार ने ईएसआईसी मेडिकल कॉलेज और अस्‍पताल राष्‍ट्र को समर्पित किया
      Posted On: 21 AUG 2019 6:10PM by PIB Delhi


    श्रम एवं रोजगार राज्‍य मंत्री (स्‍वतंत्र प्रभार) श्री संतोष कुमार गंगवार ने कहा कि सरकार देश के सभी जिलों में ईएसआई अस्‍पताल की स्‍थापना करने पर विचार कर रही है। उन्‍होंने कहा कि वर्तमान में देश भर में 450 से भी अधिक ईएसआई अस्‍पताल हैं और अब अन्‍य जिलों में भी अस्‍पतालों की स्‍थापना करने की योजना है। श्री गंगवार हैदराबाद में एक नई ओपीडी इमारत की आधारशिला रखने और ईएसआई मेडिकल कॉलेज एवं अस्‍पताल राष्‍ट्र को समर्पित करने के बाद उपस्थित लोगों को संबोधित कर रहे थे।


    श्री गंगवार ने तेलंगाना में ईएसआई अस्‍पतालों के नेटवर्क को मजबूत करने के लिए हरसंभव सहायता देने का आश्‍वासन दिया और इसके साथ ही आवश्‍यक प्रक्रियाओं में तेजी लाने के लिए राज्‍य सरकार से सहयोग मांगा। उन्‍होंने कहा कि सरकार ने असंगठित क्षेत्र के कामगारों को मासिक पेंशन देने के लिए अनेक कदम उठाये हैं। श्री गंगवार ने कहा कि केन्‍द्र सरकार देश में श्रम बल के कल्‍याण के लिए प्रतिबद्ध है और सरकार ने कामगारों के वेतन एवं पेशेगत सुरक्षा से संबंधित दो विधेयक लोकसभा में पेश किये हैं।


    श्रम एवं रोजगार राज्‍य मंत्री ने कहा कि सरकार ने कर्मचारी राज्‍य बीमा (ईएसआई) के तहत अंशदान को 6.5 प्रतिशत से घटाकर 4 प्रतिशत कर दिया है , जिससे कामगारों के हाथ में मिलने वाले वेतन के बढ़ जाने के साथ-साथ नियोक्‍ताओं का वित्‍तीय बोझ घट जाने की आशा है। उन्‍होंने कहा कि असंगठित क्षेत्र के 40 करोड़ कामगारों को ईएसआईसी और ईपीएफओ के तहत कवर किया जाएगा।


    इस अवसर पर केन्‍द्रीय गृह राज्‍य मंत्री श्री जी.किशन रेड्डी ने हैदराबाद स्थित ईएसआई मेडिकल कॉलेज और अस्‍पताल को एक आदर्श अस्‍पताल घोषित करने की आवश्‍यकता पर बल दिया। उन्‍होंने कहा कि केन्‍द्र ने तेलंगाना में एक एम्‍स अस्‍पताल की स्‍थापना के लिए 12 00 करोड़ रुपये जारी किये हैं।


    ***


    आर.के.मीणा/आरएनएम/एएम/आरआरएस/जीआरएस – 25 66

    

    
    (Release ID: 1582553) Visitor Counter : 107
    
    
      Read this release in: English , Urdu