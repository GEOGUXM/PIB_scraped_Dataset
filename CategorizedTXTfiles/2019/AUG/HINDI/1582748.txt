      फाइनेंस कमीशन

      15वें वित्त आयोग के अध्यक्ष ने डॉ. हर्षवर्धन के साथ स्वास्थ्य क्षेत्र पर गहन विचार-विमर्श किया
      Posted On: 23 AUG 2019 2:18PM by PIB Delhi


    15वें वित्त आयोग के अध्यक्ष श्री एन. के. सिंह ने आज स्वास्थ्य एवं परिवार कल्याण मंत्री डॉ. हर्षवर्धन और उनके मंत्रालय के अन्य वरिष्ठ अधिकारियों के साथ बैठक की। आयोग द्वारा स्वास्थ्य क्षेत्र पर गठित उच्चस्तरीय समूह के प्रतिनिधि यथा एम्स के निदेशक डॉ. रणदीप गुलेरिया, बेंगलुरू स्थित नारायण हेल्थ सिटी के चेयरमैन डॉ. देवी शेट्टी और पब्लिक हेल्थ फाउंडेशन ऑफ इंडिया के अध्यक्ष प्रो. के. श्रीनाथ रेड्डी भी इस बैठक में उपस्थित थे। उच्चस्तरीय समूह ने स्वास्थ्य क्षेत्र पर उनकी रिपोर्ट की सिफारिशों को निम्नलिखित पहलुओं पर पेश किया :


    · स्वास्थ्य क्षेत्र की नियामकीय रूपरेखा


    · स्वास्थ्य से जुड़ा मानव संसाधन


    · सार्वजनिक सेवा से जुड़ा व्यय


    · सार्वजनिक स्वास्थ्य वितरण प्रणाली को मजबूत करना


    · आयुष – एकीकृत दृष्टिकोण


    स्वास्थ्य मंत्रालय में सचिव सुश्री प्रीति सूदन ने भी स्वास्थ्य मंत्रालय का निवेदन वित्त आयोग को पेश किया। इसमें राष्ट्रीय स्वास्थ्य नीति 2017, लक्ष्य, आवश्यक संसाधन, स्वास्थ्य एवं परिवार कल्याण विभाग का प्रस्ताव एवं समग्र स्वास्थ्य सूचकांक, क्षेत्र विशिष्ट अनुदानों से जुड़ा प्रस्ताव, कार्यक्रम संबंधी महत्वपूर्ण आवश्यकताएं और आयुष्मान भारत – पीएमजेएवाई संबंधी आवश्यकताएं शामिल हैं।


    आयोग के विचारार्थ विषयों पर आधारित स्वास्थ्य क्षेत्र संबंधी प्रोत्साहनों/अनुदानों पर विचार-विमर्श करने के बाद आयोग ने सरकार को अपनी रिपोर्ट पेश करने से पहले सभी सिफारिशों पर बड़े ध्यान से विचार करने का आश्वासन दिया है।


    ****


    आर.के.मीणा/आरएनएम/एएम/आरआरएस/सीएस–2598

    
    
    (Release ID: 1582748) Visitor Counter : 168
    
    
      Read this release in: English , Marathi , Urdu