      शिक्षा मंत्रालय

      मानव संसाधन विकास राज्य मंत्री श्री संजय धोत्रे ने दक्षिण अफ्रीका के उच्च शिक्षा उप-मंत्री के साथ शिक्षा के द्विपक्षीय मामलों पर विचार-विमर्श किया
      Posted On: 26 AUG 2019 6:56PM by PIB Delhi


    दक्षिण अफ्रीका के उच्च शिक्षा उप-मंत्री श्री बूटी कगवारिडी मनामेला के नेतृत्व में एक प्रतिनिधिमंडल ने आज नई दिल्ली में केन्द्रीय मानव संसाधन विकास राज्य मंत्री श्री संजय धोत्रे से भेंट की। बैठक के दौरान दोनों मंत्रियों ने मुख्य रूप से भारत सरकार की पहलों तथा दोनों देशों के बीच समझौतों पर विचार-विमर्श किया। दक्षिण अफ्रीकी पक्ष ने कहा कि दोनों देशों को विभिन्न शैक्षणिक डिग्रियों को मान्यता देनी चाहिए और उच्च शिक्षा के क्षेत्र में परस्पर सहयोग करना चाहिए। बेहतर समन्वय के लिए दोनों देशों ने शिक्षा पर एक संयुक्त समिति के गठन का प्रस्ताव दिया।


    श्री धोत्रे ने कहा कि दोनों देशों के बीच ऐतिहासिक संबंध रहे हैं। गांधीजी की 150वीं जयंती के संदर्भ में उन्होंने दक्षिण अफ्रीका में महात्मा गांधी के अहिंसा-आंदोलन का भी जिक्र किया।


    श्री धोत्रे ने दक्षिण अफ्रीका का विशेष उल्लेख करते हुए कहा कि यह उन देशों में शामिल है, जो अकादमिक एवं अनुसंधान सहयोग संवर्धन (एसपीएआरसी) के लिए भारत सरकार की योजना के दायरे में आते हैं। यह योजना भारतीय संस्थानों और विश्व के बेहतरीन संस्थानों के बीच अकादमिक और अनुसंधान सहयोग में सुधार करने के संबंध में है। इस योजना के तहत राष्ट्रीय और अंतर्राष्ट्रीय समस्याओं को संयुक्त रूप से हल करने का लक्ष्य है। वर्ष 2018 में योजना के शुरू होने के बाद से अब तक दक्षिण अफ्रीकी संस्थानों की तरफ से मंजूरी के लिए 4 अनुसंधान परियोजना प्रस्ताव आए हैं। इसी तरह भारतीय संस्थानों में अल्पकालीन शिक्षण के लिए अकादमिक नेटवर्क कार्यक्रम की विश्व पहल के तहत अब तक दक्षिण अफ्रीका से 17 प्रतिष्ठित फैकल्टी सदस्यों का आगमन हुआ है।


    दोनों देशों के बीच शिक्षा क्षेत्र में आपसी सहयोग के विभिन्न पक्षों के विषय में एक समग्र सहयोग-समझौते पर बातचीत चल रही है।


    *****


    आर.के.मीणा/आरएनएम/एएम/जेके/एकेपी/सीएस/एमएस –26 45


    

    
    (Release ID: 1583091) Visitor Counter : 108
    
    
      Read this release in: English , Urdu