      वित्‍त मंत्रालय

      सीबीडीटी ने ‘डीआईएन’ की अवधारणा पर अमल कर टैक्‍स प्रशासन में पारदर्शिता सुनिश्चित करने के लिए एक और अहम कदम उठाया
      Posted On: 14 AUG 2019 3:56PM by PIB Delhi


    टैक्‍स यानी कर प्रशासन में और ज्‍यादा पारदर्शिता सुनिश्चित करने के साथ-साथ सेवाएं मुहैया कराने में बेहतरी लाने के लिए आयकर विभाग के लगभग सभी नोटिस और आदेश (ऑर्डर) आयकर बिजनेस एप्‍लीकेशन (आईटीबीए) प्‍लेटफॉर्म पर इलेक्‍ट्रॉनिक तरीके से सृजित किए जाते रहे हैं। हालांकि , यह जानकारी केंद्रीय प्रत्‍यक्ष कर बोर्ड (सीबीडीटी) के संज्ञान में लाई गई है कि कुछ ऐसे उदाहरण हैं जिनके तहत नोटिस , ऑर्डर , सम्‍मन , पत्र और किसी अन्‍य तरह के पत्राचार (यहां इसका उल्‍लेख ‘ संचार ’ के रूप में किया गया है ) को मैनुअल ढंग से जारी किया गया है और इनके अंतर्गत इस तरह के संचार का कोई समुचित अंकेक्षित रिकॉर्ड नहीं रखा गया है।


    इस तरह की पुनरावृत्ति को टालने और सभी तरह के संचार या पत्राचार का समुचित अंकेक्षित रिकॉर्ड रखने के लिए सीबीडीटी ने ऐसे कुछ पैमाने तय किए हैं जिनके तहत यह निर्दिष्‍ट किया गया है कि किसी भी आयकर प्राधिकरण द्वारा करदाता (जिसकी आय का आकलन किया जाना है) अथवा किसी अन्‍य व्‍यक्ति को आकलन , अपील , वैधानिक या किसी अन्‍य तरह के ऑर्डर , छूट , तहकीकात , जांच , सूचनाओं के सत्‍यापन , पेनाल्‍टी , अभियोजन , संशोधन , मंजूरी इत्‍यादि से संबंधित संचार आखिरकार किस तरह से संप्रेषित किये जाएंगे। 1 अक्टूबर , 2019 को या उसके बाद जारी किए जानेवाले इस तरह के सभी संचार या पत्राचार पर कंप्‍यूटर द्वारा सृजित दस्‍तावेज पहचान संख्‍या (डीआईएन) को बाकायदा दर्ज करना होगा।


    सीबीडीटी ने अपवादस्‍वरूप उन परिस्थितियों को भी निर्दिष्ट किया है , जिनमें संबंधित पत्राचार को मैनुअल तरीके से जारी किया जा सकता है। हालांकि , इसके लिए बताए गए कारण को लिखित में दर्ज करना होगा और इसके साथ ही आयकर विभाग के संबंधित मुख्‍य आयुक्‍त/महानिदेशक से लिखित में पूर्व मंजूरी लेनी होगी और मंजूरी वाली तिथि को भी अंकित करना होगा। ऐसा कोई भी पत्राचार या संचार जो निर्दिष्‍ट दिशा-निर्देशों के अनुरूप नहीं होगा उन्‍हें अवैध माना जाएगा और यह समझा जाएगा कि इसे कभी जारी ही नहीं किया गया है।सीबीडीटी ने समयसीमा के साथ-साथ वह प्रक्रिया भी निर्धारित कर दी है जिसके तहत मैनुअल तरीके से जारी किए गए इस तरह के संचार को सुव्‍यवस्थित करना होगा और इसके साथ ही आयकर विभाग के प्रधान महानिदेशक (प्रणाली) को सूचित करना होगा।


    इसके अलावा कर आकलन से जुड़े सभी ऐसे लंबित मामलों , जिनमें उपर्युक्‍त सर्कुलर जारी करने से पहले ही नोटिस को मैनुअल तरीके से जारी कर दिया गया था , की पहचान की जाएगी और भेजे गए संबंधित नोटिस को आईटीबीए द्वारा 31 अक्‍टूबर , 2019 तक अपलोड किया जाएगा।


    यह आधिकारिक कार्यवाही में जवाबदेही सुनिश्चित करते हुए करदाताओं को बेहतर सेवाएं मुहैया कराने की दिशा में सीबीडीटी द्वारा उठाया गया एक अन्‍य महत्‍वपूर्ण कदम है।


    ***


    आर.के.मीणा/आरएनएम/एएम/आरआरएस/एसएस- 24 68
    

    
    (Release ID: 1582100) Visitor Counter : 81