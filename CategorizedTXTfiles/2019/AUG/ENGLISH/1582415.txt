      Prime Minister's Office

      PM Modi's message to the Nation on the 100th birth anniversary of Dr. Vikram Sarabhai on 13 August, 2019
      Posted On: 13 AUG 2019 8:50PM by PIB Delhi


    नमस्‍कार.. आज हम सभी भारतीयों के लिए एक विशेष अवसर है। जब हम डॉक्‍टर विक्रम साराभाई की 100वीं जन्‍म जंयती मना रहे हैं, शताब्‍दी मना रहे हैं। ये अवसर एक ऐसे समय पर आया है जब भारत चंद्रमा पर उतरने जा रहा है। अगले महीने जब विक्रम लैंडर चंद्रमा की सतह पर उतरेगा तो ये 130 करोड़ देशवासियों की तरफ से डॉक्‍टर साराभाई को एक विशेष श्रद्धांजलि होगी।


    साथियों, मुझे खुशी है कि भारत सरकार के दो विभाग Space department और दूसरा Nuclear Energy Department ये दोनों मिलकर के इस जन्‍मशती का आयोजन कर रहे हैं। मैं इसके लिए दोनों विभागों को बधाई देता हूं। इस साल जनवरी में ही मुझे अहमदाबाद में उनकी प्रतिमा का अनावरण करने का अवसर मिला था।


    साथियों, अहमदाबाद जन्‍मभूमि के साथ-साथ उनकी कर्मभूमि भी रहा है। अहमदाबाद में Physical Research Laboratory, Space Application Centre, Textile Industry Research Association, Indian Institute of Management उस कालखंड में जो कुछ भी निर्माण हुआ, उसमें उनकी भी भूमिका रही।


    साथियों, डॉक्‍टर साराभाई को वैज्ञानिक समुदाय भलीभांति जानता है। ये भी आवश्‍यक है कि आज की पीढ़ी के लिए उनकी प्रेरणादायी जीवन के बारे में जानना बहुत उपयोगी होगी। डॉक्‍टर विक्रम साराभाई को बचपन में ही विज्ञान की बारीकियां और मशीन की दुनिया ने आकर्षित किया। ठीक उसी प्रकार हमारे आस-पास अनेक ऐसी प्रतिभाएं हैं जो उनसे और ऐसे महापुरुषों से सीख सकती हैं। डॉक्‍टर सी.वी. रमन के मार्गदर्शन में बचपन में ही विज्ञान के प्रति डॉक्‍टर साराभाई का आकर्षण बढ़ा है और यही आकर्षण भारत के वैज्ञानिक भविष्‍य का मिशन बन गया। उसी तरह आज की पीढ़ी को भी अपने लक्ष्‍य तय करने में अनेक महापुरुषों से प्रेरणा मिल सकती है।


    साथियों, डॉक्‍टर साराभाई पूरी तरह से आश्‍वस्‍त थे कि भारत के विकास का रास्‍ता विज्ञान और टेक्‍नोलॉजी के जरिए ही निर्मित होगा। वे कहते थे कि अगर देश और दुनिया में हमें अपनी सार्थक भूमिका निभानी है तो जनता की, समाज की हर समस्‍या के समाधान के लिए आधुनिक टेक्‍नोलॉजी के उपयोग में हम किसी से पीछे न रहें। उनके इसी विजन ने आज भारत को science और technology के क्षेत्र में बड़ी ताकत बनाने में अहम भूमिका निभाई है। Space Technology हो या फिर Nuclear Technology आज इन दोनों का उपयोग हम भारत के सामान्‍य जन की सुविधा और सुरक्षा के लिए कर पा रहे हैं।


    साथियों, Science और Technology को जन सरोकार से उन्‍होंने कैसे जोड़ा इसका बेहतरीन उदाहरण है site program, SITE, सैटेलाइट और टेलीविजन को शिक्षा से जोड़ने का पहला सफल प्रयास डॉक्‍टर साराभाई ने ही किया। इसी से प्रेरित होकर गुजरात के खेड़ा से communication project चला और देखते ही देखते भारत में सैटेलाइट से शिक्षा का माध्‍यम विकसित होता चला गया।


    साथियों, आज हर भारतवासी अपनी वैज्ञानिक क्षमताओं पर गर्व करता है। लेकिन कल्‍पना कीजिए कि डॉक्‍टर होमी भाभा के निधन से देश के विज्ञान जगत में जो खालीपन आ गया था उसको भरना कितना मुश्किल रहा होगा। डॉक्‍टर साराभाई ने उस void को भरा ही अपनी कुशलता से, अपनी नेतृत्‍व क्षमता से। हमारे परमाणु और अंतरिक्ष कार्यक्रमों को नया आयाम दिया है। यही कारण है कि जिस रॉकेट को उन्‍होंने थुंबा से छोड़ा था वो आज अलग-अलग स्‍वरूप लेता हुआ हमें चांद और मंगल तक पहुंचा रहा है। आज स्‍पेस में भारत की हर उपलब्धि को पूरी दुनिया चकित होकर के देख रही है, प्रशंसा से भरी हुई है।


    साथियों, डॉक्‍टर साराभाई एक महान वैज्ञानिक तो थे ही, एक बेहतरीन इंसान और अंतर्मन से वे शिक्षक भी थे। वे कितने भी व्‍यस्‍त रहें लेकिन विद्यार्थियों के लिए हमेशा समय निकालते थे। उनका ये दृढ़ विश्‍वास था कि नए भारत का निर्माण कुशल और सक्षम वैज्ञानिकों की नई पीढ़ी ही करेगी। आज जब आप सभी को, देश के हर वैज्ञानिक को देश देखता है तो महसूस होता है कि डॉक्‍टर विक्रम साराभाई कितने दूरदर्शी थे। वो विज्ञान के लिए समर्पित सिपाही तो थे ही, उन्‍होंने भारतीय संस्‍कृति और संस्‍कृ‍त भाषा को भी प्रोत्‍साहित किया। भारतीय दर्शन की उन्‍हें गहरी समझ थी। वे कहते थे कि कर्मण्‍येवाधिकारस्‍ते का सिद्धांत, objectivity और detachment का आधार है जो वैज्ञानिकों के लिए बहुत जरूरी है।


    साथियों, डॉक्‍टर साराभाई के जीवन की सीख बिल्‍कुल स्‍पष्‍ट है, हमारे पास जो क्षमता है, कौशल है वो तब तक अधूरा है जब तक उससे समाज का, देश का हित न हो। यही कारण है कि विज्ञान और टेक्‍नोलॉजी के हर विद्यार्थी से मेरी अपेक्षा रहती है कि वो समाज की समस्‍याओं को समझे और उसके समाधान के लिए Innovation करे, आविष्‍कार करे। डॉक्‍टर साराभाई एक बहुत बड़ी विरासत छोड़कर के गए हैं, ये हम सभी का दायित्‍व है कि इस विरासत को जन-जन तक पहुंचाए ताकि युवा पीढ़ी प्रेरित हो सके और अपने ज्ञान से, कर्म से , देश का ही नहीं बल्कि पूरी मानवता का भविष्‍य संवार सके।


    मैं आज देशभर के सभी लोगों से खासकर विद्यार्थियों से, स्‍कूल-कॉलेज में पढ़ने वाले सभी छात्र-छात्राओं से आग्रह करता हूं कि इसरो के Online Space Quiz, उसमें जरूर हिस्‍सा लें। 10 अगस्‍त से ये Quiz शुरू हो चुकी है और 20 अगस्‍त तक चलेगी। इस competition में प्रत्‍येक राज्‍य से दो विजेताओं को 7 सितंबर को हरिकोटा आमंत्रित किया जाएगा। वो उस ऐतिहासिक पल के साक्षी बनेगें जब चंद्रयान-2 , चंद्रमा पर उतरेगा।


    इस अवसर पर डॉक्‍टर विक्रम साराभाई की स्‍मृति में सिक्‍कों, फोटो एलबम और अंतरिक्ष में भारत की उपलब्धियों पर संग्रहणीय पुस्‍तक के प्रकाशन के लिए भी मैं अंतरिक्ष और परमाणु ऊर्जा विभाग को बधाई देता हूं।


    एक बार फिर डॉक्‍टर विक्रम साराभाई को मैं आदरपूर्वक श्रद्धांजलि अर्पित करता हूं।


    बहुत-बहुत धन्‍यवाद आप सबका।


    *****


    वीआरआरके/एसएच/बीएम/एमएस

    
    
    (Release ID: 1582415) Visitor Counter : 462
    
    
      Read this release in: Assamese , Bengali , Punjabi