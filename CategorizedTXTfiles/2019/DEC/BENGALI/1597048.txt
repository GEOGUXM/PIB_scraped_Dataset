      রাষ্ট্রপতিরসচিবালয়

      মহাত্মা গান্ধীর জন্মের সার্ধ শতবর্ষ উদযাপনের জন্য গঠিত জাতীয় কমিটির দ্বিতীয় বৈঠকে রাষ্ট্রপতি পৌরহিত্য করলেন
      Posted On: 20 DEC 2019 3:22PM by PIB Kolkata


    নয়াদিল্লি, ১৯ ডিসেম্বর, ২০১৯


    রাষ্ট্রপতি শ্রী রামনাথ কোবিন্দ বৃহস্পতিবার রাষ্ট্রপতি ভবনে মহাত্মা গান্ধীর জন্মের সার্ধ শতবর্ষ উদযাপনের জন্য গঠিত জাতীয় কমিটির দ্বিতীয় বৈঠকে পৌরহিত্য করেন।


    এই উপলক্ষে রাষ্ট্রপতি বলেন, বিগত দেড় বছর ধরে মহাত্মা গান্ধীর বাণী দেশ জুড়ে এবং বিদেশে জাতীয় কমিটির নজরদারিতে যেভাবে ছড়িয়ে পড়ছে তা যথেষ্ট আনন্দের বিষয়। তিনি বলেন, প্রধানমন্ত্রী শ্রী নরেন্দ্র মোদী গান্ধীজির স্বচ্ছতার এজেন্ডাকে একটি জন-আন্দোলনের রূপ দিয়েছেন। এর ফলে, মহাত্মাজি যে স্বচ্ছ ভারতের স্বপ্ন দেখতেন তা পাঁচ বছরের কম সময়ে বাস্তবায়িত হয়েছে। দেশ জুড়ে খোলা স্থানে শৌচকর্ম দূর করার ক্ষেত্রে যে সাফল্য অর্জিত হয়েছে, তা সংঘবদ্ধ প্রয়াসের উদাহরণ। বিগত কয়েক মাস ধরে একবার ব্যবহারযোগ্য প্লাস্টিক থেকে আমাদের পরিবেশের ক্ষতি সম্পর্কে সচেতনতা গড়ে তোলার লক্ষ্যে নানা উদ্যোগ নেওয়া হয়েছে।


    রাষ্ট্রপতি বলেন, সমসাময়িক বিভিন্ন চ্যালেঞ্জের মোকাবিলায় সাফল্য পেতে হলে গান্ধী দর্শন গ্রহণ করা প্রয়োজন। আজ শান্তি, সাম্য, অহিংসার প্রশ্নে সারা বিশ্বে গান্ধীজির দর্শন অত্যন্ত প্রাসঙ্গিক। বৈজ্ঞানিকরা আমাদের গ্রহের পরিবেশের বিষয়ে যে ভবিষ্যদ্বাণী করছেন, গান্ধীজি সে বিষয়ে আগেই অবগত ছিলেন। শ্রী কোবিন্দ বিদেশ দপ্তরের সঙ্কলিত সংস্কৃতি মন্ত্রক থেকে প্রকাশিত একটি বইয়ের প্রথম কপি গ্রহণ করেন। এই বইটিতে বিশ্বের ১২৬ জন বিশিষ্ট ব্যক্তি গান্ধীজির শিক্ষা সম্পর্কে তাঁদের অভিজ্ঞতার কথা লিখেছেন। প্রধানমন্ত্রী আনুষ্ঠানিকভাবে এই বইটির প্রকাশ করেন।


    জাতীয় ও আন্তর্জাতিক স্তরে মহাত্মা গান্ধীর জন্মের সার্ধ শতবর্ষ উদযাপন উপলক্ষে এই জাতীয় কমিটি গঠন করা হয়। কমিটিতে উপ-রাষ্ট্রপতি, প্রধানমন্ত্রী, সমস্ত রাজ্যের মুখ্যমন্ত্রী, বিভিন্ন রাজনৈতিক দলের প্রতিনিধি, গান্ধীবাদী, দার্শনিক সহ সমাজের সর্বস্তরের মানুষরা রয়েছেন। এই কমিটিতে রাষ্ট্রসঙ্ঘের দুই প্রাক্তন মহাসচিব মিঃ বান কি মুন ও মিঃ কোফি আন্নান সহ নয়জন আন্তর্জাতিক সদস্য রয়েছেন।


    CG/CB/DM

    
    
    (Release ID: 1597048) Visitor Counter : 10
    
    
      Read this release in: English