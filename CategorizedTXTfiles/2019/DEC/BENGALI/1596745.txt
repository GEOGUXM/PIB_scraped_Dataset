      অর্থমন্ত্রক

      ভারতীয় জীবন বিমা নিগম দেশের পরিকাঠামো উন্নয়নে বিনিয়োগ করছে : টি সি সুশীল কুমার
      Posted On: 17 DEC 2019 5:21PM by PIB Kolkata


    কলকাতা, ১৭ ডিসেম্বর, ২০১৯


    ভারতীয় জীবন বিমা নিগম (এলআইসি) দেশের পরিকাঠামো ক্ষেত্রে বিনিয়োগ করে চলেছে বলে জানালেন এলআইসি-র ম্যানেজিং ডিরেক্টর শ্রী টি সি সুশীল কুমার। পশ্চিমবঙ্গে বর্তমানে মোট বিনিয়োগের পরিমাণ দাঁড়িয়েছে ১ লক্ষ ৪১ হাজার ৩৬৪ কোটি টাকা। গত অর্থ বছরে এলআইসি এ রাজ্যে ১৪,৬৯০ কোটি টাকা বিনিয়োগ করেছিল। দীর্ঘমেয়াদি এবং স্বল্পমেয়াদি বাজারে অস্থিরতা থাকা সত্ত্বেও এলআইসি চলতি আর্থিক বছরে ১৬ হাজার কোটি টাকা লাভ করেছে শেয়ার বাজারে লগ্নির মাধ্যমে। শিলিগুড়িতে আয়োজিত পশ্চিমবঙ্গ, অসম, অরুণাচল প্রদেশ, মণিপুর, মেঘালয়, মিজোরাম, নাগাল্যান্ড, সিকিম এবং ত্রিপুরার আঞ্চলিক উপদেষ্টা বোর্ডের সভায় একথা জানান তিনি।


    শ্রী কুমার বলেন, চলতি আর্থিক বছরে জীবন বিমা শিল্প একটি নতুন রেকর্ড গড়েছে। এলআইসি বিজনেস প্রিমিয়াম থেকে আয় করেছে ১ কোটি ২০ লক্ষ টাকা। সাধারণ মানুষের মধ্যে জীবন বিমা সচেতনতা গড়ে তুলতে এলআইসি গুরুত্বপূর্ণ ভূমিকা নিয়েছে বলেও তিনি জানান। পূর্বাঞ্চলে এলআইসি-র পলিসি ২২ লক্ষেরও বেশি বিক্রি হয়েছে। সর্বভারতীয় স্তরে খড়্গপুর বিভাগের মধ্যে কন্টাই শাখা ৪৭,৪৭৮টি পলিসি বিক্রি করেছে যা দেশের মধ্যে সর্বোচ্চ। কলকাতার ডেভেলপমেন্ট অফিসার শ্রী সোমনাথ ভট্টাচার্য ৩০ কোটি ৯০ লক্ষ টাকার ব্যবসা দিয়ে পূর্বাঞ্চলের মধ্যে প্রথম স্থান অধিকার করেছেন। উত্তর-পূর্ব ভারত এবং পশ্চিমবঙ্গ থেকে এলআইসি-র সংগৃহীত প্রিমিয়ামের পরিমাণ ৫৫৫ কোটি টাকারও বেশি। কলকাতা এবং শহরতলিতে প্রিমিয়াম সংগ্রহ হয়েছে ২,২০০ কোটি টাকারও বেশি। এলআইসি-র মাধ্যমে ১০ হাজার নতুন কর্মসংস্থান সৃষ্টি হয়েছে।


    এলআইসি-র ম্যানেজিং ডিরেক্টর আরও বলেন, নতুন প্রজন্মের কাছে জীবন বিমার গুরুত্ব তুলে ধরতে একাধিক পদক্ষেপ নেওয়া হয়েছে। দ্রুত প্রাপ্য মেটানো, অনলাইন প্ল্যাটফর্মের উন্নতি, ব্যবসায়িক সততা এবং দ্রুত সমস্যার সমাধানে এলআইসি একাধিক উদ্যোগ নিয়েছে বলেও শ্রী কুমার জানান।


    CG/SS/DM

    
    
    (Release ID: 1596745) Visitor Counter : 4