      স্বরাষ্ট্র মন্ত্রক

      সামুদ্রিক ঘুর্ণিঝড় ‘বুলবুল’-এর দরুণ ক্ষতিগ্রস্ত পশ্চিমবঙ্গ ও ওড়িশাকে রাজ্য বিপর্যয় ত্রাণ তহবিল থেকে যথাক্রমে ৪১৪ কোটি ৯০ লক্ষ টাকা ও ৫৫২ কোটি টাকা দেওয়া হয়েছে
      Posted On: 03 DEC 2019 7:32PM by PIB Kolkata


    নয়াদিল্লি, ৩ ডিসেম্বর, ২০১৯


    সামুদ্রিক ঘুর্ণিঝড় ‘বুলবুল’-এর প্রভাবে জীবনহানি ও সম্পত্তির ক্ষয়ক্ষতি সম্পর্কিত প্রশ্নের লিখিত জবাবে স্বরাষ্ট্র প্রতিমন্ত্রী শ্রী জি কিষাণ রেড্ডি লোকসভায় জানিয়েছেন, প্রাথমিক হিসাব অনুযায়ী পশ্চিমবঙ্গ সরকারের পক্ষ থেকে রাজ্যে ১১ জন ব্যক্তির মৃত্যুর পাশাপাশি ৩৫ লক্ষ ৫৭ হাজার মানুষ ক্ষতিগ্রস্ত হয়েছেন বলে জানানো হয়েছে। অন্যদিকে, ওড়িশা সরকারের পক্ষ থেকে প্রাণহানির খবর না জানানো হলেও ৩৮ লক্ষ ৮ হাজার মানুষ এই ঘুর্ণিঝড়ে প্রভাবিত হয়েছেন বলে কেন্দ্রকে জানানো হয়েছে। শ্রী রেড্ডি আরও বলেন, ‘বুলবুল’-এর প্রভাবে সড়ক, সেতু, বাড়ি-ঘরের মতো পরিকাঠামোয় ব্যাপক ক্ষয়ক্ষতির রিপোর্ট পাঠানো হয়েছে।


    কেন্দ্রীয় সরকারের পক্ষ থেকে ক্ষতিগ্রস্ত দুটি রাজ্যকে ত্রাণ প্যাকেজ ও অন্যান্য সহায়তাদান প্রসঙ্গে মন্ত্রী জানান, চলতি বছরের পয়লা এপ্রিল পর্যন্ত রাজ্য বিপর্যয় মোকাবিলা তহবিলের আওতায় ওড়িশাকে ৪৪৭ কোটি ৫২ লক্ষ টাকা এবং পশ্চিমবঙ্গকে ২৬৪ কোটি ৭০ লক্ষ টাকা দেওয়া হয়েছে। এছাড়া, ২০১৯-২০-তে সহায়তাবাবদ কেন্দ্রের অংশ হিসেবে পশ্চিমবঙ্গকে ৪১৪ কোটি ৯০ লক্ষ টাকা এবং ওড়িশাকে ৫৫২ কোটি টাকা ইতিমধ্যেই দেওয়া হয়েছে। জাতীয় বিপর্যয় মোকাবিলা তহবিল থেকেও নীতি-নির্দেশিকা মেনে অতিরিক্ত আর্থিক সহায়তা দেওয়া হয়ে থাকে।


    শ্রী রেড্ডি আরও জানান, ঘুর্ণিঝড় ‘বুলবুল’ পরবর্তী সময়ে কেন্দ্রীয় সরকার পশ্চিমবঙ্গ ও ওড়িশা দুই রাজ্যের জন্যই আন্তঃমন্ত্রক কেন্দ্রীয় দল গঠন করে। কেন্দ্রীয় দলগুলি ইতিমধ্যেই দুই রাজ্যের ক্ষতিগ্রস্ত এলাকাগুলি ঘুরে দেখে এসেছে। তবে, কোন রাজ্য সরকারই জাতীয় বিপর্যয় ত্রাণ তহবিল থেকে অতিরিক্ত অর্থ সহায়তার প্রস্তাব মন্ত্রকের কাছে জমা দেয়নি। তিনি আরও জানান, বিপর্যয় মোকাবিলার প্রাথমিক দায়িত্ব সংশ্লিষ্ট রাজ্য সরকারের। তবে, বিপর্যয়জনিত পরিস্থিতির কার্যকর মোকাবিলায় যাবতীয় সহায়তার জন্য কেন্দ্রীয় সরকার রাজ্যগুলিকে সবরকম সহায়তা দিয়ে থাকে।


    CG/BD/DM

    
    
    (Release ID: 1594784) Visitor Counter : 7
    
    
      Read this release in: English