      ভারীশিল্পএবংরাষ্ট্রায়ত্তসংস্থাবিষয়কমন্ত্রক

      কেন্দ্রীয় রাষ্ট্রায়ত্ত সংস্থাগুলিকে ‘রত্ন’ মর্যাদা প্রদান
      Posted On: 03 DEC 2019 3:29PM by PIB Kolkata


    নয়াদিল্লি, ৩ ডিসেম্বর, ২০১৯


    রাষ্ট্রায়ত্ত সংস্থাগুলিকে মহারত্ন, নবরত্ন ও মিনিরত্ন মর্যাদা প্রদানের ক্ষেত্রে একাধিক শর্তাবলী রয়েছে। কেন্দ্রীয় সরকার এই সমস্ত শর্তাবলী যথাযথভাবে পূরণের ভিত্তিতে ‘রত্ন’ মর্যাদা প্রদান করে থাকে। মহারত্ন মর্যাদার জন্য রাষ্ট্রায়ত্ত সংস্থাগুলিকে আগে থেকেই নবরত্ন মর্যাদাপ্রাপ্ত হতে হবে। ভারতীয় স্টক এক্সচেঞ্জে নথিভুক্ত হওয়ার পাশাপাশি সেবির নিয়ম-নীতি অনুযায়ী ন্যূনতম সরকারি শেয়ার থাকতে হবে। বিগত তিন বছরে ২৫ হাজার কোটি টাকার বেশি বার্ষিক লেনদেন করতে হবে। একইভাবে বিগত তিন বছরে বার্ষিক মোট মুনাফার পরিমাণ হতে হবে ১৫ হাজার কোটি টাকার বেশি। এছাড়াও, বিগত তিন বছরে কর প্রদানের পর বার্ষিক নেট মুনাফা হতে হবে ৫ হাজার কোটি টাকার বেশি। এমনকি, সংশ্লিষ্ট সংস্থার দেশে-বিদেশে ব্যবসায়িক কাজকর্মের পাশাপাশি, অগ্রণী সংস্থা হিসেবে পরিচিতি থাকতে হবে।


    রাষ্ট্রায়ত্ত সংস্থাগুলিকে নবরত্ন মর্যাদা প্রদানের শর্তাবলীর মধ্যে রয়েছে সংশ্লিষ্ট সংস্থাগুলির তফশীল ‘এ’ অনুযায়ী মিনিরত্ন ১ মর্যাদা থাকতে হবে এবং বিগত পাঁচ বছরের মধ্যে তিন বছরে সংস্থাটিকে ‘এক্সেলেন্ট’ বা উৎকর্ষ সংস্থা রূপে পরিগণিত হতে হবে। মউ রেটিং বা সমঝোতাপত্র স্বাক্ষরের ক্ষেত্রে ‘ভেরি গুড’ বা খুব ভালো সংস্থায় উন্নীত হতে হবে। এছাড়াও, মুনাফা, উৎপাদন খরচ বা পরিষেবা খাতে খরচ, লেনদেন, শেয়ার প্রতি আয় সহ বিভিন্ন ক্ষেত্রে ১০০-র মধ্যে ৬০ বা তার বেশি পয়েন্ট অর্জন করতে হবে। এই শর্তগুলি পূরণ করলে সংশ্লিষ্ট সংস্থাটিকে নবরত্ন মর্যাদা দেওয়া যায়।


    মিনিরত্ন মর্যাদা প্রদানের ক্ষেত্রে শর্তাবলীর মধ্যে রয়েছে সংশ্লিষ্ট সংস্থাটিকে বিগত তিন বছর ধরে মুনাফা অর্জন করতে হবে। একইসঙ্গে, তিন বছরের মধ্যে অন্তত একবার কর দাখিলের পূর্বে মুনাফার পরিমাণ থাকতে হবে ৩০ কোটি টাকা বা তার বেশি। সেইসঙ্গে, সংস্থার মোট সম্পদের অবস্থাও ইতিবাচক রাখতে হবে। শর্তাবলীতে আরও উল্লেখ রয়েছে, সংশ্লিষ্ট সংস্থার ঋণ পরিশোধ বা সুদ পরিশোধের ক্ষেত্রে ব্যর্থ হওয়া চলবে না। এমনকি, সরকারের বাজেট সহায়তার ওপরও নির্ভরশীল হওয়া চলবে না।


    লোকসভায় প্রশ্নোত্তর পর্বে এক লিখিত জবাবে আজ এই তথ্য দেন ভারী শিল্প ও রাষ্ট্রায়ত্ত উদ্যোগ মন্ত্রী শ্রী প্রকাশ জাভড়েকর। তিনি আরও জানান, বর্তমানে কেন্দ্রীয় মহারত্ন মর্যাদাপ্রাপ্ত রাষ্ট্রায়ত্ত সংস্থার সংখ্যা ১০, নবরত্ন মর্যাদাপ্রাপ্ত সংস্থার সংখ্যা ১৪ এবং মিনিরত্ন সংস্থার সংখ্যা ৭৩।


    CG/BD/DM

    
    
    (Release ID: 1594682) Visitor Counter : 4
    
    
      Read this release in: English