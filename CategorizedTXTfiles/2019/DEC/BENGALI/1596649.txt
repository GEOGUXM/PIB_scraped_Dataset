      অর্থমন্ত্রক

      আর্থিক ক্ষেত্র ও মূলধনী বাজারের প্রতিনিধিদের সঙ্গে অর্থমন্ত্রীর প্রাক্‌-বাজেট আলোচনা
      Posted On: 16 DEC 2019 6:17PM by PIB Kolkata


    নয়াদিল্লি , ১৬ ডিসেম্বর , ২০১৯


    কেন্দ্রীয় অর্থ ও কর্পোরেট বিষয়ক মন্ত্রী শ্রীমতী নির্মলা সীতারমন আজ এখানে আসন্ন ২০২০-২১ সাধারণ বাজেটের ব্যাপারে আর্থিক ক্ষেত্র ও মূলধনী বাজারের প্রতিনিধিদের সঙ্গে এক বৈঠক করেন। বৈঠকে ব্যাঙ্ক থেকে ঋণ সহায়তা গ্রহণ, রাষ্ট্রায়ত্ত ব্যাঙ্কগুলিতে পরিচালনগত পরিবর্তন, এক কার্যকর বন্ড বাজার গড়ে তোলা আংশিক ঋণ নিশ্চয়তা প্রকল্পের সুযোগ-সুবিধা, রিয়েল এস্টেট ক্ষেত্রে বিকল্প বিনিয়োগ তহবিল সহ ব্যাঙ্ক বহির্ভূত আর্থিক প্রতিষ্ঠানগুলির বোঝা লাঘব করার মতো একাধিক বিষয়ে আলোচনা হয়।


    ভারতীয় বাজার ব্যবস্থায় আর্থিক লেনদেন বাড়াতে আর্থিক ক্ষেত্র ও মূলধনী বাজারের প্রতিনিধিরা ব্যাঙ্ক থেকে ঋণ গ্রহণ বৃদ্ধি সহ , রিস্ক ক্যাপিটাল ইস্যু, ব্যাঙ্ক বহির্ভূত আর্থিক প্রতিষ্ঠানগুলির কাজকর্মে উন্নতি, বিকল্প বিনিয়োগ তহবিল, মিউচ্যুয়াল ফান্ড, জিএসটি হার কমিয়ে লিজ ব্যবস্থাকে উৎসাহিত করা এবং কেওয়াইসি পদ্ধতিকে আরও সুবিন্যস্ত করা সম্পর্কে একাধিক পরামর্শ পেশ করেন। স্ট্যান্ড আপ ইন্ডিয়া প্রকল্পে বেসরকারি ব্যাঙ্কগুলি থেকে আরও সহায়তা দেওয়ার ব্যাপারেও প্রস্তাব দেওয়া হয়েছে।


    বৈঠকে অর্থ প্রতিমন্ত্রী শ্রী অনুরাগ ঠাকুর , অর্থ সচিব শ্রী রাজীব কুমার, আর্থিক বিষয়ক সচিব শ্রী অতনু চক্রবর্তী, রাজস্ব সচিব শ্রী অজয় ভূষণ পান্ডে সহ মন্ত্রকের উচ্চ পদস্থ আধিকারিকরা উপস্থিত ছিলেন। এছাড়া, রিজার্ভ ব্যাঙ্কের ডেপুটি গভর্নর শ্রী এন এস বিশ্বনাথন, ভারতীয় স্টেট ব্যাঙ্কের চেয়ারম্যান শ্রী রজনীশ কুমার, পাঞ্জাব ন্যাশনাল ব্যাঙ্কের কার্যনির্বাহী নির্দেশক শ্রী এল ভি প্রভাকর, ভারতীয় জীবন বিমা নিগমের চেয়ারম্যান শ্রী এম আর কুমার, বন্ধন ব্যাঙ্কের এমডি এবং সিইও শ্রী চন্দ্রশেখর ঘোষ সহ অন্যান্য ব্যক্তিরা উপস্থিত ছিলেন।


    CG/BD/SB

    
    
    (Release ID: 1596649) Visitor Counter : 3
    
    
      Read this release in: English