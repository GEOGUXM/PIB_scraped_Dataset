      অর্থমন্ত্রক

      ট্রেড ইউনিয়ন ও শ্রমিক সংগঠনগুলির প্রতিনিধিদের সঙ্গে অর্থমন্ত্রীর প্রাক্‌-বাজেট আলোচনা
      Posted On: 19 DEC 2019 6:15PM by PIB Kolkata


    নয়াদিল্লি , ১৯ ডিসেম্বর , ২০১৯


    কেন্দ্রীয় অর্থ ও কর্পোরেট বিষয়ক মন্ত্রী শ্রীমতী নির্মলা সীতারমন আজ নতুন দিল্লিতে ট্রেড ইউনিয়ন ও শ্রমিক সংগঠনগুলির প্রতিনিধিদের সঙ্গে পঞ্চম প্রাক্‌-বাজেট আলোচনায় বসেন । আসন্ন ২০২০-২১ সাধারণ বাজেটের প্রেক্ষিতে এ ধরণের বৈঠকগুলির অত্যন্ত তাৎপর্য রয়েছে। বৈঠকে ট্রেড ইউনিয়ন ও শ্রমিক সংগঠনগুলির প্রতিনিধিরা শ্রম ও কর্মসংস্থান সংক্রান্ত বিভিন্ন বিষয়ে তাঁদের দৃষ্টিভঙ্গী ও মতামত জানান। এছাড়াও, দক্ষতা, পুনরায় দক্ষতা প্রশিক্ষণ এবং শ্রমিক শ্রেণীর দক্ষতার মানোন্নয়ন নিয়ে আলোচনা হয়েছে। শ্রমিক শ্রেণীর স্বার্থে কর্মসংস্থানের সুযোগ বৃদ্ধির পাশাপাশি, ন্যূনতম মজুরি নিশ্চিত করার বিষয়গুলিও বৈঠকে উত্থাপন করা হয়।


    বৈঠকে ট্রেড ইউনিয়ন ও শ্রমিক সংগঠনগুলির প্রতিনিধিরা সামাজিক নিরাপত্তা কর্মসূচিগুলিতে আরও বেশি সংখ্যক শ্রমিক শ্রেণীর মানুষকে অন্তর্ভুক্ত করার প্রয়োজনীয়তার কথা উল্লেখ করেন। কর্মসংস্থানের সুযোগ কমে যাওয়ায় উদ্বেগ প্রকাশ করে প্রতিনিধিরা বিভিন্ন ক্ষেত্রে চাহিদার ভিত্তিতে শ্রমিক শ্রেণীর পুনরায় দক্ষতা প্রশিক্ষণের উদ্যোগ নেওয়ার জন্য মন্ত্রকের প্রতি আহ্বান জানান। এমজিনারেগা কর্মসূচিতে তহবিল বরাদ্দ বৃদ্ধির পাশাপাশি, শ্রমিকদের কর্মদিবস বৃদ্ধিরও দাবি জানানো হয়। অসংগঠিত ক্ষেত্রের শ্রমিকদের স্বার্থে সামাজিক কল্যাণমূলক কর্মসূচিগুলি আরও বিন্যস্ত করার কথা উল্লেখ করে প্রতিনিধিরা শ্রমিক শিল্প সম্পর্ক, কর্ম ক্ষেত্রে সুরক্ষা ও সামাজিক নিরাপত্তার মতো বিষয়গুলিতে বিধি দ্রুত চূড়ান্ত করার আবেদন জানান। এই বৈঠকে অর্থ প্রতিমন্ত্রী শ্রী অনুরাগ সিং ঠাকুর, অর্থ সচিব শ্রী রাজীব কুমার, অর্থনৈতিক বিষয় দপ্তরের সচিব শ্রী অতনু চক্রবর্তী, রাজস্ব সচিব শ্রী অজয় ভূষণ পান্ডে, মুখ্য অর্থনৈতিক উপদেষ্টা শ্রী কে ভি সুব্রহ্মোনিয়াম সহ শ্রম ও কর্মসংস্থান সচিব শ্রী হীরালাল সামারিয়া ও মন্ত্রকের উচ্চ পদস্থ আধিকারিকরা উপস্থিত ছিলেন।


    CG/BD/SB

    
    
    (Release ID: 1596980) Visitor Counter : 2
    
    
      Read this release in: English