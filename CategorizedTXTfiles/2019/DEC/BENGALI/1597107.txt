      খাদ্যপ্রক্রিয়াকরণশিল্পমন্ত্রক

      কৃষকদের আরও আরও রোজগার বাড়ানোর সুবিধা করে দেবে পিএমকেএসওয়াই দেশকে সুস্থ রাখার লক্ষ্যে জৈব চাষের ওপর গুরুত্ব আরোপ : রামেশ্বর তেলি
      Posted On: 20 DEC 2019 6:15PM by PIB Kolkata


    কলকাতা , ২০ ডিসেম্বর , ২০১৯


    খাদ্য প্রক্রিয়াকরণ শিল্পকে উৎসাহ দিতে সরকার বিভিন্ন উদ্যোগ নিয়েছে বলে জানিয়েছেন কেন্দ্রীয় খাদ্য প্রক্রিয়াকরণ প্রতিমন্ত্রী শ্রী রামেশ্বর তেলি। এর মাধ্যমে কর্মসংস্থানের সুযোগ বাড়বে পাশাপাশি, কৃষকের আয়ও বৃদ্ধি পাবে। কলকাতায় গতকাল ইন্ডিয়ান চেম্বার অফ কমার্স (আইসিসি) আয়োজিত প্রধানমন্ত্রী কিষাণ সম্পদ যোজনা (পিএমকেএসওয়াই) – এর এক কর্মশালার উদ্বোধন করে মন্ত্রী একথা জানান। খাদ্য প্রক্রিয়াকরণ শিল্পে পশ্চিমবঙ্গে বিপুল সম্ভাবনা রয়েছে বলে উল্লেখ করে তিনি বলেন, এক্ষেত্রে সুযোগের সদ্ব্যবহার এখনও করা হয়নি। কেন্দ্র এ বিষয়ে রাজ্যকে সম্পূর্ণ সহযোগিতা করবে বলে তিনি আশ্বাস দেন।


    দেশে জৈব চাষের গুরুত্বের কথা উল্লেখ করে মন্ত্রী জানান, তাঁর মন্ত্রক চাষীদের এ বিষয়ে উৎসাহিত করতে কর্মশালার আয়োজন করেছে। তিনি উদ্যোগপতি ও প্রগতিশীল কৃষকদের এই কর্মশালার সুযোগ গ্রহণের আহ্বান জানান, যাতে তাঁরা পিএমকেএসওয়াই – এর সুযোগগুলি পেতে পারেন। এই যোজনার আওতায় পরিকাঠামো, লজিস্টিক সহ বিভিন্ন ক্ষেত্রে সরকার ৩৫ থেকে ৭৫ শতাংশ খরচে সাহায্য করে থাকে। তপশিলি জাতি ও উপজাতিভুক্ত উদ্যোগপতিরা এই শিল্প করতে চাইলে তাঁদের ৫০ শতাংশ ভর্তুকির সংস্থান রয়েছে।


    পিএমকেএসওয়াই – এর আওতায় কৃষকের থেকে খুচরো ব্যবসায়ী পর্যন্ত একটি ‘সাপ্লাই চেন’ গড়ে তোলার লক্ষ্যে আধুনিক পরিকাঠামো তৈরি করা হয়। মেগা ফুড পার্ক, সুসংহত কোল্ড চেন, খাদ্য প্রক্রিয়াকরণ শিল্প স্থাপন ও তার প্রসার, শস্য মজুতকরণ, কৃষি-ভিত্তিক শিল্প ক্লাস্টার, খাদ্যের মান, মানবসম্পদ – সাতটি বিষয় এই প্রকল্পে স্থান পায় । ২০১৯ -২০ অর্থবর্ষে কৃষিজাত পণ্যের জন্য ৩১,৪০০ কোটি টাকা বিনিয়োগের সম্ভাবনা রয়েছে, যার ফলে ৩৩৪ লক্ষ মেট্রিক টন কৃষি পণ্য উৎপন্ন করা সম্ভব। এর আনুমানিক মূল্য ১,০৪,১২৫ কোটি টাকা। এর ফলে, ২০ লক্ষ কৃষক উপকৃত হবেন এবং ৫,৩০,৫০০ প্রত্যক্ষ/পরোক্ষ কর্মসংস্থানের সুযোগ সৃষ্টি হবে। এই অনুষ্ঠানে সাংসদ শ্রী সুভাষ সরকার, কলকাতা নাবার্ডের চিফ জেনারেল ম্যানেজার ডঃ সুব্রত মন্ডল, আইসিসি-র কৃষি-ভিত্তিক ব্যবসা কমিটির চেয়ারম্যান শ্রী শ্রীকান্ত গোয়েঙ্কা সহ বিশিষ্ট ব্যক্তিরা উপস্থিত ছিলেন।


    CG/CB/SB

    
    
    (Release ID: 1597107) Visitor Counter : 11
    
    
      Read this release in: English