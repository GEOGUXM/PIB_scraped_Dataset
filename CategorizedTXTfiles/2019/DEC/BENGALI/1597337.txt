      স্বরাষ্ট্র মন্ত্রক

      চন্ডীগড়ে সেন্ট্রাল ফরেন্সিক সায়েন্স ল্যাবোটরিতে অত্যাধুনিক প্রযুক্তিতে তৈরি ডিএনএ পরীক্ষাকেন্দ্রের উদ্বোধন করেছেন শ্রী নিত্যানন্দ রায়
      Posted On: 24 DEC 2019 2:14PM by PIB Kolkata


    নয়াদিল্লি, ২৪ ডিসেম্বর , ২০১৯


    চন্ডীগড়ে সেন্ট্রাল ফরেন্সিক সায়েন্স ল্যাবোটরিতে অত্যাধুনিক প্রযুক্তিতে তৈরি ডিএনএ পরীক্ষাকেন্দ্রের উদ্বোধন করেছেন কেন্দ্রীয় স্বরাষ্ট্র প্রতিমন্ত্রী শ্রী নিত্যানন্দ রাই। নির্ভয়া প্রকল্পের ৯৯.৭৬ কোটি টাকা ব্যয়ে এই অত্যাধুনিক প্রযুক্তির ডিএনএ পরীক্ষাকেন্দ্র গড়ে তোলা হয়েছে। এই পরীক্ষাকেন্দ্রে যৌন হেনস্হা এবং হত্যার তদন্ত কেন্দ্র, পিতৃত্ব পরিচয় অনুসন্ধান কেন্দ্র, মানব পরিচিতি অনুসন্ধান কেন্দ্র, মাইটোকনড্রিয়াল ডিএনএ ইউনিট রয়েছে। ডিএনএ পরীক্ষার অত্যাধুনিক সরঞ্জাম এবং উপকরণ রয়েছে এই পরীক্ষাকেন্দ্রে। প্রতি বছর এই অত্যাধুনিক ডিএনএ পরীক্ষাকেন্দ্র থেকে ২ হাজার কেস পরীক্ষা করা যাবে।


    অনুষ্ঠানে কেন্দ্রীয় স্বরাষ্ট্র প্রতিমন্ত্রী শ্রী নিত্যানন্দ রাই বলেন, এই ধরণের অত্যাধুনিক ডিএনএ পরীক্ষাকেন্দ্রে আগামীদিনে সমস্ত রাজ্য এবং কেন্দ্রশাসিত অঞ্চলেই গড়ে তোলা হবে, যাতে দ্রুততার সঙ্গে ফরেন্সিক পরীক্ষা করা সম্ভব হয়। তিনি আরও বলেন, মহিলাদের বিরুদ্ধে কোনরকম অপরাধ বরদাস্ত করা হবেনা। ফরেন্সিক সাক্ষ্য সংগ্রহের জন্য ব্যুরো অফ পুলিশ রিসার্চ অ্যান্ড ডেভেলপমেন্ট (বিপিআরডি)-তে বিশেষ প্রশিক্ষণের ব্যবস্হা করা হয়েছে। ইতিমধ্যেই ৬ হাজার ব্যক্তি এখানে প্রশিক্ষণ নিয়েছেন বলেও তিনি জানান।


    শ্রী রাই আরও বলেন, দেশে মহিলাদের নিরাপত্তায় কেন্দ্রীয় সরকার সবসময় গুরুত্ব দিয়ে এসেছে। এরজন্য আইন আরও শক্তিশালী করা হয়েছে, নেওয়া হয়েছে একাধিক পদক্ষেপ। মহিলাদের নিরাপত্তায় দেশজুড়ে ‘ ১১২ ’ জরুরি পরিষেবা লাইন চালু করা হয়েছে। দেশের ৮টি বড় শহরে ‘ নিরাপদ শহর ’ প্রকল্প নেওয়া হয়েছে বলেও তিনি জানান। এর পাশাপাশি প্রতিটি রাজ্যে ফরেন্সিক সায়েন্স ল্যাবোটরিগুলিকে আরও শক্তিশালী করা হচ্ছে। তিনি বলেন, দেশের সমস্ত পুলিশ স্টেশনে মহিলা সহায়তা ডেস্ক গড়ে তোলা হয়েছে। এমনকি সমস্ত জেলায় মানব পাচার রোধ কেন্দ্র গড়ে তোলা হয়েছে বলেও তিনি উল্লেখ করেন।


    ডিএনএ পরীক্ষার মাধ্যমে খুব দ্রুত যেকোনো জটিল সমস্যার সমাধান করা সম্ভব হয় এবং তদন্তে সঠিক দিশা পাওয়া যায়। কেন্দ্রীয় স্বরাষ্ট্র মন্ত্রক ডিরেক্টরেট অফ ফরেন্স সায়েন্স সার্ভিসের মাধ্যমে ভোপালে, গুয়াহাটি, চন্ডীগড়, হায়দ্রাবাদ, পুনে এবং কলকাতায় সেন্ট্রাল ফরেন্সিক সায়েন্স ল্যাবোটরি তৈরি করেছে।


    এদিনের অনুষ্ঠানে কেন্দ্র এবং রাজ্যের ফরেন্সিক সায়েন্স ল্যাবোটরির অধিকর্তা, বর্ষীয়ান পুলিশ আধিকারিক, বিভিন্ন হাসপাতাল ও বিশ্ববিদ্যালয়ের ডাক্তার এবং অধ্যাপকরাও উপস্হিত ছিলেন।


    CG/SS/NS

    
    
    (Release ID: 1597337) Visitor Counter : 15
    
    
      Read this release in: English