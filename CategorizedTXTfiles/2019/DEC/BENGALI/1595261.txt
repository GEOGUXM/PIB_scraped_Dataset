      প্রধানমন্ত্রীরদপ্তর

      হিন্দুস্হান টাইমস লিডারশিপ সামিটে প্রধানমন্ত্রীর ভাষণ
      Posted On: 06 DEC 2019 3:36PM by PIB Kolkata


    নয়াদিল্লি, ০৬ ডিসেম্বর , ২০১৯


    প্রধানমন্ত্রী শ্রী নরেন্দ্র মোদী আজ নতুন দিল্লীতে সপ্তদশ হিন্দুস্হান টাইমস লিডারশিপ সামিটে উদ্বোধনী ভাষণ দেন।


    প্রধানমন্ত্রী বলেন, যেকোন সমাজ বা দেশের অগ্রগতির জন্য সংরক্ষণ অত্যন্ত গুরুত্বপূর্ণ। সংরক্ষণ উজ্জ্বল ভবিষ্যতের ভিত্তি স্হাপন করে বলে অভিমত প্রকাশ করে তিনি বলেন, তাঁর সরকার ‘ সবকা সাথ, সবকা বিকাশ, সবকা বিশ্বাস ’ - এই মন্ত্রকে অনুসরণ করেই বর্তমান চ্যালেঞ্জ ও সমস্যাগুলির নিরসনে নিরন্তর কাজ করে চলেছে।


    তাঁর সরকারের একাধিক গুরুত্বপূর্ণ সিদ্ধান্তের কথা উল্লেখ করে শ্রী মোদী বলেন, সংবিধানের ৩৭০ ধারা বাতিল হওয়ার ফলে জম্মু-কাশ্মীর ও লাদাখের মানুষের মনে নতুন আশার সঞ্চার হয়েছে। মুসলিম মহিলারা এখন তিন তালাকের কু-প্রথা থেকে মুক্ত। দিল্লীর অননুমোদিত কলোনীগুলি নিয়ে যে সিদ্ধান্ত নেওয়া হয়েছে সে সম্পর্কে তিনি বলেন, সরকারের এই সিদ্ধান্তের ফলে ৪০ লক্ষ মানুষ উপকৃত হবেন। নতুন ভারতের জন্য উজ্জ্বল ভবিষ্যৎ গড়ে তুলতে এ ধরণের একাধিক সিদ্ধান্ত গ্রহণ করা হয়েছে।


    প্রধানমন্ত্রী জানান, তাঁর সরকার এখন পিছিয়ে পড়া সেই জেলাগুলির ওপর অগ্রাধিকার দিচ্ছে যেখানে স্বাস্হ্য, পরিচ্ছন্নতা ও পরিকাঠামোর মতো গুরুত্বপূর্ণ ক্ষেত্রে সূচকের দিক থেকে নিম্নসারিতে রয়েছে। উন্নয়নে আগ্রহী জেলা হিসেবে ১১২টি জেলার সামগ্রিক বিকাশ ও অগ্রগতির ওপর গুরুত্ব দেওয়া হচ্ছে। সেইসঙ্গে উন্নয়ন ও প্রশাসনিক প্রতিটি ক্ষেত্রের ওপর বিশেষভাবে জোর দেওয়া হচ্ছে। উন্নয়নে আগ্রহী এই জেলাগুলিতে পুষ্টি, ব্যাঙ্কিং সুযোগ-সুবিধা, বিমা, বিদ্যুৎ সহ অন্যান্য মৌলিক সুযোগ-সুবিধা মানুষের কাছে পৌঁছে দেওয়ার লক্ষ্যে পরিচালিত কর্মকান্ডের ওপর নিরন্তর নজরদারি চালানো হচ্ছে বলেও তিনি জানান। প্রধানমন্ত্রী বলেন, এই ১১২টি জেলার উজ্জ্বল ভবিষ্যতই দেশের উজ্জ্বল ভবিষ্যৎ সুনিশ্চিত করবে।


    জল জীবন মিশন প্রসঙ্গে প্রধানমন্ত্রী বলেন, ১৫ কোটি পরিবারে পাইপের মাধ্যমে জল পৌঁছে দেওয়ার লক্ষ্যে সরকার কাজ করছে। ভারতকে ৫ লক্ষ কোটি মার্কিন ডলারের অর্থনীতিতে পরিণত করতে সরকার অঙ্গিকারবদ্ধ বলে জানিয়ে প্রধানমন্ত্রী বলেন, এই লক্ষ্যে তাঁর সরকার সাহায্যকারী ও সমর্থনদাতা হিসেবে কাজ করছে।


    প্রধানমন্ত্রী বলেন, অর্থক্ষেত্রের সংস্কারে একাধিক গুরুত্বপূর্ণ উদ্যোগ নেওয়া হয়েছে। এরমধ্যে রয়েছে, ব্যাঙ্কগুলির সংযুক্তিকরণের ঐতিহাসিক সিদ্ধান্ত, একাধিক শ্রম আইন একত্রিত করে নির্দিষ্ট বিধি প্রণয়ন, ব্যাঙ্কগুলিকে মূলধন যোগানে, কর্পোরেট কর হার কমানো প্রভৃতি। সহজে ব্যবসা-বাণিজ্য করার অনুকূল পরিস্হিতি গড়ে তোলার নিরিখে ভারতকে বিশ্বের অন্যতম অগ্রনী দেশ হিসেবে বর্ণনা করে শ্রী মোদী জানান, বিগত পাঁচ বছরে সহজে ব্যবসা-বাণিজ্যের সূচকে ভারত ৭৯ ধাপ অগ্রগতি করেছে। থমকে থাকা আবাসন প্রকল্পগুলিতে তহবিল যোগানোর জন্য বিশেষ বরাদ্দ হিসেবে ২৫ হাজার কোটি টাকা তহবিল সংস্হান করা হয়েছে। এছাড়াও, ১০০ লক্ষ কোটি টাকার পরিকাঠামো প্রকল্প রূপায়ণের কাজ সরকার শুরু করতে চলেছে বলে তিনি জানান।


    ভ্রমণ ও পর্যটন সংক্রান্ত বিশ্ব সূচকে ভারত ৩৪তম স্হানে উঠে এসেছে জানিয়ে মন্ত্রী বলেন, পর্যটন সংক্রান্ত কর্মকান্ড বৃদ্ধি পাওয়ার দরুণ কর্মসংস্হানের সুযোগ-সুবিধাও বাড়ছে। এরফলে, দরিদ্ররা বিশেষভাবে লাভবান হবেন। মানব সম্পদের রূপান্তরে বিভিন্ন উদ্যোগের কথা উল্লেখ করে মন্ত্রী বলেন, সরকার সুর্নিদিষ্ট সময়সীমার মধ্যে কর্মসূচি রূপায়ণের উপর গুরুত্ব দিয়ে যথা সময়ে বিভিন্ন পরিষেবা সাধারণ মানুষের কাছে পৌঁছে দেওয়ার লক্ষ্যে কাজ করছে। সরকারের পরিকল্পনাই হল ১৩০ কোটি ভারতবাসীর উজ্জ্বল ভবিষ্যতের জন্য সঠিক দৃষ্টিভঙ্গি গ্রহণ, সেরা প্রযুক্তি গ্রহণ ও তার কার্যকর প্রয়োগ।


    CG/BD/NS

    
    
    (Release ID: 1595261) Visitor Counter : 2
    
    
      Read this release in: English