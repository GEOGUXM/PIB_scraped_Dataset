      অর্থমন্ত্রক

      সবকা বিশ্বাস (আইনি বিবাদ নিষ্পত্তি) কর্মসূচি, ২০১৯ সম্পর্কে সচেতনতামূলক উদ্যোগ
      Posted On: 17 DEC 2019 4:39PM by PIB Kolkata


    কলকাতা, ১৭ ডিসেম্বর, ২০১৯


    সেন্ট্রাল এক্সাইজ অ্যান্ড সার্ভিস ট্যাক্স সংক্রান্ত ক্ষেত্রে দীর্ঘদিন পড়ে থাকা বিবাদের আইনি নিষ্পত্তির জন্য আগামীকাল সবকা বিশ্বাস (আইনি বিবাদ নিষ্পত্তি) কর্মসূচি, ২০১৯ অনুযায়ী করদাতারা বকেয়া কর মেটানোর এক বিশেষ সুযোগ পাবেন। এই উদ্যোগে কর মেটানোর শেষ তারিখ আগামী ৩১শে ডিসেম্বর। করদাতারা আগামীকাল, অর্থাৎ ১৮ই ডিসেম্বর রাজডাঙ্গা মেইন রোডে অবস্থিত জিএসটি ভবনের দোতলায় অডিটোরিয়াম হল-এ উপস্থিত থেকে আইনি উপায়ে কর মেটানোর বিভিন্ন প্রক্রিয়া সম্পর্কে জানতে পারবেন। বেলা ৩টেয় এই অনুষ্ঠানের আয়োজন করা হয়েছে। কর মেটানোর জন্য করদাতাদের বিশেষ এই সুবিধা গ্রহণের অনুরোধ জানানো হচ্ছে।


    সবকা বিশ্বাস কর্মসূচি, ২০১৯-এর আওতায় যে সমস্ত সুবিধা পাওয়া যাবে তার মধ্যে রয়েছে – সুদ ও জরিমানা প্রত্যাহার; মামলা দায়ের হওয়া থেকে রেহাই; বকেয়া, আপিল ও তদন্তের পর্যায়ে রয়েছে এমন মামলাগুলির ক্ষেত্রে ৫০ লক্ষ টাকার কম শুল্কের পরিবর্তে কেবলমাত্র ৩০ শতাংশ শুল্ক মেটালেই হবে। এছাড়াও, ৫০ লক্ষ টাকার বেশি শুল্কের ক্ষেত্রে ৫০ শতাংশ শুল্ক মিটিয়ে দেওয়ার সুবিধা করদাতারা পাবেন।


    বকেয়া করের ক্ষেত্রে শুল্কের পরিমাণ ৫০ লক্ষ টাকার কম হলে ৪০ শতাংশ শুল্ক মেটানোর সুবিধা মিলবে এবং ৫০ লক্ষ টাকার বেশি শুল্কের ক্ষেত্রে কেবল ৬০ শতাংশ শুল্ক মেটানোর সুবিধা করদাতারা এই কর্মসূচির আওতায় গ্রহণ করতে পারবেন।


    এই কর্মসূচি সম্পর্কে বিস্তারিত জানার জন্য www.cbic-gst.gov.in ওয়েবসাইট দেখা যেতে পারে।


    CG/BD/DM

    
    
    (Release ID: 1596733) Visitor Counter : 4