      প্রধানমন্ত্রীরদপ্তর

      প্রধানমন্ত্রী মোদী ও মালদ্বীপের রাষ্ট্রপতি ভিডিও কনফারেন্সের মাধ্যমে যৌথভাবে মালদ্বীপেএকাধিক উন্নয়নমূলক প্রকল্পের সূচনা করলেন
      Posted On: 05 DEC 2019 3:25PM by PIB Kolkata


    নয়াদিল্লি , ০৪ ডিসেম্বর , ২০১৯


    প্রধানমন্ত্রী শ্রী নরেন্দ্র মোদী ও মালদ্বীপের রাষ্ট্রপতি ইব্রাহিম মহম্মদ সোলিহ্‌ ভিডিও কনফারেন্সের মাধ্যমে যৌথভাবে মালদ্বীপে একাধিক গুরুত্বপূর্ণ প্রকল্পের সূচনা করেছেন ।


    এই প্রকল্পগুলির মধ্যে রয়েছে – সম্পূর্ণ দেশীয় প্রযুক্তিতে ভারতে নির্মিত অত্যাধুনিক দ্রুতগামী জলযান ‘ফাস্ট ইন্টারসেপ্টর ক্র্যাফট্‌ - কামিয়াব’ মালদ্বীপকে উপহার দেওয়া হয়েছে। মালদ্বীপে রুপে কার্ড ব্যবহারের সূচনা, এলইডি বাতি দিয়ে সড়ক আলোকিতকরণ, অত্যন্ত কার্যকর ও ফলপ্রসূ সর্বজনীন উন্নয়নমূলক কর্মসূচি তথা মৎস্য প্রক্রিয়াকরণ কেন্দ্রের সূচনা।


    রাষ্ট্রপতি পদে এক বছর পূর্ণ করার জন্য রাষ্ট্রপতি সোলিহ্‌-কে অভিনন্দন জানিয়ে প্রধানমন্ত্রী মোদী বলেন, ভারত – মালদ্বীপ সম্পর্কের ক্ষেত্রে বর্তমান বছরটি অত্যন্ত তাৎপর্যপূর্ণ।


    শ্রী মোদী আরও বলেন, ভারতের ‘প্রতিবেশী সর্বাগ্রে নীতি’ এবং মালদ্বীপের ‘ভারত প্রথম নীতি’ সমস্ত ক্ষেত্রে দ্বিপাক্ষিক সম্পর্ককে মজবুত করেছে।


    অত্যাধুনিক দ্রুতগামী জলযান ‘কামিয়াব’ প্রসঙ্গে প্রধানমন্ত্রী বলেন, এই জলযানটি মালদ্বীপের নৌ-নিরাপত্তা বাড়াতে সাহায্য করবে এবং নীল অর্থনীতি তথা পর্যটনের বিকাশেও গুরুত্বপূর্ণ ভূমিকা নেবে।


    এই দ্বীপরাষ্ট্রবাসী মানুষের জীবন-জীবিকায় আরও সহায়তা প্রদানে যে কার্যকর ও ফলপ্রসূ সর্বজনীন উন্নয়নমূলক কর্মসূচিগুলি গ্রহণ করা হয়েছে, এর ফলে দুই দেশের অংশীদারিত্ব আরও মজবুত হবে বলে প্রধানমন্ত্রী আশা প্রকাশ করেন।


    প্রধানমন্ত্রী মোদী মানুষের সঙ্গে মানুষের যোগাযোগকে দুই দেশের ঘনিষ্ঠ সম্পর্কের ক্ষেত্রে গুরুত্বপূর্ণ বিষয় হিসাবে উল্লেখ করে বলেন, মালদ্বীপে আগত ভারতীয় পর্যটকের সংখ্যা বেড়ে দ্বিগুণ হয়েছে। এমনকি, চলতি সপ্তাহে দিল্লি, মুম্বাই ও বেঙ্গালুরু থেকে সরাসরি তিনটি বিমান পরিষেবারও সূচনা হয়েছে। তিনি আরও বলেন, মালদ্বীপে রুপে পেমেন্ট কার্ডের মাধ্যমে আর্থিক লেনদেন শুরু হওয়ায় সেদেশ ভ্রমণে যাওয়া ভারতীয়রা লাভবান হবেন।


    সেদেশে একটি ক্যান্সার হাসপাতাল এবং হুলহুল মালে’তে একটি ক্রিকেট স্টেডিয়াম গড়ে তোলার কাজ চলছে বলে জানিয়ে শ্রী মোদী বলেন, এই দ্বীপ রাষ্ট্রের ৩৪টি দ্বীপে পানীয় জল ও স্বচ্ছতা সম্পর্কিত কর্মসূচি শীঘ্রই শুরু হবে।


    গণতন্ত্র ও উন্নয়নকে আরও নিবিড়তর করার জন্য মালদ্বীপের সঙ্গে ভারতের অংশীদারিত্ব অব্যাহত থাকবে বলে পুনরায় উল্লেখ করে প্রধানমন্ত্রী বলেন, ভারত মহাসাগরীয় অঞ্চলে শান্তি ও নিরাপত্তার ক্ষেত্রে উভয় দেশ পারস্পরিক সহযোগিতাকে আরও মজবুত করবে।


    CG/BD/SB

    
    
    (Release ID: 1595065) Visitor Counter : 4
    
    
      Read this release in: English