      উপ-রাষ্ট্রপতিরসচিবালয়

      ‘ভিন্নভাবে সক্ষম ব্যক্তিদের আন্তর্জাতিক দিবস’-এর নাম পালটে ‘বিশেষভাবে সক্ষম ব্যক্তিদের আন্তর্জাতিক দিবস’ করা উচিৎ : উপ-রাষ্ট্রপতি
      Posted On: 03 DEC 2019 7:37PM by PIB Kolkata


    নয়াদিল্লি, ৩ ডিসেম্বর, ২০১৯


    ভিন্নভাবে সক্ষম ব্যক্তিদের মধ্যে যে বিপুল সম্ভাবনা ও দক্ষতা রয়েছে তা যথাযথভাবে তুলে ধরতে এবং অক্ষমতা সম্পর্কে যে সামাজিক কলঙ্ক রয়েছে তা দূরীকরণে ‘ভিন্নভাবে সক্ষম ব্যক্তিদের আন্তর্জাতিক দিবস’-এর নাম পালটে ‘বিশেষভাবে সক্ষম ব্যক্তিদের আন্তর্জাতিক দিবস’ হিসেবে উদযাপন করা উচিৎ বলে অভিমত প্রকাশ করলেন উপ-রাষ্ট্রপতি শ্রী এম ভেঙ্কাইয়া নাইডু। তিনি বলেন, যথাযথ বাতাবরণ ও সুযোগ-সুবিধা দেওয়া গেলে এঁরা অন্যদের কাছে আদর্শস্বরূপ হয়ে উঠতে পারেন এবং দেশ গঠনের মহান কাজেও গুরুত্বপূর্ণ অবদান রাখতে পারেন। শ্রী নাইডু আজ ভিন্নভাবে সক্ষম ব্যক্তিদের আন্তর্জাতিক দিবস উদযাপন উপলক্ষে বিশেষভাবে সক্ষম ব্যক্তিদের ক্ষমতায়নের ক্ষেত্রে জাতীয় পুরস্কার প্রদান অনুষ্ঠানে ভাষণ দিচ্ছিলেন।


    আর্থ-সামাজিক পরিস্থিতির দিক থেকে ভিন্নভাবে সক্ষমরা যে ব্যাপক সমস্যার সম্মুখীন হন, সে ব্যাপারে গভীর উদ্বেগ প্রকাশ করে শ্রী নাইডু বলেন, সকলকে সামিল করে এমন এক সমাজ গঠন করতে হবে যা ভিন্নভাবে সক্ষম ব্যক্তিদের চাহিদা ও প্রয়োজনীয়তার প্রতি শ্রদ্ধাশীল ও সংবেদী হবে। শ্রী নাইডু গর্ভবতী মহিলা ও শিশুদের উপযুক্ত পুষ্টি ও পরিচর্যা প্রদানের ওপর গুরুত্ব দিয়ে গ্রামীণ ভারতে সুলভে চিকিৎসার সুযোগ-সুবিধা পৌঁছে দেওয়ার পরিকাঠামো গড়ে তোলার ওপর জোর দেন।


    অক্ষমতার লক্ষ্মণগুলিকে আগাম চিহ্নিতকরণের প্রসঙ্গ উল্লেখ করে উপ-রাষ্ট্রপতি বলেন, এর ফলে অক্ষমতা দূরীকরণে কার্যকর পদক্ষেপ গ্রহণ করা সম্ভব হবে। এমনকি, অক্ষম ব্যক্তিদের ক্ষমতায়ন ঘটানোও সম্ভব হবে। পোলিও দূরীকরণে সর্বস্তরে যে সমবেত প্রয়াস গ্রহণ করা হয়েছে অক্ষমতা দূরীকরণের ক্ষেত্রে এ ধরনের প্রয়াসের প্রয়োজন রয়েছে বলেও তিনি অভিমত প্রকাশ করেন। দুর্ঘটনাজনিত অক্ষমতা হ্রাস করতে সড়ক ও কর্মক্ষেত্রে নিরাপত্তা ব্যবস্থা আরও জোরদার করার ওপর তিনি জোর দেন।


    সরকারি প্রতিবেদনের কথা উল্লেখ করে তিনি জানান, ২০১৬ সালে ১৯৯০-এর তুলনায় সড়ক দুর্ঘটনায় অক্ষম হয়ে যাওয়ার ঘটনা ৬৫ শতাংশ বেড়েছে। মোটরগাড়ি আইনে সম্প্রতি যেসব সংশোধন করা হয়েছে তা সড়ক নিরাপত্তার ক্ষেত্রে সঠিক পদক্ষেপ বলেও তিনি মন্তব্য করেন। অক্ষম ব্যক্তিদের প্রতি সমাজের মনোভাব পরিবর্তন করা প্রয়োজনের উল্লেখ করে উপ-রাষ্ট্রপতি বলেন, ভিন্নভাবে সক্ষম ব্যক্তিরা কোনদিক থেকেই দয়া ও করুণার অঙ্গ নন বরং, তাঁদের প্রতি সহানুভূতি ও সমর্থন জানানো প্রয়োজন।


    শ্রী নাইডু সমস্ত বিশ্ববিদ্যালয়ের শিশুদের মধ্যে অল্প বয়স থেকেই অক্ষমতা সম্পর্কে সংবেদনশীল করে তোলার ক্ষেত্রে প্রয়োজনীয় উদ্যোগ গ্রহণের আহ্বান জানান। ভিন্নভাবে সক্ষম ব্যক্তিদের বিভিন্ন সমস্যা দূর করতে সরকারের বিভিন্ন উদ্যোগের প্রশংসা করে শ্রী নাইডু অক্ষম ব্যক্তিদের অধিকার সম্পর্কিত আইনে সংশোধনের কথা উল্লেখ করেন। বিশেষভাবে সক্ষম ব্যক্তি সহ প্রত্যেক ব্যক্তির ক্ষমতায়নের ক্ষেত্রে শিক্ষাকে অত্যন্ত গুরুত্বপূর্ণ উপাদান হিসেবে বর্ণনা করে শ্রী নাইডু বিশেষভাবে সক্ষম শিশুদের জন্য গুণগতমানের শিক্ষা সুনিশ্চিত করতে আরও বেশি বিশেষ বিদ্যালয় গড়ে তোলার আহ্বান জানান।


    বিশেষভাবে সক্ষম ব্যক্তিদের জন্য অনুকূল বাতাবরণ গড়ে তোলার ওপর জোর দিয়ে উপ-রাষ্ট্রপতি বলেন, এ ধরনের ব্যক্তিদের জন্য সমস্যামুক্ত পরিবেশ গড়ে তোলার ক্ষেত্রে সংশ্লিষ্ট সকল পক্ষের মধ্যে আরও সমন্বয়মূলক প্রয়াস গ্রহণের প্রয়োজন রয়েছে। তিনি কর্পোরেট ও বেসরকারি সংস্থাগুলিকে বিশেষভাবে সক্ষম ব্যক্তিদের উপযোগী পরিকাঠামো গড়ে তোলার জন্য সম্ভাব্য সবরকম প্রয়াস গ্রহণের আহ্বান জানান। ক্রীড়াক্ষেত্রে বিশেষভাবে সক্ষম ব্যক্তিদের কথা উল্লেখ করে তিনি প্যারালিম্পিক্সে ভারতীয়দের সাফল্যের প্রশংসা করেন।


    অনুষ্ঠানে কেন্দ্রীয় সামাজিক ন্যায়বিচার ও ক্ষমতায়ন মন্ত্রী শ্রী থাওয়ারচাঁদ গেহলত, বিভাগীয় প্রতিমন্ত্রী শ্রী কৃষাণপাল গুর্জর, শ্রী রামদাস আথাওয়ালে, শ্রী রতনলাল কাটারিয়া সহ বহু বিশিষ্ট ব্যক্তি উপস্থিত ছিলেন।


    CG/BD/DM

    
    
    (Release ID: 1594787) Visitor Counter : 5
    
    
      Read this release in: English