      রেলমন্ত্রক

      ভারতীয় রেলে আধুনিক ট্রেন কন্ট্রোল সিস্টেম কার্যকর করা হবে
      Posted On: 23 DEC 2019 11:17PM by PIB Kolkata


    নয়াদিল্লি, ২৩ ডিসেম্বর, ২০১৯


    ভারতীয় রেল আধুনিক ট্রেন কন্ট্রোল ব্যবস্থা কার্যকর করার মধ্য দিয়ে সমগ্র রেল নেটওয়ার্কে সিগন্যাল ব্যবস্থার আধুনিকীকরণের সিদ্ধান্ত নিয়েছে। ভারতীয় রেলের আধুনিকীকরণের ক্ষেত্রে এটি একটি অন্যতম উচ্চাকাঙ্খী কর্মসূচি। সিগন্যাল ব্যবস্থায় আধুনিকীকরণের পাশাপাশি, রেল চলাচলে নিরাপত্তা ও উচ্চ গতিসম্পন্ন ট্রেন চালাতে রেল লাইনগুলির ক্ষমতা আরও বাড়ানোর ওপর গুরুত্ব দেওয়া হচ্ছে।


    রেল নেটওয়ার্কের আধুনিকীকরণের অঙ্গ হিসেবে সমগ্র নেটওয়ার্কে সিগন্যাল ব্যবস্থার মানোন্নয়নে ২০১৮-১৯ থেকে একটি কর্মসূচি রূপায়ণ করা হচ্ছে। এই কর্মসূচি রূপায়ণে আনুমানিক খরচ ধরা হয়েছে ৭৭,৯১২ কোটি টাকা। নীতি আয়োগ এবং কেন্দ্রীয় মন্ত্রিসভার অর্থনীতি বিষয়ক কমিটির অনুমোদনের পর এই কর্মসূচি রূপায়ণের সিদ্ধান্ত হয়। আধুনিকীকরণের এই কর্মসূচির অঙ্গ হিসাবে রয়েছে স্বয়ংক্রিয় ট্রেন প্রোটেকশন সিস্টেম, বৈদ্যুতিন ইন্টারলকিং ব্যবস্থা, রিমোট ডায়গনিস্টিক অ্যান্ড প্রেডিক্টিভ মেনটেন্যান্স সিস্টেম, মোবাইল ট্রেন রেডিও কমিউনিকেশন ব্যবস্থার ওপর ভিত্তি করে লং টার্ম ইভোলিউশন, কেন্দ্রীয় ট্র্যাফিক কন্ট্রোল সিস্টেম বা ট্রেন ম্যানেজমেন্ট সিস্টেম প্রভৃতি।


    সমগ্র রেল নেটওয়ার্কের সিগন্যাল ব্যবস্থার আধুনিকীকরণের প্রারম্ভিক কর্মসূচি হিসেবে ৬৪০ কিলোমিটার রুটে চারটি পরিকল্পনা গ্রহণ করা হয়েছে। এই পরিকল্পনা রূপায়ণে খরচ ধরা হয়েছে আনুমানিক ১,৮১০ কোটি টাকা। রেল নেটওয়ার্কের যে চারটি রুটে সিগন্যাল ব্যবস্থার আধুনিকীকরণের কাজ পরীক্ষামূলকভাবে শুরু হতে চলেছে তার মধ্যে রয়েছে – দক্ষিণ-মধ্য রেলের রেনিগুন্টা-ইয়ারাগুন্টলা শাখা, ইস্ট কোস্ট রেলওয়ের ভিজিয়ানাগ্রাম-পালাসা শাখা, উত্তর-মধ্য রেলের ঝাঁসি-বীনা শাখা এবং মধ্য রেলের নাগপুর-বাদনেরা শাখা। উল্লেখ করা যেতে পারে, এই চারটি শাখা ট্রেন চলাচলের ক্ষেত্রে অত্যন্ত ব্যস্ততম রুটের মধ্যে পড়ে। পরীক্ষামূলকভাবে সিগন্যাল ব্যবস্থার আধুনিকীকরণের এই কর্মসূচি রূপায়ণের দায়িত্ব দেওয়া হয়েছে রেলটেল কর্পোরেশন অফ ইন্ডিয়া লিমিটেডের ১০০ শতাংশ মালিকানাধীন সংস্থা রেলটেল এন্টারপ্রাইজেস লিমিটেডকে।


    দিল্লি-মুম্বাই এবং দিল্লি-হাওড়া ব্যস্ততম এই দুই রুটে এক প্রান্ত থেকে আর এক প্রান্তে যাতায়াতের সময় বর্তমান ১৮ ঘন্টা থেকে কমিয়ে ১২ ঘন্টা করার লক্ষ্যে ট্রেনের গতিবেগ ঘন্টায় ১৬০ কিলোমিটারে নিয়ে যাওয়ার জন্য রুট দুটিতে পৃথকভাবে আধুনিক ট্রেন কন্ট্রোল ব্যবস্থা রূপায়ণের সিদ্ধান্ত হয়েছে।


    CG/CB/DM

    
    
    (Release ID: 1597292) Visitor Counter : 96
    
    
      Read this release in: English