      প্রতিরক্ষামন্ত্রক

      ভারত-মার্কিন ২+২ সংলাপের মাধ্যমে উভয় দেশের মধ্যে কৌশলগত অংশীদারিত্বের ক্ষেত্রে সদর্থক ও ভবিষ্যতের কর্মপরিকল্পনা নির্ধারিত হয়েছে
      Posted On: 20 DEC 2019 3:23PM by PIB Kolkata


    নয়াদিল্লি, ১৯ ডিসেম্বর, ২০১৯


    ভারত-মার্কিন ২+২ মন্ত্রীপর্যায়ের দ্বিতীয় বার্ষিক বৈঠক ১৮ই ডিসেম্বর ওয়াশিংটন ডিসি-তে অনুষ্ঠিত হয়। এই বৈঠকে ভারতের প্রতিরক্ষা মন্ত্রী শ্রী রাজনাথ সিং এবং বিদেশ মন্ত্রী ডঃ এস জয়শঙ্কর মার্কিন প্রতিরক্ষা সচিব ডঃ মার্ক টি এসপার এবং বিদেশ সচিব মিঃ মাইকেল আর পম্পিও-র সঙ্গে সাক্ষাৎ করেন। দুই দেশের মধ্যে সর্বোচ্চ স্তরের এই মন্ত্রীগোষ্ঠীর বৈঠকে নিরাপত্তা, প্রতিরক্ষা ও কৌশলগত অংশীদারিত্বের বিভিন্ন বিষয় পর্যালোচনা করা হয়। দ্বিতীয় এই ২+২ বৈঠকটি মার্কিন যুক্তরাষ্ট্রে প্রথমবার অনুষ্ঠিত হল।


    বৈঠকে উভয় পক্ষই ভারত ও মার্কিন যুক্তরাষ্ট্রের মধ্যে অংশীদারিত্বের সম্পর্ক বৃদ্ধি পাওয়ায় সন্তোষ ব্যক্ত করেন। ২০১৮ সালে নতুন দিল্লিতে প্রথম ২+২ বৈঠক অনুষ্ঠিত হয়েছিল। তারপর থেকেই এই সম্পর্ক আরও দৃঢ় হচ্ছে। উভয় পক্ষই মুক্ত, সমন্বিত, শান্তিপূর্ণ এবং সমৃদ্ধ ভারত-প্রশান্ত মহাসাগরীয় অঞ্চল গড়ে তোলার লক্ষ্যে তাদের অঙ্গীকার পুনর্ব্যক্ত করেন।


    বৈঠকে উভয় পক্ষই প্রতিরক্ষা ক্ষেত্রে সহযোগিতা বৃদ্ধির ওপর গুরুত্ব আরোপ করেন। এর ফলে, দুই দেশের নৌ-বাহিনী, সেনাবাহিনী এবং বায়ুসেনার মধ্যে সম্পর্ক আরও নিবিড় হবে। শিল্প সংক্রান্ত নিরাপত্তাকে এগিয়ে নিয়ে যাওয়ার ক্ষেত্রে প্রতিরক্ষা প্রযুক্তি ও বাণিজ্য উদ্যোগ বাস্তবায়নের ওপর জোর দেওয়া হয়। বৈঠকের পর শ্রী রাজনাথ সিং ও ডঃ এস জয়শঙ্কর ওভাল অফিসে মার্কিন রাষ্ট্রপতি মিঃ ডোনাল্ড জে ট্রাম্পের সঙ্গে সাক্ষাৎ করেন। বৈঠকে মার্কিন নিরাপত্তা উপদেষ্টার দূত মিঃ রবার্ট ও ব্রায়েনও উপস্থিত ছিলেন। প্রতিরক্ষা মন্ত্রী ১৬ই ডিসেম্বর থেকে মার্কিন যুক্তরাষ্ট্র সফর করছেন। তিনি নিউ ইয়র্কে ভারতীয় জনগোষ্ঠীর এক সংবর্ধনায় ভাষণ দেন। ১৭ তারিখ শ্রী সিং নরফ্লোক ন্যাভাল এয়ার স্টেশন ঘুরে দেখেন। তাঁকে এই ঘাঁটিটির বিষয়ে ঊর্ধ্বতন কর্মকর্তারা বিস্তারিত জানান।


    CG/CB/DM

    
    
    (Release ID: 1597049) Visitor Counter : 6
    
    
      Read this release in: English