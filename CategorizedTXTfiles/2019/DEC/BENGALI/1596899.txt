      রেলমন্ত্রক

      ‘এক ভারত শ্রেষ্ঠ ভারত’ কর্মসূচিতে অংশগ্রহণকারী যুবাদের জন্য ট্রেন ভাড়ায় ৫০ শতাংশ ছাড়
      Posted On: 18 DEC 2019 10:42PM by PIB Kolkata


    নয়াদিল্লি, ১৮ ডিসেম্বর, ২০১৯


    ‘এক ভারত শ্রেষ্ঠ ভারত’ কর্মসূচিতে অংশগ্রহণকারী যুবাদের যাতায়াতে সুবিধা প্রদানে ট্রেন ভাড়ায় ৫০ শতাংশ ছাড় দেওয়ার সিদ্ধান্ত নিয়েছে ভারতীয় রেল। ভাড়ায় ছাড়ে এই সুবিধা দ্বিতীয় শ্রেণী বা স্লিপার ক্লাসের মূল ভাড়ার ক্ষেত্রে মিলবে। এই কর্মসূচিতে অংশ নেওয়ার জন্য এক রাজ্য থেকে অন্য রাজ্যে যাতায়াতের ক্ষেত্রে সেই সমস্ত যুবারাই ভাড়ায় ছাড়ের সুবিধা পাবেন যাঁদের মাসিক আয় ৫ হাজার টাকার বেশি নয়। বিশেষ সুবিধার অঙ্গ হিসেবে ভাড়ায় এই ছাড় দেওয়ার সিদ্ধান্ত হয়েছে। সাধারণ ট্রেনগুলিতে ভাড়ায় ছাড়ের এই সুবিধা পাওয়া যাবে। বিশেষ ট্রেন বা কামরার ক্ষেত্রে ছাড়ের এই সুবিধা মিলবে না। রিটার্ন জার্নির ক্ষেত্রেও এই সুবিধা মিলবে তবে, মেল ও এক্সপ্রেস ট্রেনগুলির দ্বিতীয় শ্রেণী ও স্লিপার ক্লাসের ভাড়া প্রথমবার যাত্রার ক্ষেত্রে মিটিয়ে ফেলতে হবে। যাত্রা শুরুর স্টেশন থেকে গন্তব্য পর্যন্ত দূরত্ব ৩০০ কিলোমিটারের বেশি হলেই ভাড়ায় ছাড়ের সুবিধা পাওয়া যাবে। বিভিন্ন রাজ্যের মানবসম্পদ উন্নয়ন মন্ত্রকের সচিবের পক্ষ থেকে রেলের নির্দিষ্ট পদ্ধতি মেনে প্রয়োজনীয় নথিপত্র পেশ করার পর ভাড়ায় ছাড়ের সুবিধা দেওয়া হবে। এই কর্মসূচিতে অংশগ্রহণে আগ্রহী যুবক-যুবতীদের ভাড়ায় ছাড়ের সুবিধা গ্রহণের জন্য মুখ্য কমার্শিয়াল ম্যানেজার বা ডিভিশনাল কমার্শিয়াল ম্যানেজারের কাছে প্রয়োজনীয় নথিপত্র জমা করতে হবে। রেলের আধিকারিকদের কাছ থেকে ভাড়ায় ছাড়ের সুবিধা সংক্রান্ত নথি হাতে পাওয়ার পর তা সংশ্লিষ্ট স্টেশন মাস্টারের কাছে পেশ করতে হবে। এরপরই অংশগ্রহণকারী যুবাদের ভাড়ায় ছাড়ের অনুমতি মিলবে।


    কেন্দ্র সরকার, রাজ্য সরকার, স্থানীয় সংস্থা, বিধিবদ্ধ সংস্থা, কর্পোরেশন অথবা সরকারি অধিগৃহীত প্রতিষ্ঠান বা বিশ্ববিদ্যালয়ের খরচে যাঁরা কর্মসূচিতে অংশগ্রহণের জন্য ট্রেন সফর করবেন, তাঁরা ভাড়ায় ছাড়ের এই সুবিধা পাবেন না। উল্লেখ করা প্রয়োজন, যাতায়াতের ভাড়ার ক্ষেত্রে ছাড় মিললেও সংরক্ষণ মাশুল ও প্রযোজ্য অন্যান্য মাশুলে কোন ছাড় মিলবে না। ভাড়ায় ছাড়ের সুবিধা গ্রহণের ক্ষেত্রে আগ্রহী যুবারা সংশ্লিষ্ট রেল জোনের মুখ্য কমার্শিয়াল ম্যানেজারের সঙ্গে যোগাযোগ করতে পারেন।


    CG/BD/DM

    
    
    (Release ID: 1596899) Visitor Counter : 4
    
    
      Read this release in: English