      যুবওক্রীড়াবিষয়কমন্ত্রক

      ক্রীড়া দপ্তরের ২০১৯ বর্ষশেষের সালতামামি
      
      ক্রীড়া সংস্কৃতিকে উৎসাহিত করতে, দেশবাসীকে সুস্থসবল রাখতে এবং ক্রীড়াক্ষেত্রে উৎকর্ষতার লক্ষ্যে মন্ত্রকের বিভিন্ন উদ্যোগ

      Posted On: 23 DEC 2019 11:08PM by PIB Kolkata

    একটি সুস্থ-সবল রাষ্ট্র গঠনের লক্ষ্যে প্রধানমন্ত্রী শ্রী নরেন্দ্র মোদী ২৯শে আগস্ট, ‘ফিট ইন্ডিয়া মুভমেন্ট’-এর সূচনা করেন। স্কুল, কলেজ, বিভিন্ন প্রতিষ্ঠান এবং সমাজের সর্বস্তরের মানুষের সক্রিয় অংশগ্রহণের মাধ্যমে যা আজ গণ-আন্দোলনে পরিণত হয়েছে। মন্ত্রক সমস্ত ক্রীড়া ব্যক্তিত্বদের জন্য খেলার মাঠ ও ক্রীড়া সংক্রান্ত পরিকাঠামোগুলিকে বিনামূল্যে ব্যবহারের ব্যবস্থা করেছে। তীরন্দাজিতে বিশ্ব চ্যাম্পিয়নশিপ, কমনওয়েলথ ভারোত্তলন ও টেবিল টেনিস চ্যাম্পিয়নশিপ এবং দক্ষিণ-এশীয় ক্রীড়া প্রতিযোগিতায় ভারতীয় খেলোয়াড়রা এযাবৎকালের মধ্যে সব থেকে ভালো খেলেছেন।


    ক্রীড়া ও যুবকল্যাণ মন্ত্রকের অধীনে ক্রীড়া দপ্তর সারা বছর জুড়ে নানা উদ্যোগ গ্রহণ করেছে। ক্রীড়া সংস্কৃতিকে উৎসাহিত করতে এবং ক্রীড়াক্ষেত্রে উৎকর্ষতা অর্জনের জন্যই এই প্রয়াস। লিঙ্গ, বয়স, পেশা, বাসস্থান, আর্থ-সামাজিক ক্ষেত্র নির্বিশেষে দেশ-বিদেশে সকল ভারতীয়ের শারীরিক ও মানসিক সুস্থতা, স্বাস্থ্যকর জীবনযাত্রা, ভালো খাবার অভ্যাস, পরিবেশ-বান্ধব জীবনযাত্রার লক্ষ্যে এই কর্মসূচি হাতে নেওয়া হয়েছে। মহাত্মা গান্ধীর ১৫০তম জন্মবার্ষিকী উপলক্ষে ১,৫০০টি ‘ফিট ইন্ডিয়া প্লগ রান্‌স’-এর আয়োজন করা হয়েছে। ‘ফিট ইন্ডিয়া’ আন্দোলনকে উৎসাহিত করার লক্ষ্যে ১১ই অক্টোবর জাতীয় ক্রীড়া ফেডারেশনের বৈঠকে সরকারের আওতাধীন সমস্ত খেলাধূলার সুযোগ বিনামূল্যে দেওয়ার সিদ্ধান্ত গ্রহণ করা হয়েছে। মহারাষ্ট্রে ৯-২০ জানুয়ারি খেলো ইন্ডিয়া যুব ক্রীড়া প্রতিযোগিতার আয়োজন করা হয়েছিল। ১৮টি বিভাগে ৪০৩ রকমের প্রতিযোগিতা এখানে অনুষ্ঠিত হয়। ৩৭৯ জন ব্যক্তিগত স্তরে ও ২৪টি দল এই প্রতিযোগিতায় অংশগ্রহণ করেছিল।


    জাতীয় অ্যান্টি-ডোপিং কেন্দ্র (এনএডিএ) গত ৩০ ও ৩১শে জানুয়ারি একটি সর্বভারতীয় সম্মেলনের আয়োজন করে যেখানে ডোপিং বিরোধী বিভিন্ন কর্মপন্থা নিয়ে আলোচনা হয়। সারা দেশের বিশ্ববিদ্যালয় ও কলেজের কোচ এবং ক্রীড়া ব্যক্তিত্বরা এতে অংশগ্রহণ করেন।


    ডিজিটাল ইন্ডিয়া পুরস্কার, ২০১৮-র অধীনে ‘ওয়েব রত্ন’ রৌপ্য পদক পেয়েছে ক্রীড়া ও যুবকল্যাণ মন্ত্রকের ওয়েবসাইট। ২৫ ও ২৬শে ফেব্রুয়ারি গোয়ালিয়রে শারীরশিক্ষা ও ক্রীড়া-বিজ্ঞানের ওপর একটি জাতীয় সম্মেলনের আয়োজন করা হয়। ২৯শে আগস্ট রাষ্ট্রপতি ভবনে রাষ্ট্রপতি ৩২ জন খেলোয়াড় ও পাঁচটি প্রতিষ্ঠানকে জাতীয় পুরস্কারে ভূষিত করেন। জাতীয় স্তরে ক্রীড়া সংক্রান্ত বিভিন্ন সূচি তৈরি করতে একটি ক্যালেন্ডার তৈরি করা হয়েছে। এই ক্যালেন্ডার মেনে নানা প্রশিক্ষণ ও প্রতিযোগিতার আয়োজন করা হয়। সমস্ত খেলোয়াড় এবং স্পোর্টস অথরিটি অফ ইন্ডিয়ায় প্রশিক্ষণরতদের জন্য সুষম খাদ্য নিশ্চিত করতে আর্থিক সাহায্যের সিদ্ধান্ত নেওয়া হয়েছে।


    নতুন দিল্লির বিজ্ঞান ভবনে যুবকল্যাণ ও ক্রীড়া মন্ত্রক সব রাজ্যের ক্রীড়া মন্ত্রী ও সচিবদের নিয়ে একটি বৈঠকের আয়োজন করেছিল। সুসংহতভাবে দেশ জুড়ে ক্রীড়াক্ষেত্রের উন্নয়নের লক্ষ্যে এই বৈঠক আয়োজন করা হয়। চিনের শিয়ানে আইএসএসএফ ওয়ার্ল্ড কাপে ভারত হাঙ্গেরির সঙ্গে যৌথভাবে শীর্ষস্থান দখল করেছে। শ্রীলঙ্কায় এশীয় যুব দাবা চ্যাম্পিয়নশিপে ২৮টি সোনা ভারত পেয়েছে। নেদারল্যান্ডসের হ্যার্টোজেনবোশ-এ তীরন্দাজি বিশ্ব চ্যাম্পিয়নশিপে ভারত এই প্রথম একটি রুপো ও দুটি ব্রোঞ্জ পেয়েছে। এর ফলে, টোকিও অলিম্পিকে ভারতীয় তীরন্দাজদের অংশগ্রহণ নিশ্চিত হয়েছে। বিডব্লিউএফ ওয়ার্ল্ড চ্যাম্পিয়নশিপে ভারতীয় ব্যাডমিন্টন খেলোয়াড় পি ভি সিন্ধু সোনা পেয়েছেন। সুইজারল্যান্ডের বাজেল-এ প্রথম ভারতীয় ব্যাডমিন্টন খেলোয়াড় হিসেবে তিনি স্বর্ণ পদক জয় করেন। কাজাখস্তানে নূর-সুলতানে বিশ্ব মুষ্টিযোদ্ধা চ্যাম্পিয়নশিপে ভারতীয় খেলোয়াড়রা একটি রুপো এবং চারটি ব্রোঞ্জ পেয়ে ২০২০-র অলিম্পিকে তাঁদের যোগদান নিশ্চিত করেছেন।


    সংযুক্ত আরব আমিরশাহীর আবু ধাবিতে ভিন্নভাবে সক্ষমদের বিশেষ অলিম্পিক প্রতিযোগিতায় ২৮৪ জন ভারতীয় প্রতিযোগী অংশ নিয়েছিলেন। ভারত ৮৫টি সোনা, ১৫৪টি রুপো এবং ১২৯টি ব্রোঞ্জ পদক জিতে পদক তালিকার তৃতীয় স্থান দখল করে।


    কাঠমান্ডুতে সদ্য অনুষ্ঠিত ত্রয়োদশ দক্ষিণ-এশীয় ক্রীড়া প্রতিযোগিতায় ভারত ১৭৪টি সোনা, ৯৩টি রুপো এবং ৪৫টি ব্রোঞ্জ পদক জয় করে পদক তালিকায় শীর্ষস্থান দখল করেছে।


    CG/CB/DM

    
    
    (Release ID: 1597288) Visitor Counter : 80
    
    
      Read this release in: English