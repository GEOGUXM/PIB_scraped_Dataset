      বিজ্ঞানওপ্রযুক্তিমন্ত্রক

      সিএনসি মাইক্রো মেশিনের বাণিজ্যিক উৎপাদনের লক্ষ্যে মুম্বাই-ভিত্তিক মেসার্স টিক্যুইটি ভেঞ্চার্স-এর সঙ্গে সিএসআইআর-সিএমইআরআই-এর চুক্তি স্বাক্ষর
      Posted On: 04 DEC 2019 6:12PM by PIB Kolkata


    কলকাতা, ৪ ডিসেম্বর, ২০১৯


    অতিক্ষুদ্র মেশিনের সঙ্গে কম্পিউটার নিউমারিক্যাল নিয়ন্ত্রণ ব্যবস্থা যুক্ত করে সেটি বাণিজ্যিকভাবে বিক্রির উদ্দেশে মুম্বাই-ভিত্তিক মেসার্স টিক্যুইটি ভেঞ্চার্স-এর সঙ্গে বিজ্ঞান ও কারিগরি গবেষণা পর্ষদের অধীনস্ত সেন্ট্রাল মেকানিক্যাল ইঞ্জিনিয়ারিং রিসার্চ ইনস্টিটিউট (সিএসআইআর-সিএমইআরআই) একটি চুক্তি স্বাক্ষর করেছে। এই প্রযুক্তি সংস্থার দুর্গাপুরের গবেষণাগারে উদ্ভাবন করা হয়েছে। এই উপলক্ষে সংস্থার নির্দেশক অধ্যাপক হরিশ হিরানি সাংবাদিকদের জানান, এই মেশিনগুলিতে নতুন এই প্রযুক্তি যুক্ত করার ফলে বিদেশ থেকে আমদানিকৃত যন্ত্রের তুলনায় দেশে উৎপাদিত যন্ত্রের দাম অনেক কম হবে। চিকিৎসা সংক্রান্ত নানা যন্ত্রপাতি এবং অলঙ্কার শিল্পে ব্যবহৃত যন্ত্রে এটি ব্যবহার করা যাবে। বিভিন্ন ছাঁচ অথবা ছোট জিনিস উৎপাদনে এই মেশিনগুলি খুবই সহায়ক হবে। দেশীয় প্রযুক্তিতে তৈরি এই স্বয়ংক্রিয় যন্ত্রগুলি ক্ষুদ্র শিল্পের মানোন্নয়ন ঘটাবে এবং এই শিল্পের সঙ্গে যুক্ত পরিবারগুলির জীবনযাপনের মান উন্নত করবে। এছাড়াও, নতুন নতুন কর্মসংস্থানের সুযোগ তৈরি হবে। পাশাপাশি, ‘স্কিল ইন্ডিয়া ইনিশিয়েটিভ’-এর আওতায় ছাত্রছাত্রী এবং ছোট ছোট শিল্পে কর্মরতদের দক্ষতা বিকাশেও এই যন্ত্র সহায়ক হবে।


    অধ্যাপক হিরানি জানান, সিএসআইআর-সিএমইআরআই জল বিশুদ্ধ করার একটি নতুন প্রযুক্তি উদ্ভাবন করেছে। এই উদ্ভাবনের ফলে সংস্থার দুর্গাপুর কেন্দ্রে স্বল্প মূল্যের একটি যন্ত্র তৈরি করা সম্ভব হয়েছে। এই যন্ত্রের মাধ্যমে রান্না ও পরিষ্কার করার কাজে ব্যবহৃত জল ছাড়াও পানীয় জলের ক্ষেত্রেও জলে মিশ্রিত লৌহকণিকা পৃথক করা সম্ভব হবে। ত্রিস্তরীয় এই প্রযুক্তির মাধ্যমে প্রতি ঘন্টায় ৩ হাজার লিটার এবং দৈনিক ১৫ হাজার থেকে ১৭ হাজার লিটার জল পরিশোধন সম্ভব হবে।


    CG/CB/DM

    
    
    (Release ID: 1594978) Visitor Counter : 4
    
    
      Read this release in: English