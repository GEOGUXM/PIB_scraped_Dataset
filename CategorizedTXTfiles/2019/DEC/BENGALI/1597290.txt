      অর্থমন্ত্রক

      জল ও স্বাস্থ্যবিধান ক্ষেত্রের প্রতিনিধিদের সঙ্গে অর্থমন্ত্রীর প্রাক-বাজেট আলোচনা
      Posted On: 23 DEC 2019 11:12PM by PIB Kolkata


    নয়াদিল্লি, ২৩ ডিসেম্বর, ২০১৯


    কেন্দ্রীয় অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন আজ নতুন দিল্লিতে আসন্ন ২০২০-২১ সাধারণ বাজেটের প্রেক্ষিতে জল ও স্বাস্থ্যবিধান ক্ষেত্রের প্রতিনিধিদের সঙ্গে নবম প্রাক-বাজেট আলোচনায় মিলিত হন। বৈঠকে জলের গুণমান, স্বাস্থ্যবিধান, কঠিন বর্জ্য পরিচালনা ও নিকাশি ব্যবস্থার ক্ষেত্রে যে সমস্ত সমস্যা রয়েছে সেই নিয়ে আলোচনা হয়। বিশেষজ্ঞরা বিশুদ্ধ জলের যোগান ও স্বাস্থ্যবিধান ক্ষেত্রে যে বৈষম্য রয়েছে তা দূর করার ওপর জোর দিয়ে বলেন, গ্রামাঞ্চলে স্বাস্থ্যবিধান ব্যবস্থা জোরদার করার পাশাপাশি, জল সঙ্কটি মোকাবিলায় সুস্থায়ী সমাধান অত্যন্ত জরুরি। এই দুই ক্ষেত্রের প্রতিনিধিরা অর্থমন্ত্রীকে বাস্তব পরিস্থিতি সম্পর্কে অবহিত করে উদ্ভূত চ্যালেঞ্জগুলির মোকাবিলায় একাধিক পরামর্শ দেন। প্রতিনিধিরা সেপ্টিক ট্যাঙ্ক রক্ষণাবেক্ষণ, বর্জ্য ব্যবস্থাপনার আরও বিকেন্দ্রিকরণ, বর্জ্য সংরক্ষণে গুরুত্ব, স্বাস্থ্যবিধান সংক্রান্ত কর্মসূচিগুলির কার্যকর রূপায়ণ, জল বন্টনের ক্ষেত্রে যথাযথ চাহিদা পূরণ, শহরাঞ্চলের মানুষের মধ্যে জলের সুদক্ষ ব্যবহার, সাধারণ মানুষের আচরণগত পরিবর্তন, অঞ্চল-ভিত্তিক সেরা পন্থাপদ্ধতিগুলি কার্যকর করা, পরিবেশ-বান্ধব নিকাশি ব্যবস্থা চালু করা সহ মহিলাদের ক্ষমতায়নের ওপর বিভিন্ন প্রস্তাব পেশ করেন।


    আজকের বৈঠকে অর্থ ও কর্পোরেট বিষয়ক প্রতিমন্ত্রী শ্রী অনুরাগ সিং ঠাকুর ছাড়াও, অর্থনৈতিক বিষয়ক দপ্তরের সচিব শ্রী অতনু চক্রবর্তী, রাজস্ব সচিব শ্রী অজয় ভূষণ পাণ্ডে, পানীয় জল ও স্বাস্থ্যবিধান দপ্তরের সচিব শ্রী পরমেশ্বরন আইয়ার, গ্রামোন্নয়ন সচিব শ্রী অমরজিৎ সিনহা, নীতি আয়োগের সদস্য শ্রী ভি কে পল সহ মন্ত্রকের উচ্চপদস্থ আধিকারিকরা উপস্থিত ছিলেন। প্রতিনিধিদের মধ্যে উপস্থিত ছিলেন ওয়াটার স্যানিটেশন অ্যান্ড হাইজিন ইনস্টিটিউটের ম্যানেজিং ট্রাস্টি শ্রী অরুমুগম পিল্লাই কালিমুথু, ওয়াটার এইড ইন্ডিয়ার মুখ্য কার্যনির্বাহী আধিকারিক শ্রী ভি কে মাধবন, ভারতে নিযুক্ত বিশ্ব স্বাস্থ্য সংস্থার প্রতিনিধি শ্রী চন্দ্রকান্ত লাহারিয়া এবং ইউনিসেফের জল ও স্বাস্থ্যবিধান সম্পর্ক্তি বিভাগের প্রধান মিঃ নিকোলাস ওসবার্ট।


    CG/CB/DM

    
    
    (Release ID: 1597290) Visitor Counter : 48
    
    
      Read this release in: English