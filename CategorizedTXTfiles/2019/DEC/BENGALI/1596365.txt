      বিদ্যুৎমন্ত্রক

      জাতীয় শক্তি সাশ্রয় দিবস আগামীকাল, ১৪ ডিসেম্বর উদযাপন করা হবে
      Posted On: 13 DEC 2019 5:23PM by PIB Kolkata


    নয়াদিল্লি, ১৩ ডিসেম্বর, ২০১৯


    কেন্দ্রীয় শক্তি মন্ত্রকের অধীন ব্যুরো অফ এনার্জি এফিশিয়েন্সি (বিইই) প্রতি বছর ১৪ ডিসেম্বর জাতীয় শক্তি সাশ্রয় দিবস হিসেবে উদযাপন করে থাকে। জাতীয় স্তরে শক্তি সাশ্রয় দিবস উদযাপনের উদ্দেশ্য হল শক্তি সাশ্রয় ও সংরক্ষণ ক্ষেত্রে ভারতের সাফল্যগুলিকে তুলে ধরার পাশাপাশি, জলবায়ু পরিবর্তনের প্রভাব প্রতিরোধের লক্ষ্যে জাতীয় স্তরে যে কর্মযজ্ঞ চলছে সেগুলি সম্পর্কে জনসাধারণকে সচেতন করা। শক্তি সাশ্রয় ও সংরক্ষণের গুরুত্ব সম্পর্কে ব্যাপক সচেতনতা অভিযান পরিচালনার লক্ষ্যে বিইই ৯-১৪ ডিসেম্বর জাতীয় শক্তি সংরক্ষণ সপ্তাহ উদযাপন করে থাকে।


    আগামীকাল জাতীয় শক্তি সংরক্ষণ দিবস উদযাপন অনুষ্ঠানে প্রধান অতিথি হিসেবে উপস্থিত থাকবেন কেন্দ্রীয় শক্তি ও পুনর্নবীকরণযোগ্য শক্তি প্রতিমন্ত্রী শ্রী আর কে সিং। নতুন দিল্লির বিজ্ঞান ভবনে মূল অনুষ্ঠানের আয়োজন করা হয়েছে। এই উপলক্ষে বিদ্যুতের সুদক্ষ ব্যবহার ও সংরক্ষণে অসামান্য সাফল্য অর্জনকারী বিভিন্ন শিল্প সংস্থা ও সংগঠনকে তাদের প্রয়াসের স্বীকৃতিস্বরূপ পুরস্কৃত করা হবে। বিজয়ীদের পুরস্কার ও সংবর্ধনা জানানোর পাশাপাশি, মন্ত্রী শক্তি সংরক্ষণ দিবস উদযাপনের অঙ্গ হিসাবে একাধিক নতুন উদ্যোগেরও সূচনা করবেন। শক্তি সংরক্ষণ ও সাশ্রয় সম্পর্কে স্কুল পড়ুয়াদের আরও সংবেদনশীল করে তুলতে জাতীয় স্তরে বিভিন্ন বয়সের ছাত্রছাত্রীদের জন্য আলোকচিত্র প্রতিযোগিতা তথা প্রদর্শনীর আয়োজন করা হয়েছে। প্রতিযোগিতায় বিজয়ীদের পুরস্কৃতও করা হবে। জাতীয় শক্তি সংরক্ষণ সপ্তাহ উদযাপনের অঙ্গ হিসেবে বিইই-র পক্ষ থেকে মতবিনিময় শিবির, শক্তি সংরক্ষণ সংক্রান্ত কর্মশিবির, পরিচ্ছন্ন শক্তি উৎপাদনের ক্ষেত্রে অধিক সাশ্রয়ী যন্ত্রপাতি ও সাজসরঞ্জামের ব্যবহার তথা এর প্রয়োগ নিয়ে আলাপ-আলোচনার আয়োজন করা হয়েছে।


    SSS/BD/DM

    
    
    (Release ID: 1596365) Visitor Counter : 9
    
    
      Read this release in: English