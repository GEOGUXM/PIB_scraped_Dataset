      প্রতিরক্ষামন্ত্রক

      ভারতীয় নৌ-বাহিনী কলকাতায় টিইউ ১৪২ এয়ারক্র্যাফট্‌ সংগ্রহশালা তৈরি করবে
      Posted On: 03 DEC 2019 7:52PM by PIB Kolkata


    কলকাতা, ০৩ ডিসেম্বর, ২০১৯


    ভারতীয় নৌ-বাহিনীতে স্কুলের ছাত্রছাত্রীদের যোগদানের ব্যাপারে আগ্রহী করে তুলতে ভাইজ্যাকের নৌ-মিউজিয়ামের আদলে কলকাতায় টিইউ ১৪২ এয়ারক্র্যাফট্‌ সংগ্রহশালা গড়ে তোলা হবে বলে জানালেন পশ্চিমবঙ্গের নৌ-আফিসার ইনচার্জ কমোডর সুপ্রভ দে। তিনি বলেন, এই সংগ্রহশালা তৈরি করার জন্য নিউ টাউনে জমি পাওয়া গেছে। সেখানে ইতিমধ্যেই সংগ্রহশালা তৈরির কাজ শুরু হয়েছে। নৌ-দিবস উদযাপনের প্রাক্কালে সাংবাদিক বৈঠকে আজ কমোডর সুপ্রভ দে আরও বলেন, ভারতীয় উপকূল সুরক্ষায় নৌ-বাহিনী বদ্ধপরিকর। ভারতীয় মৎস্যজীবীদের নিরাপত্তা সুনিশ্চিত করতে তাঁদের বায়োমেট্রিক আইডি দেওয়া হয়েছে, যাতে তাঁদের ওপর নজর রাখা যায়।


    পশ্চিমবঙ্গ শাখার নৌ-বাহিনীর চিফ স্টাফ অফিসার ক্যাপ্টেন এন হরিহরণ বলেন, এ বছরের নৌ-দিবসের থিম হ’ল – ‘ইন্ডিয়ান নেভি সায়লেন্ট স্ট্রং অ্যান্ড সুইফট’। নৌ-সপ্তাহ উদযাপনের অঙ্গ হিসাবে ১৩ থেকে ১৪ই ডিসেম্বর পর্যন্ত পূর্বাঞ্চলে দুটি রণতরী কলকাতার খিদিরপুর বন্দরে প্রদর্শিত হবে। সকাল ৯টা থেকে বিকেল ৫টা পর্যন্ত স্কুলের ছাত্রছাত্রীরা রণতরী দুটি ঘুরে দেখতে পারবেন। নৌ-বাহিনীর আধিকারিকরা এই রণতরী দুটি সম্পর্কে দর্শকদের বিস্তারিতভাবে বুঝিয়ে বলেন।


    CG/SS/SB

    
    
    (Release ID: 1594796) Visitor Counter : 6