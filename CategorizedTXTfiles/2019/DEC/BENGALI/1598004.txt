      নীতিআয়োগ

      সুস্হায়ী উন্নয়নের লক্ষ্যপূরণে ভারতের অগ্রগতি সংক্রান্ত সূচক প্রকাশ করল নীতি আয়োগ
      Posted On: 30 DEC 2019 6:23PM by PIB Kolkata


    নয়াদিল্লি, ৩০ ডিসেম্বর , ২০১৯


    নীতি আয়োগের পক্ষ থেকে আজ সুস্হায়ী উন্নয়নের লক্ষ্যপূরণে ভারতের অগ্রগতি সংক্রান্ত সূচক প্রকাশ করা হয়েছে। ২০৩০ সালের মধ্যে সুস্হায়ী উন্নয়নের লক্ষ্যগুলি অর্জনে ভারতের রাজ্য ও কেন্দ্রশাসিত অঞ্চলগুলিতে এখনও পর্যন্ত যে অগ্রগতি হয়েছে তা একত্রিত করে এই সূচক প্রকাশ করা হল। কেন্দ্রীয় পরিসংখ্যান ও কর্মসূচি রূপায়ণ মন্ত্রক, ভারতে রাষ্ট্রসঙ্ঘের কার্যালয় এবং গ্লোবাল গ্রীন গ্রোথ প্রতিষ্ঠানের সহযোগিতায় সুস্হায়ী উন্নয়নের লক্ষ্যপূরণে ভারতে অগ্রগতির সূচক তৈরি করা হয়েছে।


    সূচক প্রকাশ করে নীতি আয়োগের ভাইস চেয়ারম্যান ডঃ রাজীব কুমার বলেন, প্রধানমন্ত্রী নরেন্দ্র মোদীর নেতৃত্বে বর্তমান কেন্দ্রীয় সরকার ২০৩০এর মধ্যে দেশে সুস্হায়ী উন্নয়নের লক্ষ্যগুলি অর্জনে প্রচেষ্টায় কোনও ঘাটতি রাখছে না। প্রতিটি পদক্ষেপের ওপর দৃষ্টি রাখা হচ্ছে এবং এক্ষেত্রে আত্মতুষ্টির কোনো জায়গা নেই। নীতি আয়োগ রাজ্য ও কেন্দ্রশাসিত অঞ্চলে দক্ষতাবৃদ্ধি তথা অগ্রগতিতে নজর রাখার ব্যাপারে অঙ্গিকারবদ্ধ। আগামী ৫ বছরে রাজ্যগুলির সঙ্গে আরও ঘনিষ্ঠ সমন্বয়ের ফলে সুস্হায়ী উন্নয়নের লক্ষ্যগুলি পূরণ করার প্রচেষ্টায় গতি আসবে এবং অগ্রগতিও সুনিশ্চিত হবে।


    সুস্হায়ী উন্নয়নের লক্ষ্যপূরণ সংক্রান্ত আজ প্রকাশিত সূচকের দ্বিতীয় সংস্করণে ২০১৮র তুলনায় সামগ্রিকভাবে ভারতে অগ্রগতি হয়েছে। দেশে রাজ্য ও কেন্দ্রশাসিত অঞ্চলগুলিতে বিশুদ্ধ জল ও স্বাস্হ্য বিধান ; শিল্পক্ষেত্র উদ্ভাবন ও পরিকাঠামো সহ সুলভ ও পরিশ্রুত জ্বালানী ক্ষেত্রে লক্ষ্যণীয় অগ্রগতি হয়েছে। উত্তরপ্রদেশ, বিহার ও আসাম উন্নয়নকামী এই তিনটি রাজ্য পারফরমার ক্যাটাগরিতে উঠে এসেছে। অন্ধ্রপ্রদেশ, তেলেঙ্গানা, কর্ণাটক, গোয়া এবং সিকিম- এই ৫টি রাজ্য অগ্রগতির সূচকে পারফরমার ক্যাটাগরি থেকে ফ্রন্ট রানার ক্যাটাগরিতে উন্নীত হয়েছে।


    সূচকে সর্বাধিক ৭০ পয়েন্ট অর্জন করে কেরালা প্রথম স্হানে, ৬৯ পয়েন্ট পেয়ে হিমাচলপ্রদেশ দ্বিতীয় স্হানে এবং অন্ধ্রপ্রদেশ, তেলেঙ্গানা ও তামিলনাড়ু ৬৭ পয়েন্ট স্কোর করে একত্রে তৃতীয় স্হানে রয়েছে। সূচকে অগ্রগতির দিক থেকে সবথেকে ভালো ফলাফল করেছে উত্তরপ্রদেশ। এই রাজ্যটি ২০১৮র সূচক অনুযায়ী ২৯তম স্হান ২৩তম স্হানে, ওড়িশা ২৩তম স্হান থেকে ১৫তম স্হানে এবং সিকিম ১৫তম স্হান থেকে সপ্তম স্হানে উঠে এসেছে।


    বিশ্বজুড়ে সুস্হায়ী উন্নয়নের লক্ষ্যপূরণ সংক্রান্ত কর্মসূচি সূচনা হওয়ার পর এটি পঞ্চম বর্ষ। সুস্হায়ী উন্নয়নের লক্ষ্যপূরণের ক্ষেত্রে ভারতের জাতীয় উন্নয়নমূলক কর্মসূচি অত্যন্ত গুরুত্বপূর্ণ ভূমিকা পালন করছে। উন্নয়নের লক্ষ্যপূরণের ক্ষেত্রে ভারতের অগ্রগতি সমগ্র বিশ্বের কাছেই অত্যন্ত গুরুত্বপূর্ণ। কারণ বিশ্বের মোট জনসংখ্যার এক-ষষ্ঠাংশের বাস ভারতে।


    কেন্দ্রীয় পরিসংখ্যান ও কর্মসূচি রূপায়ণ মন্ত্রকের জাতীয় সূচক কাঠামো থেকে ৬১ সূচকের ওপর ভিত্তি করে সমস্ত রাজ্য ও কেন্দ্রশাসিত অঞ্চলের অগ্রগতির ওপর বিশদ বিশ্লেষণ করে সুস্হায়ী উন্নয়নের লক্ষ্যপূরণ সংক্রান্ত ভারতের সূচক ২০১৯ প্রকাশিত হয়েছে। ২০১৮র সূচকে ১৩টি বিষয়ের ওপর অগ্রগতির খতিয়ান প্রকাশিত হয়েছিল। এবারের সূচকে ১৬টি ক্ষেত্রে অগ্রগতির তথ্য ও বিশ্লেষণ প্রকাশিত হয়েছে।


    CG/ BD/NS

    
    
    (Release ID: 1598004) Visitor Counter : 7
    
    
      Read this release in: English