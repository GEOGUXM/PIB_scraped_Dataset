      প্রতিরক্ষামন্ত্রক

      বিএসএফ-এর মিজোরাম ও কাছার ফ্রন্টিয়ারের ৫৫তম প্রতিষ্ঠা দিবস উদযাপন
      Posted On: 02 DEC 2019 6:10PM by PIB Kolkata


    কলকাতা, ১ ডিসেম্বর, ২০১৯


    বিশ্বে সর্ববৃহৎ সীমান্ত প্রহরার বাহিনী ভারতের সীমান্তরক্ষী বাহিনী (বিএসএফ)। দেশের পশ্চিম সীমান্তে ভারত-পাকিস্তানের ৩,৩২৩ কিলোমিটার এবং পূর্ব প্রান্তে ভারত-বাংলাদেশের ৪,০৯৬ কিলোমিটার সীমান্ত বিএসএফ পাহারা দিয়ে থাকে। ভারত-পাকিস্তান যুদ্ধের পরে ১৯৬৫ সালের পয়লা ডিসেম্বর এই বাহিনী গঠন করা হয়। দেশের সীমানা পাহারা দেওয়াই এর মূল লক্ষ্য। প্রাথমিকভাবে পদ্মবিভূষণ শ্রী কে এফ রুস্তমজির নেতৃত্বে সীমান্তবর্তী রাজ্যগুলির সশস্ত্র পুলিশ বাহিনীকে নিয়ে বিএসএফ গঠন করা হয়েছিল। সেই সময়ে এই বাহিনীর মাত্র ২৫টি ব্যাটেলিয়ন ছিল। আজ তা বৃদ্ধি পেয়ে ১৮৬-তে পৌঁছেছে। পশ্চিম সীমান্তে পাকিস্তানের গুলি বর্ষণ ও অবৈধ অনুপ্রবেশের মতো পরিস্থিতির মোকাবিলা এই বাহিনী করে আসছে। আজ সীমান্ত প্রহরার পাশাপাশি, অভ্যন্তরীণ নিরাপত্তা, সন্ত্রাসবাদ মোকাবিলা, নকশাল দমন, সুষ্ঠভাবে নির্বাচন প্রক্রিয়া সম্পন্ন করা থেকে প্রাকৃতিক বিপর্যয়ে সাহায্যের হাত বাড়িয়ে দেয় এই বিএসএফ বাহিনীর সদস্যরা।


    মিজোরাম ও কাছার ফ্রন্টিয়ারের সদর দপ্তর শিলচরের মাসিমপুরে। এই ফ্রন্টিয়ার দক্ষিণ আসামের বরাক উপত্যকা এবং মিজোরামের সঙ্গে বাংলাদেশের সীমান্তবর্তী ৪৭১ কিলোমিটার এলাকায় টহল দেয়। এছাড়া, মণিপুর এবং নাগাল্যান্ডে সন্ত্রাসবাদ দমনেও এই বাহিনী সক্রিয়। পাশাপাশি, মণিপুরের ক্যাপিটাল কমপ্লেক্স ও হাইকোর্ট চত্বরের পাহারাও এই ফ্রন্টিয়ার দিয়ে থাকে। সম্প্রতি আসামে এনআরসি-র ফলে উদ্ভূত আইন-শৃঙ্খলাজনিত সমস্যার মোকাবিলায় এই বাহিনীকে কাজে লাগানো হয়েছে।


    বিএসএফ-এর এই ফ্রন্টিয়ারের মুখপাত্র ডিআইজি শ্রী জে সি নায়েক জানিয়েছেন, সীমান্ত এলাকায় নিবিড় প্রহরার মাধ্যমে বর্তমানে এই অঞ্চলে গবাদি পশু চোরাচালানের একটিও ঘটনা ঘটেনি। ২০১৮ সালে ৪৮০টি গবাদি পশুকে বাজেয়াপ্ত করা হয়েছিল। চলতি বছর এ পর্যন্ত সেই সংখ্যা কমে দাঁড়িয়েছে ১৪৮-এ। বরাক উপত্যকায় অতন্দ্র প্রহরার ফলে ড্রাগ চোরাচালান কমে গেছে। বিগত এক বছরে গবাদি পশু চোরাচালানের সঙ্গে জড়িত থাকায় ৪৬ জন ভারতীয় ও পাঁচজন বাংলাদেশী দুষ্কৃতিকে বিএসএফ আটক করে। চলতি বছরের নভেম্বর মাস পর্যন্ত ২,৩০,২৩৯টি ইয়াবা ট্যাবলেট, ২১৫.২ গ্রাম হেরোইন, ৫১৪ গ্রাম গাঁজা, ১,১৬০টি বিদেশি মদের বোতল সহ বহু জিনিস বাজেয়াপ্ত করা হয়েছে।


    এই ফ্রন্টিয়ার নাগাল্যান্ড এবং মণিপুরে বিপুল পরিমাণ অস্ত্র ও গোলাবারুদ উদ্ধার করেছে। এই বাহিনীর মূল লক্ষ্য যেমন সীমান্ত এলাকায় চোরাচালান বন্ধ করা, তেমনই বাহিনীর সদস্যরা মেডিকেল ক্যাম্প, মাদক বিরোধী সচেতনতা শিবির, সীমান্তবর্তী এলাকার তরুণদের বাহিনীতে নিয়োগের আগে প্রশিক্ষণ প্রদান, স্বচ্ছতা অভিযান, গ্রাম দত্তক নেওয়া, রোগীদের স্বাস্থ্যকেন্দ্রে নিয়ে যাওয়া ছাড়াও বন্যার সময় গ্রামবাসীদের উদ্ধার করে থাকে।


    এইভাবে বিএসএফ-এর সদস্যরা সীমান্তবর্তী অঞ্চলের মানুষের হৃদয় জয় করেছেন। তাঁরা কাছার উপত্যকাকে মাদকমুক্ত করার উদ্দেশ্যে পুলিস সহ অন্যান্য নিরাপত্তা সংস্থাগুলিকে সাহায্য করে। ৫৫তম প্রতিষ্ঠা দিবসে এই বাহিনীর সদস্যরা মাতৃভূমির অখণ্ডতা রক্ষার জন্য ‘জীবন পর্যন্ত কর্তব্য’ মন্ত্রে কাজ করার শপথ গ্রহণ করেছেন।


    CG/CB/DM

    
    
    (Release ID: 1594560) Visitor Counter : 3