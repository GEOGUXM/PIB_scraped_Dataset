      অসামরিকবিমানপরিবহণমন্ত্রক

      উড়ান-আরসিএস-এর আওতায় গুয়াহাটি থেকে ডিমাপুর হয়ে ইমফল পর্যন্ত বিমান চলাচলের সূচনা
      Posted On: 09 DEC 2019 3:49PM by PIB Kolkata


    নয়াদিল্লি, ০৯ ডিসেম্বর , ২০১৯


    এয়ার ইন্ডিয়ার অধিনস্ত অ্যালায়েন্স এয়ার শনিবার অসমের রাজধানী গুয়াহাটি থেকে নাগাল্যান্ডের বৃহত্তম শহর ডিমাপুর, মণিপুরের রাজধানী ইমফল পর্যন্ত বিমান চলাচলের সূচনা করলো। এরফলে কেন্দ্রের আঞ্চলিক যোগাযোগ প্রকল্প- উড়ে দেশ কা আম নাগরিক (আরসিএস-উড়ান) প্রকল্পের আওতায় ২৩৬টি বিমানপথ ব্যবহারের কাজ শুরু হল। উদ্বোধনী অনুষ্ঠানে মণিপুরের মুখ্যমন্ত্রী শ্রী এন বীরেন সিং, রাজ্যের মন্ত্রী শ্রী লোসি ডিখো, মণিপুরের পর্যটন নিগমের চেয়ারম্যান ডঃ সপম রঞ্জন সিং-সহ এয়ার ইন্ডিয়া ও অ্যালায়েন্স এয়ারের উচ্চপদস্হ কর্মকর্তারা উপস্হিত ছিলেন।


    অ্যালায়েন্স এয়ার সপ্তাহে তিনদিন বুধ, শুক্র ও রবিবার এই পথে বিমান চালাবে। বর্তমানে এই বিমান সংস্হা ৫৭টি গন্তব্যে বিমান চালাচ্ছিল। ডিমাপুর ও ইমফল যুক্ত হওয়ার পর এই সংখ্যা বেড়ে দাঁড়ালো ৫৯-এ। ৭০ আসন বিশিষ্ট একটি বিমান যাত্রী পরিবহনের কাজে ব্যবহৃত হবে।


    উড়ান ৯ আই ৭৪১ গুয়াহাটি থেকে সকাল ৮টায় যাত্রা শুরু করবে। ডিমাপুরে পৌঁছাবে ৮.৫৫ মিনিটে। ডিমাপুর থেকে ইমফলের উদ্দেশ্যে ৯.২০-তে ফের যাত্রা শুরু করবে। বিমানটির ইমফলে পৌঁছানোর সময় ১০.১০। উড়ান ৯ আই ৭৪২ ইমফল থেকে ১০.৩৫-এ যাত্রা শুরু করবে। এই বিমান ডিমাপুরে সকাল ১১.২৫এ পৌঁছে ১১.৫০ মিনিটে গুয়াহাটির উদ্দেশ্যে রওনা হবে। বেলা ১২.৪৫-এ বিমানটি গুয়াহাটিতে পৌঁছাবে।


    SSS/CB/NS


    

    
    (Release ID: 1595551) Visitor Counter : 6
    
    
      Read this release in: English