      শিল্পওবাণিজ্যমন্ত্রক

      সরকারি ই-বাজারের পক্ষ থেকে জাতীয় স্তরে সচেতনতামূলক ‘জিইএম সংবাদ’ কর্মসূচি
      Posted On: 17 DEC 2019 11:06PM by PIB Kolkata


    নয়াদিল্লি, ১৭ ডিসেম্বর, ২০১৯


    কেন্দ্রীয় বাণিজ্য সচিব এবং সরকারি ই-বাজার বা জিইএম-এর চেয়ারম্যান শ্রী অনুপ ওয়াধাওয়ান আজ এখানে এক অনুষ্ঠানে জাতীয় স্তরে সচেতনতামূলক কর্মসূচির অঙ্গ হিসেবে ‘জিইএম সংবাদ’-এর সূচনা করেছেন। এ ধরনের কর্মসূচি গ্রহণের উদ্দেশ্য হল, ই-বাজার সম্বন্ধে স্থানীয় বিক্রেতাদের সুযোগ-সুবিধা সম্বন্ধে সচেতন করে তুলতে এ ধরনের বাজার ব্যবস্থার সঙ্গে যুক্ত সংশ্লিষ্ট সকল পক্ষ এবং স্থানীয় বিক্রেতাদের মধ্যে উপযুক্ত যোগসূত্র গড়ে তোলা। এর ফলে, ক্রেতাদের চাহিদা এবং পণ্যসামগ্রীর সংগ্রহ সম্পর্কে নিশ্চিত ধারণা পাওয়া যাবে।


    বিশেষ এই সচেতনতামূলক কর্মসূচি দেশের বিভিন্ন রাজ্য ও কেন্দ্রশাসিত অঞ্চলে চলতি মাসের ১৯শে ডিসেম্বর থেকে আগামী বছরের ১৭ই ফেব্রুয়ারি পর্যন্ত চলবে। উল্লেখ করা যেতে পারে, সরকারি ই-বাজারে ১৫ লক্ষেরও বেশি পণ্য, ২০ হাজারেরও বেশি পরিষেবা এবং ৩ লক্ষেরও বেশি নথিভুক্ত বিক্রেতা ও পরিষেবাদাতা রয়েছেন। এছাড়াও, ৪০ হাজারেরও বেশি সরকারি সংস্থা এই ই-বাজার থেকে বিভিন্ন পণ্য ও পরিষেবা সংগ্রহ করে থাকে। ই-বাজার ব্যবস্থা চালু হওয়ার পর ৩ বছরের মধ্যে বৈদ্যুতিন এই বাজার ব্যবস্থার মাধ্যমে ৪০ হাজার কোটি টাকা মূল্যের ২৮ লক্ষেরও বেশি বরাত দেওয়া হয়েছে। বরাত পাওয়া এই পণ্য ও পরিষেবাগুলির মধ্যে ৫০ শতাংশই অতিক্ষুদ্র, ক্ষুদ্র ও মাঝারি শিল্প সংস্থার সঙ্গে যুক্ত। রাজ্য সরকারি দপ্তর ও প্রতিষ্ঠান ছাড়াও রাষ্ট্রায়ত্ত সংস্থাগুলি সরকারি ই-বাজার থেকেই প্রয়োজনীয় জিনিসপত্র সংগ্রহ করে থাকে। রাজ্যস্তরের বিক্রেতারাও ই-বাজার পোর্টাল কাজে লাগিয়ে জাতীয় স্তরে পণ্য ও পরিষেবা পৌঁছে দিয়ে উপকৃত হচ্ছেন। আজ চালু হওয়া ‘জিইএম সংবাদ’ পরিষেবার মাধ্যমে এখন থেকে এই পোর্টাল ব্যবহারকারীদের পক্ষ থেকেও ফিডব্যাক পাওয়া যাবে। ব্যবহারকারীদের পক্ষ থেকে পাওয়া পরামর্শ ও উপদেশগুলি ই-বাজার ব্যবস্থার মানোন্নয়নে কাজে আসবে বলে মনে করা হচ্ছে।


    সরকারি ই-বাজার ব্যবস্থা হল জাতীয় স্তরে সরকারি সংগ্রহ-ভিত্তিক এমন একটি পোর্টাল যেখানে কেন্দ্র, রাজ্য, রাষ্ট্রায়ত্ত সংস্থা, স্বশাসিত সংস্থা এমনকি স্থানীয় সংস্থাগুলিও নিজেদের প্রয়োজন-ভিত্তিক বিভিন্ন পণ্য ও পরিষেবা সংগ্রহ করে থাকে এবং ক্রেতা ও বিক্রেতা উভয় পক্ষের মধ্যেই সেতুবন্ধনের কাজ করে। ২০১৬-র ৯ই আগস্ট এই ব্যবস্থার সূচনা হয়।


    ‘জিইএম সংবাদ’ সংক্রান্ত বিস্তারিত বিবরণ জিইএম ওয়েবসাইট – https://gem.gov.in - এ দেওয়া রয়েছে।


    CG/BD/DM

    
    
    (Release ID: 1596789) Visitor Counter : 4
    
    
      Read this release in: English