      স্বরাষ্ট্র মন্ত্রক

      মহিলাদের বিরুদ্ধে অপরাধ রুখতে সরকারের একাধিক পদক্ষেপ
      Posted On: 10 DEC 2019 8:05PM by PIB Kolkata


    নয়াদিল্লি , ১০ ডিসেম্বর , ২০১৯


    মহিলাদের বিরুদ্ধে অপরাধ সংক্রান্ত এক প্রশ্নের লিখিত জবাবে স্বরাষ্ট্র প্রতিমন্ত্রী শ্রী জি কিষাণ রেড্ডি আজ লোকসভায় জানিয়েছেন, মহিলাদের সুরক্ষা ও নিরাপত্তার বিষয়টি সরকারের কাছে সর্বোচ্চ অগ্রাধিকার পেয়ে থাকে। দেশে মহিলাদের সুরক্ষায় একাধিক পদক্ষেপের কথা উল্লেখ করে তিনি জানান, ২০১৩’র অপরাধ আইন সংশোধন করে যৌন নিগ্রহের ঘটনাগুলি রুখতে এই আইন কার্যকর করা হয়েছে। এছাড়া, অপরাধ আইন ২০১৮ (সংশোধন) বলবৎ করে ১২ বছরের কম বয়সী বালিকাদের ধর্ষণের ঘটনায় মৃত্যুদন্ড-সহ কড়া শাস্তির ব্যবস্থা করা হয়েছে। এমনকি, এই ধরনের ঘটনার তদন্ত ও বিচার-প্রক্রিয়া দু’মাসের মধ্যে শেষ করার কথা বলা হয়েছে। তিনি আরও জানান, আপৎকালীন পরিস্থিতিতে মহিলাদের সহায়তার জন্য জরুরি সহায়তা নম্বর ১১২ চালু করা হয়েছে। নিরাপদ শহর কর্মসূচির আওতায় কলকাতা-সহ ৮টি শহরে প্রথম পর্যায়ে পুলিশি ব্যবস্থাকে আরও জোরদার করতে আধুনিক প্রযুক্তিগত সহায়তা দেওয়া হচ্ছে। স্বরাষ্ট্র মন্ত্রক অশ্লীল ঘটনা সম্পর্কে তৎক্ষণাৎ জানানোর জন্য সাইবার অপরাধ পোর্টাল চালু করেছে। যৌন নিগ্রহকারীদের ব্যাপারে জাতীয় স্তরে তথ্যভান্ডার গড়ে তোলার জন্য মন্ত্রকের পক্ষ থেকে এ সংক্রান্ত একটি ডেটাবেস চালু করা হয়েছে। এমনকি, যৌন নিগ্রহকারীদের বিরুদ্ধে তদন্ত ক্ষ্বেত্রে অগ্রগতির ওপর নজর রাখার জন্য অনলাইন ট্র্যাকিং সিস্টেম চালু হয়েছে। দুর্দশাগ্রস্ত মহিলাদের এক ছাদের তলায় চিকিৎসা সহায়তা, পুলিশি নিরাপত্তা, আইনি ও মনস্তাত্ত্বিক পরামর্শ তথা সাময়িক আশ্রয়ের জন্য দেশ জুড়ে ‘ওয়ান স্টপ সেন্টার’ কর্মসূচি রূপায়িত হচ্ছে বলেও শ্রী রেড্ডি জানান।


    SSS/BD/SB

    
    
    (Release ID: 1595817) Visitor Counter : 6
    
    
      Read this release in: English