      প্রতিরক্ষামন্ত্রক

      মৃত প্রতিরক্ষা কর্মীদের ছেলেমেয়েদের জন্য বৃত্তি
      Posted On: 03 DEC 2019 7:48PM by PIB Kolkata


    নয়াদিল্লি, ০২ ডিসেম্বর, ২০১৯


    জাতীয় প্রতিরক্ষা তহবিলের আওতায় প্রধানমন্ত্রীর বৃত্তি কর্মসূচির মাধ্যমে শহীদ প্রতিরক্ষা কর্মীদের ছেলেমেয়েদের বৃত্তি দেওয়া হয়ে থাকে। তবে, প্রয়াত সেনাকর্মীদের ছেলেমেয়েদের বৃত্তির জন্য স্বতন্ত্র কোনও কর্মসূচি নেই। রাজ্যসভায় প্রশ্নোত্তর পর্বে এক লিখিত জবাবে একথা জানান প্রতিরক্ষা প্রতিমন্ত্রী শ্রী শ্রীপাদ নায়েক।


    তিনি আরও জানান, প্রধানমন্ত্রীর বৃত্তি কর্মসূচি ২০০৬-০৭ শিক্ষাবর্ষ থেকে শুরু হয়েছে। এই কর্মসূচির মাধ্যমে যোগ্য ছেলেদের বার্ষিক ১৫ হাজার টাকা এবং মেয়েদের বার্ষিক ১৮ হাজার টাকা বৃত্তি দেওয়া হয়। ২০১২ – ১৩ শিক্ষাবর্ষ থেকে বৃত্তি হারে সংশোধন করা হয়েছে। সংশোধিত হার অনুযায়ী, ছেলেদের ক্ষেত্রে বৃত্তির পরিমাণ দাঁড়িয়েছে বার্ষিক ২৪ হাজার টাকা এবং মেয়েদের ক্ষেত্রে বার্ষিক ২৭ হাজার টাকা। এই হার ২০১৯-২০ শিক্ষাবর্ষ থেকে সংশোধন করে ছেলেদের জন্য ৩০ হাজার টাকা এবং মেয়েদের জন্য ৩৬ হাজার টাকা করা হয়েছে। মেধার ভিত্তিতে বৃত্তি দেওয়া হয়। তবে, মৃত সেনাকর্মীদের ছেলেমেয়েদের রাজ্যওয়াড়ি বৃত্তি প্রদানে কোনও তথ্য মন্ত্রকের কাছে রাখা হয় না। অন্য এক প্রসঙ্গে মন্ত্রী আরও জানান, সন্ত্রাস বা মাওবাদী হামলায় শহীদ হওয়া রাজ্য পুলিশ বাহিনীর কর্মীদের ছেলেমেয়েদেরও প্রধানমন্ত্রী বৃত্তি কর্মসূচির আওতায় নিয়ে আসা হয়েছে। ২০১৯-২০ শিক্ষা বর্ষ থেকেই এই সুবিধা ছেলেমেয়েরা পাচ্ছে। রাজ্য পুলিশের ৫০০ জন কর্মী-আধিকারিকের ছেলেমেয়েকেও প্রতি বছর এই সুবিধা দেওয়ার সিদ্ধান্ত হয়েছে।


    CG/BD/SB

    
    
    (Release ID: 1594793) Visitor Counter : 3
    
    
      Read this release in: English