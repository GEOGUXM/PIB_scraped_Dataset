      সামাজিকন্যায়ওক্ষমতায়নমন্ত্রক

      ভিন্নভাবে সক্ষম ব্যক্তিদের আন্তর্জাতিক দিবসে ভিন্নভাবে সক্ষম ব্যক্তিদের ক্ষমতায়নে অসাধারণ কাজের স্বীকৃতিস্বরূপ জাতীয় পুরস্কার প্রদান করলেন উপ-রাষ্ট্রপতি
      Posted On: 03 DEC 2019 7:43PM by PIB Kolkata


    নয়াদিল্লি, ৩ ডিসেম্বর, ২০১৯


    বিশেষভাবে সক্ষম ব্যক্তিদের আন্তর্জাতিক দিবস উদযাপন উপলক্ষে আজ নতুন দিল্লিতে এক অনুষ্ঠানে প্রধান অতিথি হিসেবে উপ-রাষ্ট্রপতি শ্রী এম ভেঙ্কাইয়া নাইডু বিশেষভাবে সক্ষম ব্যক্তিদের ক্ষমতায়নে অসাধারণ কাজের স্বীকৃতিস্বরূপ বিভিন্ন শ্রেণীতে ব্যক্তিবিশেষ, প্রতিষ্ঠান, সংগঠন এবং জেলা বা রাজ্যগুলিকে পুরস্কৃত করেন। এই অনুষ্ঠানে কেন্দ্রীয় সামাজিক ন্যায়বিচার ও ক্ষমতায়ন মন্ত্রী শ্রী থাওয়ারচাঁদ গেহলত পৌরহিত্য করেন। উপ-রাষ্ট্রপতি বলেন, ভিন্নভাবে সক্ষম ব্যক্তিদের মধ্যে যে বিপুল সম্ভাবনা ও দক্ষতা রয়েছে তা যথাযথভাবে তুলে ধরতে এবং অক্ষমতা সম্পর্কে যে সামাজিক কলঙ্ক রয়েছে তা দূরীকরণে ‘ভিন্নভাবে সক্ষম ব্যক্তিদের আন্তর্জাতিক দিবস’-এর নাম পালটে ‘বিশেষভাবে সক্ষম ব্যক্তিদের আন্তর্জাতিক দিবস’ হিসেবে উদযাপন করা উচিৎ। তিনি বলেন, যথাযথ পরিবেশ এবং সুযোগ-সুবিধা দেওয়া গেলে এঁরা অন্যদের কাছে আদর্শস্বরূপ হয়ে উঠতে এবং দেশ গঠনের মহান কাজেও গুরুত্বপূর্ণ অবদান রাখতে পারেন।


    শ্রী নাইডু আরও জানান, বিশ্বের মধ্যে ভারতেই বিশেষভাবে সক্ষম ব্যক্তির সংখ্যা সবথেকে বেশি। ২০১১-র জনগণনা অনুযায়ী দেশে ২ কোটি ৬৮ লক্ষ এ ধরনের মানুষ রয়েছেন যা মোট জনসংখ্যার ২.২১ শতাংশ। অবশ্য, এই সংখ্যা আরও অনেক বেশিও হতে পারে কারণ, অনেকেই সামাজিক কলঙ্কের ভয়ে নিজেদের অক্ষমতার কথা সর্বসমক্ষে প্রকাশ করেন না। তিনি জোর দিয়ে বলেন, অক্ষমতার কারণগুলি চিহ্নিত করা প্রয়োজন এবং কিভাবে এই সমস্যার মোকাবিলা করা যায় তা খুঁজে বের করা উচিৎ যাতে করে প্রত্যেক অক্ষম ব্যক্তিই মর্যাদার সঙ্গে জীবনযাপন করতে পারেন। শ্রী নাইডু গর্ভবতী মহিলা ও শিশুদের উপযুক্ত পুষ্টি ও পরিচর্যা প্রদানের ওপর গুরুত্ব দিয়ে গ্রামীণ ভারতে সুলভে চিকিৎসার সুযোগ-সুবিধা পৌঁছে দেওয়ার পরিকাঠামো গড়ে তোলার ওপর জোর দেন।


    অক্ষমতার লক্ষ্মণগুলিকে আগাম চিহ্নিতকরণের প্রসঙ্গ উল্লেখ করে উপ-রাষ্ট্রপতি বলেন, এর ফলে অক্ষমতা দূরীকরণে কার্যকর পদক্ষেপ গ্রহণ করা সম্ভব হবে। এমনকি, অক্ষম ব্যক্তিদের ক্ষমতায়ন ঘটানোও সম্ভব হবে। পোলিও দূরীকরণে সর্বস্তরে যে সমবেত প্রয়াস গ্রহণ করা হয়েছে অক্ষমতা দূরীকরণের ক্ষেত্রে এ ধরনের প্রয়াসের প্রয়োজন রয়েছে বলেও তিনি অভিমত প্রকাশ করেন।


    অক্ষম ব্যক্তিদের প্রতি সমাজের মনোভাব পরিবর্তন করা প্রয়োজন বলে মন্তব্য করে উপ-রাষ্ট্রপতি বলেন, ভিন্নভাবে সক্ষম ব্যক্তিরা কোনদিক থেকেই দয়া ও করুণার অঙ্গ নন বরং, তাঁদের প্রতি সহানুভূতি ও সমর্থন জানানো প্রয়োজন। বিশেষভাবে সক্ষম ব্যক্তিরা দৈনন্দিন জীবনে যে সমস্ত সমস্যার সম্মুখীন হয়ে থাকেন তা দূর করতে সরকারের একাধিক পদক্ষেপের কথা উল্লেখ করে শ্রী নাইডু বিশেষভাবে সক্ষম ব্যক্তিদের অধিকার সংক্রান্ত আইনে সংশোধনের কথাও উল্লেখ করেন। তিনি জানান, বিশেষভাবে সক্ষম ব্যক্তিদের সরকারি চাকরিতে সংরক্ষণের সুযোগ ৩ শতাংশ থেকে বাড়িয়ে ৪ শতাংশ এবং উচ্চশিক্ষা প্রতিষ্ঠানগুলিতে পড়াশোনার ক্ষেত্রে সংরক্ষিত আসন সংখ্যা ৩ থেকে বাড়িয়ে ৫ শতাংশ করেছে। বিশেষভাবে সক্ষম প্রত্যেক ব্যক্তির কাছে সরকারি কর্মসূচিগুলির সুযোগ-সুবিধা পৌঁছে দিতে সরকার জাতীয় স্তরে এক তথ্যভাণ্ডার গড়ে তুলতে অভিন্ন এক পরিচিতি প্রকল্প রূপায়ণের প্রক্রিয়া নিয়ে চিন্তাভাবনা করছে।


    শ্রী গেহলত বলেন, জাতীয় পুরস্কারের জন্য প্রাপ্ত ৮৫০টি আবেদনই বিচারকমণ্ডলী খতিয়ে দেখে ৬৫ জন ব্যক্তিকে পুরস্কারের জন্য চিহ্নিত করেছেন। উপ-রাষ্ট্রপতি এঁদের আজ পুরস্কৃত করেন। কেন্দ্রীয় সরকার বিগত পাঁচ বছরে দিব্যাঙ্গজনদের কল্যাণে একাধিক অভিনব কর্মসূচি গ্রহণ করেছে। এমনকি, দিব্যাঙ্গরা সাতটি ক্ষেত্রে গিনেস বুক অফ ওয়ার্ল্ড রেকর্ড করেছে। দিব্যাঙ্গজনদের কল্যাণে তিনি সাধারণ মানুষের আরও বেশি অংশগ্রহণের ওপর জোর দেন।


    বিশেষভাবে সক্ষম ব্যক্তিদের ক্ষমতায়নের জন্য এ বছর ১৪টি বিভাগে জাতীয় পুরস্কার দেওয়া হয়েছে। আজ যে বিভাগগুলিতে ব্যক্তিবিশেষ বা সংগঠনকে তাঁদের অসামান্য সাফল্যের স্বীকৃতিস্বরূপ পুরস্কৃত করা হয়েছে তা আগামীদিনে অন্যান্যদেরকেও একই ধরনের উদ্যোগ গ্রহণে অনুপ্রাণিত করবে বলে মনে করা হচ্ছে।


    CG/BD/DM

    
    
    (Release ID: 1594789) Visitor Counter : 2
    
    
      Read this release in: English