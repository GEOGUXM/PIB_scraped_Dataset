      অর্থমন্ত্রক

      কেন্দ্রীয় অর্থমন্ত্রী ও বিশিষ্ট শিল্পপতিদের মধ্যে প্রাক্‌-বাজেট আলোচনা
      Posted On: 19 DEC 2019 6:16PM by PIB Kolkata


    নয়াদিল্লি , ১৯ ডিসেম্বর , ২০১৯


    কেন্দ্রীয় অর্থ ও কর্পোরেট বিষয়ক মন্ত্রী শ্রীমতী নির্মলা সীতারমন আজ নতুন দিল্লিতে বিশিষ্ট শিল্পপতিদের সঙ্গে আসন্ন ২০২০ – ২১ – এর সাধারণ বাজেট নিয়ে এক বৈঠকে মিলিত হন। প্রাক্‌-বাজেট আলাপ-আলোচনা প্রক্রিয়ায় এটি ছিল ষষ্ঠ বৈঠক। ২ ঘন্টার বেশি সময় ধরে চলা এই বৈঠকে উপস্থিত শিল্পপতিরা সহজে ব্যবসা-বাণিজ্যের অনুকূল পরিবেশ গড়ে তোলার মাধ্যমে লগ্নিকারীদের সুরক্ষায় নিয়ন্ত্রণমূলক ব্যবস্থা আরও জোরদার করার পাশাপাশি, রপ্তানি বাণিজ্যকে আরও প্রতিযোগিতামুখী করে তোলা, বেসরকারি বিনিয়োগে পুনরুজ্জীবন এবং অর্থনীতির বিকাশ হার ত্বরান্বিত করার মতো গুরুত্বপূর্ণ বিষয়গুলি নিয়ে মন্ত্রীর সঙ্গে মতবিনিময় করেন।


    গ্রামীণ অর্থনীতির গতি ত্বরান্বিত করতে শিল্পপতিরা একাধিক পরামর্শ দেন। গ্রামীণ মানুষের ক্রয় ক্ষমতা বৃদ্ধির ওপর গুরুত্ব দেওয়া প্রয়োজন বলে উল্লেখ করে ব্যাঙ্কগুলির ঋণ সহায়তা বৃদ্ধি, দ্রুত সংযুক্তকরণ প্রক্রিয়া সম্পন্ন করা, অধিগ্রহণ প্রক্রিয়া ত্বরান্বিত করা, প্রত্যক্ষ বিদেশি বিনিয়োগ প্রস্তাব অনুমোদনের ক্ষেত্রে দ্রুত সিদ্ধান্ত সহ স্থিতিশীল বাণিজ্যিক বাতাবরণ ও সংশ্লিষ্ট নিয়মনীতিতে কাঠামোগত পরিবর্তনের কথা শিল্পপতিরা বলেন। কেন্দ্রীয় ও রাজ্যস্তরে ব্যবসা-বাণিজ্যে অনুকূল বাতাবরণ গড়ে তোলার জন্য নির্দিষ্ট সময়-ভিত্তিক ব্যবস্থা গ্রহণ, পরিকাঠামো তৈরিতে মূলধন বিনিয়োগ, অ্যান্টি ডাম্পিং-এর ক্ষেত্রে উপযুক্ত ব্যবস্থা গ্রহণ, ‘মেক ইন ইন্ডিয়া’ কর্মসূচির প্রসারে ভারতেই গবেষণা ও উন্নয়নমূলক সুযোগ-সুবিধা গড়ে তোলা এবং সরকারি-বেসরকারি অংশীদারিত্বের আরও বিস্তার ঘটানোর ওপর বৈঠকে আলোচনা হয়।


    এই বৈঠকে অর্থ প্রতিমন্ত্রী শ্রী অনুরাগ সিং ঠাকুর, অর্থ সচিব শ্রী রাজীব কুমার, অর্থনৈতিক বিষয় দপ্তরের সচিব শ্রী অতনু চক্রবর্তী, রাজস্ব সচিব শ্রী অজয় ভূষণ পান্ডে, মুখ্য অর্থনৈতিক উপদেষ্টা শ্রী কে ভি সুব্রহ্মোনিয়াম সহ মন্ত্রকের উচ্চ পদস্থ আধিকারিকরা উপস্থিত ছিলেন।


    উপস্থিত বিশিষ্ট শিল্পপতিদের মধ্যে ছিলেন – শ্রী সুনীল ভারতী মিত্তাল, শ্রী সঞ্জীব গোয়েঙ্কা, শ্রী যতীন দালাল, আচার্য বালকৃষ্ণণ, শ্রী বিক্রম কিরলোস্কার, শ্রী বিপিন সোন্ধি প্রমুখ।


    CG/BD/SB

    
    
    (Release ID: 1596981) Visitor Counter : 4
    
    
      Read this release in: English