      স্বরাষ্ট্র মন্ত্রক

      সপ্তম কেন্দ্রীয় বেতন কমিশনের ভাতা বাবদ প্রায় ৪ হাজার ৮০০ কোটি টাকা কেন্দ্রশাসিত জম্মু – কাশ্মীর ও লাদাখের সরকারি কর্মচারীদের জন্য মঞ্জুর
      Posted On: 10 DEC 2019 8:08PM by PIB Kolkata


    নয়াদিল্লি , ১০ ডিসেম্বর , ২০১৯


    নবগঠিত দুই কেন্দ্রশাসিত অঞ্চল জম্মু – কাশ্মীর ও লাদাখের সার্বিক উন্নয়ন সম্পর্কে এক প্রশ্নের লিখিত জবাবে স্বরাষ্ট্র প্রতিমন্ত্রী শ্রী জি কিষাণ রেড্ডি আজ লোকসভায় জানিয়েছেন, এই দুই কেন্দ্রশাসিত অঞ্চলের সামগ্রিক উন্নয়নে সরকার সম্পূর্ণ দায়বদ্ধ।


    শ্রী রেড্ডি সভায় আরও জানান, সপ্তম কেন্দ্রীয় বেতন কমিশনের বেশ কয়েকটি ভাতা যেমন – শিশু শিক্ষা সহায়তা, হোস্টেল ভাতা, পরিবহণ ভাতা, এলটিসি, চিকিৎসা সহায়তা এই দুই কেন্দ্রশাসিত অঞ্চলে প্রায় ৪ লক্ষ ৫০ হাজার সরকারি কর্মচারীকে দেওয়ার সিদ্ধান্ত নেওয়া হয়েছে। এর ফলে, সরকারের অতিরিক্ত ৪ হাজার ৮০০ কোটি টাকা খরচ হবে। কেন্দ্রশাসিত অঞ্চলের মর্যাদা পাওয়ার পর জম্মু – কাশ্মীর ও লাদাখের কর্মচারীরা কেন্দ্রীয় বেতন কমিশনের সুযোগ-সুবিধা পাবেন, যা এতদিন তাঁরা পেতেন না। শ্রী রেড্ডি বলেন, গত ৩১শে অক্টোবর জম্মু - কাশ্মীর ও লাদাখ কেন্দ্রশাসিত অঞ্চলের মর্যাদা পাওয়ার পর চতুর্দশ অর্থ কমিশনের অনুদান বাবদ অবশিষ্টাংশ ১৪ হাজার ৫৫৯ কোটি ২৫ লক্ষ টাকা ভাগ করে দেওয়ার সিদ্ধান্ত গৃহীত হয়েছে। এর মধ্যে কেন্দ্রশাসিত জম্মু – কাশ্মীরকে ২ হাজার ৯৭৭ কোটি ৩১ লক্ষ টাকা এবং কেন্দ্রশাসিত লাদাখকে প্রায় ১ হাজার ২৭৬ কোটি টাকা দেওয়া হয়েছে। সংবিধানের ৩৫এ অনুচ্ছেদ কার্যকর থাকার দরুণ এই অঞ্চলের মানুষ সংবিধানে উল্লিখিত মৌলিক অধিকার তথা অন্যান্য সুযোগ-সুবিধা থেকে বঞ্চিত ছিলেন। সংসদের সুপারিশের ভিত্তিতে সংবিধানের ৩৭০ অনুচ্ছেদ প্রত্যাহারের পর নবগঠিত এই দুই কেন্দ্রশাসিত অঞ্চলের মানুষের বিভিন্ন প্রত্যাশা পূরণ করা সম্ভব হবে এবং এই অঞ্চল দেশের বাকি অংশের মতো উন্নতি ও অগ্রগতির পথে এগিয়ে চলবে।


    কেন্দ্রীয় সহায়তাপুষ্ট প্রকল্পের আওতায় সরকার জম্মু, কাশ্মীর ও লাদাখ অঞ্চলে ৮টি মেডিকেল কলেজ স্থাপনের প্রস্তাব অনুমোদন করেছে। ইতিমধ্যেই মেডিকেল কলেজ স্থাপনের কাজ ডোডা, কাঠুয়া, বারামুলা, অনন্তনাগ, রাজৌরি, উধমপুর এবং কুপওয়াড়া জেলার হান্দওয়াড়াতে শুরু হয়েছে। লাদাখের লেহ্‌-তেও মেডিকেল কলেজ স্থাপনের কাজ চলছে। এছাড়াও, জম্মু ও শ্রীনগরে এইমস্‌ - এর ধাঁচে দুটি চিকিৎসা প্রতিষ্ঠান গড়ে তোলার প্রস্তাব সরকারের অনুমোদন পেয়েছে বলেও শ্রী রেড্ডি জানান।


    SSS/BD/SB

    
    
    (Release ID: 1595820) Visitor Counter : 6
    
    
      Read this release in: English