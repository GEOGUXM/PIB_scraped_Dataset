      রেলমন্ত্রক

      আমেদাবাদ – মুম্বাই রুটে তেজস এক্সপ্রেস ট্রেনের সূচনা
      
      আইআরসিটিসি পরিচালিত তেজস দ্বিতীয় প্রিমিয়াম ট্রেন

      Posted On: 31 DEC 2019 5:23PM by PIB Kolkata

    নয়াদিল্লি , ৩১ ডিসেম্বর , ২০১৯


    লক্ষ্ণৌ – দিল্লি প্রথম তেজস এক্সপ্রেস ট্রেন পরিষেবা সফল হওয়ার পর আমেদাবাদ – মুম্বাই রুটে দ্বিতীয় তেজস ট্রেনের পরিষেবা শুরু হতে চলেছে। সফরের সময় রেল যাত্রীদের অত্যাধুনিক পরিষেবা প্রদান এবং সম্পূর্ণ এক নতুন অভিজ্ঞতার অনুভূতি প্রদানে রেল মন্ত্রকের এই উদ্যোগ। আমেদাবাদ – মুম্বাই রুটে দ্বিতীয় তেজস ট্রেন পরিষেবার সূচনা আগামী বছরের ১৭ই জানুয়ারি শুরু হলেও বাণিজ্যিকভাবে চলাচল শুরু হচ্ছে ১৯শে জানুয়ারি থেকে।


    রাষ্ট্রায়ত্ত সংস্থা আইআরসিটিসি ট্রেনটির পরিচালনার দায়িত্বে থাকছে। প্রথম তেজস ট্রেন পরিচালনার দায়িত্বেও এই রাষ্ট্রায়ত্ত সংস্থাটি রয়েছে। সম্পূর্ণ বাতানুকূল এই প্রিমিয়াম তেজস এক্সপ্রেস ট্রেনে প্রত্যেকটিতে ৫৬ আসনবিশিষ্ট দুটি এক্সিকিউটিভ শ্রেণীর চেয়ারকার এবং প্রতিটি ৭৮ আসনবিশিষ্ট ৮টি চেয়ারকার শ্রেণীর কামরা রয়েছে। ট্রেনটির মোট যাত্রী পরিবহণ সংখ্যা ৭৩৬।


    আমেদাবাদ – মুম্বাই রুটে শীঘ্রই চালু হতে চলা এই তেজস এক্সপ্রেস ট্রেনটির অন্যান্য কিছু গুরুত্বপূর্ণ বৈশিষ্ট্যের মধ্যে রয়েছে – সফরকারীদের উচ্চ মানের খবার ও পানীয় দেওয়া হবে। এর খরচ মূল ভাড়ার সঙ্গেই যুক্ত থাকছে। বিমান সংস্থাগুলির মতো ট্রলির সুবিধাও ট্রেনে রয়েছে । অত্যাধুনিক পদ্ধতিতে শোধিত পানীয় জলের ব্যবস্থা সহ কামরার যাত্রীদের প্যাকেটবন্দী পানীয় জল সরবরাহ করা হবে। সফররত প্রত্যেক যাত্রীর বিমা বাবদ ২৫ লক্ষ টাকার বিমা থাকছে। এছাড়াও, সফরের সময়ে কোনও যাত্রীর বাড়িতে চুরি - ডাকাতি হলে ১ লক্ষ টাকার বিমার সুবিধা থাকছে। এছাড়াও, ট্রেন চলাচলে বিলম্ব হলে যাত্রী পিছু ঘন্টায় ১০০ টাকা এবং এক ঘন্টার বেশি হলে প্রতি ঘন্টায় ২৫০ টাকা ক্ষতি পূরণের সংস্থান থাকছে। কোনও কারণে ট্রেন পরিষেবা বাতিল হলে কনফার্ম বা অপেক্ষমান তালিকায় থাকা সমস্ত টিকিটের টাকা ফেরতযোগ্য হবে। ট্রেনটিতে কোনও তৎকাল কোটা বা প্রিমিয়াম তৎকাল কোটা থাকছে না। কেবল জেনারেল কোটা ও বিদেশি পর্যটক কোটা থাকছে। বিদেশি পর্যটক কোটায় প্রতিটি এক্সিকিউটিভ শ্রেণীর কামরায় ৬টি আসন এবং প্রতিটি চেয়ারকার শ্রেণীর কামরায় ১২টি করে আসন বরাদ্দ থাকছে। এই ট্রেনের টিকিট কেবলমাত্র আইআরসিটিসি-র ওয়েবসাইট এবং মোবাইল অ্যাপ থেকে সংগ্রহ করা যাবে। রেলের আসন সংরক্ষণ কেন্দ্রগুলিতে এই ট্রেনের টিকিট কাটার কোনও ব্যবস্থা নেই।


    CG/BD/SB

    
    
    (Release ID: 1598070) Visitor Counter : 4
    
    
      Read this release in: English