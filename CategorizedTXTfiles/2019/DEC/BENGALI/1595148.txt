      শিল্পওবাণিজ্যমন্ত্রক

      সরকারি সংগ্রহ সম্পর্কিত তৃতীয় জাতীয় কনক্লেভের উদ্বোধন করলেন পীযূষ গোয়েল
      Posted On: 05 DEC 2019 6:19PM by PIB Kolkata


    নয়াদিল্লি , ০৫ ডিসেম্বর , ২০১৯


    কেন্দ্রীয় বাণিজ্য ও শিল্প তথা রেল মন্ত্রী শ্রী পীযূষ গোয়েল আজ নতুন দিল্লিতে সরকারি সংগ্রহ ব্যবস্থা সম্পর্কিত তৃতীয় জাতীয় কনক্লেভের উদ্বোধন করেন। ভারতীয় শিল্প মহাসংঘ সিআইআই – এর সহযোগিতায় সরকারি ই-মার্কেট প্লেস দু’দিনের এই কনক্লেভের আয়োজন করেছে। কনক্লেভের উদ্বোধন করে শ্রী গোয়েল বলেন, সরকারি ই-মার্কেট প্লেস হ’ল এমন এক মঞ্চ, যেখানে গতি, দক্ষতা ও পরিমাণের বিষয়টি প্রাধান্য পেয়ে থাকে। উদার, স্বচ্ছতা ও সুসংবদ্ধ – এই তিনটি স্তম্ভের ওপর ভিত্তি করে সরকারি ই-মার্কেট প্লেস গড়ে উঠেছে। সরকারি ই-মার্কেট প্লেস হ’ল – স্বচ্ছতার প্রতীক।


    তিনি আশাপ্রকাশ করেন, দু’দিনের এই কনক্লেভে ই-মার্কেট প্লেস ব্যবস্থার ভবিষ্যৎ সম্পর্কে এমন এক রূপরেখা পাওয়া যাবে, যা যাবতীয় সংগ্রহ প্রক্রিয়ার মধ্যে অভিন্নতা নিয়ে আসবে। সংগ্রহ ব্যবস্থায় অভিন্নতা বজায় রাখা সম্ভব হলে কেন্দ্রীয় সরকারের পাশাপাশি, রাজ্য সরকার ও স্থানীয় সংস্থাগুলিও উপকৃত হবে। সরকারি ই-মার্কেট প্লেস ব্যবস্থার মাধ্যমে ৫ লক্ষ কোটি টাকার ব্যবসার যে লক্ষ্যমাত্রা ধার্য হয়েছে, তা ৫ বছর পূরণ হওয়ার আগেই অর্জন করা সম্ভব হবে বলে শ্রী গোয়েল আশা প্রকাশ করেন। তিনি জানান, প্রয়োজনীয় সামগ্রী সংগ্রহের জন্য অদূর ভবিষ্যতে ই-মার্কেট প্লেসকে জনসাধারণের জন্য খুলে দেওয়া হবে। এর ফলে, সাধারণ মানুষ অল্প দামে বিভিন্ন পণ্য ও পরিষেবার সুযোগ গ্রহণ করতে পারবেন। তিনি স্পষ্টভাবে জানান, ই-মার্কেট প্লেস থেকে প্রদেয় পণ্য ও পরিষেবার গুণমানের ক্ষেত্রে কোনও আপোষ করা হবে না। এমনকি, নিম্নমানের সামগ্রী ও পরিষেবার ক্ষেত্রে বিধিভঙ্গের দায়ে কঠোর ব্যবস্থা গ্রহণ করা হবে। এই উপলক্ষে সরকারি ই-মার্কেট প্লেসের মুখ্য কার্যনির্বাহী আধিকারিক তালীন কুমার সহ বাণিজ্য মন্ত্রকের উচ্চ পদস্থ আধিকারিকরাও উপস্থিত ছিলেন।


    CG/BD/SB

    
    
    (Release ID: 1595148) Visitor Counter : 4
    
    
      Read this release in: English