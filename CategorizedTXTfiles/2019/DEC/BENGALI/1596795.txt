      রাষ্ট্রপতিরসচিবালয়

      রাষ্ট্রপতি ‘পরিদর্শক’ পুরস্কার প্রদান করলেন
      Posted On: 17 DEC 2019 11:15PM by PIB Kolkata


    নয়াদিল্লি , ১৭ ডিসেম্বর , ২০১৯


    রাষ্ট্রপতি শ্রী রাম নাথ কোবিন্দ আজ রাষ্ট্রপতি ভবনে কেন্দ্রীয় বিশ্ববিদ্যালয়, ইন্ডিয়ান ইন্সটিটিউট অফ সায়েন্স এডুকেশন অ্যান্ড রিসার্চ (আইআইএসইআর) এবং বেঙ্গালুরুর ইন্ডিয়ান ইন্সটিটিউট অফ সায়েন্স প্রতিষ্ঠানের উপাচার্যদের এক সম্মেলনে পঞ্চম পরিদর্শক পুরস্কার প্রদান করেন।


    মানবতা, শিল্পকলা ও সমাজ বিজ্ঞান ক্ষেত্রে অসামান্য গবেষণার স্বীকৃতি-স্বরূপ পন্ডিচেরী বিশ্ববিদ্যালয়ের অ্যাপ্লায়েড সাইকোলজি বিভাগের অধ্যাপক শিবনাথ দেব এবং জওহরলাল নেহরু বিশ্ববিদ্যালয়ের স্কুল অফ ফিজিক্যাল সায়েন্সের অধ্যাপক সঞ্জয় পুরী পদার্থ বিজ্ঞান ক্ষেত্রে গবেষণার স্বীকৃতি-স্বরূপ পরিদর্শক পুরস্কার পেয়েছেন। এছাড়াও, ত্রিপুরা বিশ্ববিদ্যালয়ের মাইক্রো বায়োলজি বিভাগের অধ্যাপক ডঃ সাওয়ন্ত রায় চৌধুরী প্রযুক্তিগত উন্নয়ন ক্ষেত্রে এবং জোহরলাল নেহরু বিশ্ববিদ্যালয়ের ন্যানো সায়েন্স শাখার অধ্যাপক ডঃ প্রতিমা মর্যাদাপূর্ণ এই পুরস্কার পেয়েছেন। এই উপলক্ষে রাষ্ট্রপতি বলেন, কেন্দ্রীয় বিশ্ববিদ্যালয়গুলির উদ্দেশ্য-ই হ’ল নিরন্তর অগ্রগতি ও মানোন্নয়ন বজায় রাখা, যাতে তারা বিশ্বমানের প্রতিষ্ঠান হয়ে উঠতে পারে। বিশ্ব মানের প্রতিষ্ঠান হয়ে ওঠার ক্ষেত্রে প্রতিষ্ঠানগুলির উপাচার্য ও প্রধানদের অগ্রণী ভূমিকা রয়েছে। অবিলম্বে দেশের সেরা হয়ে ওঠার লক্ষ্যকে সামনে রেখে শিক্ষা প্রতিষ্ঠানগুলির মধ্যে পারস্পরিক প্রতিযোগিতা গড়ে তোলাও অত্যন্ত গুরুত্বপূর্ণ বলে রাষ্ট্রপতি অভিমত প্রকাশ করেন। এই লক্ষ্য অর্জনের পর বিশ্ব সেরা হয়ে ওঠার লক্ষ্যে উদ্যোগ নিতে হবে। তবে, সেরা প্রতিষ্ঠানের স্বীকৃতির জন্য প্রতিযোগিতামূলক মনোভাব বজায় রাখার পাশাপাশি, পারস্পরিক সহযোগিতা বজায় রাখার ওপরও তিনি জোর দেন। প্রসঙ্গত, তিনি বলেন, রাজ্যস্তরীয় বিশ্ববিদ্যালয় এবং বেসরকারি বিশ্ববিদালয়গুলিকেও জ্ঞান ও অভিজ্ঞতা বিনিময় উদ্যোগে সামিল করতে হবে। তবেই, ঐ লক্ষ্যপূরণ সম্ভব বলে তিনি মন্তব্য করেন।


    ছাত্রছাত্রীদের মধ্যে নেতৃত্ব দেওয়ার ক্ষমতা গড়ে তোলার ক্ষেত্রে শিক্ষা প্রতিষ্ঠানগুলির উপাচার্য ও প্রধানদের পাশাপাশি, শিক্ষক সমাজেরও বড় ভূমিকা রয়েছে বলে উল্লেখ করে রাষ্ট্রপতি বলেন, শ্রেণী কক্ষ ও পরীক্ষাগারের বাইরে ছাত্রছাত্রীদেরকে সমাজ উন্নয়ন-কেন্দ্রিক বিভিন্ন উদ্যোগে সামিল করার জন্য উৎসাহিত করা প্রয়োজন। তিনি আরও বলেন, যে সমস্ত বিশ্ববিদ্যালয় ও শিক্ষা প্রতিষ্ঠান পিছিয়ে পড়া অঞ্চলে রয়েছে, সেখানকার সাধারণ মানুষের সঙ্গে একযোগে নিয়মিত বিভিন্ন কল্যাণমূলক উদ্যোগ গ্রহণ করাও জরুরি। শিক্ষা প্রতিষ্ঠান ও স্থানীয় শিল্প সংস্থাগুলির মধ্যে অর্থবহ যোগসূত্র গড়ে তোলার ওপর জোর দিয়ে রাষ্ট্রপতি বলেন, পড়ুয়াদেরকে কর্মপ্রার্থী হওয়ার পরিবর্তে কর্মদাতা হয়ে ওঠার জন্য উৎসাহিত করতে হবে।


    CG/BD/SB

    
    
    (Release ID: 1596795) Visitor Counter : 6
    
    
      Read this release in: English