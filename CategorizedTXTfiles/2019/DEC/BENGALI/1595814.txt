      মানবসম্পদবিকাশমন্ত্রক

      অস্ট্রেলিয়ার ডক্টরেট পাঠ্যক্রমের ছাত্রছাত্রীদের জন্য বৃত্তি প্রদানের কথা জানালো আইআইটি খড়্গপুর
      Posted On: 10 DEC 2019 8:02PM by PIB Kolkata


    কলকাতা , ১০ ডিসেম্বর , ২০১৯


    অস্ট্রেলিয়ার শিক্ষা প্রতিষ্ঠানগুলির সঙ্গে বর্তমানে চালু ছাত্র বিনিময় কর্মসূচির অঙ্গ হিসাবে আইআইটি খড়্গপুর সেদেশের মেলবোর্ন বিশ্ববিদ্যালয়ের ছাত্রছাত্রীদের জন্য অত্যন্ত প্রতিযোগিতাপূর্ণ যোগ্যতার ভিত্তিতে বৃত্তি প্রদানের কথা ঘোষণা করেছে। এই বৃত্তি প্রদান কর্মসূচি ২০২০-২১ শিক্ষাবর্ষ থেকেই শুরু হচ্ছে। আইআইটি খড়্গপুর এবং মেলবোর্ন বিশ্ববিদ্যালয় যৌথভাবে যে ডক্টরেট পাঠ্যক্রমের আয়োজন করছে, তার আওতায় নথিভুক্ত ছাত্রছাত্রীরা বৃত্তির সুবিধা পাবেন। আজ মেলবোর্নে ‘মেলবোর্ন - ইন্ডিয়া পার্টনারশিপ প্রোগ্রাম অ্যান্ড অ্যাকাডেমি কনফারেন্স’ - এর সূচনা করে একথা জানান, আইআইটি খড়্গপুরের অধ্যাপক শ্রীমান কুমার ভট্টাচার্য। তিনি আরও বলেন, প্রত্যেক ছাত্রছাত্রী বৃত্তি-স্বরূপ বার্ষিক ৩০ হাজার অস্ট্রেলীয় ডলার বা ভারতীয় মুদ্রায় ১৪ লক্ষ ৬০ হাজার টাকা করে পাবেন। এই অর্থ টিউশন-সহ থাকা-খাওয়া, যাওয়া আসা-সহ ডক্টরেট পাঠ্যক্রমে অন্যান্য খাতে ব্যবহার করা যাবে। অস্ট্রেলিয়ার এই বিশ্ববিদ্যালয় থেকে ডক্টরেট পাঠ্যক্রমের জন্য আসা মনোনীত দু’জন ছাত্রছাত্রীকে এই বৃত্তি প্রদান করা হবে।


    উল্লেখ করা যেতে পারে, আইআইটি খড়্গপুর অস্ট্রেলিয়ার একাধিক বিশ্ব মানের বিশ্ববিদ্যালয়ের সঙ্গে যৌথভাবে ডক্টরেট পাঠ্যক্রমের আয়োজন করছে। এ ধরনের কর্মসূচি আয়োজনের উদ্দেশ্যই হ’ল শিক্ষা ও গবেষণা ক্ষেত্রে সহযোগিতা বৃদ্ধি। ২০১৮ সালে এই কর্মসূচি সূচনার পর থেকে আইআইটি খড়্গপুরের নয় জন ছাত্রছাত্রী মেলবোর্ন বিশ্ববিদ্যালয়ে ডক্টরেট কোর্সের জন্য নাম নথিভুক্ত করেছেন। একইভাবে, মেলবোর্ন বিশ্ববিদ্যালয়ের একজন পড়ুয়া আইআইটি খড়্গপুরে এই পাঠ্যক্রমের জন্য এসেছেন। মেলবোর্ন বিশ্ববিদ্যালয়ের পাশাপাশি, আইআইটি খড়্গপুর নিউজিল্যান্ডের অকল্যান্ড বিশ্ববিদ্যালয় এবং কানাডায় অ্যালবার্টা বিশ্ববিদ্যালয়ের সঙ্গে যৌথ ডক্টরেট পাঠ্যক্রমের পরিকল্পনা করছে। অদূর ভবিষ্যতে আসিয়ান ও সার্ক গোষ্ঠীভুক্ত দেশগুলির ছাত্রছাত্রীদের জন্যও যৌথ ডক্টরেট পাঠ্যক্রমের আওতায় মনোনীত ছাত্রছাত্রীদের বৃত্তি দেওয়ার পরিকল্পনা করেছে আইআইটি খড়্গপুর।


    SSS/BD/SB

    
    
    (Release ID: 1595814) Visitor Counter : 3
    
    
      Read this release in: English