      সংখ্যালঘুবিষয়কমন্ত্রক

      গত পাঁচ বছরে ৮ লক্ষের বেশি সংখ্যালঘু মানুষকে কর্মসংস্থানমুখী দক্ষতা উন্নয়ন কর্মসূচির মাধ্যমে কর্মসংস্থানের সুযোগ দেওয়া হয়েছে : শ্রী নাকভি
      Posted On: 19 DEC 2019 2:59PM by PIB Kolkata


    নয়াদিল্লি, ১৮ ডিসেম্বর, ২০১৯


    কেন্দ্রীয় সংখ্যালঘু বিষয়ক মন্ত্রী শ্রী মুখতার আব্বাস নাকভি আজ দিল্লিতে বলেছেন, যে সমস্ত মানুষ ‘সত্যমেব জয়তে’র বদলে ‘ঝুটমেব জয়তে’ নীতি মেনে চলেন তাঁরা “ভুল তথ্যের মাধ্যমে সত্য এবং শান্তিকে হাইজ্যাক করার চেষ্টা করছেন।”


    নতুন দিল্লিতে আজ জাতীয় সংখ্যালঘু কমিশন আয়োজিত সংখ্যালঘু দিবস অনুষ্ঠানের ভাষণে শ্রী নাকভি বলেন, যে সমস্ত মানুষ গুজব এবং ভুল তথ্যের মাধ্যমে শান্তি ছিনিয়ে নেওয়ার চেষ্টা করছেন, তাঁদের বুঝতে হবে যে তাঁদের ষড়যন্ত্র ব্যর্থ হবে। ‘সত্যমেব জয়তে’ ‘ঝুটমেব জয়তে’র রাজনৈতিক প্রচার ধ্বংস করে দেবে।


    শ্রী নাকভি বলেন, নাগরিকত্ব বিধেয়কের জন্য কোন ভারতীয় মুসলিম অথবা অন্য কোন নাগরিকের নাগরিকত্ব নিয়ে জিজ্ঞাসা চিহ্ন নেই। নাগরিকত্ব সংশোধনী বিল নাগরিকত্ব দেওয়ার জন্য, কোন মানুষের কাছ থেকে নাগরিকত্ব ছিনিয়ে নেওয়ার জন্য নয়। ভারতের সংখ্যালঘুরা উন্নয়ন প্রক্রিয়ার সমান অংশীদার। আমাদের পরাজিত করতে হবে ‘বিভ্রান্তি সৃষ্টি করার ষড়যন্ত্র’ যারা করছেন, সেইসব মানুষ নাগরিকত্ব বিল এবং এনআরসি-কে মিশিয়ে দিচ্ছেন। আমাদের সতর্ক থাকতে হবে ভুল তথ্যের খারাপ দিকগুলি সম্পর্কে। এনআরসি-র প্রক্রিয়া শুরু হয়েছিল অসমে ১৯৫১ সালে, যা এখনও পর্যন্ত সম্পূর্ণ হয়নি। যে সমস্ত মানুষ তালিকায় স্থান পাননি, তাঁরা ট্রাইব্যুনাল এমনকি আদালতেও আপিল করতে পারবেন। সরকার সেই সমস্ত মানুষকে সাহায্যও করছে।


    শ্রী নাকভি বলেন, নাগরিকত্ব সংশোধনী বিল, ২০১৯ ‘অমানবিকভাবে অপমানিত’কে ‘মানবিক মর্যাদা’ দেওয়ার প্রতিশ্রুতি। গুরুদেব রবীন্দ্রনাথ ঠাকুর বলেছিলেন, ভারত ‘মানবতার সাগর’। ‘বসুধৈব কুটিম্বকম’ আমাদের সাংস্কৃতিক দায়বদ্ধতা। ভারত চিরকাল তাদের ন্যায় দিয়েছে যারা অন্যায় এবং অত্যাচারের শিকার।


    শ্রী নাকভি বলেন, ভারতীয় সংবিধানের পাশাপাশি, ভারতের সংখ্যাগরিষ্ঠের ডিএনএ-তে ধর্মনিরপেক্ষতা এবং সহনশীলতা দেশের সংখ্যালঘুদের ‘সুরক্ষা, উন্নতি এবং মর্যাদা’কে নিশ্চিত করেছে। এটাই ভারতের বৈচিত্র্যের মধ্যে ঐক্যের শক্তি।


    শ্রী নাকভি বলেন, ভারত যেখানে সংখ্যালঘুদের জন্য স্বর্গ, সেখানে পাকিস্তান সংখ্যালঘুদের জন্য নরক। শ্রী নাকভি বলেন, ভারত যেখানে দেশ বিভাগের পর ধর্মনিরপেক্ষ রাষ্ট্রের পথ বেছে নিয়েছিল, পাকিস্তান বেছে নিয়েছিল ইসলামিক রাষ্ট্রের পথ।


    কেন্দ্রীয় মন্ত্রী বলেন, সংখ্যালঘুদের কল্যাণ ও কর্মসংস্থানের জন্য সরকার একাধিক পদক্ষেপ নিয়েছে। গত পাঁচ বছরে ৮ লক্ষের বেশি সংখ্যালঘু সম্প্রদায়ের মানুষকে কর্মসংস্থান এবং কর্মসংস্থানের সুযোগ দেওয়া হয়েছে ‘গরিব নওয়াজ এমপ্লয়মেন্ট স্কিম’, ‘শিখো অউর কামাও’, ‘নই মনজিল’, ‘নই রশনি’ ইত্যাদি কর্মসংস্থানমুখী দক্ষতা উন্নয়ন কর্মসূচির মাধ্যমে। সংখ্যালঘুদের শিক্ষাগতভাবে স্বনির্ভর করার লক্ষ্যে সরকার ৩ কোটি ২০ লক্ষ ছাত্রছাত্রীকে নানা বৃত্তি দিয়েছে, যার মধ্যে ৬০ শতাংশই মেয়ে।


    শ্রী নাকভি বলেন, ‘প্রধানমন্ত্রী জন বিকাশ কার্যক্রম’ (পিএমজেভিকে)-এর অধীনে সারা দেশে সংখ্যালঘু প্রধান এলাকাগুলিতে সরকার স্কুল, কলেজ, আইটিআই, পলিটেকনিক, হস্টেল, হাসপাতাল, সদ্ভাব মণ্ডপ, কমন সার্ভিস সেন্টার, হুনার হাব, আবাসিক বিদ্যালয়, বাজারের ছাউনি ইত্যাদি নির্মাণ করেছে।


    এই অনুষ্ঠানে জাতীয় সংখ্যালঘু কমিশনের চেয়ারম্যান শ্রী ঘায়ারুল হাসান রিজভি, কমিশনের সদস্যরা, বরিষ্ঠ আধিকারিক এবং অন্য বিশিষ্ট অতিথিরা উপস্থিত ছিলেন।


    অনুষ্ঠানে শ্রী নাকভি শ্রী ইরমিম শামিমকে সংবর্ধনা জানান যিনি এ বছর এমবিবিএস এআইআইএমএস-এ পাশ করার পর অখিল ভারতীয় চিকিৎসা-বিজ্ঞান সংস্থানের মতো গৌরবময় প্রতিষ্ঠানে চিকিৎসা-বিদ্যা পড়ার জন্য নির্বাচিত হয়েছেন। তিনিই প্রথম জম্মু-কাশ্মীরের রাজৌরি জেলার গুজ্জর মহিলা। রাজৌরি জেলার ধানোর গ্রামের শ্রীমতী ইরমিম শামিম এই প্রতিষ্ঠানে প্রবেশ লাভের জন্য সবরকম প্রতিবন্ধকতাকে জয় করতে প্রবল পরিশ্রম করেছেন।


    CG/AP/DM

    
    
    (Release ID: 1596928) Visitor Counter : 5
    
    
      Read this release in: English