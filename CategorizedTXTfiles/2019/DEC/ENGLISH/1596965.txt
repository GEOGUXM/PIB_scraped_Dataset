      वित्‍त मंत्रालय

      वित्‍त मंत्री ने प्रमुख उद्योगपतियों के साथ बजट पूर्व छठा विचार-विमर्श किया
      Posted On: 19 DEC 2019 3:27PM by PIB Delhi


    केन्‍द्रीय वित्‍त और कॉरपोरेट कार्य मंत्री श्रीमती निर्मला सीतारमण ने आगामी आम बजट 2020-21 के संबंध में प्रमुख उद्योगपतियों के साथ आज नई दिल्‍ली में बजट पूर्व छठा विचार-विमर्श किया।


    बैठक में केन्‍द्रीय वित्‍त मंत्री के साथ केन्‍द्रीय वित्‍त और कॉरपोरेट कार्य राज्‍य मंत्री श्री अनुराग सिंह ठाकुर; वित्‍त सचिव श्री राजीव कुमार; कॉरपोरेट कार्य मंत्रालय में सचिव श्री इंजेती श्रीनिवास; डीईए सचिव श्री अतनु चक्रवर्ती; राजस्‍व सचिव श्री अजय भूषण पांडे; डीआईपीएएम सचिव श्री तुहीन कांत पांडे; उद्योग और आतंरिक व्‍यापार संवर्द्धन विभाग (डीपीआईआईटी) के सचिव श्री गुरूप्रसाद महापात्र; विदेश व्‍यापार महानिदेशालय के महानिदेशक श्री अमित यादव; सीबीडीटी के अध्‍यक्ष श्री प्रमोद चंद्र मोदी; प्रमुख आर्थिक सलाहकार डॉ. के.वी. सुब्रह्मण्‍यम के अलावा वित्‍त मंत्रालय के अनेक वरिष्‍ठ अधिकारी शामिल हुए।


    बातचीत के दो घंटे से अधिक समय तक चले सत्र के दौरान जाने-माने उद्योगपतियों ने व्‍यापार को सुगम बनाने, निर्यात प्रतिस्‍पर्धा बढ़ाने, निजी निवेश में नई जान डालने, अर्थव्‍यवस्‍था के विकास में तेजी लाकर निवेश को सुरक्षित करने के लिए बेहतर माहौल बनाने के बारे में चर्चा की।


    उद्योगपतियों ने ग्रामीण अर्थव्‍यवस्‍था, विशेषकर उपभोग को बढ़ाने के अनेक तरीकें सुझाए। अन्‍य सुझावों में एनसीएलटी और बैंकों के संबंधों में बेहतर आईबीसी; तेजी से विलय, अधिग्रहण और अलग करने की प्रक्रियाओं, एफडीआई मंजूरी की समयावधि कम करने के तरीकों; व्‍यवसाय के लिए प्रभावी और स्थिर माहौल बनाने के लिए कानूनों में बुनियादी परिवर्तन, केन्‍द्र और राज्‍य स्‍तरों पर व्‍यापार को सुगम बनाने में तेजी लाने के लिए समयबद्ध फैसले; बुनियादी ढांचे के निर्माण के लिए नया पूंजीगत निवेश; अर्थव्‍यवस्‍था में तेजी लाने के उद्देश्‍य से बुनियादी ढांचे के लिए कैपेक्‍स; भारत में वस्‍तुओं और सेवाओं का कम मूल्‍य रखने और डंपिंग रोकने; मेक इन इंडिया को बढ़ावा देने के लिए भारत में अनुसंधान और विकास को सरल और कारगर बनाना; नए कार्यक्रम के जरिये सामाजिक फंडिंग का फायदा उठाकर सार्वजनिक-निजी भागीदारी को काम में लाना; ग्रामीण अर्थव्‍यवस्‍था पर ध्‍यान देकर एनबीएफसी के लिए लिक्विडिटी सुनिश्चित करना तथा अर्थव्‍यवस्‍था में उपभोग बढ़ाने के तरीके निकालना शामिल है।


    बजट पूर्व बैठक में भाग लेने वाले प्रमुख उद्योगपतियों में अन्‍य लोगों के अलावा भारती एंटरप्राइजेज के संस्थापक और अध्यक्ष श्री सुनील भारती मित्तल; जीएमआर समूह के बिजनेस चेयरमैन श्री बी.वी.एन. राव, अशोक लैलैंड के प्रबंध निदेशक और सीईओ श्री विपिन सोंधी; आरपी-संजीव गोयनका समूह के अध्‍यक्ष श्री संजीव गोयनका, विप्रो लिमिटेड के वैश्विक मुख्य वित्तीय अधिकारी श्री जतिन दलाल, महिंद्रा एंड महिंद्रा लिमिटेड के ग्रुप पब्लिक अफेयर्स के अध्‍यक्ष और समूह कार्यकारी बोर्ड के सदस्‍य श्री मनोज चुघ, के. रहेजा कोर समूह के समूह अध्‍यक्ष श्री रवि रहेजा, पतंजलि आयुर्वेद लिमिटेड के अध्‍यक्ष आचार्य बालकृष्ण; सीआईआई के अध्‍यक्ष श्री विक्रम किर्लोस्कर; फेडरेशन ऑफ इंडियन चैंबर्स ऑफ कॉमर्स एंड इंडस्ट्री (फिक्की) के अध्यक्ष श्री संदीप सोमानी, एसोचैम के अध्‍यक्ष श्री बालकृष्ण गोयनका शामिल थे।


    -------


    
    आरकेमीणा/आरएनएम/एएम/केपी/जीआरएस- 4850
    
    

    
    (Release ID: 1596965) Visitor Counter : 147
    
    
      Read this release in: English , Urdu , Bengali , Malayalam