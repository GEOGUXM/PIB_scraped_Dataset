      صدر جمہوریہ کا سکریٹریٹ

      مرکزی یونیورسٹیوں ، انڈین انسٹی ٹیوٹ آف سائنس ، ایجوکیشن اینڈ ریسرچ اور انڈین انسٹی ٹیوٹ آف سائنس کے وائس چانسلروں اور ڈائرکٹروں کی میٹنگ کے اختتامی اجلاس سے صدرِ جمہوریہ جناب رام ناتھ کووند کا خطاب
      Posted On: 17 DEC 2019 3:41PM by PIB Delhi


    نئی دہلی، 17 دسمبر /آج کے دو اجلاس میں ہم نے چوٹی کی درجہ بندی والے اداروں اور یونیورسٹیوں میں اپنائے جانے والے چند بہترین طور طریقوں کے بارے میں سنا اور ذیلی گروپوں کے ذریعے انہیں در پیش مختلف مسائل سے متعلق پریزینٹیشن بھی دیکھا ۔ میں آپ سب کا ، آپ کی مختصر لیکن بہت ہی معلوماتی پریزینٹیشن کے لئے شکر گزار ہوں ۔ مجھے خوشی ہے کہ ہم پیش رفت کر رہے ہیں ، خاص طور پر جلسۂ تقسیمِ اسناد کے انعقاد ، سلیبس اور نصاب کو اَپ ڈیٹ کرنے ، فیکلٹی عہدوں کو پُر کرنے اور بنیادی ڈھانچے سے متعلق پروجیکٹوں کے کام میں تیزی لانے کے تعلق سے ۔ لیکن بہتر کرنے کی ہمیشہ گنجائش رہتی ہے اور ہمیں اِن سبھی معیارات کے تعلق سے ہر سال مزید کچھ بہتر کرنے کی کوشش کرنی چاہیئے ۔


    اگرچہ متعدد شعبوں میں قابلِ ذکر حصولیابیاں رہی ہیں ، تاہم جیسا کہ ہم نے سُنا ، ایسے شعبے موجود ہوں ، جن میں آپ کو چیلنجوں کا سامنا ہے ۔ ہمیں اُن چیلنجوں کو پہچاننے اور پھر شعور ، واضح اور منظم نقطۂ نظر کے ذریعے ، انہیں حل کرنے کی ضرورت ہے ۔


    متعدد معاملات میں اِن چیلنجز کا حل یونیورسٹیوں کے ذریعے تنہا نہیں کیا جا سکتا اور ایسے معاملات میں ادارہ جاتی اور طویل مدتی سرکاری تعاون کی ضرورت ہوتی ہے ۔ اِس سلسلے میں ، میں فروغِ انسانی وسائل کے وزیر اور وزارت کے دیگر افسروں کی موجودگی کی ستائش کرتا ہوں ۔ یہ وہ لوگ ہیں ، جو اس بات کو یقینی بنا سکتے ہیں کہ آپ کے اداروں کے ، جو اہداف ہیں ، انہیں اس ملک کے عوام کی امنگوں اور امیدوں سے مربوط کیا جا سکے ۔ مجھے یقین ہے کہ اِن اداروں کے سربراہان ترقی سے متعلق اپنے پروگراموں کا خاکہ تیار کرتے وقت اُن سے رہنمائی حاصل کریں گے ۔


    تاہم بہت سی ایسی ممکنہ اصلاحات ہیں ، جن کا مکمل تدارک آپ کے دائرۂ اختیار میں ہے ۔ بہت معمولی قسم کے اقدامات امتیازی مقام کے حصول کے آپ کے سفر کا نقطۂ آغاز ہو سکتے ہیں ۔ ان اقدامات میں داخلوں سے متعلق اپنے اکیڈمک کلینڈر پر سختی سے عمل درآمد ، کلاسوں ، امتحانات ، نتائج کے اعلان کا اہتمام اور جلسۂ تقسیمِ اسناد کے موقع پر ڈگریوں کی تفویض اور ایسے ہی دیگر کام شامل ہیں ۔ اسی طرح سے کچھ ایسے اقدامات ہیں ، جو آپ اپنی یونیورسٹیوں میں اساتذہ کی قلت کے مسئلے کو حل کرنے کے لئے اٹھا سکتے ہیں ۔ مثال کے طور پر آپ ایک مضبوط وزیٹنگ فیکلٹی پروگرام بنا سکتے ہیں یا آن لائن ٹیچنگ کے ذرائع اختیار کر سکتے ہیں ۔ آپ ایل ای اے پی ( لیپ ) جیسے لیڈر شپ پروگراموں کے ذریعے اپنی موجودہ فیکلٹی کو مضبوط کر سکتے ہیں ۔ قابلِ ذکر ہے کہ یہ لیپ پروگرام اب دوسرے سال میں داخل ہو رہا ہے ۔


    میں اُن موضوعات کی تفصیلات میں نہیں جانا جاتا ، جن پر آپ نے پریزینٹیشن دیئے ۔ خالی اسامیوں کو پُر کیا جانا اور اعلیٰ معیار کے اساتذہ کو راغب کرنا ضروری ہے ۔ ایسا کرتے وقت اِس بات کو یقینی بنانا بھی ضروری ہے کہ آپ کے اداروں میں صنفی توازن ہو ، خاص طور پر اساتذہ کے معاملے میں ۔ میں متعدد کمیٹیوں میں ویزیٹر نامزد رکن کے طور پر زیادہ سے زیادہ خواتین کی تقرری کرتا رہا ہوں اور میں آپ سب سے درخواست کرتا ہوں کہ آپ مناسب نمائندگی کو یقینی بنانے کے لئے ہر ممکنہ اقدامات کریں ۔ اسی طرح سے آپ صنعتوں کے ساتھ تال میل قائم کریں اور اسی طرح سے تخلیقی انداز میں اپنے سابق طلباء سے بھی رابطہ رکھیں ۔ آئی آئی ٹی دلّی نے آج اپنے سابق طلباء کے ذریعے فراہم کی گئی رقم کے سلسلے میں پریزینٹیشن دیا ہے ۔ آپ اپنے سابق طلباء کو گلے لگائیں اور اپنی سرگرمیوں میں ا نہیں شامل کریں ۔ آپ کے سابق طلباء ، آپ کی پیش رفت کے معاملے میں اہم حصص دار ہیں اور وہ ہمیشہ آپ کے سب سے زیادہ وفادار اور وقف حامی بنے رہیں گے ۔ اگلی مرتبہ جب ہم ملیں گے تو میں آپ کے سابق طلباء کی سرگرمیوں کے بارے میں مزید کچھ سننا چاہوں گا ۔


    خواتین و حضرات ،


    میں نے صبح کے اجلاس میں ذکر کیاتھا کہ ہماری یونیورسٹیوں اور اعلیٰ تعلیمی اداروں کو ہمارے ملک اور ہمارے معاشرے کو در پیش خصوصی چیلنجوں کے تدارک میں قائدانہ کردار ادا کرنا چاہیئے ۔ ایسے بہت سے چیلنجوں کے حل کے لئے تخلیقی اور جدت طرازی پر مبنی حل کی ضرورت ہے ۔ یہ آپ کا اولین فرض ہے کہ آپ کے کیمپس ایسی جگہوں کے طور پر ابھریں ، جہاں خیالات کے آزادانہ اظہار ِ خیال کو فروغ دیا جاتا ہو ، جہاں تجربات کی حوصلہ افزائی کی جاتی ہو اور جہاں ناکامیوں کا مذاق نہ اڑایا جاتا ہو ۔ بلکہ اسے ایک سبق کے طور پر دیکھا جاتا ہو ۔ اس کے علاوہ ، یونیورسٹیوں کو قوم کی تعمیر کے کام میں درپیش مسائل سے طلباء کو روبرو کرانے والی تجربہ گاہیں بننی چاہئیں ۔


    طلباء کی ایسے اکیڈمک اور ایکسٹرا کَریکولر کاموں کو ہاتھ میں لینے کے لئے حوصلہ افزائی کی جاتی ہو ، جس میں کمیونٹی کا مفاد پیش نظر ہو ۔ میں اس چیز سے واقف ہوں کہ یونیورسٹیاں اس کے تئیں حساس بن رہی ہیں اور اس سلسلےمیں ضروری اقدامات بھی کر رہی ہیں ۔ تاہم ، ہمیں اپنے اندر جھانک کر دیکھنا چاہیئے کہ جو کچھ ہم کر رہے ہیں ، کیا وہ کافی اور موزوں ہے ۔ ہم سب کو اپنے نصاب کے طور پر کمیونٹی مائل پروجیکٹوں کو شعوری طور پر مربوط کرنے کی کوشش کرنی چاہیئے ۔ یونیورسٹی سماجی ذمہ داری ، جسے مختصراً یو ایس آر کہا جاتا ہے ، ہماری اکیڈمک کمیونٹی کے ڈی این اے میں گہرائی سے رچی بسی ہونی چاہیئے ۔


    اپنے ملک کے شہریوں کی زندگی کو آسان بنانے کی کوشش ہمارا ایک دوسرا ترجیحی شعبہ ہونا چاہیئے ۔ گذشتہ ماہ راشٹرپتی بھون میں منعقدہ گورنروں کی کانفرنس میں تبادلۂ خیال کا یہ ایک اہم موضوع تھا ۔ جہاں سائنس کے شعبےمیں ‘ بنیادی ریسرچ ’ اہم ہے ، وہیں ‘ اپلائیڈ ریسرچ ’ بھی اُتنا ہی اہم ہے ، جس سے ہمارے بہت ہی معروف اور حقیقی زندگی کے مسائل یعنی ہمارے کسانوں کے مسائل کا حل نکل سکتا ہے ۔ جہاں کلاس روم کی تعلیم طلباء کے لئے اہم ہے ، وہیں قرب و جوار کےگاؤوں اور شہروں میں فیلڈ پروجیکٹ بھی اتنے ہی اہم ہیں ۔


    خواتین و حضرات ،


    آج جو غور و فکر کیا گیا ، وہ انتہائی نتیجہ خیز رہا ۔ مجھے یقین ہےکہ آپ سب نے ایک دوسرے سے اپنے تجربات مشترک کرکے بہت کچھ سیکھا ہو گا ۔ مجھے یقین ہے کہ وزیر موصوف کی قیادت میں فروغ انسانی وسائل کی وزارت پابندِ وقت طریقے سے آپ کے اہم مسائل کو حل کرنے کی سبھی کوششیں کرے گی ۔ میں یہ تجویز پیش کرتا ہوں کہ اگلی بار ، جب ہم ملیں ، تو اس سلسلے میں ہوئی پیش رفت کا جائزہ لیں ۔


    ان الفاظ کے ساتھ پوری ایمانداری کے ساتھ اس تبادلۂ خیال میں حصہ لینے کے لئے آپ سب کا شکریہ ادا کرتا ہوں ۔ مجھے یہ دیکھ کر خوشی ہو رہی ہے کہ آپ سب اپنے اداروں اور انہیں اگلی امتیازی سطح تک لے جانے کے لئے اِس قدر پابندِ عہد ہیں ۔ میں ، آپ اور آپ کے اداروں کے لئے بہترین مستقبل کے تئیں نیک خواہشات پیش کرتاہوں ۔


    شکریہ ،


    جے ہند !


    ۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔۔


    ( م ن ۔ م م ۔ ع ا )


    U. No. 5893

    
    
    (Release ID: 1596754) Visitor Counter : 7
    
    
      Read this release in: English