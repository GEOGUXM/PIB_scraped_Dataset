      نائب صدر جمہوریہ ہند کا سکریٹریٹ

      نائب صدر جمہوریہ نے اس اعتماد کا اظہار کیا کہ مستقبل قریب میں معیشت میں تیزی آئے گی
      
      موجودہ سست روی گردشی ہے: نائب صدر جمہوریہ
      
      متعدد اصلاحات جن کا مقصد معیشت کو مزید مضبوط اور لچکدار بنانا ہے
      
      نائب صدر جمہوریہ نے کٹوتی کے خلاف متنبہ کیا اور دیہی معیشت کو تنوع بخش بنانے کی اپیل کی ہے
      
      اگر آپ دولت تقسیم کرنا چاہتے ہیں تو آپ کو پہلے دولت پیدا کرنی ہوگی
      
      دولت پیدا کرنے والوں کا احترام کرنے کی اپیل
      
      رائے پور میں ہندوستانی اقتصادی ایسوسی ایشن کی 102ویں سالانہ کانفرنس سے خطاب

      Posted On: 27 DEC 2019 8:57PM by PIB Delhi

    نئی دہلی، 27 دسمبر؍ نائب صدر جمہوریہ ہند جناب ایم وینکیا نائیڈو نے آج اس اعتماد کا اظہار کیا ہے کہ مستقبل قریب میں ہندوستانی معیشت میں تیزی آئے گی اور موجودہ سست روی گردشی ہے۔


    ہندوستانی اقتصادی ایسوسی ایشن کی 102ویں سالانہ کانفرنس کا افتتاح کرتے ہوئے انھوں نے کہا کہ یہ سچ ہے کہ رواں مالی سال کی شرح نمو میں کمی کے باعث ہندوستانی معیشت کو کچھ چیلنجوں کا سامنا کرنا پڑا ہے۔ تاہم انھوں نے کہا کہ مشرقی ایشیائی مالی بحران اور عالمی کساد بازاری کے بعد ماضی میں بھی ملک کو اسی طرح کی سست روی کا سامنا کرنا پڑا تھا لیکن ہر بار اعلیٰ شرح نمو کے ساتھ بہتری آئی ہے۔


    ‘ایک قوم، ایک ٹیکس، ایک مارکیٹ’ کے لیے انقلابی جی ایس ٹی، دیوالیہ پن اور کالے دھن کے خاتمہ کے لیے اقدامات متعارف کرانے سمیت حکومت کے ذریعہ شروع کیے گئے اصلاحات کا ذکر کرتے ہوئے جناب نائیڈو نے زور دے کر کہا کہ ان کا مقصد معیشت کو زیادہ مضبوط اور زیادہ لچکدار بنانا تھا۔


    اس بات کی طرف اشارہ کرتے ہوئے کہ جی ایس ٹی نظام کے آغاز سے ہی اس کے تحت66لاکھ نئے ٹیکس دہندگان کا اندراج ہوا ہے، نائب صدر جمہوریہ نے کہا کہ اس سے معیشت کے باقاعدہ طور پر بڑھتے رجحان کی نشاندہی ہوئی ہے۔ انھوں نے مزید کہا کہ حکومت کے ذریعہ این پی اے کے مسئلے سے نمٹنے اور بینکاری کے شعبہ کو بہتر بنانے کے لیے بھی اقدامات کیے گئے ہیں۔


    نائب صدر جمہوریہ نے ہندوستان کی معیشت میں زراعت کی اہمیت کا ذکر کرتے ہوئے متنبہ کیا ہے مختلف چھوٹ اور سبسڈی طویل عرصے تک برقرار نہیں رہ سکے گی۔ انھوں نے دیہی معیشت کو تنوع بخش بنانے کی ضرورت پر زور دیتے ہوئے کہا کہ ‘‘دیہی غیر زرعی سرگرمیاں دیہی معیشت کی نمو کے لیے اتنا ہی اہم ہے’’۔


    نائب صدر جمہوریہ نے کہا کہ 2022 تک کسانوں کی آمدنی کو دوگنا کرنا ہمارا قوم عزم ہے۔ انھوں نے دیہی معیشت کو پائیدار اور اجرت بخش بنانے کی اپیل کی۔


    نائب صدر جمہوریہ نے زرعی مصنوعات کی بڑی منڈیوں تک رسائی حاصل کرنے، دیہی بنیادی ڈھانچے، اسٹوریج اور سپلائی چین کو مضبوط بنانے کے علاوہ گاؤں کی سطح پر فوڈ پروسیسنگ کی صنعت کو فروغ دینے پر بھی زور دیا۔


    کانفرنس کے ایک موضوع مالی وفاق کا حوالہ دیتے ہوئے جناب نائیڈو نے کہا کہ حالاں کہ بیشتر ریاستوں نے اپنا مالی خسارہ تقریباً تین فیصد رکھا ہے، یہ کم سرمایہ اخراجات کی قیمت پر ہوا ہے۔ انھوں نے مزید کہا کہ ‘‘سود اور پنشن کی ادائیگی کے لیے پُرعزم ذمہ داریوں میں اضافہ ہوا ہے، جس سے بنیادی ڈھانچے کی ترقی پر سرمایہ لگانے کے لیے اپنے بجٹ کا صرف تھوڑا سا حصہ بچ گیا ہے’’۔


    رائے پور کے پنڈت روی شنکر شکلا یونیورسٹی میں ہندوستانی اقتصادی ایسوسی ایشن کی 102ویں سالانہ کانفرنس کا انعقاد کیا جارہا ہے۔


    چھتیس گڑھ کی گورنر محترمہ انو سوئیا اوئیکے، وزیر اعلیٰ جناب بھوپیش بگھیل، بین الاقوامی اقتصادی ایسوسی ایشن کے صدر پروفیسر کوشک بسو، ہندوستانی اقتصادی ایسوسی ایشن کے صدر پروفیسر مہندر دیو، پنڈت روی شنکر شکلا یونیورسٹی کے وائس چانسلر پروفیسر کیسری لال ورما اور ہندوستان نیز دنیا بھر کے مشہور ماہرین اقتصادیات اس موقع پر موجود تھے۔


    ۔ ۔ ۔ ۔ ۔ ۔ ۔ ۔


    ( م ن ۔اض۔ را ۔ 27 - 12 - 2019 )


    U. No. 6071


    

    
    (Release ID: 1597881) Visitor Counter : 11
    
    
      Read this release in: English , Hindi