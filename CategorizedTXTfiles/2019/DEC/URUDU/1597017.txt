      صدر جمہوریہ کا سکریٹریٹ

      صدر جمہوریہ ہند نے مہاتما گاندھی کی پیدائش کی 150ویں سالگرہ منانے سے متعلق قومی کمیٹی کی دوسری میٹنگ کی صدارت کی
      Posted On: 19 DEC 2019 7:56PM by PIB Delhi


    نئیدہلی۔19؍دسمبر۔صدر جمہوریہ ہند جناب رام ناتھ کووند نے 19دسمبر2019 کو راشٹرپتی بھون میں مہاتماگاندھی کی پیدائش کی 150ویں سالگرہ منانے سے متعلق قومی کمیٹی کی دوسری میٹنگ کی صدارت کی۔


    اس موقع پر اظہار خیال کرتے ہوئے صدر جمہوریہ ہند نے کہا کہ یہ ہم سب کیلئے مسرت کی بات ہے کہ گزشتہ ڈیڑھ برسوں کے دوران قومی کمیٹی کی نگرانی میں مہاتما گاندھی کا پیغام ملک بھر کے تمام لوگوں اور دنیا بھر تک پہنچا ہے۔


    صدر جمہوریہ ہند نے کہا کہ وزیراعظم جناب نریندر مودی نے گاندھی جی کے صفائی ستھرائی کے ایجنڈے کو عوامی تحریک میں بدل دیا ہے۔ اس عوامی اور مقبول عام شراکت داری کے نتیجے میں ،گاندھی جی نے اپنی زندگی میں صاف ستھرے بھارت کا جو خواب دیکھا تھا وہ 5برسوں سے کم کے مدت میں ہی شرمندہ تعبیر ہورہا ہے۔ ملک نے کھلے میں رفع حاجت سے مبرا ہونے کے سلسلے میں جو کامیابی حاصل کی ہے وہ ایک عظیم تر اجتماعی حصولیابی کہی جاسکتی ہے۔ گزشتہ چند مہینوں کے دوران ماحولیات پر سنگل یوز پلاسٹک کے مضر اثرات کس طریقے سے مرتب ہوتے ہیں اس سلسلے میں بیداری میں زبردست اضافہ ہوا ہے ، گاندھی جینتی سے متعلق مختلف النوع پروگراموں کے سلسلے میں نوجوانوں کے جوش وجذبے نے ہمیں یقین دلایا ہے کہ گاندھی جی کی وراثت ہماری مستقبل کی پیڑھیوں تک محفوظ طریقے سے پہنچے گی۔


    صدر جمہوریہ ہند نے کہا کہ اگر بنی نوع انسان ہم عصر اہم چنوتیوں سے نمٹنے میں کامیاب ہورہی ہے تو یہ کامیابی گاندھی جی کے اس رجحان کے بغیر حاصل نہیں ہوسکتی جو رجحان ان کا عوام ، نباتات و حیوانات اور کرہ ارض کی جانب تھا۔آج دنیا میں گاندھی جی کے تئیں اس وجہ سے جذبہ عقیدت پایا جاتا ہے کیونکہ ان کی شخصیت ایسی تھی جس کی وجہ سے دنیا نے یہ محسوس کرلیا ہے کہ امن اور مساوات کے تئیں ان کی بصیرت اور عدم تشدد کا ان کا طریقہ کار ان کے زمانے کے مقابلے میں آج کہیں زیادہ افادیت کے حامل عناصر ہیں۔ دنیا کے مختلف حصوں میں کافی اتھل پتھل ہے اور پوری دنیا موسمیاتی لحاظ سے بحران کا شکار ہے۔ سائنٹفک برادری کی جانب سے کرہ ارض کے مستقبل کے سلسلے میں سنگین پیشین گوئیاں کی گئی ہیں ۔یہاں ایک مرتبہ پھر گاندھی جی ہمیں آگے کا راستہ دکھاسکتے ہیں۔


    صدر جمہوریہ ہند نے ثقافت کی وزارت کی جانب سے تالیف کردہ یادگاری سرگرمیوں پر مشتمل ای۔بُک کی اولین جلدیں حاصل کیں ساتھ ہی ساتھ وزارت خارجہ کے ذریعے گاندھی جی کی شخصیت پر مشتمل تفصیلات کا ایک نسخہ بھی وزیر اعظم سے حاصل کیا اور انہیں رسمی طور پر جاری کیا۔


    قومی کمیٹی کی تشکیل مہاتماگاندھی کی 150ویں سالگرہ منانے کی غرض سے قومی اور بین الاقوامی سطح پر عمل میں آئی تھی۔ اس کمیٹی میں نائب صدر جمہوریہ ہند ، وزیراعظم ، تمام ریاستوں کے وزرائے اعلیٰ ، سیاسی شعبے کے نمائندگان ، گاندھیائی طرز فکر کے حامل افراد، مفکرین اور زندگی کے ہر شعبے کی مقتدر ہستیاں شامل ہیں۔ اس کمیٹی کے تحت 9 بین الاقوامی اراکین بھی شامل ہیں جن میں اقوام متحدہ کے دو سابق سکریٹری جنرل حضرات یعنی جناب کوفی عنان اور جناب بان کی مون کے نام بھی شامل ہیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ع ن


    U-5942

    
    
    (Release ID: 1597017) Visitor Counter : 3
    
    
      Read this release in: English , Hindi , Bengali