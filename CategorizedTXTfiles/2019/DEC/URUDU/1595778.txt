      صدر جمہوریہ کا سکریٹریٹ

      یوم حقوق انسانی کے موقع پر صدر جمہوریہ ہند جناب رام ناتھ کووند کا خطاب
      Posted On: 10 DEC 2019 12:40PM by PIB Delhi


    عالمی یوم حقوق انسانی کے موقع پر آپ کے درمیان یہاں آنا میرے لئے اعزاز کی بات ہے۔ یہاں پر ہم انسانی تاریخ کے ایک یادگار دن کی یاد منانے کے لئے جمع ہوئے ہیں۔ 10 دسمبر 1948 کو پوری نسل انسانی نے رسمی طور پر یہ تسلیم کیا کہ ہم سب برابر ہیں۔ جس طرح قومی حقوق انسانی کا کمیشن (این ایچ آر سی) اس دن کو منانے کے لئے اور انسانی حقوق کے بارے میں بیداری پھیلانے کے لئے ملک کی قیادت کرتا ہے اسے دیکھ کر مجھے بہت خوشی ہوئی ہے۔


    حقوق انسانی کے عالمی اعلامیہ (یو ڈی ایچ آر) کی تہید میں اور اس کی 30 دفعات میں سماجی ، اقتصادی ، ثقافتی ، سول اور سیاسی حقوق کو شامل کیا گیا ہے۔ ان میں برابری کا حق بھید بھاؤ سے آزادی ، زندگی کا حق ، آزادی ، شخصی تحفظ ، غلامی سے آزادی اور اذیت سے آزادی وغیرہ شامل ہیں۔ اقوام متحدہ کی جنرل اسمبلی نے اس دستاویزات کو ’’تمام لوگوں اور تمام ملکوں کے لئے حاصل کیا جانے والا عام معیار‘‘ قرار دیا ہے۔


    حقوق انسانی کے عالمی اعلامیہ کا مسودہ تقریبا اسی وقت تیار کیا گیا تھا جب آئین ساز اسمبلی ہمارے آئین کا مسودہ تیار کررہی تھیں۔ گزشتہ ماہ کے آواخر میں ہم نے آئین اختیار کئے جانے کی 70 ویں سالگرہ منائی، اس دن سپریم کورٹ میں اپنے خطاب میں ، میں نے خصوصی طور پر آئین ساز اسمبلی کی خاتون ارکان کو خراج عقیدت پیش کیا تھا۔ ان میں سے ایک ہنسا مہتا تھیں۔ جو کہ گاندھی جی کی سچی شاگردہ تھیں۔ وہ بنیادی حقوق سے متعلق مشاورتی کمیٹی کی رکن تھیں۔ اتفاق سے وہ اقوام متحدہ میں چلائی جارہی تاریخی کوشش یعنی عالمی اعلامیہ کا مسودہ تیار کرنے میں ہندوستان کی نمائندہ بھی تھیں۔ ہنسا بین وہاں پر حقوق انسانی کمیٹی کا حصہ تھیں۔ اور انہوں نے انہیں دستاویزات کی تشریح کے معاملے میں بہت ہی اہم رول ادا کرنا تھا۔ اقوام متحدہ کے سکریٹری جنرل انٹونیو گٹریس نے بالکل صحیح کہا ہے کہ ہندوستان کی ہنسا مہتا کے بغیر بہت ممکن تھا کہ انسانی حقوق کی بجائے مردوں کے حقوق کے عالمی اعلامیہ کے بارے میں ہم بات کررہے ہوتے۔


    یو ڈی ایچ آر کی پہلی ہی دفعہ میں کہا گیا ہے کہ ’’ تمام انسان آزاد پیدا ہوئے ہیں اور وقار و حقوق کے معاملے میں برابر ہیں‘‘۔ مسودہ تیار کرنے کی سطح پر اس دفعہ نے تمام مردوں کو برابر بتایا تھا۔ جیسا کہ آپ میں سے بہت سے لوگ جانتے ہیں کہ ہنسا بین کے اصرار کرنے پر دستاویز کے حتمی ورژن میں ’مردوں‘ کی جگہ ’انسانوں‘ کو لیا گیا۔ ان کی دوسری دخل اندازی سے دفعہ – 16 کے تحت شادی میں صنفی برابری کو یقینی بنا یا گیا۔ ان کوششوں میں ہنسا بین کی حقوق انسانی کمیشن کی چیئر پرسن الینار روزویلٹ نے حمایت کی۔


    محترمہ روزویلٹ امریکہ کے سابق صدر فرینکلن ڈی روزویلٹ کی اہلیہ تھیں۔ بعد میں ان کو انسانی حقوق کے مقصد کے لئے ان کی خدمات کے اعتراف میں ’’دنیا کی خاتون اول ‘‘ کہا گیا۔ میں سمجھتا ہوں کہ انسانی حقوق اور صنفی برابری کے معاملے میں ہنسا بین مہتا کی ویژنری قیادت کو یاد کرنے کے لئے ہم اور بھی کچھ کرسکتے ہیں۔


    ہم اپنے آپ سے یہ سوال پوچھتے ہوئے یہ شروع کرسکتے ہیں کہ کیا ہم ایک معاشرے کے طور پر خواتین کے برابری کے حقوق اور برابر احترام کے ان کے ویژن کے مطابق زندگی گزار رہے ہیں۔ بدقسمتی سے حال ہی میں جو کچھ واقعات ہوئے ہیں وہ ہمیں دوبارہ سوچنے پر مجبور کرتے ہیں۔ خواتین کے خلاف کیسے غیر انسانی جرائم کے واقعات کی ملک کے بہت سے حصوں سے اطلاعات موصول ہورہی ہیں۔ یہ کسی ایک مقام یا کسی ایک ملک تک ہی محدود نہیں ہیں بلکہ دنیا کے بہت سے حصوں میں کمزوروں کے انسانی حقوق پامال کئے جارہے ہیں۔ اس لئے پوری دنیا میں عالمی یوم حقوق انسانی منانے کا بہترین طریقہ یہ ہے کہ ہم اپنا جائزہ لیں کہ ہمیں اعلامیہ کے پاکیزہ متن پر پوری طرح عمل پیرا ہونے کے لئے مزید کیا کچھ کرنے کی ضرورت ہے۔


    خواتین وحضرات!


    اس طرح اپنا جائزہ لینے کے ساتھ ساتھ ہمیں اس دستاویز کی نئے سرے سے تشریح کرنے اور انسانی حقوق کے نظریئے کی توسیع کرنے کی ذمہ داری بھی اٹھانی چاہئے ۔ ہمیں صرف ہمدردی اور تخیل کی ضرورت ہے۔ مثال کے طور پربچے اور مجبور کئے جانے والے مزدور میرے ذہن میں ہیں یا آپ ان لوگوں کی مشکلات کے بارے میں سوچ سکتے ہیں جنہیں جیلوں میں رکھا گیا ہے اور وہ چھوٹے موٹے ایسے جرائم جو شائد انہوں نے کئے بھی نہیں ہیں ، کے مقدمے کے انتظار میں جیلوں میں بند ہیں۔ بلا شبہ ان مسائل پر انسانی حقوق کے مطالبات کے مطابق ایک پر امن معاشرہ تیار کرنے کے لئے فوری طور پر توجہ دینے کی ضرورت ہے۔


    اپنا یہ جائزہ بہت ضروری ہے، لیکن صورت حال کے بارے میں ہماری فہم اس وقت تک ادھوری رہے گی جب تک کہ ہم مسئلے کے دوسرے پہلو یعنی فرائض کو نظر انداز کرتے رہیں گے۔ گاندھی جی حقوق اور فرائض کو ایک ہی سکے کے دو پہلوؤں کے طور پر دیکھتے تھے۔ خواتین کے خلاف تشدد کے معاملات کی طرح انسانی حقوق کے سلسلے میں ہماری ناکامی کی وجہ اکثر دوسرا پہلو ہی ہوتی ہے۔ ہمارے قومی نظریئے میں انسانی حقوق کے اہم ترین سوال پر بہت صحیح طریقے سے توجہ مرکوز کی گئی ہے۔ یہ ہمارے بنیادی فرائض کے بارے میں بھی غور کرنے کیلئے گنجائش نکال سکتا ہے۔


    ہمارے سامنے چیلنج ہیں لیکن مجھے یقین ہے کہ ہم ان کا سامنا کرسکتے ہیں۔ کیونکہ ہمارے یہاں ایسا قومی حقوق انسانی کا کمیشن ہے ، جو ہمیشہ نگرانی رکھتا ہے۔ انسانی حقوق کے تحفظ کے قانون 1993 کی وجہ سے انسانی حقوق کی حفاظت اور انہیں فروغ دینے کے لئے قومی اور ریاستی سطح کے ادارے قائم کئے گئے ہیں۔ اس اعلیٰ سطحی ادارے نے اپنے سفر کی چوتھائی صدی مکمل کرلی ہے، اس نے بلا خوف وخطر اور بغیر جانب داری سے کام لئے نیم عدالتی نگراں ادارے کے طور پر اپنا رول نبھا کر توقعات کو پورا کیا ہے۔


    حقیقت یہ ہے کہ این ایچ آر سی کے ذریعے کی جانے والی تقریبا تمام سفارشات حکومتوں اور دیگر سرکاری حکام کے ذریعے تسلیم کی جاتی ہیں، اس سے اس ادارے کے متعبر ہونے کا پتہ چلتا ہے۔ اس سے یہ بھی پتہ چلتا ہے کہ ملک کے شہری اس نمایاں ادارے پر کتنا اعتبار کرتے ہیں۔ اپنے قیام سے ہی اس ادارے نے ہزارو لوگوں کو راحت پہنچائی ہے اور غلطیوں کو درست کیا ہے۔


    مجھے پتہ چلا ہے کہ یہ ادارہ روزانہ موصول ہونے والی سینکڑوں شکایتوں اور جواب دینے کے علاوہ انسانی حقوق کی خلاف ورزیوں کی اطلاعات پر اپنی طرف سے بھی قابل تعریف جذبے کے ساتھ کارروائی کرتا ہے۔ این ایچ آر سی انسانی حقوق کی خلاف ورزیوں پر راحت فراہم کراتے ہوئے اور حکام کی جانب سے ان کو درست کئے جانے کو یقینی بناتے ہوئے کارروائی کرتا ہے۔


    مجھے یہ جان کر خوشی ہوئی ہے کہ کمیشن نے کے بی سکسینہ رپورٹ کی سفارشات کے مطابق درج فہرست ذاتوں سے متعلق افراد کے خلاف مظالم کے معاملات کا فیصلہ کرنے کے لئے کھلی سماعت شروع کی ہے۔ اس کے علاوہ سپریم کورٹ آ ف انڈیا نے ذہنی مریضوں کے اداروں کی حالت بہتر بنانے کی ذمہ داری بھی اس کمیشن کے سپرد کی ہے۔ مجھے یہ جان کر خوشی ہوئی ہے کہ این ایچ آر سی کی مسلسل نگرانی کی وجہ سے اب ذہنی مریضوں کی دیکھ بھال اور ان کا تحفظ بہتر طریقے سے ہو رہا ہے۔


    میرا خیال ہے کہ نچلی سطح پر انسانی حقوق کو مؤثر طریقے سے مستحکم کرنا پورے معاشرے کی مجموعی ذمہ داری ہے۔ اس سلسلے میں این ایچ آر سی نے بیداری پھیلانے اور اس مقصد کو آگے بڑھانے کے لئے سول سوسائٹی سے ہاتھ ملانے کا اچھا کام کیا ہے۔


    عالمی یوم حقوق انسانی کے موقع پر این ایچ آر سی کے چیئر پرسن ، اس کے ارکان ، اسپیشل ریپرٹیئرس اور خصوصی نگرانی کرنے والوں کو مبارک باد پیش کرنا میرے لئے باعث مسرت ہے۔ میں تمام ریاستی سطح کے انسانی حقوق کے کمیشنوں، ان کے سربراہان اور ارکان کے لئے بھی نیک خواہشات کا اظہار کرتا ہوں۔


    شکریہ!


    جے ہند!


    ۔۔۔۔۔۔۔۔۔۔۔۔۔۔۔۔


    )


    (م ن- ا گ- ق ر)


    U- 5690

    
    
    (Release ID: 1595778) Visitor Counter : 6
    
    
      Read this release in: English , Hindi