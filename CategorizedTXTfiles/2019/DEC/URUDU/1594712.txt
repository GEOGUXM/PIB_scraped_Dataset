      نائب صدر جمہوریہ ہند کا سکریٹریٹ

      نائب صدر جمہوریہ نے ہیلتھ کیئر پریکٹشنروں ، میڈیا اور سول سوسائٹی کو ٹیکہ کاری سے متعلق بیداری پھیلانےمیں حکومت کے ساتھ اشتراک کرنے کی تلقین کی
      
      نائب صدر جمہوریہ نے بھارت بائیو ٹیک کے ذریعےڈیزائن اور تیارکردہ نئے روٹا وائرس ٹیکہ روٹا ویک 5ڈی®کا آغاز کیا
      
      ہر ایک بچے کو زندگی بچانے والے ٹیکے سے فائدہ حاصل ہونا چاہئے اور انہیں مزیدار بچپن میسر ہونا چاہئے: نائب صدر جمہوریہ
      
      نائب صدر جمہوریہ نے کہا کہ ہندوستان اپنے ہر ایک بچے کی صحت کی حفاظت کرنے کے اپنے ہدف کے تئیں عہد بستہ ہے
      
      نائب صدر جمہوریہ نے طبی برادری کے لوگوں سے زور دے کر کہا کہ وہ بدلتی ہوئی طرز زندگی کے مضر اثرات اور لوگوں کے درمیان کھانے پینے کی عادتوں کے بارے میں بیداری پھیلائیں
      
      Posted On: 03 DEC 2019 3:50PM by PIB Delhi


    نئی دہلی،03 دسمبر ؍ نائب صدر جمہوریہ ہند جناب ایم وینکیا نائیڈو نے آج ہیلتھ کیئر پریکٹشنروں ، میڈیا اور سول سوسائٹی کو ٹیکہ کاری سے متعلق بیداری پھیلانےمیں حکومت کے ساتھ اشتراک کرنے اور ٹیکہ کاری سے متعلق تشویشات کو حل کرنے کی تلقین کی۔انہوں نے مزید کہا کہ ٹیکہ کاری سے متعلق بالخصوص سوشل میڈیا پر پھیلائی جا رہی غلط معلومات پر قدغن لگانے کی فوری ضرورت ہے۔


    آج نئی دہلی میں بھارت بایو ٹیک کے ذریعے ڈیزائن اور تیار کردہ نئے روٹا وائرس ٹیکہ- روٹا ویک 5ڈی ® کا آغاز کرنے کے بعد حاضرین سے خطاب کرتے ہوئے جناب ایم وینکیا نائیڈو نے کہا کہ اس ٹیکے سے روٹا وائرس کے پھیلاؤ کی روک تھام میں زبردست مدد ملے گی ۔ روٹا وائرس سے ہندوستان میں سالانہ تقریباً 872 ہزاروافراد اسپتال میں بھرتی ہوتے ہیں ۔32 لاکھ سے زائدافراد او پی ڈی میں آتے ہیں اور تقریباً 78 ہزار اموات ہوتی ہیں۔


    جناب نائیڈو نے اس بات کو بھی اجاگر کیا کہ اس مرض سے بہت سے ہندوستانی کنبے بالخصوص وہ افراد جو غربت کی سطح سے نیچے زندگی بسر کرتے زبردست مالی پریشانی میں مبتلا ہو سکتے ہیں اوراس طرح سے ملک پر غیر معمولی اقتصادی بوجھ پڑ سکتا ہے۔


    اس بات کو ظاہر کرتے ہوئے کہ ملک کے ہر ایک بچے کو زندگی بچانے والے ٹیکوں سے فائدہ حاصل ہونا چاہئے انہیں ایک مزیدار بچپن اورپُر سکون زندگی میسر ہونا چاہئے ، نائب صدر جمہوریہ نے ٹیکہ کاری پر مزید توجہ مرکوز کرنے کےلئے کہا۔ ٹیکہ کاری کو بچوں کا بنیادی حق قرار دیتے ہوئے جناب ایم وینکیا نائیڈو نے کہا کہ یہ کسی بھی بچے کی صحت ،خوشی اور خوشحالی کیلئے کلید ہے۔


    2022تک ڈائریا (ہیضا)کے سبب ہونے والی بچوں کی اموات کو ختم کرنے کے تئیں ہندوستان کی پوری طرح عہد بستگی کو اجاگر کرتے ہوئے نائب صدر جمہوریہ نے کہا کہ ہندوستان اپنے ملک کے ہر ایک بچے کی صحت کو تحفظ فراہم کرنے کے ہدف کے تئیں عہد بند ہے۔


    نائب صدر جمہوریہ نے طبی پیشے سے منسلک افراد کو بدلتی ہوئی طرز زندگی کے مضر اثرات اور لوگوں کے اندر کھانے پینے کی عادتوں کے بارے میں بیداری پھیلانے کی تلقین کی۔انہوں نے فٹ انڈیا ، سووچھ بھارت ، بیٹی بچاؤ بیٹی پڑھاؤ اور یوگا جیسے پروگراموں کو مطلوبہ اہداف کو حاصل کرنے کے لئے عوامی تحریک کی شکل میں تبدیل کرنے کی ضرورت پر زور دیا۔


    بھارت بایو ٹیک انٹر نیشنل لمیٹیڈ کے چیئرمین اور مینجنگ ڈائریکٹر ڈاکٹر کرشن ایلّا ، بھارت بایو ٹیک کی جوائنٹ مینجنگ ڈائریکٹر محترمہ سچترا ایلّا ،بھارت بایو ٹیک کے صدر جناب سائی پرساد کے علاوہ 14 سے زائد ملکوں کے مندوبین نے اُپ راشٹرپتی بھون میں منعقدہ تقریب میں شرکت کی۔


    ********** ***


    U. No. 5535


    

    
    (Release ID: 1594712) Visitor Counter : 11
    
    
      Read this release in: English , Hindi