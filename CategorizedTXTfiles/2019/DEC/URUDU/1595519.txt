      نائب صدر جمہوریہ ہند کا سکریٹریٹ

      فوری انصاف نہیں ہوسکتا لیکن اس میں مسلسل تاخیر بھی نہیں ہونی چاہئے : نائب صدر جمہوریہ
      
      جناب وینکیا نائیڈو نے تمام ساجھیداروں پر زور دیا ہے کہ وہ عدالت میں کیسوں کے جمع نہ ہونے دینے کے لئے کام کریں
      
      نائب صدر جمہوریہ نے تجویز کیا ہے کہ عدالت کی کارروائی مقامی زبانوں میں ہونی چاہئے تاکہ لوگ عدالتی نظام کو سمجھ سکیں
      
      سپریم کورٹ کی پورے بھارت میں دو تین بینچیں ہونی چاہئیں : نائب صدرجمہوریہ
      
      نائب صدرجمہوریہ نے قانون سازوں ،دل بدلی اور انتخابی پٹیشنوں سے متعلق کیسوں کو جلد فیصل کئے جانے کے لئے کہا ہے
      
      لوگوں کو نہ صرف اسکیموں کی منصوبہ سازی میں بلکہ ان پر عمل درآمد کے معاملے میں بھی شامل کیا جانا چاہئے
      
      نائب صدر جمہوریہ نے جمہوریت کے ستونوں کے بارے میں وریندر وبھاٹیہ میموریل لیکچر دیا
      Posted On: 08 DEC 2019 8:06PM by PIB Delhi


    نئی دہلی 09 دسمبر۔نائب صدر جمہوریہ جناب ایم وینکیا نائیڈو نے تمام ساجھیداروں یعنی حکومت ، بار اور بینچ کی طرف سے ملک کی عدالتوں میں بہت بڑی تعداد میں التوا میں پڑے ہوئے کیسوںکو کم کرنے کی فوری اور اجتماعی کوششیں کئے جانے کے لئے کہا ہے ۔


    آج نئی دلی میں پلرس آف ڈیموکریسی (جمہوریت کے ستون ) کے موضوع پر وریندر بھاٹیہ میموریل لیکچر دیتے ہوئے نائب صدر جمہوریہ نے کہا :’’ فوری انصاف نہیں ہوسکتا لیکن اس میں مسلسل تاخیر بھی نہیں ہونی چاہئے ۔ ‘‘ انہوں نے کہا کہ اگر ایسا نہ ہوا تو لوگ بے چین ہوجائیں گے اور قانون کو اپنے ہاتھ میں لینے کی کوشش کریں گے ۔


    عدالتی نظام کو عوام دوست بنانے کے سلسلے میں جناب وینکیا نائیڈو نے عدالتی کارروائی ،مقامی زبانوں میں کرنے کی ضرورت پر زور دیا تاکہ لوگ اسے سمجھ سکیں ۔


    انہوں نے یہ بھی تجویز کیا کہ سپریم کورٹ کو پورے ملک میں دو تین بینچیں بنانی چاہئیں ۔ انہوں نے کہا :’’ اس کے لئے کسی آئینی ترمیم کی ضرورت نہیں ہے ۔‘‘ انہوں نے مزید کہا کہ اس وقت لوگوں کو اپنے کیس فائل کرنے کے لئے پورے ملک سے دہلی آنا پڑتا ہے ۔ انہوں نے کہا :’’ انہیں بہت دن تک دہلی میں رہنا پڑتا ہے ،جس پر کافی خرچ آتا ہے ۔‘‘


    نائب صدر جمہوریہ نے یہ رائے بھی ظاہر کی کہ بعض زمروں کے کیسوں کو مقررہ وقت کے اندر فیصل کرایا جانا چاہئے مثلاََ انتخابی پٹیشنیں اور موجودہ ممبران پارلیمنٹ نیز ممبران اسمبلی کے خلاف فوجداری مقدمات ۔


    انہوں نے قانون ساز اداروں کے صدر نشینوں پر بھی زور دیا کہ وہ دل بدلی قانون کے تحت نااہل قرار دینے کی کارروائی کا مقرہ وقت کے اندر فیصلہ کردیں۔ انہوں نے اس بات پر زور دیا :’’ عدلیہ کو اس طرح کے مقدمات کے فیصلے کو ترجیح دینی چاہئے ۔‘‘


    انہوں نے تشویش ظاہر کی کہ اس طرح کے کیسوں میں انصاف کے حصول میں تاخیر سے عدلیہ اور قانون ساز اداروں پر سے لوگوں کا اعتماد کم ہوجاتا ہے۔


    جناب نائیڈو نے کہا کہ ایک پُرعزم ، شفاف ،قابل رسائی اور سستا عدالتی نظام اچھی حکمرانی کے لئے بے حد ضروری ہے ۔ اس سے کاروبار کرنے کے عمل میں بہتری پیدا ہوسکتی ہے اور لوگوں کی زندگی آسان بن سکتی ہے۔ اس سے حکومت پر بھروسہ پیدا ہوتا ہے ۔


    قانون ساز اداروں کے کام کاج پر تبصرہ کرتے ہوئے نائب صدر جمہوریہ نے کہا کہ ایک عام تاثر یہ جڑ پکڑتا جارہا ہے کہ پارلیمنٹ اور وراثتی قانون ساز اداروں میں بحث مباحثے کے معیار میں کمی آرہی ہے ۔


    انہوں نے قانون ساز اداروں میں ہر ایک سے اپیل کی کہ وہ معاشرے کی فلاح وبہبود کے لئے تعمیری کردار ادا کریں ۔ انہوں نے کہا : ’’جمہوریت میں احتجاج کرنے کا حق ہے لیکن رکاوٹیں کھڑی کرنے کے لئے نہیں ۔‘‘


    انہوں نے عاملہ سے کہا کہ وہ دبے کچلے لوگوں اور معاشرے کے حاشئیے پر رہنے والے لوگوںکو ترجیح دے ۔ انہوں نے زور دے کر کہا کہ لوگوں کو نہ صرف مختلف اسکیمیں اور پروگرام بنانے میں سرگرمی سے شامل کیا جائے بلکہ ان پر عمل درآمد میں بھی شامل کیا جائے ۔


    جمہوریت کے چار ستونوں مقننہ ،عاملہ ، عدلیہ اور میڈیا کا ذکرکرتے ہوئے جناب نائیڈو نے کہا کہ ہرایک ستون کو اپنے دائرے کے اندر کام کرنا چاہئے لیکن وسیع تر منظرکوبھی نظر انداز نہیں کرنا چاہئے۔


    انہوں نے کہا :’’ جمہوریت کی طاقت کا انحصار ہر ایک ستون کے استحکام پر ہے اور اس کا انحصار اس بات پر بھی ہے کہ کس طرح یہ ستون ایک ساتھ مل کر کام کرتے ہیں۔کسی بھی متزلزل ستون سے جمہوریت کا ڈھانچہ کمزور ہوجاتا ہے۔‘‘


    جناب ایم وینکیا نائیڈو نے ہمارے معاشرے میں موجود بہت سی خلیجوں کو پُرکرنے کے لئے حکومت کے ہر ایک عضو کے لئے ایک موثر میکانزم قائم کرنے کی ضرورت کو اجاگر کیا تاکہ یہ عضو اپنی بہترین صلاحیتوں کے ساتھ کا م کرے ۔انہوں نے کہا کہ عوام کا معیار زندگی بلند کرنا اور سوراج کو سوراجیہ میں بدلنا ہمارا مقصد ہونا چاہئے ۔


    ایک وکیل کی حیثیت سے اور راجیہ سبھا کے ممبر کی حیثیت سے قوم کے تئیں جناب وریندر بھاٹیہ کی خدمات کا ذکر کرتے ہوئے جناب نائیڈو نے کہا کہ جناب بھاٹیہ کو اترپردیش میں چار مرتبہ تین اہم عہدوں یعنی یوپی کا ایڈوکیٹ جنرل ، یوپی کی بار کونسل کا چیئر مین اور ہائی کورٹ اودھ بار ایسوسی ایشن کا صدر رہنے کا خصوصی امتیاز حاصل رہا ہے ۔


    اس موقع پر موجود اہم شخصیات میں بھارت کے سپریم کورٹ کے جسٹس اشوک بھوشن ،سرکردہ قانون داں جناب سولی سہراب جی ، سپریم کورٹ کے سینئیر ایڈوکیٹ صاحبان جناب راکیش دویدی اور جناب گورَو بھاٹیہ شامل تھے۔


    نائب صدر جمہوریہ کی تقریر کا متن درج ذیل ہے :


    ’’ مجھے ایک اہم موضوع - پلرس آف ڈیمو کریسی پر وریندر بھاٹیہ یادگاری لیکچر دینے کے لئے یہاں آنے پر بڑی خوشی محسوس ہورہی ہے۔ میں منتظمین کا شکر گزار ہوں کہ انہوں نے مجھے آپ لوگوں کے سامنے اپنے خیالات پیش کرنے کا موقع دیا ۔


    26 نومبر کو ہم نے یوم آئین منایا تھا اور اپنے قانون میں شامل شاندار آدرشوں کو یاد کیا تھا اور ہماری حکمرانی کے ڈھانچے کی تین شاخوں کو مزید مستحکم بنانے کی ضرورت کو اجاگر کیا تھا۔


    مجھے خوشی ہے کہ اس سال کے وریندربھاٹیہ میموریل لیکچر میں بھارتی جمہوریت کے ستونوں پر توجہ مرکوز کی جارہی ہے کیونکہ ہم ایک ایسے موڑ پر پہنچ گئے ہیں جہاں ہمیں تینوں ستونوں کے کام کاج پر دیانتداری کے ساتھ نظرثانی کی ضرورت ہے اور ان ستونوں کو مزید مستحکم بنانے کے لئے اقدامات کرنے کی ضرورت ہے ۔ یہ بات بڑی مناسب ہے کہ آج ہم آنجہانی جناب بھاٹیہ کے شاندار رول کو یاد کررہے ہیں ، جو انہوں نے جمہوریت کے دو اہم ستونوں یعنی ایک وکیل کی حیثیت سے عدلیہ اور راجیہ سبھا کہ ممبر کی حیثیت سے مقننہ کے تئیں اپنے طویل اورشاندار کیریئر میں ادا کئے ۔


    جناب بھاٹیہ 22 اکتوبر 1947 کو پاکستان کے سیالکوٹ میں شیخ پورہ گاؤں میں پیدا ہوئے تھے اور وہ اترپردیش کے ایڈوکیٹ جنرل بن گئے ۔


    انہیں اترپردیش میں تین اہم عہدوں پرچار مرتبہ فائز رہنے کا اعزاز حاصل ہے یعنی یوپی کاایڈوکیٹ جنرل ، یوپی بار کونسل کاچیئر مین اور ہائی کورٹ اودھ بار ایسوسی ایشن کا صدر ۔


    جناب بھاٹیہ نے وکیلوں کے مسائل پرتوجہ دینے کی شروعات کی اور وکیلوں کے لئے بہت سی اہم فلاحی اسکیموں کی شروعات کی ۔


    عزیز بہنو اور بھائیو !


    جمہوریت کے استحکام کا انحصار ہرستون کے استحکام پر ہے اور اس بات پر ہے کہ ہر ستون ایک دوسرے کے ساتھ مل کر کس طرح کام کرتا ہے۔


    کوئی بھی متزلزل ستون جمہوری ڈھانچے کو کمزور کردیتا ہے ۔


    ہمارے تین ستونوں میں سے ہر ایک کو یعنی مقننہ ،عاملہ اورعدلیہ کو مضبوط ہونا چاہئے -- مضبوط اپنی پیشہ ورانہ مہارت میں ، مضبوط اپنے اعلیٰ اخلاقی روئیے میں اور قومی ترقی کے تئیں اپنے عہد میں مضبوط ہونا چاہئے ۔


    ہمارے ہر ایک ستون کو اپنے اختیارات کے استعمال میں آزاد ہونا چاہئے لیکن بنیادی طور پر قومی اتحاد ، یگانگت اور خوشحالی کے رشتے کو مضبوط کرنے کے لئے دوسرے دونوں ستونوں کے ساتھ متحد ہونا چاہئے ۔


    گزشتہ 70 برسوں میں ہماری جمہوریت دنیا میں سب سے بڑی اور سب سے بہتر طریقے پر کام کرنے والی پارلیمانی جمہوریت کے طور پر ابھر کر سامنے آئی ہے۔


    مقننہ بڑی حدتک لوگوں کی ضرورتوں اور امنگوں کے تئیں جوابدہ ثابت ہوئی ہے ۔ بہت سے قانون بنائے گئے ہیں اور حکمرانی کے ہمارے نظام کو پہلے سے بہتر بنانے کی خاطر آئین میں 103 مرتبہ ترمیم کی گئی ہے ۔


    اس میں کوئی شبہ نہیں کہ بہتری کی ہمیشہ ہی گنجائش رہتی ہے ۔


    کچھ عرصے سے یہ عام تاثر پیدا ہورہا ہے کہ پارلیمنٹ اور ریاستی قانون ساز اداروں میں بحث ومباحثے کا معیار کم ہوتا جارہا ہے ۔ بعض وقت یہ دیکھ کر بڑی پریشانی ہوتی ہے کہ ان اداروں میں رکاوٹوں کا سلسلہ پہلے سے زیادہ ہوگیا ہے ۔ جب تیز مزاجی اور جذباتی شورشرابہ کارروائی پر چھانے لگتا ہے تو یہ دیکھ کربڑا افسوس ہوتا ہے ۔عاملہ کا ستون مقننہ کی طرف سے بنائی گئی پالیسیوں پر عمل درآمد کرکے ملک کی خدمت کرنے کے لئے اپنے آپ کو سدھارنے کی کوشش کررہا ہے ۔پالیسیوں پر عمل درآمد اور خدمات کی موثر فراہمی جمہوریت کے اہم پہلو کی حیثیت رکھتا ہے۔ پالیسی سازی میں لوگوں کو مرکز میں رکھنا اور اس بات کو یقینی بنانا کہ جمہوری عمل کے فائدے حاشئے پررہنے والے ہرایک شخص تک پہنچیں، ایک متحرک جمہوریت کے دل کی حیثیت رکھتے ہیں۔


    مختلف قوانین کی موثر تشہیر اور لوگوں کے ارتکاز والی مختلف اسکیموں پر عمل درآمد سے جمہوریت کی بنیاد مضبوط ہوتی ہے۔


    لوگوں کو شامل کرنے اور انہیں تبدیلی کا ذریعہ بنانے سے سیاست کے معیار میں تبدیلی آتی ہے اور وہ اگلی سطح تک پہنچ جاتا ہے ۔


    جیسا کہ مہاتما گاندھی نے کہا تھا :’’ باہری دائرے سے اندرونی دائرے کو کمزور کرنے کی نہیں بلکہ اندر کے تمام دائروں کو مستحکم کرنے کی طاقت پیدا ہوتی ہے اور یہی اس کا اصل استحکام ہے۔ ‘‘ گاندھی جی کے مطابق ایک مختروطی ڈھانچے کی بجائے ہمیں بحری دائرہ اپنانا چاہئے ، جہاں ’’ آخری دائرہ پہلےدائرے کے برابر ہوتا ہے یا دوسرے الفاظ میں نہ کوئی پہلا ہوتا ہے اور نہ آخری ۔‘‘ گاندھی جی جانتے تھے کہ یہ ایک خیالی ویژن ہے لیکن اس کے باوجود اسے ایک ضروری ویژن قرار دیا ،جس کی تمنا کی جانی چاہئے ۔ نائب صدر جمہوریہ نے کہا :’’ بھارت کو اس صحیح تصویر کے لئے کوشش کرنی چاہئے حالانکہ وہ اسے کبھی مکمل طور پر نہیں اپنا سکے گا۔‘‘


    بلدیاتی اداروں کو اختیارات تفویض کرنے ، بنیادی ڈھا نچہ تعمیر کرنے ،خدمات کی فراہمی کو بہتر بنانے ، حکمرانی کو عوام دوست بنانے ،شفاف اور منصفانہ بنانے سے ہم گاندھی جی کے خواب کے قریب ہوسکتے ہیں۔ اب جبکہ ہم بابائے قوم کو تعظیمی خراج عقیدت پیش کررہے ہیں، ہمیں ان کی زندگی کے مرکزی پیغام کو اپنے اندر سمونا چاہئے ۔


    تیسرا ستون عدلیہ ہے ۔ یہ ایک اہم ستون ہے ،جو اس بات کو یقینی بناتا ہے کہ ملک کے قوانین پر قول وفعل میں عمل کیا جائے اور معاشرے میں انصاف اورمساوی برتاؤ کا معاشرے میں بول بالا ہو۔ قانون کی یہ یقینی بنانے کے لئے تشریح کرنا ایک مشکل ذمہ داری ہے کہ مقننہ اور عاملہ آئینی ڈھانچے کے اندر رہ کر کام کرے اورایسے قوانین بنائے اوران پر عمل کرے جو ہمارے آئین کے بنیادی نکات سے مطابقت رکھتے ہوں ۔


    بہنو اور بھائیو!


    مقننہ اور عاملہ کی طرح عدلیہ کو بھی زیادہ سے زیادہ عوام دوست ہونا چاہئے ۔ یہ یقینی بنانا ہرایک کی ذمہ داری ہے کہ انصاف کی فراہمی کا طریق کار قابل رسائی ،قابل بھروسہ ، مساویانہ اور شفاف ہو۔


    مختلف عدالتوں میں مقدمات کا زیر التوا ہونا تشویش کی وجہ ہے ۔ باراور بینچ کی طرف سے فوری کارروائی اور اجتماعی کوششوں کی ضرورت ہے ،جن سے زیرالتوا مقدمات کی تعداد کم ہو ۔ انصاف میں تاخیر کامطلب انصاف سے انکار کرنا ہے ۔


    اس بات کی بھی ضرورت ہے کہ بعض زمروں کے مقدمات کو مقررہ وقت کے اندر فیصل کیا جائے مثلاََ انتخابی پٹیشنیں اور موجودہ ممبران پارلیمنٹ اور موجودہ اسمبلی ممبروں کے خلاف فوجداری کے مقدمات ۔ ہمیں اس بات کو یقینی بنانا چاہئے کہ انتخابی پٹیشنیں ،فوجداری مقدمات اور دل بدلی کی روک تھا م کے قانو ن کے تحت نااہل قراردینے کی کارروائیوں کا فیصلہ پابند وقت طریقے سے کیا جائے ۔کسی قانون ساز ادارے کے ایسے ممبر کو ،جس نے پارٹی تبدیل کی ہے ، نااہل قرار دینے کا فیصلہ قانون ساز اداروں کو صدر نشینوں کو مقررہ وقت کے اندر کردینا چاہئے۔


    اس طرح کے کیسوں میں انصاف کی فراہمی میں تاخیر سے عدالت اور قانون ساز اداروں پر سے لوگوں کا اعتماد کم ہوجاتا ہے۔


    خواتین کے خلاف جرائم بھی بڑی تشویش کا باعث ہیں۔ ہمیں ان اداروں کو جو قانون نافذ کرنے اور انصاف فراہم کرنے کے لئے ذمہ دار ہیں ، زیادہ پھرتیلا بنانا چاہئے ۔ہمیں تیزی سے کارروائی کرنے والی عدالتوںکی ضرورت ہے ۔سچی بات تو یہ ہے کہ ان عدالتوں کے قیام کے عمل کو بھی تیز کیا جانا چاہئے ۔رفتار اورغیر جانبداری ، ایک باصلاحیت عدالتی نظام کے ضروری اجزا ہیں ۔


    اس وقت ہم انصاف کی فراہمی کے نظام کی صورتحال پر قومی بحث کے دور میںسانس لے رہے ہیں ۔ہم تساہل یا معیارات کو ہلکا کرنے کے ذریعہ اپنے اداروں کو کمزور کرنے کے متحمل نہیں ہوسکتے ۔


    ایک باصلاحیت ،شفاف ،قابل رسائی اور قابل بھروسہ عدالتی نظام ،اچھی حکمرانی کی اصل کسوٹی ہیں۔ اس سے کاروبار کرنے میں آسانی اور زندگی گزارنے میں آسانی پیدا کرنے میں بہتری آئے گی۔ اس سے حکومت پر اعتماد پیدا ہوگا ۔


    ہمیں خطرناک طوائف الملوکی طرف بہاؤ اور اختیارات کے بلاروک ٹوک استعمال کے راستے کی روک تھام کرنی ہے۔جتنی جلدی ہم اپنے گھر کا نظام درست کرلیں اتنا ہی اچھا ہوگا۔ہمیں نظام کو دوبارہ تعمیر کرنا چاہئے اور اس میں دوبارہ جان ڈالنی چاہئے نیز اس کی جوابدہی کو اور بڑھانا چاہئے ۔


    میڈیا ، اپنی اثر پذیر موجودگی اور عوام کی راہ ہموار کرنے میں اپنے اچوک اثرات کی وجہ سے چوتھے ستون کی حیثیت سے ابھرکرسامنے آیا ہے ۔


    آزاد اور غیر جانبدار میڈیا کی موجودگی جو بے آواز لوگوں کو اپنی آواز دے ، ایک صحت مند جمہوریت کا جزو لاینفک ہے۔


    بھارت کے میڈیا نے اپنی تاریخ میں ایمرجنسی کے دوران بعض مستثنیٰات کو چھوڑ کا فی قابل بھروسہ رول ادا کیا ہے۔


    البتہ حالیہ عرصے میں انٹر نیٹ کے پھیلاؤ تجارتی رخ اختیار کرنے ، ملکیت کے طریق کار میں تبدیلی اور ’’نظریات کے رنگ والی خبروں‘‘ جعلی خبروں کے پھیلاؤ ، پیسے دے کر شائع کرنے اور پروپیگنڈے کی وجہ سے بعض پریشان کن رجحانات دیکھنے میں آرہے ہیں۔


    دوسرے تمام اداروں کی طرح میڈیا کے پاس بھی روک تھام اور توازن قائم کرنے کا اپنا میکانزم ہونا چاہئے ۔ اخلاقیات کا ایک ضابطہ ہونا چاہئے جس کی پابندی رضاکارانہ طور پر کی جائے اور جسے ایک عقیدے اور پیشہ واریت کے تئیں میڈیا کے عہد کی علامت ہونا چاہئے ۔


    اب جب کہ ہم بھارتی آئین اپنائیے جانے کا 70واں سال منارہے ہیں، ہمیں عوام کی خدمت کے لئے تمام اداروں کو مضبوط بنانے کا پختہ ارادہ کرنا چاہئے ۔ ہمیں ایک بہتر دنیا کی تعمیر کے لئے خودکو دوبارہ سے وقف کرنے کی ضرورت ہے ۔حکومت کے تمام اعضا کو ،اس عظیم عمارت کے ستونوں کو قوم کے مفادات کےتحفظ کے لئے کام کرنا چاہئے ۔


    یہ توازن قائم کرنے ایک نازک عمل ہے ۔ ہرایک ستون کو اپنے دائرہ کار میں کام کرنا چاہئے لیکن وسیع پس منظر کو بھی نظرانداز نہیں کرنا چاہئے ۔ یہ ایک آرکیسٹرا کی طرح ہے ، جہاں ہر موسیقار خواہ وہ مرد ہو یا عورت اپنا اپنا ساز بجاتا ہے لیکن وہ ہم آہنگ موسیقی کے بارے میں بھی خیال رکھتا ہے ۔یہی اصل مقصد ہے ۔ ایک ایسے بھارت کی تعمیر جس پر ہمیں فخر ہو ۔


    لوگوں کا معیار زندگی بہتر کرنا اور سوراج کو سوراجیہ میں بدلنا ہمارا مقصد ہونا چاہئے ۔


    اب جب کہ بھارت تمام محاذوں پر تیز رفتاری کے ساتھ ترقی کررہا ہے ہمیں اپنی بنیادیں مضبوط رکھنی ہیں۔ ہمیں شمولیت والی ترقی کے مشترکہ ویژن کو مضبوط بنانا ہے ۔ ہمیں ان خلیجوں کو بھرنا ہے ، جنہوں نے ہمارے معاشرے کو تقسیم کررکھا ہے ۔ ہمیں پوری دنیا سے نئے خیالات اپنائے ہیں اور خود اپنی بہترین روایت کی اقدار کی تعمیر کرنی ہے ۔ ہمیں ان بنیادی فرائض کا خیال رکھنا ہے ، جو ہمارے آئین میں شامل کئے گئے ہیں ۔


    تمام ستونوں کو دنیا کے بہترین ستونو ں میں اپنے آپ کو تبدیل کرنے کی شعوری کوششیں کرنی چاہئیں ۔ ہمیں پیچھے مڑ کر، صرف آگے بڑھنے کے لئے اعتماد حاصل کرنے کی خاطر دیکھنا ہے ۔ہمیں سرگرم اور وسیع النظر بننا ہے ۔جیسا کہ تلیگو کے ایک مشہور شاعر گراجادہ اپاراؤ نے اپنی ایک لافانی نظم میں کہا ہے :


    آپ کو آگے دیکھنا ہے اور مستقبل میں جھانکنا ہے ۔


    آپ کو اپنی رفتار سست نہیں کرنی ہے اور آپ کو خود اعتمادی سے عاری نہیں ہونا ہے۔


    آپ کو بڑی ہمت اور اعتماد کے ساتھ مستقبل کی طرف آگے بڑھنا ہے ۔


    اگر آپ ایسا نہیں کریں گے تو آپ پیچھے رہ جائیں گے ۔


    میں جناب گورو بھاٹیہ اور ان کے افراد خاندان کو اس یادگاری لیکچر کا سلسلہ شروع کرنے پر مبارکباددیتا ہوں تاکہ قومی ترقی میں اپنا سرگرم کردار ادا کرنے کا جذبہ زندہ رہے ،جس کی مثال وریندر بھاٹیہ جی نے پیش کی ہے ۔


    جے ہند!


    ا


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔ج۔ رم


    U-5652

    
    
    (Release ID: 1595519) Visitor Counter : 7
    
    
      Read this release in: English , Hindi , Bengali