      PIB Headquarters

      மண்டல மக்கள் தொடர்பு அலுவலர்கள் ஆய்வுக்கூட்டம்
      Posted On: 26 DEC 2019 6:47PM by PIB Chennai


    மத்திய அரசின் நலத் திட்டங்கள் பற்றிய விழிப்புணர்வை கிராமப்புற மக்களிடையே ஏற்படுத்த மக்கள் தொடர்பு கள அலுவலர்கள் கடுமையாக உழைக்க வேண்டும் என்று புதுதில்லியில் உள்ள தலைமை தகவல் தொடர்பு அலுவலக த் தலைமை இயக்குநர் திரு சத்யேந்திர பிரகாஷ் கேட்டுக் கொண்டுள்ளார்.


    சென்னையில் இன்று (26.12.2019) தமிழகம், புதுச்சேரி பிராந்தியத்தின் மண்டல மக்கள் தொடர்பு அலுவலகம் ஏற்பாடு செய்திருந்த ஆய்வுக் கூட்டத்தில் கலந்து கொண்டு பேசிய அவர், தமிழ்நாடு, புதுச்சேரி பிராந்தியம் அகில இந்திய அளவில் சிறப்பாக செயல்படுவதாகத் தெரிவித்தார். இந்த நிதியாண்டின் முதல் 9 மாதங்களிலேயே நிர்ணயித்த இலக்கை இந்த அலுவலகம் எட்டிவிட்டதாக குறிப்பிட்ட அவர், மத்திய அரசின் திட்டங்களை மக்களிடையே முழுமையாகக் கொண்டு சேர்ப்பதற்காகத்தான், விளம்பரம் மற்றும் காட்சி இயக்ககம், கள விளம்பர இயக்ககம் மற்றும் இசை நாடகப் பிரிவு அலுவலகங்கள் ஒன்றிணைக்கப்பட்டு, தில்லி தலைமையகத்தில் தலைமைத் தகவல் தொடர்பு அலுவலகம் உருவாக்கப்பட்டது என்று கூறினார்.


    சென்னை மண்டல மக்கள் தொடர்பு அலுவலகம் தொடர்ந்து சிறப்பாக செயல்பட்டு வருவதாகத் தெரிவித்த அவர், இணைய தளங்களில் வரும் பொய் செய்திகள் கட்டுப்படுத்துவதிலும் கவனம் செலுத்துவதோடு, இதுகுறித்த விழிப்புணர்வை மக்களிடையே ஏற்படுத்தி வருவதாகவும் கூறினார்.


    மண்டல மக்கள் தொடர்பு அலுவலகம் நடத்தும் கண்காட்சிகள் நவீன காலத்திற்கு ஏற்ப, மின்னணு கண்காட்சிகளை அமைத்து செயல்பட வேண்டும் என்றும், நகர்ப்புறங்களிலும், கிராமப்புறங்களிலும் நிகழ்ச்சிகளை நடத்துவதற்கு முன்பு முறையாக திட்டமிட்டு மக்களுக்கு தகவல்கள் சென்றடையும் வகையில் அவற்றை நடத்த வேண்டும் என்றும் அவர் கேட்டுக்கொண்டார். மத்திய அரசின் ஆயுஷ்மான் பாரத், விவசாயிகள் பயிர்க் காப்பீட்டுத் திட்டம், இந்திர தனுஷ் தடுப்பூசித் திட்டம் போன்றவை குறித்தும் மக்களுக்கு எடுத்துரைக்க வேண்டும் என்றார்.


    குடியரசுத் துணைத் தலைவர் கூறியது போல, தகவல்களை மக்களுக்கு அளித்து அவர்கள் வாழ்வில் சாதகமான மாற்றங்களை ஏற்படுத்துவோம் என்றார். நிகழ்ச்சியில் பேசிய மத்திய அரசின் பத்திரிகை தகவல் அலுவலகத் தலைவர் திரு ஏ. மாரியப்பன், சென்னை மண்டலம் அகில இந்திய அளவில் மக்களுக்கு விழிப்புணர்வு ஏற்படுத்துவதில் முதலாவதாக இருப்பதாகக் கூறினார். பெண்குழந்தைகளைப் பாதுகாப்போம், படிக்க வைப்போம், போஷான் அபியான் உள்ளிட்ட பல திட்டங்கள் மூலம் மக்கள் தொடர்பு கள அலுவலகங்கள் மக்களிடையே விழிப்புணர்வை ஏற்படுத்தி வருவதாகத் தெரிவித்தார்.


    நிகழ்ச்சியில், பத்திரிகை தகவல் அலுவலக இயக்குநர் திரு குருபாபு பலராமன் மற்றும் மண்டல மக்கள் தொடர்பு அலுவலர், கள மக்கள் தொடர்பு அலுவலர் ஆகியோர் கலந்து கொண்டு தங்களது கருத்துக்களைத் தெரிவித்தனர்.


    *******************

    
    
    (Release ID: 1597731) Visitor Counter : 60