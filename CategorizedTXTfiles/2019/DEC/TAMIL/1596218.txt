      PIB Headquarters

      சென்னை அதிகாரிகள் பயிற்சி நிறுவனத்தில் ஆப்கானிஸ்தான் பெண் அதிகாரிகளுக்கு பயிற்சி
      Posted On: 12 DEC 2019 5:40PM by PIB Chennai


    சென்னை அதிகாரிகள் பயிற்சி நிறுவனத்தில் ஆப்கானிஸ்தான் பாதுகாப்புப் படைகளை சேர்ந்த 20 பெண் அதிகாரிகள் நான்கு வார கால ராணுவப் பயிற்சி பெற்று வருகிறார்கள். ஆப்கானிஸ்தான் பெண் அதிகாரிகள் இந்நிறுவனத்தில் பயிற்சி பெறுவது இது தொடர்ச்சியாக மூன்றாவது ஆண்டாகும்.


    இதனையடுத்து, இந்த நிறுவனம் இந்திய ராணுவத்தின் பெண் அதிகாரிகள் மற்றும் பயிற்சி அதிகாரிகளுக்கு பயிற்சி அளிப்பதில் மீச்சிறப்பு மையமாக உருவெடுத்து வருகிறது என்ற கருத்து வலுப்பெற்றுள்ளது. தற்போது பயிற்சி பெற்றுவரும் ஆப்கானிஸ்தான் பெண் அதிகாரிகள் அந்நாட்டு ராணுவத்தின் போக்குவரத்து, மனிதவள மேம்பாடு, காலாட்படை மற்றும் ரேடியோ தொலைத்தொடர்பு போன்ற பிரிவுகளைச் சேர்ந்தவர்கள்.


    இந்த அதிகாரிகளில் பலர் இரண்டு முதல் ஒன்பது ஆண்டுகால அனுபவம் உடையவர்கள். இவர்கள் அனைவரும் சென்னை அதிகாரிகள் பயிற்சி நிறுவனத்திற்கு சென்ற மாதம் 24ஆம் தேதி வந்து சேர்ந்தது முதல், பயிற்சி பெற்று வருகிறார்கள். அவர்களுக்கு அளிக்கப்படும் பயிற்சியில் உடற்பயிற்சி, கவாத்து, ஆயுதப்படைப் பயிற்சி, தலைமைப்பண்பு பயிற்சி, போர் தந்திரப் பயிற்சி, மனிதவள மேலாண்மை, தகவல் தொழில்நுட்பம், ஆங்கிலத் தொலைத்தொடர்பு ஆகிய பாடங்கள் இடம்பெற்றுள்ளன.


    இந்த அதிகாரிகள் அனைவரும் தங்கள் நாட்டில் உரிய படைப்பிரிவுகளில் அடிப்படை ராணுவப் பயிற்சியை பெற்றவர்கள். உலகின் முன்னணி ராணுவ நிறுவனங்களில் ஒன்றான சென்னை அதிகாரிகள் பயிற்சி நிறுவனம் நவீன பயிற்சி முறைகள் மற்றும் வசதிகளைப் பயன்படுத்தி, இவர்களுக்கு பயிற்சி அளித்து வருகிறது.


    இந்த பெண் அதிகாரிகள் அனைவரும் விளையாட்டுக்கள், தடைகள் தாண்டும் பயிற்சி, ஆயுதப் பயிற்சி போன்ற வெளிச் செயல்பாடுகளிலும், காலாட்படை போர்த் தந்திரம், தகவல் தொழில்நுட்பம் போன்ற உள்ளரங்கப் பயிற்சியிலும் மிகவும் ஆர்வத்துடன் ஈடுபட்டுள்ளனர்.


    *******

    
    
    (Release ID: 1596218) Visitor Counter : 42