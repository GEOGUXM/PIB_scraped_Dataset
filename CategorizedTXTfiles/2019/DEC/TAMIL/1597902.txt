      PIB Headquarters

      தூய்மையான எரிசக்தி பயன்பாட்டை அதிகரிக்க சென்னை தரமணியில் ரூ.100 கோடியில் அடுத்த தலைமுறை ஆற்றல் சேமிப்புத் தீர்வு மையம் – அமைச்சர் ஹர்ஷ்வர்தன்
      Posted On: 29 DEC 2019 4:56PM by PIB Chennai


    சென்னை தரமணியில் உள்ள மத்திய அறிவியில் மற்றும் தொழில்நுட்ப ஆராய்ச்சி மைய வளாகத்தில் புதிதாக அமைக்கப்படவுள்ள அடுத்த தலைமுறை ஆற்றல் சேமிப்புத் தீர்வுக்கான புதிய தொழில்நுட்ப மையத்திற்கு, மத்திய அறிவியல் மற்றும் தொழில்நுட்பம் , சுகாதாரம் மற்றும் குடும்பநலத்துறை அமைச்சர் டாக்டர் ஹர்ஷ்வர்தன் இன்று (29.12.2019) அடிக்கல் நாட்டினார் .
    
    பின்னர் நான்கு கோடி ரூபாய் மதிப்பீட்டில் அமைக்கப்பட்டுள்ள FUELL CELL ASSEMBLY & TESTING FACILITY- மையத்தையும் அமைச்சர் தொடங்கி வைத்துப் பார்வையிட்டார் . இதைத் தொடர்ந்து அந்த வளாகத்தில் மரக்கன்றுகளையும் அமைச்சர் நட்டுவைத்தார். பின்னர் , நிகழ்ச்சியில் பேசிய அமைச்சர், நாட்டில் மக்கள் தொகை அதிகரித்து வரும் அதேவேளையில் , பேருந்து , கார் , மோட்டார்சைக்கிள் போன்ற வாகனங்களின் பயன்பாடும் , செல்போன்களின் பயன்பாடும் அதிகரித்த வண்ணம் உள்ளன என்றார் . இவற்றுக்குத் தேவையான எரிசக்தியை உற்பத்தி செய்வதில் மத்திய அரசு அதிக கவனம் செலுத்தி வருவதாக அவர் கூறினார் . குறிப்பாக சுற்றுச்சூழலுக்கு மாசு ஏற்படுத்தாத தூய்மையான எரிசக்தியை உற்பத்தி செய்வதில் மத்திய அரசு அதிக கவனம் செலுத்தி வருவதாகவும் அமைச்சர் தெரிவித்தார்.


    அந்த வகையில் 2022- ஆம் ஆண்டுக்குள் 175 ஜிகாவாட் தூய எரிசக்தியை (CLEAN ENERGY) உற்பத்தி செய்ய இலக்கு நிர்ணயிக்கப்பட்டு, பல்வேறு திட்டங்கள் செயல்படுத்தப்பட்டன . அதன் பயனாக 2018- ஆம் ஆண்டிலேயே நிர்ணயிக்கப்பட்ட இலக்கு எட்டப்பட்டது . இதையடுத்து, பிரதமர் திரு நரேந்திர மோடி தூய எரிசக்தி உற்பத்திக்கான இலக்கை மாற்றியமைத்துள்ளார் . அதாவது வரும் 2022- ஆம் ஆண்டுக்குள் 400 ஜிகாவாட் தூய எரிசக்தியை உற்பத்தி செய்ய இலக்கு நிர்ணயித்துள்ளார் . தற்போது நாடுமுழுவதும் 30 முதல் 35 சதவீத அளவுக்கு தூய எரிசக்தி பயன்படுத்தப்பட்டு வருகிறது . இதை 2022- ஆம் ஆண்டுக்குள் 40 சதவீதமாக அதிகரிக்க இலக்கு நிர்ணயம் செய்யப்பட்டுள்ளது . வரும் காலங்களில் இத்தகைய எரிசக்தியின் பயன்பாட்டை அதிகரிக்க ஏதுவாக, சென்னை தரமணியில் 100 கோடி ரூபாய் மதிப்பீட்டில் அடுத்த தலைமுறை ஆற்றல் சேமிப்பு தீர்வுக்கான புதிய மையம் அமைக்கப்படவுள்ளது என அமைச்சர் டாக்டர் ஹர்ஷ்வர்தன் தெரிவித்தார் .


    நிகழ்ச்சியில் காரைக்குடி மத்திய மின்வேதியியல் ஆய்வு மையத்தின் இயக்குநர் ( சிக்ரி ) திருமதி என் . கலைச்செல்வி பேசுகையில், தற்போது நாளொன்றுக்கு 100 லித்தியம் மின்கலன்களை ( பேட்டரிகள் ) தயாரித்து வருகின்றோம் . இதை நாளொன்றுக்கு 1000 என்ற அளவில் தயாரிக்க இலக்கு நிர்ணயித்துள்ளோம் . மேலும் மேம்படுத்தப்பட்ட லித்தியம் அயன் , சோடியம் அயன் , லித்தியம் சல்ஃபர் பேட்டரிகளையும் தயாரிக்க திட்டமிட்டுள்ளதாகக் கூறினார்.


    மத்திய கட்டமைப்பு பொறியில் மையத்தின் ( எஸ்இஆர்சி ) இயக்குநர் திரு சந்தோஷ் கபூரியா பேசும்போது, உற்பத்தி செய்யப்படும் மின்சக்தியை மின்கலன்களில் நீண்ட காலத்திற்கு சேமித்து வைப்பது மற்றும் மின்கலன்களை விரைவில் ரீசார்ஜ் செய்வதற்கான வசதிகள் குறித்து தொடர்ந்து முயற்சி செய்து வருவதாகத் தெரிவித்தார்.


    இந்த நிகழ்ச்சியின் போது, மத்திய மின்வேதியியல் ஆய்வு மையத்தால் தயாரிக்கப்பட்ட மின்கலம் பொருத்தப்பட்ட இருசக்கர வாகனத்தின் பயன்பாட்டை அமைச்சர் டாக்டர் ஹர்ஷ்வர்தன் தொடங்கிவைத்தார்.


    இந்த நிகழ்ச்சியில், சிஎஸ்ஐஆர் அமைப்பின் திட்ட இயக்குனர் திரு.ஆர் . பி . சிங், மத்திய சுரங்கம் மற்றும் எரிபொருள் ஆராய்ச்சி இயக்குனர் திரு. பி . கே . சிங் , சிக்ரி முன்னாள் இயக்குனர் திரு கே . ஐ . வாசு , மத்திய தோல் ஆராய்ச்சி மைய முன்னாள் இயக்குனர் திரு பி சந்திரசேகர் உள்ளிட்டோர் கலந்து கொண்டனர்.


    *****

    
    
    (Release ID: 1597902) Visitor Counter : 57