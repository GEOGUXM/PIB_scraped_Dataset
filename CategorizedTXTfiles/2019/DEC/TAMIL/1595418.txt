      PIB Headquarters

      ஆவடியில் உள்ள போர் ஊர்திகள் ஆராய்ச்சி மற்றும் வளர்ச்சி நிறுவன வளாகத்தில் தூய்மை நடைபயணம்
      Posted On: 07 DEC 2019 5:33PM by PIB Chennai


    தூய்மை இயக்க இருவார அனுசரிப்பின் ஒரு பகுதியாக சென்னையை அடுத்த ஆவடியில் உள்ள போர் ஊர்திகள் ஆராய்ச்சி மற்றும் வளர்ச்சி நிறுவனமும், எஸ்டேட் மேலாண்மை நிறுவனமும் இணைந்து, குப்பைகளை அகற்றிக் கொண்டே நடைபயணம் என்ற பிளாகிங் சிறப்பு நிகழ்ச்சியை இன்று காலை நடத்தின.


    தூய்மை உறுதிமொழி ஏற்று தூய்மை கீதம் இசைத்துக் கொண்டே ‘பிளாஸ்டிக்கிலிருந்து சுற்றுப்புறம் காப்போம்’ எனும் தூய்மை முழக்கத்துடன் நடைபயணத்திற்கு ஏற்பாடு செய்யப்பட்டிருந்தது.


    நடைபயணத்தை நிறுவன இயக்குனர் திரு.வி.பாலமுருகன் கொடியசைத்துத் துவக்கி வைத்தார். பின்னர் உரையாற்றிய அவர், பிளாஸ்டிக்கினால் சுற்றுப்புறம் மிக மோசமாக பாதிக்கப்படுவதையும், அன்றாட வாழ்க்கையில் பிளாஸ்டிக்கைத் தவிர்க்க வேண்டியதன் அவசியத்தையும் வலியுறுத்தினார். தொழிலாளர்கள் தங்கள் குடும்பம் மற்றும் சுற்று வட்டாரங்களில் பிளாஸ்டிக் ஒழிப்பு விழிப்புணர்வை ஏற்படுத்த வேண்டும் என்று அவர் கேட்டுக் கொண்டார்.


    சுமார் ஒன்றரை கிலோ மீட்டர் தூரம் நடைபெற்ற இந்த விழிப்புணர்வு பிளாகிங் பயணத்தில், விஞ்ஞானிகள், தொழில்நுட்ப அலுவலர்கள், தொழிலாளர்கள் மற்றும் அவர்தம் குடும்பத்தினர் பங்கேற்றனர். போர் ஊர்திகள் ஆராய்ச்சி மற்றும் மேம்பாட்டு நிறுவன செய்திக் குறிப்பில் இவ்வாறு கூறப்பட்டுள்ளது.


    ******************


    

    
    (Release ID: 1595418) Visitor Counter : 32