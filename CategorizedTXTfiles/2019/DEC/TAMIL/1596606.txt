      PIB Headquarters

      ரூ.82 லட்சம் மதிப்பிலான தங்கத்தை சுங்கத் துறையினர் சென்னை விமான நிலையத்தில் பறிமுதல்
      Posted On: 16 DEC 2019 4:34PM by PIB Chennai


    சென்னை விமான நிலையத்தில் துபாயிலிருந்து எமிரேட்ஸ் விமானத்தில் ஞாயிற்றுக்கிழமையன்று வந்திறங்கிய சென்னையைச் சேர்ந்த முஸ்தாக் அகமது (வயது 22) என்பவரை சுங்கத்துறை அதிகாரிகள் மறித்து சோதனை செய்தனர். அப்போது அவரது உள்ளாடையில் மறைத்து வைக்கப்பட்டிருந்த ரூ.1.9 லட்சம் மதிப்பிலான 49 கிராம் தங்கச் சங்கிலி மற்றும் ரப்பர் இழையால் மறைத்து வைக்கப்பட்டிருந்த ரூ.9.71 லட்சம் மதிப்புள்ள 249 கிராம் தங்கத்தை சுங்கத்துறை அதிகாரிகள் பறிமுதல் செய்தனர். அவரிடமிருந்து கைப்பற்றப்பட்ட மொத்தம் 298 கிராம் தங்கத்தின் மதிப்பு ரூ.11.6 லட்சமாகும்.


    சனிக்கிழமை அன்று இலங்கை விமானத்தில் கொழும்பு வந்திறங்கிய ராமநாதபுரத்தைச் சேர்ந்த சையத் சாகுல் ஹமீது (வயது 28), இண்டிகோ விமானத்தில் கொழும்பிலிருந்து வந்திறங்கிய ரகுமான் கான் (வயது 21), கோலாலம்பூரிலிருந்து ஏர் ஏஷியா விமானத்திலிருந்து வந்திறங்கிய திருச்சியை சேர்ந்த ரியாஸ் முகமது (வயது 31), பட்டிக் விமானத்தில் கோலாலம்பூரிலிருந்து வந்திறங்கிய திருச்சியைச் சேர்ந்த ரஹமதுல்லா (வயது 23) மற்றும் கொழும்பிலிருந்து இலங்கை விமானத்தில் வந்திறங்கிய அஞ்சனா நிரஜ் நெல்சன் (வயது 37) ஆகிய 5 பயணிகளை சுங்கத் துறை அதிகாரிகள் இடைமறித்து சோதனை செய்தனர். அவர்களிடம் தொடர்ந்து விசாரணை நடத்தியதில் மலக்குடலில் ரப்பர் இழையால் மறைத்து வைக்கப்பட்ட பொட்டலங்களில் தங்கம் இருப்பதை ஒப்புக் கொண்டனர். மொத்தம் 14 பொட்டலங்களில் மறைத்து வைக்கப்பட்டிருந்த ரூ.70.2 லட்சம் மதிப்பிலான 1.8 கிலோ தங்கத்தை சுங்கத் துறையினர் பறிமுதல் செய்தனர்.


    இது குறித்து தொடர்ந்து விசாரணை நடைபெற்று வருவதாக சென்னை சர்வதேச விமான நிலைய சுங்கத் துறை ஆணையர் வெளியிட்டுள்ள செய்திக்குறிப்பில் தெரிவிக்கப்பட்டுள்ளது.


    ******


    

    
    (Release ID: 1596606) Visitor Counter : 19
    
    
      Read this release in: English