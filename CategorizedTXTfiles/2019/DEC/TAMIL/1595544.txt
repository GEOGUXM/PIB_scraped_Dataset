      PIB Headquarters

      கடலோரக் காவல் படை உடல் தகுதி போட்டிகள்
      Posted On: 09 DEC 2019 3:41PM by PIB Chennai


    44ஆவது கடலோரக் காவல் படை தினமான இன்று சென்னை விஐடி வளாகத்தில் மாபெரும் விளையாட்டு நிகழ்வுகளை இந்தியக் கடலோரக் காவல்படை நடத்தியது. உடல்தகுதி இந்தியா இயக்கத்தின் கீழ் விளையாட்டுகள், உடல்தகுதி குறித்து விழிப்புணர்வைப் பரவலாக்கும் நோக்கத்துடன் இன்று முழுவதும் சாகசம், உடல்தகுதி, விளையாட்டுப் போட்டிகள் நடைபெற்றன.


    கடலில் நீச்சல் வீரர்கள் சந்திக்கும் பலவகையான சவால்களை வெளிப்படுத்துதல், உடற்கட்டுகள் பலம் காட்டுதல், களறி, சிலம்பம், ஸும்பா போன்ற உடல்தகுதி விளையாட்டுகள், யோகா, ஊட்டச்சத்து போன்றவற்றோடு கால்பந்து, கிரிக்கெட், வாலிபால், கூடைப்பந்து போன்ற விளையாட்டுகளும் இந்த நிகழ்வுகளில் இடம்பெற்றன.


    பெரு நிறுவன ஊழியர்கள், கல்லூரி மாணவ-மாணவியர், ராணுவ வீரர்கள் மற்றும் தனிநபர்கள் என ஐந்து பிரிவுகளில் போட்டிகள் நடத்தப்பட்டு பரிசுகளும், கேடயங்களும் வழங்கப்பட்டன. பங்கேற்பாளர்கள் அனைவருக்கும் தகுதிச் சான்றிதழ்கள் வழங்கப்பட்டன. 40 குழுக்களும், 300-க்கும் அதிகமான தனிநபர்களும் பங்கேற்று உற்சாகமான ஆதரவை அளித்தனர்.


    விஐடி கல்வி நிறுவன மாணவர்களும், நிர்வாகமும், கடலோரக் காவல்படை குழுவினரும், இந்த நிகழ்வுகளுக்கு ஏற்பாடு செய்திருந்தனர்.


    இன்று மாலை நடைபெற்ற பரிசளிப்பு விழாவில், தலைமை விருந்தினராக பிரபல விளையாட்டு வீராங்கனை ஷைனி வில்சன் கலந்து கொண்டார். இன்ஸ்பெக்டர் ஜென்ரல் எஸ். பரமேஷ், கடலோரக் காவல்படை சிறப்புப் பிரிவு கமாண்டர், விஐடி கல்வி நிறுவனத்தின் துணைத் தலைவர் ஆகியோரும் இவ்விழாவில் பங்கேற்றனர். பத்திரிகை தகவல் அலுவலக பாதுகாப்புப் பிரிவின் செய்திக் குறிப்பில் இவ்வாறு தெரிவிக்கப்பட்டுள்ளது.


    *********

    
    
    (Release ID: 1595544) Visitor Counter : 34