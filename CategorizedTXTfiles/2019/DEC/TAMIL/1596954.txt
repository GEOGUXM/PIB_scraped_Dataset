      நிதி அமைச்சகம்

      பல்வேறு தொழிற்சங்கங்கள் மற்றும் தொழிலாளர் அமைப்புகளின் பிரதிநிதிகளுடன் நிதியமைச்சர் பட்ஜெட்டிற்கு முந்தைய ஆலோசனை
      Posted On: 19 DEC 2019 1:06PM by PIB Chennai


    மத்திய நிதி & கம்பெனி விவகாரங்கள் துறை அமைச்சர் திருமதி. நிர்மலா சீதாராமன், வரவிருக்கும் 2020-21 பொது நிதிநிலை அறிக்கை குறித்து, புதுதில்லியில் இன்று பல்வேறு தொழிற்சங்கங்கள் மற்றும் தொழிலாளர் அமைப்புகளின் பிரதிநிதிகளுடன், தமது 5-ஆவது பட்ஜெட்டிற்கு முந்தைய ஆலோசனையை மேற்கொண்டார்.


    இந்த ஆலோசனையின் போது, தொழிற்சங்கங்கள் மற்றும் தொழிலாளர் அமைப்புகளின் பிரதிநிதிகள், தொழிலாளர் மற்றும் வேலைவாய்ப்பு பிரச்சினைகள் தொடர்பான தங்களது கருத்துகள் மற்றும் ஆலோசனைகளை பகிர்ந்து கொண்டனர். தற்போது பணியில் உள்ள தொழிலாளர்களின் திறன், மறுதிறன் மற்றும் திறன் மேம்பாடு குறித்தும் விவாதிக்கப்பட்டது. வேலைவாய்ப்பு உருவாக்கத் திறன் மற்றும் தொழிலாளர்களுக்கான குறைந்தபட்ச சம்பளத்தை உறுதி செய்வது குறித்தும் விவாதிக்கப்பட்டது.


    மத்திய நிதியமைச்சருடன், மத்திய நிதி மற்றும் கம்பெனி விவகாரங்கள் துறை இணையமைச்சர் திரு அனுராக் சிங் தாக்கூர், நிதித்துறை செயலாளர் திரு.ராஜீவ்குமார், பொருளாதார விவகாரங்கள் துறை செயலாளர் திரு அதானு சக்ரவர்த்தி, வருவாய்த் துறை செயலாளர் திரு அஜய் பூஷன் பாண்டே, மத்திய நேரடி வரிகள் வாரியத் தலைவர் திரு.பிரமோத் சந்திர மோடி, தலைமைப் பொருளாதார ஆலோசகர் டாக்டர் கே.வி.சுப்பிரமணியன், தொழிலாளர் & வேலைவாய்ப்புத் துறை செயலாளர் திரு.ஹீராலால் சமாரியா, வி.வி.கிரி தேசிய தொழிலாளர் பயிற்சி மையத்தின் தலைமை இயக்குனர் திரு.ஹெச் ஸ்ரீநிவாஸ் மற்றும் நிதித்துறை உயரதிகாரிகள் இந்தக் கூட்டத்தில் கலந்துகொண்டனர்.


    இந்த ஆலோசனையின் போது, வேலைவாய்ப்பு உருவாக்கம், தொழிலாளர் பிரச்சினைகள் மற்றும் வேலைவாய்ப்பு தரம் உள்ளிட்ட அம்சங்கள் குறித்த தங்களது கருத்துக்கள் மற்றும் ஆலோசனைகளை, தொழிற்சங்கங்கள் மற்றும் தொழிலாளர் அமைப்புகளின் தலைவர்கள் பகிர்ந்து கொண்டனர். அத்துடன், தற்போது பணியாற்றி வரும் தொழிலாளர்களுக்கு திறன், மறுதிறன் மற்றும் திறன்மேம்பாட்டு பயிற்சிகளை அளிப்பதுடன், சமூகப் பாதுகாப்பு குறித்த கவலைகளையும் அவர்கள் தெரிவித்தனர். மேலும், வேலைவாய்ப்பு உருவாக்கத்தின் தரம் மற்றும் குறைந்தபட்ச சம்பளத்தை உறுதிசெய்வது போன்ற அம்சங்கள் குறித்து விரிவாக விவாதித்ததுடன், பல்வேறு திட்டங்கள் அதிக பயனளிக்கும் வகையில், அவற்றை முறைப்படுத்துவது குறித்தும் வலியுறுத்தினர். தொழிலாளர்கள் அதிகம் தேவைப்படும் துறைகளில் திறன் மேம்பாடு, திறன் மேம்பாட்டு முன்முயற்சிகளை சீரமைத்தல், திறன் மேம்பாட்டுக்கென பிரத்யேக நிதியம் ஒன்றை உருவாக்குதல், மகாத்மா காந்தி தேசிய ஊரக வேலை உறுதித் திட்டத்திற்கு கூடுதல் நிதி ஒதுக்குதல், இந்தத் திட்டத்திற்கான வேலை நாட்களை அதிகரித்தல், பல்வேறு நலத்திட்டங்கள் வாயிலாக நிரந்தர பலன் கிடைக்கச் செய்வதற்கான நடவடிக்கைகளை மேற்கொள்ளுதல், திறமைக்கேற்ற வேலை, குறு, சிறு, நடுத்தரத் தொழில் துறை வாயிலாக வேலைவாய்ப்பு உருவாக்கத்திற்கு தனி நிதியம் ஒன்றை மீண்டும் உருவாக்குதல், சமூக நலத் திட்டங்களுக்கான செலவீனத்தை அதிகரித்தல், நிலமற்ற விவசாயத் தொழிலாளர்கள் உள்ளிட்ட அமைப்புசாரா தொழிலாளர்களுக்கான பலன்கள், முத்தரப்பு & இருதரப்பு பேச்சுவார்த்தை நடைமுறைகளை வலுப்படுத்துதல், தொழிலாளர்களின் பாதுகாப்பு, தொழில் உறவுகள் & சமூகப்பாதுகாப்பு விதிமுறைகளை இறுதி செய்வது குறித்து தொழிற்சங்கங்களுடன் ஆலோசனை நடத்துவது தொடர்பான ஆலோசனைகளை, நிபுணர்கள் மற்றும் தொழிற்சங்கங்கள், தொழிலாளர் அமைப்புகளின் பிரதிநிதிகள் தெரிவித்தனர்.


    திரு பி சுரேந்திரன் (பி.எம்.எஸ்.), திரு.சந்தோஷ் ராய் (ஏ.ஐ.சி.சி.டி.யூ.) திரு.அனில் பரத்வாஜ் (எஃப்.ஐ.எஸ்.எம்.ஈ), திரு அசோக் சிங் (ஐ.என்.டி.யூ.சி.), திரு சத்தியவான் (ஏ.ஐ.யூ.டி.யூ.சி.), திரு. மு.சண்முகம், நாடாளுமன்ற உறுப்பினர் (தொ.மு.ச), திருமதி அமர்ஜித் கவுர் (ஏ.ஐ.டி.யூ.சி.), திரு.ஸ்வதேஷ் தேவ் ராய் (சி.ஐ.டி.யூ.) உள்ளிட்ட பல்வேறு தொழிலாளர் அமைப்புகளைச் சேர்ந்தவர்கள் இந்த ஆலோசனையில் பங்கேற்றனர்.


    *****

    
    
    (Release ID: 1596954) Visitor Counter : 92
    
    
      Read this release in: English , Urdu , Hindi , Marathi , Bengali , Malayalam