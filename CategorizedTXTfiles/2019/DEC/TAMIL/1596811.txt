      PIB Headquarters

      சென்னை விமான நிலையத்தில் ரூ.58.8 லட்சம் மதிப்பிலான தங்கம் - சுங்கத் துறையினர் பறிமுதல்
      Posted On: 18 DEC 2019 1:03PM by PIB Chennai


    திங்கட்கிழமையன்று சென்னை விமான நிலையத்திற்கு வந்து சேர்ந்த 4 பயணிகளிடம் மேற்கொண்ட இரண்டு சோதனை சம்பவங்களின்போது, ரூ.58.8 லட்சம் மதிப்புள்ள ஒரு கிலோ 499 கிராம் எடையுள்ள தங்கத்தை சுங்கத்துறையினர் பறிமுதல் செய்தனர்.


    முதலாவது சம்பவத்தில் கோலாலம்பூரிலிருந்து பட்டிக் ஏர்லைன்ஸ் விமானம் மூலம் வந்த சென்னையைச் சேர்ந்த 38 வயதான சேஹூ சாரபாத் என்பவரிடம் நடத்தப்பட்ட சோதனையில் அவரது பேண்ட் பையில் மறைத்துக் கொண்டுவரப்பட்ட 64 கிராம் எடையுள்ள ரூ.2.5 லட்சம் மதிப்புள்ள தங்கத்துண்டு கண்டுபிடிக்கப்பட்டது. அவரிடம் மேற்கொண்டு நடத்தப்பட்ட விசாரணையின்போது, தனது ஆசனவாயில் இரண்டு பொட்டலங்களாக தங்க பேஸ்ட் மறைத்துக் கொண்டுவந்திருப்பதை அவர் ஒப்புக் கொண்டார். இந்த பொட்டலங்களைப் பிரித்து எடுத்தபோது 625 கிராம் எடையுள்ள, ரூ.24.6 லட்சம் மதிப்பிலான தங்கம் கிடைத்தது. மொத்தம் ரூ.27 லட்சம் மதிப்புள்ள 689 கிராம் எடையுள்ள தங்கம் 1962 சுங்கவரிச் சட்டத்தின் கீழ் பறிமுதல் செய்ய்ப்பட்டது. இந்தப்பயணி கைது செய்யப்பட்டார்.


    இதே போல் திங்கட்கிழமையன்று ஷார்ஜாவிலிருந்து ஏர் இண்டியா விமானம் மூலம் வந்த, கேரளா மாநிலத்தைச் சேர்ந்த 22 வயதான முகமது இர்ஷத், 26 வயதான முகமது முஸ்தபா, 22 வயதான முகமது உனாய்ஸ் ஆகியோரிடம் நடத்தப்பட்ட சோதனையின்போது அவர்கள் பேஸ்ட் வடிவிலான தங்கத்தை ஆசனவாயிலும், உள்ளாடையிலும் மறைத்துக் கொண்டு வந்திருந்தது கண்டுபிடிக்கப்பட்டது. இந்த பேஸ்ட்டிலிருந்து ரூ.31.8 லட்சம் மதிப்புள்ள 810 கிராம் தங்கம் பிரித்தெடுக்கப்பட்டு 1962 சுங்கவரிச் சட்டத்தின் கீழ் பறிமுதல் செய்யப்பட்டது.


    இந்த சம்பவங்கள் குறித்து மேலும் விசாரணை நடைபெற்று வருவதாக சென்னை அண்ணா சர்வதேச விமான நிலைய சுங்கத்துறை ஆணையாளர் வெளியிட்ட செய்திக்குறிப்பு தெரிவிக்கிறது.


    *******

    
    
    (Release ID: 1596811) Visitor Counter : 21
    
    
      Read this release in: English