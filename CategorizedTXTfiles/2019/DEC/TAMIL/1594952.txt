      PIB Headquarters

      தில்லி காவல் துறை, சிஏபிஎஃப்-களில் சார் - ஆய்வாளர் மற்றும் சிஐஎஸ்எஃப்-ல் உதவி சார் – ஆய்வாளர் தேர்வு, 2019 (தாள்-I)
      Posted On: 04 DEC 2019 5:20PM by PIB Chennai


    மத்திய அரசின் பணியாளர் தேர்வாணையம் தில்லி காவல் துறை, சிஏபிஎஃப்-களில் சார் - ஆய்வாளர் மற்றும் சிஐஎஸ்எஃப்-ல் உதவி சார் – ஆய்வாளர் (தாள்-I)-க்குக் கணினி அடிப்படையில் தேர்வுகளை நடத்தவுள்ளது.


    தென்மண்டலத்தில் 51615 பேர் தேர்வுக்கு அனுமதிக்கப்படுவார்கள். தமிழ்நாட்டில் சென்னை, கோயம்புத்தூர், மதுரை, ஆந்திராவில் குண்டூர், கர்நூல், ராஜமுந்திரி, திருப்பதி, விஜயவாடா, விசாகப்பட்டினம், தெலங்கானாவில் ஹைதராபாத், வாரங்கல் ஆகிய 11 மையங்களில் உள்ள 21 இடங்களில் வரும் 9, 11, 12 தேதிகளில் காலை 10 மணி முதல் நண்பகல் 12 மணி வரை, பிற்பகல் 2 மணி முதல் 4 மணி வரை என இரண்டு ஷிப்டுகளில் தேர்வு நடைபெறும்.


    தேர்வு நடைபெறுவதற்கு நான்கு நாட்கள் முன்பு மட்டுமே மின்னணு நுழைவுச் சான்றிதழ்களை இணையதளத்திலிருந்து பதிவிறக்கம் செய்யலாம். விண்ணப்பங்களில் குறிப்பிடப்பட்டுள்ள மின்அஞ்சல் முகவரிக்கு மின்னஞ்சலாகவோ அல்லது செல்பேசிக்குக் குறுந்தகவலாகவோ விவரங்கள் அனுப்பப்படும்.


    கைக்கடிகாரங்கள், புத்தகங்கள், துண்டுச்சீட்டுகள், சஞ்சிகைகள், மின்னணு உபகரணங்கள் (மொபைல்ஃபோன், ப்ளூடூத், ஹெட்ஃபோன், பேனா, பட்டன் கேமராக்கள், ஸ்கேனர், கால்குலேட்டர் போன்றவை) ஆகியவற்றை தேர்வு அரங்கிற்குள் எடுத்துச் செல்ல அனுமதி இல்லை. இந்தக் கருவிகளை யாராவது தேர்வறையில் வைத்திருந்தால் அவர்களது விண்ணப்பம் ரத்து செய்யப்படுவதுடன், 3 முதல் 7 ஆண்டுகளுக்குத் தேர்வெழுதத் தடைவிதிக்கப்படும். எனவே விண்ணப்பதாரர்கள், தடை செய்யப்பட்ட இந்தப் பொருட்களைக் கொண்டுவர வேண்டாம் என்று அறிவுறுத்தப்படுகிறார்கள்.


    மின்னணு நுழைவுச் சான்றிதழ் மற்றும் அசல் அடையாள ஆவணத்தைத் தேர்வெழுதுவோர் கொண்டுவர வேண்டும். பிறந்த தேதி, நுழைவுச் சான்றிதழ், புகைப்படத்துடன் கூடிய அடையாள அட்டை ஆகியவை சரியாகப் பொருந்தாவிட்டால் அத்தகைய விண்ணப்பதாரர்கள் தேர்வுக்கு அனுமதிக்கப்படமாட்டார்கள்.


    இதுகுறித்த மேலும் விவரங்களுக்குத், தென்மண்டல அலுவலக உதவி எண்களைத் (தொலைபேசி: 044-28251139, மொபைல்: 9445195946) தொடர்பு கொள்ளலாம் என்று பணியாளர் தேர்வாணையத்தின் இணைச் செயலர் மற்றும் தென்மண்டல இயக்குநர் திரு. கே. நாகராஜா வெளியிட்டுள்ள செய்திக் குறிப்பில் தெரிவித்துள்ளார்.

    ***************

    
    
    (Release ID: 1594952) Visitor Counter : 42
    
    
      Read this release in: English