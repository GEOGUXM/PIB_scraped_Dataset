      PIB Headquarters

      நபார்டு கிராமியத் திருவிழா – கல்லூரி மாணவர்களுக்கு பரிசளிப்பு
      Posted On: 19 DEC 2019 5:58PM by PIB Chennai


    தேசிய வேளாண்மை மற்றும் ஊரக வளர்ச்சி வங்கி (நபார்டு), தமிழ்நாடு மண்டல அலுவலகம் கடந்த டிசம்பர் 12ஆம் தேதி முதல் 15ஆம் தேதி வரை 4 நாட்களுக்கு நபார்டு கிராமிய திருவிழா என்ற கைவினை , கைத்தறி, சுய உதவிக் குழுக்கள் மற்றும் உழவர் உற்பத்தி நிறுவனங்களின் தயாரிப்புகளுக்கான விற்பனைக் கண்காட்சியை நடத்தியது. அப்போது, கல்லூரி மாணவர்களுக்காக வினாடி-வினா உட்பட பல்வேறு போட்டிகளை நடத்தியது. அந்தப் போட்டிகளில் சென்னையின் பல்வேறு கல்லூரிகளையும் சேர்ந்த மாணவ, மாணவிகள் ஆர்வத்துடன் பங்கேற்றனர். போட்டிகளில் வென்ற மாணவ, மாணவியருக்கு ரொக்கப்பரிசும். சான்றிதழும் வழங்கும் நிகழ்ச்சி நபார்டு வங்கியின் மண்டல அலுவலகத்தில் 18.12.19 அன்று நடைபெற்றது. நபார்டு தமிழ்நாடு மண்டல அலுவலகத்தின் தலைமைப் பொது மேலாளர் திருமதி. பத்மா ரகுநாதன் பரிசுகளையும், சான்றிதழ்களையும் வழங்கினார்.


    சென்னை நுங்கம்பாக்கம் வள்ளுவர் கோட்டம் நெடுஞ்சாலையில் அமைந்துள்ள அன்னை தெரசா கண்காட்சி அரங்கில் நடைபெற்ற கிராமிய திருவிழா கண்காட்சியை கடந்த 12ஆம்தேதி தமிழக அரசின் தலைமைச் செயலாளர் திரு.கே.சண்முகம் துவக்கி வைத்தார். நபார்டு தலைமைப் பொது மேலாளர் திருமதி. பத்மா ரகுநாதன். கிராமியத் திருவிழாவின் நோக்கத்தை விளக்கும்போது, “கிராமப்புறங்களில் வசிக்கும் கைவினைக் கலைஞர்களிடம் பாரம்பரிய கலைத்திறமைகள் கொட்டிக் கிடக்கின்றன. சுய உதவிக் குழுக்களின் பெண்கள் திறன் மேம்பாட்டுப் பயிற்சிகள் முலமாக தனியாகவும். கூட்டாகவும் சுய தொழிலில் ஈடுபட்டு, பல்வகையான பொருட்களைத் தயாரிக்கிறார்கள். நமது நெசவுக் கலைஞர்களின் கைத்திறன் உலகறிந்த ஒன்று. பொருட்களை விற்பனை செய்வதுதான் இவர்களுக்கு இருக்கும் பெரிய சவால். ஆகவே, அவர்களுக்கு உதவும் வகையில் நபார்டு ஜனவரியில் பொங்கல் சமயத்தில் முதல் “கிராமியத் திருவிழாவினை” வெற்றிகரமாக நடத்தியது. அதனை விரிவுபடுத்தி அகில இந்திய அளவிலான பங்கேற்புடன் இந்தக் கிராமியத் திருவிழா நடைபெற்றது” என்று கூறினார்.


    ”இளைய தலைமுறையினருக்கும், பாரம்பரிய கிராமியக் கலைஞர்களுக்கும் இடையிலான பாலமாக நபார்டு செயல்படுகிறது. நபார்டு மூலமாக கிராமப்புற கைவினைக் கலைஞர்களின் திறமைகளை நேரடியாகக் காணும் வாய்ப்பு கிட்டியது” என்று போட்டிகளில் வெற்றி பெற்று, பரிசளிப்பு நிகழ்ச்சியில் பங்கேற்ற கல்லூரி மாணவ, மாணவிகள் மகிழ்ச்சியுடன் தெரிவித்தனர் என்று நபார்டு வெளியிட்டுள்ள செய்திக்குறிப்பு கூறுகிறது.


    ***********

    
    
    (Release ID: 1596974) Visitor Counter : 36
    
    
      Read this release in: English