      உள்துறை அமைச்சகம்

      புதுதில்லியில் மத்திய ரிசர்வ் காவல்படையின் தலைமை இயக்குனர் அலுவலக கட்டடத்தை மத்திய உள்துறை அமைச்சர் திரு. அமித் ஷா திறந்துவைத்தார்
      Posted On: 29 DEC 2019 4:04PM by PIB Chennai


    பஞ்சாப் மற்றும் திரிபுராவில் 1980 மற்றும் 1990-ஆம் ஆண்டுகளில் நிலவிய தீவிரவாதத்தை ஒழித்துக்கட்டியதில் மத்திய ரிசர்வ் காவல்படையான சிஆர்பிஎஃப் முக்கியப் பங்கு வகித்ததாக மத்திய உள்துறை அமைச்சர் திரு அமித் ஷா தெரிவித்துள்ளார்.


    புதுதில்லியில் இன்று (29.12.2019) மத்திய ரிசர்வ் காவல்படையின் தலைமையக கட்டடத்தை திறந்துவைத்துப் பேசிய அவர், இந்தியாவிற்கு எதிரான அண்டை நாடுகள், இவ்விரு மாநிலங்களிலும் உள்ள இளைஞர்களை தவறாக வழிநடத்தி, தீவிரவாதத்தை ஊக்குவித்த போதிலும், அவர்களது சதித்திட்டங்கள் அனைத்தையும் மத்திய ரிசர்வ் காவல்படையினர் முறியடித்துவிட்டதாகக் கூறினார்.


    நக்ஸலைட் தாக்குதல் அல்லது கலவரம் அல்லது ஜம்மு-காஷ்மீரில் அமர்நாத் யாத்திரையை அமைதியாக நடத்தி முடிப்பது அல்லது இந்திய நாடாளுமன்ற கட்டடத்திற்கு பாதுகாப்பு அளிப்பது என எந்தப் பணியாக இருந்தாலும், மத்திய ரிசர்வ் காவல்படை வீரர்கள் முன்னணியில் இருப்பதாக திரு அமித் ஷா குறிப்பிட்டார்.


    துணை ராணுவப் படையினருக்கான நலத்திட்டங்களை நிறைவேற்றுவது தொடர்பான பிரதமர் திரு நரேந்திர மோடியின் உறுதிப்பாட்டை சுட்டிக்காட்டிய உள்துறை அமைச்சர், 2020 ஆகஸ்ட்-செப்டம்பர் மாதத்திற்குள் இந்தத் திட்டங்கள் அனைத்தும் இறுதிவடிவம் பெறும் என்றார். அவற்றில் குறிப்பாக, அனைத்து வீரர்களும் ஓராண்டின் 365 நாட்களில் குறைந்தது 100 நாட்களாவது அவர்களது குடும்பத்தினருடன் தங்கியிருக்கும் வகையில் நடவடிக்கை எடுக்கப்படுவதாகக் கூறினார். இது தொடர்பான ஆலோசனைகளை செயல்படுத்துவதற்காக குழு ஒன்று பணியாற்றி வருவதாக கூறிய அவர், துணை ராணுவப் படைகளின் தலைமை இயக்குனர்களின் கருத்துக்களை அறிந்து, விரைவில் செயல்படுத்தப்படும் என்றும் தெரிவித்தார்.


    வீரர்களின் குடும்பத்தினருக்கு மருத்துவப் பரிசோதனை மற்றும் இதர வசதிகளை வழங்க ஏதுவாக, மின்னணு சுகாதார அட்டைகளை வழங்குவதற்காக, எய்ம்ஸ் மருத்துவமனை நிர்வாகத்துடன் இணைந்து உள்துறை அமைச்சகம் பணியாற்றி வருவதாகவும் அமைச்சர் குறிப்பிட்டார்.


    வீரர்களுக்கான விமானப் பயணச் சலுகைகளை விரிவாக்குவதுடன், விரைவாக பதவி உயர்வு கிடைக்கும் வகையில் 35,000-க்கும் மேற்பட்ட பணியிடங்கள் உருவாக்கப்பட இருப்பதாகவும், புதிய விருதுகள் வழங்கப்பட இருப்பதாகவும் குறிப்பிட்ட திரு அமித் ஷா, இவற்றை செயல்படுத்துவதற்கு ஏதுவாக சிஆர்பிஎஃப் தலைமை இயக்குனருக்கு கூடுதலாக நிர்வாக மற்றும் நிதி அதிகாரங்கள் அளிக்கப்படும் என்றும் தெரிவித்தார். வீரர்கள் இந்தியாவின் எல்லைகளைப் பாதுகாக்க வேண்டும், அவர்களது குடும்பத்தினரின் நலன்களை மத்திய அரசு கவனித்துக் கொள்ளும் என்பதே மோடி அரசின் தாரக மந்திரமாக உள்ளது என்றும் அவர் கூறினார்.


    1959 ஆம் ஆண்டு அக்டோபரில் நடைபெற்ற சீனப்போர் மற்றும் 1965 ஆம் ஆண்டு குஜராத்தின் கட்ச் பகுதியில் உள்ள சர்தார் காவல் சாவடியையொட்டிய பாகிஸ்தான் பகுதியில் நடைபெற்ற போர் உள்ளிட்ட உள்நாட்டுப் பாதுகாப்புப் பணிகளின் போது 2,184 மத்திய ரிசர்வ் காவல் படையினர் செய்த உயிர்த் தியாகத்தை நினைவுகூர்ந்த திரு.அமித் ஷா, உலகின் மிகப் பெரிய மற்றும் துணிச்சல் மிக்க பாதுகாப்புப் படையின் தலைமை அலுவலகக் கட்டடத்தை திறந்து வைப்பதில் தாம் மிகவும் மகிழ்ச்சி அடைவதாகவும் குறிப்பிட்டார். 2019 ஆம் ஆண்டில் வீரதீர செயலுக்கான 75 பதக்கங்களை மத்திய ரிசர்வ் காவல்படை பெற்றிருப்பதாகவும், இது பாதுகாப்புப் படையினர் பெற்ற பதக்கங்களில் மிக அதிகம் என்றும் தெரிவித்தார்.


    280 கோடி ரூபாய் மதிப்பீட்டில் அதிநவீன வசதிகள் மற்றும் பசுமை வசதிகளுடன் கட்டப்பட்டுள்ள இந்தப் புதிய கட்டடத்தில், வலுவான கட்டுப்பாடு மற்றும் செயல்பாட்டு அமைப்புகளும், 3.5 லட்சம் படை வீரர்களைக் கொண்ட இந்தப் படையின் செயல்திறனை அதிகரிக்கத் தேவையான அதிநவீன பயிற்சி வசதிகளும் இருப்பதாக திரு அமித் ஷா குறிப்பிட்டார்.


    சாமானிய மனிதன் மற்றும் முக்கியப் பிரமுகர்களைப் பாதுகாக்கும் வீரர்களுக்கு புதிய அடையாளத்தை ஏற்படுத்தும் வகையில், “கருடு” என்ற புதிய இலட்சினையையும் உள்துறை அமைச்சர் தொடங்கிவைத்தார்.


    .


    <><><><><>

    
    
    (Release ID: 1597909) Visitor Counter : 27
    
    
      Read this release in: English , Urdu , Hindi