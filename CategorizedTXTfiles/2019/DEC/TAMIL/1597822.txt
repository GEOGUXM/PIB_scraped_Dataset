      பிரதமர் அலுவலகம்

      பிரதமர் திரு நரேந்திர மோடிக்கும், ஆப்கானிஸ்தான் அதிபர் மாண்புமிகு முகமது அஷ்ரஃப் கனிக்கும் இடையிலான தொலைபேசி உரையாடல்
      Posted On: 24 DEC 2019 7:01PM by PIB Chennai


    பிரதமர் திரு. நரேந்திர மோடி இன்று (24.12.2019) ஆப்கானிஸ்தான் அதிபர் மாண்புமிகு முகமது அஷ்ரஃப் கனியுடன் தொலைபேசியில் உரையாடினார். இருநாடுகளுக்கும் மற்றும் இந்த இரு தலைவர்களுக்கும் இடையே நிலவும் இதயப்பூர்வமான உறவுகள் இந்த தொலைபேசி பேச்சில் எதிரொலித்தன.


    ஆப்கானிஸ்தான் அதிபர் தேர்தலின் பூர்வாங்க முடிவுகளின்படி, அதிபர் கனி பெரும்பான்மை பெற்றிருப்பதற்கு பிரதமர் திரு. மோடி வாழ்த்து தெரிவித்தார். கடுமையான சவால்களுக்கு இடையே ஆப்கானிஸ்தானில் தேர்தல் வெற்றிகரமாக நடைபெற்றதற்கு அந்நாட்டு மக்களுக்கும், அதிபருக்கும் பிரதமர் பாராட்டுத் தெரிவித்தார். இந்தத் தேர்தல் நடைமுறை, ஆப்கானிஸ்தானில் ஜனநாயகம் வேரூன்றி வலுப்பெற்றிருப்பதைக் குறிக்கிறது என்று பிரதமர் கூறினார்.


    ஒற்றுமையான, இறையாண்மைமிக்க, ஜனநாயக, வளமும் அமைதியும் நிறைந்த ஆப்கானிஸ்தானுக்கு நெருங்கிய நண்பன் மற்றும் அண்டை நாடு என்ற முறையில் இந்தியாவின் ஆதரவில் உறுதிப்பாட்டை மீண்டும் வலியுறுத்துவதாகக் குறிப்பிட்ட பிரதமர், ஆப்கானிஸ்தானில், ஆப்கான் தலைமையிலான, ஆப்கானுக்குச் சொந்தமான, ஆப்கான் கட்டுப்பாட்டில் உள்ள, உள்ளடக்கிய அமைதி நடைமுறைக்கு ஆதரவு அளிப்பதில் இந்தியா உறுதியுடன் உள்ளது என்று கூறினார். ஆப்கானிஸ்தானின் முக்கிய நண்பன் என்ற முறையில் அந்நாட்டுடன் இந்தியா தொடர்ந்து நெருங்கி ஒத்துழைக்கும் என்றும், இதனால், இந்த மண்டலத்தின் மேம்பாடு, பாதுகாப்பு ஆகியவை உறுதி செய்யப்பட்டு, பயங்கரவாதத்திற்கு எதிரான போர் வலுப்படும் என்றும் பிரதமர் கூறினார்.


    ஆப்கானிஸ்தானின் மேம்பாடு, மற்றும் அந்நாட்டின் ஜனநாயகத்திற்குத் தொடர்ந்து, ஆதரவளித்து வரும் பிரதமர், இந்திய அரசு, இந்திய மக்கள் ஆகியோருக்கு அதிபர் கனி நன்றி தெரிவித்தார். இருநாடுகளுக்கும் இடையே அனைத்துத் துறைகளிலும் ஒத்துழைப்பை வலுப்படுத்துவதே தமது விருப்பம் என்று அவர் கூறினார்.


    புத்தாண்டை முன்னிட்டு இரு தலைவர்களும் பரஸ்பரம் வாழ்த்துகளைப் பரிமாறிக் கொண்டனர்.


    கூடிய விரைவில் இந்தியாவுக்கு வருமாறு பிரதமர் விடுத்த அழைப்பை அதிபர் கனி ஏற்றுக் கொண்டார்.


    *******

    
    
    (Release ID: 1597822) Visitor Counter : 24
    
    
      Read this release in: English , Marathi , Hindi , Bengali , Punjabi , Gujarati , Kannada