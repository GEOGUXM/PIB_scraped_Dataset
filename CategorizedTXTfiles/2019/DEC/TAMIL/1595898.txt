      PIB Headquarters

      பிஎஸ்எல்வி செலுத்துவாகனம் 50-வது பயணத்தை வெற்றிகரமாக நடத்தியுள்ளது - இஸ்ரோ தலைவர் கே.சிவன் பேட்டி
      Posted On: 11 DEC 2019 4:27PM by PIB Chennai


    பிஎஸ்எல்வி செலுத்துவாகனம் 50- வது பயணத்தை வெற்றிகரமாக நடத்தி , ரிசாட் – 2 பிஆர் 1 செயற்கைக்கோளை அதன் சுற்றுவட்டப் பாதையில் செலுத்தியுள்ளது என்று இஸ்ரோ தலைவர் திரு. கே.சிவன் தெரிவித்துள்ளார்.


    ஸ்ரீஹரிகோட்டாவில் உள்ள சதீஷ்தவான் விண்வெளி ஆய்வு மையத்திலிருந்து பிஎஸ்எல்வி – சி48 மூலம் ரிசாட் – 2 பிஆர் 1 செயற்கைக்கோள் இன்று வெற்றிகரமாக விண்ணில் செலுத்தப்பட்ட பின், இதனைத் தெரிவித்த அவர், இந்த செயற்கைக்கோள், 576 கிலோமீட்டர் தூரத்தில் நிர்ணயிக்கப்பட்ட சுற்றுவட்டப் பாதையில் செலுத்தப்பட்டுள்ளது என்றார்.


    கடந்த 26 ஆண்டுகளாக பிஎஸ்எல்வி செலுத்து வாகன பணிகளில் ஈடுபட்ட டாக்டர் ஸ்ரீநிவாசன், திரு ஜி மாதவன் நாயர் உள்ளிட்ட இஸ்ரோவின் முன்னாள் விஞ்ஞானிகளையும், தற்போது இந்தப் பணியில் ஈடுபட்டு வரும் இளம் விஞ்ஞானிகளையும் அவர் பாராட்டினார்.


    பிஎஸ்எல்வி செலுத்துவாகனம் தொடக்கத்தில் 1.9 டன் எடையுள்ள செயற்கைக் கோளினை கொண்டு செல்லும் திறன்கொண்டதாக இருந்தது. ஆனால், இது படிப்படியாக அதிகரித்து தற்போது 52.7 டன் எடை கொண்ட செயற்கைக்கோள்களை ஏந்திச்செல்லும் திறனைப் பெற்றுள்ளது. இதற்கான முயற்சிகளில் ஈடுபட்டு வெற்றிகரமாக செயல்படுத்திய விஞ்ஞானிகளை அவர் பாராட்டினார். இந்த செலுத்துவாகனம் மூலம் செலுத்தப்பட்ட செயற்கைக் கோள்களில் 30 சதவீதம் இந்தியாவுக்கானவை என்றும் 70 சதவீதம் வெளிநாடுகளுக்குரியவை என்றும் அவர் தெரிவித்தார்.


    ஸ்ரீஹரிகோட்டா சதீஷ்தவான் விண்வெளி ஆய்வு மையத்திலிருந்து 75-வது முறையாக செயற்கைக்கோள் செலுத்தப்படுவது மேலும் ஒரு மைல்கல்லாகும் என்று திரு கே சிவன் குறிப்பிட்டார்.


    தற்போது அனுப்பப்பட்டுள்ள ரிசாட் - 2 பிஆர் 1 செயற்கைக்கோள் நவீனமானது என்று கூறிய அவர், மேலும் பல பெரும் பணிகளை செய்ய வேண்டியுள்ளது என்றார்.


    பிஎஸ்எல்வி 50 என்ற தொகுப்பு நூலை வெளியிட்ட திரு.சிவன், இந்த செலுத்து வாகனம் பற்றிய முழு விவரங்களும் இதில் இடம்பெற்றிருப்பதாகக் கூறினார். மேலும், இதன் மூலம் செலுத்தப்பட்ட இந்திய செயற்கைக்கோள்கள் மற்றும் வெளிநாட்டு வாடிக்கையாளர் செயற்கைக்கோள்கள் பற்றிய விவரங்களும் இதில் உள்ளதாக அவர் தெரிவித்தார்.


    *****

    
    
    (Release ID: 1595898) Visitor Counter : 62