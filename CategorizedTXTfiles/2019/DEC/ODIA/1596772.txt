      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ଜାତୀୟ ଜନସମ୍ପର୍କ କାର୍ଯ୍ୟକ୍ରମ ‘ଜିଇଏମ ସମ୍ବାଦ’ର ଶୁଭାରମ୍ଭ
      • ଡିସେମ୍ବର 19ରୁ 17 ଫେବୃଆରୀ ପର୍ଯ୍ୟନ୍ତ ଦେଶବ୍ୟାପୀ ଚାଲିବ
      • ଜିଇଏମ ଜରିଆରେ ମାତ୍ର 3 ବର୍ଷରେ 40 ହଜାର କୋଟି ଟଙ୍କାର କାରବାର
      Posted On: 17 DEC 2019 6:42PM by PIB Bhubaneshwar


    ଆଜି ନୂଆଦିଲ୍ଲୀ ଠାରେ ଗଭର୍ଣ୍ଣମେଂଟ ଇ ମାର୍କେଟ ପ୍ଲେସ (ଜିଇଏମ) ପକ୍ଷରୁ ଏକ ଜାତୀୟ ଜନସମ୍ପର୍କ କାର୍ଯ୍ୟକ୍ରମ ଜିଇଏମ ସମ୍ବାଦର ଶୁଭାରମ୍ଭ କରାଯାଇଛି । କେନ୍ଦ୍ର ସରକାରଙ୍କ ବାଣିଜ୍ୟ ବିଭାଗ ସଚିବ ତଥା ଜିଇଏମର ଅଧ୍ୟକ୍ଷ ଅନୁପ ୱାଧୱାନଙ୍କ ଦ୍ୱାରା ଏହି କାର୍ଯ୍ୟକ୍ରମର ଆରମ୍ଭ କରାଯାଇଥିଲା । ସାରା ଦେଶରେ ସମସ୍ତ ଅଂଶୀଦାର ଓ ସ୍ଥାନୀୟ ବିକ୍ରେତାମାନଙ୍କୁ ନେଇ ଏହି ଜନସମ୍ପର୍କ କାର୍ଯ୍ୟକ୍ରମ ଅନୁଷ୍ଠିତ ହେବ । ମାର୍କେଟ ପ୍ଲେସରେ ସ୍ଥାନୀୟ ବିକ୍ରେତାଙ୍କୁ ଅନ୍ତର୍ଭୂକ୍ତ କରିବା ଏବଂ କ୍ରେତାମାନଙ୍କ ନିର୍ଦ୍ଦିଷ୍ଟ କ୍ରୟ ଆବଶ୍ୟକତା ପୂରଣ କରିବା ଉଦ୍ଦେଶ୍ୟରେ ଏହି କାର୍ଯ୍ୟକ୍ରମ ଆୟୋଜନ କରାଯିବ ।


    ଡିସେମ୍ବର 19 ତାରିଖ ଠାରୁ 17 ଫେବୃଆରୀ 2020 ପର୍ଯ୍ୟନ୍ତ ଦେଶର ସମସ୍ତ ରାଜ୍ୟ ଓ କେନ୍ଦ୍ର ଶାସିତ ପ୍ରଦେଶରେ ଏହି କାର୍ଯ୍ୟକ୍ରମ ଚାଲିବ । ବର୍ତ୍ତମାନ ଜିଇଏମରେ 15 ଲକ୍ଷରୁ ଊର୍ଦ୍ଧ୍ଵ ଉତ୍ପାଦ ଏବଂ ପାଖାପାଖି 20 ହଜାର ସେବା ଉପଲବ୍ଧ ରହିଛି । ଏଥିରେ 3 ଲକ୍ଷରୁ ଊର୍ଦ୍ଧ୍ଵ ପଞ୍ଜିକୃତ ବିକ୍ରେତା ଓ ସେବା ପ୍ରଦାନକାରୀ ଏବଂ 40 ହଜାରରୁ ଅଧିକ ସରକାରୀ କ୍ରେତା ସଂଗଠନ ମଧ୍ୟ ରହିଛନ୍ତି । ମାତ୍ର 3 ବର୍ଷର ସ୍ୱଳ୍ପ ଅବଧି ମଧ୍ୟରେ ଜିଇଏମ ଜରିଆରେ 40 ହଜାର କୋଟି ଟଙ୍କାର ନିଟ ବାଣିଜ୍ୟିକ ମୂଲ୍ୟରେ 28 ଲକ୍ଷ ଅର୍ଡର ପ୍ରକ୍ରିୟାକୃତ ହୋଇଛି । ଏଥିମଧ୍ୟରୁ 50% କାରବାର ଏମଏସଏମଇଗୁଡ଼ିକ ଦ୍ୱାରା ହୋଇଛି ।


    ରାଜ୍ୟ ବିଭାଗ ଓ ସଂସ୍ଥାନ ତଥା ରାଷ୍ଟ୍ରାୟତ୍ତ କ୍ଷେତ୍ର ଉପକ୍ରମଗୁଡ଼ିକ ଜିଇଏମର ଉପଯୋଗ କରି ସେମାନଙ୍କ କ୍ରୟ ଆବଶ୍ୟକତା ମେଂଟାଉଛନ୍ତି । ଏହି ପୋର୍ଟାଲ ଜରିଆରେ ରାଜ୍ୟସ୍ତରର ବିକ୍ରେତାମାନେ ଜାତୀୟ ବଜାର ପହଁଚ ହାସଲ କରି ଲାଭାନ୍ୱିତ ହେଉଛନ୍ତି । ଜିଇଏମ ସମ୍ବାଦ କାର୍ଯ୍ୟକ୍ରମ ଜରିଆରେ ବ୍ୟବହାରକାରୀଙ୍କ ଠାରୁ ମତାମତ ସଂଗ୍ରହ କରାଯିବ ଯାହାକୁ ଏହି ବ୍ୟବସ୍ଥାରେ ସୁଧାର ଏବଂ ଉନ୍ନତିକରଣ ପାଇଁ ଉପଯୋଗ କରାଯିବ ।


    ସୂଚନାଯୋଗ୍ୟ ଯେ ଜିଇଏମ ହେଉଛି ଏକ ଜାତୀୟ ସାର୍ବଜନୀନ କାରବାର ପୋର୍ଟାଲ ଯାହା ଜରିଆରେ କେନ୍ଦ୍ର ଓ ରାଜ୍ୟ ସରକାରୀ ବିଭାଗ , ରାଷ୍ଟ୍ରାୟତ୍ତ ଉଦ୍ୟୋଗ , ସ୍ୱୟଂଶାସିତ ସଂସ୍ଥାନ ଓ ସ୍ଥାନୀୟ ପ୍ରଶାସନଗୁଡ଼ିକ ସେମାନଙ୍କ ସମସ୍ତ ସାମଗ୍ରୀ ଓ ସେବା କ୍ରୟ ଆବଶ୍ୟକତା ପୂରଣ କରିପାରୁଛନ୍ତି । ଏହି ବ୍ୟବସ୍ଥା 9 ଅଗଷ୍ଟ 2016ରେ ଆରମ୍ଭ ହୋଇଥିଲା । ପ୍ରଯୁକ୍ତିର ଉପଯୋଗ କରି ଜିଇଏମ ଦେଶରେ ସାର୍ବଜନୀନ କ୍ରୟ ବ୍ୟବସ୍ଥାରେ ବ୍ୟାପକ ପରିବର୍ତ୍ତନ ଆଣିପାରିଛି । ଏହା କ୍ରୟ ପ୍ରକ୍ରିୟାକୁ ଯୋଗାଯୋଗ ମୁକ୍ତ , କାଗଜମୁକ୍ତ ଓ ନଗଦମୁକ୍ତ କରିପାରିଛି ।


    ଜିଇଏ ସମ୍ବାଦ ସଂକ୍ରାନ୍ତରେ ବିସ୍ତୃତ ସୂଚନା https://gem.gov.in ୱେବସାଇଟରେ ଉପଲବ୍ଧ ।


    **********

    
    
    (Release ID: 1596772) Visitor Counter : 16