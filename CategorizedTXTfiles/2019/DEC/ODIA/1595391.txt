      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଏକଲ ବିଦ୍ୟାଳୟ ସଂଗଠନକୁ ସମ୍ବୋଧିତ କଲେ ପ୍ରଧାନମନ୍ତ୍ରୀ
      • ଶିଶୁଙ୍କ ଶିକ୍ଷା ଏବଂ ବିକାଶକୁ ପ୍ରୋତ୍ସାହନ ଦେବା ଲାଗି କରାଯାଉଥିବା ନିରନ୍ତର ପ୍ରୟାସ ଲାଗି ସଂଗଠନର ପ୍ରଶଂସା କଲେ ପ୍ରଧାନମନ୍ତ୍ରୀ
      • ଏକ ଭାରତ-ଶ୍ରେଷ୍ଠ ଭାରତକୁ ପ୍ରୋତ୍ସାହନ ଦେବା ଲାଗି ଘରୋଇ ଓ ପବ୍ଲିକ ସ୍କୁଲ ଯୋଡ଼ି ହେବା ପାଇଁ ପ୍ରଧାନମନ୍ତ୍ରୀଙ୍କ ପରାମର୍ଶ
      Posted On: 06 DEC 2019 8:12PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଭିଡିଓ ବାର୍ତ୍ତା ଜରିଆରେ ଗୁଜରାଟର ଏକଲ ବିଦ୍ୟାଳୟ ସଂଗଠନକୁ ସମ୍ବୋଧିତ କରିଛନ୍ତି । ପ୍ରଧାନମନ୍ତ୍ରୀ ‘ ଏକଲ ସ୍କୁଲ ଅଭିଯାନକୁ ଆରମ୍ଭ କରିବା ଲାଗି ଏକଲ ବିଦ୍ୟାଳୟ ସଂଗଠନକୁ ଅଭିନନ୍ଦନ ଜଣାଇଥିଲେ । ଏହି ସଂଗଠନର ଉଦ୍ଦେଶ୍ୟ ହେଉଛି ଗ୍ରାମୀଣ ଓ ଜନଜାତି ଶିଶୁଙ୍କ ମଧ୍ୟରେ ଶିକ୍ଷାର ପ୍ରସାର କରିବା । 2.8 ମିଲିୟନରୁ ଅଧିକ ଗ୍ରାମୀଣ ଓ ଜନଜାତି ଶିଶୁଙ୍କୁ ଶିକ୍ଷା ଏବଂ ସଚେତନତା ପ୍ରଦାନ କରି ରାଷ୍ଟ୍ର ନିର୍ମାଣରେ ଯୋଗଦାନ ଦେଇଥିବା ସଂଗଠନର ସ୍ୱୟଂସେବକମାନଙ୍କୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ଏପରି ଶିଶୁ ଭାରତ ଓ ନେପାଳର ଉପାନ୍ତ ଅଂଚଳରେ ରହିଥାନ୍ତି ।


    ସାରା ଦେଶରେ ଏପରି 1 ଲକ୍ଷ ସ୍କୁଲ ଚଳାଇବା ଲାଗି ସଂଗଠନକୁ ପ୍ରଶଂସା କରି ପ୍ରଧାନମନ୍ତ୍ରୀ କହିଥିଲେ ଯେ ଉତ୍ସାହ , ସମର୍ପଣ ଓ ପ୍ରତିବଦ୍ଧତା ସହିତ କାମ କରିବା ଦ୍ୱାରା ଅସମ୍ଭବ ଲକ୍ଷ୍ୟ ମଧ୍ୟ ହାସଲ କରିହୁଏ । ସମାଜ ସେବା ପ୍ରତି ସଂକଳ୍ପବଦ୍ଧତା ଏବଂ ସାରା ଦେଶ ପାଇଁ ପ୍ରେରଣା ସାଜିବା ଲାଗି ଏହି ସଂଗଠନକୁ ଗାନ୍ଧୀ ଶାନ୍ତି ପୁରସ୍କାରରେ ସମ୍ମାନିତ କରାଯାଇଥିବା ସମ୍ପର୍କରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଦେଶରେ ଉନ୍ନତ ଶିକ୍ଷା ଏବଂ ଦକ୍ଷତା ବିକାଶ ଲାଗି କେନ୍ଦ୍ର ସରକାର ମଧ୍ୟ ଅଧିକ ଉତ୍ସାହର ସହ କାମ କରୁଛନ୍ତି । ଅନୁସୂଚିତ ଜନଜାତିର ଶିଶୁଙ୍କ ପାଇଁ ଛାତ୍ରବୃତି , ଏକଲବ୍ୟ ଆଦର୍ଶ ଆବାସିକ ବିଦ୍ୟାଳୟ , ପୁଷ୍ଟିସାଧନ ଅଭିଯାନ , ମିଶନ ଇନ୍ଦ୍ରଧନୁଷ ଓ ଜନଜାତି ଉତ୍ସବ ଅବସରରେ ସ୍କୁଲ ଛୁଟି ଭଳି ଯୋଜନା ଫଳରେ ସ୍କୁଲ ଛାଡ଼ୁଥିବା ଶିଶୁଙ୍କ ସଂଖ୍ୟା ହ୍ରାସ ପାଇବା ସହିତ ଶିଶୁଙ୍କ ସାମଗ୍ରୀକ ବିକାଶକୁ ମଧ୍ୟ ପ୍ରୋତ୍ସାହନ ମିଳିଛି ।


    ପ୍ରଧାନମନ୍ତ୍ରୀ ଏହି ପରାମର୍ଶ ଦେଇଥିଲେ ଯେ 2022ରେ ସ୍ୱାଧୀନତାର 75 ବର୍ଷ ପାଳନ ଅବସରରେ ଏହି ସଂଗଠନକୁ ଭାରତୀୟ ସ୍ୱାଧୀନତା ଆନ୍ଦୋଳନରେ ଜନଜାତିଙ୍କ ଭୂମିକା ଉପରେ ଆଲୋକପାତ କରିବା ଲାଗି ସ୍ୱତନ୍ତ୍ର ନାଟକ , ସଂଗୀତ ପ୍ରତିଯୋଗିତା , ବିତର୍କ ଓ ଆଲୋଚନା ଆୟୋଜନ ନିମନ୍ତେ ନିଜ ପିଲାମାନଙ୍କୁ ପ୍ରୋତ୍ସାହନ ଦେବା ଉଚିତ । ଏହି ପ୍ରତିଯୋଗିତା ଚଳିତ ବର୍ଷ ଆରମ୍ଭ କରାଯାଇପାରିବ ଏବଂ 2022ରେ ଜାତୀୟ ସ୍ତରର ପ୍ରତିଯୋଗିତା ସହିତ ଏହା ଉଦଯାପିତ ହୋଇପାରିବ । ସେ ଏହା ମଧ୍ୟ କହିଥିଲେ ଯେ ଏକଲ ପରିବାର ପାରମ୍ପରିକ ଭାରତୀୟ କ୍ରୀଡ଼ା ମହୋତ୍ସବ ମଧ୍ୟ ଆୟୋଜନ କରିବା ଉଚିତ ।


    ଘରୋଇ ଓ ପବ୍ଲିକ ସ୍କୁଲଗୁଡ଼ିକ ଯୋଡ଼ି ହେବା ଲାଗି ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ । ଏହାଦ୍ୱାରା ଗ୍ରାମୀଣ ପୃଷ୍ଠଭୂମିର ଛାତ୍ରଛାତ୍ରୀ ଓ ସହରୀ ପୃଷ୍ଠଭୂମିର ଛାତ୍ରଛାତ୍ରୀ ପରସ୍ପର ଠାରୁ ଅନେକ କିଛି ଶିଖିପାରିବେ । ଏହାଦ୍ୱାରା ‘ ଏକ ଭାରତ , ଶ୍ରେଷ୍ଠ ଭାରତ ’ ବିଚାରକୁ ମଧ୍ୟ ପ୍ରୋତ୍ସାହନ ମିଳିବ । ଏକଲ ସଂଗଠନ ଦ୍ୱାରା ଇ-ଶିକ୍ଷା ଓ ଡିଜିଟାଲୀକରଣର ଉପଯୋଗକୁ ମଧ୍ୟ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ସେ କହିଥିଲେ ଯେ ବ୍ୟାପକ ଭାବେ ସମସ୍ତ ଏକକ ବିଦ୍ୟାଳୟଗୁଡ଼ିକର ପ୍ରଗତି ଅନୁଧ୍ୟାନ ଲାଗି ଏକଲ ବାସ୍ତବିକ ଡ୍ୟାଶବୋର୍ଡର ମଧ୍ୟ ଉପଯୋଗ କରାଯିବା ଉଚିତ ।


    ସେ ଦର୍ଶକମାନଙ୍କୁ ମନେ ପକାଇ ଦେଇଥିଲେ ଯେ ଆଜିର ଦିନ ହେଉଛି ଡ. ବାବା ସାହେବ ଆମ୍ବେଦକରଙ୍କ ପୂଣ୍ୟତିଥି । ସଂଯୋଗ ଦୃଷ୍ଟିରୁ ଏକଲ ସଂଗଠନ ପୁଅ-ଝିଅଙ୍କୁ ସମାନ ଶିକ୍ଷା ପ୍ରଦାନ କରିବା ଲାଗି ବାବାସାହେବଙ୍କ ସ୍ୱପ୍ନକୁ ସାକାର କରିବାରେ ସଫଳତା ହାସଲ କରିଛି ।


    ଏହି ପରିବାରର ଚାରି ଦଶନ୍ଧିର ଦୀର୍ଘ ଯାତ୍ରା କାଳରେ ସଂଗଠନ ପୋଷଣ ବାଟିକା ମାଧ୍ୟମରେ ପୋଷଣକୁ ପ୍ରୋତ୍ସାହନ ଦେବା , କୃଷି କ୍ଷେତ୍ରରେ ଜୈବିକ ସାର ଉପଯୋଗ କରିବା ଲାଗି ପ୍ରଶିକ୍ଷଣ ଦେବା , ଜଡ଼ିବୁଟି ଚିକିତ୍ସାଗୁଣର ଉପଯୋଗ କରିବା ଲାଗି , ଦକ୍ଷତା ବିକାଶ , ନିଯୁକ୍ତି ଲାଗି ତାଲିମ ଓ ସାମାଜିକ ସଚେତନତା ସୃଷ୍ଟି ମାଧ୍ୟମରେ ‘ ଶିକ୍ଷାର ପଞ୍ଚତନ୍ତ୍ର ମଡେଲ ’ ଦ୍ୱାରା ଚିନ୍ତାଧାରାକୁ ଉଲ୍ଲେଖନୀୟ ପ୍ରୋତ୍ସାହନ ଦେଇଛି । ସେ କହିଥିଲେ ଯେ ଶିକ୍ଷା , ପୋଲିସ ବ୍ୟବସ୍ଥା , ଉଦ୍ୟୋଗ ଏବଂ ସେନାର ବିଭିନ୍ନ କ୍ଷେତ୍ରରେ ଏକଲ ବିଦ୍ୟାଳୟରୁ ଉତୀର୍ଣ୍ଣ ହେଉଥିବା ଛାତ୍ରଛାତ୍ରୀ ରାଷ୍ଟ୍ରର ସେବା କରିବା ବାସ୍ତବରେ ଅତ୍ୟନ୍ତ ସନ୍ତୋଷଜନକ ।


    ପ୍ରଧାନମନ୍ତ୍ରୀ କହିଥିଲେ ଯେ ଦେଶ ସ୍ୱାଧୀନତାର 75 ବର୍ଷ ପୂରଣ ହେବା ଅବସରରେ ଏକଲ ସଂଗଠନର ସଫଳତା ଫଳରେ ଗାନ୍ଧୀଜୀଙ୍କ ଗ୍ରାମ୍ୟ ସ୍ୱରାଜ ଆଦର୍ଶ , ବାବାସାହେବଙ୍କ ସାମାଜିକ ନ୍ୟାୟ , ଦୀନଦୟାଲ ଉପାଧ୍ୟାୟଙ୍କ ଅନ୍ତ୍ୟୋଦୟ ଏବଂ ସ୍ୱାମୀ ବିବେକାନନ୍ଦଙ୍କ ସମୃଦ୍ଧ ଭାରତ ସ୍ୱପ୍ନକୁ ସାକାର କରିବାରେ ସହାୟତା ମିଳିପାରିବ ।


    ଏକଲ ବିଦ୍ୟାଳୟ ସମ୍ପର୍କରେ


    ଏକଲ ବିଦ୍ୟାଳୟ ଗ୍ରାମୀଣ ଓ ଜନଜାତି ଭାରତ ତଥା ନେପାଳର ସମନ୍ୱିତ ଓ ସାମଗ୍ରୀକ ବିକାଶ ଲାଗି ଆରମ୍ଭ କରାଯାଇଥିବା ଏକ ଆନ୍ଦୋଳନ । ଏହି ଆନ୍ଦୋଳନର ପ୍ରମୁଖ ଗତିବିଧି ସାରା ଭାରତରେ ଏକ-ଶିକ୍ଷକ ସ୍କୁଲ (ଯାହା ଏକଲ ବିଦ୍ୟାଳୟ ଭାବେ ପରିଚିତ) ପରିଚାଳନା କରାଯାଇଥାଏ । ଏପରି ସ୍କୁଲ ପ୍ରତ୍ୟେକ ଶିଶୁଙ୍କୁ ଶିକ୍ଷା ଉପଲବ୍ଧ କରାଇବା ଲାଗି ଉପାନ୍ତ ଗ୍ରାମୀଣ ଓ ଜନଜାତି ଗ୍ରାମରେ ପରିଚାଳନା କରାଯାଏ ।


    **********

    
    
    (Release ID: 1595391) Visitor Counter : 20