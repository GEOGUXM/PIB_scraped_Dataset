      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭିଡିଓ କନଫରେନ୍ସ ଜରିଆରେ ମାଳଦୀପର ବିକାଶ ପ୍ରକଳ୍ପଗୁଡିକୁ ମିଳିତ ଭାବେ ଉଦଘାଟନ କଲେ ପ୍ରଧାନମନ୍ତ୍ରୀ ମୋଦୀ ଓ ମାଳଦୀପ ରାଷ୍ଟ୍ରପତି
      Posted On: 04 DEC 2019 8:08PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଓ ମାଳଦୀପର ରାଷ୍ଟ୍ରପତି ଶ୍ରୀ ଇବ୍ରାହିମ ମହମ୍ମଦ ସୋଲିହ ଆଜି ଭିଡିଓ କନଫରେନ୍ସ ଜରିଆରେ ମାଳଦୀପରେ ଅନେକ ମହତ୍ୱପୂର୍ଣ୍ଣ ବିକାଶ ପରିଯୋଜନା ଗୁଡ଼ିକୁ ମିଳିତ ଭାବେ ଉଦଘାଟନ କରିଛନ୍ତି ।


    ଭାରତରେ ନିର୍ମିତ ତଟରକ୍ଷକ ଜାହାଜ ‘ କାମିୟାବ ’ କୁ ଉପହାର ଭାବେ ମାଳଦୀପକୁ ପ୍ରଦାନ କରିବା , ରୂପେ କାର୍ଡର ଶୁଭାରମ୍ଭ କରିବା , ଏଲଇଡି ଲାଇଟର ଉପଯୋଗ କରି ମାଲେକୁ ଆଲୋକିତ କରିବା , ବ୍ୟାପକ ସକାରାତ୍ମକ ପ୍ରଭାବ ଥିବା ସାମୁଦାୟିକ ବିକାଶ ପରିଯୋଜନା ଏବଂ ମତ୍ସ୍ୟ ପ୍ରକ୍ରିୟାକରଣ କାରଖାନାର ଶୁଭାରମ୍ଭ କରିବା ଏଥିରେ ସାମିଲ ରହିଛି ।


    ରାଷ୍ଟ୍ରପତି ସୋଲିହଙ୍କ କାର୍ଯ୍ୟକାଳର ପ୍ରଥମ ବର୍ଷ ପୁରଣ ହେବା ପରେ ତାଙ୍କୁ ଅଭିନନ୍ଦନ ଜଣାଇ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଲେ ଯେ ଏହା ହେଉଛି ଭାରତ - ମାଳଦୀପ ସମ୍ବନ୍ଧ ପାଇଁ ଏକ ଉଲ୍ଲେଖନୀୟ ବର୍ଷ ।


    ପ୍ରଧାନମନ୍ତ୍ରୀ କହିଲେ ଯେ ଭାରତର ‘ ପଡୋଶୀ ପ୍ରଥମେ ’ ନୀତି ଓ ମାଳଦୀପର ‘ ପ୍ରଥମେ ଭାରତ ’ ନୀତି ସମସ୍ତ କ୍ଷେତ୍ରରେ ଦ୍ୱିପାକ୍ଷିକ ସମ୍ବନ୍ଧକୁ ମଜଭୁତ କରିଛି ।


    ଫାଷ୍ଟ ଇଣ୍ଟରସେପ୍ଟର କ୍ରାଫ୍ଟ ତଟରକ୍ଷକ ଜାହାଜ ‘ କାମିୟାବ ’ ର ଉଲ୍ଲେଖ କରି ପ୍ରଧାନମନ୍ତ୍ରୀ କହିଲେ ଯେ ଏହାଦ୍ୱାରା ମାଳଦୀପର ସାମୁଦ୍ରିକ ସୁରକ୍ଷା ବୃଦ୍ଧି କରିବା ଏବଂ ନୀଳ ଅର୍ଥବ୍ୟବସ୍ଥା (ବ୍ଲୁ ଇକୋନାମି) ତଥା ପର୍ଯ୍ୟଟନକୁ ପ୍ରୋତ୍ସାହନ ପ୍ରଦାନ କରିବାରେ ସହାୟତା ମିଳିବ ।


    ପ୍ରଧାନମନ୍ତ୍ରୀ ଦ୍ୱୀପରେ ରହୁଥିବା ସମୁଦାୟଙ୍କ ଜୀବିକାରେ ସହଯୋଗ ପ୍ରଦାନ କରିବା ପାଇଁ ବ୍ୟାପକ ସକାରାତ୍ମକ ପ୍ରଭାବ ବିଶିଷ୍ଟ ସାମୁଦାୟିକ ବିକାଶ ପରିଯୋଜନା ’ ଜରିଆରେ ଭାଗିଦାରୀତା ନେଇ ଖୁସି ପ୍ରକାଶ କରିଥିଲେ ।


    ପ୍ରଧାନମନ୍ତ୍ରୀ ଏହି ବିଷୟକୁ ଗୁରୁତ୍ୱାରୋପ କରିଥିଲେ ଯେ ଦୁଇ ଦେଶର ଜନତାଙ୍କ ମଧ୍ୟରେ ପାରସ୍ପରିକ ସମ୍ପର୍କ ମଧ୍ୟ ଭାରତ ଓ ମାଳଦୀପ ମଧ୍ୟରେ ଘନିଷ୍ଠ ସମ୍ବନ୍ଧର ଏକ ମହତ୍ୱପୂର୍ଣ୍ଣ ଦିଗ । ଏହି ସନ୍ଦର୍ଭରେ ସେ କହିଥିଲେ ଯେ ମାଳଦୀପରେ ଭାରତୀୟ ପର୍ଯ୍ୟଟକଙ୍କ ସଂଖ୍ୟା ଦୁଇ ଗୁଣରୁ ଅଧିକ ହୋଇଛି । କେବଳ ଏହା ନୁହେଁ , ଦିଲ୍ଲୀ , ମୁମ୍ବାଇ ଓ ବେଙ୍ଗାଲୁରୁରୁ ଚଳିତ ସପ୍ତାହରେ ତିନୋଟି ସିଧା ଉଡାଣ ଆରମ୍ଭ କରାଯାଇଛି । ସେ କହିଲେ ଯେ ରୂପେ ବ୍ୟବହାର ବ୍ୟବସ୍ଥାର ଆରମ୍ଭ ହେବା ଦ୍ୱାରା ଭାରତୀୟ ମାନଙ୍କ ପାଇଁ ମାଳଦୀପ ଯାତ୍ରା ଆହୁରି ଅଧିକ ସୁଗମ ହେବ ।


    ପ୍ରଧାନମନ୍ତ୍ରୀ କହିଲେ ଯେ ସରକାର ହୁଲହୁଲମାଲେ ଠାରେ ଏକ କ୍ୟାନସର ହସପିଟାଲ ଏବଂ କ୍ରିକେଟ ଷ୍ଟାଡିୟମର ନିର୍ମାଣ ନେଇ କାର୍ଯ୍ୟ କରୁଛନ୍ତି । ସେଠାରେ 34ଟି ଦ୍ୱୀପରେ ଜଳ ଏବଂ ସ୍ୱଚ୍ଛତା ପରିଯୋଜନା ଉପରେ ମଧ୍ୟ ଖୁବ ଶୀଘ୍ର କାମ ଆରମ୍ଭ ହେବ ।


    ପ୍ରଧାନମନ୍ତ୍ରୀ ଗଣତନ୍ତ୍ରକୁ ମଜଭୁତ କରିବା ଏବଂ ବିକାଶ ଗତିକୁ ଦ୍ରୂତ କରିବା ପାଇଁ ମାଳଦୀପ ସହିତ ଭାଗିଦାରିତାକୁ ଜାରି ରଖିବା ପାଇଁ ନିଜର ପ୍ରତିବଦ୍ଧତାକୁ ଦୋହରାଇଥିଲେ । ପ୍ରଧାନମନ୍ତ୍ରୀ କହିଲେ ଯେ ଦୁଇ ଦେଶ ହିନ୍ଦ ମହାସାଗର କ୍ଷେତ୍ରରେ ଶାନ୍ତି ଏବଂ ସୁରକ୍ଷା ପାଇଁ ପାରସ୍ପରିକ ସହଯୋଗକୁ ବୃଦ୍ଧି କରିବେ ।


    **************

    
    
    (Release ID: 1595386) Visitor Counter : 8