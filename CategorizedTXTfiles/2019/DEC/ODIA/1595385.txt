      କ୍ୟାବିନେଟ

      ପଞ୍ଚତାରକା ହୋଟେଲ ନିର୍ମାଣ ଲାଗି ପ୍ରଗତି ମୈଦାନର ଭୂ-ମୁଦ୍ରୀକରଣକୁ ମଞ୍ଜୁରି
      • ପ୍ରଗତି ମୈଦାନକୁ ବିଶ୍ୱସ୍ତରୀୟ ଅନ୍ତର୍ଜାତୀୟ ପ୍ରଦର୍ଶନୀ ଓ ସମ୍ମେଳନ କେନ୍ଦ୍ର ଭାବେ ବିକଶିତ କରିବ ଆଇଟିପିଓର ମେଗା ପ୍ରକଳ୍ପ
      • ପ୍ରଗତି ମୈଦାନ ଠାରେ 99 ବର୍ଷୀୟ ଲିଜ ହୋଲ୍ଡ ଆଧାରରେ 3.7 ଏକର ଜମି ହସ୍ତାନ୍ତର କରିବା ଲାଗି ଆଇଟିପିଓକୁ କ୍ଷମତା ପ୍ରଦାନ
      • ଆଧୁନିକ ସୁବିଧା ଯୁକ୍ତ ପଞ୍ଚତାରକା ହୋଟେଲ ନିର୍ମାଣ ଓ ପରିଚାଳନା ଲାଗି ଆଇଟିଡିସି ଓ ଆଇଆରସିଟିସି ଏକ ସ୍ୱତନ୍ତ୍ର ଉଦ୍ଦେଶ୍ୟ କମ୍ପାନୀ ଗଠନ କରିବେ
      • ହୋଟେଲ ସୁବିଧା ଦ୍ୱାରା ଆଇଇସିସି ପ୍ରକଳ୍ପର ମୂଲ୍ୟ ସମ୍ବର୍ଦ୍ଧନ ହେବ ଏବଂ ନିଯୁକ୍ତି ସୁଯୋଗ ସୃଷ୍ଟି ସହିତ ଭାରତକୁ ବୈଶ୍ୱିକ ବ୍ୟବସାୟ ଓ ବାଣିଜ୍ୟ ଲକ୍ଷ୍ୟସ୍ଥଳୀ ଭାବେ ପ୍ରୋତ୍ସାହନ ମିଳିବ
      • ଅନ୍ତର୍ଜାତୀୟ ବାଣିଜ୍ୟ ମେଳାକୁ ପ୍ରୋତ୍ସାହନ ମିଳିବା ଫଳରେ ମେକ ଇନ ଇଣ୍ଡିଆ, ସ୍କିଲ ଇଣ୍ଡିଆ ଓ ଇନଭେଷ୍ଟ ଇଣ୍ଡିଆ ଭଳି ପ୍ରମୁଖ ପ୍ରୟାସକୁ ଆହୁରି ଆଗେଇ ନେବ
      • ଆଇଆଇସିସି ପ୍ରକଳ୍ପ କାର୍ଯ୍ୟ ପ୍ରଗତି ପଥରେ ରହିଛି ଏବଂ 2020-21 ସୁଦ୍ଧା ଏହା ସମ୍ପୂର୍ଣ୍ଣ ହେବାର ସମ୍ଭାବନା
      Posted On: 04 DEC 2019 8:06PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ ଏକ ଯୋଜନାକୁ ମଞ୍ଜୁରି ଦେବା ସହ ସ୍ୱତନ୍ତ୍ର ଉଦ୍ଦେଶ୍ୟ ଯାନ ( SPV ) ପକ୍ଷରେ 611 କୋଟି ଟଙ୍କା ଦରରେ 99 ବର୍ଷୀୟ ଲିଜ ହୋଲ୍ଡ ଅନ୍ତର୍ଗତ 3.7 ଏକର ଜମି ହସ୍ତାନ୍ତର କରିବା ଲାଗି ଭାରତ ବ୍ୟବସାୟ ପ୍ରୋତ୍ସାହନ ସଂଗଠନ ( ITPO )କୁ କ୍ଷମତା ପ୍ରଦାନ କରିଛନ୍ତି । ପଞ୍ଚତାରକା ହୋଟେଲ ନିର୍ମାଣ ଓ ପରିଚାଳନା ଲାଗି ଭାରତୀୟ ପର୍ଯ୍ୟଟନ ବିକାଶ ନିଗମ ( ITDC ) ଏବଂ ଭାରତୀୟ ରେଳପଥ ଖାଦ୍ୟପେୟ ଓ ପର୍ଯ୍ୟଟନ ନିଗମ ( IRCTC ) ମିଳିତ ଭାବେ ଏକ ସ୍ୱତନ୍ତ୍ର ଉଦ୍ଦେଶ୍ୟ କମ୍ପାନୀ ଗଠନ କରିବେ ।


    ଅନ୍ତର୍ଜାତୀୟ ପ୍ରଦର୍ଶନ ଏବଂ ସମ୍ମେଳନ କେନ୍ଦ୍ର ( IECC ) ପ୍ରକଳ୍ପର କାର୍ଯ୍ୟାନ୍ୱୟନ କାର୍ଯ୍ୟ ଦ୍ରୁତ ଗତିରେ ଚାଲିଛି ଏବଂ ଏହା 2020-21 ସୁଦ୍ଧା ସମ୍ପୂର୍ଣ୍ଣ ହେବାର ସମ୍ଭାବନା ରହିଛି ।


    ପ୍ରଗତି ମୈଦାନରେ ହୋଟେଲ ନିର୍ମାଣ କାର୍ଯ୍ୟ ଯଥାଶୀଘ୍ର ଶେଷ କରିବା ଲାଗି ଏସପିଭି ଆବଶ୍ୟକ ପଦକ୍ଷେପ ଗ୍ରହଣ କରିବ , ଏଥିରେ ସାମିଲ ରହିଛି - ଦୀର୍ଘ ଅବଧିର ଲିଜ ଆଧାରରେ ହୋଟେଲ ନିର୍ମାଣ , ପରିଚାଳନା ଓ ପ୍ରବନ୍ଧନ ଲାଗି ପାରଦର୍ଶୀ ଓ ପ୍ରତିଦ୍ୱନ୍ଦ୍ୱୀ ଟେଣ୍ଡର ପ୍ରକ୍ରିୟା ଅନ୍ତର୍ଗତ ତୃତୀୟ ପକ୍ଷ ବିକାଶକାରୀ ଓ ସଞ୍ଚାଳନକାରୀଙ୍କ ଚୟନ ।


    ଭାରତର ଭିତ୍ତିଭୂମି ଓ ପର୍ଯ୍ୟଟନକୁ ସର୍ବଶ୍ରେଷ୍ଠ ମାନକ ଓ ସେବା ଅନୁଯାୟୀ ବିକଶିତ କରିବା ଲାଗି ସରକାରଙ୍କ ଉଦ୍ଦେଶ୍ୟ ଅନୁରୂପ ଆଇଟିପିଓ ପ୍ରଗତି ମୈଦାନର ପୁନର୍ବିକାଶ କରି ଏହାକୁ ବିଶ୍ୱସ୍ତରୀୟ ଆଇଇସିସିରେ ପରିଣତ କରିବା ଲାଗି ଏହି ମେଗା ପ୍ରକଳ୍ପ କାର୍ଯ୍ୟାନ୍ୱୟନ କରୁଛି । ସାରା ବିଶ୍ୱରେ ହୋଟେଲ ସୁବିଧା ଯେକୌଣସି ବୈଠକ , ଉପକ୍ରମ , ସମ୍ମେଳନ ଓ ପ୍ରଦର୍ଶନୀ ( MICE )ର ଅଭିନ୍ନ ଅଙ୍ଗରେ ପରିଣତ ହୋଇଛି ।


    ହୋଟେଲ ସୁବିଧା ଆଇଇସିସି ପ୍ରକଳ୍ପର ଅଭିନ୍ନ ଅଙ୍ଗ , ଯାହା ଭାରତକୁ ବିଶ୍ୱସ୍ତରୀୟ ବୈଠକ , ଉପକ୍ରମ , ସମ୍ମେଳନ ଓ ପ୍ରଦର୍ଶନୀ ( MICE ) କେନ୍ଦ୍ର ଭାବେ ବିକଶିତ କରିବ ଏବଂ ନିଯୁକ୍ତି ସୁଯୋଗ ସୃଷ୍ଟି ସହିତ ବ୍ୟବସାୟ ଓ ବାଣିଜ୍ୟକୁ ପ୍ରୋତ୍ସାହନ ଦେବ । ହୋଟେଲ ଆଇଇସିସି ପ୍ରକଳ୍ପର ମୂଲ୍ୟ ସମ୍ବର୍ଦ୍ଧନ କରିବ ଏବଂ ଭାରତୀୟ ବ୍ୟବସାୟ ଓ ଉଦ୍ୟୋଗକୁ ଲାଭ ମିଳିବ ।


    ଏହା ବ୍ୟତୀତ ଅନ୍ତର୍ଜାତୀୟ ବାଣିଜ୍ୟ ମେଳାକୁ ପ୍ରଗତି ମୈଦାନର ଏହି ପରିବର୍ତ୍ତନରୁ ଲାଭ ମିଳିବ ଯେଉଁଠି ପ୍ରତିବର୍ଷ ଲକ୍ଷାଧିକ ସଂଖ୍ୟାରେ ବ୍ୟବସାୟୀ ଓ ସାଧାରଣ ଲୋକ ଭାଗ ନେଇଥାନ୍ତି । ଭାଗ ନେଉଥିବା ବ୍ୟବସାୟୀ , ଉଦ୍ୟମୀ ଓ ଲୋକମାନଙ୍କୁ ଏହି ଆଧୁନିକ ସୁବିଧାରୁ ବହୁତ ଲାଭ ମିଳିବ । ବ୍ୟବସାୟ ମେଳାରେ ଭାଗ ନେଉଥିବା ଲୋକଙ୍କ ସଂଖ୍ୟା ବୃଦ୍ଧି ପାଇବ । ଲୋକମାନଙ୍କୁ ଏକ ପ୍ଲାଟଫର୍ମ ମିଳିବ ଯେଉଁଠି ସେମାନେ ନିଜ ବ୍ୟବସାୟକୁ ସମ୍ପ୍ରସାରିତ କରିପାରିବେ ଏବଂ ଭାରତୀୟ ସାମଗ୍ରୀ ଓ ସେବାକୁ ପ୍ରୋତ୍ସାହନ ଦେଇପାରିବେ ।


    *************

    
    
    (Release ID: 1595385) Visitor Counter : 17