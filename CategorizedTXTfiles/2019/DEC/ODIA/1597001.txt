      ପ୍ରତିରକ୍ଷା ମନ୍ତ୍ରଣାଳୟ

      ଡିଆରଡିଓ ଦ୍ୱାରା ଓଡ଼ିଶା ଉପକୂଳରୁ ପିନାକ କ୍ଷେପଣାସ୍ତ୍ରର ସଫଳ ପରୀକ୍ଷଣ
      Posted On: 19 DEC 2019 7:56PM by PIB Bhubaneshwar


    ଗୁରୁବାର , ଡିସେମ୍ବର 19 ତାରିଖ ମଧ୍ୟାହ୍ନ 12ଟାରେ ପ୍ରତିରକ୍ଷା ଗବେଷଣା ଓ ବିକାଶ ସଂଗଠନ (ଡିଆରଡିଓ) ପକ୍ଷରୁ ପିନାକ କ୍ଷେପଣାସ୍ତ୍ରର ସଫଳ ପରୀକ୍ଷଣ ସମ୍ପନ୍ନ ହୋଇଛି । ଏହି ପରୀକ୍ଷଣ ଓଡ଼ିଶା ଉପକୂଳ ଚାନ୍ଦିପୁରସ୍ଥିତ ସମନ୍ୱିତ ପରୀକ୍ଷଣ କେନ୍ଦ୍ର (ଆଇଟିଆର)ଠାରେ ସମ୍ପାଦିତ ହୋଇଥିଲା । ପିନାକ ହେଉଛି ଏକ ତୋପ କ୍ଷେପଣାସ୍ତ୍ର ବ୍ୟବସ୍ଥା ଯାହା ସମ୍ପୂର୍ଣ୍ଣ ସଠିକତା ସହ 75 କିମି ପର୍ଯ୍ୟନ୍ତ ଶତ୍ରୁପକ୍ଷର ଲକ୍ଷ୍ୟସ୍ଥଳ ଭେଦ କରିବାରେ ସକ୍ଷମ ହେବ ।


    ଅନ୍ତିମ ସଠିକତା ଏବଂ ଦୂରତା ବୃଦ୍ଧି ଲାଗି ପିନାକ ଏମକେ-2 ରକେଟକୁ ଦିଗ ନିର୍ଣ୍ଣୟ , ନିୟନ୍ତ୍ରଣ ଓ ମାର୍ଗଦର୍ଶନ ବ୍ୟବସ୍ଥା ସହିତ ଏକ କ୍ଷେପଣାସ୍ତ୍ରର ରୂପ ଦିଆଯାଇଛି । ଏହି କ୍ଷେପଣାସ୍ତ୍ରର ଦିଗ ନିର୍ଣ୍ଣୟ ବ୍ୟବସ୍ଥାକୁ ଭାରତୀୟ ଆଂଚଳିକ ଦିଗ ନିର୍ଣ୍ଣୟ ଉପଗ୍ରହ ବ୍ୟବସ୍ଥା (ଆଇଆରଏନଏସଏସ) ପକ୍ଷରୁ ସହାୟତା ମିଳିଥିଲା ।


    ଦୂରତା ବୃଦ୍ଧି , ସଠିକତା ଓ ଉପ-ବ୍ୟବସ୍ଥା କାର୍ଯ୍ୟକ୍ଷମତା ସମେତ ଏହି ମିଶନ ସମସ୍ତ ଲକ୍ଷ୍ୟ ହାସଲ କରିଥିଲା । ନିୟୋଜନ ସ୍ଥିତିରେ ପିନାକ ପ୍ରକ୍ଷେପଣ ବ୍ୟବସ୍ଥାରୁ ଏହି କ୍ଷେପଣାସ୍ତ୍ର ଛଡ଼ାଯାଇଥିଲା । ବିଭିନ୍ନ ରେଞ୍ଜ ଯଥା ଟେଲିମେଟ୍ରି , ରାଡାର , ଇଲେକ୍ଟ୍ରୋ-ଅପ୍ଟିକାଲ ଟାର୍ଗେଟ ସିଷ୍ଟମ ଆଦିରୁ ଏହି କ୍ଷେପଣାସ୍ତ୍ରକୁ ଠାବ କରାଯାଇଥିଲା । ଯାହା କ୍ଷେପଣାସ୍ତ୍ରର ପ୍ରଦର୍ଶନକୁ ସୁନିଶ୍ଚିତ କରିଥିଲା ।


    ବିଭିନ୍ନ ଡିଆରଡିଓ ଲାବ୍ରୋଟୋରୀ ଯଥା ଆର୍ମାମେଂଟ ରିସର୍ଚ୍ଚ ଆଣ୍ଡ ଡେଭଲପମେଂଟ ଏଷ୍ଟାବ୍ଲିସମେଂଟ (ଏଆରଡିଇ) , ରିସର୍ଚ୍ଚ ସେଂଟର ଇମରାତ (ଆରସିଆଇ) , ଡିଫେନ୍ସ ରିସର୍ଚ୍ଚ ଆଣ୍ଡ ଡେଭଲପମେଂଟ ଲାବ୍ରୋଟୋରୀ (ଡିଆରଡିଏଲ) , ପ୍ରୁଫ ଆଣ୍ଡ ଏକ୍ସପେରିମେଂଟାଲ ଏଷ୍ଟାବ୍ଲିସମେଂଟ (ପିଏକ୍ସଇ) ଏବଂ ହାଇ ଏନର୍ଜି ମ୍ୟାଟେରିଆଲ୍ସ ରିସର୍ଚ୍ଚ ଲାବ୍ରୋଟୋରୀ (ଏଚଇଏମଆରଏଲ) ଦ୍ୱାରା ଏହି କ୍ଷେପଣାସ୍ତ୍ର ବ୍ୟବସ୍ଥାକୁ ମିଳିତ ଭାବେ ବିକଶିତ କରାଯାଇଛି ।


    ଆରସିଆଇ ନିର୍ଦ୍ଦେଶକ ଶ୍ରୀ ବିଏଚଭିଏସ ନାରାୟଣ ମୂର୍ତ୍ତି , ଏଆରଡିଇ ନିର୍ଦ୍ଦେଶକ ଡ. ଭି. ଭେଙ୍କଟେଶ୍ୱର ରାଓ , ଆଇଟିଆର ନିର୍ଦ୍ଦେଶକ ଡ. ବିକେ ଦାସ ଓ ପିଏକ୍ସଇ ନିର୍ଦ୍ଦେଶକ ଶ୍ରୀ ଡି.କେ ଯୋଶୀଙ୍କ ତତ୍ୱାବଧାନରେ ଏହି ପରୀକ୍ଷଣ ସମ୍ପନ୍ନ ହୋଇଥିଲା ।


    ପ୍ରତିରକ୍ଷା ଗବେଷଣା ଓ ବିକାଶ ବିଭାଗ ସଚିବ ତଥା ଡିଆରଡିଓ ଅଧ୍ୟକ୍ଷ ଡ. ଜି ସତୀଶ ରେଡ୍ଡୀ ଏହି ପରୀକ୍ଷଣ ପାଇଁ ଡିଆରଡିଓ ଟିମକୁ ଅଭିନନ୍ଦନ ଜଣାଇଛନ୍ତି ।


    **********

    
    
    (Release ID: 1597001) Visitor Counter : 13