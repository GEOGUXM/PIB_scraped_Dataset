      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସୋଚାମର 100 ବର୍ଷ ପୂର୍ତ୍ତି କାର୍ଯ୍ୟକ୍ରମର ଉଦଘାଟନୀ ଅଧିବେଶନରେ ପ୍ରଧାନମନ୍ତ୍ରୀଙ୍କ ଉଦବୋଧନ
      • ଭାରତକୁ 5 ଲକ୍ଷ କୋଟି ଡଲାର ଅର୍ଥବ୍ୟବସ୍ଥାରେ ପରିଣତ କରିବା ଲକ୍ଷ୍ୟ ହାସଲ ସମ୍ଭବ : ପ୍ରଧାନମନ୍ତ୍ରୀ
      • ପ୍ରଧାନମନ୍ତ୍ରୀ କହିଲେ, ଦେଶ ଏହି ଲକ୍ଷ୍ୟ ହାସଲ ପାଇଁ ଗତ 5 ବର୍ଷ ମଧ୍ୟରେ ଦୃଢ଼ ମୂଳଦୁଆ ବିକଶିତ କରିଛି
      • ଆଗାମୀ 5 ବର୍ଷ ମଧ୍ୟରେ ମୌଳିକ ଭିତ୍ତିଭୂମି କ୍ଷେତ୍ରରେ 100 ଲକ୍ଷ କୋଟି ଟଙ୍କା ନିବେଶ ଓ ଗ୍ରାମୀଣ କ୍ଷେତ୍ରରେ 25 ଲକ୍ଷ କୋଟି ଟଙ୍କା ନିବେଶ ଏହି ପ୍ରୟାସରେ ସହାୟକ ହେବ : ପ୍ରଧାନମନ୍ତ୍ରୀ
      • ଶ୍ରୀ ମୋଦୀ କହିଲେ, କର୍ପୋରେଟ କ୍ଷେତ୍ରରେ ବିକାଶକୁ ନୂଆ ଗତି ପ୍ରଦାନ କରିବା ଲାଗି ଟିକସ, ଶ୍ରମ ଏବଂ ଅନ୍ୟ ଆଇନକୁ ସରଳ କରାଯାଉଛି
      Posted On: 20 DEC 2019 7:28PM by PIB Bhubaneshwar


    5 ଲକ୍ଷ କୋଟି ଡଲାର ଅର୍ଥବ୍ୟବସ୍ଥାର ଲକ୍ଷ୍ୟ ହାସଲ ସମ୍ଭବ ବୋଲି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଛନ୍ତି ।


    ପ୍ରଧାନମନ୍ତ୍ରୀ ଆଜି ନୂଆଦିଲ୍ଲୀରେ ପ୍ରମୁଖ ଉଦ୍ୟୋଗ ଚାମ୍ବର ‘ ଆସୋଚାମ ’ ର 100 ବର୍ଷ ପୂର୍ତ୍ତି ଉପଲକ୍ଷେ ଆୟୋଜିତ କାର୍ଯ୍ୟକ୍ରମର ଉଦଘାଟନୀ ଅଧିବେଶନକୁ ସମ୍ବୋଧିତ କରି ଏହା କହିଛନ୍ତି ।


    କର୍ପୋରେଟ ଜଗତର ବିଶିଷ୍ଟ ବ୍ୟକ୍ତି , କୂଟନୀତିଜ୍ଞ ଏବଂ ଅନ୍ୟ ମାନ୍ୟଗଣ୍ୟ ବ୍ୟକ୍ତି ସମୂହକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ଭାରତକୁ 5 ଲକ୍ଷ କୋଟି ଡଲାର ଅର୍ଥବ୍ୟବସ୍ଥାରେ ପରିଣତ କରିବାର ବିଚାର ଅଚାନକ ଆସିନାହିଁ ।


    ସେ କହିଥିଲେ ଯେ ଗତ 5 ବର୍ଷ ମଧ୍ୟରେ ଦେଶ ନିଜକୁ ଏତେ ସୁଦୃଢ଼ କରି ନେଇଛି ଯେ ଏହା କେବଳ ନିଜ ପାଇଁ ଏତେ ଗୁରୁତ୍ୱପୂର୍ଣ୍ଣ ଲକ୍ଷ୍ୟ ନିର୍ଦ୍ଧାରଣ କରିନାହିଁ , ବରଂ ଏ ଦିଗରେ ଦୃଢ଼ ପଦକ୍ଷେପ ଗ୍ରହଣ କରିବା ଆରମ୍ଭ ମଧ୍ୟ କରି ଦେଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ 5 ବର୍ଷ ପୂର୍ବରୁ ଅର୍ଥବ୍ୟବସ୍ଥା ବିପର୍ଯ୍ୟୟ ଆଡ଼କୁ ଗତି କରୁଥିଲା । ଆମ ସରକାର ଏଥିରେ ବିରାମ ଲଗାଇବା ସହିତ ଅର୍ଥବ୍ୟବସ୍ଥାରେ ଅନୁଶାସନର ମାର୍ଗ ମଧ୍ୟ ପ୍ରଶସ୍ତ କଲା ।


    ପ୍ରଧାନମନ୍ତ୍ରୀ କହିଥିଲେ ଯେ ଆମେ ଭାରତର ଅର୍ଥବ୍ୟବସ୍ଥାରେ ମୌଳିକ ପରିବର୍ତ୍ତନ ଆଣିଲୁ , ଯାହାଦ୍ୱାରା ଏହାର ପରିଚାଳନା ନିର୍ଦ୍ଧାରିତ ନିୟମ ଅନୁଯାୟୀ ଶୃଙ୍ଖଳିତ ଢଙ୍ଗରେ ହୋଇପାରିବ । ଆମେ ଉଦ୍ୟୋଗ ଜଗତର ଦଶନ୍ଧି ପୁରୁଣା ଦାବି ପୂରଣ କଲୁ ଏବଂ ଆମେ ଦେଶକୁ 5 ଲକ୍ଷ କୋଟି ଡଲାର ଅର୍ଥବ୍ୟବସ୍ଥାରେ ପରିଣତ କରିବା ଲାଗି ଦୃଢ଼ ମୂଳଦୁଆ ପ୍ରତିଷ୍ଠା କରିଛୁ ।


    ସେ କହିଥିଲେ , ‘ ଆମେ ଔପଚାରିକତା ଏବଂ ଆଧୁନିକୀକରଣର ଦୁଇଟି ଦୃଢ଼ ସ୍ତମ୍ଭ ଉପରେ ଭାରତୀୟ ଅର୍ଥବ୍ୟବସ୍ଥା ନିର୍ମାଣ କରୁଛୁ । ଆମେ ଅଧିକରୁ ଅଧିକ କ୍ଷେତ୍ରକୁ ଔପଚାରିକ ଅର୍ଥବ୍ୟବସ୍ଥା ପରିଧି ମଧ୍ୟକୁ ଆଣିବା ଲାଗି ପ୍ରୟାସ କରୁଛୁ । ଏଥିସହିତ ଆମେ ଦେଶର ଅର୍ଥବ୍ୟବସ୍ଥାକୁ ନବୀନତମ ପ୍ରଯୁକ୍ତି ସହ ଯୋଡ଼ୁଛୁ , ଯାହାଦ୍ୱାରା ଆମେ ଆଧୁନିକୀକରଣର ଗତିକୁ ଆହୁରି ଦ୍ରୁତ କରିପାରିବୁ ।


    ପ୍ରଧାନମନ୍ତ୍ରୀ କହିଥିଲେ , ଏବେ କୌଣସି କମ୍ପାନୀର ପଞ୍ଜିକରଣରେ ଅନେକ ସପ୍ତାହ ସମୟ ଲାଗିବା ବଦଳରେ ମାତ୍ର କିଛି ଘଣ୍ଟା ଲାଗୁଛି । ସ୍ୱୟଂଚାଳିତ ପ୍ରକ୍ରିୟା ଫଳରେ ସୀମାପାର ବାଣିଜ୍ୟ ଖୁବ ଦ୍ରୁତ ଗତିରେ କରିବାରେ ସହାୟତା ମିଳୁଛି । ମୌଳିକ ଢାଂଚାଗତ ସୁବିଧା ପରସ୍ପର ସହ ଯୋଡ଼ି ହେବା ଫଳରେ ବନ୍ଦର ଓ ବିମାନ ବନ୍ଦରରେ ଜାହାଜ ଓ ବିମାନର ଆଗମନ ଓ ପ୍ରସ୍ଥାନରେ ଲାଗୁଥିବା ମୋଟ ସମୟ ନିରନ୍ତର ହ୍ରାସ ପାଉଛି । ଏସବୁ ଏକ ଆଧୁନିକ ଅର୍ଥବ୍ୟବସ୍ଥାର ଉଦାହରଣ ।


    ପ୍ରଧାନମନ୍ତ୍ରୀ କହିଥିଲେ , ଆଜି ଆମ ଦେଶରେ ଏପରି ଏକ ସରକାର ଅଛି ଯିଏ ଉଦ୍ୟୋଗ ଜଗତର ବିଚାରକୁ ଶୁଣୁଛି , ତା ’ ର ଆବଶ୍ୟକତାକୁ ବୁଝୁଛି ଏବଂ ତା ’ ର ପରାମର୍ଶ ପ୍ରତି ସମ୍ପୂର୍ଣ୍ଣ ଭାବେ ସମ୍ବେଦନଶୀଳ ରହିଛି ।


    ପ୍ରଧାନମନ୍ତ୍ରୀ କହିଥିଲେ ଯେ ନିରନ୍ତର କଠିନ ପରିଶ୍ରମ କରିବା ଫଳରେ ହିଁ ଭାରତ ‘ ବ୍ୟବସାୟିକ ସୁଗମତା ’ ସୂଚକାଙ୍କରେ ଉଲ୍ଲେଖନୀୟ ଉନ୍ନତି ହାସଲ କରିବାରେ ସଫଳ ହୋଇପାରିଛି ।


    ପ୍ରଧାନମନ୍ତ୍ରୀ କହିଥିଲେ ଯେ ‘ ବ୍ୟବସାୟିକ ସୁଗମତା ’ ବାକ୍ୟ ମାତ୍ର କେତୋଟି ଶବ୍ଦର ସମାହାର ହୋଇପାରେ , କିନ୍ତୁ ଏହି ସୂଚକାଙ୍କରେ ଭାରତର ରେଙ୍କିଙ୍ଗରେ ଉନ୍ନତି ଆଣିବା ଲାଗି ଅଗଣିତ କଠିନ ପ୍ରୟାସ କରାଯାଇଛି , ଏଥିମଧ୍ୟରେ ଭୂମିଗତ ସ୍ତରରେ ନୀତି ଏବଂ ନିୟମରେ ଆବଶ୍ୟକ ପରିବର୍ତ୍ତନ ଆଣିବା ମଧ୍ୟ ସାମିଲ ରହିଛି ।


    ପ୍ରଧାନମନ୍ତ୍ରୀ ଏହି ବିଷୟ ଉପରେ ମଧ୍ୟ ରେଖାପାତ କରିଥିଲେ ଯେ ଦେଶରେ ବ୍ୟକ୍ତିଗତ ଉପସ୍ଥିତି ବିନା ଟିକସ ପ୍ରଶାସନ ସୁନିଶ୍ଚିତ କରିବା ଦିଗରେ ନିରନ୍ତର ପ୍ରୟାସ କରାଯାଉଛି , ଯଦ୍ଵାରା ଟିକସଦାତା ଏବଂ ପ୍ରାଧିକରଣ ମଧ୍ୟରେ ବ୍ୟକ୍ତିଗତ ଉପସ୍ଥିତିର ଆବଶ୍ୟକତା ହ୍ରାସ ପାଇବ ।


    ସେ କହିଥିଲେ ଯେ ଟିକସ ବ୍ୟବସ୍ଥାରେ ପାରଦର୍ଶିତା , ଦକ୍ଷତା ଏବଂ ଉତ୍ତରଦାୟିତ୍ୱ ସୁନିଶ୍ଚିତ କରିବା ଲାଗି ଆମେ ବ୍ୟକ୍ତିଗତ ଉପସ୍ଥିତି ବିନା ଟିକସ ପ୍ରଶାସନ ଦିଗରେ ଆହୁରି ଦ୍ରୁତ ଗତିରେ ଅଗ୍ରସର ହେଉଛୁ ।


    ପ୍ରଧାନମନ୍ତ୍ରୀ ଏହା ମଧ୍ୟ କହିଥିଲେ ଯେ ସରକାର କର୍ପୋରେଟ କ୍ଷେତ୍ର ସହ ଜଡ଼ିତ ଅନେକ ଆଇନର ଅଣ-ଅପରାଧିକରଣ କରି ଦେଇଛନ୍ତି , ଫଳରେ ଉଦ୍ୟୋଗ ଜଗତ ଭୟମୁକ୍ତ ପରିବେଶରେ କାମ କରିପାରିବେ ।


    ପ୍ରଧାନମନ୍ତ୍ରୀ କହିଥିଲେ , ଆପଣମାନେ ଜାଣନ୍ତି ଯେ କମ୍ପାନୀ ଆଇନରେ ଅନେକ ବ୍ୟବସ୍ଥା ରହିଛି , ଯାହାର ମାମୁଲି ଉଲ୍ଲଙ୍ଘନକୁ ମଧ୍ୟ ଫୌଜଦାରୀ ଅପରାଧ ଭାବେ ବିବେଚନା କରାଯାଇଥାଏ । ଆମ ସରକାର ଏପରି ଅନେକ ବ୍ୟବସ୍ଥାର ଅଣ-ଅପରାଧୀକରଣ କରି ଦେଇଛନ୍ତି । ଆମେ ଏହା ବ୍ୟତିତ ମଧ୍ୟ ଅନେକ ବ୍ୟବସ୍ଥାର ଅଣ-ଅପରାଧୀକରଣ କରୁଛୁ ଅଥବା ସେଗୁଡ଼ିକୁ ଦେୱାନୀ ଅପରାଧରେ ପରିଣତ କରି ଦେଉଛୁ ।


    ପ୍ରଧାନମନ୍ତ୍ରୀ କହିଥିଲେ ଯେ ବର୍ତମାନ ଦେଶରେ କର୍ପୋରେଟ ଟିକସ ଦର ସର୍ବନିମ୍ନ ରହିଛି ଏବଂ ଏହାଦ୍ୱାରା ଆର୍ଥିକ ବିକାଶ ଗତିଶୀଳ ହେବ ।


    କେବଳ ଆମ ଦେଶରେ ହିଁ ସରକାର ସର୍ବନିମ୍ନ କର୍ପୋରେଟ ଟିକସ ସଂଗ୍ରହ କରୁଛନ୍ତି ବୋଲି ପ୍ରଧାନମନ୍ତ୍ରୀ କହିଥିଲେ ।


    ଶ୍ରମ ସଂସ୍କାର ଦିଗରେ ନିଆଯାଇଥିବା ପଦକ୍ଷେପ ବିଷୟରେ ମଧ୍ୟ ପ୍ରଧାନମନ୍ତ୍ରୀ ବିସ୍ତୃତ ଭାବେ ଉଲ୍ଲେଖ କରିଥିଲେ ।


    ସେ ବ୍ୟାଙ୍କିଙ୍ଗ କ୍ଷେତ୍ରକୁ ଆହୁରି ଅଧିକ ପାରଦର୍ଶୀ ଏବଂ ଲାଭପ୍ରଦ କରିବା ଲାଗି ଏହି କ୍ଷେତ୍ରରେ ଲାଗୁ କରାଯାଇଥିବା ବ୍ୟାପକ ସୁଧାର ବିଷୟରେ ମଧ୍ୟ ବିସ୍ତୃତ ଭାବେ ସୂଚନା ଦେଇଥିଲେ ।


    ପ୍ରଧାନମନ୍ତ୍ରୀ କହିଥିଲେ , ସରକାରଙ୍କ ପକ୍ଷରୁ ନିଆଯାଉଥିବା ବିଭିନ୍ନ ପଦକ୍ଷେପ କାରଣରୁ ଆଜି 13ଟି ବ୍ୟାଙ୍କ ଲାଭ ଦିଗରେ ଅଗ୍ରସର ହେଉଛନ୍ତି , ଅନ୍ୟପକ୍ଷରେ 6ଟି ବ୍ୟାଙ୍କ ‘ ପିସିଏ ’ ପରିଧିରୁ ବାହାରକୁ ଆସିସାରିଛନ୍ତି । ଆମେ ବ୍ୟାଙ୍କ ସମ୍ମିଶ୍ରଣ ପ୍ରକ୍ରିୟାକୁ ମଧ୍ୟ ଗତିଶୀଳ କରିଛୁ । ଆଜି ବ୍ୟାଙ୍କଗୁଡ଼ିକ ନିଜ ନିଜ ଦେଶବ୍ୟାପୀ ନେଟୱାର୍କକୁ ବିସ୍ତାରିତ କରୁଛନ୍ତି ଏବଂ ଏହାସହିତ ଏଗୁଡ଼ିକ ବୈଶ୍ୱିକ ମାନ୍ୟତା ହାସଲ କରିବା ଦିଗରେ ଅଗ୍ରସର ହେଉଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଏ ସମସ୍ତ ସକାରାତ୍ମକତା ସହିତ ଭାରତ 5 ଲକ୍ଷ କୋଟି ଡଲାର ଅର୍ଥବ୍ୟବସ୍ଥାରେ ପରିଣତ ହେବା ଦିଗରେ ଅଗ୍ରସର ହୋଇଚାଲିଛି । ପ୍ରଧାନମନ୍ତ୍ରୀ କହିଥିଲେ ଯେ ସରକାର ଏହି ଲକ୍ଷ୍ୟ ହାସଲ ଦିଗରେ ଆବଶ୍ୟକ ସହଯୋଗ କରିବା ଉଦ୍ଦେଶ୍ୟରେ ମୌଳିକ ଭିତ୍ତିଭୂମି କ୍ଷେତ୍ରରେ 100 ଲକ୍ଷ କୋଟି ଟଙ୍କା ସହିତ ଗ୍ରାମୀଣ କ୍ଷେତ୍ରରେ ମଧ୍ୟରେ 25 ଲକ୍ଷ କୋଟି ଟଙ୍କାର ଅତିରିକ୍ତ ନିବେଶ କରିବେ ।


    **********

    
    
    (Release ID: 1597130) Visitor Counter : 18