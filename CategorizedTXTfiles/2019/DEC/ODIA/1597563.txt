      କ୍ୟାବିନେଟ

      ଚିଫ ଅଫ ଡିଫେନ୍ସ ଷ୍ଟାଫ ପଦବୀ ସୃଷ୍ଟି ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      Posted On: 24 DEC 2019 9:13PM by PIB Bhubaneshwar


    ଦେଶର ପ୍ରତିରକ୍ଷା ପ୍ରବନ୍ଧନ କ୍ଷେତ୍ରରେ ସଂସ୍କାର ଆଣିବା ଦିଗରେ କେନ୍ଦ୍ର ସରକାର ଏକ ଐତିହାସିକ ନିଷ୍ପତି ନେଇଛନ୍ତି । ଆଜି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ଚିଫ ଅଫ ଡିଫେନ୍ସ ଷ୍ଟାଫ (ସିଡିଏସ) ପଦବୀ ସୃଷ୍ଟି ପ୍ରସ୍ତାବକୁ ମଞ୍ଜୁରି ଦେଇଛନ୍ତି । ସେ 4 ତାରକା ସେନାଧିକାରୀ ପାହ୍ୟାରେ କାର୍ଯ୍ୟକରିବେ ଓ ତାଙ୍କୁ ସେନା ପ୍ରମୁଖଙ୍କ ଅନୁରୂପ ଦରମା ଏବଂ ଅନ୍ୟାନ୍ୟ ସୁବିଧା ମିଳିବ । ଏହାବ୍ୟତିତ ପ୍ରତିରକ୍ଷା ମନ୍ତ୍ରଣାଳୟରେ ଏକ ସେନା ବ୍ୟାପାର ବିଭାଗ (ଡିଏମଏ) ଖୋଲାଯିବ ଏବଂ ଏହାର ସଚିବ ତଥା ମୁଖ୍ୟ ଭାବେ ଚିଫ ଅଫ ଡିଫେନ୍ସ ଷ୍ଟାଫ କାର୍ଯ୍ୟ କରିବେ ।


    ସିଡିଏସଙ୍କ ଅଧୀନରେ ସେନା ବ୍ୟାପାର ବିଭାଗ ନିମ୍ନୋକ୍ତ କ୍ଷେତ୍ର ପ୍ରତି ଧ୍ୟାନ ଦେବ


    1. ଦେଶର ସଶସ୍ତ୍ର ସେନା-ସ୍ଥଳସେନା , ନୌସେନା ଓ ବାୟୁସେନା ।


    2. ସ୍ଥଳ ସେନା ମୁଖ୍ୟାଳୟ , ନୌସେନା ମୁଖ୍ୟାଳୟ , ବାୟୁସେନା ମୁଖ୍ୟାଳୟ ଏବଂ ପ୍ରତିରକ୍ଷା କର୍ମଚାରୀ ମୁଖ୍ୟାଳୟକୁ ମିଶାଇ ପ୍ରତିରକ୍ଷା ମନ୍ତ୍ରଣାଳୟର ସମନ୍ୱିତ ମୁଖ୍ୟାଳୟ ।


    3. ପ୍ରାଦେଶିକ ସେନା ।


    4. ସ୍ଥଳସେନା , ନୌସେନା ଏବଂ ବାୟୁସେନା ସଂକ୍ରାନ୍ତ କାର୍ଯ୍ୟ ।


    5. ନିର୍ଦ୍ଧାରିତ ନିୟମ ଏବଂ ପ୍ରକ୍ରିୟା ଅନୁଯାୟୀ ପୁଞ୍ଜି ଅଧିଗ୍ରହଣ ବ୍ୟତିତ ସେନାବାହିନୀ ଲାଗି ସ୍ୱତନ୍ତ୍ର ଭାବେ ଉଦ୍ଦିଷ୍ଟ କ୍ରୟ ।


    ଉପରୋକ୍ତ ବ୍ୟତିତ ସେନା ବ୍ୟାପାର ବିଭାଗର ଅଧିକାର କ୍ଷେତ୍ରରେ ନିମ୍ନୋକ୍ତ କ୍ଷେତ୍ର ଆସିବ :


    1. ମିଳିତ ଯୋଜନା ଏବଂ ଆବଶ୍ୟକତାର ସମନ୍ୱୟ ଜରିଆରେ ସେନାବାହିନୀ ପାଇଁ ମିଳିତ କ୍ରୟ , ପ୍ରଶିକ୍ଷଣ ଓ କର୍ମଚାରୀ ନିଯୁକ୍ତିକୁ ପ୍ରୋତ୍ସାହନ ।


    2. ମିଳିତ/କ୍ଷେତ୍ରୀୟ କମାଣ୍ଡ ପ୍ରତିଷ୍ଠା ଜରିଆରେ ମିଳିତ କାର୍ଯ୍ୟାନୁଷ୍ଠାନ ଦ୍ୱାରା ସମ୍ବଳର ସୁବିନିଯୋଗ ପାଇଁ ସେନା କମାଣ୍ଡର ପୁନର୍ଗଠନ ସୁବିଧା ।


    3. ସେନାବାହିନୀ ଦ୍ୱାରା ସ୍ୱଦେଶୀ ସରଞ୍ଜାମର ଉପଯୋଗକୁ ପ୍ରୋତ୍ସାହନ ।


    ଚିଫ ଅଫ ଡିଫେନ୍ସ ଷ୍ଟାଫ ସେନା ବ୍ୟାପାର ବିଭାଗର ମୁଖ୍ୟ ହେବା ସହିତ ଚିଫ୍ସ ଅଫ ଷ୍ଟାଫ କମିଟିର ସ୍ଥାୟୀ ଅଧ୍ୟକ୍ଷ ହେବେ । ଏଥସହିତ ସେ ସମସ୍ତ ତିନୋଟି ସେନାବାହିନୀ ବ୍ୟାପାରରେ ପ୍ରତିରକ୍ଷା ମନ୍ତ୍ରୀଙ୍କ ପ୍ରମୁଖ ସେନା ପରାମର୍ଶଦାତା ଭାବେ କାର୍ଯ୍ୟ କରିବେ । ତେବେ ତିନି ସେନା ପ୍ରମୁଖ କେବଳ ନିଜ ନିଜ ବିଭାଗରେ ପ୍ରତିରକ୍ଷା ମନ୍ତ୍ରୀଙ୍କୁ ପରାମର୍ଶ ଦେଇପାରିବେ । ତିନି ସେନା ପ୍ରମୁଖଙ୍କ ଉପରେ ସିଡିଏସ କୌଣସି ସୈନ୍ୟ ଆଦେଶ ଦେବାର କ୍ଷମତା ପ୍ରୟୋଗ କରିପାରିବେ ନାହିଁ , ତେଣୁ ସେ ରାଜନୈତିକ ନେତୃତ୍ୱଙ୍କୁ ନିରପେକ୍ଷ ପରାମର୍ଶ ଯୋଗାଇ ଦେବାକୁ ସକ୍ଷମ ହେବେ ।


    ଚିଫ୍ସ ଅଫ ଷ୍ଟାଫ କମିଟିର ସ୍ଥାୟୀ ଅଧ୍ୟକ୍ଷ ଭାବେ ସିଡିଏସ ନିମ୍ନୋକ୍ତ କାର୍ଯ୍ୟ ସମ୍ପାଦନ କରିବେ:


    • ତିନି ସେନା ସଂଗଠନର ପ୍ରଶାସନ ସମ୍ଭାଳିବେ । ସାଇବର ଓ ମହାକାଶ ସଂକ୍ରାନ୍ତ ତିନି ସେନା ଏଜେନ୍ସି/ସଂଗଠନ/କମାଣ୍ଡ ସିଡିଏସଙ୍କ କ୍ଷମତା ଅଧୀନରେ ରହିବ ।


    • ପ୍ରତିରକ୍ଷା ମନ୍ତ୍ରୀଙ୍କ ଅଧ୍ୟକ୍ଷତାରେ ଗଠିତ ପ୍ରତିରକ୍ଷା ଅଧିଗ୍ରହଣ ପରିଷଦ ଏବଂ ଜାତୀୟ ସୁରକ୍ଷା ପରାମର୍ଶଦାତାଙ୍କ ଅଧ୍ୟକ୍ଷତାରେ ଗଠିତ ପ୍ରତିରକ୍ଷା ଯୋଜନା କମିଟିରେ ସଦସ୍ୟ ଭାବେ ସିଡିଏସ କାର୍ଯ୍ୟ କରିବେ ।


    • ଆଣବିକ କମାଣ୍ଡ ପ୍ରାଧିକରଣଙ୍କ ସେନା ପରାମର୍ଶଦାତା ଭାବେ କାର୍ଯ୍ୟ କରିବେ ।


    • ସିଡିଏସ ଦାୟିତ୍ୱ ଗ୍ରହଣ କରିବାର ତିନି ବର୍ଷ ମଧ୍ୟରେ ତିନି ସେନାର କାର୍ଯ୍ୟାନୁଷ୍ଠାନ , ଲଜିଷ୍ଟିକ୍ସ , ପରିବହନ , ତାଲିମ , ସହାୟତା ସେବା , ଯୋଗାଯୋଗ , ମରାମତି ଓ ରକ୍ଷଣାବେକ୍ଷଣ ଆଦିରେ ସମନ୍ୱୟ ଆଣିବେ ।


    • ତିନି ସେନା ମଧ୍ୟରେ ସମନ୍ୱୟ ଆଣି ଭିତ୍ତିଭୂମିର ସୁବିନିଯୋଗକୁ ସୁନିଶ୍ଚିତ କରିବେ ।


    • ସମନ୍ୱିତ କ୍ଷମତା ବିକାଶ ଯୋଜନା (ଆଇଡିପି)ର ପରବର୍ତ୍ତୀ ପଦକ୍ଷେପ ସ୍ୱରୂପ 5 ବର୍ଷୀୟ ପ୍ରତିରକ୍ଷା ପୁଞ୍ଜି ଅଧିଗ୍ରହଣ ଯୋଜନା (ଡିସିଏପି) କାର୍ଯ୍ୟକାରୀ କରିବେ ଏବଂ ଦୁଇ ବର୍ଷୀୟ ବାର୍ଷିକ ଅଧିଗ୍ରହଣ ଯୋଜନାକୁ ଜାରି ରଖିବେ ।


    • ଆଶାନୁରୂପ ବଜେଟ ଉପରେ ଆଧାରିତ ପୁଞ୍ଜି ଅଧିଗ୍ରହଣ ପ୍ରସ୍ତାବ ପାଇଁ ଆନ୍ତଃସେବା ପ୍ରାଥମିକତା ନିର୍ଦ୍ଧାରଣ କରିବେ ।


    • ଅଯଥା ଖର୍ଚ୍ଚ ହ୍ରାସ କରି ସଶସ୍ତ୍ର ସେନାବାହିନୀର ମୁକାବିଲା ସାମର୍ଥ୍ୟ ବୃଦ୍ଧି ଉଦ୍ଦେଶ୍ୟରେ ତିନି ସେନାବାହିନୀର ପରିଚାଳନାରେ ସଂସ୍କାର ଆଣିବେ ।


    ଉଚ୍ଚତର ପ୍ରତିରକ୍ଷା ପ୍ରବନ୍ଧନରେ ଏହି ସଂସ୍କାର ଦ୍ୱାରା ସେନାବାହିନୀରେ ସମନ୍ୱିତ ପ୍ରତିରକ୍ଷା ନୀତି ଓ ପ୍ରକ୍ରିୟା କାର୍ଯ୍ୟକାରୀ ହୋଇପାରିବ ଏବଂ ଏହା ତିନି ସେନାବାହିନୀ ମଧ୍ୟରେ ସମନ୍ୱୟ ଆଣିପାରିବ । ତାଲିମ , ଲଜିଷ୍ଟିକ୍ସ ଓ କାର୍ଯ୍ୟାନୁଷ୍ଠାନ ସହିତ ଅଧିଗ୍ରହଣକୁ ପ୍ରାଥମିକତା ଦେବା ଲାଗି ବ୍ୟାପକ ସମନ୍ୱୟ ଆସିବା ଫଳରେ ଦେଶ ଏହାଦ୍ୱାରା ଲାଭବାନ ହୋଇପାରିବ ।


    **********

    
    
    (Release ID: 1597563) Visitor Counter : 16