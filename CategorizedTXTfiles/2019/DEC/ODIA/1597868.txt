      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲକ୍ଷ୍ନୌରେ ଏବି ବାଜପେୟୀ ଭେଷଜ ବିଶ୍ୱବିଦ୍ୟାଳୟର ଶିଳାନ୍ୟାସ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 25 DEC 2019 8:21PM by PIB Bhubaneshwar


    ଉତ୍ତରପ୍ରଦେଶର ରାଜ୍ୟପାଳ ଶ୍ରୀମତୀ ଆନନ୍ଦୀବେନ ପଟେଲ ମହୋଦୟା , କେନ୍ଦ୍ରରେ ମନ୍ତ୍ରୀପରିଷଦରେ ମୋର ବରିଷ୍ଠ ସହଯୋଗୀ ଏବଂ ଏହି ମାଟିର ପ୍ରତିନିଧି ଶ୍ରୀମାନ ରାଜନାଥ ସିଂହ ମହାଶୟ , ଏଠାକାର ଯଶସ୍ୱୀ ମୁଖ୍ୟମନ୍ତ୍ରୀ ଶ୍ରୀମାନ ଯୋଗୀ ଆଦିତ୍ୟନାଥ ମହାଶୟ , ଉପ-ମୁଖ୍ୟମନ୍ତ୍ରୀ କେଶବ ପ୍ରସାଦ ମହାଶୟ , ଦୀନେଶ ଶର୍ମା ମହାଶୟ , ବିଧାନସଭାର ଅଧ୍ୟକ୍ଷ ମହୋଦୟ ଶ୍ରୀମାନ ନାରାୟଣ ଦିକ୍ଷୀତ ମହାଶୟ , ୟୁପି ସରକାରର ମନ୍ତ୍ରୀଗଣ , ୟୁପିର ସାଂସଦଗଣ ଏବଂ ଉପସ୍ଥିତ ଭଦ୍ର ମହିଳା ଓ ଭଦ୍ର ବ୍ୟକ୍ତିଗଣ ।


    ଲକ୍ଷ୍ନୌର ସାଂସଦ ମୋତେ ସ୍ୱାଗତ କଲେ , ଉତ୍ତରପ୍ରଦେଶର ମୁଖ୍ୟମନ୍ତ୍ରୀ ମଧ୍ୟ ସ୍ୱାଗତ କଲେ , ତେଣୁ କାଶୀର ସାଂସଦ ଧନ୍ୟବାଦ ଜଣାଉଛି । ଆଜି ମୋର ସୌଭାଗ୍ୟ ଯେ ଏହି ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମ ମୋତେ ଆସିବାର ସୁଯୋଗ ଦେଇଛି । ଏହି କାର୍ଯ୍ୟକ୍ରମ ଓ ଏହା ପୂର୍ବରୁ ଅନୁଷ୍ଠିତ ଏକ କାର୍ଯ୍ୟକ୍ରମରେ ମୋତେ ଅଟଳ ବିହାରୀ ବାଜପେୟୀ ମହୋଦୟଙ୍କ ବନ୍ଦନା କରିବା , ତାଙ୍କର ଦୃଷ୍ଟିଭଙ୍ଗୀକୁ ସମ୍ମାନ ଜଣାଇବା ପାଇଁ ସୁଯୋଗ ମିଳିଛି ।


    ଏଠାକୁ ଆସିବା ପୂର୍ବରୁ ମୁଁ ଦିଲ୍ଲୀରେ ଅଟଳ ଜଳ ଯୋଜନାର ଶୁଭାରମ୍ଭ କରିଥିଲି । 6 ହଜାର କୋଟି ଟଙ୍କାରେ ଏହି ଯୋଜନା ଅଧୀନରେ ଉତ୍ତରପ୍ରଦେଶ ସମେତ ଦେଶର 7ଟି ରାଜ୍ୟରେ ଭୂତଳ ଜଳ ସ୍ତରରେ ସୁଧାର ଆଣିବା ପାଇଁ କାର୍ଯ୍ୟ କରାଯିବ ।


    ଏହା ସହିତ ଆଜି ହିଁ ହିମାଚଳକୁ ଲଦାଖ ସହିତ ଯୋଡ଼ୁଥିବା ରୋହତଙ୍ଗ ସୁଡ଼ଙ୍ଗର ନାମ ମଧ୍ୟ ଅଟଳ ସୁଡଙ୍ଗ ନାମରେ ନାମିତ କରାଯାଇଛି ।


    ଏହା ମଧ୍ୟ ଏକ ସଂଯୋଗ ଯେ ଆଜିର ଦିନକୁ ସୁଶାସନ ଦିବସ ଭାବେ ପାଳନ କରାଯାଉଛି , ତ , ଉତ୍ତରପ୍ରଦେଶର ଶାସନ ଯେଉଁ ଭବନରୁ ଚାଲୁଛି , ସେଠାରେ ଅଟଳ ମହୋଦୟଙ୍କର ପ୍ରତିମା ଅନାବରଣ କରାଯାଇଛି । ତାଙ୍କର ଏହି ଭବ୍ୟ ପ୍ରତିମା , ଲୋକଭବନରେ କାର୍ଯ୍ୟ କରୁଥିବା ଲୋକଙ୍କୁ ସୁଶାସନର , ଲୋକ ସେବାର ନିରନ୍ତର ପ୍ରେରଣା ଦେଉଥିବ ।


    ସାଥୀଗଣ , ଏହାବ୍ୟତୀତ ଅଟଳ ମହୋଦୟଙ୍କୁ ସମର୍ପିତ ଅଟଳ ମେଡିକାଲ(ଭେଷଜ) ବିଶ୍ୱବିଦ୍ୟାଳୟର ଶିଳାନ୍ୟାସ କରାଯାଇଛି । ଯେଉଁ ଲକ୍ଷ୍ନୌ ବର୍ଷ ବର୍ଷ ଧରି ଅଟଳ ମହୋଦୟଙ୍କର କର୍ମଭୂମି ଥିଲା , ଅଟଳ ମହୋଦୟଙ୍କର ସଂସଦୀୟ କ୍ଷେତ୍ର ଥିଲା , ସେଠାକୁ ଆସି ଶିକ୍ଷା ସହିତ ଜଡ଼ିତ , ସ୍ୱାସ୍ଥ୍ୟ ସହିତ ଜଡ଼ିତ ସଂସ୍ଥାନର ଶିଳାନ୍ୟାସ କରିବା , ଯାହାକୁ ମଧ୍ୟ ସୁଯୋଗ ମିଳିବ , ତାଙ୍କ ଜୀବନରେ ଏହା ସୌଭାଗ୍ୟର ବିଷୟ ହୋଇ ରହିବ , ମୋ ପାଇଁ ମଧ୍ୟ ଆଜି ଏହା ହେଉଛି ସୌଭାଗ୍ୟର ମୂହୁର୍ତ୍ତ ।


    ଯେତେବେଳେ ଅଟଳ ମହୋଦୟ ଏଠାକାର ସାଂସଦ ଥିଲେ , ସେ ଏଠାରେ ଅନେକ ବିକାଶମୂଳକ ପ୍ରକଳ୍ପ କାର୍ଯ୍ୟ ଆରମ୍ଭ କରାଇଥିଲେ । ରିଙ୍ଗ ରୋଡ଼ କାମ ହେଉ , ପୁରୁଣା ଲକ୍ଷ୍ନୌରେ ଡ୍ରେନେଜ୍ ବ୍ୟବସ୍ଥା ହେଉ , ଏଠାକାର ବିମାନବନ୍ଦରର ଆଧୁନିକୀକରଣ ହେଉ , ବାଲ୍ମିକୀ- ଆମ୍ବେଦକର ଆବାସ ଯୋଜନା ହେଉ , ବାୟୋଟେକ୍ ପାର୍କ ହେଉ , ଲକ୍ଷ୍ନୌକୁ ନୂତନ ପରିଚୟ ଦେଉଥିବା ଶହ ଶହ କାର୍ଯ୍ୟ ଅଟଳ ମହୋଦୟ କରିଛନ୍ତି । ଏବେ ସାଂସଦ ଭାବେ ଶ୍ରୀମାନ ରାଜନାଥ ସିଂହ ମହାଶୟ ଏହି ପରମ୍ପରା ତୁଲାଇ ଚାଲିଛନ୍ତି , ପରିପାଳନ ମଧ୍ୟ କରି ଚାଲିଛନ୍ତି ।


    ସାଥୀଗଣ , ଅଟଳ ମହୋଦୟ କହୁଥିଲେ ଯେ ଜୀବନକୁ ଭାଗ ଭାଗ କରି ଦେଖା ଯାଇ ପାରିବ ନାହିଁ , ତାକୁ ସମଗ୍ରତାର ସହିତ ଦେଖିବାକୁ ହେବ । ଏ କଥା ସରକାରଙ୍କ ପାଇଁ ମଧ୍ୟ ହେଉଛି ସେତିକି ସତ୍ୟ , ଆଉ ସୁଶାସନ ପାଇଁ ମଧ୍ୟ , ଭଲ ଶାସନ ପାଇଁ ମଧ୍ୟ ଏହା ହେଉଛି ଉପଯୁକ୍ତ ମାନଦଣ୍ଡ ।


    ସୁଶାସନ ମଧ୍ୟ ସେତେବେଳ ଯାଏଁ ସମ୍ଭବ ନୁହେଁ , ଯେତେବେଳ ପର୍ଯ୍ୟନ୍ତ ଆମେ ସମସ୍ୟା ଗୁଡ଼ିକୁ ସଂପୂର୍ଣ୍ଣତାର ସହିତ , ସମଗ୍ରତାର ସହିତ ନ ଭାବିବା , ଅବା ତାର ସମାଧାନ ପାଇଁ ପ୍ରୟାସ ନ କରିବା । ମୁଁ ସନ୍ତୁଷ୍ଟ ଯେ ଯୋଗୀ ମହୋଦୟଙ୍କ ସରକାର ମଧ୍ୟ ସମଗ୍ରତାର ଏହି ଚିନ୍ତାଧାରାକୁ ସାକାର କରିବାର ଭରପୂର ପ୍ରୟାସ କରୁଛନ୍ତି ।


    ଅଟଳ ଭେଷଜ ବିଶ୍ୱବିଦ୍ୟାଳୟ ସେହି ଚିନ୍ତାଧାରାକୁ ପରିଲକ୍ଷିତ କରୁଛି । ଏହି ବିଶ୍ୱବିଦ୍ୟାଳୟ ଉତ୍ତରପ୍ରଦେଶରେ ଡାକ୍ତରୀ ଶିକ୍ଷା ଏବଂ ତାହାକୁ ବ୍ୟାପକତା ପ୍ରଦାନ କରିବ , ସଂପୂର୍ଣ୍ଣତା ଦେବ ଏବଂ ପାଠ୍ୟକ୍ରମ ଠାରୁ ନେଇ ପରୀକ୍ଷା ପର୍ଯ୍ୟନ୍ତ ଏଥିରେ ଗୋଟିଏ ସୂତ୍ର ରହିବ , ଗୋଟିଏ ସ୍ୱରୂପ ରହିବ ଆଉ ସ୍ୱାଭାବିକ ଏକାତ୍ମ ଭାବ ରହିବ ।


    ମେଡିକାଲ କଲେଜ ହେଉ , ଡେଣ୍ଟାଲ କଲେଜ ହେଉ , ପାରା ମେଡିକାଲ କଲେଜ ହେଉ , ନର୍ସିଂ ହେଉ , ଚିକିତ୍ସା ସହିତ ଜଡ଼ିତ ପ୍ରତ୍ୟେକ ପାଠ୍ୟକ୍ରମ , ଡିଗ୍ରୀ ହେଉ , ଆପଣ ଏହାର ତତ୍ତ୍ଵାବଧାନରେ ଏହି ବିଶ୍ୱବିଦ୍ୟାଳୟ ଏହି ସମସ୍ତ ବ୍ୟବସ୍ଥାଗୁଡ଼ିକୁ , ପାଠ୍ୟକ୍ରମକୁ ଆଗକୁ ବଢ଼ାଇବେ ।


    ସରକାରୀ ହେଉ , ଅର୍ଦ୍ଧ ସରକାରୀ ହେଉ , ଅବା ଘରୋଇ ମେଡିକାଲ ସଂସ୍ଥାନ , ସମସ୍ତଙ୍କୁ ଅନୁବନ୍ଧନ ଏହି ବିଶ୍ୱବିଦ୍ୟାଳୟରୁ ମିଳିବ । ଏକ ସମାନ ଶିକ୍ଷଣୀୟ ବାର୍ଷିକ କ୍ୟାଲେଣ୍ଡର ଲାଗୁ ହେବ , ପରୀକ୍ଷାଗୁଡ଼ିକ ନିର୍ଦ୍ଧାରିତ ସମୟରେ ହେବ , ପାରଦର୍ଶୀ ଢଙ୍ଗରେ ହେବ । ଏହି ବିଶ୍ୱବିଦ୍ୟାଳୟ ପ୍ରତିଷ୍ଠା ହେବା ଦ୍ୱାରା ଉତ୍ତରପ୍ରଦେଶରେ ଗୁଣାତ୍ମକ ଡାକ୍ତରୀ ଶିକ୍ଷାରେ ମଧ୍ୟ ସଂସ୍କାର ଆସିବ ।


    ସାଥୀଗଣ , ଉତ୍ତରପ୍ରଦେଶ ସହିତ ସମଗ୍ର ଦେଶରେ ସ୍ୱାସ୍ଥ୍ୟ କ୍ଷେତ୍ରର ବିକାଶ ପାଇଁ ଆମର ଦୃଷ୍ଟିଭଙ୍ଗୀ ଏବଂ ମାର୍ଗଦର୍ଶନ ଉଭୟ ପୂର୍ବରୁ ହିଁ ସ୍ପଷ୍ଟ ରହିଛି । ସ୍ୱାସ୍ଥ୍ୟ ସହିତ ଏହା ସହିତ ଜଡ଼ିତ ସୁବିଧାଗୁଡ଼ିକରେ ସଂସ୍କାର ଉପରେ ମଧ୍ୟ ଆମେ ଧ୍ୟାନ କେନ୍ଦ୍ରିତ କରିଛୁ ।


    ସ୍ୱାସ୍ଥ୍ୟ ସେବା କ୍ଷେତ୍ର ପାଇଁ ସରକାରଙ୍କର ରୋଡ୍ ମ୍ୟାପ୍ ହେଉଛି-


    ପ୍ରଥମରେ- ପ୍ରତିଷେଧକ ସ୍ୱାସ୍ଥ୍ୟ ସେବା ଉପରେ ଗୁରୁତ୍ୱ ଦିଆଯାଉ ,


    ଦ୍ୱିତୀୟରେ- ସୁଲଭ ସ୍ୱାସ୍ଥ୍ୟ ସେବା , ଏହାର ଯେତେ ସମ୍ପ୍ରସାରଣ ହେବ , ସେଥିପାଇଁ ପ୍ରୟାସ କରାଯାଉ ,


    ତୃତୀୟରେ- ଯୋଗାଣ କ୍ଷେତ୍ରର ହସ୍ତକ୍ଷେପ , ଅର୍ଥାତ ଏହି କ୍ଷେତ୍ରର ପ୍ରତ୍ୟେକ ଚାହିଦାକୁ ଦେଖି ଯୋଗାଣ ସୁନିଶ୍ଚିତ କରିବା ,


    ଆଉ ଚତୁର୍ଥରେ- ମିଶନ ମୋଡରେ ହସ୍ତକ୍ଷେପ କରିବା ଅର୍ଥାତ ସ୍ୱାସ୍ଥ୍ୟ ସେବା ସହିତ ଜଡ଼ିତ ଯୋଜନାକୁ ମିଶନ ମୋଡରେ ଚଳାଇବା । ଆପଣ ସରକାରଙ୍କର ସମସ୍ତ ଯୋଜନାକୁ ଦେଖିବେ ତ ସେଗୁଡ଼ିକ ଏହି ମାର୍ଗରେ ଚାଲିଛନ୍ତି , ଏହି ରୋଡ୍ ମ୍ୟାପରେ ଆଗକୁ ବଢ଼ୁଛନ୍ତି ।


    ସାଥୀଗଣ , ରୋଗବ୍ୟାଧି ପାଇଁ ହେବାକୁ ଥିବା ଖର୍ଚ୍ଚକୁ ରୋକିବାର ସବୁଠାରୁ ସହଜ ଉପାୟ ହେଲା ଯେ ରୋଗ ହେବାରୁ ରକ୍ଷା ପାଇଯିବା । ଏହା ହେଉଛି ପ୍ରତିଷେଧକ ସ୍ୱାସ୍ଥ୍ୟସେବା । ଆଉ ଏଥିପାଇଁ ଆମେ ଯେତେ ବ୍ୟାପକ ପରିମାଣରେ ଆମେ ଲୋକମାନଙ୍କୁ ସଚେତନ କରିବା , ସଚେତନତା ସୃଷ୍ଟି ହେବ , ଯେତେ ଅଧିକ ପରିମାଣରେ ସାଧାରଣ ମଣିଷ ଏହାକୁ ନେଇ ଗମ୍ଭୀର ରହିବ , ତା ’ ଭିତରେ ସେତିକି ପ୍ରତିରୋଧ ଶକ୍ତି ବୃଦ୍ଧି ପାଇବ , ଶରୀର ସୁସ୍ଥ ରହିବ ।


    ସ୍ୱଚ୍ଛ ଭାରତ- ହେଉଛି ଏକ ପ୍ରକାର ପ୍ରତିଷେଧକ ସ୍ୱାସ୍ଥ୍ୟସେବା ଅଭିଯାନ । ଯୋଗ ମଧ୍ୟ ପ୍ରତିଷେଧକ ସ୍ୱାସ୍ଥ୍ୟସେବା ପାଇଁ ଶୂନ ଖର୍ଚ୍ଚର ସ୍ୱାସ୍ଥ୍ୟସେବା ।


    ଉଜ୍ଜ୍ୱଳା ଯୋଜନାରେ ମାଆମାନଙ୍କୁ ଧୂଆଁରୁ ମୁକ୍ତି ଦେବା ମଧ୍ୟ ହେଉଛି ପ୍ରତିଷେଧକ ସ୍ୱାସ୍ଥ୍ୟସେବାର କାର୍ଯ୍ୟ , ତ , ଅନ୍ୟ ପକ୍ଷରେ ଦେଶର ନାଗରିକଙ୍କୁ ଫିଟ୍ ଇଣ୍ଡିଆ ଅଭିଯାନର ଅଂଶ ଭାବେ ଗ୍ରହଣ କରି ସେମାନଙ୍କୁ ଫିଟ୍ ରହିବା ପାଇଁ ପ୍ରେରଣା ଦେବା , ଏହା ସହିତ ଆୟୁର୍ବେଦକୁ ପ୍ରୋତ୍ସାହନ ଦେବା , କାରଣ ଆଜିକାଲି ସମଗ୍ର ବା ବୌଦ୍ଧିକ ସ୍ୱାସ୍ଥ୍ୟସେବାର ଚାହିଦା ବଢ଼ି ଚାଲିଛି ।


    ପ୍ରତ୍ୟେକ ଲୋକ ପାର୍ଶ୍ଵପ୍ରତିକ୍ରିୟାରୁ ରକ୍ଷା ପାଇବା ପାଇଁ ଚାହୁଁଛନ୍ତି ଆଉ ସେଥିରେ ଆୟୁଷ , ଆୟୁର୍ବେଦ , ଏହା ବହୁତ ବଡ଼ ଭୂମିକା ତୁଲାଇ ପାରିବେ । ଏଭଳି ପ୍ରତ୍ୟେକ ପ୍ରାରମ୍ଭିକ କାର୍ଯ୍ୟ ରୋଗଗୁଡ଼ିକରୁ ରକ୍ଷା ପାଇବା ପାଇଁ ନିଜର ପ୍ରମୁଖ ଯୋଗଦାନ ଦେଉଛନ୍ତି । ପ୍ରତିଷେଧକ ସ୍ୱାସ୍ଥ୍ୟ ସୁରକ୍ଷା ପାଇଁ ଆମେ ଯେତିକି ଗୁରୁତ୍ୱାରୋପ କରିବା , ସ୍ୱାସ୍ଥ୍ୟ କ୍ଷେତ୍ର ପାଇଁ ଆମର ଚିନ୍ତା ସେତିକି ହିଁ କମ୍ ହୋଇ ଚାଲିବ । ଏହା ଫଳରେ ଗୋଟିଏ ପଟେ ଯେଉଁଠି ସଂକ୍ରାମକ ରୋଗରୁ ରକ୍ଷା ପାଇବାରେ ସହାୟତା ମିଳୁଛି ସେଠି ଅନ୍ୟପଟେ ଜୀବନଶୈଳୀ କାରଣରୁ ଯେଉଁ ସବୁ ରୋଗ ହୋଇଥାଏ ସେହି ରୋଗଗୁଡ଼ିକୁ ଦୂର କରିବାରେ ମଧ୍ୟ ଏହା ଫଳପ୍ରଦ ପ୍ରମାଣିତ ହେଉଛି ।


    ସାଥୀଗଣ , ପ୍ରତିଷେଧକ ସ୍ୱାସ୍ଥ୍ୟ ସୁରକ୍ଷାର ହିଁ ହେଉଛି ଗୋଟିଏ ଶୃଙ୍ଖଳ- ଦେଶର ଗ୍ରାମାଂଚଳରେ 1.25 ଲକ୍ଷରୁ ଅଧିକ ଆରୋଗ୍ୟ କେନ୍ଦ୍ର ନିର୍ମାଣ । ଏହି କେନ୍ଦ୍ରଗୁଡ଼ିକ ପ୍ରାରମ୍ଭିକ ଲକ୍ଷଣଗୁଡ଼ିକୁ ଧରି , ଆରମ୍ଭରୁ ହିଁ ସେଗୁଡ଼ିକର ଚିକିତ୍ସା ଓ ସାହାଯ୍ୟକାରୀ ପ୍ରମାଣିତ ହେବ । ଏହିଭଳି ଭାବେ ସରକାରଙ୍କର ବିଶେଷ ଗୁରୁତ୍ୱ ପ୍ରତିଷେଧକ କାର୍ଯ୍ୟକ୍ରମର ସମ୍ପ୍ରସାରଣ ଉପରେ ମଧ୍ୟ ରହୁଛି । ଆମେ ଏହା ସହିତ ନୂତନ ଟିକାକୁ ଯୋଡ଼ିବା , ଦୂରଦୂରାନ୍ତ ଅଞ୍ଚଳରେ ମଧ୍ୟ ଟିକାକରଣ ଅଭିଯାନ ପହଞ୍ଚାଇବାରେ ସଫଳତା ପାଇଛୁ ।


    ଏଇ ନିକଟରେ ମୁଁ କାନପୁରରେ ଏହାର ଶୁଭାରମ୍ଭ କରିଥିଲି , ପଶୁଙ୍କ ଆରୋଗ୍ୟ ହେବାଠାରୁ ଆରମ୍ଭ କରି , ପାଦ ଏବଂ ମୁଖଜନିତ ରୋଗଭଳି । ପଶୁଙ୍କ ଆରୋଗ୍ୟ ମଧ୍ୟ ମଣିଷଙ୍କ ପାଇଁ ପ୍ରତିଷେଧକ ସ୍ୱାସ୍ଥ୍ୟସେବା ପାଇଁ କାର୍ଯ୍ୟରେ ଆସୁଛି । ଯଦି ପଶୁ ଅସୁସ୍ଥ ନୁହଁନ୍ତି ତ ରୋଗ ବ୍ୟାପିବାର ସେମାନେ ମାଧ୍ୟମ ହେବେ ନାହିଁ । ଅର୍ଥାତ ଏକପ୍ରକାରେ ସାମଗ୍ରିକ ଆଭିମୁଖ୍ୟକୁ ଆମେ ଆବଶ୍ୟକତା ଅନୁସାରେ ଗୁରୁତ୍ୱ ଦେଇ ଆଗକୁ ବଢ଼ାଇବାର ଅଛି ।


    ସାଥୀଗଣ , ସ୍ୱାସ୍ଥ୍ୟ ସୁରକ୍ଷାର ଅନେକ ପ୍ରକାରର ପଦକ୍ଷେପ , ଅର୍ଥାତ ସୁଲଭତାକୁ ପ୍ରୋତ୍ସାହନ ଦେବା ପାଇଁ , ଏଥିପାଇଁ ମଧ୍ୟ ସରକାରଙ୍କ ଦ୍ୱାରା ବହୁତ ଗୁଡ଼ିଏ ଐତିହାସିକ ପଦକ୍ଷେପ ନିଆଯାଇଛି ।


    ଆୟୁଷ୍ମାନ ଭାରତ ଯୋଗୁଁ ଦେଶର ପ୍ରାୟ 70ଲକ୍ଷ ଗରିବ ରୋଗୀଙ୍କର ମାଗଣାରେ ଚିକିତ୍ସା ହୋଇ ସାରିଛି । ଏହି ଆୟୁଷ୍ମାନ ଭାରତ ଯୋଜନା ହେଉଛି ବିଶ୍ୱର ସବୁଠାରୁ ବଡ଼ ଯୋଜନା । ଆମେରିକା , କାନାଡ଼ା , ଏବଂ ମେକ୍ସିକୋର ମୋଟ ଜନସଂଖ୍ୟା ଠାରୁ ଅଧିକ ଭାରତରେ ଆୟୁଷ୍ମାନ ଯୋଜନାର ହିତାଧିକାରୀ ଅଛନ୍ତି । ଅତି କମ୍ ସମୟରେ 70 ଲକ୍ଷ ଲୋକ ଏହାର ଲାଭ ପାଇ ପାରିଛନ୍ତି । ଏହି ଲୋକମାନଙ୍କ ମଧ୍ୟରୁ ଅଧିକାଂଶ କେବଳ ମୃତ୍ୟୁକୁ ଅପେକ୍ଷା କରି ରହିଥିଲେ , ଯେତେ ଶୀଘ୍ର ମୃତ୍ୟୁ ଆସିଯିବ , ସେତେ ଭଲ ହେବ । ଯେତେ ଦିନ ଯାଏ କଷ୍ଟ ସହି ପାରିବେ , ରୋଗ ସହି ପାରିବେ , ସହି ଚାଲିଥିବେ , କିନ୍ତୁ ପିଲାମାନଙ୍କୁ ଋଣରେ ବୁଡ଼ାଇ ସ୍ୱାସ୍ଥ୍ୟ ପାଇଁ କିଛି କରିବାର ନାହିଁ , ଅପରେସନ କରିବାର ନାହିଁ । ହୃଦରୋଗର ଚିକିତ୍ସା କରିବାର ନାହିଁ , କର୍କଟ ରୋଗର ଚିକିତ୍ସା କରିବାର ନାହିଁ , ସବୁକିଛି ଆଶା ଛାଡ଼ି ଦେଇଥିଲେ ।


    କିନ୍ତୁ ଆୟୁଷ୍ମାନ ଭାରତ ଯୋଜନା ଆସିବା ପରେ ସେମାନଙ୍କୁ ଏକ ନୂତନ ଜୀବନ , ନୂତନ ବିଶ୍ୱାସ , ନୂତନ ଉତ୍ସାହ ମିଳିଗଲା ଆଉ ଗୋଟିଏ ଟଙ୍କା ଖର୍ଚ୍ଚ ନ କରି 70 ଲକ୍ଷ ଲୋକଙ୍କର ଉପଚାର ହୋଇଗଲା । ଆଉ ମୁଁ ଖୁସି ଯେ ଉତ୍ତରପ୍ରଦେଶ ଏହି ଯୋଜନାକୁ ଆଗକୁ ନେବାରେ ବହୁତ ସକ୍ରିୟତା ଦେଖାଇଛି । କେବଳ ଉତ୍ତର ପ୍ରଦେଶରେ ପ୍ରାୟ 11 ଲକ୍ଷ ଏଭଳି ଲୋକଙ୍କୁ ଏହାର ଲାଭ ମିଳିଛି , 11 ଲକ୍ଷ ଲୋକ !


    ସେହିଭଳି ଜନଔଷଧୀ ଯୋଜନା- ଏଥିରେ ଶସ୍ତାରେ ଔଷଧ ମିଳୁଛି । ଅର୍ଥାତ ଯେଉଁ ଔଷଧ ଆପଣ ବଜାରକୁ ଯାଇ 100 ଟଙ୍କା ଦେଇ କିଣୁଥିଲେ , ଜନ ଔଷଧୀ କେନ୍ଦ୍ରରେ ତାହା 30-40 ଟଙ୍କାରେ ମିଳି ଯାଉଛି । ଯେଉଁମାନଙ୍କୁ ଦୀର୍ଘ ଦିନ ଧରି ଔଷଧ ଖାଇବାକୁ ପଡ଼ୁଛି , ସେମାନଙ୍କର ମାସକୁ 800 , 1000 , 1200 , 1500 ଟଙ୍କାର ବିଲ୍ ସଂଚୟ ହେଉଛି । ଅର୍ଥାତ ସମଗ୍ର ଦେଶରେ ଏହି ଜନ ଔଷଧୀ କେନ୍ଦ୍ର ବହୁତ ଲୋକପ୍ରିୟ ହେବାରେ ଲାଗିଛି ଆଉ ଲୋକ ଜନ ଔଷଧୀ କେନ୍ଦ୍ରର ଔଷଧକୁ ମଧ୍ୟ ପସନ୍ଦ କରୁଛନ୍ତି । ସେହିପରି ଷ୍ଟେଂଟ ଏବଂ ନି-କ୍ୟାପର ମୂଲ୍ୟ ମଧ୍ୟ ବହୁତ କମ କରାଯାଇଛି ।


    ସାଥୀଗଣ , ଯେଭଳି- ଗରିବରୁ ଗରିବଙ୍କୁ ସ୍ୱାସ୍ଥ୍ୟସେବା ଉପଲବ୍ଧ କରାଯାଉଛି , ଠିକ୍ ସେହିଭଳି ସ୍ୱାସ୍ଥ୍ୟ ସେବାର ଚାହିଦା ମଧ୍ୟ ବୃଦ୍ଧି ପାଉଛି । ଚାହିଦା ବୃଦ୍ଧି ପାଉଛି ତ ନୂଆ ନୂଆ ଡାକ୍ତରଖାନା , କ୍ଲିନିକ୍ , ନର୍ସିଂହୋମ୍ ଖୋଲିବାର ପଥ ଉନ୍ମୁକ୍ତ ହେଉଛି ।


    ଗତ 5 ବର୍ଷ ମଧ୍ୟରେ ରେକର୍ଡ ସଂଖ୍ୟାରେ ମେଡିକାଲ ସିଟ୍ ବୃଦ୍ଧି କରାଯାଇଛି । ଚଳିତ ବର୍ଷ ସମଗ୍ର ଦେଶରେ 75 ଟି ନୂତନ ମେଡିକାଲ କଲେଜକୁ ମଞ୍ଜୁରି ଦେବା ପାଇଁ ନିଷ୍ପତ୍ତି ନିଆଯାଇଛି । ଏକପ୍ରକାରେ ପ୍ରତ୍ୟେକ 3ଟି ଲୋକସଭା କ୍ଷେତ୍ରରେ ଗୋଟିଏ ମେଡିକାଲ କଲେଜ ଖୋଲିବାର ଆମର ଦୃଷ୍ଟିକୋଣକୁ ଆଗକୁ ନେବାରେ ଏକ ସଫଳ ପ୍ରୟାସ ହୋଇଛି । ଆଉ ଏହାର ବହୁତ ବଡ଼ ଲାଭ ମଧ୍ୟ ଉତ୍ତର ପ୍ରଦେଶକୁ ମିଳିଛି । ବିଗତ 2-3 ବର୍ଷରେ ହିଁ ଉତ୍ତର ପ୍ରଦେଶରେ 2 ଡଜନରୁ ଅଧିକ ମେଡିକାଲ କଲେଜକୁ ଅନୁମୋଦନ କରାଯାଇଛି । ଅଧିକାଂଶର ନିର୍ମାଣ କାର୍ଯ୍ୟ ଆରମ୍ଭ ହୋଇ ଯାଇଛି ଅବା ପୁଣି ନିର୍ମାଣ ପ୍ରକ୍ରିୟାରେ ରହିଛି ।


    ସାଥୀଗଣ , ସରକାରଙ୍କ ପକ୍ଷରୁ ମହିଳାମାନଙ୍କର ଏବଂ ପିଲାମାନଙ୍କର ସ୍ୱାସ୍ଥ୍ୟକୁ ଉନ୍ନତ କରିବା ପାଇଁ ମିଶନ ମୋଡରେ ରାଷ୍ଟ୍ରୀୟ ପୋଷଣ ଅଭିଯାନ ସମେତ ଅନେକ ନୂତନ କାର୍ଯ୍ୟକ୍ରମ ଚାଲୁ କରାଯାଇଛି । ଯକ୍ଷ୍ମାକୁ ଭାରତରୁ 2025 ସୁଦ୍ଧା ସଂପୂର୍ଣ୍ଣ ମୂଳୋତ୍ପାଟନ କରିବା ପାଇଁ ଜାତୀୟ ଅଭିଯାନ ଚାଲୁ ରହିଛି । ଦେଶର ଲୋକମାନଙ୍କର ସ୍ୱାସ୍ଥ୍ୟରେ ଉନ୍ନତି ଆଣିବା ପାଇଁ , ରୋଗ ଜନିତ ହେଉଥିବା ସେମାନଙ୍କର ଖର୍ଚ୍ଚକୁ ହ୍ରାସ କରିବା ପାଇଁ ଏହି ଚାରୋଟି ପ୍ରମୁଖ ପଦକ୍ଷେପ ବହୁତ ଗୁରୁତ୍ୱପୂର୍ଣ୍ଣ ଭୂମିକା ତୁଲାଉଛି ।


    ସାଥୀଗଣ , ଜନ ସ୍ୱାସ୍ଥ୍ୟ କ୍ଷେତ୍ରରେ ଚାଲିଥିବା ଏହି ଅଭୂତପୂର୍ବ କାର୍ଯ୍ୟର ଲାଭ ୟୁପିରେ ମଧ୍ୟ ଦେଖିବାକୁ ମିଳୁଛି । ଚଳିତ ବର୍ଷ ଏନସେଫାଲାଇଟିସ୍ ଏହି ମାମଲାରେ ଯୋଗୀ ମହାଶୟ ଏବଂ ତାଙ୍କ ଟିମ୍ ସମଗ୍ର ଉତ୍ତର ପ୍ରଦେଶର ଜନତା ବହୁତ ପ୍ରଶଂସନୀୟ କାର୍ଯ୍ୟ କରିଛନ୍ତି । ଆଉ ଏଥିପାଇଁ ଆପଣ ସମସ୍ତେ ହେଉଛନ୍ତି ଅଭିନନ୍ଦନର ଅଧିକାରୀ । ଅନ୍ତରାଷ୍ଟ୍ରୀୟ ସଂଗଠନଗୁଡ଼ିକ ମଧ୍ୟ , ଦୁନିଆର ମାନ୍ୟତାପ୍ରାପ୍ତ ପ୍ରତିଷ୍ଠାନ ମଧ୍ୟ ଉତ୍ତର ପ୍ରଦେଶର ଏହି ସଫଳତାକୁ ପ୍ରଶଂସା କରିଛି , ତାକୁ ପ୍ରଶଂସା କରିଛି ।


    ସ୍ୱଚ୍ଛତା ଏବଂ ସ୍ୱାସ୍ଥ୍ୟସୁବିଧାଗୁଡ଼ିକୁ ଗାଁ ଗାଁ ପର୍ଯ୍ୟନ୍ତ ଉପଲବ୍ଧ କରାଇବାର ଯେଉଁ ଅଭିଯାନ ଏଠାକାର ସରକାର ଚଳାଇଛନ୍ତି , ତାହା ଉତ୍ତରପ୍ରଦେଶର ଲୋକଙ୍କ ଜୀବନକୁ ସହଜ କରିବା ଦିଗରେ ହେଉଛି ଏକ ବଡ଼ ପଦକ୍ଷେପ ।


    ଏବେ ଆମର ମଧ୍ୟ ପ୍ରୟାସ ହେବା ଦରକାର ଯେ ରାଷ୍ଟ୍ରୀୟ ପୋଷଣ ମିଶନ ଏବଂ ମିଶନ ଇନ୍ଦ୍ରଧନୁଷର କାର୍ଯ୍ୟକୁ ଆମେ ଆହୁରି ଦ୍ରୁତ କରିବା , ଫଳରେ , ଆଗାମୀ ସମୟରେ ଉତ୍ତର ପ୍ରଦେଶର ପ୍ରତ୍ୟେକ ପିଲା ସୁରକ୍ଷିତ ରହିବେ , ପ୍ରତ୍ୟେକ ନାଗରିକ ସୁସ୍ଥ ରହିବେ ।


    ସାଥୀଗଣ , ଆଜି ସୁଶାସନ ଦିବସ ଅବସରରେ , ଏଭଳି ସମୟରେ ଯେତେବେଳେ ଆମେ ନବବର୍ଷ ଏବଂ ନବ ଦଶକରେ ପ୍ରବେଶ କରିବାକୁ ଯାଉଛେ , ସେତେବେଳେ ଆମେ ଅଟଳ ମହାଶୟଙ୍କର ଆଉ ଏକ କଥାକୁ ଅବଶ୍ୟ ମନେ ରଖିବା ଉଚିତ । ଅଟଳ ମହାଶୟ କହୁଥିଲେ କି , ପ୍ରତ୍ୟେକ ପିଢି ଭାରତର ପ୍ରଗତିରେ ଯୋଗଦାନର ମୂଲ୍ୟାଙ୍କନ ଦୁଇଟି ଆଧାରରେ ହେବ । ଆଉ ଏହି ଦୁଇଟି ମାନଦଣ୍ଡ ପ୍ରତ୍ୟେକ ନାଗରିକଙ୍କ ପାଇଁ ରହିବ । ଆମେ ଯେ କୌଣସି କାର୍ଯ୍ୟ କରିବା , ଦୁଇଟି ଯାକ ମାନଦଣ୍ଡ ଆମ ଆଗରେ ରଖି କରିବା । ଅଟଳ ମହାଶୟ ଆମକୁ ଯେଉଁ ପଥ ଦେଖାଇଛନ୍ତି , ସେହି ଦୁଇଟି ମଧ୍ୟରୁ ପ୍ରଥମଟି ହେଉଛି ଆମକୁ ଯେଉଁ ପରମ୍ପରା ମିଳିଛି , କେତେ ସମସ୍ୟାଗୁଡ଼ିକୁ ଆମେ ସମାଧାନ କରିଛେ ? ଏହା ହେଉଛି ପ୍ରଥମ ମାନଦଣ୍ଡ । ପରମ୍ପରାରେ ସମସ୍ୟାଗୁଡ଼ିକ ଆସିଥାଏ , କିନ୍ତୁ ଆମକୁ ଯେଉଁ ପରମ୍ପରା ମିଳିଛି , ତାହା କେତେ ସମସ୍ୟାଗୁଡ଼ିକୁ ସମାଧାନ କରିଛି । ଆଉ ଅନ୍ୟଟି ହେଉଛି , ରାଷ୍ଟ୍ରର ଭବିଷ୍ୟତ ବିକାଶ ପାଇଁ ଆମେ ନିଜ ପ୍ରୟାସରେ , ନିଜ ପଦକ୍ଷେପରେ କେତେ ସୁଦୃଢ଼ ମୂଳଦୁଆ ରଖିଛେ ।


    ସାଥୀଗଣ , ଏହି ଦୁଇଟି ପ୍ରଶ୍ନର ଉତ୍ତରରେ ଆଜି ଆମେ କହିପାରିବା କି 2020ରେ ଭାରତ ଅଭୂତପୂର୍ବ ଉପଲବ୍ଧିଗୁଡ଼ିକ ସହିତ ପ୍ରବେଶ କରୁଛି । ଆମକୁ ପରମ୍ପରା ଆଧାରରେ ଯାହା ମଧ୍ୟ ସାମାଜିକ , ଆର୍ଥିକ ଏବଂ ରାଜନୈତିକ ସମସ୍ୟା ଏବଂ ଆହ୍ୱାନ ମିଳିଛି , ତାହାର ସମାଧାନ ପାଇଁ ଆମେ ନିରନ୍ତର ପ୍ରୟାସ କରୁଛୁ ।


    370 ଧାରା , କେତେ ବଡ଼ ପୁରୁଣା ବ୍ୟାଧି ଥିଲା , କେତେ ଜଟିଳ ଲାଗୁଥିଲା , ଆମକୁ ପାରମ୍ପରିକ ଭାବେ ମିଳିଥିଲା , କିନ୍ତୁ ଆମର ଦାୟିତ୍ୱ ଥିଲା କି ଆମେ ଏଭଳି କଠିନରୁ କଠିନ ଆହ୍ୱାନକୁ ସମାଧାନ କରିବାରେ ଭରପୂର ପ୍ରୟାସ କଲେ ଆଉ ହେଲା , ସହଜରେ ହୋଇଗଲା । ସମସ୍ତଙ୍କ ଧାରଣା ଖଣ୍ଡ ବିଖଣ୍ଡିତ ହୋଇଗଲା ।


    ରାମ ଜନ୍ମଭୂମିର ଏତେ ପୁରାତନ ମାମଲା , ଶାନ୍ତିପୂର୍ଣ୍ଣ ସମାଧାନ- ଭାରତ ସ୍ୱାଧୀନ ହେଲା , ବିଭାଜିତ ହେଲା , ସେତେବେଳେ ଠାରୁ ନେଇ ଲକ୍ଷ ଲକ୍ଷ ଗରିବ- ସେମାନଙ୍କ ମଧ୍ୟରୁ ଅଧିକାଂଶ ହେଉଛନ୍ତି ଦଳିତ , ବଞ୍ଚିତ ଏବଂ ଶୋଷିତ । ନିଜ ଧର୍ମକୁ ରକ୍ଷା କରିବାକୁ ଯାଇ , ପିନ୍ଧିଥିବା ଲୁଗାକୁ ଧରି ନିଜ ଝିଅମାନଙ୍କର ଇଜ୍ଜତ ବଞ୍ଚାଇବା ପାଇଁ ଯେଉଁ ଲୋକମାନେ ପାକିସ୍ତାନ , ବାଂଲାଦେଶ , ଆଫଗାନିସ୍ତାନରୁ ଆସି ଭାରତର ଶରଣ ନେବାକୁ ବାଧ୍ୟ ହୋଇଥିଲେ , ଏଭଳି ଶରଣାର୍ଥୀଙ୍କୁ ନାଗରିକତାର ଗାରିମା ଦେବାର ପଥ , ଏଭଳି ଅନେକ ସମସ୍ୟାର ସମାଧାନ ଦେଶର 130 କୋଟି ଭାରତବାସୀ ବାହାର କରିଛନ୍ତି ।


    ଏହି ଆତ୍ମବିଶ୍ୱାସରେ ଭରପୁର ହିନ୍ଦୁସ୍ତାନ 2020ରେ ପ୍ରବେଶ କରୁଛି , ଏକ ନୂତନ ଦଶକରେ ପାଦ ରଖୁଛି । ଆଉ ଏବେ ମଧ୍ୟ ଯାହା କିଛି ବାକି ଅଛି , ତାହାର ସାମଧାନ ପାଇଁ ମଧ୍ୟ ସମ୍ପୂର୍ଣ୍ଣ ସାମର୍ଥ୍ୟର ସହିତ , ପ୍ରତ୍ୟେକ ଭାରତବାସୀ ପ୍ରୟାସ କରୁଛନ୍ତି । ପ୍ରତ୍ୟେକ ଗରିବଙ୍କୁ ଘର ଦେବା ହେଉ , ପ୍ରତ୍ୟେକ ଘରେ ପାଣି ପହଞ୍ଚାଇବାର ହେଉ । କେତେ ବଡ଼ ଆହ୍ୱାନ ହେଉ , ଆମେ ଆହ୍ୱାନର ମୁକାବିଲା କରିବାର ସ୍ୱଭାବକୁ ନେଇ ବାହାରି ପଡିଛୁ ।


    ସାଥୀଗଣ , 2014ରୁ ନେଇ 2019 ପର୍ଯ୍ୟନ୍ତ ସମୟ ମଧ୍ୟରେ ଆମେ ଆହ୍ୱାନର ମୁକାବିଲା କରିବାର ସୁଯୋଗକୁ ମଧ୍ୟ ହାତଛଡା କରିନାହୁଁ । 2014ରେ ଦେଶର ଅଧାରୁ ଅଧିକ ଜନସଂଖ୍ୟା ପାଖରେ ଶୌଚାଳୟ ନ ଥିଲା , ଏବେ ଶୌଚାଳୟ ପହଞ୍ଚି ସାରିଛି ।


    କୋଟି କୋଟି ଗରିବ ପରିବାର , ଆମର ମାଆ ଭଉଣୀମାନେ , ରୋଷେଇ ଘରେ ଧୂଆଁ ସହିତ ଜୀବନ କାଟୁଥିଲେ , ଏବେ ଏବେ ପ୍ରତ୍ୟେକ ଘର ପର୍ଯ୍ୟନ୍ତ ଗ୍ୟାସ ପହଞ୍ଚି ଯାଉଛି ।


    ହଜାର ହଜାର ଗାଁ , ହଜାର ହଜାର ପରିବାର ଅନ୍ଧକାରରେ ଜିଇଁବା ପାଇଁ ବାଧ୍ୟ ହେଉଥିଲେ , ଏବେ ସେମାନଙ୍କ ଘରେ ବିଜୁଳି ପହଞ୍ଚୁଛି ।


    ଆଧାରୁ ଅଧିକ ଲୋକ ବ୍ୟାଙ୍କଠାରୁ ଦୂରରେ ଥିଲେ , ସେମାନଙ୍କ ପାଇଁ ଏବେ ବ୍ୟାଙ୍କର ଦରଜା ଖୋଲା ଅଛି ।


    କୋଟି କୋଟି ଗରିବ ପରିବାରଙ୍କ ପାଖରେ ନିଜର ଘର ନ ଥିଲା , ପ୍ରାୟ 2 କୋଟି ଗରିବ ପରିବାରଙ୍କର ଘର ନିର୍ମାଣ ହୋଇସାରିଛି । 2022 ପର୍ଯ୍ୟନ୍ତ ପ୍ରତ୍ୟେକ ଗରିବ , ଯେଉଁମାନଙ୍କ ଘର ନାହିଁ , ସେମାନଙ୍କୁ ନିଜର ପକ୍କା ଘର ଦେବାର କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି ।


    ଗାଁ ଗାଁକୁ ସଡ଼କ ସହିତ ଯୋଡିବାର କାର୍ଯ୍ୟ , ରେଳ ଯୋଗାଯୋଗ ପହଞ୍ଚାଇବାର କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି । ଆଉ 2024 ସୁଦ୍ଧା ପ୍ରତ୍ୟେକ ଘରେ ଜଳ ପହଞ୍ଚାଇବାର ସଂକଳ୍ପକୁ ସିଦ୍ଧ କରିବା ପାଇଁ ମଧ୍ୟ ଆମେ ସମ୍ପୂର୍ଣ୍ଣ ତତ୍ପରତାର ସହିତ ଏକାଠି ହୋଇଛୁ ।


    ଏହି ସମାଧାନ ନିଉ ଇଣ୍ଡିଆର ପ୍ରଗତି ପାଇଁ ଦୃଢ ମୂଳଦୁଆ ପ୍ରସ୍ତୁତ କରୁଛି ।


    ଏହି ଦୃଢ ମୂଳଦୁଆ ଆଧାରରେ ଆମେ 5 ଟ୍ରିଲିୟନ ଡଲାର ଅର୍ଥବ୍ୟବସ୍ଥାର ସଂକଳ୍ପକୁ ସିଦ୍ଧ କରିବା ପାଇଁ ଅକ୍ଳାନ୍ତ ପରିଶ୍ରମ କରି ଦେଶକୁ ସାଙ୍ଗରେ ନେଇ ଆଗକୁ ବଢ଼ୁଛୁ , ଫଳରେ କୋଟି କୋଟି ଭାରତବାସୀଙ୍କ ଜୀବନସ୍ତର ଉପରକୁ ଉଠୁ , ଗରିବରୁ ଅତି ଗରିବ ଲୋକଙ୍କୁ ମଧ୍ୟ ଗାରିମା ଓ ସମ୍ମାନ ମିଳୁ ।


    ସାଥୀଗଣ , ଏହା ହିଁ ସୁଶାସନ , ଏହା ହିଁ ହେଉଛି ସ୍ୱରାଜ୍ୟ , ଯାହାର କଳ୍ପନା ଅଟଳ ବିହାରୀ ବାଜପେୟୀ ମହାଶୟ ଏବଂ ମହାମନା ମାଲବ୍ୟ ମହାଶୟଙ୍କ ସହିତ ସମସ୍ତ ରାଷ୍ଟ୍ର ନିର୍ମାତାମାନେ କରିଥିଲେ ।


    ଆମ ସରକାର ପାଇଁ ସୁଶାସନର ଅର୍ଥ ହେଉଛି-


    ଶୁଣାଣି , ସମସ୍ତଙ୍କ କଥାର ହେଉ ,


    ସୁବିଧା , ପ୍ରତ୍ୟେକ ନାଗରିକଙ୍କ ପାଖରେ ପହଞ୍ଚୁ ।


    ସୁଅବସର , ପ୍ରତ୍ୟେକ ଭାରତୀୟଙ୍କୁ ମିଳୁ ।


    ସୁରକ୍ଷା , ପ୍ରତ୍ୟେକ ଦେଶବାସୀ ଅନୁଭବ କରନ୍ତୁ ।


    ଆଉ ସୁଲଭତା , ସରକାରଙ୍କର ପ୍ରତ୍ୟେକ ଶାସନକଳକୁ ସୁନିଶ୍ଚିତ କରିବାକୁ ହେବ ।


    ଆମ ପାଇଁ ସୁଶାସନର ଗୋଟିଏ ମାତ୍ର ମନ୍ତ୍ର ହେଉଛି , ସମସ୍ତଙ୍କ ସହିତ , ସମସ୍ତଙ୍କର ବିକାଶ ଏବଂ ସମସ୍ତଙ୍କର ବିଶ୍ୱାସ ।


    ଏହି ଭାବ ଆଉ ସ୍ୱଭାବ ସହିତ ଆମେସବୁ ଏକାଠି ହୋଇଛୁ ।


    ସାଥୀଗଣ , ଆମର ଏହି ନିରନ୍ତର ପ୍ରୟାସ ରହିଛି ଯେ ସରକାରଙ୍କ ଠାରୁ କ୍ଷମତାର ସୁଖକୁ ଅଲଗା କରି ସେବା ସଂସ୍କାର ଯୋଡି ଦିଆଯାଉ । ଏହା ସେତେବେଳେ ସମ୍ଭବ ହେବ , ଯେତେବେଳେ ସାଧାରଣ ମଣିଷ ଜୀବନରେ ସରକାରଙ୍କ ଦଖଲ ଯେତେ କମ୍ ହେବ , କମ୍ କରିବାର ପ୍ରୟାସ କରିବା ଉଚିତ ।


    ଆମର ପ୍ରୟାସ ହେଉଛି ଯେ ସରକାର , ଅଟକାଇବା ବଦଳରେ , ଦ୍ୱନ୍ଦ୍ୱ ବଦଳରେ , ସମାଧାନ କରିବାର ମାଧ୍ୟମ ପାଲଟନ୍ତୁ । ଆପଣ ଯଦି ଏହି ସରକାରର ମୂଲ୍ୟାଙ୍କନ କରିବେ , ତ , ପ୍ରତିଟି ପଦକ୍ଷେପରେ ଏହି ପ୍ରୟାସକୁ ଆପଣ ଅନୁଭବ କରିବେ ।


    ଏବେ ଦେଶ ଦସ୍ତାବିଜ ପ୍ରାମାଣିକତା ସତ୍ୟପାଠ ଧାରାରୁ ବାହାରକୁ ବାହାରି ଯାଇଛି । ଆପଣ ନିଜେ ନିଜକୁ ପ୍ରମାଣିତ କରିଦେଲେ , ନିଜେ ଦାୟିତ୍ୱ ନେଲେ , ଏହା ହେଉଛି ସରକାରଙ୍କ ପାଇଁ ବହୁତ କିଛି ।


    ଆଜି ଅଧିକାଂଶ ସରକାରୀ ସେବାକୁ ଅନ୍ଲାଇନ୍ କରି ଦିଆଯାଇଛି , ଡିଜିଟାଲ କରି ଦିଆଯାଇଛି । ଜନ୍ମ ପ୍ରମାଣପତ୍ର ଠାରୁ ନେଇ ପେନସନ ପାଇଁ ଆବଶ୍ୟକ ଜୀବନ ପ୍ରମାଣପତ୍ର ପର୍ଯ୍ୟନ୍ତ , ଅଧିକାଂଶ ସେବାଗୁଡିକ ଅନଲାଇନରେ ଉପଲବ୍ଧ ହେଉଛି । ପୂର୍ବରୁ ଯେଉଁଠାରେ କାଗଜ , ଦସ୍ତାବିଜ ଏବଂ ସରକାରୀ ଅଫିସ ବୁଲି ବୁଲି ଜଣେ ସାଧାରଣ ବ୍ୟକ୍ତି ଫଶି ରହୁଥିଲା , ଏବେ ଜୀବନ ବହୁତ ସହଜ ଓ ସରଳ ହେଉଛି ।


    ସାଥୀଗଣ , ଆମେ ସୁଶାସନର ସେହି ସମୟ ଆଡକୁ ବଢୁଛେ , ଯେଉଁଠି ଜନତାଙ୍କୁ ଆବେଦନର ଆବଶ୍ୟକତା ନ ହେଉ ବରଂ ସରକାର ସେମାନଙ୍କ ଘରକୁ ଯାଇ ନିବେଦନ କରିବେ ଯେ କାହିଁ କେଉଁଠି କିଛି ସମସ୍ୟା ତ ନାହିଁ । ଆପଣ ଦେଖିବେ କି ଜନହିତର ଯେତେ ମଧ୍ୟ ଯୋଜନା ଆଜି ଚାଲୁଛି , ସେଥିରେ ହିତାଧିକାରୀଙ୍କ ଚୟନଠାରୁ ନେଇ ସେମାନଙ୍କ ପାଖରେ ସୁଫଳ ପହଞ୍ଚାଇବା ପାଇଁ ଟେକ୍ନୋଲୋଜିର , ବିଜ୍ଞାନର ତଥ୍ୟ ଭରପୂର ଉପଯୋଗ ହେଉଛି ।


    ସୁବିଧା ସିଧାସଳଖ ମିଳୁ ଓ ଯୋଗାଣ ତୁରନ୍ତ ହେଉ , ନିର୍ଦ୍ଧାରିତ ଲକ୍ଷ୍ୟ ରହୁ , ଏହାକୁ ଆମେ ସରକାରଙ୍କ କାର୍ଯ୍ୟ ସଂସ୍କୃତିରେ ଆଣିବା ପାଇଁ ପ୍ରୟାସ କରିଛୁ । ଏଥିରେ ପାରଦର୍ଶିତା ମଧ୍ୟ ଆସୁଛି , ଜନତାଙ୍କ ସେବା ମଧ୍ୟ ଦ୍ରୁତ ଗତିରେ ହେଉଛି ଓ ଦେଶର ସଚ୍ଚୋଟ କରଦାତାମାନଙ୍କର ଅର୍ଥ ମଧ୍ୟ ସଞ୍ଚୟ ହେଉଛି ।


    ସାଥୀଗଣ , ଆଜି ଅଟଳ ସିଦ୍ଧିର ଏହି ମାଟିରେ ମୁଁ ୟୁପିର ଯୁବ ସାଥୀମାନଙ୍କୁ ଏଠାକାର ପ୍ରତ୍ୟେକ ନାଗରିକମାନଙ୍କୁ ଆଉ ଏକ ଅନୁରୋଧ କରିବା ପାଇଁ ଆସିଛି ।


    ସ୍ୱାଧୀନତା ପରେ ଆମେ ବାରମ୍ବାର ଦେଖିଛେ , ବର୍ଷ ବର୍ଷ ଧରି ଆମେ ଅଧିକାର ଉପରେ ଅଧିକରୁ ଅଧିକ ଗୁରୁତ୍ୱ ଦେଇଛେ , କିନ୍ତୁ ଏବେ ଯେତେବେଳେ ଆମେ ସ୍ୱାଧୀନତାର 75 ବର୍ଷ ଆଡ଼କୁ ଅଗ୍ରସର ହେଉଛେ , ସ୍ୱାଧୀନତା ସଂଗ୍ରାମୀଙ୍କ ସ୍ୱପ୍ନକୁ ତଉଲିଲେ , ଆମ ପାଇଁ ସମୟର ଆବଶ୍ୟକତା ହେଉଛି ଏବେ ଆମେ ନିଜ କର୍ତ୍ତବ୍ୟ , ନିଜ ଦାୟିତ୍ୱ ଉପରେ ମଧ୍ୟ ସେତିକି ଅଧିକ ଗୁରୁତ୍ୱ ଦେବା ।


    ଏ କଥା ମୁଁ ଏଥିପାଇଁ କହୁଛି , କାରଣ ୟୁପିରେ ଯେଭଳି ଭାବରେ କିଛି ଲୋକ ବିରୋଧ ପ୍ରଦର୍ଶନ ନାମରେ ହିଂସା କଲେ , ସରକାରୀ ସମ୍ପତ୍ତିକୁ କ୍ଷତି ପହଞ୍ଚାଇଲେ , ସେମାନେ ନିଜ ଘରେ ବସି ଥରେ ନିଜକୁ ନିଜେ ପ୍ରଶ୍ନ କରନ୍ତୁ କି ତାଙ୍କର ଏହି ପଥ ସଠିକ୍ ଥିଲା କି ? ତାଙ୍କ ପ୍ରବୃତି ଯୋଗ୍ୟ ଥିଲା କି ? ସେଠି ଯାହା କିଛି ପୋଡ଼ି ଦିଆଗଲା , ନଷ୍ଟ କରି ଦିଆଗଲା , ତାହା କ ’ ଣ ସେମାନଙ୍କର ପିଲାମାନଙ୍କ କାର୍ଯ୍ୟରେ ଆସି ନଥା ’ ନ୍ତା ?


    ଏହି ପ୍ରଦର୍ଶନରେ , ହିଂସାରେ ଯେଉଁ ଲୋକଙ୍କର ମୃତ୍ୟୁ ହୋଇଛି , ଯେଉଁ ସାଧାରଣ ନାଗରିକ ଆହତ ହେଲେ , ଯେଉଁ ପୁଲିସକର୍ମୀ ଆହତ ହେଲେ , ସେମାନଙ୍କୁ ଓ ସେମାନଙ୍କ ପରିବାର ଲୋକଙ୍କ ଉପରେ , କ ’ ଣ ବିତିଥିବ କ୍ଷଣେ ମାତ୍ର ପାଇଁ ଆମେ ଭାବିଲେ ନାହିଁ ? ଆଉ ଏଥିପାଇଁ ମୁଁ ଅନୁରୋଧ କରିବି କି ମିଥ୍ୟା ଗୁଜବକୁ ବିଶ୍ୱାସ କରି ହିଂସା କରୁଥିବା ଲୋକଙ୍କୁ , ସରକାରୀ ସମ୍ପତ୍ତି ନଷ୍ଟ କରୁଥିବା ଲୋକଙ୍କୁ ମୁଁ ବହୁତ ଅନୁରୋଧ କରିବାକୁ ଚାହିଁବି କି ଉନ୍ନତ ସଡ଼କ , ଉନ୍ନତ ପରିବହନ ବ୍ୟବସ୍ଥା , ଉନ୍ନତ ସ୍ଵେରେଜ୍ ଲାଇନ୍ , ନାଗରିକମାନଙ୍କର ହେଉଛି ଅଧିକାର । ତ ଏହାକୁ ସୁରକ୍ଷିତ ରଖିବା , ପରିଷ୍କାର ପରିଚ୍ଛନ୍ନ ରଖିବା ମଧ୍ୟ ହେଉଛି ନାଗରିକମାନଙ୍କର ଦାୟିତ୍ୱ ।


    ଆଉ ଏକ ଦାୟିତ୍ୱକୁ ଆମେ ସଦା ସର୍ବଦା ନିଜ ସହିତ ମନେ ରଖିବା ଦରକାର ।


    ଉତ୍ତମ ଶିକ୍ଷା , ସୁଲଭ ଶିକ୍ଷା ହେଉଛି ଆମର ଅଧିକାର , କିନ୍ତୁ ଶିକ୍ଷା ସଂସ୍ଥାନର ସୁରକ୍ଷା , ଶିକ୍ଷକମାନଙ୍କର ସମ୍ମାନ , ଏହା ମଧ୍ୟ ହେଉଛି ଆମର ଦାୟିତ୍ୱ ।


    ଚିକିତ୍ସା ସୁବିଧା ହେଉଛି ଆମର ଅଧିକାର , କିନ୍ତୁ ଡାକ୍ତରମାନଙ୍କୁ ସହଯୋଗ ଏବଂ ସମ୍ମାନ ଦେବା ମଧ୍ୟ ହେଉଛି ଆମର ଦାୟିତ୍ୱ ।


    ସୁରକ୍ଷିତ ବାତାବରଣ ମିଳିବା ହେଉଛି ଆମର ଅଧିକାର , କିନ୍ତୁ ସୁରକ୍ଷା ପାଇଁ ଦାୟିତ୍ୱରେ ଥିବା ପୁଲିସ ବଳଙ୍କ କାମକୁ ସମ୍ମାନ ଦେବା ଏହା ହେଉଛି ପ୍ରତ୍ୟେକ ନାଗରିକଙ୍କର ଦାୟିତ୍ୱ ।


    ଅଧିକାରର ଏକ ମର୍ଯ୍ୟାଦା ଅଛି , ତାହାର ଏକ ପରିସର ମଧ୍ୟ ରହିଛି , ସୀମା ରହିଛି । କିନ୍ତୁ ଦାୟିତ୍ୱର , କର୍ତ୍ତବ୍ୟର ଭାବନା ହେଉଛି ବହୁତ ବ୍ୟାପକ ।


    ସାଥୀଗଣ , ଏହି ଭାବନା ନାଗରିକମାନଙ୍କ ସହିତ ସରକାରଙ୍କ ସହିତ ସରକାରଙ୍କର ପ୍ରତ୍ୟେକ ଶାସନ କଳ ପାଇଁ ମଧ୍ୟ ସେତିକି ଜରୁରି ।


    ସରକାରଙ୍କର ଦାୟିତ୍ୱ ହେଉଛି କି ସେ 5 ବର୍ଷ ପାଇଁ ନୁହେଁ , ବରଂ 5 ପିଢିଙ୍କୁ ଧ୍ୟାନରେ ରଖି ନିଜର କାର୍ଯ୍ୟ କରିବାର ଅଭ୍ୟାସ କରନ୍ତୁ । ମୁଁ ସନ୍ତୁଷ୍ଟ ଯେ ୟୁପି ସରକାର ନିଜର ଏହି ଦାୟିତ୍ୱକୁ ତୁଲାଇବାରେ ଭରପୂର ପ୍ରୟାସ କରୁଛନ୍ତି ।


    ଆମେ ନିଜର ଦାୟିତ୍ୱ ତୁଲାଇବା , ନିଜର ଲକ୍ଷ୍ୟକୁ ପ୍ରାପ୍ତ କରିବା , ଏହି ସୁଶାସନ ଏବଂ ଆଜିର ଦିବସରେ ଅଟଳ ମହାଶୟଙ୍କୁ ସ୍ମରଣ କରି , ଆମ ସମସ୍ତଙ୍କର ସଙ୍କଳ୍ପ ହେବା ଉଚିତ , ଏହା ଜନତାଙ୍କର ଆଶା , ଆମ ପାଇଁ ଅଟଳ ବିହାରୀ ବାଜପେୟୀଙ୍କ ଶିକ୍ଷା ।


    ପୁଣିଥରେ ଉତ୍ତରପ୍ରଦେଶର ଲୋକଙ୍କୁ ଅଟଳ ମେଡିକାଲ ବିଶ୍ୱବିଦ୍ୟାଳୟ ପାଇଁ ବହୁତ ବହୁତ ଶୁଭେଚ୍ଛା ସହିତ ଆପଣ ସମସ୍ତଙ୍କୁ ମଧ୍ୟ ଅନେକ ଅନେକ ଶୁଭକାମନା ସହିତ , କିଛିଦିନ ପରେ ନବବର୍ଷର ପ୍ରାରମ୍ଭ ହେବ , ଏହି ନୂଆ ବର୍ଷ ମଧ୍ୟ ବେଶୀ ଦୂର ନୁହେଁ , ମାତ୍ର ଏକ ସପ୍ତାହ , ଉତ୍ତରପ୍ରଦେଶର ଲୋକମାନଙ୍କୁ , ବର୍ଷ 2020ର ବହୁତ ବହୁତ ଶୁଭକାମନା ଜଣାଉଛି ।


    ବହୁତ ବହୁତ ଧନ୍ୟବାଦ!!!


    **********

    
    
    (Release ID: 1597868) Visitor Counter : 14