      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମାଳଦୀପ ଜନସାଧାରଣ ମଜଲିସର ବାଚସ୍ପତି ମହମ୍ମଦ ନଶୀଦଙ୍କୁ ଭେଟିଲେ ପ୍ରଧାନମନ୍ତ୍ରୀ
      Posted On: 13 DEC 2019 6:47PM by PIB Bhubaneshwar


    ରାଜ୍ୟସଭା ଅଧ୍ୟକ୍ଷ ଏବଂ ଲୋକସଭା ବାଚସ୍ପତିଙ୍କ ମିଳିତ ପ୍ରୟାସ ଦ୍ୱାରା ଭାରତ ଗସ୍ତରେ ଆସିଥିବା ମାଳଦୀପର ଜନସାଧାରଣ ମଜଲିସର ବାଚସ୍ପତି ମି. ମହମ୍ମଦ ନଶୀଦ ଆଜି ନୂଆଦିଲ୍ଲୀଠାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କୁ ଭେଟିଛନ୍ତି ।


    ବାଚସ୍ପତି ନଶୀଦଙ୍କୁ ସ୍ୱାଗତ କରି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ଦୁଇ ସଂସଦ ମଧ୍ୟରେ କାର୍ଯ୍ୟଧାରା ଭାରତ-ମାଳଦୀପ ମଧ୍ୟରେ ଉନ୍ନତ ସମ୍ପର୍କର ଏକ ପ୍ରମୁଖ ଅଂଶବିଶେଷ । ସେ ଆତ୍ମବିଶ୍ୱାସ ପ୍ରକାଶ କରିଥିଲେ ଯେ ତାଙ୍କର ଏହି ଯାତ୍ରା ଫଳରେ ଉଭୟ ଦେଶ ମଧ୍ୟରେ ବନ୍ଧୁତ୍ୱ ଆହୁରି ଅଧିକ ମଜଭୁତ ହେବ ।


    ଚଳିତ ବର୍ଷ ଜୁନରେ ମାଲେକୁ ତାଙ୍କ ଶେଷ ଗସ୍ତ ସମୟରେ ପ୍ରଧାନମନ୍ତ୍ରୀ ଜନସାଧାରଣ ମଜଲିସକୁ ସମ୍ବୋଧନ କରିଥିଲେ । ଏ ସମ୍ବନ୍ଧରେ ସ୍ମରଣ କରି ପ୍ରଧାନମନ୍ତ୍ରୀ ମାଳଦୀପରେ ଗଣତନ୍ତ୍ରକୁ ସୁଦୃଢ଼ କରିବା ନେଇ ବାଚସ୍ପତି ନଶୀଦଙ୍କ ପ୍ରୟାସର ଦୃଢ଼ ନେତୃତ୍ୱକୁ ପ୍ରଶଂସା କରିଥିଲେ । ଏକ ସ୍ଥିର , ସମୃଦ୍ଧ ଏବଂ ଶାନ୍ତିପୂର୍ଣ୍ଣ ମାଳଦୀପ ପାଇଁ ମାଳଦୀପ ସରକାରଙ୍କ ସହ ନିବିଡ ଭାବେ କାର୍ଯ୍ୟକ୍ରମକୁ ଆଗେଇ ନେବା ପାଇଁ ପ୍ରଧାନମନ୍ତ୍ରୀ ଭାରତର ସଂକଳ୍ପବଦ୍ଧତାକୁ ଦୋହରାଇଥିଲେ , ଯାହାଫଳରେ କି ବନ୍ଧୁତ୍ୱପୂର୍ଣ୍ଣ ମାଳଦୀପର ଅଭିଳାଷ ପୂରଣ ହେବ ।


    ଗତବର୍ଷ ମାଳଦୀପରେ ନୂତନ ସରକାର ଗଠନ ହେବା ପରଠାରୁ ଭାରତ-ମାଳଦୀପ ମଧ୍ୟରେ ଏକ ଦୃଢ଼ ସମ୍ପର୍କ ଗଠନ କରିବା ପାଇଁ ତାଙ୍କ ସମର୍ଥନ ଜାରି ରଖିଥିବାରୁ ବାଚସ୍ପତି ନଶୀଦ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜଣାଇଥିଲେ । ମାଳଦୀପର ଜନସାଧାରଣଙ୍କ ଉନ୍ନତି ଲାଗି ଗ୍ରହଣ କରାଯାଇଥିବା ବିକାଶମୂଳକ ସହଯୋଗ ପଦକ୍ଷେପ ପାଇଁ ସେ ମଧ୍ୟ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ପ୍ରଦାନ କରିଥିଲେ । ମାଳଦୀପ ସରକାରଙ୍କ ‘ ଭାରତ ପ୍ରଥମ ’ ନୀତିକୁ ସେ ତାଙ୍କ ସମର୍ଥନ ଜାରି ରଖିବା ନେଇ ଦୃଢ଼ୋକ୍ତି ପ୍ରକାଶ କରିଥିଲେ ଏବଂ ଦର୍ଶାଇଥିଲେ ଯେ ସଂସଦୀୟ ପ୍ରତିନିଧି ଦଳର ଗସ୍ତ ଫଳରେ ଦୁଇ ଦେଶ ମଧ୍ୟରେ ସହଯୋଗ ଏବଂ ବନ୍ଧୁତ୍ୱ ପୁନଶ୍ଚ ଦୃଢ଼ିଭୂତ ହେବ ।


    **********

    
    
    (Release ID: 1596435) Visitor Counter : 6