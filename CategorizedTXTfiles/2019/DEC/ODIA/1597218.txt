      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସୋଚାମର ଶତବାର୍ଷିକୀ ସମ୍ମିଳନୀର ଉଦଘାଟନୀ ସମାରୋହରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 20 DEC 2019 4:06PM by PIB Bhubaneshwar


    ଆସୋଚାମର ଅଧ୍ୟକ୍ଷ ବାଳକୃଷ୍ଣ ଗୋଏଙ୍କା ଜୀ , ମହା ନିର୍ଦ୍ଦେଶକ ଦୀପକ ସୁଦଜୀ , ଆସୋଚାମର ଲକ୍ଷ ଲକ୍ଷ ସଦସ୍ୟଗଣ , ଭାରତୀୟ ଉଦ୍ୟୋଗ ଜଗତର ମହାନ ବ୍ୟକ୍ତିତ୍ୱଗଣ , ଏଠାରେ ଉପସ୍ଥିତ ଥିବା ଅନ୍ୟ ମହାନୁଭବଗଣ , ଭଦ୍ରବ୍ୟକ୍ତି ଓ ଭଦ୍ରମହିଳାଗଣ ,


    ଆସୋଚାମ ଆଜି ଏକ ବିଶେଷ ମାଇଲଖୁଣ୍ଟ ଅତିକ୍ରମ କରିଛି । ଶହେ ବର୍ଷର ଅନୁଭବ , ତାହା ଜଣେ ବ୍ୟକ୍ତି ହେଉ କିମ୍ବା ସଂସ୍ଥା , ତାଙ୍କ ପାଇଁ ବହୁତ ବଡ଼ ପୁଞ୍ଜି । ମୁଁ ଆସୋଚାମର ସମସ୍ତ ସଦସ୍ୟଙ୍କୁ ଏହି ଅବସରରେ ମୋର ହାର୍ଦ୍ଦିକ ଅଭିନନ୍ଦନ ଜ୍ଞାପନ କରୁଛି ।


    ମୁଁ ଜାଣିବାକୁ ପାଇଛି ଯେ ପାଖାପାଖି ଏକ ଶହ ସ୍ଥାନରେ ଆୟୋଜିତ ଭିଡ଼ିଓ କନଫରେନ୍ସ ମାଧ୍ୟମରେ ଏହି କାର୍ଯ୍ୟକ୍ରମର ସିଧା ପ୍ରସାରଣ ପ୍ରଦର୍ଶିତ ହେଉଛି ।


    ଏହି କାର୍ଯ୍ୟକ୍ରମରେ ସାମିଲ ପ୍ରତ୍ୟେକ ବ୍ୟକ୍ତିଙ୍କୁ , ଉଦ୍ୟୋଗୀଙ୍କୁ ଏବଂ ବିଶେଷ କରି ଏମଏସଏମଇ ସେକ୍ଟର ସହ ଯୋଡ଼ିହୋଇ ରହିଥିବା ବ୍ୟକ୍ତିବିଶେଷଙ୍କୁ ମୁଁ ବଧେଇ ଜଣାଉଛି ।


    ବନ୍ଧୁଗଣ , 2019 ପୂରଣ ହେବାକୁ ଆଉ ମାତ୍ର କିଛି ଦିନ ବାକି ରହିଛି । 2020 ନୂଆ ବର୍ଷ ଏବଂ ନୂଆ ଦଶକ , ଆପଣମାନଙ୍କ ଲାଗି ସୁଖ , ସମୃଦ୍ଧି ଓ ସଫଳତା ନେଇ ଆସୁ , ଆପଣମାନେ ସମସ୍ତେ ନିଜ ନିଜର ଲକ୍ଷ୍ୟ ହାସଲ କରନ୍ତୁ , ଏହି ଶୁଭକାମନାର ସହ ମୁଁ ମୋର ବକ୍ତବ୍ୟ ଆରମ୍ଭ କରିବାକୁ ଚାହେଁ ।


    ସାଥୀଗଣ ,


    ଆପଣମାନେ ନିଜର ଶତବାର୍ଷିକୀ ଉତ୍ସବ ଲାଗି ଯେଉଁ ଶୀର୍ଷକ ରଖିଛନ୍ତି , ତାହା ଦେଶ ପାଇଁ , ଦେଶବାସୀଙ୍କ ଲକ୍ଷ୍ୟ ଓ ସ୍ୱପ୍ନ ସହ ଯୋଡ଼ିହୋଇ ରହିଛି । ଏବଂ ଆମମାନଙ୍କ ମନରେ 5 ଟ୍ରିଲିଅନ୍‌ ଡ଼ଲାର ଅର୍ଥବ୍ୟବସ୍ଥା କଥା ଅଚାନକ ଆସିଛି , ସେକଥା ନୁହେଁ । ବିଗତ ପାଞ୍ଚ ବର୍ଷ ମଧ୍ୟରେ ଦେଶ ନିଜକୁ ନିଜେ ଏତେ ମାତ୍ରାରେ ମଜଭୁତ କରିଛି ଯେ ଏଭଳି ଲକ୍ଷ୍ୟ ଯଦି ରଖାଯାଇ ପାରିଛି ଏବଂ ଏହାକୁ ହାସଲ ମଧ୍ୟ କରାଯାଇପାରିବ । ଆପଣମାନେ ଏକଥା ଭଲଭାବେ ଜାଣନ୍ତି ଯେ 5-6 ବର୍ଷ ପୂର୍ବେ ଆମର ଅର୍ଥବ୍ୟବସ୍ଥା କିଭଳି ବିପର୍ଯ୍ୟସ୍ତ ହୋଇଥିଲା । ଆମ ସରକାର କେବଳ ଏହାକୁ ରୋକିନାହିଁ ବରଂ ଅର୍ଥ ବ୍ୟବସ୍ଥାରେ ଶୃଙ୍ଖଳା ଆଣିବାକୁ ମଧ୍ୟ ପ୍ରୟାସ କରିଛି ।


    ଭାରତର ଅର୍ଥବ୍ୟବସ୍ଥା ନିର୍ଦ୍ଧାରିତ ନିୟମ ଅନୁସାରେ ଚାଲୁ , ନିର୍ଦ୍ଧାରିତ ଲକ୍ଷ୍ୟ ଦିଗରେ ଅଗ୍ରସର ହେଉ , ସେଥିପାଇଁ ଆମେ ଏହି ବ୍ୟବସ୍ଥାରେ ଆଧାରଭୂତ ପରିବର୍ତ୍ତନ କରିଛୁ । ଏଥିରେ ଚତୁର୍ଦ୍ଦିଗରୁ ବିଭିନ୍ନ ପ୍ରକାର ଗୁରୁତ୍ୱପୂର୍ଣ୍ଣ ନିଷ୍ପତ୍ତିମାନ ଗ୍ରହଣ କରାଯାଇଛି , ଉଦ୍ୟୋଗ ଜଗତ ପାଇଁ ଦଶନ୍ଧି ଦଶନ୍ଧି ଧରି ରହିଥିବା ପୁରୁଣା ଦାବିକୁ ପୂରଣ କରିବା ଦିଗରେ ଧ୍ୟାନ ଦେଇଛୁ । ଏବଂ ସେଥିପାଇଁ ଆଜି 5 ଟ୍ରିଲିଅନ୍‌ ଡ଼ଲାର ଅର୍ଥ ବ୍ୟବସ୍ଥା ପାଇଁ ଏକ ମଜଭୁତ ଭିତ୍ତିଭୂମି ସୃଷ୍ଟି ହୋଇପାରିଛି । ଆମେ ଭାରତର ଅର୍ଥ ବ୍ୟବସ୍ଥାକୁ ଫର୍ମାଲାଇଜେସନ୍‌ ଏବଂ ଆଧୁନିକୀକରଣର ଦୁଇଟି ମହତ୍ତ୍ୱପୂର୍ଣ୍ଣ ସ୍ତମ୍ଭ ଉପରେ ଅବସ୍ଥାପିତ କରିପାରିଛୁ । ଡ଼ିଜିଟାଲ କାରବାର ବୃଦ୍ଧି କରିବା ସକାଶେ ସବୁ ପ୍ରକାର ଉପାୟ ଠାରୁ ନେଇ ଜିଏସଟି ପର୍ଯ୍ୟନ୍ତ , ଆଧାରଯୁକ୍ତ ଦେଣନେଣ ଠାରୁ ନେଇ ଡ଼ିବିଟି ପର୍ଯ୍ୟନ୍ତ , ଆମେ ଅର୍ଥ ବ୍ୟବସ୍ଥାର ଅଧିକାଂଶ କାର୍ଯ୍ୟରେ ଫର୍ମାଲ ବ୍ୟବସ୍ଥା ଆଣିବା ସକାଶେ ପ୍ରୟାସ କରିଛୁ । ଏଥି ସହିତ ଆମେ ଅର୍ଥ ବ୍ୟବସ୍ଥାରେ ଆଧୁନିକ ପ୍ରଯୁକ୍ତି ବ୍ୟବହାର କରି ଏହାକୁ ଆଧୁନିକ ଓ ଗତିଶୀଳ କରିବା ଦିଗରେ ମଧ୍ୟ ଆଗକୁ ଆଗେଇଛୁ ।


    ଏବେ ମାତ୍ର କିଛି ସପ୍ତାହ ପୂର୍ବରୁ ମାତ୍ର କିଛି ଘଣ୍ଟା ଭିତରେ କମ୍ପାନୀ ପଞ୍ଜୀକରଣ ବ୍ୟବସ୍ଥାରେ ପରିବର୍ତ୍ତନ ଘଟିବା , ସୀମାରେ ବାଣିଜ୍ୟ କାରବାର ବ୍ୟବସ୍ଥାକୁ ଅଟୋମେସନ୍‌ କରାଯିବା ଦ୍ୱାରା ଏଥିପାଇଁ ପୂର୍ବରୁ ଲାଗୁଥିବା ସମୟ କମ୍‌ କରାଯିବା , ଭିତ୍ତିଭୂମିକୁ ଉତ୍ତମ ଲିଙ୍କେଜ୍‌ ମାଧ୍ୟମରେ ବନ୍ଦର , ବିମାନ ବନ୍ଦରରେ ଟର୍ଣ୍ଣ ଆରାଉଣ୍ଡ୍‌ ଟାଇମ୍‌ରେ ହ୍ରାସ ଘଟିବା , ଏ ସମସ୍ତ କାର୍ଯ୍ୟ ଅର୍ଥବ୍ୟବସ୍ଥାର ଆଧୁନିକୀକରଣର ଗୋଟିଏ ଗୋଟିଏ ଉଦାହରଣ ।


    ସାଥୀଗଣ ,


    ଆଜି ଦେଶରେ ଏଭଳି ଏକ ସରକାର ରହିଛି ଯାହା ଉଦ୍ୟୋଗ ଜଗତର କଥା ଶୁଣୁଛି , ସେମାନଙ୍କର ଆବଶ୍ୟକତାକୁ ବୁଝୁଛି ଏବଂ ସେମାନଙ୍କର ପରାମର୍ଶଗୁଡ଼ିକୁ ସଂପୂର୍ଣ୍ଣ ସମ୍ବେଦନଶୀଳତାର ସହ ଗ୍ରହଣ କରି କାର୍ଯ୍ୟ କରୁଛି । ଉଦ୍ୟୋଗ ଜଗତ କ ’ ଣ ଚାହୁଁନଥିଲା ଯେ ଦେଶରେ ଟିକସର ଜାଲ କମ୍‌ ହେବା ଦରକାର ? ପ୍ରତ୍ୟେକ ରାଜ୍ୟ ପାଇଁ ଭିନ୍ନ ଭିନ୍ନ ଟିକସ ଦରର ଯେଉଁ ସମସ୍ୟା ଥିଲା ସେଥିରୁ ମୁକ୍ତି ମିଳିବା ଦରକାର ? ଆମ ସରକାର ଦିନ ରାତି ଏକାକାର କରି ଆପଣମାନଙ୍କ ଏହି ଦାବିକୁ ପୂରଣ କରିଛି । ଆମେ ଜିଏସଟି ବ୍ୟବସ୍ଥା ଲାଗୁ କରିଛୁ । କେବଳ ସେତିକି ନୁହେଁ , ବ୍ୟବସାୟ ଜଗତର ଯେଉଁ ଯେଉଁ ପରାମର୍ଶ ଆମକୁ ମିଳିଛି , ସେହି ଅନୁସାରେ ଆମେ ଜିଏସଟି ବ୍ୟବସ୍ଥାରେ ଅନୁରୂପ ସଂସ୍କାର ଆଣି ଚାଲିଛୁ ।


    ସାଥୀଗଣ ,


    ଅନେକ ବର୍ଷ ଧରି ଭାରତର ଉଦ୍ୟୋଗ ଜଗତ ବ୍ୟବସାୟକୁ ସହଜସାଧ୍ୟ କରିବା ଲାଗି ଦାବି କରି ଆସୁଥିଲା । ପ୍ରକ୍ରିୟାକୁ ସ୍ୱଚ୍ଛ ଏବଂ ସରଳ କରିବା ଲାଗି ଦାବି କରି ଆସୁଥିଲା । ଆପଣମାନଙ୍କ ଏହି ଦାବି ଉପରେ ବି ଆମ ସରକାର କାର୍ଯ୍ୟ କରିଛି ଆଜି ଭାରତ ବିଶ୍ୱର ସେହି ଶ୍ରେଷ୍ଠ ଦେଶମାନଙ୍କ ତାଲିକାରେ ସାମିଲ ହୋଇପାରିଛି ଯେଉଁମାନେ ଇଜ୍‌ ଅଫ୍‌ ଡୁଇଂ ବିଜିନେସ ରାଙ୍କିଙ୍ଗର ମର୍ଯ୍ୟାଦାଜନକ ସ୍ଥାନ ଅଧିକାର କରିଛନ୍ତି । ଗତ ତିନି ବର୍ଷ ମଧ୍ୟରେ ଲଗାତାର ଭାବେ ସବୁଠାରୁ ଅଧିକ ଓ ଉତ୍ତମ ସୁଧାର ଅଣାଯାଇଛି । 190ଟି ରାଷ୍ଟ୍ରର ରାଙ୍କିଙ୍ଗରେ ଆମେ 142ରୁ ଆସି 63ରେ ପହଞ୍ଚିପାରିଛୁ । ଏହା କ ’ ଣ ସହଜ କଥା ?


    ଇଜ୍‌ ଅଫ୍‌ ଡୁଇଂ ବିଜିନେସ ଉଚ୍ଚାରଣ କରିବାକୁ ମାତ୍ର ଚାରିଟି ଶବ୍ଦ ପରି ମନେହୁଏ । କିନ୍ତୁ ଏହି ରାଙ୍କିଙ୍ଗରେ ପରିବର୍ତ୍ତନ ସେତିକିବେଳେ ଆସିପାରିବ ଯେତେବେଳେ ଦିନରାତି ଏକାକାର କରି କାର୍ଯ୍ୟ କରାଯିବ , ତଳ ସ୍ତରକୁ ଯାଇ ନୀତିରେ ନିୟମରେ ପରିବର୍ତ୍ତନ ଅଣାଯାଇପାରିବ ।


    ତାହା ବିଜୁଳି ସଂଯୋଗ ଦେବା କଥା ହୋଇଥାଉ , ନିର୍ମାଣ ଲାଗି ପରମିଟ୍‌ କଥା ହୋଇଥାଉ , ରପ୍ତାନୀ- ଆମଦାନି ଉପରେ ମଞ୍ଜୁରି ପ୍ରଦାନ କଥା ହୋଇଥାଉ । ଶହ ଶହ ପ୍ରକ୍ରିୟାକୁ ସରଳ କରିବା ପରେ , ଏହି ମାର୍ଗରେ ଥିବା ଅନେକ ପ୍ରତିବନ୍ଧକକୁ ଦୂର କରିବା ପରେ ଏହି ରାଙ୍କିଙ୍ଗର ସୁଧାର ଆସିପାରିଛି । ଆମେ ଏହି ରାଙ୍କିଙ୍ଗକୁ ଆଗାମୀ ଦିନରେ ମଧ୍ୟ ଆହୁରି ଉନ୍ନତ କରିବା ଦିଗରେ କାର୍ଯ୍ୟ କରିଚାଲିଛୁ ।


    ବନ୍ଧୁଗଣ ,


    ଆପଣମାନେ ଏକଥା ଭଲଭାବେ ଜାଣନ୍ତି ଯେ କମ୍ପାନୀ ଆଇନରେ ଶହ ଶହ ଏଭଳି ପ୍ରାବଧାନ ଥିଲା , ଯେଉଁଥିରେ ଛୋଟ ଛୋଟ ତ୍ରୁଟିସବୁ ରହିଥିଲା । ଏଥିପାଇଁ ଅପରାଧିକ ଦଣ୍ଡବିଧାନର ବ୍ୟବସ୍ଥା ରଖାଯାଇଥିଲା । ଆମ ସରକାର ସେଥିରୁ ଅନେକ ପ୍ରାବଧାନକୁ ଏକ ଡ଼ି-କ୍ରିମିନାଲାଇଜ୍‌ କରିଦେଇଛି । ଆଉ କେତେକ ପ୍ରାବଧାନକୁ ଅପରାଧିକ ଶ୍ରେଣୀରୁ ବାହାର କରିବା ପ୍ରକ୍ରିୟା ମଧ୍ୟ ଜାରି ରହିଛି ।


    ଏହିଭଳି ଭାବେ ଆମ ସରକାର ଇନଭର୍ଟେଡ଼ ଟିକସ ବ୍ୟବସ୍ଥାର ଉଚ୍ଛେଦ କରିବା ଦିଗରେ ଲଗାତାର କାର୍ଯ୍ୟ କରିଆସୁଛି । ଗତ ବର୍ଷମାନଙ୍କରେ ଆଗତ ବଜେଟରେ ଏଥିପ୍ରତି ଧ୍ୟାନ ଦିଆଯାଇଛି । ସେହି କାରଣରୁ ଭାରତରେ ଉତ୍ପାଦନ ଉପରେ ହେଉଥିବା କେତେକ ଖର୍ଚ୍ଚକୁ ବି କମ୍‌ କରାଯାଇପାରିଛି ।


    ବନ୍ଧୁଗଣ ,


    ଚଳିତ ବର୍ଷ ଅକ୍ଟୋବର ମାସରେ ଦେଶରେ ଟିକସ ବ୍ୟବସ୍ଥା ସହ ସଂଶ୍ଳିଷ୍ଟ ଆଉ ଗୋଟିଏ ଐତିହାସିକ ନିଷ୍ପତ୍ତି ଆରମ୍ଭ କରାଯାଇଛି । ଆମେ ଏହି ଦିଗରେ ଆଗକୁ ପାଦ ବଢ଼ାଇଚାଲିଛୁ । ଟିକସଦାତା ଏବଂ ଆୟକର ବିଭାଗ ଭିତରେ କୌଣସି ପ୍ରକାର ହ୍ୟୁମାନ ଇଣ୍ଟରଫେସ୍‌ ଆଉ ହେବନାହିଁ । ଟିକସ ବ୍ୟବସ୍ଥାରେ ସ୍ୱଚ୍ଛତା , ସକ୍ରିୟତା ଏବଂ ଉତ୍ତରଦାୟିତ୍ୱ ଆଣିବା ସକାଶେ ଆମେ ଫେସଲେସ୍‌ ଟିକସ ପ୍ରଶାସନ ଦିଗରେ ଆଗକୁ ଅଗ୍ରସର ହେଉଛୁ ।


    ବନ୍ଧୁଗଣ ,


    କର୍ପୋରେଟ ଟିକସ ହାର କମାଇବା , ଏହାର ପ୍ରକ୍ରିୟାକୁ ସରଳ କରିବା ଦିଗରେ ବି ବର୍ଷ ବର୍ଷ ଧରି ଦେଶସାରା ଚର୍ଚ୍ଚା ଜାରି ରହିଥିଲା । ଏହାକୁ ନେଇ କିଏ ବଡ଼ ପଦକ୍ଷେପ ଉଠାଇଛି ? ଆମ ସରକାର । ଆଜି ଦେଶରେ ଯେତେ ମାତ୍ରାର କର୍ପୋରେଟ୍‌ ଟିକସ ରହିଛି , ପୂର୍ବରୁ ସେଥିରେ ଏତେ କମ୍‌ କେବେ ବି ନଥିଲା । ମୋର କହିବା ଉଦ୍ଦେଶ୍ୟ ହେଲା , ଉଦ୍ୟୋଗ ଜଗତ ଠାରୁ ସବୁଠାରୁ କମ୍‌ କର୍ପୋରେଟ୍‌ ଟିକସ ନେବାବାଲା ସରକାର ଯଦି କେହି ଥାଏ ତାହା ଆମ ସରକାର ବୋଲି ଦୃଢ଼ତାର ସହ କୁହାଯାଇପାରେ ।


    ସାଥୀଗଣ ,


    ଶ୍ରମ ଆଇନରେ ସଂସ୍କାର ଦିଗରେ ମଧ୍ୟ ଆମ ସରକାର ଅନେକ ବର୍ଷ ଧରି ଦେଶରେ ପ୍ରଚଳିତ ଥିବା ଆଇନରେ ସଂସ୍କାର ଆଣିଛି । କିଛି ଲୋକ ଏକଥା ଭାବୁଥିଲେ ଯେ ଏହି କ୍ଷେତ୍ରରେ କିଛି ନକରିବା ହିଁ ଶ୍ରମିକବର୍ଗଙ୍କ ହିତ ସାଧନ କରିବ । ଅର୍ଥାତ୍‌ ସେମାନଙ୍କୁ ନିଜ ଭାଗ୍ୟ ଉପରେ ଛାଡ଼ି ଦିଆଯିବା ଉଚିତ । ଯେମିତି ଚାଲିଛି , ସେମିତି ଚାଲିଥାଉ । କିନ୍ତୁ ଆମ ସରକାର ଏଭଳି କଥାକୁ ଗ୍ରହଣ କରିନଥିଲା , ମାନି ନଥିଲା ।


    ଆମେ ଭାବୁଛୁ ଯେ ଶ୍ରମ ଶକ୍ତିର ମଧ୍ୟ ପ୍ରତି ଦିଗରୁ ସୁଖ ସମୃଦ୍ଧି କଥା ଚିନ୍ତା କରାଯିବା ଆବଶ୍ୟକ । ସେମାନଙ୍କର ଜୀବନ କିଭଳି ସୁଖମୟ ହେବ , ସେମାନଙ୍କୁ କିଭଳି ଉପଯୁକ୍ତ ସମୟରେ ପ୍ରୋଭିଡ଼େଣ୍ଟ୍‌ ଫଣ୍ଡ୍‌ ଟଙ୍କା ମିଳିପାରିବ , ସ୍ୱାସ୍ଥ୍ୟ ସେବାର ଲାଭ କିଭଳି ସେମାନଙ୍କୁ ପ୍ରାପ୍ତ ହେବ । , ଏହିସବୁ କ୍ଷେତ୍ରରେ ସରକାର କାର୍ଯ୍ୟ କରି ଆସୁଛନ୍ତି ।


    ସେଥିପାଇଁ ଶ୍ରମିକ ସଂଗଠନମାନଙ୍କର ପରାମର୍ଶକୁ ଧ୍ୟନରେ ରଖି , ଶିଳ୍ପସଂସ୍ଥାମାନଙ୍କର ପରାମର୍ଶକୁ ଧ୍ୟାନରେ ରଖି , ଆମେ ଶ୍ରମ ଆଇନରେ ଅନେକ ପରିବର୍ତ୍ତନ ଆଣିଛୁ ଯାହା ସମୟର ଆବଶ୍ୟକତା ବୋଲି ଦୃଢ଼ତାର ସହ କୁହାଯାଇପାରେ । କିନ୍ତୁ ବନ୍ଧୁଗଣ , ଅର୍ଥବ୍ୟବସ୍ଥାକୁ ପାରଦର୍ଶୀ କରିବା ସକାଶେ , ଏହାକୁ ମଜଭୁତ କରିବା ସକାଶେ ଉଦ୍ୟୋଗ ଜଗତର ହିତକୁ ଧ୍ୟାନରେ ରଖି ଆମେ ଏଭଳି ନିଷ୍ପତ୍ତି ଗ୍ରହଣ କରିଛୁ । ତେବେ ପ୍ରତିଟି ପଦକ୍ଷେପ ଉପରେ ପ୍ରତ୍ୟେକ ବ୍ୟକ୍ତି ନିଜ ନିଜ ଦାୟିତ୍ୱ ଭଲ ଭାବେ ବୁଝିପାରିଛନ୍ତି ।


    ଯେତେବେଳେ 2014 ପୂର୍ବରୁ ବହୁ ବର୍ଷ ଧରି ଅର୍ଥବ୍ୟବସ୍ଥା ଅବ୍ୟବସ୍ଥିତ ଅବସ୍ଥାରେ ରହିଆସିଥିଲା , ସେତେବେଳେ ଅର୍ଥବ୍ୟବସ୍ଥାକୁ ସମ୍ଭାଳିବା ଦାୟିତ୍ୱରେ ଥିବା ଲୋକମାନେ କେମିତି ତାମସା ଦେଖୁଥିଲେ , ସେକଥା ଦେଶବାସୀଙ୍କୁ ଭଲଭାବେ ଜଣା ।


    ଆମକୁ ଶାସନତନ୍ତ୍ର ଭିତରେ ଅର୍ଥ ବ୍ୟବସ୍ଥା କିଭଳି ଅବସ୍ଥାରେ ମିଳିଥିଲା , ସେତେବେଳେ ଖବରକାଗଜମାନଙ୍କରେ କିପ୍ରକାର ଆଲୋଚନା ହେଉଥିଲା , ଅନ୍ତରାଷ୍ଟ୍ରୀୟ ସ୍ତରରେ ଦେଶର ସ୍ଥିତି କେଉଁଠି ଥିଲା , ମୁଁ ସେକଥା ବିସ୍ତୃତ ଭାବେ ଏଠାରେ ଆଲୋଚନା କରିବାକୁ ଯାଉନାହିଁ । କିନ୍ତୁ ସେତେବେଳେ ଯେଉଁ ସ୍ଥିତି ଥିଲା , ତାହାର ପ୍ରଭାବକୁ କମ୍‌ କରିବା ସକାଶେ ଯେଉଁ ସ୍ଥାୟୀ ଉପାୟ ଆମେ କରିଛୁ , ତାହା 5 ଟ୍ରିଲିଅନ୍‌ ଡ଼ଲାର ଅର୍ଥ ବ୍ୟବସ୍ଥା ପାଇଁ ବହୁତ ବଡ଼ ଆଧାର ସୃଷ୍ଟି କରିଛି ।


    ବନ୍ଧୁଗଣ ,


    ଆପଣ ଏକଥା ଭଲଭାବେ ଜାଣନ୍ତି ଯେ 2014 ପୂର୍ବରୁ ଦେଶରେ ବ୍ୟାଙ୍କିଙ୍ଗ୍‌ ବ୍ୟବସ୍ଥା କିଭଳି ସଂକଟ ଅବସ୍ଥାରେ ଥିଲା । ସେତେବେଳେ ଅବସ୍ଥା ଏପରି ଥିଲା ଯେ ବ୍ୟାଙ୍କମାନଙ୍କରେ ହୋଇଥିବା କ୍ଷତିକୁ ଭରଣା କରିବା ସକାଶେ ପାଖାପାଖି 6 ଲକ୍ଷ କୋଟି ଟଙ୍କାର ପୁଞ୍ଜି ଯୋଗାଡ଼ କରିବାକୁ ପଡ଼ିଥିଲା । ସେଥିରୁ ସରକାରଙ୍କ ଦ୍ୱାରା ଇନ୍ଦ୍ରଧନୁଷ ପ୍ଲାନ ମାଧ୍ୟମରେ 70 ହଜାର କୋଟି ଟଙ୍କା ଓ ପୁଣି ରିକ୍ୟାପ୍‌ ମାଧ୍ୟମରେ 2 ଲକ୍ଷ 36 ହଜାର କୋଟି ଟଙ୍କା ଉପଲବ୍ଧ କରାଯାଇଥିଲା ।


    ସାଥୀଗଣ ,


    ସରକାରଙ୍କ ଦ୍ୱାରା ଉଠାଯାଇଥିବା ପଦକ୍ଷେପ ଦ୍ୱାରା ଏବେ 13ଟି ବ୍ୟାଙ୍କରେ ଲାଭ ଆସିବା ଆରମ୍ଭ କରିଛି । ବ୍ୟାଙ୍କ୍‌ ପିସିଏ ଭିତରୁ ମଧ୍ୟ ବାହାରକୁ ଆସିପାରିଛି । ଆମେ ବ୍ୟାଙ୍କଗୁଡ଼ିକର ଏକତ୍ରୀକରଣ ପ୍ରକ୍ରିୟାକୁ ମଧ୍ୟ ତ୍ୱରାନ୍ୱିତ କରିଛୁ । ବ୍ୟାଙ୍କଗୁଡ଼ିକ ଏବେ ଦେଶବ୍ୟାପୀ ସେମାନଙ୍କର ନେଟୱାର୍କ ବଢ଼ାଇ ଚାଲିଛନ୍ତି ଏବଂ ନିଜ ବୈଶ୍ୱିକ ପହଞ୍ଚ କାଏମ ରଖିବା ଦିଗରେ ଅଗ୍ରସର ହେଉଛନ୍ତି । ଆମ ସରକାର ବ୍ୟାଙ୍କଗୁଡ଼ିକର କ ାର୍ଯ୍ୟକ୍ରମ ନିଷ୍ପତ୍ତିରେ କୌଣସି ପ୍ରକାର ଦଖଲ ଦେବା ବ୍ୟବସ୍ଥାକୁ ସମାପ୍ତ କରିଛୁ ।


    ସରାକାରଙ୍କ ଦଖଲ ବିନା ଦକ୍ଷ ଲୋକଙ୍କୁ କିଭଳି ପାରଦର୍ଶୀ ଭାବେ ନିଯୁକ୍ତି ଦିଆଯାଇପାରିବ , ସେଥିପାଇଁ ବ୍ୟାଙ୍କ୍‌ ବୋର୍ଡ଼ ବ୍ୟୁରୋର ଗଠନ କରାଯାଇଛି । ସେଥିରେ ଆରବିଆଇ ଓ ବାହାରର ଏକ୍ସପାର୍ଟ ରଖାଯାଇଛି ଓ ସେମାନଙ୍କୁ ସଂପୂର୍ଣ୍ଣ ସ୍ୱାୟତ୍ତତା ପ୍ରଦାନ କରାଯାଇଛି । ଏବେ ଆପଣମାନଙ୍କୁ ବ୍ୟାଙ୍କମାନଙ୍କରେ ହେଉଥିବା ବରିଷ୍ଠ ପଦାଧିକାରୀ ନିଯୁକ୍ତିରେ ଆଉ କୌଣସି ଗୁଞ୍ଜରଣ ଶୁଣିବାକୁ ମିଳିବ ନାହିଁ ।


    ବନ୍ଧୁଗଣ ,


    ଆମ ସରକାର ଏକଥା ସ୍ୱୀକାର କରେ ଯେ କ୍ରମବର୍ଦ୍ଧିଷ୍ଣୁ ଅର୍ଥ ବ୍ୟବସ୍ଥାରେ କେତେ ଥର ଆମେ କମ୍ପାନୀଗୁଡ଼ିକର ଅସଫଳତାକୁ , ସେମାନଙ୍କର ବିଫଳତାକୁ ବି ସ୍ୱୀକାର କରିବାକୁ ପଡ଼େ । ସମସ୍ତ ଅସଫଳତା କୌଣସି ପ୍ରକାର ଆର୍ଥିକ ଅପରାଧ ଦ୍ୱାରା ହୋଇନଥାଏ । ଏକଥା ଆଦୌ ନୁହେଁ । ସେଥିପାଇଁ କମ୍ପାନୀଗୁଡ଼ିକୁ , କମ୍ପାନୀ ଚଳାଉଥିବା ଲୋକମାନଙ୍କୁ ଏକ ଉତ୍ତର ଏକଜିଟ୍‌ ରୁଟ୍‌ କିଭଳି ମିଳିପାରିବ , ସେଇ ଦିଗରେ ସରକାର ମଧ୍ୟ ଧ୍ୟାନ ଦେଇଛନ୍ତି ।


    ଆଇବିସି- ଇନସଲଭେନ୍ସି ଓ ବ୍ୟାଙ୍କରପ୍ସି କୋଡ଼ ଆଜି ଏଭଳି ଅନେକ କମ୍ପାନୀମାନଙ୍କୁ ସହାୟତା ଯୋଗାଇ ଦେଉଛି । ଏହା ଦ୍ୱାରା ସେମାନେ ନିଜ ନିଜର ବିଫଳତାକୁ ସାହସର ସହ ସମ୍ମୁଖୀନ ହେଇପାରୁଛନ୍ତି ଓ ସେସବୁର ମୁକାବିଲା କରୁଛନ୍ତି ।


    ଏହା ସରକାରଙ୍କ ତରଫରୁ ଉଦ୍ୟୋଗ ଜଗତ ସକାଶେ ଏକ ପ୍ରକାର ହ୍ୟାଣ୍ଡ ହୋଲ୍ଡିଂ ବା ହାତ ଧରି ଚାଲିବା ଭଳି ପ୍ରୟାସ । ତଦ୍ୱାରା ଏଭଳି କମ୍ପାନୀମାନେ ନିଜର ଅନୁଭବରୁ ଶିକ୍ଷାଲାଭ କରିପାରିବେ , ଭବିଷ୍ୟତରେ ସେମାନଙ୍କ ସ୍ଥିତିରେ ଉନ୍ନତି ଘଟାଇ ପାରିବେ ।


    ସାଥୀଗଣ ,


    ମୁଁ ଯେଉଁସବୁ ନିଷ୍ପତ୍ତି କଥା ଆପଣମାନଙ୍କୁ ଅବଗତ କଲି , ସେସବୁ ଉଦ୍ୟୋଗ ଜଗତ ସହ ଜଡ଼ିତ । ଏହାର ପୁଞ୍ଜିକୁ ସୁରକ୍ଷିତ ରଖିବା ସକାଶେ ଉଦ୍ଦିଷ୍ଟ ।


    ମୁଁ ଆଜି ଆସୋଚାମ୍‌ର ଏହି ମଞ୍ଚରୁ , ଦେଶର ବ୍ୟାଙ୍କିଙ୍ଗ୍‌ ବ୍ୟବସ୍ଥା ସହିତ ଜଡ଼ିତ ସମସ୍ତ ଲୋକଙ୍କୁ , କର୍ପୋରେଟ ଜଗତ ସହିତ ସଂଶ୍ଳିଷ୍ଟ ଲୋକମାନଙ୍କୁ ବିଶ୍ୱାସ ଦେବାକୁ ଚାହେଁ ଯେ ଏପର୍ଯ୍ୟନ୍ତ ଯେଉଁସବୁ ଦୋଷ ଦୁର୍ବଳତା ରହିଥିଲା , ସେସବୁ ଉପରେ ଯଥେଷ୍ଟ ମାତ୍ରାରେ ନିୟନ୍ତ୍ରଣ ଅଣାଯାଇ ସାରିଛି । ସେଥିପାଇଁ ଏବେ ମୁକ୍ତ ଭାବେ ନିଷ୍ପତ୍ତି ଗ୍ରହଣ କରନ୍ତୁ , ନିର୍ଭୟରେ ନିବେଶ କରନ୍ତୁ , ଅବାଧରେ ଖର୍ଚ୍ଚ କରନ୍ତୁ । ମୁଁ ଆପଣମାନଙ୍କୁ ପ୍ରତିଶ୍ରୁତି ଦେଉଛି ଯେ ଉଚିତ ନିଷ୍ପତ୍ତି ଉପରେ ଓ ଉଚିତ ବ୍ୟବସାୟିକ ନିଷ୍ପତ୍ତି ଉପରେ କୌଣସି ପ୍ରକାର ଅନୁଚିତ କାର୍ଯ୍ୟାନୁଷ୍ଠାନ ସରକାର ଗ୍ରହଣ କରିବେନାହିଁ ।


    ବନ୍ଧୁଗଣ ,


    ଆଜି ଆମେ ଏକଥା ନିର୍ଭୟରେ କହିପାରିବା ଯେ ଦେଶର ବ୍ୟାଙ୍କିଙ୍ଗ୍‌ ପ୍ରଣାଳୀର ଭିତ୍ତିଭୂମି ଏବେ ଏତେ ପାରଦର୍ଶୀ ଏବଂ ମଜଭୁତ ହୋଇସାରିଛି ଯେ ତାହା 5 ଟ୍ରିଲିଅନ୍‌ ଡ଼ଲାର ଅର୍ଥ ବ୍ୟବସ୍ଥା ଲକ୍ଷ୍ୟକୁ ହାସଲ କରିବା ଦିଗରେ ନିଜର କ୍ଷମତା ଧାରଣ କରିଛି । ଏହାକୁ ଶକ୍ତି ପ୍ରଦାନ କରିପାରିବ । ଆଜି ସୁଦ୍ଧା ଆମେ ବିଶ୍ୱର 10 ସର୍ବଶ୍ରେଷ୍ଠ ଏଫଡ଼ିଆଇ ଲକ୍ଷ୍ୟସ୍ଥଳ ମଧ୍ୟରୁ ଅନ୍ୟତମ ହୋଇ ରହିଛେ । ଗତ କିଛି ବର୍ଷ ଭିତରେ ଭାରତରେ ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ ଗତି ପ୍ରଖରିତ ହୋଇଛି ।


    ମୋର ବିଶ୍ୱାସ ଯେ ଏଫଡ଼ିଆଇର ଦୁଇଟି ଅର୍ଥ । ସୁଯୋଗ ହିସାବରେ ଯଦି ଚିନ୍ତା କରାଯାଏ , ତେବେ ମୁଁ ଦୁଇଟିଯାକ ଅବସରକୁ ଉପଯୋଗ କରୁଛି । ଏହାର ଗୋଟିଏ ଅର୍ଥ ହେଲା ବିଦେଶୀ ପ୍ରତ୍ୟକ୍ଷ ନିବେଶ ଯାହାକୁ ଆପଣମାନଙ୍କ ମଧ୍ୟରୁ ଅଧିକାଂଶ ଲୋକ ଜାଣିଛନ୍ତି । ଏବଂ ଅନ୍ୟ ଅର୍ଥଟି ମୋ ପାଇଁ ହେଲା ‘ ପ୍ରଥମେ ବିକଶିତ ଭାରତ ’ । ବିଗତ 20 ବର୍ଷ ଭିତରେ ଯେତିକି ପରିମାଣର ଏଫଡ଼ିଆଇ ଭାରତକୁ ଆସିଛି , ସେଥିରୁ ପାଖାପାଖି 50 ପ୍ରତିଶତ ଗତ ପାଞ୍ଚ ବର୍ଷରେ ଦେଶକୁ ଆସିଛି । ଆମେ ଗତବର୍ଷ ଗ୍ଲୋବାଲ କମ୍ପିଟିଟିଭ୍‌ନେସ୍‌ରେ ମଧ୍ୟ ବ୍ୟାପକ ସୁଧାର କରିଛୁ । ଏବେ ବିଶ୍ୱର ତୃତୀୟ ସର୍ବବୃହତ୍‌ ଷ୍ଟାର୍ଟ- ଅପ୍‌ ଇକୋସିଷ୍ଟମ୍‌ ଆମ ଦେଶ ପାଖରେ ରହିଛି । ଦେଶରେ ଅଭିନବତ୍ୱ ଓ ଓ ଉଦ୍ୟବିତାର ଏକ ନୂତନ ବାତାବରଣ ସୃଷ୍ଟି ହୋଇଛି । ଆଜି ବିଶ୍ୱର ଅଧିକାଂଶ ନିବେଶକ ଭାରତ ଆଡ଼କୁ ସଂପୂର୍ଣ୍ଣ ବିଶ୍ୱାସ ଓ ଆଶାର ସହ ଦେଖୁଛନ୍ତି । ଭାରତର କ୍ଷମତାକୁ ନେଇ ବିଶ୍ୱରେ ଅଭୂତପୂର୍ବ ଭରସା ସୃଷ୍ଟି ହୋଇଛି ।


    ବନ୍ଧୁଗଣ ,


    ଏଭଳି ସକାରାତ୍ମକ ବାତାବରଣ ଆଧାରରେ ଆମେ 5 ଟ୍ରିଲିଅନ୍‌ ଅର୍ଥବ୍ୟବସ୍ଥା ଦିଗରେ ଆଗକୁ ବଢ଼ିବାକୁ ଯାଉଛେ । ଆଗାମୀ ବର୍ଷମାନଙ୍କରେ ଭିତ୍ତିଭୂମି କ୍ଷେତ୍ରରେ ସରକାର 100 ଲକ୍ଷ କୋଟି ଟଙ୍କା ନିବେଶ କରିବାକୁ ଯାଉଛନ୍ତି । ଏହା ଦେଶର ଭିତ୍ତିଭୂମିକୁ ଅଧିକ କ୍ଷମତାଶାଳୀ କରିବ । ଦେଶର ଗ୍ରାମୀଣ ଅର୍ଥବ୍ୟବସ୍ଥାରେ 25 ଲକ୍ଷ କୋଟି ଟଙ୍କା ନିବେଶ ପାଇଁ ସରକାର ଯେଉଁ ଲକ୍ଷ୍ୟ ରଖିଛନ୍ତି ଏହା ତାକୁ ସାହାଯ୍ୟ କରିବ । ଦେଶର ପ୍ରତି ଘରକୁ ପାନୀୟ ଜଳ ପହଞ୍ଚାଇବା ସକାଶେ କାର୍ଯ୍ୟକାରୀ ହେଉଥିବା ସାଢ଼େ 3 ଲକ୍ଷ କୋଟି ଟଙ୍କାର ନିବେଶ ଏହାକୁ ନୂତନ ଶକ୍ତି ପ୍ରଦାନ କରିବ ।


    ପ୍ରଧାନମନ୍ତ୍ରୀ ଆବାସ ଯୋଜନା ମାଧ୍ୟମରେ 2 କୋଟି ନୂତନ ଘର ନିର୍ମାଣ କରାଯାଉଛି । ପ୍ରତ୍ୟେକ ଦେଶବାସୀଙ୍କୁ ସୁଲଭ ମୂଲ୍ୟରେ ସ୍ୱାସ୍ଥ୍ୟସେବା ଉପଲବ୍ଧ କରାଇବାର ସଂକଳ୍ପ , କୃଷକମାନଙ୍କ ଆୟ ଦ୍ୱିଗୁଣିତ କରିବା ପ୍ରୟାସ କିମ୍ବା ଦେଶରେ କାର୍ଯ୍ୟରତ ଲକ୍ଷ ଲକ୍ଷ ଏମଏସଏମଇ , କୋଟି କୋଟି ସ୍ୱୟଂ ସହାୟକ ଗୋଷ୍ଠୀଙ୍କ ଲାଗି ସହଜରେ ପୁଞ୍ଜି ଉପଲବ୍ଧ କରାଇବା ଦିଗରେ ଅନେକ ପଦକ୍ଷେପ ଗ୍ରହଣ କରାଯାଇଛି । ଏହା 5 ଟ୍ରିଲିଅନ୍‌ ଡ଼ଲାର ଅର୍ଥ ବ୍ୟବସ୍ଥା ପ୍ରାପ୍ତ କରିବା ପାଇଁ ଶକ୍ତି ପ୍ରଦାନ କରିବ , ନୂତନ ବିଶ୍ୱାସ ସୃଷ୍ଟି କରିବ ।


    ବନ୍ଧୁଗଣ ,


    ଭାରତର ଅର୍ଥ ବ୍ୟବସ୍ଥାକୁ ହାରାହାରି ଦୁଇଗୁଣା କରିବା ସକାଶେ ଆମର ପ୍ରୟାସ କେବଳ ଦିଲ୍ଲୀ ପର୍ଯ୍ୟନ୍ତ ସୀମିତ ରହିନାହିଁ । ସେଥିପାଇଁ ରାଜ୍ୟଗୁଡ଼ିକୁ ମଧ୍ୟ ପ୍ରୋତ୍ସାହିତ କରାଯାଉଛି । ଉତ୍ପାଦନ ଓ ରପ୍ତାନୀ ବୃଦ୍ଧି ନିମନ୍ତେ , ମେକ୍‌ ଇନ୍‌ ଇଣ୍ଡିଆକୁ ବିସ୍ତାରିତ କରିବା ଲାଗି , ସରକାର ଅନେକ ପଦକ୍ଷେପ ଗ୍ରହଣ କରୁଛନ୍ତି । ପ୍ରଯୁକ୍ତି ଓ ପ୍ରତିରକ୍ଷା କ୍ଷେତ୍ରରେ ଉତ୍ପାଦନକୁ ଆମେ ସଦାସର୍ବଦା ପ୍ରାଥମିକତା ପ୍ରଦାନ କରିଆସିଛୁ । ଇଲେକ୍ଟ୍ରୋନିକ୍‌ ମାନୁଫାକ୍‌ଚରିଂକୁ ନେଇ ଆମେ ଦ୍ରତ ବେଗରେ ଆଗକୁ ଅଗ୍ରସର ହେଉଛୁ ।


    ବନ୍ଧୁଗଣ ,


    ଏହିସବୁ କଥା ଭିତରେ ଅର୍ଥ ବ୍ୟବସ୍ଥାକୁ ନେଇ ଆଜି ଯେଉଁ ଚର୍ଚ୍ଚା ହେଉଛି , ମୁଁ ସେ ସଂପର୍କରେ ଭଲଭାବେ ପରିଚିତ ଅଛି । କିନ୍ତୁ ସେଭଳି ଚର୍ଚ୍ଚା ଭିତରେ ଆମକୁ ଏକଥା ମଧ୍ୟ ସ୍ମରଣ ରଖିବାକୁ ପଡ଼ିବ ଯେ ପୂର୍ବର ସରକାରଙ୍କ ସମୟରେ ଗୋଟିଏ ତ୍ରୈମାସିକ ଅବଧିରେ ଜିଡ଼ିପି 3.5 ପ୍ରତିଶତ ପର୍ଯ୍ୟନ୍ତ ଖସି ଯାଇଥିଲା ।


    ସ୍ମରଣ କରନ୍ତୁ , ସେତେବେଳେ ସିପିଆଇ ହେଡ଼ଲାଇନ୍‌ ମୁଦ୍ରାସ୍ଫୀତି କେଉଁଠାରେ ପହଞ୍ଚିଥିଲା ? 9.4 ପ୍ରତିଶତ ପର୍ଯ୍ୟନ୍ତ । ସିପିଆଇ କୋର୍‌ ମୁଦ୍ରାସ୍ଫୀତି କେଉଁଠି ଥିଲା ? 7.3 ପ୍ରତିଶତ !!! ଡ଼ବ୍ଳୁପିଆଇ ମୁଦ୍ରାସ୍ଫୀତି କେଉଁ ପର୍ଯ୍ୟନ୍ତ ପହଞ୍ଚିଥିଲା ? 5.2 ପ୍ରତିଶତ ଯାଏ । ଫିସକାଲ୍‌ ଡେଫିସିଟ୍‌ କେଉଁଠି ଥିଲା ? ଜିଡ଼ିପିର 5.6 ପ୍ରତିଶତ ପର୍ଯ୍ୟନ୍ତ । ସେ ସମୟରେ ଜିଡ଼ିପିର ଅନେକ ତ୍ରୈମାସିକ ଅବଧି ଏଭଳି ଯାଇଥିଲା ଯାହା ଅର୍ଥ ବ୍ୟବସ୍ଥା ସକାଶେ ଖୁବ୍‌ ନିରାଶାଜନକ ଥିଲା । ମୁଁ ସେସବୁ ବିବାଦରେ ପଡ଼ିବାକୁ ଚାହେଁନାହିଁ ଯେ ସେ ସମୟରେ କିଛି ଲୋକ କାହିଁକି ଚୁପ୍‌ ବସି ରହିଥିଲେ ।


    ବନ୍ଧୁଗଣ ,


    ଦେଶର ଅର୍ଥ ବ୍ୟବସ୍ଥାରେ ଏଭଳି ଆରୋହଣ-ଅବରୋହଣ ଆସେ । କିନ୍ତୁ ଦେଶର ସେହି ସାମର୍ଥ୍ୟ ରହିଛି ଯେ ପ୍ରତ୍ୟେକ ଥର ଏଭଳି ସ୍ଥିତିରୁ ବାହାରକୁ ଆସିବା ସକାଶେ ଏବଂ ପୂର୍ବଠାରୁ ଅଧିକ ମଜଭୁତ ହୋଇ ତାହା ପୁଣି ବାହାରକୁ ବାହାରିଥାଏ । ସେଥିପାଇଁ , ଆଜିକାର ସ୍ଥିତିରୁ ମଧ୍ୟ ଭାରତ ଅବଶ୍ୟ ବାହାରିପାରିବ ।


    ସାଥୀଗଣ ,


    ଭବିଷ୍ୟତ ପାଇଁ ଆମର ମନୋଭାବ ସଂପୂର୍ଣ୍ଣ ସ୍ୱଚ୍ଛ ଏବଂ ଆମର ଆତ୍ମବିଶ୍ୱାସ ଅତୁଟ ରହିଛି । ସରକାରଙ୍କ ଏହା ପରିଚୟ ଯେ ଆମେ ଯାହା କହୁ ତାହା କରି ଦେଖାଉ । 5 ଟ୍ରିଲିଅନ୍‌ ଡ଼ଲାର ଅର୍ଥ ବ୍ୟବସ୍ଥା ଲକ୍ଷ୍ୟ ସେଇଥିପାଇଁ ସମ୍ଭବପର କାରଣ ଏଭଳି ଅନେକ କଥା ଯାହା ପୂର୍ବରୁ ମଧ୍ୟ ଅସମ୍ଭବ ବୋଲି ଲାଗୁଥିଲା , ସେସବୁକୁ ଆମେ ସମ୍ଭବ କରି ଦେଖାଇସାରିଛୁ । 60 ମାସ ଭିତରେ 60 କୋଟି ଲୋକଙ୍କୁ ମୁକ୍ତାକାଶ ଶୌଚକାର୍ଯ୍ୟରୁ ମୁକ୍ତି ପ୍ରଦାନ ଭଳି ଅସମ୍ଭବକୁ ସମ୍ଭବ କରିଛୁ । ଆଜି ତାହା ବାସ୍ତବତାରେ ପରିଣତ ହୋଇଛି । 3 ବର୍ଷରୁ କମ୍‌ ସମୟ ଭିତରେ 8 କୋଟି ଘରକୁ ଗ୍ୟାସ ସଂଯୋଗ ପହଞ୍ଚାଇଛୁ । 10 ଲକ୍ଷରୁ ଅଧିକ ଗ୍ୟାସ ବିତରଣ ସେଣ୍ଟର ଠିଆ କରାଇପାରିବା , ଅସମ୍ଭବ ଲାଗୁଥିଲା କିନ୍ତୁ ତାହା ସମ୍ଭବ ହୋଇପାରିଛି ।


    ପ୍ରତ୍ୟେକ ପରିବାରକୁ ଏତେ କମ୍‌ ସମୟ ଭିତରେ ବ୍ୟାଙ୍କିଙ୍ଗ୍‌ ବ୍ୟବସ୍ଥା ସହ ଯୋଡ଼ିବା ପୂର୍ବରୁ ଅସମ୍ଭବ ଲାଗୁଥିଲା । କିନ୍ତୁ ତାହା ବି ସମ୍ଭବପର ହୋଇପାରିଛି । ଦେଶର ଏକ ବଡ଼ ଜନସଂଖ୍ୟା ପର୍ଯ୍ୟନ୍ତ ଡ଼ିଜିଟାଲ ବ୍ୟାଙ୍କିଙ୍ଗ ସୁବିଧା ପହଞ୍ଚାଇବା ବି ପ୍ରଥମେ ଅସମ୍ଭବ ପରି ପ୍ରତୀୟମାନ ହେଉଥିଲା । ଆଜି ଦେଶର ପ୍ରତିଦିନ କୋଟି କୋଟି ଡ଼ିଜିଟାଲ କାରବାର ହେଉଛି । ଭୀମ୍‌ ଆପ୍‌ ଏବଂ ରୁପେ କାର୍ଡ଼ ବି ଏଇ ଦେଶରେ ଏତେ ମାତ୍ରାରେ ପ୍ରଚଳିତ ହେବ , କେହି କେବେ ଚିନ୍ତା କରିଥିଲେ କି ? କିନ୍ତୁ ଆଜି ତାହା ବାସ୍ତବତାର ରୂପ ଧାରଣ କରିଛି । ପ୍ରତ୍ୟେକ ବାସହୀନକୁ ନିଜର ପକ୍କାଘର ଦେବା ଅସମ୍ଭବ ଲାଗୁଥିଲା , କିନ୍ତୁ ଏହା ମଧ୍ୟ ସମ୍ଭବ ହୋଇଚାଲିଛି । ଏବେ ସେଥିରେ ଗତ 6 ମାସ ଭିତରେ ହାସଲ କରାଯାଇଥିବା ଉଦାହରଣ ଯଦି ଦେବି , ତା ’ ହେଲେ ଲଞ୍ଚ୍‌ ବ୍ରେକ୍‌ ଗଲା ବୋଲି ଭାବି ନେବାକୁ ପଡ଼ିବ ।


    ସାଥୀଗଣ ,


    ସଂକଳ୍ପରୁ ସିଦ୍ଧି ପାଇଁ ଏଭଳି ସକାରାତ୍ମକ ଏବଂ ପାରଦର୍ଶୀ ବାତାବରଣ ଭିତରେ , ଆପଣମାନଙ୍କ ସକାଶେ ଅବସରର ବିସ୍ତାରଣ ଘଟିଚାଲିଛି ।


    ଆପଣମାନଙ୍କ ଆତ୍ମବିଶ୍ୱାସ ପୂର୍ବାପେକ୍ଷା ବେଶ୍‌ ସୁଦୃଢ଼ ହୋଇଛି , କୃଷି ଠାରୁ ନେଇ କମ୍ପାନୀମାନଙ୍କ ପର୍ଯ୍ୟନ୍ତ ପୂର୍ବାପେକ୍ଷା ଉତ୍ପାଦନରେ ବୃଦ୍ଧି ଘଟିଛି । ଏବଂ ଆପଣମାନଙ୍କ ଦ୍ୱାରା ଦେଶରେ ସଂପଦ ସୃଷ୍ଟି ହୋଇପାରିଛି ଓ କର୍ମନିଯୁକ୍ତି ସୃଷ୍ଟି ହୋଇଛି । ପୂର୍ବାପେକ୍ଷା ଏଭଳି ସ୍ଥିତି ଉତ୍ତମ ରହିଛି । ସେଥିପାଇଁ ସରକାର ପ୍ରତ୍ୟେକ ସ୍ତରରେ ଉଦ୍ୟୋଗ ଜଗତ ସହିତ ସରକାର ଠିଆ ହୋଇଛନ୍ତି । ମୁଁ ଏହି ମଞ୍ଚ ମାଧ୍ୟମରେ ଦେଶର ଉଦ୍ୟୋଗୀମାନଙ୍କୁ ଏହା କହିବାକୁ ଚାହେଁ ଯେ ଆପଣମାନେ ଆଗକୁ ବଢ଼ନ୍ତୁ , ଆପଣମାନେ ସମର୍ଥ ହୁଅନ୍ତୁ , ସକ୍ଷମ ହୁଅନ୍ତୁ । ପୁରା ଦୁନିଆର ବଜାର ଆମ ସାମ୍ନାରେ ରହିଛି । ସାରା ଦୁନିଆକୁ ଟକ୍କର ଦେବାର ସାହସ ଆମ ଭିତରେ ନିହିତ ଅଛି । ଆପଣମାନଙ୍କ ସଂକଳ୍ପ , ଆପଣମାନଙ୍କ ସାମର୍ଥ୍ୟ 5 ଟ୍ରିଲିଅନ୍‌ ଡ଼ଲାର ଛୁଇଁବା ସକାଶେ ଭାରତ ଯେଉଁ ସ୍ୱପ୍ନ ଦେଖିଛି ତାହାକୁ ସାକରା କରିବା ଦିଗରେ ବିରାଟ ଭୂମିକା ଗ୍ରହଣ କରିପାରିବ ।


    ଆପଣମାନଙ୍କ ସମୃଦ୍ଧ ପରମ୍ପରା , ଏକବିଂଶ ଶତାବ୍ଦୀରେ ନୂତନ ଭାରତକୁ ବିସ୍ତାରିତ କରିବାକୁ ଯାଉଛି , ମଜଭୁତ କରିବାକୁ ଯାଉଛି । ଆପଣମାନେ ସଭିଏଁ ନିଜ ନିଜର ପ୍ରୟାସରେ ସଫଳ ହୁଅନ୍ତୁ , ଏହି କାମନାର ସହ ମୁଁ ଆଜି ମୋର ବକ୍ତବ୍ୟ ଶେଷ କରୁଛି ।


    ପୁଣି ଥରେ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ବଧେଇ ଓ ଶୁଭକାମନା


    ଧନ୍ୟବାଦ!


    ***********

    
    
    (Release ID: 1597218) Visitor Counter : 6