      ଅର୍ଥ ମନ୍ତ୍ରଣାଳୟ

      ଡିଜିଟାଲ ଅର୍ଥବ୍ୟବସ୍ଥା, ଫିନଟେକ ଓ ଷ୍ଟାର୍ଟଅପ ପ୍ରତିନିଧିଙ୍କ ସହିତ ଅର୍ଥମନ୍ତ୍ରୀଙ୍କ ପ୍ରଥମ ପ୍ରାକ୍-ବଜେଟ ଆଲୋଚନା
      Posted On: 16 DEC 2019 6:57PM by PIB Bhubaneshwar


    2020 ସାଧାରଣ ବଜେଟ ପୂର୍ବରୁ କେନ୍ଦ୍ର ଅର୍ଥ ଓ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ ଆଜି ନୂଆଦିଲ୍ଲୀଠାରେ ବିଭିନ୍ନ ଅଂଶୀଦାର ଗୋଷ୍ଠୀଙ୍କ ସହିତ ପ୍ରାକ-ବଜେଟ ଆଲୋଚନା କରିଛନ୍ତି । ତାଙ୍କର ପ୍ରଥମ ବୈଠକରେ ଡିଜିଟାଲ ଅର୍ଥବ୍ୟବସ୍ଥା , ଫିନଟେକ ଓ ଷ୍ଟାର୍ଟଅପ୍ସ ଜଗତର ଅଂଶୀଦାରମାନେ ଯୋଗ ଦେଇଥିଲେ ।


    ଏହି ବୈଠକରେ ମୁଖ୍ୟତଃ ଡାଟା ପ୍ରସଙ୍ଗରେ ଆଲୋଚନା କରାଯାଇଥିଲା । ବିଗ ଡାଟା ପ୍ରଯୁକ୍ତି , ବୃହତ ଡାଟା ତଥ୍ୟର ବିଶ୍ଳେଷଣ , ଏସଏମଇ କ୍ଷେତ୍ର ପାଇଁ ବିଗ ଡାଟା ପ୍ରଯୁକ୍ତିର ପ୍ରୟୋଗ ଏବଂ ଜନସାଧାରଣଙ୍କ ଅଭିଯୋଗର ସମାଧାନ ଲାଗି ବିଗ ଡାଟା ପ୍ରଯୁକ୍ତିର ପ୍ରୟୋଗ ଆଦି ବିଷୟବସ୍ତୁ ଉପରେ ଆଲୋଚନାରେ ଗୁରୁତ୍ୱ ଦିଆଯାଇଥିଲା । ସେହିପରି ଡିଜିଟାଲ ଭିତ୍ତିଭୂମି ଓ ସରକାରଙ୍କ ଭୂମିକା , ଗୋପନୀୟତା ଉପରେ ଗୁରୁତ୍ୱରୋପ କରୁଥିବା ଡିଜିଟାଲ ଅର୍ଥବ୍ୟବସ୍ଥାର ନିୟନ୍ତ୍ରଣ , ଆର୍ଥିକ ନିୟାମକ , ଷ୍ଟାର୍ଟଅପଗୁଡ଼ିକ ପାଇଁ ବ୍ୟବସାୟିକ ସୁଗମତା ପରିବେଶ , ଡିଜିଟାଲ ଇଣ୍ଡିଆ ପାଇଁ ରହିଥିବା ଭିତ୍ତିଭୂମି ଶୂନ୍ୟସ୍ଥାନ ପୂରଣ କରିବା , ଟିକସ ବ୍ୟବସ୍ଥା ଆଦି ପ୍ରସଙ୍ଗରେ ମଧ୍ୟ ଆଲୋଚନା କରାଯାଇଥିଲା ।


    ଅର୍ଥମନ୍ତ୍ରୀଙ୍କ ବ୍ୟତୀତ କେନ୍ଦ୍ର ଅର୍ଥ ଓ କର୍ପୋରେଟ ବ୍ୟପାର ରାଷ୍ଟ୍ରମନ୍ତ୍ରୀ ଶ୍ରୀ ଅନୁରାଗ ଠାକୁର , ଅର୍ଥ ସଚିବ ରାଜୀବ କୁମାର , ଅର୍ଥନୈତିକ ବ୍ୟାପାର ସଚିବ ଅତନୁ ଚକ୍ରବର୍ତ୍ତୀ , ରାଜସ୍ୱ ସଚିବ ଅଜୟ ଭୂଷଣ ପାଣ୍ଡେ , ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି ସଚିବ ଅଜୟ ପ୍ରକାଶ ସାୱନୀ , ଟେଲି କମ୍ୟୁନିକେସନ ବିଭାଗ ସଚିବ ଅଂଶୁ ପ୍ରକାଶ , ସିବିଡିଟି ଅଧ୍ୟକ୍ଷ ପ୍ରମୋଦ ଚନ୍ଦ୍ର ମୋଦୀ , ସିବିଆଇସି ଅଧ୍ୟକ୍ଷ ପି.କେ ଦାସ , ମୁଖ୍ୟ ଅର୍ଥନୈତିକ ପରାମର୍ଶଦାତା ଡ. କେ.ଭି ସୁବ୍ରମଣ୍ୟମ ଓ ଅର୍ଥ ମନ୍ତ୍ରଣାଳୟର ଅନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ବିଗଡାଟା , ଡାଟା ସେଂଟର ପ୍ରତିଷ୍ଠା କରିବା ଲାଗି ପ୍ରୋତ୍ସାହନ , ଡାଟା କ୍ଷେତ୍ରୀୟକରଣ ପାଇଁ ଆର୍ଥିକ ପ୍ରୋତ୍ସାହନ , ଗ୍ରାମାଂଚଳରେ ଡିଜିଟାଲ ପ୍ରସାର ଲାଗି ସହାୟତା , ଅନ୍ୟ ରାଷ୍ଟ୍ରଗୁଡ଼ିକ ସହ ପ୍ରତିଦ୍ୱନ୍ଦ୍ୱିତା କରିବା ଲାଗି ଷ୍ଟାର୍ଟଅପଗୁଡ଼ିକୁ କର୍ପୋରେଟ ଗ୍ୟାରେଂଟି , ମ୍ୟାଟ ଟିକସ ଦରକୁ ଯୁକ୍ତିସଂଗତ କରିବା , ଷ୍ଟାର୍ଟଅପ ୟୁନିଟଗୁଡ଼ିକୁ ଟିକସ ଛାଡ଼ , ସୀମାପାର ଆର୍ଥିକ ଅପରାଧ ନିୟନ୍ତ୍ରଣ ପାଇଁ ସ୍ୱତନ୍ତ୍ର ସଂସ୍ଥା ସୃଷ୍ଟି , ମହିଳାଙ୍କ ନିଯୁକ୍ତି ବୃଦ୍ଧି (ଦକ୍ଷତା ବିକାଶରେ ମିଳୁଥିବା ଲିଙ୍ଗଗତ ଲାଭ) , ଭାରତ ଭିତରେ ଗବେଷଣା ଓ ବିକାଶ ପାଇଁ ଆର୍ଥିକ ପ୍ରୋତ୍ସାହନ ଏବଂ ଅନ୍ତର୍ଜାତୀୟ ପ୍ରଶିକ୍ଷଣ ସହିତ ଦକ୍ଷତା ବିକାଶ କ୍ଷେତ୍ରରେ ଯୁବକମାନଙ୍କୁ ତାଲିମ ଆଦି ପ୍ରସଙ୍ଗରେ ଡିଜିଟାଲ ଅର୍ଥବ୍ୟବସ୍ଥା , ଫିନଟେକ ଓ ଷ୍ଟାର୍ଟଅପ୍ସ କ୍ଷେତ୍ରର ପ୍ରତିନିଧିମାନେ ସେମାନଙ୍କର ମତ ଓ ବିଚାର ବ୍ୟକ୍ତ କରିଥିଲେ । ବିଶେଷଜ୍ଞମାନେ ସେମାନଙ୍କ କ୍ଷେତ୍ରର ଉନ୍ନତି ସଂକ୍ରାନ୍ତରେ ପରାମର୍ଶ ଦେବା ସହିତ ବିଭିନ୍ନ ପ୍ରକାର ସମସ୍ୟାର ସମାଧାନ ବିଷୟରେ ଉଲ୍ଲେଖ କରିଥିଲେ । ଦେଶରେ ଷ୍ଟାର୍ଟଅପର ପ୍ରୋତ୍ସାହନ ଲାଗି ଟିକସ ସହାୟତା ଦେବା ଲାଗି ବହୁ ବକ୍ତା ମତ ବ୍ୟକ୍ତ କରିଥିଲେ ।


    **********

    
    
    (Release ID: 1596658) Visitor Counter : 16