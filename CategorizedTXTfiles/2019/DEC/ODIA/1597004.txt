      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମହାତ୍ମା ଗାନ୍ଧୀଙ୍କ 150ତମ ଜନ୍ମବାର୍ଷିକୀ ଜାତୀୟ ସମିତିର ଦ୍ୱିତୀୟ ବୈଠକରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 19 DEC 2019 8:53PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ରାଷ୍ଟ୍ରପତି ଭବନରେ ଆୟୋଜିତ ମହାତ୍ମା ଗାନ୍ଧୀଙ୍କ 150ତମ ଜନ୍ମବାର୍ଷିକୀ ଜାତୀୟ ସମିତିର ଦ୍ୱିତୀୟ ବୈଠକରେ ଉଦବୋଧନ ଦେଇଛନ୍ତି ।


    ଏହି ବୈଠକରେ ମହାମହିମ ରାଷ୍ଟ୍ରପତି ରାମନାଥ କୋବିନ୍ଦ ଅଧ୍ୟକ୍ଷତା କରିଥିଲେ । ବୈଠକରେ ମାନନୀୟ ଉପ ରାଷ୍ଟ୍ରପତି ଏମ. ଭେଙ୍କେୟା ନାଇଡୁ , କେନ୍ଦ୍ର କ୍ୟାବିନେଟର ସଦସ୍ୟ , ବିଭିନ୍ନ ରାଜ୍ୟର ମୁଖ୍ୟମନ୍ତ୍ରୀ , ବିଶିଷ୍ଟ ଗାନ୍ଧୀବାଦୀ ଓ ଅନ୍ୟମାନଙ୍କୁ ନେଇ ଜାତୀୟ ସମିତିର ସଦସ୍ୟମାନେ ଉପସ୍ଥିତ ଥିଲେ । ପର୍ତ୍ତୁଗାଲର ପ୍ରଧାନମନ୍ତ୍ରୀ ମହାମହିମ ମିଃ ଆଣ୍ଟୋନିଓ କୋଷ୍ଟା ଏକମାତ୍ର ବିଦେଶୀ ପ୍ରଧାନମନ୍ତ୍ରୀ ଭାବେ ସମିତିର ସଦସ୍ୟ ରୂପେ ଏହି ବୈଠକରେ ଅଂଶଗ୍ରହଣ କରିଥିଲେ ।


    ରାଷ୍ଟ୍ରପିତା ମହାତ୍ମା ଗାନ୍ଧୀଙ୍କ 150ତମ ଜନ୍ମଜୟନ୍ତୀ ପାଳନକୁ ଏକ ଜନ ଆନ୍ଦୋଳନରେ ପରିଣତ କରିବା ଲାଗି ପ୍ରଧାନମନ୍ତ୍ରୀଙ୍କ ପ୍ରତ୍ୟକ୍ଷ ତତ୍ୱାବଧାନରେ କାର୍ଯ୍ୟକାରୀ ସମିତିର କାର୍ଯ୍ୟଧାରାକୁ ମହାମହିମ ରାଷ୍ଟ୍ରପତି ପ୍ରଶଂସା କରିଥିଲେ । ସେହିପରି ପ୍ରଧାନମନ୍ତ୍ରୀଙ୍କ ବ୍ୟକ୍ତିଗତ ନେତୃତ୍ୱରେ ସ୍ୱଚ୍ଛ ଭାରତ ଭଳି ଅଭିଯାନ ଏବଂ ଏକକ ଉପଯୋଗୀ ପ୍ଲାଷ୍ଟିକ ବର୍ଜନ ଜରିଆରେ ପରିବେଶ ସୁରକ୍ଷା ପାଇଁ ମହାତ୍ମା ଗାନ୍ଧୀଙ୍କ ବାର୍ତ୍ତାର ପ୍ରସାର ଆଦି ପ୍ରୟାସକୁ ମଧ୍ୟ ରାଷ୍ଟ୍ରପତି ପ୍ରଶଂସା କରିଥିଲେ ।


    ସଂସ୍କୃତି ମନ୍ତ୍ରଣାଳୟ ଦ୍ୱାରା ସଂକଳିତ ବିଭିନ୍ନ ସ୍ମାରକୀ କାର୍ଯ୍ୟକ୍ରମ ପୁସ୍ତକ ଏବଂ ବୈଦେଶିକ ମନ୍ତ୍ରଣାଳୟ ଦ୍ୱାରା ପ୍ରସ୍ତୁତ ଗାନ୍ଧୀଜୀଙ୍କ ଉପରେ ଏକ ସଂକଳନକୁ ପ୍ରଧାନମନ୍ତ୍ରୀ ଉନ୍ମୋଚନ କରିବା ସହିତ ମାନନୀୟ ରାଷ୍ଟ୍ରପତିଙ୍କୁ ପ୍ରଦାନ କରିଥିଲେ । ଏହି ସଂକଳନରେ ବିଶ୍ୱର 126 ଜଣ ବିଶିଷ୍ଟ ବ୍ୟକ୍ତି ଗାନ୍ଧୀଜୀଙ୍କ ଶିକ୍ଷା ଉପରେ ସେମାନଙ୍କ ଅଭିଜ୍ଞତା ସମ୍ପର୍କରେ ଲେଖିଛନ୍ତି । ଗାନ୍ଧୀଜୀଙ୍କ 150ତମ ଜନ୍ମ ଜୟନ୍ତୀ ଅବସରରେ ବିଭିନ୍ନ ସ୍ମାରକୀ କାର୍ଯକ୍ରମ ଉପରେ ଏକ କ୍ଷୁଦ୍ର ଚଳଚ୍ଚିତ୍ର ବୈଠକ ଅବସରରେ ପ୍ରଦର୍ଶିତ ହୋଇଥିଲା ।


    ପୂର୍ବ ବୈଠକରେ ସଦସ୍ୟମାନଙ୍କ ପରାମର୍ଶକୁ ପ୍ରଧାନମନ୍ତ୍ରୀ ତାଙ୍କ ଅଭିଭାଷଣରେ ପ୍ରଶଂସା କରିଥିଲେ , ଯାହା ଜନ ଭାଗିଦାରୀ ପାଇଁ ମହାତ୍ମା ଗାନ୍ଧୀଙ୍କ ବିଚାରକୁ ନେଇ ସ୍ମାରକୀ କାର୍ଯ୍ୟକ୍ରମ ଆୟୋଜନରେ ସହାୟକ ହୋଇଥିଲା ।


    ପ୍ରଧାନମନ୍ତ୍ରୀ କହିଥିଲେ ଯେ ଆଜି ସାରା ବିଶ୍ୱ ଗାନ୍ଧୀଜୀଙ୍କୁ ଜାଣିବାକୁ ଆଗ୍ରହୀ ଏବଂ ଗ୍ରହଣ କରିବାକୁ ପ୍ରସ୍ତୁତ । ତେଣୁ ବିଶ୍ୱକୁ ମହାତ୍ମା ଗାନ୍ଧୀ ଓ ତାଙ୍କ ଆଦର୍ଶର ଉପଯୋଗିତା ବିଷୟରେ ଲଗାତାର ସ୍ମରଣ କରାଇବା ଭାରତର ଉତ୍ତରଦାୟିତ୍ୱ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ବର୍ଷସାରା ସମୟ ବାହାର କରି ଭାରତ ଏବଂ ପର୍ତ୍ତୁଗାଲରେ ଆୟୋଜିତ ସ୍ମାରକୀ କାର୍ଯ୍ୟକ୍ରମରେ ବ୍ୟକ୍ତିଗତ ଭାବେ ସମ୍ପୃକ୍ତ ହେବା ଲାଗି ପର୍ତ୍ତୁଗାଲ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜଣାଇଥିଲେ ।


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ‘ ମହାତ୍ମା ଗାନ୍ଧୀଙ୍କ 150ତମ ଜନ୍ମ ଜୟନ୍ତୀ ’ ପାଳନ କେବଳ ଗୋଟିଏ ବର୍ଷର କାର୍ଯ୍ୟକ୍ରମ ନୁହେଁ । ସମସ୍ତ ନାଗରିକ ଗାନ୍ଧୀଜୀଙ୍କ ବିଚାର ଓ ଆଦର୍ଶକୁ ଗ୍ରହଣ କରିବା ଉଚିତ ଏବଂ ଆଗାମୀ ଦିନରେ ଏହାକୁ ଆଗେଇ ନେବା ଉଚିତ ।


    ସେ ଆହୁରି କହିଥିଲେ ଯେ ସରକାରୀ ଶତବାର୍ଷିକୀ ପାଳନ ସମୟ ସମୟରେ ହୋଇଥାଏ , କିନ୍ତୁ ଗାନ୍ଧୀଜୀଙ୍କ 150ତମ ଜନ୍ମ ଜୟନ୍ତୀ ସାଧାରଣ ଜନତାଙ୍କ କାର୍ଯ୍ୟକ୍ରମରେ ପରିଣତ ହୋଇଛି ଏବଂ ଏହା ପ୍ରତ୍ୟେକ ଭାରତୀୟଙ୍କ ପାଇଁ ଗର୍ବର ବିଷୟ ।


    ‘ ସ୍ଥାନୀୟ ସାମଗ୍ରୀ ’ କ୍ରୟ ଲାଗି ଲାଲକିଲ୍ଲାରୁ ସେ ପୂର୍ବରୁ ଦେଇଥିବା ବାର୍ତ୍ତାକୁ ପ୍ରଧାନମନ୍ତ୍ରୀ ଦୋହରାଇଥିଲେ । ଉନ୍ନତି ପାଇଁ ଗାନ୍ଧୀଜୀଙ୍କ ଏହି ମୌଳିକ ଦର୍ଶନରେ ଭାରତର ବିକାଶ ଓ ପ୍ରଗତିର ସମ୍ଭାବନା ପୂରି ରହିଛି । 2022ରେ ଦେଶ ସ୍ୱାଧୀନତାର 75 ବର୍ଷ ପୂର୍ତ୍ତି ପର୍ଯ୍ୟନ୍ତ ଏହି ବାର୍ତ୍ତାକୁ ନେଇ ବଂଚିବା ଏବଂ ଆଗାମୀ ଦିନରେ ଏହାକୁ ଜୀବନର ମାର୍ଗ ଭାବେ ଗ୍ରହଣ କରିବା ନିମନ୍ତେ ପ୍ରଧାନମନ୍ତ୍ରୀ ସମସ୍ତ ଦେଶବାସୀଙ୍କୁ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ରାଜ୍ୟସଭାର 250ତମ ଅଧିବେଶନରେ ସାଂସଦମାନଙ୍କୁ ସେମାନଙ୍କ ଆଂଚଳିକ ଭାଷାରେ କଥା ହେବା ଲାଗି ଉତ୍ସାହିତ କରିବା ଓ ସେମାନେ ଏଥିପାଇଁ ଆଗେଇ ଆସିବା ଦେଶପାଇଁ ଗର୍ବର ବିଷୟ ଥିଲା । ସେ ଉଲ୍ଲେଖ କରିଥିଲେ ଯେ ଆମେ ମହାତ୍ମା ଗାନ୍ଧୀଙ୍କ ବାର୍ତ୍ତାକୁ ସାରା ବିଶ୍ୱରେ ପ୍ରଚାର କରିବାକୁ ଚାହୁଁଛୁ । ତେବେ ଆମକୁ ସାରା ଦେଶର ସାଧାରଣ ଜନତାଙ୍କ ନିକଟରେ ସମସାମୟିକ ରୂପରେ ମହାତ୍ମାଙ୍କ ବାର୍ତ୍ତାକୁ ପ୍ରାସଙ୍ଗିକ କରିବା ଲାଗି ଉଦ୍ୟମ କରିବାକୁ ହେବ ।


    ପ୍ରଧାନମନ୍ତ୍ରୀ କହିଥିଲେ ଯେ ଗାନ୍ଧୀଜୀ ବିଶ୍ୱାସ ଥିଲା ଜଣେ ବ୍ୟକ୍ତି ଦେଶ ଓ ପରସ୍ପର ପ୍ରତି ଥିବା ନିଜର କର୍ତ୍ତବ୍ୟ ନିଷ୍ଠାପର ଭାବେ ପାଳନ କଲେ ଅନ୍ୟର ମୌଳିକ ଅଧିକାରକୁ ସୁରକ୍ଷା ଦେଇପାରିବ । ଶେଷରେ ସେ କହିଥିଲେ ଯେ ଯଦି ସମସ୍ତେ ଏହି ମାର୍ଗରେ ଚାଲନ୍ତି ଏବଂ ନିଷ୍ଠାର ସହ ସେମାନଙ୍କ କର୍ତ୍ତବ୍ୟ ପାଳନ କରନ୍ତି , ତେବେ ଭାରତର ସ୍ୱପ୍ନ ପୂରଣ ହୋଇପାରିବ ।


    **********

    
    
    (Release ID: 1597004) Visitor Counter : 26