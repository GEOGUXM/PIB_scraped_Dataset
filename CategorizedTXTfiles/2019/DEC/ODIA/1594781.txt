      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବୁଲବୁଲ ସହାୟତା ବାବଦରେ ଏସଡିଆରଏଫରୁ ଓଡ଼ିଶାକୁ ମିଳିଛି 552 କୋଟି ଟଙ୍କା : କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ
      Posted On: 03 DEC 2019 7:18PM by PIB Bhubaneshwar


    ସାମୁଦ୍ରିକ ଝଡ଼ ବୁଲବୁଲ ପ୍ରଭାବରେ ହୋଇଥିବା ଧନଜୀବନ ହାନି ସମ୍ପର୍କରେ ଆଜି ଲୋକସଭାରେ ପଚରାଯାଇଥିବା ପ୍ରଶ୍ନର ଲିଖିତ ଉତ୍ତର ରଖିଛନ୍ତି କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ ଶ୍ରୀ ଜି. କିଷନ ରେଡ୍ଡୀ । ମନ୍ତ୍ରୀ ତାଙ୍କ ଉତ୍ତରରେ କହିଥିଲେ ଯେ ପଶ୍ଚିମବଙ୍ଗ ଏବଂ ଓଡ଼ିଶା ସରକାରଙ୍କ ପାଖରୁ ପ୍ରାରମ୍ଭିକ ଆକଳନ ଭିତିରେ ତଥ୍ୟ ଯୋଗାଇ ଦିଆଯାଇଛି । ବୁଲବୁଲ ପ୍ରଭାବରେ ପଶ୍ଚିମବଙ୍ଗରେ 11 ଜଣଙ୍କର ପ୍ରାଣହାନି ଘଟିଥିବା ବେଳେ 35.57 ଲକ୍ଷ ଲୋକ ପ୍ରଭାବିତ ହୋଇଛନ୍ତି । ଅନ୍ୟପକ୍ଷରେ ଓଡ଼ିଶା ସରକାର ଦେଇଥିବା ତଥ୍ୟ ଅନୁଯାୟୀ , ଓଡ଼ିଶାରେ କୌଣସି ପ୍ରାଣହାନି ଘଟିନଥିବା ବେଳେ 38.08 ଲକ୍ଷ ଲୋକ ପ୍ରଭାବିତ ହୋଇଛନ୍ତି । ଏହାଛଡ଼ା ସଡ଼କ , ସେତୁ , ଆବାସ ଆଦି ଭିତ୍ତିଭୂମି କ୍ଷତିଗ୍ରସ୍ତ ହୋଇଛି ।


    ପ୍ରଭାବିତ ଦୁଇ ରାଜ୍ୟକୁ ରିଲିଫ ଏବଂ ଅନ୍ୟାନ୍ୟ ସହାୟତା ସମ୍ପର୍କରେ ସୂଚନା ଦେଇ କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ କହିଥିଲେ ଯେ ରାଜ୍ୟ ବିପର୍ଯ୍ୟୟ ପ୍ରଶମନ ପାଣ୍ଠି (ଏସଡିଆରଏଫ)ଅନ୍ତର୍ଗତ 1 , ଏପ୍ରିଲ 2019ରେ ଓଡ଼ିଶାକୁ 447.52 କୋଟି ଏବଂ ପଶ୍ଚିମବଙ୍ଗକୁ 264.70 କୋଟି ଟଙ୍କା ଯୋଗାଇ ଦିଆଯାଇଥିଲା । ଆହୁରି 2019-20 ଆର୍ଥିକ ବର୍ଷରେ କେନ୍ଦ୍ରୀୟ ଅନୁଦାନ ବାବଦରେ କେନ୍ଦ୍ର ସରକାରଙ୍କ ପକ୍ଷରୁ ଏସଡିଆରଏଫ ଅନ୍ତର୍ଗତ ପଶ୍ଚିମବଙ୍ଗକୁ 414.90 କୋଟି ଏବଂ ଓଡ଼ିଶାକୁ 552 କୋଟି ଟଙ୍କା ଯୋଗାଇ ଦିଆଯାଇଛି । ପ୍ରଚଳିତ ବ୍ୟବସ୍ଥା ଅନୁଯାୟୀ ଜାତୀୟ ବିପର୍ଯ୍ୟୟ ପ୍ରଶମନ ପାଣ୍ଠିରୁ କେନ୍ଦ୍ର ସରକାରଙ୍କ ଦ୍ୱାରା ଅତିରିକ୍ତ ଆର୍ଥିକ ସହାୟତା ଏସଡିଆରଏଫ ଅଧୀନରେ ଯୋଗାଇ ଦିଆଯାଇଛି ।


    ଶ୍ରୀ ରେଡ୍ଡୀ କହିଥିଲେ ଯେ ବୁଲବୁଲ ବାତ୍ୟା ପରେ କେନ୍ଦ୍ର ସରକାରଙ୍କ ଦ୍ୱାରା ଗଠନ କରାଯାଇଥିବା ଆନ୍ତଃ ମନ୍ତ୍ରଣାଳୟ କେନ୍ଦ୍ରୀୟ ଟିମ ପ୍ରଭାବିତ ରାଜ୍ୟକୁ ଯାଇ ସ୍ଥିତି ଅନୁଧ୍ୟାନ କରିଥିଲେ । ଏନଡିଆରଏଫରୁ ଅତିରିକ୍ତ ସହାୟତା ଲାଗି ରାଜ୍ୟ ସରକାର ବର୍ତ୍ତମାନ ସୁଦ୍ଧା ସେମାନଙ୍କ ଦାବି ଉପସ୍ଥାପନ କରିନାହାନ୍ତି ।


    ସେ ଆହୁରି କହିଥିଲେ ଯେ , ବିପର୍ଯ୍ୟୟ ପ୍ରଶମନର ପ୍ରାଥମିକ ଦାୟିତ୍ୱ ହେଉଛି ରାଜ୍ୟ ସରକାରଙ୍କର , ତେବେ କେନ୍ଦ୍ର ସରକାର ସ୍ଥିତିର ମୁକାବିଲା ପାଇଁ ରାଜ୍ୟଗୁଡ଼ିକୁ ଯଥା ସମ୍ଭବ ସାମଗ୍ରୀ ଓ ଆର୍ଥିକ ସହାୟତା ଯୋଗାଇ ଦେଉଥାନ୍ତି ।


    ଏହି ଅବସରରେ ମନ୍ତ୍ରୀ ସଦନକୁ ସୂଚନା ଦେଇ କହିଥିଲେ ଯେ ବଡ଼ ପ୍ରାକୃତିକ ବିପର୍ଯ୍ୟୟ ପାଇଁ କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ ପକ୍ଷରୁ ସହାୟତାର ଆବଶ୍ୟକତା ରହିଥାଏ । ଏଭଳି ସ୍ଥିତିରେ କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ଜାତୀୟ ବିପର୍ଯ୍ୟୟ ମୁକାବିଲା କମିଟି (ଏନସିଏମସି) ସମ୍ପୃକ୍ତ କେନ୍ଦ୍ରୀୟ ସଂସ୍ଥା ଓ ରାଜ୍ୟ ସରକାରଙ୍କ ସହ ସମନ୍ୱୟ ରକ୍ଷା କରି ପ୍ରସ୍ତୁତି ଓ ପ୍ରଶମନ ଦାୟିତ୍ୱ ହାତକୁ ନେଇଥାଏ ।


    **********


    

    
    (Release ID: 1594781) Visitor Counter : 14