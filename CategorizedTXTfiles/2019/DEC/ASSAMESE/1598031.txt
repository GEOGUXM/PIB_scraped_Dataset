      প্ৰধানমন্ত্ৰীৰ কাৰ্যালয়

      প্ৰধানমন্ত্ৰীয়ে মুকলি কৰিলে অটল ভূজল যোজনা
      প্ৰাক্তন প্ৰধানমন্ত্ৰী অটল বিহাৰী বাজপেয়ীৰ নামত ৰোহটাং পাছৰ কৌশলগত সুৰংগ উচৰ্গা
      Posted On: 25 DEC 2019 1:22PM by PIB Guwahati


    প্ৰাক্তন প্ৰধানমন্ত্ৰী অটল বিহাৰী বাজপেয়ীৰ জন্ম বাৰ্ষিকীৰ দিনা প্ৰধানমন্ত্ৰী শ্ৰী নৰেন্দ্ৰ মোদীয়ে আজি নতুন দিল্লীত অনুষ্ঠিত এক অনুষ্ঠানত অটল ভূজল যোজনা ( অটল জল ) মুকলি কৰাৰ লগতে ৰোহটাং পাছৰ কৌশলগত সুৰংগটো বাজপেয়ীৰ নামত উচৰ্গা কৰে৷


    অনুষ্ঠানটোত ভাষণ প্ৰদান কৰি প্ৰধানমন্ত্ৰীয়ে কয় যে মানালি আৰু লেহক সংযোজি কৰা এই গুৰুত্বপূৰ্ণ সুৰংগ পথটো এতিয়াৰে পৰা অটল সুৰংগ হিচাপে জনাজাত হ ’ ব৷ এই কৌশলগত সুৰংগটোৱে অঞ্চলটোৰ পৰ্যটন তথা যোগাযোগ ব্যৱস্থা উন্নতিৰ দ্বাৰা সৌভাগ্যৰ দুৱাৰ মুকলি কৰিব বুলিও তেওঁ উল্লেখ কৰে৷


    অটল জল যোজনা সন্দৰ্ভত প্ৰধানমন্ত্ৰীয়ে অটলজীয়ে পানীৰ সমস্যা গুৰুত্ব সহকাৰে গ্ৰহণ কৰিছিল বুলি উল্লেখ কৰে৷ অটলজীৰ সেই বীক্ষণ বাস্তৱায়িত কৰাত তেওঁৰ চৰকাৰ অগ্ৰসৰ হৈছে বুলি প্ৰধানমন্ত্ৰীয়ে জানিবলৈ দিয়ে৷ অটল জল যোজনাৰ দ্বাৰা জল জীৱন অভিযানৰ নিৰ্দেশনাৰ সৈতে সংগতি ৰাখি দেশত ২০২৪ চনৰ ভিতৰত প্ৰতিখন ঘৰলৈ পানী যোগানৰ পদক্ষেপ গ্ৰহণ কৰা হৈছে৷ তেওঁ কয় যে পানীৰ সমস্যাই প্ৰতিটো পৰিয়ালকে জুৰুলা কৰাৰ লগতে ই দেশৰ উন্নতিতো ব্যাঘাত জন্মায়৷ সেয়ে নতুন ভাৰতত এই সমস্যাৰ সৈতে মোকাবিলা কৰাৰ বাবে পদক্ষেপ গ্ৰহণ কৰা হৈছে বুলি তেওঁ জানিবলৈ দিয়ে৷


    প্ৰধানমন্ত্ৰীয়ে কয় যে জল শক্তি মন্ত্ৰালয়ৰ অধীনত পানী সংৰক্ষণৰ বাবে ব্যাপক প্ৰয়াস কৰা হৈছে৷ এই পৰিপ্ৰেক্ষিতত জল জীৱন অভিযানৰ দ্বাৰা প্ৰতিখন ঘৰলৈ পানী যোগানৰ ব্যৱস্থা গ্ৰহণ কৰা হৈছে আৰু অটল জল যোজনাৰ অধীনত যিবোৰ অঞ্চলত ভূজলৰ পৰিমাণ কম , তেনেবোৰ স্থানত গুৰুত্ব প্ৰদান কৰা হৈছে৷


    পানী ব্যৱস্থাপনাৰ বাবে পঞ্চায়তসমূহক সৱলীকৰণ কৰাৰ বাবে অটল জল যোজনাৰ অধীনত পঞ্চায়তসমূহলৈ অধিক ধনৰ আৱণ্টন প্ৰদান কৰা হ ’ ব বুলি প্ৰধানমন্ত্ৰীয়ে জানিবলৈ দিয়ে৷ তেওঁ কয় যে যোৱা ৭০ বছৰত ১৮ কোটিৰ ভিতৰত কেৱল ৩ কোটি ঘৰলৈহে পাইপযুক্ত পানীৰ ব্যৱস্থা কৰা হৈছিল৷ কিন্তু তেওঁৰ চৰকাৰে আগন্তুক পাঁচ বছৰৰ ভিতৰত ১৫ কোটি ঘৰলৈ পাইপযুক্ত পানী যোগানৰ লক্ষ্য নিৰ্ধাৰণ কৰিছে৷


    তেওঁ কয় যে কেন্দ্ৰ আৰু ৰাজ্য চৰকাৰে আগন্তুক পাঁচ বছৰত পানী সম্পৰ্কীয় আঁচনিসমূহৰ বাবে ৩ . ৫ লাখ কোটি টকা ব্যয় কৰিব৷


    অটল ভূজল যোজনা ( অটল জল )


    গুজৰাট , হাৰিয়ানা , কৰ্ণাটক , মধ্য প্ৰদেশ , মহাৰাষ্ট্ৰ , ৰাজস্থান আৰু উত্তৰ প্ৰদেশকে ধৰি সাতখন ৰাজ্যত য ’ ত ভূজলৰ পৰিমাণ কম , এই ৰাজ্যকেইখনৰ বহনক্ষম ভূজল ব্যৱস্থাপনাৰ বাবে অটল ভূজল যোজনাৰ পৰিকাঠামো প্ৰস্তুত কৰা হৈছে৷ এই আঁচনি প্ৰণয়নৰ জৰিয়তে উক্ত ৰাজ্যসমূহৰ ৭৮খন জিলাৰ ৮৩৫০খন গাঁও পঞ্চায়ত উপকৃত হ ’ ব৷


    ৰোহটাং পাছৰ সুৰংগ


    ৰোহটাং পাছৰ কৌশলগত সুৰংগ নিৰ্মাণৰ ঐতিহাসিক সিদ্ধান্ত প্ৰাক্তন প্ৰধানমন্ত্ৰী অটল বিহাৰী বাজপেয়ীয়ে গ্ৰহণ কৰিছিল৷ ৮ . ৮ কিলোমিটাৰ দৈৰ্ঘৰ এই সুৰংগটো ৩ , ০০০ মিটাৰৰ উচ্চতাত অৱস্থিত৷ ই মানালি আৰু লেহৰ দূৰত্ব ৪৬ কিলোমিটাৰলৈ হ্ৰাস কৰিব৷ এই সুৰংগটো যিকোনো বতৰতো সক্ষম হৈ থাকিব পৰাকৈ নিৰ্মাণ কৰা হৈছে৷


    **********


    VRRK/AK/MANN

    
    
    (Release ID: 1598031) Visitor Counter : 4
    
    
      Read this release in: English , Marathi , Hindi , Bengali , Punjabi , Tamil , Kannada , Kannada