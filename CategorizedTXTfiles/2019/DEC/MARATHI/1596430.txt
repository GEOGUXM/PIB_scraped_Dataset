      खाण मंत्रालय

      36व्या आंतरराष्ट्रीय भूवैज्ञानिक काँग्रेसचे भारताकडून होणार आयोजन
      Posted On: 13 DEC 2019 6:21PM by PIB Mumbai


    नवी दिल्ली, 13 डिसेंबर 201 9


    पुढील वर्षी मार्चच्या पहिल्या आठवड्यात राजधानी दिल्ली येथे भारत ‘ 36व्या आंतरराष्ट्रीय जिओलॉजिकल काँग्रेस (आयजीसी) ’ चे आयोजन करण्यास सज्ज झाला आहे. येत्या परिषदेचा विषय आहे ‘ जिओसायन्सेस: शाश्वत विकासासाठी मूलभूत विज्ञान ’. ‘ ऑलिंपिक ऑफ जिओस्सीअन्स ’ म्हणून लोकप्रिय असलेले ‘ आयजीसी ’ चार वर्षांतून एकदा आयोजित केली जाते आणि जगभरातील सुमारे 5000-6000 भू-वैज्ञानिक यामध्ये भाग घेतात.


    यासंदर्भात काल दिल्ली येथे कार्यशाळा आयोजित करण्यात आली होती , ज्याचे उद्‌घाटन पृथ्वी विज्ञान मंत्रालयाचे सचिव डॉ. एम. राजीवन तसेच कोळसा व खाण मंत्रालयाचे सचिव अनिल कुमार जैन यांनी केले. या प्रसंगी बोलतांना सचिव जैन म्हणाले की 36 व्या ‘ आयजीसी ’ ने सहयोगी कार्यक्रम सुरू करणे , खाण क्षेत्रातील गुंतवणूकीची संधी , खनिज अन्वेषण व पर्यावरण व्यवस्थापन व संबंधित उद्योगांसह आंतरराष्ट्रीय भू-विज्ञान क्षेत्रातील आंतरराष्ट्रीय सहकार्यास एक व्यासपीठ उपलब्ध करुन देणे अपेक्षित आहे. डॉ. एम. राजीवन म्हणाले की , आगामी ‘ आयजीसी ’ आम्हाला शाश्वत , उर्जा संकट , जलसंकट , हवामान बदल , पर्यावरणविषयक प्रश्न आणि संसाधन व्यवस्थापन या समस्या सोडविण्यासाठी मदत करेल.


    आगामी 36 व्या ‘ आयजीसी ’ बद्दल माहिती देताना असे सांगितले गेले की , यात एक संपूर्ण वैज्ञानिक कार्यक्रम आहे. काँग्रेसबरोबरच अत्याधुनिक भौगोलिक प्रदर्शन आयोजित केले जाईल जेथे खाणी व खनिज क्षेत्रातील आघाडीच्या कंपन्या त्यांची उत्पादने व सेवा प्रदर्शित करतील.


    दोनदा हा कार्यक्रम आयोजित करणारा भारत हा एकमेव आशियाई देश आहे हे लक्षात घ्यावे लागेल. 1964मध्ये भारताने प्रथमच 22व्या ‘ आयजीसी ’ चे यजमान पद भूषविले होते. या कार्यक्रमाचे उद्‌घाटन तत्कालीन राष्ट्रपती डॉ. सर्वपल्ली राधाकृष्णन यांच्या हस्ते करण्यात आले होते. ‘ आयजीसी ’ संपूर्ण भू-वैज्ञानिकशास्त्र समुदायाच्या उत्साही सहभागाने 56 वर्षानंतर भारतीय भूमीत पुनरागमन करीत आहे. भारतीय राष्ट्रीय विज्ञान अकादमी (आयएनएसए) आणि बांगलादेश , पाकिस्तान , नेपाळ व श्रीलंका या राष्ट्रीय विज्ञान अकादमींच्या सहकार्याने खाण मंत्रालय (एमओएम) आणि पृथ्वी विज्ञान मंत्रालयाने (एमओईएस) या कार्यक्रमास वित्तपुरवठा केला आहे. या कार्यक्रमाचे आयोजन भारतीय भूगर्भीय सर्वेक्षण संस्था ही नोडल एजन्सी करत आहे.


    या कार्यशाळेमध्ये खाण मंत्रालयाचे अतिरिक्त सचिव डॉ. के. राजेश्वर राव , 36व्या आयजीसीचे अध्यक्ष पद्मश्री व्ही. पी. डिमरी तसेच खाण मंत्रालयाचे आर्थिक सल्लागार आलोक चंद्र उपस्थित होते. याशिवाय सदर कार्यशाळेत चौदा राज्यांतील वरिष्ठ अधिकारी उपस्थित होते.


    M.Chopade/S.Pophale/ D.Rane

    
    
    (Release ID: 1596430) Visitor Counter : 32
    
    
      Read this release in: English