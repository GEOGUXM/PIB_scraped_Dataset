      माहिती आणि प्रसारण मंत्रालय

      माहिती मिळविताना पत्रकारांनी तथ्याशी बांधिलकी जपणे गरजेचे- केंद्रीय मनुष्यबळ विकास राज्यमंत्री संजय धोत्रे यांचे प्रतिपादन
      
      धोत्रे यांची अमरावती आयआयएमसीला भेट

      Posted On: 20 DEC 2019 1:23PM by PIB Mumbai

    अमरावती/ नागपूर 20 डिसेंबर


    "आज चुकीच्या माहितीच्या प्रसारणामुळे गैरसमज निर्माण होत आहेत. थेट जनसामान्यातून माहिती मिळविताना पत्रकारांनी तथ्याशी बांधिलकी जपणे आज गरजेचे आहे", असे प्रतिपादन केंद्रीय मनुष्यबळ विकास राज्यमंत्री श्री संजय धोत्रे यांनी केंद्रीय माहिती व प्रसारण मंत्रालया अंतर्गत कार्यरत भारतीय जनसंचार संस्थेच्या (आय आय एम सी) अमरावती स्थित पश्चिम विभागीय केंद्रात आज सदिच्छा भेटीदरम्यान केले.


    आय आय एम सी च्या भारतभरातून आलेल्या विद्यार्थ्यांशी चर्चा करताना धोत्रे यांनी विद्यार्थ्यांंच्या विविध विषयांवरिल प्रश्नाना उत्तरं दिली. 'नवे शैक्षणिक धोरण कधी लागू होईल?' असे विचारता, "तब्बल दोन लाखाहून अधिक सूचना संकेतस्थळावरील प्रस्तावित मसुद्यावर प्राप्त झाल्या असून, त्यापैकी महत्वाच्या आणि गंभीर सूचनांची दखल घेतली गेली आहे, पुढील वर्षाच्या सुरुवातीला हे धोरण लागू होईल" असे ते म्हणाले.


    विदर्भातील शेतक-यांच्या समस्याच, आदिवासी समूहाच्या विकासाच्या, विदर्भातील शेती संदर्भाने सरकारचे धोरण, भाववाढ, तसेच धोत्रे यांच्या कडे असलेल्या माहिती-तंत्रज्ञान, इलेक्ट्रॉनिक्स, या विभागा संदर्भात तसेच विविध विषयावर विद्यार्थ्यांंनी संवाद साधला.


    आय आय एम सी च्या अमरावती विभागाचे केंंद्राचे संचालक विजय सतोकर यांनी जनसंचार संस्थेच्या वतीने राबविलेल्या संशोधन प्रकल्प, संस्थेची कार्यप्रणाली, आणि अमरावती केंद्राच्या शैक्षणिक यशांबद्दल धोत्रे यांना सविस्तर माहिती दिली. या प्रसंगी आयआयएमसी अमरावती संपादित व भारतातील विद्यार्थ्यांच्या सहभागाने निर्माण झालेल्या, "आयआयएमसी व्हॉइस" च्या विज्ञान विशेषाकांचे विमोचन धोत्रे यांच्या हस्ते करण्यात आले.


    इंग्रजी व मराठी पत्रकारितेचे सर्व विध्यार्थी, प्रा. विनय सोनूले, प्रा डॉ देवानंद गडलिंग आणि संस्थेचे कर्मचारी याप्रसंगी उपस्थित होते.


    S.Rai/D.Wankhede

    
    
    (Release ID: 1597145) Visitor Counter : 23