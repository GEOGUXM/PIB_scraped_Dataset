      अर्थ मंत्रालय

      विविध कामगार संघटना आणि मजूर संघटनांशी अर्थमंत्र्यांनीघेतल्या अर्थसंकल्पपूर्व बैठका
      Posted On: 19 DEC 2019 4:41PM by PIB Mumbai


    नवी दिल्ली, 19डिसेंबर 2019


    केंद्रीय अर्थसंकल्प 2020-21 च्या पार्श्वभूमीवर अर्थमंत्री निर्मला सीतारामन यांनी आज देशातल्या विविध कामगार संघटना आणि मजूर संघटनांच्या प्रतिनिधींशी चर्चा केली. ही त्यांची पाचवी अर्थसंकल्पपूर्व बैठक होती.


    या बैठकीत कामगारांनी रोजगार आणि मजुरी संदर्भातल्या विविध प्रश्नांवर आपली मते अर्थमंत्र्यांना सांगितली. सध्याच्या श्रमशक्तीला कौशल्य विकास, पुनर्कौशल्य आणि आधुनिक प्रशिक्षण देण्यासंदर्भातही यावेळी चर्चा झाली. तसेच रोजगार निर्मितीचा दर्जा आणि कामगारांना किमान वेतनाची हमी या मुद्यांवरही यावेळी मत मांडण्यात आली.


    कामगारांसाठी असलेल्या सामाजिक सुरक्षा योजनांच्या सुविधेविषयी प्रतिनिधींनी आपले म्हणणे मांडले. उत्तम दर्जाचे रोजगार आणि किमान वेतन यासंदर्भातले मुद्देही सविस्तरपणे मांडण्यात आले. कामगारांसाठी असलेल्या सर्व योजना सुनियोजित कराव्यात अशी विनंतीही या प्रतिनिधींनी केली. कामगार-बहुल भागात कौशल्य विकासाचे उपक्रम अधिकाधिक राबवले जावे, समूह विकास योजनांशी कौशल्य विकासाची सांगड घालावी, कौशल्य विकासासाठी एक समर्पित निधी असावा, मनरेगा योजनेला अधिक निधी दिला जावा, तसेच मनरेगा अंतर्गत रोजगाराचे दिवस वाढवावेत, कल्याणकारी योजनांचा कायमस्वरुपी लाभ कामगारांना मिळावा, यासाठी कायदा केला जावा,एमएसएमईच्या माध्यमातून रोजगार निर्मिती करण्यासाठी वेगळा निधी राखीव ठेवला जावा, सामाजिक क्षेत्रातल्या योजनांसाठीचा निधी वाढवावा, असंघटित क्षेत्रातल्या कामगारांना विविध योजनांचा लाभ मिळवण्याच्या सुविधा द्याव्यात, यंत्रणा आणि कामाची उपकरणे यांच्या सुरक्षेविषयीची संहिता लवकरात लवकर तयार केली जावी, अशा विविध मागण्या यावेळी कामगार संघटनांच्या प्रतिनिधींनी अर्थमंत्र्यांसमोर मांडल्या.


    यावेळी अर्थ राज्यमंत्री अनुराग ठाकूर यांच्यासह अर्थ मंत्रालयातले वरिष्ठ अधिकारी उपस्थित होते.


    B.Gokhale/R.Aghor/D.Rane

    
    
    (Release ID: 1596950) Visitor Counter : 24
    
    
      Read this release in: English