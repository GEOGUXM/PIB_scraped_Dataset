      उपराष्ट्रपती कार्यालय

      कुटुंब व्यवस्था बळकट करणे ही काळाची गरज – उपराष्ट्रपती
      
      जेष्ठांप्रती सामाजिक आणि वर्तनात्मक बदलाचे उपराष्ट्रपतींचे आवाहन

      Posted On: 22 DEC 2019 6:34PM by PIB Mumbai

    कुटुंब व्यवस्थेला प्रोत्साहन देण्याच्या गरजेवर उपराष्ट्रपती वेंकय्या नायडू यांनी भर दिला आहे. शालेय जीवनापासूनच त्याचे मोल विद्यार्थ्यांना समजावून देण्याबरोबरच वृद्धांप्रती आदराची भावना मुलांच्या मनात रुजवायला हवी असे त्यांनी म्हटले आहे. कुटुंबातल्या सदस्यांनी आणि समाजाने ज्येष्ठ सदस्यांची देखभाल आणि काळजी घेण्याला सर्वोच्च प्राधान्य देण्याचे आवाहन उपराष्ट्रपतींनी केले.


    ‘हेल्थ अँड वेल बिइंग इन लेट लाईफ; परस्पेक्टिवज अँड नरेटीवज फ्रॉम इंडिया’ या डॉक्टर प्रसून चटर्जी यांनी लिहिलेल्या पुस्तकाचे प्रकाशन करताना ते बोलत होते. भारतीय कुटुंब व्यवस्था आणि कौटुंबिक मुल्ये हे भारतीय संस्कृतीचे आगळे वैशिष्ट्य असल्याचे ते म्हणाले.


    पाश्चात्य संस्कृतीचे अनुकरण करण्याच्या प्रवृत्तीवर टीका करताना सामाजिक आणि वर्तनात्मक बदलाचे आवाहन त्यांनी केले. भारतीय कुटुंब व्यवस्था, मुल्ये,संस्कृती,आणि परंपरा यांची जोपासना आपण केली पाहिजे असे ते म्हणाले.


    वृद्धांचा योग्य सांभाळ होत नसल्याबाबत आणि अनेक वृद्धांना वृद्धाश्रमाचा आसरा घ्यावा लागत येणाऱ्या वृत्तांप्रती त्यांनी खंत व्यक्त केली. आई-वडिलांचा आणि आजी- आजोबांचा सांभाळ करणे हे प्रत्येक मुलाचे कर्तव्य आहे असे ते म्हणाले.


    2050 पर्यंत जगातल्या 60 वर्षावरील वृद्धांपैकी 20 % संख्या भारतात असेल असे सांगून या संदर्भातली आव्हाने आणि वृद्धांना आरोग्यपूर्ण आणि आनंदी जीवन देण्यासाठी आपण सज्ज राहिले पाहिजे, असे श्री नायडू म्हणाले.


    वाढत्या वयात आजारांची वाढणारी संख्या तसेच वृद्धांची वाढती संख्या लक्षात घेऊन देशातल्या वैद्यकीय महाविद्यालयात वृद्धांसाठी अधिक कक्ष निर्माण करण्याची गरज त्यांनी व्यक्त केली.


    तसेच एम्स सारख्या संस्थांनी निरोगी वार्धक्याकडे लोकांची वाटचाल व्हावी यासाठी काम करावे असे आव्हानही त्यांनी केले.


    पुस्तकाविषयी बोलताना ते म्हणाले की हे पुस्तक कमी संसाधने असताना वापरल्या जाऊ शकणाऱ्या उपायांचे विस्तृत विश्लेषण करते.


    ***


    MC/NC/DR

    
    
    (Release ID: 1597183) Visitor Counter : 27
    
    
      Read this release in: English