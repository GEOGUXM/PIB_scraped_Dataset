      पंतप्रधान कार्यालय

      पंतप्रधान नरेंद्र मोदी आणि अफगाणिस्तानचे राष्ट्रपती महामहीम मोहम्मद अश्रफ घनी यांच्यात दूरध्वनीवरून संभाषण
      Posted On: 24 DEC 2019 8:31PM by PIB Mumbai


    नवी दिल्ली, 24 डिसेंबर 201 9


    पंतप्रधान नरेंद्र मोदी यांनी अफगाणिस्तानचे राष्ट्रपती महामहीम मोहम्मद अश्रफ घनी यांच्याशी आज दूरध्वनीवरून संवाद साधला. हे संभाषण उभय नेते आणि त्यांचे देश यामधील संबंध अधोरेखित करणाऱ्या आपुलकी आणि सौहार्दाचे होते.


    राष्ट्रपती निवडणुकीच्या प्राथमिक अधिकृत निकालाच्या घोषणेबद्दल पंतप्रधान मोदी यांनी राष्ट्रपती घनी यांचे अभिनंदन केले. अफगाणिस्तानात लोकशाहीची मुळे बळकट करणे आणि अन्य कठीण आव्हानांचा सामना करत निवडणुका यशस्वीपणे पार पाडल्याबद्दल आणि त्यानंतरच्या प्रक्रियेबद्दलही पंतप्रधानांनी अफगाणिस्तानाच्या जनतेची प्रशंसा केली.


    एकसंध , सार्वभौम, लोकशाही, समृद्ध आणि शांततापूर्ण अफगाणिस्तानशी जवळचा मित्र आणि शेजारी म्हणून भारताच्या प्रतिबद्धतेचा पुनरुच्चार करताना पंतप्रधानांनी अफगाणिस्तानच्या नेतृत्वाखाली, अफगाणच्या मालकीच्या आणि अफगाण नियंत्रित अफगाणिस्तानमधील सर्वसमावेशक शांतता प्रक्रियेला भारताचा तत्वतः पाठिंबा असल्याचे अधोरेखित केले. अफगाणिस्तानचा धोरणात्मक भागीदार म्हणून भारत आपल्या क्षेत्रातील विकास सुनिश्चित करण्यासाठी , सुरक्षा वाढविण्यासाठी आणि दहशतवादाविरुद्ध लढा देण्यासाठी अफगाणिस्तानला दृढ सहकार्य करत राहील, असे त्यांनी नमूद केले.


    अफगाणिस्तानात लोकशाही आणि विकासाला सातत्याने पाठिंबा दिल्याबद्दल राष्ट्रपती घनी यांनी भारताचे पंतप्रधान , सरकार आणि जनतेचे आभार मानले. दोन्ही देशांमधील सर्वांगीण सहकार्य बळकट करण्याच्या इच्छेवर त्यांनी भर दिला.


    दोन्ही नेत्यांनी एकमेकांना आगामी नवीन वर्षाच्या शुभेच्छा देखील दिल्या.


    पंतप्रधानांनी राष्ट्रपती घनी यांना लवकरात लवकर परस्पर सोयीनुसार भारत दौर्यासाठी निमंत्रण दिले. हे निमंत्रण त्यांनी स्वीकारले.


    G.Chippalkatti /S.Kane/P.Kor

    
    
    (Release ID: 1597592) Visitor Counter : 11
    
    
      Read this release in: English