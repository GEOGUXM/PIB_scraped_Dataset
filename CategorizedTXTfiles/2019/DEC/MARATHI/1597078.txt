      पंतप्रधान कार्यालय

      गांधीजींच्या 150 व्या जयंतीनिमित्त साजऱ्या होत असलेल्या कार्यक्रमांच्या राष्ट्रीय आयोजन समितीच्या दुसऱ्या बैठकीला पंतप्रधानांनी केले संबोधित
      Posted On: 19 DEC 2019 8:10PM by PIB Mumbai


    नवी दिल्ली, 19 डिसेंबर 201 9


    पंतप्रधान नरेंद्र मोदी यांनी आज गांधीजींच्या 150 व्या जयंतीनिमित्त साजऱ्या होत असलेल्या कार्यक्रमांच्या राष्ट्रीय समितीच्या दुसऱ्या बैठकीला संबोधित केले.


    राष्ट्रपतींच्या अध्यक्षतेखाली झालेल्या या बैठकीला उपराष्ट्रपती, केंद्रीय मंत्रिमंडळाचे सदस्य, विविध राज्यांचे मुख्यमंत्री, प्रसिद्ध गांधीवादी विचारवंत आणि अन्य मान्यवर उपस्थित होते. पोर्तुगालचे पंतप्रधान ॲन्टोनिओ कोस्टा हे एकमेव परदेशी पंतप्रधान आहेत, जे या समितीचे सदस्य बनणार आहेत.


    आपल्या भाषणात, राष्ट्रपतींनी राष्ट्रपिता महात्मा गांधींच्या दिडशेव्या जयंतीच्या निमित्ताने वर्षभरात आयोजित कार्यक्रमांना जनआंदोलन बनवल्याबद्दल पंतप्रधानांच्या देखरेखीखाली काम करणाऱ्या कार्यकारी समितीची प्रशंसा केली. तसेच स्वच्छ भारत सारख्या उपक्रमांना आणि एकदा वापरता येणारे प्लॅस्टिक हद्दपार करुन पर्यावरणाचे संरक्षण करण्याच्या महात्मा गांधींच्या शिकवणीच्या प्रसार केल्याबद्दल पंतप्रधानांचीही प्रशंसा केली.


    पंतप्रधानांनी गांधीजींच्या 150व्या जयंतीनिमित्त आयोजित कार्यक्रमांचे सांस्कृतिक आणि परराष्ट्र व्यवहार मंत्रालयांनी केलेल्या संकलनावर आधारित पुस्तकाचे प्रकाशन केले आणि राष्ट्रपतींनाही एक प्रत दिली. या पुस्तकातील लेख जगभरातील 126 मान्यवरांनी त्यांना गांधीजींच्या विचारांसंदर्भात आलेल्या अनुभवांच्या आधारे लिहिले आहेत. गांधीजींच्या 150व्या जयंतीनिमित्त आयोजित विविध कार्यक्रमांवर आधारित लघुपट या बैठकीत दाखवण्यात आला.


    जनभागीदारीसाठी महात्मा गांधींच्या मूल्यांचा उपयोग करुन संस्मरणीय कार्यक्रम तयार करण्यासाठी पहिल्या बैठकीत सदस्यांनी दिलेल्या सूचनांची पंतप्रधानांनी यावेळी प्रशंसा केली.


    गांधींबाबत जाणून घ्यायला आणि त्यांना स्वीकारायला आज जग उत्सुक आहे, असे पंतप्रधान म्हणाले. म्हणूनच महात्मा गांधी आणि त्यांचे विचार आजच्या काळातही सुसंगत असल्याची आठवण जगाला करुन देत राहणे ही भारताची जबाबदारी आहे.


    भारतात आणि पोर्तुगालमध्ये गांधीजींच्या स्मरणार्थ आयोजित कार्यक्रमांसाठी गेल्या वर्षभरात वेळ काढल्याबद्दल पंतप्रधानांनी पोर्तुगालच्या पंतप्रधानांचे आभार मानले.


    ‘ Gandhi@150 ’ हा केवळ एक वर्षाचा कार्यक्रम नाही. हे वास्तव पंतप्रधानांनी अधोरेखित केले. सर्व नागरिकांनी आपल्या जीवनात आणि यापुढील काळातही गांधीजींचे विचार अंगीकारण्याची गरज आहे. शताब्दी साजरी करणारे कार्यक्रम वेळोवेळी होतच असतात, मात्र ‘ Gandhi@150 ’ हा कार्यक्रम अनोखा होता. तो जनसामान्यांचा कार्यक्रम बनला आणि प्रत्येक भारतीयांसाठी अभिमानाची बाब बनला.


    स्थानिक वस्तू खरेदी करण्याबाबत लाल किल्ल्यावरुन दिलेल्या संदेशाचा पंतप्रधानांनी पुनरुच्चार केला. समाजातल्या गरीब लोकांच्या उत्थानासाठी गांधीजींच्या या मूलभूत तत्त्वज्ञानात भारताचा विकास आणि प्रगती साधण्याची क्षमता आहे. 2022 साली भारत स्वातंत्र्याची 75 वर्षे साजरी करत असताना आणि त्यानंतरही सर्व नागरिकांनी हा संदेश प्रत्यक्षात आणवा असे पंतप्रधान म्हणाले.


    नुकत्याच पार पडलेल्या संसदेच्या अधिवेशनादरम्यान, राज्यसभेच्या 250 व्या सत्रात सदस्यांना प्रोत्साहन देण्यात आले आणि स्थानिक भाषांमध्ये बोलण्यासाठी ते पुढे आले ही देशासाठी अभिमानाची बाब आहे, असे पंतप्रधानांनी नमूद केले. गांधीजींचा संदेश जागतिक स्तरावर नेण्यासाठी आपण काम करत असताना, देशातील सामान्य माणसासाठी गांधीजींचा संदेश समकालीन स्वरुपात कायम ठेवण्यासाठी आपण एकत्रितपणे काम करायला हवे असे ते म्हणाले.


    देशाप्रति आपले कर्तव्य पार पाडतो आणि परस्परांशी विश्वासाने वागतो तेव्हा आपोआप इतरांच्या मूलभूत हक्कांचे रक्षण सुनिश्चित होते, यावर गांधीजींचा विश्वास होता हे पंतप्रधानांनी अधोरेखित केले. जर प्रत्येकाने या मार्गावरुन चालताना विश्वासाने आणि प्रामाणिकपणे कर्तव्य आणि जबाबदाऱ्या पार पाडल्या, तर भारताची स्वप्ने पूर्ण होतील असे ते म्हणाले.


    #PresidentKovind, Vice President @MVenkaiahNaidu and PM @narendramodi with Prime Minister of Portugal @antoniocostapm at the second meeting of the National Committee of ‘Gandhi@150’ commemorations pic.twitter.com/cW5TeXyKfa

    — PIB India (@PIB_India) December 19, 2019

    B.Gokhale/S.Kane/ D.Rane


    

    
    (Release ID: 1597078) Visitor Counter : 13
    
    
      Read this release in: English