      गृह मंत्रालय

      जनगणना, 2021 साठी महाराष्ट्र आणि गोव्यातील मास्टर ट्रेनर्सच्या प्रशिक्षण सत्रास प्रारंभ
      Posted On: 11 DEC 2019 6:13PM by PIB Mumbai


    मुंबई, 11 डिसेंबर 201 9


    जनगणना , 2021 साठी मास्टर ट्रेनर्सचे राज्य स्तरीय प्रशिक्षण पुण्यात यशदा येथे दोन सत्रात संपन्न होत आहे. पहिल्या सत्राच्या प्रशिक्षणाचे उद्‌घाटन महाराष्ट्राच्या जनगणना संचालिका रश्मी सि. झगडे , भा.प्र.से. यांच्या हस्ते आज झाले. भारताची जनगणना हे संपूर्ण जगामधील सर्वात मोठे प्रशासकीय कार्य असून, त्यामध्ये मास्टर ट्रेनर म्हणून निवड होणे ही अभिमानास्पद बाब आहे, असे मुख्य अतिथींनी यावेळी नमूद केले. सर्व प्रशिक्षणार्थींनी, जनगणनेच्या प्रशिक्षणात उत्साहपूर्वक सहभागी होवून प्रशिक्षणातील माहिती पुढील टप्प्यामध्ये अधिक चांगल्या प्रकारे संक्रमित करावी, असे आवाहन त्यांनी यावेळी केले. भारताची दशवार्षिक जनगणना ही जनगणना अधिनियम , 1948 च्या कायदेशीर तरतुदींतर्गत संपन्न होत असल्याचे ही मुख्य अतिथीनी यावेळी नमूद केले. गावपातळीवर आणि वॉर्ड पातळीवर सर्व शासकीय योजना राबविण्यासाठी जनगणनेची माहिती पायाभूत आकडेवारी म्हणून वापरण्यात येत असल्याने या राष्ट्रीय महत्वाच्या कार्यात सक्रियपणे सहभागी होण्याचे आवाहन याप्रसंगी त्यांनी प्रशिक्षणार्थीना केले.


    पहिले सत्र 11 ते 16 डिसेंबर , तर दुसरे सत्र 18 ते 23 डिसेंबर दरम्यान होणार आहे. या सत्रांमध्ये महाराष्ट्रातील सर्व जिल्हे आणि महानगर पालिकांमधील नामनिर्देशित 137 मास्टर ट्रेनर्सना तर गोव्यामधील एकूण 4 मास्टर ट्रेनर्सना प्रशिक्षित करण्यात येणार आहे. यासाठी महाराष्ट्रातील नामनिर्देशित 4 राष्ट्रीय स्तरावरील प्रशिक्षक तर गोव्यामधील 1 राष्ट्रीय प्रशिक्षक प्रशिक्षण देत आहेत. या पुढील टप्प्यात महाराष्ट्रातील 137 मास्टर ट्रेनर्स तर गोव्यामधील 4 मास्टर ट्रेनर्स त्यांच्या राज्यातील क्षेत्रीय प्रशिक्षकांना मुख्यालयाच्या ठिकाणी प्रशिक्षण देतील.


    महाराष्ट्रासाठी अंदाजे 5300 क्षेत्रीय प्रशिक्षक तर गोव्यासाठी 56 क्षेत्रीय प्रशिक्षकांचे प्रशिक्षण या पुढील टप्प्यात जानेवारी - फेब्रुवारी 2020 मध्ये आयोजित करण्याचे नियोजन आहे. जनगणना , 2021 ही या शृंखलेतील 16 वी तर स्वातंत्र्योत्तर 8 वी जनगणना असणार आहे.


    S.Tupe/D.Rane ( Source: Directorate of Census Operations, Maharashtra )

    
    
    (Release ID: 1595949) Visitor Counter : 155
    
    
      Read this release in: English