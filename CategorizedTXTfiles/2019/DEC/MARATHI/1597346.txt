      उपराष्ट्रपती कार्यालय

      सर्वसामान्यांचे आयुष्य अधिक सुखकर करण्यासाठी संशोधन आणि तंत्रज्ञानाचा वापर व्हावा : उपराष्ट्रपती
      
      तरुण अभियंत्यांनी समस्यांवर अभिनव उपाययोजना शोधण्याचा प्रयत्न करावा

      Posted On: 24 DEC 2019 4:06PM by PIB Mumbai

    नवी दिल्ली, 24 डिसेंबर 201 9


    सर्वसामान्य माणसांचे आयुष्य अधिक सुखकर व्हावे यासाठी संशोधन आणि तंत्रज्ञानाचा वापर करावा असे आवाहन उपराष्ट्रपती एम. व्यंकय्या नायडू यांनी केले आहे. आंध्रप्रदेशात तडेपल्लीगुडेम इथल्या राष्ट्रीय तंत्रज्ञान संस्थेच्या पहिल्या दिक्षान्त सोहळ्यात ते बोलत होते. 21 व्या शतकात संशोधन हा परवलीचा शब्द झाला आहे असे सांगत या संशोधनाच्या बळावर देशाच्या समस्यांवर अभिनव उपाययोजना घेऊन युवा अभियंत्यांनी पुढे यावे असे आवाहन त्यांनी केले. आयआयटी आणि एनआयटी सारख्या संस्था संशोधनाचे केंद्र बनाव्यात अशी अपेक्षा त्यांनी व्यक्त केली.


    शेतकऱ्यांचे उत्पन्न दुप्पट करणे, कृषी उत्पादकता वाढवणे, बदलते हवामान आणि त्याचे धोके अशा सगळ्या प्रश्नांचा सामना करण्यासाठी तंत्रज्ञान कसे वापरता येईल या दृष्टीने संशोधन केले जावे असे ते म्हणाले.


    स्वच्छ उर्जेच्या क्षेत्रात युवा अभियंते आणि तंत्रज्ञांनी काम करावे असे ते म्हणाले. पर्यावरण आणि विकासाचा समतोल केवळ उत्तम तंत्रज्ञानाच्या मदतीनेच साधता येऊ शकतो हे लक्षात घेऊन तंत्रज्ञान संशोधनाची गरज समजून घेण्याचे आवाहन त्यांनी विद्यार्थ्यांना केले. तंत्रज्ञानामुळेच ग्रामीण आणि शहरी भारतातली दरी भरुन काढता येईल असे ते म्हणाले.


    यावेळी देशभरात विद्यार्थ्यांना सामोरं जाव लागत असलेल्या तणावाच्या जीवनशैलीवरही त्यांनी भाष्य केले. विद्यार्थ्यांचा तणाव कमी व्हावा यासाठी संस्थांनी विशेष प्रयत्न केले पाहिजेत केवळ शैक्षणिकदृष्ट्या सक्षम विद्यार्थी नाही तर नैतिकता, दया आणि प्रामाणिकपणा असे गुण असलेले उत्तम मानव घडवण्यासाठी संस्थांनी प्रयत्न करावा असे आवाहन त्यांनी केले.


    S.Tupe/R.Aghor/ P.Malandkar


    

    
    (Release ID: 1597346) Visitor Counter : 17
    
    
      Read this release in: English