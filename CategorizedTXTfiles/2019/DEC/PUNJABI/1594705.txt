      ਮੰਤਰੀ ਮੰਡਲ ਸਕੱਤਰੇਤ

      ਕੈਬਨਿਟ ਸਕੱਤਰ ਨੇ ਦੇਸ਼ ਵਿੱਚ ਪਿਆਜ ਦੀਆਂ ਕੀਮਤਾਂ ਦੇ ਮੁੱਦੇ ਦੀ ਸਮੀਖਿਆ ਕੀਤੀ ਪਿਆਜ ਦੇ ਵੱਡੇ ਉਤਪਾਦਕ ਰਾਜਾਂ ਦੇ ਮੁੱਖ ਸਕੱਤਰਾਂ ਨੇ ਹਾਲਾਤ ਦੀ ਜਾਣਕਾਰੀ ਦਿੱਤੀ ਰਾਜਾਂ ਨੂੰ ਪਿਆਜ ਦੀ ਸਪਲਾਈ ਸੁਧਾਰਨ ਦੀ ਕੋਸ਼ਿਸ਼ ਕਰਨ ਦੀ ਸਲਾਹ ਦਿੱਤੀ ਗਈ
      Posted On: 02 DEC 2019 8:32PM by PIB Chandigarh


    ਕੈਬਨਿਟ ਸਕੱਤਰ ਸ਼੍ਰੀ ਰਾਜੀਵ ਗਾਬਾ ਨੇ ਅੱਜ ਦੇਸ਼ ਭਰ ਵਿੱਚ ਪਿਆਜ ਦੀਆਂ ਵਧਦੀਆਂ ਕੀਮਤਾਂ ਦੇ ਮੁੱਦਿਆਂ ਦੀ ਸਮੀਖਿਆ ਲਈ ਸਕੱਤਰਾਂ ਦੀ ਕਮੇਟੀ ਦੀ ਇੱਕ ਮੀਟਿੰਗ ਦੀ ਪ੍ਰਧਾਨਗੀ ਕੀਤੀ।


    ਪਿਆਜ ਦੇ 11 ਵੱਡੇ ਉਤਪਾਦਕ ਰਾਜਾਂ ਦੇ ਮੁੱਖ ਸਕੱਤਰਾਂ ਨਾਲ ਵੀਡੀਓ ਕਾਨਫਰੰਸ ਰਾਹੀਂ ਹੋਈ ਮੀਟਿੰਗ ਵਿੱਚ ਕੈਬਨਿਟ ਸਕੱਤਰ ਨੂੰ ਪਿਆਜ ਦੀਆਂ ਵਧਦੀਆਂ ਕੀਮਤਾਂ ਨਾਲ ਨਜਿੱਠਣ ਲਈ ਰਾਜਾਂ ਦੁਆਰਾ ਉਠਾਏ ਗਏ ਕਈ ਕਦਮਾਂ ਦੀ ਜਾਣਕਾਰੀ ਦਿੱਤੀ ਗਈ।


    ਮਹਾਰਾਸ਼ਟਰ , ਗੁਜਰਾਤ , ਤਮਿਲਨਾਡੂ , ਆਂਧਰ ਪ੍ਰਦੇਸ਼ , ਕਰਨਾਟਕ , ਤੇਲੰਗਾਨਾ , ਮੱਧ ਪ੍ਰਦੇਸ਼ , ਛੱਤੀਸਗੜ੍ਹ , ਰਾਜਸਥਾਨ , ਉੱਤਰ ਪ੍ਰਦੇਸ਼ ਅਤੇ ਹਰਿਆਣਾ ਦੇ ਮੁੱਖ ਸਕੱਤਰਾਂ ਨੇ ਇਸ ਵੀਡੀਓ ਕਾਨਫਰੰਸ ਵਿੱਚ ਹਿੱਸਾ ਲਿਆ।


    ਕੈਬਨਿਟ ਸਕੱਤਰ ਨੇ ਰਾਜਾਂ ਨੂੰ ਨਿਰਦੇਸ਼ ਦਿੱਤਾ ਕਿ ਪਿਆਜ ਦੀ ਅਸਥਾਈ ਕਮੀ ਅਤੇ ਕੀਮਤਾਂ ਨੂੰ ਸਥਿਰ ਰੱਖਣ ਦੇ ਮੱਦੇਨਜਰ ਇਸ ਦੀ ਉਪਲਬੱਧਤਾ ਵਧਾਈ ਜਾਣੀ ਚਾਹੀਦੀ ਹੈ। ਕੇਂਦਰ ਪਹਿਲਾਂ ਹੀ ਮੌਜੂਦਾ ਸੀਜਨ ਵਿੱਚ ਪਿਆਜ ਦੇ ਨਿਰਯਾਤ ਦੀ ਆਗਿਆ ਨਾ ਦੇਣ ਦਾ ਫ਼ੈਸਲਾ ਕਰ ਚੁੱਕਿਆ ਹੈ।


    ਰਾਜਾਂ ਨੂੰ ਸਹੀ ਬਫਰ ਸਟਾਕ ਬਣਾਏ ਰੱਖਣ, ਵਪਾਰੀਆਂ ਲਈ ਜਮ੍ਹਾ ਸੀਮਾ ਨਿਰਧਾਰਿਤ ਕਰਨ ਅਤੇ ਜਮ੍ਹਾਖੋਰੀ ਦੇ ਖ਼ਿਲਾਫ਼ ਸਖ਼ਤ ਕਾਰਵਾਈ ਕਰਨ ਦਾ ਆਦੇਸ਼ ਦਿੱਤਾ ਗਿਆ ਹੈ।


    ਸ਼੍ਰੀ ਰਾਜੀਵ ਗਾਬਾ ਨੇ ਕਿਹਾ ਕਿ ਕੇਂਦਰ ਸਰਕਾਰ ਨੇ ਇਸ ਸਥਿਤੀ ਤੋਂ ਉੱਭਰਨ ਲਈ 29 ਨਵੰਬਰ ਤੋਂ ਪਿਆਜ ਦੇ 11000 ਮੀਟ੍ਰਿਕ ਟਨ ਆਯਾਤ ਨੂੰ ਪ੍ਰਵਾਨਗੀ ਦਿੱਤੀ ਹੈ। ਇਸ ਦੀ ਸਪਲਾਈ ਦਸੰਬਰ ਦੇ ਅੰਤਿਮ ਸਪਤਾਹ ਵਿੱਚ ਹੋਣ ਦੀ ਸੰਭਾਵਨਾ ਹੈ।


    ਇਹ ਆਯਾਤ 22 ਨਵੰਬਰ, 2019 ਨੂੰ ਮਿਸਰ ਤੋਂ 6090 ਮੀਟ੍ਰਿਕ ਟਨ ਪਿਆਜ ਦਾ ਆਯਾਤ ਕਰਨ ਦੇ ਸਰਕਾਰ ਦੇ ਫ਼ੈਸਲਾ ਦੇ ਇਲਾਵਾ ਹੋਵੇਗਾ। ਮਿਸਰ ਤੋਂ ਪਿਆਜ ਦੀ ਸਪਲਾਈ ਦਸੰਬਰ ਦੇ ਦੂਜੇ ਸਪਤਾਹ ਤੱਕ ਹੋ ਜਾਣ ਦੀ ਸੰਭਾਵਨਾ ਹੈ।


    ਕੈਬਨਿਟ ਸਕੱਤਰ ਨੇ ਰਾਜਾਂ ਨੂੰ ਨਿਰਦੇਸ਼ ਦਿੱਤਾ ਹੈ ਕਿ ਉਹ ਪਿਆਜ ਦੀ ਖਰੀਦ ਅਤੇ ਕਿਫਾਇਤੀ ਕੀਮਤਾਂ 'ਤੇ ਉਸ ਦੀ ਵੰਡ ਲਈ ਆਪਣੇ ਖੁਰਾਕ ਤੇ ਸਿਵਲ ਸਪਲਾਈ ਵਿਭਾਗ ਦਾ ਇਸਤੇਮਾਲ ਕਰਨ।


    ਇਸ ਮੀਟਿੰਗ ਵਿੱਚ ਉਪਭੋਗਤਾ ਮਾਮਲੇ ਮੰਤਰਾਲੇ ਵਿੱਚ ਸਕੱਤਰ, ਖੇਤੀਬਾੜੀ ਤੇ ਕਿਸਾਨ ਭਲਾਈ ਮੰਤਰਾਲੇ ਵਿੱਚ ਸਕੱਤਰ, ਖੁਰਾਕ ਤੇ ਜਨਤਕ ਵੰਡ ਸਕੱਤਰ ਸਮੇਤ ਭਾਰਤ ਸਰਕਾਰ ਦੇ ਹੋਰ ਸੀਨੀਅਰ ਅਧਿਕਾਰੀ ਵੀ ਸ਼ਾਮਲ ਹੋਏ।


    ***


    
    ਏਪੀਐੱਸ/ਵੀਆਰਆਰਕੇ
    

    
    (Release ID: 1594705) Visitor Counter : 3
    
    
      Read this release in: English