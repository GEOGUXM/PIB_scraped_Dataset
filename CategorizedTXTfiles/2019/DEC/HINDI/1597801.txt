      राष्ट्रपति सचिवालय

      राष्ट्रपति ने महात्मा गांधी की 150वीं जयंती के उपलक्ष्य में गठित राष्ट्रीय समिति की दूसरी बैठक की अध्यक्षता की
      Posted On: 19 DEC 2019 7:56PM by PIB Delhi


    राष्ट्रपति श्री रामनाथ कोविंद ने आज राष्ट्रपति भवन में महात्मा गांधी की 150वीं जयंती के उपलक्ष्य में गठित राष्ट्रीय समिति की दूसरी बैठक की अध्यक्षता की।


    इस अवसर पर राष्ट्रपति ने कहा कि यह हम सब के लिए हर्ष का विषय है कि पिछले डेढ़ वर्ष के दौरान राष्ट्रीय समिति के मार्गदर्शन में महात्मा गांधी का संदेश पूरी दुनिया और देश भर में जन-साधारण तक पहुंचा है।


    राष्ट्रपति ने कहा कि प्रधानमंत्री श्री नरेन्द्र मोदी ने महात्मा गांधी के स्वच्छता संदेश को जन-आंदोलन में परिवर्तित कर दिया है। इस आंदोलन में भारी संख्या में जनता की भागीदारी से स्वच्छ भारत के विषय में गांधी जी का सपना 5 वर्ष की कम अवधि के दौरान वास्तविकता में बदल गया है। इस दिशा में भारत को ‘खुले में शौच से मुक्त’ बनाने का सफल प्रयास सामने आया है। पिछले चंद महीनों में सिंगल यूज प्लास्टिक के दुष्प्रभावों के प्रति जनता की जागरूकता बढ़ी है। गांधी जयंती से संबंधित विभिन्न कार्यक्रमों के प्रति युवाओं के उत्साह से यह साबित होता है कि गांधीवादी सोच को हमारी भावी पीढ़ियां सुरक्षित बनाएंगी।


    राष्ट्रपति ने कहा कि गांधीवादी विचारधारा के जरिए ही हम महत्वपूर्ण सामाजिक चुनौतियों का सफलतापूर्वक सामना कर सकते हैं। आज पूरे विश्व में गांधी जी का सम्मान है, क्योंकि दुनिया यह जानती है कि शांति, समानता और अहिंसा के संबंध में उनके विचार आज भी प्रासंगिक हैं। उन्होंने कहा कि विश्व के कई हिस्सों में कई तरह के तनाव मौजूद हैं और पूरा विश्व जलवायु की समस्या से जूझ रहा है। वैज्ञानिक समुदाय ने हमारे ग्रह के विषय में कई खतरनाक चेतावनियां दी हैं, जिनका मुकाबला करने के लिए गांधी जी का रास्ता ही सर्वोपरि है।


    इस अवसर पर संस्कृति मंत्रालय द्वारा संकलित स्मारक गतिविधियों पर एक ई-पुस्तक की प्रथम प्रति राष्ट्रपति को सौंपी गई। इसके अलावा विदेश मंत्रालय द्वारा संकलित गांधी जी पर एक संग्रह ग्रंथ भी राष्ट्रपति को पेश किया गया, जिसका औपचारिक विमोचन प्रधानमंत्री ने किया था।


    उल्लेखनीय है कि राष्ट्रीय और अंतर्राष्ट्रीय स्तर पर महात्मा गांधी की 150वीं जयंती के उपलक्ष्य में राष्ट्रीय समिति का गठन किया गया है। इस समिति में उपराष्ट्रपति, प्रधानमंत्री, सभी राज्यों के मुख्यमंत्री, राजनीतिक दलों के प्रतिनिधि, गांधीवादी, विचारक और प्रतिष्ठित हस्तियां शामिल हैं। इस समिति में नौ अंतर्राष्ट्रीय सदस्य भी हैं, जिनमें संयुक्त राष्ट्र के पूर्व महासचिव श्री कोफी अन्नान और श्री बान की-मून शामिल हैं।


    हिन्दी में राष्ट्रपति के व्याख्यान को देखने के लिए यहां क्लिक करें


    ***


    आर.के.मीणा/आरएनएम/एएम/एकेपी / एमएस-4991


    

    
    (Release ID: 1597801) Visitor Counter : 24
    
    
      Read this release in: English , Urdu , Bengali