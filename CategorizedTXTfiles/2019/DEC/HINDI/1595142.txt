      कॉरपोरेट कार्य मंत्रालय

      विनिधानकर्ता शिक्षा और संरक्षण निधि प्राधिकरण ने निवेशक जागरूकता के लिए बैंक ऑफ बड़ौदा के साथ समझौता किया
      Posted On: 05 DEC 2019 10:55AM by PIB Delhi


    कॉरपोरेट कार्य मंत्रालय के सचिव श्री इनजेती श्रीनिवास ने कहा है कि निवेशकों और हितधारकों तक पहुंच बनाने और सूचना के प्रसार के लिए विनिधानकर्ता शिक्षा और संरक्षण निधि प्राधिकरण (आईईपीएफए) और बैंक ऑफ बड़ौदा के बीच महत्वपूर्ण समझौता हुआ है। उन्होंने कहा कि इस समझौते से विभिन्न निवेशकों को मदद मिलेगी, जो लुभावने निवेश और पौंजी स्कीमों के फंदे में फंस जाते हैं। वे आज नई दिल्ली में आईईपीएफए और बैंक ऑफ बड़ौदा के बीच समझौता-ज्ञापन पर हस्ताक्षर किए जाने के अवसर पर बोल रहे थे।


    इस शानदार सामाजिक संदर्भ और निवेशकों को शिक्षित करने के मद्देनजर आईईपीएफए के साथ बैंक ऑफ बड़ौदा के समझौते की प्रशंसा करते हुए उन्होंने कहा कि इस समझौते का पूरा पालन किया जाना चाहिए, ताकि हितधारकों और निवेशकों को जागरूक किया जा सके।


    श्री श्रीनिवास ने कहा कि आईईपीएफए निवेशकों और जनता को जागरूक बनाने के लिए बैंक ऑफ बड़ौदा को एक प्रमुख घटक मानता है, ताकि लोगों को पौंजी स्कीमों तथा लुभावने निवेश प्रस्तावों के फंदे में फंसने से बचाया जा सके। उन्होंने कहा कि आईईपीएफए का उद्देश्य है कि निवेशकों को लाभप्रद निवेश करने की दिशा में प्रेरित किया जाए और देश के आर्थिक विकास में उनके योगदान को महत्व दिया जाए।


    बैंक ऑफ बड़ौदा के कार्यकारी निदेशक श्री शांति लाल जैन ने कहा कि बैंक ऑफ बड़ौदा की मजबूत घरेलू उपस्थिति है। देश भर में उसकी 9,456 शाखाएं और 13,115 एटीएम काम कर रहे हैं। बैंक ऑफ बड़ौदा का नेटवर्क 21 देशों में फैला हुआ है, जहां उसकी लगभग 100 शाखाएं और कार्यालय काम कर रहे हैं। श्री जैन ने कहा कि आईईपीएफए के साथ जुड़ने से दोनों संस्थाओं को फायदा होगा।


    बैंक ऑफ बड़ौदा के कॉरपोरेट संपर्क एवं संपदा प्रबंधन के महाप्रबंधक श्री ओपिन्दर कुमार कौल ने कहा कि बैंक ऑफ बड़ौदा अपनी सामाजिक जिम्मेदारी निभाने के लिए प्रतिबद्ध है और वह निवेशकों की शिक्षा और जागरूकता के लिए आईईपीएफए के साथ मिलकर काम करेगा।


    कॉरपोरेट कार्य मंत्रालय के संयुक्त सचिव और आईईपीएफए के मुख्य कार्यकारी अधिकारी श्री मनोज पांडेय ने कहा कि इस समझौते से निवेशकों को जागरूक बनाने और उन्हें शिक्षित करने में लाभ मिलेगा।


    उल्लेखनीय है कि समझौता-ज्ञापन पर आईईपीएफए की तरफ से इसके महाप्रबंधक श्री नवनीत चौहान और बैंक ऑफ बड़ौदा के महाप्रबंधक श्री ओपी कौल ने हस्ताक्षर किए।


    ***


    आरकेमीणा/आरएनएम/एएम / एकेपी/डीएस-4605

    
    
    (Release ID: 1595142) Visitor Counter : 151
    
    
      Read this release in: English , Urdu , Marathi