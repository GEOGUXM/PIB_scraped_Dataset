      प्रधानमंत्री कार्यालय

      प्रधानमंत्री ने अटल बिहारी वाजपेयी चिकित्‍सा विश्‍वविद्यालय की आधारा शिला रखी
      
      लोक भवन में अटल बिहारी वाजपेयी की प्रतिमा का अनावरण किया
      
      कहा, कर्तव्‍यों को पूरा करना सुशासन दिवस पर हमारा संकल्‍प होना चाहिए

      Posted On: 25 DEC 2019 4:53PM by PIB Delhi

    प्रधानमंत्री श्री नरेन्‍द्र मोदी ने आज लखनऊ में अटल बिहारी वाजपेयी चिकित्‍सा विश्‍वविद्यालय की आधारशिला रखी। इस अवसर पर उत्‍तर प्रदेश की राज्‍यपाल श्रीमती आनंदीबेन पटेल, मुख्‍यमंत्री योगी आदित्‍यनाथ, उपमुख्‍यमंत्री तथा कई अन्‍य गणमान्‍य लोग उपस्थित थे।


    प्रधानमंत्री ने इस अवसर पर अपने संबोधन में कहा कि यह एक संयोग है कि उत्‍तर प्रदेश सरकार का कामकाज जिस भवन से होता है वहीं सुशासन दिवस के अवसर पर अटल जी की प्रतिमा का अनावरण किया गया है। अटल जी की यह विशाल प्रतिमा लोकभव में काम करने वाले लोगों को सुशासन और जनसेवा की प्रेरणा देगी।.


    प्रधानमंत्री ने कहा कि लखनऊ में अटल जी को समर्पित स्वास्थ्य शिक्षा से संबंधित संस्थान की आधारशिला रखना उनके लिए सौभाग्य की बात है क्योंकि लखनऊ वर्षों से अटल जी की संसदीय सीट रहा है। प्रधानमंत्री ने याद दिलाया कि अटल जी कहते थे कि जीवन को टुकड़ों में नहीं देखा जा सकता है, इसे समग्रता में देखना होगा। वही सरकार के लिए सच है, वही सुशासन के लिए सच है। उन्होंने कहा कि जब तक हम समग्रता में समस्याओं के बारे में नहीं सोचते हैं, तब तक सुशासन भी संभव नहीं है।


    .


    प्रधानमंत्री ने स्वास्थ्य क्षेत्र के लिए अपनी सरकार का रोड मैप पेश करते हुए कहा इसके तहत निवारक स्‍वास्‍थ्‍य सेवा, स्‍वास्‍थ्‍य सेवाओं को कम खर्चीला बनाने,आपूर्ति पर ध्‍यान देने अर्थात स्‍वास्‍थ्‍य क्षेत्र की सभी मांगे पूरी करना सुनिश्‍चत करना शामिल है। उन्होंने कहा कि स्वच्छ भारत से लेकर योग तक, उज्ज्वला से लेकर फिट इंडिया मूवमेंट तक और इन सबके साथ आयुर्वेद को बढ़ावा देने की ऐसी हर पहल बीमारियों की रोकथाम में अपना महत्वपूर्ण योगदान दे रही है। उन्होंने कहा कि देश के ग्रामीण क्षेत्रों में 1.25 लाख से अधिक वेलनेस सेंटरों का निवारक स्‍वास्‍थ्‍य सेवाओं की कुंजी है। ये केंद्र, बीमारी के लक्षणों की पहचान कर शुरुआती स्‍तर में ही उनके उपचार में मददगार साबित होंगे। उन्होंने कहा कि आयुष्मान भारत के कारण देश के लगभग 70 लाख गरीब मरीजों का मुफ्त इलाज किया गया है, जिनमें से लगभग 11 लाख केवल उत्‍तर प्रदेश में हैं।


    प्रधानमंत्री ने कहा कि स्वच्छता और स्वास्थ्य सुविधाओं को गांव-गांव तक पहुंचाने के लिए राज्‍य सरकार द्वारा शुरू किया गया अभियान, उत्‍तर प्रदेश के लोगों के लिए जीवन को आसान बनाने की दिशा में एक बड़ा कदम है। उन्होंने कहा कि उनकी सरकार के लिए सुशासन का मतलब है- सभी सरकारी तंत्र में हर किसी की बात सुनना, हर नागरिक तक पहुंच होना, हर भारतीय को अवसर मिलना और हर नागरिक के लिए सु‍रक्षा और सुगमता सुनिश्चित किया जाना। उन्होंने कहा कि आजादी के बाद के वर्षों में, हमने अधिकारों पर सबसे ज्यादा जोर दिया है और उत्तर प्रदेश के लोगों से अनुरोध किया है कि हमें अपने कर्तव्यों, अपने दायित्वों पर भी उतना ही जोर देना होगा। उन्होंने कहा कि हमें अपने अधिकारों के साथ ही दायित्‍वों को भी याद रखना होगा। उन्होंने कहा कि अच्छी शिक्षा, सुलभ शिक्षा हमारा अधिकार है, लेकिन शिक्षा संस्थानों की सुरक्षा, शिक्षकों के लिए सम्मान भी हमारा दायित्व है। उन्होंने अंत में कहा, ‘हमें अपनी जिम्मेदारियों को पूरा करना चाहिए, अपने लक्ष्यों को प्राप्त करना चाहिए, यह सुशासन दिवस पर हमारा संकल्प होना चाहिए, यह लोगों की अपेक्षा है, यही अटल जी की भावना भी थी’।


    ***


    
    
    ( आरकेमीणा/आरएनएम/एएम/एमएस/एसके–4962


    
    

    
    (Release ID: 1597651) Visitor Counter : 129
    
    
      Read this release in: English , Urdu , Marathi , Bengali , Punjabi , Tamil , Kannada