      वाणिज्‍य एवं उद्योग मंत्रालय

      वाराणसी से दुबई ताजा सब्जियां
      
      प्रायोगिक तौर पर 20 दिसंबर, 2019 को समुद्री मार्ग से पहली बार सब्जियां और फल भेजे गए
      
      एपीईडीए उत्तर प्रदेश के पांच जिलों में कृषि निर्यात हब बना रहा है

      Posted On: 20 DEC 2019 2:00PM by PIB Delhi

    कृषि तथा प्रसंस्कृत खाद्य उत्पाद निर्यात विकास प्राधिकरण (एपीईडीए) निर्यात को बढ़ावा देने के लिए आज भारत के कृषि उत्पाद संपन्न क्षेत्रों से पहली बार प्रायोगिक तौर पर वाराणसी से दुबई समुद्री मार्ग से ताजा सब्जियां भेज रहा है। वाराणसी क्षेत्र में फल और सब्जियों के उत्पादन की संभावना को देखते हुए एपीईडीए वाराणसी क्षेत्र के पांच जिलों – गाजीपुर, जौनपुर, चंदौली, मिर्जापुर तथा संत रविदास नगर में कृषि निर्यात हब बनाने जा रहा है।


    आज वाराणसी में एपीईडीए के अध्यक्ष पबन कुमार बोरठाकुर तथा वाराणसी क्षेत्र के आयुक्त दीपक अग्रवाल ने वाराणसी के जिला मजिस्ट्रेट कौशल राज शर्मा की उपस्थिति में प्रायोगिक तौर पर ताजा सब्जियों का एक कंटेनर झंडी दिखाकर समुद्री मार्ग से रवाना किया।


    कृषि निर्यात हब बनाने के प्रयास में एपीईडीए ने इस वर्ष वाराणसी में ताजा सब्जियों के लिए निर्यात प्रोत्साहन कार्यक्रम और क्रेता-विक्रेता बैठक (बीएसएम) का आयोजन किया। इसमें क्षेत्र के 100 किसान तथा मुंबई, कोलकाता, हैदराबाद तथा उत्तर प्रदेश के निर्यातक शामिल हुए। क्रेता-विक्रेता बैठक एफपीओ तथा प्रगतिशील किसानों को जाने-माने निर्यातकों से संपर्क का मंच प्रदान करती है। क्षेत्र की क्षमता, सब्जियों तथा फलों की गुणवत्ता, आवश्यक आधारभूत संरचना को समझने में निर्यातकों तथा क्षेत्र के किसानों के बीच संवाद काफी सहायक साबित हुआ। इससे किसानों को यह समझाने में भी मदद मिली कि वे निर्यात किए जाने लायक विभिन्न फसल उगाएं। बैठक में दोनों हितधारकों की समस्याओं पर चर्चा की गई। निर्यातकों ने उत्पाद गुणवत्ता सुनिश्चित होने पर क्षेत्र से सब्जियों तथा फलों के निर्यात में दिलचस्पी दिखाई। क्रेता-विक्रेता बैठक के बाद उत्पादन स्थलों पर फील्ड भ्रमण किया गया। मुंबई के ताजा सब्जी तथा फल उत्पादक संघ (वीएएफए) ने चार एफपीओ से अंतर्राष्ट्रीय बाजारों में निर्यात के लिए ताजा सब्जियां और फल उठाने के बारे में समझौता-ज्ञापन किया। बनारस में कृषि निर्यात हब बनाने की पहल के परिणाम दिख रहे हैं, क्योंकि पहली बार वाराणसी क्षेत्र के एफपीओ से सब्जियों की खेप समुद्री मार्ग से दुबई भेजी जा रही है।


    एपीईडीए ने उत्तर प्रदेश सरकार के साथ मिलकर समुद्री मार्ग से दुबई ताजा सब्जियों का एक कंटेनर प्रायोगिक तौर पर भेजा है। वीएएफए के समर्थन से मुंबई के एक निर्यात घराना द्वारा ताजा सब्जियों का 14 एमटी का कंटेनर भेजा जा रहा है। ये सब्जियां गाजीपुर तथा वाराणसी के तीन एफपीओ से ली गई हैं। एफपीओ से ली गई सब्जियां प्रसंस्कृत की गई हैं और वाराणसी के राजातालाब के कॉन्कर कार्गो सुविधा में पैक की गई हैं। इस सुविधा का उद्घाटन जुलाई 2018 में प्रधानमंत्री ने किया था।


    वाराणसी में निर्यात हब के लिए गतिविधियां तेज कर दी गई हैं। सभी गतिविधियों के समन्वय और सहायता के लिए वाराणसी में एपीईडीए का परियोजना कार्यालय स्थापित किया जा रहा है। वाराणसी डिविजन के आयुक्त की अध्यक्षता में एक समिति बनाई गई है, जिसमें सभी हितधारकों को शामिल किया गया है। समिति का प्रमुख कार्य आधारभूत संरचना विकास, बैकवर्ड लिंकेज तथा अंतर्राष्ट्रीय बाजार में कृषि उत्पादों के निर्यात के लिए सप्लाई श्रृंखला की निगरानी करना है।


    एपीईडीए भारत सरकार के वाणिज्य एवं उद्योग मंत्रालय के अंतर्गत एक संगठन है। यह भारत के कृषि तथा प्रसंस्कृत खाद्य उत्पादों के निर्यात को प्रोत्साहित करने के लिए उत्तरदायी है।


    ***


    आर.के.मीणा/आरएनएम/एएम/एजी/एमएस-4867

    
    
    (Release ID: 1597043) Visitor Counter : 358
    
    
      Read this release in: English , Urdu