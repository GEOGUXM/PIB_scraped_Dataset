      कार्मिक, लोक शिकायत एवं पेंशन मंत्रालय

      धार्मिक नगरी वाराणसी आज सबसे पसंदीदा स्‍थलों में से एक : डॉ. जितेन्‍द्र सिंह
      
      डॉ. जितेन्‍द्र सिंह ने दिल्‍ली और वाराणसी के बीच गोएयर की सीधी उड़ान शुरू की

      Posted On: 20 DEC 2019 3:34PM by PIB Delhi

    केंद्रीय पूर्वोत्तर क्षेत्र विकास (स्वतंत्र प्रभार) , प्रधानमंत्री कार्यालय , कार्मिक , लोक शिकायत और पेंशन , परमाणु ऊर्जा और अंतरिक्ष राज्य मंत्री डॉ. जितेंद्र सिंह ने कहा है कि धार्मिक नगरी वाराणसी न केवल धार्मिक पर्यटन के लिए , बल्कि पर्यटकों के लिए भी सबसे पसंदीदा स्‍थलों में से एक है।


    डॉ. जितेन्‍द्र सिंह ने कहा , ‘ प्रधानमंत्री श्री नरेन्‍द्र मोदी के नेतृत्‍व वाली सरकार के आने के बाद पिछले पांच-छह वर्षों में, वाराणसी को सर्वोच्‍च स्‍थान प्रदान किया गया है, जिसका वह हकदार है। ’ उन्‍होंने दिल्‍ली से वाराणसी के लिए गोएयर की उद्घाटन उड़ान शुरू करते हुए आज नई दिल्‍ली में यह बात कही। उन्‍होंने कहा कि वाराणसी जिले का इतना विकास और सौन्‍दर्यीकरण हुआ है कि देखे बिना और अनुभव किये बिना इस पर यकीन करना मुश्किल है।


    उन्‍होंने कहा कि वाराणसी भारत की प्राचीन सभ्‍यता और संस्‍कृति का चेहरा है। ‘ धार्मिक घरेलू पर्यटक ’ यकीनन वाराणसी आते हैं, लेकिन साथ ही भारत की प्राचीन सभ्‍यता और संस्‍कृति का अनुभव करने और उसका अध्‍ययन करने के लिए अनेक विदेशी भी इस पवित्र शहर में जमघट लगाये रहते हैं। यहां की यात्रा से आगंतुक और भारत की समृद्ध विरासत और संस्‍कृति के बीच प्राकृतिक जुड़ाव पैदा होता है।


    डॉ. जितेन्‍द्र सिंह ने एयरलाइंस को वाराणसी से अहमदाबाद के लिए एक अन्‍य उड़ान शुरू करने पर बधाई दी। उन्‍होंने कहा, ‘यह कितना अच्‍छा संयोग है कि प्रधानमंत्री का निर्वाचन क्षेत्र और उनका गृह राज्‍य आज सीधी उड़ान से जुड़ रहे हैं।’


    इस अवसर पर डॉ. जितेन्‍द्र सिंह ने एयरलाइंस प्रबंधन से कहा कि वह जम्‍मू से दिल्‍ली के लिए देर रात की उड़ान शुरू करने पर विचार करे।


    ****


    आरकेमीणा / आरएनएम / एएम / केपी/जीआरएस – 4872

    
    
    (Release ID: 1597058) Visitor Counter : 125
    
    
      Read this release in: English , Bengali , Urdu