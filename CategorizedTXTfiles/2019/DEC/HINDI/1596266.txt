      उपभोक्‍ता कार्य, खाद्य एवं सार्वजनिक वितरण मंत्रालय

      केंद्र सरकार ने 12,660 मीट्रिक टन अतिरिक्त प्याज के आयात के अनुबंध किये इससे प्याज की कुल आयात मात्रा 30,000 मीट्रिक टन हो गई;
      
      नए अनुबंधों से प्याज की आवक 27 दिसंबर से शुरू हो जाएगी; एमएमटीसी ने 15,000 मीट्रिक टन प्याज के आयात के लिए नई निविदाएं जारी की हैं
      
      Posted On: 12 DEC 2019 6:28PM by PIB Delhi


    केंद्र सरकार ने 12 , 660 मीट्रिक टन अतिरिक्त प्याज के आयात के लिए अनुबंध किये हैं। आयातित प्याज की भारत में आवक 27 दिसंबर , 2019 से शुरू हो जाएगी। इस अतिरिक्त मात्रा से आयातित प्याज की कुल मात्रा लगभग 30 , 000 मीट्रिक टन हो गई है। उपभोक्ता मामलों के विभाग ने भी आज एमएमटीसी को 15 , 000 मीट्रिक टन अतिरिक्त प्याज (5000-5000 मीट्रिक टन की तीन नई निविदाएं) के आयात के लिए नई निविदाएं जारी करने का निर्देश दिया है।


    इससे पहले , 9 दिसंबर , 2019 को केंद्र सरकार ने खुदरा विक्रेताओं की स्टॉक रखने की सीमा को 5 मीट्रिक टन से संशोधित करके 2 मीट्रिक टन कर दिया था। यह स्टॉक सीमा केवल खुदरा विक्रेताओं के लिए संशोधित की गई थी। जबकि थोक विक्रेताओं के लिए 25 मीट्रिक टन स्टॉक सीमा में कोई परिवर्तन नहीं किया गया है। आयातित प्याज के लिए आयातकों को स्टॉक सीमाओं से मुक्त रखा गया है।


    केंद्रीय उपभोक्ता मामले , खाद्य और सार्वजनिक वितरण मंत्री श्री राम विलास पासवान ने सभी मुख्यमंत्रियों को पत्र लिखकर उनसे प्याज की जमाखोरी रोकने की कार्रवाई शुरू करने के लिए कहा है ताकि बाजारों में आपूर्ति सुनिश्चित हो और स्टॉक रखने की सीमा को सख्ती से लागू किया जाए।


    ***


    आर.के.मीणा/आरएनएम/आईपीएस/सीएस-4730


    

    
    (Release ID: 1596266) Visitor Counter : 101
    
    
      Read this release in: English , Urdu , Marathi , Bengali