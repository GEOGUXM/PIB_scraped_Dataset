      वाणिज्‍य एवं उद्योग मंत्रालय

      नवोन्मेषण और अवसंरचना भारत को 5 ट्रिलियन डॉलर की अर्थव्यवस्था बनने में मदद करेगी: पीयूष गोयल
      
      12 वर्षों में रेलवे में 700 बिलियन डॉलर का निवेश: पीयूष गोयल
      
      सरकार व्यवसाय एवं उद्योग के लिए सुविधादाता और सक्षमकर्ता है: पीयूष गोयल
      
      पीयूष गोयल ने शताब्दी वर्ष में एसोचैम को संबोधित किया; भारत की वैश्विक स्थिति के सुदृढ़ीकरण पर चर्चा की
      Posted On: 20 DEC 2019 7:28PM by PIB Delhi


    वाणिज्य एवं उद्योग तथा रेल मंत्री पीयूष गोयल ने आज नई दिल्ली में कहा कि भारतीय रेल की योजना बुनियादी ढांचे को मजबूत करने और देश के सबसे दूर के कोने तक पहुंचने के लिए साझेदारी, संयुक्त उपक्रम और सहयोग के माध्यम से 700 बिलियन अमरीकी डॉलर का निवेश करने की है। वह एसोचैम को संबोधित कर रहे थे, जो 100 साल का समारोह मना रहा है। वह आज नई दिल्ली में भारत की वैश्विक स्थिति के सुदृढ़ीकरण को लेकर एसोचैम को संबोधित कर रहे थे।


    वाणिज्य और उद्योग मंत्री ने अपने संबोधन में भारतीय उद्योग से आग्रह किया कि वह सरकार के साथ निरंतर संवाद में रहे जिससे कि आज उद्योग और व्यापार के सामने जो भी समस्याएं और बाधाएं उपस्थित हैं, उन से निपटा जा सके। इससे एक बेहतर भारत के लिए, 1.3 बिलियन आकांक्षी नागरिकों, जो जीवन की बेहतर गुणवत्ता की तलाश में हैं, के लिए सरकार की प्रतिबद्धता को जल्द से जल्द पूरा किया जा सकेगा।


    मंत्री ने कहा कि भारत सरकार की भूमिका उद्योग एवं उद्यमशीलता के लिए एक सुगमकर्ता और सक्षमकर्ता होगी, जिससे यह सुनिश्चित किया जा सकेगा कि केंद्र और राज्यों दोनों में सरकारी अधिकारियों के हाथों होने वाला उत्पीड़न समाप्त हो जाए। इसके लिए उन्होंने एसोचैम से आग्रह किया कि वह अपने 4 लाख से अधिक सदस्यों के साथ अपने विचार दे जो केंद्र और राज्यों दोनों को विनियामकीय, गैर-नियामकीय, न्यायिक और किसी भी अन्य बाधाओं, जो उद्योग और उद्यमिता के लिए बाधाएं हैं, पर गौर करने में सरकार की मदद करेगा।


    वाणिज्य और उद्योग मंत्री ने उद्योग से आग्रह किया कि वे अनुसंधान और विकास के वित्तपोषण के लिए नवोन्मेषण को अपनाएं और उसे प्रोत्साहित करें तथा शिक्षा के साथ मिलकर काम करें ताकि भारत एक वास्तविक नवोन्मेषी राष्ट्र बन सके जहां स्टार्टअप फलफूल सकें और देश के युवाओं के लिए अधिक रोजगार पैदा करके उद्योग को सकारात्मक रूप से सहयोग दे सकें। उन्होंने संयुक्त राज्य अमेरिका और चीन का उदाहरण दिया, जिनके पास प्रति मिलियन लोगों में क्रमशः 4,200 से अधिक और 1,200 से अधिक शोधकर्ता हैं जबकि भारत में प्रति मिलियन लोगों में केवल 216 शोधकर्ता हैं।


    वाणिज्य और उद्योग मंत्री ने एसोचैम को उसके शताब्दी वर्ष के लिए बधाई दी और भारतीय उद्योग और व्यापार के लिए उसके द्वारा एक सदी तक किए गए सराहनीय काम की सराहना की।


    ***


    आरकेमीणा/आरएनएम/एएम/एसकेजे/सीएल- 4 895

    
    
    (Release ID: 1597173) Visitor Counter : 53
    
    
      Read this release in: English