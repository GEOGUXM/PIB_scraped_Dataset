      पेट्रोलियम एवं प्राकृतिक गैस मंत्रालय

      श्री धर्मेन्द्र प्रधान ने हाइड्रोजन फ्यूल सेल चालित कार की टेस्‍ट ड्राइव का आनंद उठाया
      
      
      श्री प्रधान ने ऊर्जा मिश्रण में विविधता के लिए ऊर्जा के नए स्रोतों की खोज करने का आह्वान किया
      
      श्री प्रधान ने देश में ज्यादा हरित एवं सुरक्षित गतिशीलता सुनिश्चित करने के लिए वाहन निर्माताओं से किफायती, अभिनव एवं टिकाऊ विकल्प विकसित करने का आह्वान किया

      Posted On: 05 DEC 2019 7:05PM by PIB Delhi

    केन्द्रीय पेट्रोलियम एवं प्राकृतिक गैस और इस्पात मंत्री श्री धर्मेन्द्र प्रधान ने आज नई दिल्ली स्थित श्री ध्यानचंद नेशनल स्टेडियम में टोयोटा किर्लोस्कर द्वारा निर्मित हाइड्रोजन फ्यूल सेल चालित कार की टेस्ट ड्राइव का आनंद उठाया।


    श्री प्रधान ने कहा कि तेजी से बदलते ऊर्जा परिदृश्य में हाइड्रोजन सतत एवं हरित परिवहन ईंधन के लिए इसका एक पर्यावरण अनुकूल एवं अभिनव समाधान या विकल्प है। उन्होंने यह जानकारी मिलने पर खुशी जताई कि इस कार से केवल जल ही उत्सर्जित होता है। उन्होंने कहा कि हाइड्रोजन का उत्पादन बायोमास नवीकरणीय ऊर्जा एवं एलएनजी सहित विभिन्न स्रोतों से हो सकता है और इसमें ऊर्जा घनत्व अपेक्षाकृत ज्यादा होता है तथा इसका भंडारण लम्बे समय तक हो सकता है।


    नए तकनीकों के विकसित होने पर अपेक्षाकृत अधिक किफायत सुनिश्चित करने का आह्वान करते हुए श्री प्रधान ने कहा कि वैसे तो हाइड्रोजन और हाईब्रिड प्रौद्योगिकियां उत्साहवर्धक हैं, लेकिन इस महंगी प्रौद्योगिकी की उत्पादन लागत पर अब भी विशेष ध्यान देने की जरूरत है, ताकि इसे भारतीय परिदृश्य में और भी अधिक किफायती बनाया जा सके।


    श्री प्रधान ने देश में ज्यादा हरित एवं सुरक्षित गतिशीलता सुनिश्चित करने के लिए वाहन निर्माताओं से किफायती , अभिनव एवं टिकाऊ समाधान विकसित करने का आह्वान किया।


    ऊर्जा उपयोग में बदलाव एवं अपेक्षाकृत अधिक स्वच्छ ईंधन को अपनाने का उल्लेख करते हुए श्री प्रधान ने कहा, ‘ भारत में ऊर्जा उपयोग में व्यापक बदलाव के प्रयास किए जा रहे हैं, जिसका बड़े पैमाने पर असर वैश्विक ऊर्जा बदलाव पर पड़ रहा है। हम ऊर्जा में बदलाव का एक टिकाऊ एवं उपयोगी मॉडल सृजित करने क लिए ऊर्जा के नए स्रोतों की तलाश कर रहे हैं। ऊर्जा के अपेक्षाकृत अधिक स्वच्छ विकल्पों को अपनाने से देश की जनता के लिए एक ज्यादा स्वच्छ परिवेश सुनिश्चित करने में भी यह अहम योगदान देगा। ’


    श्री धर्मेन्द्र प्रधान ने भारतीय संदर्भ में हाइड्रोजन प्रौद्योगिकी की बेहतर समझ विकसित करने के लिए विशेषज्ञों एवं सभी हितधारकों के साथ विचार मंथन करने हेतु एक कार्यशाला आयोजित करने का भी सुझाव दिया।


    ****


    आर.के.मीणा/आरएनएम/एएम/आरआरएस/ डीएस - 4659


    

    
    (Release ID: 1595527) Visitor Counter : 22
    
    
      Read this release in: English , Urdu