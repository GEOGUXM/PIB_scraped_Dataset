      नागरिक उड्डयन मंत्रालय

      अलायंस एयर ने उड़ान-आरसीएस के तहत गुवाहाटी से दीमापुर और इम्फाल के लिए उड़ान भरी
      
      पूर्वोत्तर क्षेत्र की लंबे समय से प्रतीक्षित मांग पूरी हुई

      Posted On: 07 DEC 2019 4:03PM by PIB Delhi

    एयर इंडिया की पूर्ण स्वामित्व वाली सहायक कंपनी एलायंस एयर ने आज भारत सरकार के अधीन क्षेत्रीय कनेक्टिविटी योजना– उड़े देश का आम नागरिक, आरसीएस उड़ान के तहत असम की राजधानी गुवाहाटी से नागालैंड के सबसे बड़े शहर दीमापुर और मणिपुर की राजधानी इंफाल के बीच अपनी पहली उड़ान संचालन को झंडी दिखाकर रवाना किया, जिससे यह इस स्कीम का 236वां रूट बन गया। उद्घाटन समारोह के दौरान मणिपुर के माननीय मुख्यमंत्री श्री एन.बीरेन सिंह, मणिपुर सरकार के मंत्री (पीएचईडी) श्री लोसिड़ीखो, टूरिज्म कॉरपोरेशन ऑफ मणिपुर लिमिटेड के चेयरमैन डॉ. सपम रंजन सिंह और एयर इंडिया तथा एयर एलायंस के अन्य गणमान्य व्यक्ति उपस्थित थे।


    दीमापुर से इम्फाल के लिए उड़ान सेवाएं क्षेत्र की लंबे समय से लंबित मांग रही हैं। नागरिक उड्डयन मंत्री श्री हरदीप सिंह पुरी ने 27 अगस्त, 2019 को नई दिल्ली में नागालैंड के राज्यपाल श्री आर.एन. रवि के साथ अपनी बैठक के दौरान इस क्षेत्र में उड़ान संचालन शुरू करने का आश्वासन दिया था। यह उत्तर पूर्वी भारत में एक मजबूत हवाई नेटवर्क स्थापित करने के लिए नागरिक उड्डयन मंत्रालय के एक और कदम को चिह्नित करता है। अब तक मात्र 200 किलोमीटर की दूरी तय करने के लिए लोगों को मणिपुर के इंफाल तक पहुंचने के लिए नागालैंड के दीमापुर से बस से 7 घंटे का सफर तय करना पड़ता था। इस रूट की स्थापना के साथ, अब लोग दीमापुर से हवाई मार्ग से 50 मिनट में इम्फाल की यात्रा कर सकते हैं और देश के अन्य हिस्सों के साथ-साथ गुवाहाटी से भी हवाई संपर्क प्राप्त कर सकते हैं। यह उड़ान इम्फाल से कनेक्टिविटी के पहले वैकल्पिक विकल्प की स्थापना को चिह्नित करती है, क्योंकि अभी तक, इम्फाल भारत के रेलवे नेटवर्क के साथ नहीं जुड़ पाया है।


    एलायंस एयर इस मार्ग पर प्रत्येक बुधवार, शुक्रवार और रविवार- सप्ताह में तीन उड़ानों का संचालन करेगी। यह वर्तमान में 57 गंतव्यों को जोड़ती है, दीमापुर और इम्फाल को मिलाकर अब इसके एलायंस एयर के दायरे में 59 स्टेशन होंगे। एयरलाइन इस सेक्टर पर अपने 70 सीटर विमान तैनात करेगी।


    फ्लाइट 91 741 गुवाहाटी से 0800 बजे प्रस्थान करेगी और 0855 बजे पर दीमापुर पहुंचेगी और आगे 0920 बजे दीमापुर से प्रस्थान करेगी और 1010 बजे इम्फाल पहुंचेगी। फ्लाइट 91 742 इम्फाल से 1035 बजे रवाना होगी और दीमापुर 1125 बजे पहुंचेगी और इसके बाद 1150 बजे प्रस्थान करेगी और 1245 बजे गुवाहाटी पहुंचेगी।


    एलायंस एयर ने क्षेत्रीय गंतव्यों को जोड़ने के लिए नए मार्गों पर ध्यान केंद्रित करना जारी रखा है। एयरलाइन को उड़ान-3.1 के तहत 12 नए मार्ग दिए गए हैं, जो धीरे-धीरे आने वाले वर्ष में भारत के हवाई मानचित्र पर नए गंतव्य जोड़ रहे हैं।


    एयर इंडिया के साथ अपने कोडशेयर के माध्यम से, एलायंस एयर न केवल देश के भीतर क्षेत्रीय कनेक्टिविटी प्रदान करती है, बल्कि भारत और विदेशों में एयर इंडिया के नेटवर्क पर क्षेत्रीय यात्रियों को भी निर्बाध कनेक्टिविटी प्रदान करती है।


    आर.के.मीणा/आरएनएम/एसकेजे/सीएल– 464 2

    
    
    (Release ID: 1595423) Visitor Counter : 145
    
    
      Read this release in: English , Bengali