      रक्षा मंत्रालय

      रक्षा मंत्री श्री राजनाथ सिंह ने रक्षा संबंधी संसदीय सलाहकार समिति की अध्‍यक्षता की
      Posted On: 13 DEC 2019 5:41PM by PIB Delhi


    रक्षा मंत्री श्री राजनाथ सिंह ने आज नई दिल्ली में रक्षा मंत्रालय से संबंधित संसदीय सलाहकार समिति की बैठक की अध्यक्षता की। बैठक का विषय सीमा सड़क संगठन (बीआरओ ) था। बैठक के दौरान रक्षा मंत्री ने सीमावर्ती अवसंरचना के निर्माण और सीमावर्ती क्षेत्रों में रहने वाले लोगों के जीवन में सुधार लाने में योगदान देने के लिए बीआरओ के प्रयासों की सराहना की।


    बीआरओ के महानिदेशक लेफ्टिनेंट जनरल हरपाल सिंह ने बीआरओ के कामकाज विशेषकर सीमावर्ती क्षेत्रों में सशस्‍त्र बलों के लिए परिचालन योग्‍य सड़क अवसंरचना बरकरार रखने के बारे में विस्‍तृत प्रस्‍तुति दी।


    सीमा सड़क विकास बोर्ड (बीआरबीडी ) की स्थापना 1960 में रक्षा तैयारियों में वृद्धि करने और सीमावर्ती क्षेत्रों के आर्थिक विकास के लिए उत्तरी और पूर्वोत्‍तर राज्यों में सड़क निर्माण परियोजनाओं के त्वरित निष्पादन के लिए की गई थी। बीआरओ , बीआरबीडी की कार्यकारी शाखा है। पड़ोसी देशों के साथ संबंधों को मजबूत बनाने की दिशा में योगदान देते हुए बीआरओ ने पड़ोस में कुछ मित्र देशों में भी सड़कों का विकास किया है।


    रक्षा मंत्री ने चर्चा के दौरान सदस्यों की ओर से दिए गए बहुमूल्य सुझावों की भी सराहना की।


    बैठक में रक्षा राज्य मंत्री श्री श्रीपद नाइक और सांसद श्री अधीर रंजन चौधरी , श्री मनीष तिवारी , श्री ए. राजा , श्री के.जे. अल्फोंस , श्री भानु प्रताप सिंह वर्मा , श्री वी. लक्ष्मीकांत राव , श्रीमती सुप्रिया सुले , श्री सौगत राय और श्री पुष्पेंद्र सिंह चंदेल भी उपस्थित थे।


    आर.के.मीणा/आरएनएम/एएम/आरके/- 4752


    

    
    (Release ID: 1596438) Visitor Counter : 129
    
    
      Read this release in: English , Urdu