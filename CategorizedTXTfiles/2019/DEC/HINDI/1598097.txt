      आवास एवं शहरी कार्य मंत्रालय

      दीनदयाल अंत्‍योदय योजना - राष्‍ट्रीय शहरी आजीविका मिशन (डीएवाई-एनयूएलएम) द्वारा 28 मार्च से 12 अप्रैल, 2020 के दौरान आयोजित किए जाने वाले "शहरी समृद्धि उत्‍सव 2020" पखवाड़े के बारे में राज्यों/केंद्रशासित प्रदेशों के साथ परामर्श कार्यशाला का आयोजन
      Posted On: 31 DEC 2019 5:34PM by PIB Delhi


    आवास और शहरी कार्य मंत्रालय के तहत दीनदयाल अंत्योदय योजना-राष्ट्रीय शहरी आजीविका मिशन (डीएवाई-एनयूएलएम) ने कल राज्यों/केंद्रशासित प्रदेशों तथा फ्लिपकार्ट , क्षेत्र कौशल परिषदों, राज्य कौशल विकास मिशनों (एसएसडीएम) जैसे हितधारकों के साथ शहरी समृद्धि उत्‍सव (एसएसयू) के संबंध में एक परामर्श बैठक आयोजित की। इस बैठक में एसएसयू, 2019 के पहले संस्करण से प्राप्‍त जानकारियों और 28 मार्च से 12 अप्रैल, 2020 तक आयोजित किए जाने वाले एसएसयू, 2020 के लिए रणनीति और योजना बनाने के बारे में ध्‍यान केंद्रित किया गया।


    एसएसयू , 2020 की नियोजित गतिविधियों में ई-कॉमर्स पोर्टल पर स्‍वयं सहायता समूहों के (एसएचजी) उत्पादों की ऑन-बोर्डिंग, प्‍लम्बिंग क्षेत्र में कौशल विकास, शीर्ष 100 शहरों में सभी के लिए स्मार्ट आईडी कार्ड, स्ट्रीट वेंडर्स के लिए प्रमाण पत्र, स्ट्रीट वेंडर्स अधिनियम को लागू करने के बारे में राष्ट्रीय प्रतियोगिता तथा स्‍वच्‍छता उत्‍कृष्‍टता पुरस्‍कार शामिल हैं।


    राज्यों की सक्रिय भागीदारी की सराहना करते हुए आवास और शहरी कार्य मंत्रालय में सचिव श्री दुर्गा शंकर मिश्रा ने कहा कि शहरी समृद्धि उत्सव 2020 की नियोजित गतिविधियां न केवल इस मिशन को गति प्रदान करेंगी बल्कि भारत को 5 ट्रिलियन अमेरिकी डॉलर की अर्थव्यवस्था बनाने के सपने को साकार करने में भी योगदान देंगी।


    कार्यशाला के बारे में जानकारी देते हुए संयुक्‍त सचिव और डीएवाई-एनयूएलएम निदेशक श्री संजय कुमार ने कहा कि एसएसयू , 2019 में शहरी गरीबों की सामाजिक परेशानियों को कम करने पर जोर दिया गया वही एसएसयू, 2020 में शहरी गरीबों की पेशेवर परेशानियों को दूर करने की गतिविधियों पर ध्‍यान केन्द्रित किया जाएगा।


    स्‍वयं सहायता समूहों द्वारा तैयार किए गए उच्‍च गुणवता उत्‍पादों की फ्लिपकार्ट पोर्टल पर ऑन-बोर्डिंग के लिए फ्लिपकार्ट और डीएवाई-एनयूएलएम के बीच एक समझौता ज्ञापन पर हस्‍ताक्षर किए गए हैं। इस पहल से महिला उद्यमियों का ब्रांडिंग कौशल , डिजिटल विपणन, वित्‍तीय प्रबंधन में क्षमता निर्माण करने के अलावा स्‍वयं सहायता समूहों द्वारा स्‍थानीय रूप से तैयार उत्‍पादों के लिए व्‍यापक उपभोक्‍ता आधार तक पहुंच उपलब्‍ध कराने में भी मदद मिलेगी।


    डीएवाई-एनयूएलएम ने भारतीय प्‍लम्बिंग कौशल परिषद के साथ एक समझौता ज्ञापन पर हस्‍ताक्षर किए है ताकि प्‍लम्बिंग क्षेत्र में कौशल विकास को बढ़ावा दिया जा सके। इस पहल से एसएसयू के तहत मार्च , 2020 तक प्‍लम्बिंग क्षेत्र के विभिन्‍न तरह के रोजगारों में तीस हजार उम्‍मीदवारों को प्रशिक्षित किया जाएगा।


    2018-19 में डीएवाई-एनयूएलएम के कार्यान्‍वयन में अच्‍छा प्रदर्शन करने वाले राज्‍यों को सम्‍मानित किया गया। इन राज्‍यों में आंध्र प्रदेश को प्रथम , केरल को दूसरा और गुजरात को तीसरा स्‍थान प्राप्‍त हुआ है। हिमालयाई और पूर्वोत्‍तर राज्‍यों में हिमाचल प्रदेश को प्रथम स्‍थान और अरूणाचल प्रदेश को दूसरा स्‍थान प्राप्‍त हुआ है।


    शहरी स्‍ट्रीट वेंडरों के हितों की सुरक्षा के लिए स्ट्रीट वेंडर्स अधिनियम और इसके प्रभावी कार्यान्‍वयन के बारे में एक विस्‍तृत सत्र का भी आयोजन किया गया। शहरी समृद्धि उत्‍सव सब से मजबूर और गरीब शहरी लोगों में भी सबसे गरीब देशवासियों के जीवन में एक महत्‍वपूर्ण प्रभाव लाने वाला मंच है।


    दीनदयाल अंत्योदय योजना-राष्ट्रीय शहरी आजीविका मिशन (डीएवाई-एनयूएलएम) आवास और शहरी कार्य मंत्रालय की प्रमुख योजनाओं में से एक है। यह मजबूत समुदाय संस्‍थानों , कौशल प्रशिक्षण, स्‍वरोजगार के लिए सस्‍ते ऋण तक पहुंच, स्ट्रीट वेंडरों को मदद तथा शहरी बेघर लोगों के लिए स्‍थाई आश्रय के प्रावधानों के माध्‍यम से शहरी गरीबी उन्‍मूलन के लिए काम करता है।


    ***


    आरकेमीणा/आरएनएम/एएम/आईपीएस/एनएम – 5057


    
    

    
    (Release ID: 1598097) Visitor Counter : 489
    
    
      Read this release in: English