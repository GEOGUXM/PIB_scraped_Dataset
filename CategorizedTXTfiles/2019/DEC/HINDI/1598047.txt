      रेल मंत्रालय

      भारतीय रेल ने विजयवाड़ा डिवीजन के अनकापल्ले स्टेशन पर यात्रियों के अनुकूल नई सूचना प्रणाली की शुरुआत की
      
      इस एप्लिकेशन का उद्देश्य यात्रियों को बेहतर सुविधा और आसान मार्गदर्शन प्रदान करना है

      Posted On: 30 DEC 2019 6:08PM by PIB Delhi

    भारतीय रेल ने दक्षिण मध्य रेलवे में विजयवाड़ा डिवीजन के अनकापल्ले रेलवे स्टेशन पर एक नई यात्री सूचना प्रणाली की शुरुआत की है। इस यात्री सूचना प्रणाली में ‘एट ए ग्लेंस डिस्प्ले बोर्ड’ (जो स्टेशन पर विभिन्न ट्रेनों के समय की स्थिति की एक झलक देता है) और ‘कोच गाइडेंस डिस्प्ले बोर्ड’ (जो ट्रेन के कोच में सीटों की स्थिति की जानकारी देता है) शामिल हैं। इस एप्लिकेशन का उद्देश्य यात्रियों को बेहतर सुविधाएं और आसान मार्गदर्शन प्रदान करना है और इस तरह उन्हें संतोषजनक उपयोगकर्ता अनुभव प्रदान करना है।


    अनाकापल्ले स्टेशन पर उपलब्ध कराई गई नई यात्री सूचना प्रणाली में नई प्रौद्योगिकी को अपनाया गया है जिससे ट्रेनों के वास्तविक समय स्थिति के आधार पर उनके स्टेशन पर अनुमानित आगमन को दिखाया जाता है। इसे केंद्रीकृत रेलवे सूचना प्रणाली (सीआरआईएस ) सर्वर से प्राप्त आंकड़े से स्वत: समय-समय पर अद्यतन किया जाता है। यह प्रणाली तीन भाषाओं तेलुगु, अंग्रेजी और हिंदी में अगले दो घंटों में स्टेशन पर आने वाली ट्रेनों के बारे में जानकारी प्रदान करती है।


    इसके अलावा , इसमें किसी भी आपात स्थिति में सिस्टम ऑपरेटर को आंकड़े में तुरंत संशोधन करने की सुविधा भी प्रदान की गई है। इस उपकरण की लागत 10 लाख रुपये है जिसमें इसकी आपूर्ति, स्थापना, चालू करना और 3 साल की ऑनसाइट वारंटी शामिल है।


    

    अल्ट्रा एचडी एलईडी वाणिज्यिक श्रेणी के मॉनिटर के साथ इसका डिस्प्ले बोर्ड आमतौर पर स्टेशन के प्रवेश द्वार पर स्थापित किया जाता है। इसमें 3 से 5 पंक्तियां होती हैं जिनका इस्तेमाल स्टेशन पर आने वाली ट्रेनों की जानकारी प्रदर्शित करने के लिए किया जाता है। स्टेशन पहुंचने पर यात्री इस डिस्प्ले बोर्ड से अगले दो घंटे में स्टेशन पर पहुंचने वाली ट्रेनों का पता लगा सकते हैं और उन्हें विशेष ट्रेन नंबर/नाम के आगमन/प्रस्थान का समय , आगमन का अपेक्षित समय और रेल इंजन से उनके कोच की स्थिति की भी जानकारी मिलती है। यह प्रणाली यात्रियों को ट्रेन की दिशा के बारे में महत्वपूर्ण जानकारी प्रदान करती है ताकि वे अपने कोच तक आसानी से पहुंच सके। इससे यात्री ट्रेन की दिशा, ट्रेन के इंजन का स्थान, कोच की स्थिति को आसानी से समझ सकते हैं क्योंकि पूरी ट्रेन संरचना को चित्रमय तरीके से डिस्प्ले बोर्ड पर दिखाया जाता है। यात्री ट्रेन के आगमन का अपेक्षित समय, अपने कोच नंबर, ट्रेन नंबर और ट्रेन का नाम भी देख सकते हैं।


    

    कोच गाइडेंस डिस्प्ले बोर्ड छोटे बोर्ड होते हैं जो दोनों तरफ से दिखते हैं। इन्हें प्लेटफॉर्मों पर ऊपर लटका दिया जाता है ताकि ट्रेनों की कोच स्थिति का संकेत मिल सके। बोर्ड में इंजन से जनरल , स्लीपर, एसी और अन्य कोच की स्थिति प्रदर्शित होती रहती हैं। यह जानकारी ट्रेन के आने की घोषणा के बाद और ट्रेन के आगमन से पहले तक डिस्प्ले बोर्ड पर प्रदर्शित की जाती है।


    रेल यात्रियों को चलती ट्रेनों, कोच की स्थिति और प्लेटफ़ॉर्म नंबर के बारे में बेहतर मार्गदर्शन प्रदान करने के अलावा इस नई प्रणाली का उपयोग स्टेशन पर उपलब्ध विभिन्न सुविधाओं और प्लेटफ़ॉर्म पर उन सुविधाओं के स्थान के बारे में जानकारी देने में भी किया जा सकता है।


    नई यात्री सूचना प्रणाली की शुरुआत के बाद से इन बोर्डों का प्रदर्शन अच्छा पाया गया है और यात्री मिल रही नई सुविधाओं की सराहना भी करते रहे हैं। दक्षिण मध्य रेल के महाप्रबंधक श्री गजानन माल्या ने विजयवाड़ा रेलवे डिविजन को यात्रियों के लाभ के लिए इस नई तकनीक की शुरुआत करने के लिए बधाई दी और उन्हें सलाह दी कि वे इसके प्रदर्शन की लगातार निगरानी करें ताकि इस सुविधा को कुछ और स्टेशनों तक बढ़ाया जा सके।


    ****


    आर.के.मीणा/आरएनएम/एएम / एके – 5044


    

    
    (Release ID: 1598047) Visitor Counter : 320
    
    
      Read this release in: English