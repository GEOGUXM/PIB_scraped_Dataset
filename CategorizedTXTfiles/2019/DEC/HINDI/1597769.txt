      विज्ञान एवं प्रौद्योगिकी मंत्रालय

      केंद्रीय मंत्री डॉ. हर्षवर्धन और श्रीमती स्मृति ईरानी ने महिलाओं में वैज्ञानिक मनोवृति को बढ़ावा देने के क्षेत्रों के बारे में विचार-विमर्श किया
      
      अनुसंधान अध्ययन और विभिन्न मंत्रालयों के प्रयासों में तालमेल पर जोर दिया

      Posted On: 26 DEC 2019 7:57PM by PIB Delhi

    केंद्रीय स्वास्थ्य और परिवार कल्याण , विज्ञान और प्रौद्योगिकी तथा पृथ्वी विज्ञान मंत्री डॉ. हर्षवर्धन और केंद्रीय महिला एवं बाल विकास मंत्री श्रीमती स्मृति ईरानी ने आज आयोजित बैठक में देश की महिलाओं में वैज्ञानिक मनोवृति को बढ़ावा देने के क्षेत्रों और इस दिशा में विभिन्न मंत्रालयों के प्रयासों में समन्‍वय के बारे में विचार-विमर्श किया। विज्ञान और प्रौद्योगिकी विभाग के सचिव प्रो. आशुतोष शर्मा , महानिदेशक (सीएसआईआर )/ सचिव (डीआईएसआर ) डॉ.शेखर सी. मांडे , पृथ्वी विज्ञान मंत्रालय में सचिव डॉ.एम.राजीवन और विज्ञान एवं प्रौद्योगिकी तथा महिला और बाल विकास मंत्रालय मंत्रालय के वरिष्ठ अधिकारी भी इस बैठक में मौजूद थे।


    डॉ. हर्षवर्धन ने कहा कि इस बैठक का उद्देश्य वैज्ञानिक क्षेत्र में महिलाओं के सामने आने वाले मुद्दों तथा देश की महिलाओं में वैज्ञानिक मनोवृति में बढ़ावा देने के बारे में तरीकों और साधनों की पहचान करना है। सरकार का उद्देश्य वैज्ञानिक अनुसंधान , विज्ञान और प्रौद्योगिकी में कैरियर विकल्‍प के लिए अधिक से अधिक महिलाओं को प्रोत्साहित करने के दृष्टिकोण से महिला केंद्रित योजनाओं , गतिविधियों और कार्यक्रमों को बढ़ावा देना है।


    श्रीमती स्मृति ईरानी ने कहा कि विज्ञान और प्रौद्योगिकी मंत्रालय को विज्ञान और प्रौद्योगिकी के क्षेत्र में कैरियर का चयन करते समय महिलाओं के सामने आने वाली बाधाओं और चुनौतियों की पहचान करने के लिए अनुसंधान करना चाहिए। उन्होंने यह भी कहा कि महिलाओं में अधिक वैज्ञानिक स्वभाव अर्जित करने के लिए विभिन्न मंत्रालयों के प्रयासों में तालमेल बहुत आवश्यक है। उन्होंने प्रस्ताव किया कि लैंगिक समानता के बारे में संवेदनशील बनाने के लिए वैज्ञानिक संस्थानों के दिग्‍गज अधिकारियों के लिए कार्यशालाएं आयोजित की जानी चाहिए। उन्‍होंने महिलाओं में वैज्ञानिक कौशल को बढ़ावा देने के प्रयासों पर भी जोर दिया।


    बैठक के दौरान अनेक मुद्दों पर चर्चा हुई। ‘ एसटीईएम में महिलाएं ’ ( विज्ञान , प्रौद्योगिकी , इंजीनियरिंग और गणित) तथा ‘ महिलाओं के माध्‍यम से एसटीईएम ’ विषयों पर चर्चा हुई। यह जानकारी दी गई कि सरकार ने बॉयोटेक्‍नॉलोजी कैरियर एडवांसमेंट एंड रि-ओरिएंटेशन प्रोग्राम (बायोकेअर) , राष्ट्रीय महिला जैव-वैज्ञानिक पुरस्कार , डब्ल्यूआईएनईआर अवार्ड (उद्यमी अनुसंधान में महिलाएं) तथा गोल्डन जुबली बायोटेक पार्क फॉर वुमेन (चेन्नई) सहित अनेक पहल शुरू की हैं। यह भी बताया गया कि महिलाओं के लिए प्रौद्योगिकी विकास और उपयोग कार्यक्रम (टीडीयूपीडब्‍ल्‍यू )) के तहत खाद्य प्रसंस्करण हस्तकला , हर्बल दवाइयां , कृषि , मिट्टी के बर्तन , आईसीटी , अपशिष्ट उपयोग आदि जैसे क्षेत्रों में अभी तक लगभग 15 , 000 महिलाओं को प्रशिक्षित किया गया है।


    दोनों मंत्रालय इस बारे में सहमत हुए कि महिला और बाल विकास मंत्रालय और मानव संसाधन मंत्रालय द्वारा पहले से ही चलाई जा रही योजनाओं के साथ तालमेल करके विज्ञान एवं प्रौद्योगिकी क्षेत्र में महिलाओं की भागीदारी बढ़ाने से संबंधित मौजूदा योजनाओं को लोकप्रिय बनाने के लिए अधिक से अधिक प्रयास किए जाने की जरूरत है। महिला वैज्ञानिक योजना (डब्‍ल्‍यूओएस ) तथा महिला विश्वविद्यालयों में नवाचार और उत्कृष्टता के लिए विश्वविद्यालय अनुसंधान के समेकन (सीयूआरआईई) पर भी विचार-विमर्श हुआ।


    अन्य पहलों में विज्ञान ज्योति परियोजना पर भी चर्चा हुई जिसका उद्देश्य संस्कृति , प्रशिक्षण , वित्त , रोल-मॉडल , जागरूकता और आत्मविश्वास पर समग्र ध्यान केंद्रित करके एसटीईएम के कम प्रतिनिधित्व क्षेत्रों पर जोर देते हुए हाई स्‍कूल से शीर्ष संस्थानों (आईआईटी , एनआईटी और केंद्रीय विश्वविद्यालयों) तक गुणवत्तायुक्‍त माध्‍यम सृजन करना है। व्यापक विचार-विमर्श के बाद दोनों मंत्री सहयोग के क्षेत्रों की पहचान करने तथा एक ठोस कार्ययोजना को तैयार करने पर सहमत हुए , जहां दोनों मंत्रालय द्वारा पहलों की शुरूआत की जा सके।


    ( आरकेमीणा/आरएनएम/एएम/ एमएस/ – 4976

    
    
    (Release ID: 1597769) Visitor Counter : 122
    
    
      Read this release in: English , Urdu