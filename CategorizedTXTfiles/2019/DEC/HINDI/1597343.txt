      शिक्षा मंत्रालय

      मानव संसाधन विकास राज्यमंत्री श्री संजय धोत्रे ने 43 स्कूल शिक्षकों को राष्ट्रीय आईसीटी पुरस्कार 2017 से सम्मानित किया
      
      पुरस्कृत शिक्षक शिक्षा में आईसीटी को बढ़ावा देने वाले ब्रैंड अंबेसडर हैं: श्री धोत्रे
      Posted On: 23 DEC 2019 4:48PM by PIB Delhi


      मानव संसाधन विकास राज्यमंत्री श्री संजय शमराव धोत्रे ने छात्रों के सीखने की क्षमता बढ़ाने में आईसीटी के प्रभावी और अभिनव एकीकरण के लिए 43 स्कूल शिक्षकों को नई दिल्ली में आज राष्ट्रीय आईसीटी पुरस्कार से सम्मानित किया। इस मौके पर मानव संसाधन विकास मंत्रालय में स्कूल शिक्षा एवं साक्षरता विभाग के सचिव श्री अमित खरे, एनसीईआरटी के निदेशक डॉ. ह्रषिकेश सेनपटी और मंत्रालय के अन्य वरिष्ठ अधिकारी भी मौजूद थे।


      श्री संजय धोत्रे ने पुरस्कृत शिक्षकों को बधाई दी और कहा कि स्कूल शिक्षकों को राष्ट्रीय आईसीटी पुरस्कार देने का उद्देश्य उन शिक्षकों को सम्मानित करना है जिन्होंने अपनी प्रतिबद्धता के जरिए न सिर्फ स्कूल शिक्षा की गुणवत्ता को सुधारा है बल्कि अपने छात्रों के जीवन को समृद्ध भी किया है। उन्होंने कहा कि आईसीटी पुरस्कृत शिक्षक को यह जिम्मेदारी भी दी गयी है कि वे अन्य शिक्षकों का मार्गदर्शन करते हुए अपनी प्रतिबद्धता के जरिए शिक्षा में आईसीटी (सूचना एवं संचार प्रौद्योगिकी) की पहुंच बढ़ाने में आईसीटी अंबेसडर के रूप में कार्य करें और कुशल मानव कार्यबल विकसित करने के उद्देश्य से छात्रों में उद्यमिता कौशल भी विकसति करें।


      इस मौके पर मानव संसाधन विकास मंत्रालय में स्कूल शिक्षा एवं साक्षरता विभाग के सचिव श्री अमित खरे ने कहा कि शिक्षा की गुणवत्ता बढ़ाने में प्रौद्योगिकी तेजी से एक महत्वपूर्ण तत्व बन गया है। उन्होंने कहा कि आईसीटी का इस्तेमाल पढ़ने-सीखने की प्रक्रिया को शिक्षक केंद्रित पारंपरिक प्रयास से बदलकर छात्र केंद्रित दृष्टिकोण अपनाने में मददगार साबित होगा। उन्होंने कहा कि शैक्षणिक अभ्यासों के लिए शिक्षकों को प्रौद्योगिकी से लैस करने और उन्हें इसके इस्तेमाल से परिचित कराने की जरूरत है जिससे उनकी क्षमता और बढ़ेगी। श्री खरे ने कहा कि पुरस्कृत शिक्षक देश के अन्य शिक्षकों के लिए प्रेरणास्रोत हैं और यह उनकी जिम्मेदारी है कि वे क्षेत्रीय केंद्रों में अन्य शिक्षकों का मार्गदर्शन करें।


      भारत सरकार का डिजिटल इंडिया अभियान (2015) तीन मुख्य क्षेत्रों- हर नागरिक के लिए मुख्य उपयोगिता के रूप में डिजिटल इन्फ्रास्ट्रक्चर, मांग पर शासन और सेवाएं उपलब्ध कराने और नागरिकों की डिजिटल साक्षरता एवं सशक्तीकरण पर केंद्रित करके भारत को डिजिटल रूप से सशक्त समाज और ज्ञान अर्थव्यवस्था में बदलने का प्रयास है।


      प्रत्येक पुरस्कृत शिक्षक को एक लैपटॉप , रजत पदक , आईसीटी किट और एक प्रशंसा प्रमाण पत्र प्रदान किया जाएगा। सभी विजेता नेटवर्किंग के माध्यम से एक संसाधन समुदाय बनाएंगे।


      *****


      
      आरकेमीणा / आरएनएम / एएम / एके/पीबी – 4928


    

    
    (Release ID: 1597343) Visitor Counter : 124
    
    
      Read this release in: English , Urdu