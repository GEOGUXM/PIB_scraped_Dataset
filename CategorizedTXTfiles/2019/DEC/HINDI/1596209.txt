      पूर्वोत्‍तर क्षेत्र विकास मंत्रालय

      डॉ. जितेंद्र सिंह ने कहा कि प्रधानमंत्री ने पूर्वोत्तर को नए भारत का नया इंजन बताया है
      
      श्री किरेन रिजिजु ने कहा कि हॉर्नबिल उत्सव पूर्वोत्तर भारत का प्रतीक है
      Posted On: 07 DEC 2019 6:19PM by PIB Delhi


      पूर्वोत्तर क्षेत्र विकास (स्वतंत्र प्रभार ), प्रधान मंत्री कार्यालय , कार्मिक , पेंशन और लोक शिकायतें , परमाणु ऊर्जा और अंतरिक्ष राज्य मंत्री डॉ. जितेंद्र सिंह आज नगालैंड की राजधानी कोहिमा के पास किसामा में चल रहे होर्नबिल उत्सव में शामिल हुए।


      डॉ. जितेंद्र सिंह ने एक रंगारंग सांस्कृतिक कार्यक्रम के दौरान संबोधित करते हुए कहा कि प्रधानमंत्री श्री नरेंद्र मोदी ने पिछले पांच वर्षों के दौरान पूर्वोत्तर और नगालैंड जैसे राज्यों को सर्वोच्च प्राथमिकता दी है। प्रधानमंत्री मोदी ने पिछले पांच वर्षों में 30 से अधिक बार पूर्वोत्तर का दौरा किया है। उन्होंने कहा कि प्रधानमंत्री ने पूर्वोत्तर को नए भारत का नया इंजन बताया है। प्रधानमंत्री के व्यक्तिगत लगाव और प्रयासो के कारण पूर्वोत्तर संस्कृति , भोजन , नृत्य और संगीत देश के हर हिस्से में पहुंच गए हैं।


      डॉ. सिंह ने कहा कि नगालैंड हॉर्नबिल उत्सव के माध्यम से शेष भारत के लिए पूर्वोत्तर राज्यों का दूत बन गया है। उन्होंने यह भी कहा कि आज यह महोत्सव पूर्वोत्तर की नई सांस्कृतिक यात्रा का ध्वज वाहक बन गया है। यह सांस्कृतिक यात्रा नगालैंड जैसे राज्य के संदेश के साथ पूरे भारत को एकजुट बनाने जा रही है।


      इससे पहले , केंद्रीय युवा मामले और खेल (स्वतंत्र प्रभार) तथा अल्पसंख्यक मामलों के राज्य मंत्री श्री किरन रिजिजू ने हॉर्नबिल समारोह में भाग लिया।


      किसामा में एक सांस्कृतिक कार्यक्रम के दौरान उन्होंने कहा कि प्रधानमंत्री पूर्वोत्तर क्षेत्र और नगा लोगों के बारे में विशेष जोर दे रहे हैं। उन्होंने कहा कि एक्ट ईस्ट पॉलिसी प्रभावी सिद्ध हो रही है। बुनियादी ढांचा बेहतर विकास की आधारशिला होती है। अब जो नींव रखी जा रही है कुछ वर्षों में हम उसका परिणाम देखेंगे।


      श्री रिजीजू ने कहा कि नगालैंड में खेलों के अलावा रोमांचक और साहसिक गतिविधियों का केंद्र बनने की व्यापक संभावनाएं हैं। उनका मंत्रालय यहां के युवाओं को लाभदायक रोजगार सुनिश्चित कराने के लिए राज्य में साहसिक गतिविधियों को बढ़ावा देना चाहता है।


      यह बताते हुए कि हॉर्नबिल उत्सव पूर्वोत्तर भारत का प्रतीक बन गया है उन्होंने पूर्वोत्तर के स्वदेशी खेलों को बढ़ावा देने के लिए मदद दिए जाने का भी आश्वासन दिया।


      अपने रंगारंग पारंपरिक परिधानों में सजी-धजी अनेक सांस्कृतिक मंडलियों ने गीत और नृत्य के कार्यक्रम प्रस्तुत किये।


      ***


      आर.के.मीणा/आरएनएम/आईपीएस/सीएस-4723


    

    
    (Release ID: 1596209) Visitor Counter : 19
    
    
      Read this release in: English