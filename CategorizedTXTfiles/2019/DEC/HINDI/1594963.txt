      सूचना और प्रसारण मंत्रालय

      भारतीय सिनेमा के राष्ट्रीय संग्रहालय के टिकट अब ‘बुकमायशो’ पर उपलब्ध हैं
      Posted On: 04 DEC 2019 3:53PM by PIB Delhi


    भारतीय सिनेमा के राष्ट्रीय संग्रहालय (एनएमआईसी) के ऑनलाइन टिकट के लिए फिल्म प्रभाग और बुकमायशो (बीएमएस) के बीच एक सहमति पत्र (एमओयू) पर हस्ताक्षर किए गए हैं। इस सहमति पत्र पर फिल्म प्रभाग की महानिदेशक सुश्री स्मिता वत्स शर्मा और बुकमायशो के मुख्य परिचालन अधिकारी (लाइव एंटरटेनमेंट) श्री अल्बर्ट अल्मीडिया ने सूचना एवं प्रसारण मंत्रालय में अपर सचिव श्री अतुल कुमार तिवारी की मौजूदगी में आज नई दिल्ली में हस्ताक्षर किए। इसके साथ ही एनएमआईसी जाने के लिए टिकट की बुकिंग अब महज एक क्लिक से ही हो सकती है। इससे देश-विदेश के सिने प्रेमी काफी लाभान्वित होंगे।


    उपर्युक्त सहमति पत्र पर हस्ताक्षर किए जाने के समय अपर सचिव ने कहा कि एमओयू दरअसल इस संग्रहालय की आउटरीच पहल का एक हिस्सा है, जिसका उद्देश्य एनएमआईसी में आने वाले आगंतुकों की संख्या बढ़ाना है।


    National Museum of Indian Cinema tickets now available on #BookMyShow

    
    MoU signed today between @Films_Division and @bookmyshow , will help in increasing footfalls to the #NMIC : Shri Atul Tiwari, AS @MIB_India pic.twitter.com/cIfnYOKQnv

    — PIB India (@PIB_India) December 4, 2019

    भारत में सिनेमा को समर्पित एकमात्र संग्रहालय एनएमआईसी राष्ट्रीय महत्व का एक संस्थान है और इसका उद्घाटन प्रधानमंत्री श्री नरेन्द्र मोदी ने मुंबई स्थित फिल्म प्रभाग के परिसर में इस वर्ष जनवरी में किया था।


    भारत के समृद्ध सिनेमाई इतिहास और धरोहर को प्रदर्शित करने के लिए इस विशिष्ट संग्रहालय की स्थापना की गई और यहां सिनेमा के जरिए भारत का सामाजिक-आर्थिक इतिहास और उद्भव अंतर्निहित है। यह संग्रहालय दो भवनों यथा संग्रहालय की नई इमारत और 19वीं शताब्दी की धरोहर संरचना ‘ गुलशन महल ’ में समाहित है। ये दोनों ही भवन फिल्म प्रभाग के परिसर में अवस्थित हैं। यह संग्रहालय दुर्लभ कलाकृतियों, चित्रावली, पोशाक, अद्भुत विशेषताओं और कियॉस्क, इंटरएक्टिव डिजिटल स्क्रीन एवं सूचना आधारित स्क्रीन इंटरफेस सहित डिजिटल व्यवस्थाओं की मदद से भारतीय सिनेमा के इतिहास को दर्शाता है।


    इस सहमति पत्र के तहत एनएमआईसी के लिए टिकटों की ऑफलाइन और ऑनलाइन बिक्री हेतु बुकमायशो तकनीकी समाधान मुहैया कराएगी। यह पहली बार संग्रहालय आने वालों को विभिन्न तरह की आकर्षक पेशकश करेगी, ताकि संग्रहालय के लिए नये आगंतुकों को प्रोत्साहित किया जा सके। बीएमएस ई-मेल भेजने के साथ-साथ समय-समय पर उपयोगकर्ताओं (यूजर) के अपने डेटाबेस के लिए अधिसूचनाएं भेजेगी, ताकि वे अपनी सुविधा के अनुसार एनएमआईसी आने के लिए अपनी योजना बना सकें। बुकमायशो अपनी वेबसाइट पर एनएमआईसी का प्रचार-प्रसार करने के अलावा अपने विशेष प्रस्ताव के तहत फेसबुक, इंस्टाग्राम इत्यादि पर भी इसका निःशुल्क प्रचार करेगी, ताकि संग्रहालय में आगंतुकों की संख्या बढ़ाने में मदद मिल सके।


    सूचना एवं प्रसारण मंत्रालय में संयुक्त सचिव (ईडब्ल्यू एवं बी- I) सुश्री टीसीए कल्याणी, दूरदर्शन में अपर महानिदेशक एवं सूचना व प्रसारण मंत्रालय में ओएसडी श्री चैतन्य प्रसाद, सूचना एवं प्रसारण मंत्रालय में मुख्य लेखा नियंत्रक श्री बिनोद कुमार और बुकमायशो के महाप्रबंधक (लाइव एंटरटेनमेंट) श्री चंद्रेश माधवानी भी इस अवसर पर उपस्थित थे।


    ****


    आरकेमीणा / आरएनएम / एएम / आरआरएस / एमएस - 4579


    

    
    (Release ID: 1594963) Visitor Counter : 150
    
    
      Read this release in: English , Urdu , Marathi , Bengali , Punjabi