      रक्षा मंत्रालय

      जम्‍मू कश्‍मीर के उपराज्‍यपाल श्री गिरीश चंद्र मुर्मु ने राजौरी में हर मौसम के अनुकूल 72 मीटर लम्‍बे पुल का उद्घाटन किया
      Posted On: 09 DEC 2019 7:09PM by PIB Delhi


    जम्‍मू कश्‍मीर के उपराज्‍यपाल श्री गिरीश चंद्र मुर्मु ने आज राजौरी में हर मौसम के अनुकूल 72 मीटर लम्बे मल्‍टी सेल बॉक्‍स लोड क्‍लास 70 पुल राष्‍ट्र को समर्पित किया। यह पुल द्राज नाला पर है और द्राज क्षेत्र को राजौरी जिले के अंतर्गत तहसील कोट्रान्‍का से जोड़ता है। उपराज्‍यपाल ने सड़कों , पुलों और सुरंगों के निर्माण के जरिए अवसंरचना विकास और युद्ध की तैयारियों के माध्‍यम से सीमा सड़क संगठन (बीआरओ) के समर्पण और राष्‍ट्र निर्माण की सराहना की।


    इस अवसर पर श्री मुर्मु ने अपने संबोधन में कहा कि द्राज पुल सेना और साथ ही साथ राजौरी जिले के सामाजिक-आर्थिक विकास के लिए महत्‍वपूर्ण पुल है। यह पुल सेना और साथ ही साथ स्‍थानीय लोगों को सभी प्रकार की और त्‍वरित आवागमन की सुविधा प्रदान करेगा। इस अवसर पर , मुख्‍य अतिथि ने 110 आरसीसी, 31 टीएफ, प्रोजेक्‍ट सम्‍पर्क तथा पूरी बीआरओ टीम को इस कार्य को बेहद पेशेवर तरीके से अंजाम देने के लिए बधाई दी। यह पुल क्षेत्र में सड़क नेटवर्क को मतबूती प्रदान करेगा।


    प्रोजेक्‍ट सम्‍पर्क के मुख्‍य अभियंता ब्रिगेडियर वाई के आहूजा ने कहा कि आवागमन की दृष्टि से महत्‍वपूर्ण होने के कारण राष्‍ट्रीय राजमार्ग विनिर्देशों से युक्‍त मौजूदा सेतु को उन्‍नत बनाना आवश्‍यक था। द्राज का पुल अब भारी यातायात के आवागमन पर रोक के बिना हर मौसम में आवागमन की सुविधा प्रदान करेगा , क्‍योंकि यह लोड क्‍लास 70 के लिए डिजाइन किया गया है। उन्होंने निर्माण के दौरान बीआरओ के समक्ष आई विभिन्न चुनौतियों का सामना करने में स्थानीय निवासियों और नागरिक प्रशासन द्वारा दी गई सहायता की भी सराहना की।


    बीआरओ सीमा से सटे दुर्गम क्षेत्रों को जोड़ते हुए भूतल परिवहन के क्षेत्र में महत्वपूर्ण भूमिका निभा रहा है। राष्ट्र निर्माण में बीआरओ के योगदान की सभी के द्वारा सराहना की जा रही है।


    इस अवसर पर उत्तरी कमान के जनरल ऑफिसर कमांडिंग-इन-चीफ लेफ्टिनेंट जनरल रणबीर सिंह , 16 कोर के जनरल ऑफिसर कमांडिंग लेफ्टिनेंट जनरल हर्ष गुप्ता और जम्मू के मंडलायुक्‍त भी उपस्थित थे।


    आरकेमीणा/आरएनएम/एएम/आरके – 4681

    
    
    (Release ID: 1595714) Visitor Counter : 134
    
    
      Read this release in: English , Urdu , Bengali