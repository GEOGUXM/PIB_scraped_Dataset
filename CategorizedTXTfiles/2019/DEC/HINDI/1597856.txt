      रक्षा मंत्रालय

      रक्षा मंत्री श्री राजनाथ सिंह ने डेफएक्सपो 2020 मोबाइल ऐप लॉन्च किया
      Posted On: 27 DEC 2019 6:19PM by PIB Delhi


    रक्षा मंत्री श्री राजनाथ सिंह ने आज नई दिल्ली में आगामी डेफएक्सपो 2020 के मोबाइल ऐप को लॉन्च किया। यह ऐप एप्पल ऐप स्टोर और एंड्रॉयड प्ले स्टोर पर उपलब्ध है। इस ऐप की मुख्य विशेषताएं ‘इंफॉर्म, इंगेज, फीडबैक’ हैं। ऐप में दैनिक आयोजनों, हिस्सा लेने वाले प्रदर्शनकर्ताओं, रक्षा सार्वजनिक क्षेत्र उपक्रमों, सेमिनार /वेबिनार में हिस्सा लेने वाले मेहमान वक्ताओं, इलेक्ट्रॉनिक पुस्तिकाओं व ई-पुस्तकों जैसे प्रकाशन, स्थलों के मानचित्र व दिशा-निर्देश तथा शहर के मौसम की विस्तृत जानकारी उपलब्ध है।


    इस ऐप को रक्षा मंत्रालय के अधीन रक्षा उत्पादन विभाग ने विकसित किया है, जिसका उद्देश्य आगंतुकों तथा प्रदर्शनकर्ताओं को सहायता प्रदान करना है। ऐप की अन्य विशेषताओं में व्यापार के मद्देनजर प्रदर्शनकर्ताओं का संपर्क, प्रदर्शनकर्ताओं की आपसी बातचीत, टिकट बुकिंग, तंबू आधारित शहरों (टेंटेड सिटी) में निवास सुविधा, पुश नोटिफिकेशन और सोशल मीडिया शामिल हैं। फीडबैक प्रणाली ऐप की एक अन्य प्रमुख विशेषता है, ताकि आयोजन के दौरान गतिविधियों में सुधार लाया जा सके।


    रक्षा मंत्री ने डेफएक्सपो 2020 की तैयारियों का भी जायजा लिया। समीक्षा बैठक के दौरान वरिष्ठ अधिकारियों ने रक्षा मंत्री को अवगत कराया कि अब तक 880 से अधिक प्रदर्शनकर्ताओं ने पंजीकरण कराया है, जो एक रिकॉर्ड है। इनमें विदेशी कंपनियां भी शामिल हैं। इस तरह इस बार यह संख्या डेफएक्सपो 2018 की संख्या से भी अधिक हो गई है। इस प्रदर्शनी में प्रदर्शनकर्ताओं द्वारा स्थान की बुकिंग में भी 52 प्रतिशत का भी इजाफा हुआ है, जो पिछली प्रदर्शनी की तुलना में लगभग 41,000 वर्गमीटर अधिक है। रक्षा मंत्री और सेना प्रमुख के स्तर पर 18 देशों के विदेशी प्रतिनिधियों ने इसमें हिस्सा लेने की पुष्टि की है। आशा की जाती है कि इस प्रदर्शनी के दौरान कई समझौता-ज्ञापनों पर हस्ताक्षर किए जाएंगे।


    समीक्षा बैठक में रक्षा सचिव डॉ. अजय कुमार, रक्षा उत्पादन सचिव श्री सुभाष चंद्रा और अन्य वरिष्ठ अधिकारियों ने हिस्सा लिया। डेफएक्सपो 2020, पांच से आठ फरवरी, 2020 के बीच उत्तर प्रदेश की राजधानी लखनऊ में होगा। एक्सपो की थीम ‘इंडियाः दि इमरजिंग डिफेंस मैन्युफैक्चरिंग हब’ है। डेफएक्सपो 2020 के विषय में विस्तृत जानकारी www.defexpo.gov.in पर उपलब्ध है।


    ***


    आर.के.मीणा/आरएनएम/एएम/एकेपी / एमएस-5003


    

    
    (Release ID: 1597856) Visitor Counter : 324
    
    
      Read this release in: English