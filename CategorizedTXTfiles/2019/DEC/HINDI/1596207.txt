      रक्षा मंत्रालय

      भारत-रूस की तीनों सेनाओं के अभ्यास इन्द्रा - 2019 के नौसेना चरणों की गोवा मेजबानी करेगा
      Posted On: 10 DEC 2019 9:20PM by PIB Delhi


      रूसी नौसेना के जहाज यारोस्लाव मुदरी , विक्टर कोनेत्स्की और येल्न्या इन्द्रा 2019 अभ्यास में भाग लेने के लिए आज गोवा पहुंच गए हैं। इन्द्रा 2019 भारत और रूसी सशस्त्रबलो के बीच तीनों सेनाओं के अभ्यास का दूसरा संस्करण है। यह युद्धाभ्यास 10 से 19 दिसंबर, 2019 तक गोवा में आयोजित किया जाएगा।


      इस अभ्यास का उद्देश्य अंतरसक्रियता को बढ़ाना और साझा सुरक्षा चुनौतियों से प्रभावी ढंग से निपटने के लिए समझ विकसित करना है। इन्द्रा युद्धाभ्यास 2003 में भारत और रूस की नौसेनाओं के बीच द्विपक्षीय नौसैनिक अभ्यास के रूप में शुरू किया था। इस अभ्यास ने अब भागीदारी की जटिलता और स्तर में परिपक्वता तथा क्रमिक बढ़ोतरी के साथ तीन सेवा क्षेत्र भागीदारी का स्तर प्राप्त कर लिया है।


      इस साल , अभ्यास के नौसेना घटक का दो चरणों में आयोजन किया जाएगा। बंदरगाह चरण गोवा में 10 से 15 दिसंबर तक आयोजित किया जाएगा। इसमें नियोजन सम्मेलन, पेशेवर बातचीत , सांस्कृतिक दौरे , खेल आयोजन और प्रतिभागी देशों के फ्लैग अधिकारी और वरिष्ठ अधिकारियों की औपचारिक बातचीत शामिल हैं। समुद्र अभ्यास 16 से 19 दिसंबर, 2019 तक अरब सागर में आयोजित किया जाएगा। समुद्र अभ्यास में मुख्य रूप से एयर डिफेंस ड्रिल , सर्फेस फ़ेरिंग्स , विजिटिंग बोर्ड सर्च एंड सीज़्योर (वीबीएसएस ) ऑपरेशंस और अन्य सामरिक प्रक्रियाएं शामिल हैं।


      भारतीय नौसेना का प्रतिनिधित्व आईएनएस आदित्य, एक फ्लीट सपोर्ट शिप और आईएनएस तर्कश द्वारा किया जाएगा, जो फ्रंटलाइन गाइडेड मिसाइल फ्रिगेट है। इसके अलावा डॉर्नियर और पी81, समुद्री गस्ती वायुयान , मिग 29 लड़ाकू विमान और अन्य इंटीग्रल रोटरी विंग हेलीकॉप्टर भी अभ्यास में भाग लेंगे। भारतीय सेना 18 दिसंबर 19 को आयोजित अभ्यास में एक घातक प्लाटून उतारेगी , जबकि भारतीय वायु सेना के एसयू 30 एमकेआई , जगुआर , एमआई 17 हेलीकॉप्टर और एक एयरबोर्न वार्निंग एंड कंट्रोल सिस्टम (एडब्ल्यूएसीएस ) विमान इस युद्धाभ्यास में भाग लेंगे।


      इन्द्रा 2019 युद्धाभ्यास दोनों देशों की सशस्त्र सेनाओं के बीच आपसी विश्वास और अंतरसक्रियता को अधिक मजबूत बनाने तथा श्रेष्ठ प्रक्रियाएं साझा करने में मदद करेगा। यह अभ्यास सुरक्षा सहयोग के अलावा भारत और रूस के बीच मित्रता के दीर्घकालीन संबंधों को भी मजबूती प्रदान करेगा।


      ***


      आर.के.मीणा/आरएनएम/आईपीएस/सीएस-4720

    
    
    (Release ID: 1596207) Visitor Counter : 26
    
    
      Read this release in: English