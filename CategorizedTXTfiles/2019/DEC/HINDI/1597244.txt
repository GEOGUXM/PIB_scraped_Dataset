      युवा कार्यक्रम एवं खेल मंत्रालय

      वर्षांत समीक्षा- 2019 खेल विभाग
      
      खेल विभाग द्वारा खेल संस्कृति, भारत को फिट नेशन बनाने और खेल क्षेत्र में उत्कृष्टता हासिल करने के लिए कई पहल की गईं

      Posted On: 20 DEC 2019 10:38AM by PIB Delhi

    भारत को स्वास्थ्य की दृष्टि से एक चुस्त और दुरुस्त राष्ट्र बनाने के लिए, प्रधानमंत्री नरेन्द्र मोदी ने 29 अगस्त 2019 को चुस्त भारत आंदोलन की शुरुआत की। स्कूलों, कालेजों, विभिन्न संस्थानों और जीवन के विविध क्षेत्र के लोगों की सक्रिय भागीदारी से चुस्त भारत आंदोलन अब एक जनांदोलन बन चुका है। एक पथ–प्रवर्तक कदम के रूप में, मंत्रालय ने खेल के मैदानों एवं संबंधी आधारभूत संरचनाओं को सभी खिलाडियों के लिए निःशुल्क आधार पर सुलभ बनाया है। इस साल देश विश्व तीरंदाजी प्रतियोगिता, राष्ट्रमंडल भारोत्तोलन एवं टेबल टेनिस प्रतियोगिताओं और दक्षिण एशियाई खेलों में अब तक के सर्वश्रेठ प्रदर्शनों का गवाह भी बना।


    युवा कार्यक्रम और खेल मंत्रालय के तहत खेल विभाग ने देश में खेल की संस्कृति विकसित करने और खेल के क्षेत्र में उत्कृष्टता हासिल करने के लिए वर्ष 2019 के दौरान कई पहल की। अत्याधुनिक आधारभूत संरचना, उपकरण एवं वैज्ञानिक सहयोग की बढ़ती मांग को ध्यान में रखते हुए, भारत सरकार ने कई कदम उठाये हैं और वह वैज्ञानिक एवं उपकरण संबंधी सहयोग से लैस अंतरराष्ट्रीय प्रतियोगिताओं के लिए प्रशिक्षण एवं अवसर के माध्यम से खिलाड़ियों को आवश्यक सहायता दे रही है:


    1. चुस्त भारत आंदोलन: फिटनेस या चुस्ती को भारतवासियों के रोजमर्रा के जीवन का एक आवश्यक अंग बनाने के लक्ष्य के साथ चुस्त भारत आंदोलन की शुरुआत राष्ट्रीय खेल दिवस के अवसर पर 29 अगस्त 2019 को खेल विभाग द्वारा की गई। इस क्रम में, भारत के लोगों को 29 अगस्त 2019 से 29 अगस्त 2023 के बीच आयोजित होने वाले फिटनेस संबंधी कार्यक्रमों/गतिविधियों में शामिल होने के लिए प्रेरित किया गया।


    चुस्त भारत आंदोलन में सभी भारतवासियों, चाहे वह किसी भी लिंग, उम्र, पेशे, सामाजिक/ आर्थिक हैसियत और कहीं का भी रहनेवाला हो और चाहे भारत में रह रहा हो या विदेश में, को शामिल किया जायेगा। इसमें फिटनेस और स्वस्थ जीवन शैली के विभिन्न पहलुओं मसलन शारीरिक चुस्ती, मानसिक चुस्ती, खानपान संबंधी स्वस्थ आदतें, स्वस्थ एवं संतुलित आहार, स्वास्थ्य संबंधी प्रतिरोधात्मक उपाय, नियमित एवं पर्यावरण के अनुकूल जीवन शैली आदि का समावेश किया जायेगा।


    2. चुस्त भारत आंदोलन के तहत पहल/गतिविधियां:

      * महात्मा गांधी की 150वीं जयंती के उपलक्ष्य में 2 अक्टूबर, 2019 को चुस्त भारत आंदोलन के तहत देशभर में 1500 से भी अधिक फिट इंडिया दौड़ आयोजित की गयी।
      * मानव संसाधन मंत्रालय, स्कूली शिक्षा एवं साक्षरता विभाग के साथ मिलकर फिट इंडिया स्कूल सप्ताह और फिट इंडिया प्रमाण– पत्र प्रणाली की शुरुआत की गयी।

    3. 11 अक्टूबर, 2019 को राष्ट्रीय खेल संघों की बैठक के दौरान खेल विभाग ने चुस्त भारत आंदोलन को बढ़ावा देने और 1 नवम्बर, 2019 से खेल के मैदानों एवं संबंधी आधारभूत संरचनाओं तक देशभर के खिलाड़ियों की निःशुल्क पहुंच सुनिश्चित करने के लिए सरकार के अधीन सभी खेल संबंधी सुविधाओं को खेल कार्यक्रमों के लिए निःशुल्क रूप से उपलब्ध कराने का निर्णय लिया। एथलीटों को प्रशिक्षित करने वाले गैर– सरकारी प्रशिक्षकों के लिए भी इन खेल संबंधी सुविधाओं को निःशुल्क उपलब्ध कराया जायेगा।


    4. खेलो इंडिया युवा खेल 2019: महालुंगे– बालेवाडी, पुणे के श्री शिव छत्रपति स्पोर्ट्स काम्प्लेक्स में 9 से 20 जनवरी, 2019 के बीच खेलो इंडिया युवा खेल 2019 का आयोजन किया गया, जिसकी मेजबानी का जिम्मा महाराष्ट्र ने उठाया। खेल के 18 विभिन्न विभागों में 379 व्यक्तिगत स्पर्धाओं और 24 टीम स्पर्धाओं समेत कुल 403 स्पर्धा आयोजित की गई। इस खेल में महाराष्ट्र समग्र विजेता बना। उसके बाद हरियाणा और दिल्ली का स्थान रहा। इन खेलों में लोगों की व्यापक भागीदारी रही। इसमें सभी राज्यों/केंद्र शासित प्रदेशों के 5925 से भी अधिक एथलीटों, 1096 सहायक कर्मचारियों, 893 तकनीकी अधिकारियों, 1021 वालंटियरों और केंद्र एवं राज्य सरकारों के 1500 अधिकारियों ने शिरकत की। स्टार स्पोर्ट्स और डीडी स्पोर्ट्स पर 12 दिनों तक खेलो इंडिया युवा खेल 2019 का रोजाना 8 घंटे तक सीधा प्रसारण किया गया। इस खेल के दौरान राष्ट्रीय एंटी– डोपिंग एजेंसी द्वारा खेलों में नशीले पदार्थों के सेवन के विरुद्ध एक व्यापक एथलीट जागरूकता कार्यक्रम चलाया गया जिसमें राष्ट्रीय स्तर के 3201 युवा एथलीटों को इस मसले पर शिक्षित किया गया। इस खेल में भाग लेने वाले 476 एथलीटों के डोप टेस्ट किये गये।


    5. खेल में मादक पदार्थों के सेवन (डोपिंग) की रोकथाम पर राष्ट्रीय सम्मेलन: फिजिकल एजुकेशन फाउंडेशन ऑफ़ इंडिया द्वारा नेशनल एंटी – डोपिंग एजेंसी (नाडा) के साथ मिलकर 30 - 31 जनवरी, 2019 को नयी दिल्ली में खेल में मादक पदार्थों के सेवन की रोकथाम पर एक दो – दिवसीय राष्ट्रीय सम्मेलन का आयोजन किया गया। केन्द्रीय खेल मंत्री एवं राज्य मंत्री (स्वास्थ्य) श्री अश्विनी कुमार चौबे; श्री मनोज तिवारी, संसद सदस्य; श्रीमती मैरी कॉम, संसद सदस्य; महानिदेशक, नाडा समेत विभिन्न वक्ताओं ने खेल में मादक पदार्थों के सेवन की रोकथाम के तरीकों एवं उपायों के बारे में मूल्यवान सुझाव दिए। इस सम्मेलन में देशभर के विश्वविद्यालयों एवं कॉलेजों के प्रशिक्षकों एवं खेलप्रेमियों ने हिस्सा लिया।


    6. डिजिटल इंडिया अवार्ड्स - 2018 के तहत मंत्रालय की वेबसाइट को वेब रत्न का ख़िताब: युवा कार्यक्रम और खेल मंत्रालय की वेबसाइट ने डिजिटल इंडिया अवार्ड्स– 2018 के तहत वेब रत्न (रजत) का ख़िताब जीता। ये पुरस्कार वर्ल्ड वाइड वेब के माध्यम का उपयोग कर मंत्रालय द्वारा ई – गवर्नेंस के क्षेत्र में की गई उल्लेखनीय पहलों को रेखांकित करने के लिए दिये जाते हैं।


    7. लक्ष्मीबाई राष्ट्रीय शारीरिक शिक्षा संस्थान (एलएनआईपीई)): शारीरिक शिक्षा एवं खेल विज्ञान के बारे में एक दो–दिवसीय राष्ट्रीय सम्मेलन का आयोजन एलएनआईपीई , ग्वालियर में शारीरिक विज्ञान विभाग द्वारा 25 और 26 फरवरी , 2019 को किया गया। एलएआईपीई के कुलपति प्रो डी.के. दुरेहा को 16-17 फरवरी , 2019 को नागपुर में खेल मनोविज्ञान और योगिक विज्ञान के अंतर्राष्ट्रीय सम्मेलन में शारीरिक शिक्षा और खेल मनोविज्ञान के क्षेत्र में उत्कृष्ट योगदान के लिए लाइफ टाइम अचीवमेंट पुरस्कार से सम्मानित किया गया.


    8. राष्ट्रीय खेल पुरस्कार 2019 : भारत के राष्ट्रपति ने 29 अगस्त , 2019 को राष्ट्रपति भवन में आयोजित एक समारोह में राष्ट्रीय खेल पुरस्कार 2019 प्रदान किया। इस वर्ष , विभिन्न श्रेणियों में राष्ट्रीय खेल पुरस्कारों के लिए 32 खिलाड़ियों और 5 संस्थाओं का चयन किया गया। मौलाना अबुल कलाम आजाद (माका) ट्रॉफी , 2019 पंजाब विश्वविद्यालय , चंडीगढ़ को प्रदान की गई।


    9 प्रशिक्षण और प्रतियोगिताओं के लिए वार्षिक कैलेंडर (एसीटीसी) , जो राष्ट्रीय स्तर पर विभिन्न खेल विषयों के संबंध में जूनियर और सीनियर दोनों टीमों के लिए प्रशिक्षण शिविर के साथ-साथ प्रतियोगिता अनुसूची भी तय करता है , वर्तमान वित्तीय वर्ष के लिए ऑनलाइन प्लेटफार्म पर तैयार किया गया है। अनुमोदित एसीटीसी कैलेंडर और बजट को भारतीय खेल प्राधिकरण की वेबसाइट पर एक लिंक के साथ सार्वजनिक रूप से उपलब्ध कराया गया है।


    10. आहार और पूरक भोजन के शुल्क का युक्तिकरण: सभी एथलीटों, चाहे वे सीनियर , जूनियर या सब-जूनियर स्तर के एथलीटों हों, को आहार , पूरक भोजन के लिए वित्तीय सहायता प्रदान करने का निर्णय लिया गया है। इससे पहले सीनियर , जूनियर एथलीटों और साई के प्रशिक्षुओं के लिए अलग-अलग आहार थे, जिसे खत्म कर सभी स्तरों के प्रशिक्षुओं के बीच समानता सुनिश्चित की गयी है।


    11. केंद्र और राज्य/केन्द्र शासित प्रदेशों की सरकारों द्वारा देश में खेलों के प्रचार और विकास के लिए सुगठित एवं समन्वित तरीके से ठोस प्रयास करने के इरादे से राज्यों के युवा कार्यक्रम एवं खेल मंत्रालय के मंत्रियों एवं सचिवों के सम्मेलन का आयोजन 15 नवम्बर, 2019 को केन्द्रीय युवा कार्यक्रम एवं खेल मंत्रालय द्वारा नयी दिल्ली के विज्ञान भवन में किया गया।


    12. राष्ट्रीय एवं अंतरराष्ट्रीय स्तर पर विभिन्न खेल प्रतियोगिताओं एवं खेलों में उपलब्धियां:


    क . भारत ने संयुक्त रूप से आईएसएसएफ विश्व कप (राइफल/पिस्टल) में हंगरी के साथ पदक तालिका में शीर्ष स्थान हासिल किया , जो कि जियान (चीन) में आयोजित किया गया , जिसमें भारत ने 03 स्वर्ण और 01 रजत पदक जीते।


    ख. श्रीलंका में आयोजित एशियाई युवा शतरंज चैम्पियनशिप में 28 स्वर्ण पदक , दोहा (कतर) में आयोजित एशियाई एथलेटिक्स चैम्पियनशिप में 02 स्वर्ण पदक और अप्रैल , 2019 में बैंकॉक (थाईलैंड) में आयोजित एशियाई मुक्केबाजी चैम्पियनशिप में 02 स्वर्ण पदक अन्य महत्वपूर्ण उपलब्धियां हैं।


    ग. भारत ने 10 जून से 16 जून , 2019 तक नीदरलैंड के हर्टोजेनबोश में आयोजित विश्व तीरंदाजी चैम्पियनशिप में एक रजत और दो कांस्य पदक जीते। यह विश्व तीरंदाजी की किसी प्रतियोगिता में भारत का सर्वश्रेष्ठ प्रदर्शन था। इस प्रदर्शन के साथ , भारत ने टोक्यो ओलंपिक 2020 में तीरंदाजी के लिए एक स्थान भी आरक्षित किया।


    घ. आपिया, समोआ में 9-14 जुलाई , 2019 को आयोजित राष्ट्रमंडल भारोत्तोलन चैंपियनशिप , 2019 की पदक तालिका में भारत जूनियर और सीनियर आयु वर्ग, दोनों, में 32 अलग-अलग एथलीटों (15 पुरुष और 17 महिलाएं) के साथ तीनों आयु वर्ग में 35 पदक (22 स्वर्ण , 10 रजत और 3 कांस्य पदक) जीतकर अव्वल रहा। इस टूर्नामेंट में भारत का यह अब तक का सर्वश्रेष्ठ प्रदर्शन है।


    च. भारत ने जुलाई , 2019 में कटक (भारत) में आयोजित 21 वें राष्ट्रमंडल टेबल टेनिस चैंपियनशिप में सभी स्वर्ण पदक (सात) हासिल किये।


    छ. व्यक्तिगत खेल स्पर्धाओं में , हेमा दास ने जुलाई , 2019 में आयोजित विभिन्न अंतर्राष्ट्रीय एथलेटिक्स प्रतियोगिताओं में 20 दिनों की अवधि के भीतर पांच स्वर्ण पदक जीते। यह 200 मीटर और 400 मीटर की दौड़ में उनका अब तक का सर्वश्रेष्ठ प्रदर्शन है।


    ज. दुती चंद जुलाई , 2019 में आयोजित वर्ल्ड यूनिवर्सएड की 100 मीटर दौड़ स्पर्धा में स्वर्ण पदक जीतने वाली पहली भारतीय महिला एथलीट बनीं।


    झ. बैडमिंटन विश्व चैंपियनशिप , 2019 : पी.वी. सिंधु ने स्विट्जरलैंड के बासेल में सेंट जेकबशेल में 19 से 25 अगस्त , 2019 में आयोजित बीडब्ल्यूएफ विश्व चैंपियनशिप 2019 में स्वर्ण पदक जीता। वह इस आयोजन में स्वर्ण पदक जीतने वाली पहली भारतीय बैडमिंटन खिलाड़ी बनीं।


    ट. भारत ने 14 से 22 सितंबर , 2019 के दौरान कजाकिस्तान के नूर-सुल्तान में आयोजित हाल ही में संपन्न विश्व कुश्ती चैंपियनशिप 2019 में भारतीय पहलवानों (एक रजत और 4 कांस्य पदक) के मजबूत प्रदर्शन के साथ टोक्यो ओलंपिक 2020 के लिए कुश्ती में चार स्थान हासिल किये।


    ठ. विशेष ओलंपिक , 2019: मार्च 14-21 , 2019 के दौरान विशेष ओलंपिक , 2019 अबू धाबी (यूएई) में आयोजित किया गया , जिसमें 284 भारतीय एथलीटों ने भाग लिया। भारतीय खिलाड़ियों ने 85 स्वर्ण , 154 रजत और 129 कांस्य सहित 368 पदक जीते। भारत टूर्नामेंट की पदक तालिका में तीसरे स्थान पर रहा।


    ड. दक्षिण एशियाई खेल , 2019: 13वें दक्षिण एशियाई खेल , 2019 नेपाल द्वारा आयोजित किए गए थे। ये खेल 7 भाग लेने वाले राष्ट्रों के बीच 1 से 10 दिसंबर , 2019 तक काठमांडू और पोखरा में खेले गए थे। भारत ने 174 स्वर्ण , 93 रजत और 45 कांस्य समेत कुल 312 पदक के साथ पहला स्थान हासिल किया।


    *****


    आर . के . मीणा / आरएनएम / एएम /वीएस-4915

    
    
    (Release ID: 1597244) Visitor Counter : 52
    
    
      Read this release in: English , Bengali , Tamil , Kannada , Malayalam
    
    
    

*