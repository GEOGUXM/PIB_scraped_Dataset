      सड़क परिवहन एवं राजमार्ग मंत्रालय

      वाहन निर्माता ऐसे पर्यावरण अनुकूल वाहनों को विकसित/निर्मित करें जिनमें कृषि आधारित ईंधनों का उपयोग हो : श्री नितिन गडकरी
      
      श्र‍ी गडकरी ने 15 दिसम्‍बर, 2019 तक ‘फास्‍टैग’ को अपनाने का आह्वान किया
      
      श्री गडकरी ने कहा, एनएचएआई के टोल प्‍लाजा पर फास्‍टैग के जरिये 50 प्रतिशत वाहनों की आवाजाही पहले ही शुरू हो चुकी है

      Posted On: 06 DEC 2019 5:37PM by PIB Delhi

    केन्‍द्रीय सड़क परिवहन एवं राजमार्ग और एमएसएमई मंत्री श्री नितिन गडकरी ने वाहन निर्माताओं से ऐसे पर्यावरण अनुकूल वाहन विकसित करने का आह्वान किया है, जो बायो-मार्क कृषि आधारित वस्‍तु जैसे पराली से तैयार कृषि-आधारित ईंधनों का उपयोग कर सकते हों। उन्‍होंने कहा कि वायु प्रदूषण एक अत्‍यन्‍त गंभीर समस्‍या है, जिससे हमारा देश मौजूदा समय में जूझ रहा है, अत: इसे ध्‍यान में रखते हुए वाहन निर्माताओं को वैकल्पिक ईंधनों से चालित वाहन विकसित करने पर फोकस करना चाहिए, ताकि देश में अपेक्षाकृत ज्‍यादा हरित एवं सुरक्षित मोबिलिटी या आवागमन संभव हो सके। श्री गडकरी ने टोयोटा के एक्‍सईवी वाहन प्रौद्योगिकी प्रदर्शन एवं प्रायोगिक ड्राइविंग (हाईब्रिड, इलेक्ट्रिक एवं हाइड्रोजन वाहन) के अवसर पर अपने संबोधन में कहा कि इससे न केवल पर्यावरणीय प्रदूषण में कमी लाने में मदद मिलेगी, बल्कि इसमें देश के किसानों की आय बढ़ाने की भी अपार क्षमता है।


    श्री गडकरी ने जानकारी दी कि राष्‍ट्रीय राजमार्गों पर अवस्थित टोल प्‍लाजा पर फास्टैग के जरिये 50 प्रतिशत वाहनों की आवाजाही पहले ही शुरू हो चुकी है। श्री गडकरी ने फास्‍टैग को अपनाने का आह्वान किया, ताकि एनएचएआई के टोल प्‍लाजा पर वाहनों का आवागमन और भी अधिक तेज एवं सुगम हो सके। उन्‍होंने यह बात भी दोहराई कि फास्‍टैग को 15 दिसम्‍बर, 2019 तक नि:शुल्‍क प्राप्‍त किया जा सकता है, जैसा कि एनएचएआई पहले ही इस बारे में घोषित कर चुका है।


    ****


    आरकेमीणा/आरएनएम/आरआरएस/जीआरएस – 4630

    
    
    (Release ID: 1595366) Visitor Counter : 131
    
    
      Read this release in: English