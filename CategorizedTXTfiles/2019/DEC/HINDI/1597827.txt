      कार्मिक, लोक शिकायत एवं पेंशन मंत्रालय

      ‘सार्वजनिक सेवाएं मुहैया कराने में सुधार – सरकारों की भूमिका’ पर दो दिवसीय क्षेत्रीय सम्‍मेलन कल नागपुर में शुरू होगा
      
      केन्‍द्रीय मंत्री श्री नितिन गडकरी और डॉ. जितेन्‍द्र सिंह सम्‍मेलन के समापन सत्र को सम्‍बोधित करेंगे

      Posted On: 20 DEC 2019 5:57PM by PIB Delhi

    केन्‍द्रीय सड़क परिवहन व राजमार्ग मंत्री तथा सूक्ष्‍म , लघु एवं मध्‍यम उद्यम मंत्री श्री नितिन गडकरी और पूर्वोत्‍तर क्षेत्र विकास (डोनर) मंत्रालय में राज्‍य मंत्री (स्‍वतंत्र प्रभार) तथा प्रधानमंत्री कार्यालय , कार्मिक , लोक शिकायत एवं पेंशन , परमाणु ऊर्जा और अंतरिक्ष राज्‍य मंत्री डॉ. जितेन्‍द्र सिंह 22 दिसम्‍बर , 2019 को ‘ सार्वजनिक सेवाएं मुहैया कराने में सुधार – सरकारों की भूमिका ’ विषय पर क्षेत्रीय सम्‍मेलन के समापन सत्र को सम्‍बोधित करेंगे। इस दो दिवसीय सम्‍मेलन का उद्घाटन कल नागपुर में किया जाएगा। इसका आयोजन प्रशासनिक सुधार एवं लोक शिकायत विभाग (डीएआरपीजी) द्वारा महाराष्‍ट्र सरकार तथा सार्वजनिक सेवाओं के अधिकार के लिए महाराष्‍ट्र राज्‍य आयोग के सहयोग से किया जा रहा है।


    इस क्षेत्रीय सम्‍मेलन में 22 राज्‍यों तथा केन्‍द्र शासित प्रदेशों का प्रतिनिधित्‍व करने वाले लगभग 300 अधिकारी शिरकत करेंगे। इनके अलावा राज्‍य प्रशासन के अधिकारीगण भी क्षेत्रीय सम्‍मेलन में भाग लेंगे। इस दौरान 6 तकनीकी सत्रों में विभिन्‍न परिचर्चाएं आयोजित की जाएंगी। क्षेत्रीय सम्‍मेलन के दौरान तकनीकी सत्र निम्‍नलिखित विषयों पर आयोजित किए जायेंगे:


    1. सेवा का अधिकार कानून के लागू हो जाने से सार्वजनिक सेवाएं मुहैया कराने में सुधार करने में किस तरह से मदद मिली है


    2. सार्वजनिक सेवाएं इलेक्‍ट्रॉनिक ढंग से मुहैया कराना


    3. सार्वजनिक सेवाओं के अधिकार के संबंध में समाज में जागरूकता लाना


    4. केन्‍द्रीकृत सार्वजनिक सेवा – निवारण एवं निगरानी प्रणाली (सीपीजीआरएएमएस)


    5. सार्वजनिक सेवाएं मुहैया कराने से जुड़े अभिनव तौर-तरीके


    6. एक भारत – श्रेष्‍ठ भारत , जिसके तहत महाराष्‍ट्र एवं ओडि़शा के विभिन्‍न जिलों में सार्वजनिक सेवाएं मुहैया कराने में बेहतरी लाने पर फोकस किया गया है


    इस सम्‍मेलन में भारत सरकार के साथ-साथ प्रतिभागी राज्‍यों के वरिष्‍ठ अधिकारी भाग लेंगे। भारत के राष्‍ट्रपति के सचिव श्री संजय कोठारी ; डीएआरपीजी में अपर सचिव श्री वी. श्रीनिवास; महाराष्‍ट्र, पंजाब एवं हरियाणा के सेवा अधिकार आयुक्‍त यथा श्री एस. एस. क्षत्रीय, श्री मनदीप सिंह संधू एवं श्री हरदीप कुमार; महाराष्‍ट्र सरकार के प्रधान सचिव (आईटी) श्री एस.वी.आर. श्रीनिवास; महाराष्‍ट्र के कोंकण स्थित आरटीएस आयुक्‍त श्रीमती मेधा गाडगिल; तमिलनाडु के सूचना प्रौद्योगिकी आयुक्‍त श्री संतोष मिश्रा, केरल के प्रशासनिक सुधार आयोग की सदस्‍य श्रीमती शीला थॉमस, जीएडी, महाराष्‍ट्र की सचिव श्रीमती अंशु सिन्‍हा और रेलवे के कार्यकारी निदेशक श्री विवेक श्रीवास्‍तव इस क्षेत्रीय सम्‍मेलन में भाग लेने वाले वरिष्‍ठ अधिकारियों में शामिल हैं। तकनीकी सत्रों के दौरान अनेक जिलाधीश अपने सफल जिला स्‍तरीय अभिनव उपायों या कदमों को प्रस्‍तुत करेंगे।


    22 दिसम्‍बर , 2019 को समापन सत्र के दौरान क्षेत्रीय सम्‍मेलन में ‘नागपुर संकल्‍प: नागरिकों के सशक्तिकरण के लिए एक समग्र अवधारणा’ का अनुमोदन किया जाएगा, जिसमें सार्वजनिक सेवाएं मुहैया कराने में उल्‍लेखनीय सुधार सुनिश्चित करने तथा नागरिकों को पारदर्शी ढंग से समय पर सेवाएं मुहैया कराना सुनिश्चित करते हुए नागरिकों का और अधिक सशक्तिकरण करने पर विशेष बल दिया जाएगा। दरअसल ये ऐसी सेवाएं होंगी, जो नागरिकों के लिए लाभप्रद होंगी।


    ***


    आर.के.मीणा/आरएनएम/एएम/आरआरएस/आरएन-4987

    
    
    (Release ID: 1597827) Visitor Counter : 9
    
    
      Read this release in: Marathi , English