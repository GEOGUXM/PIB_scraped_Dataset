      प्रधानमंत्री कार्यालय

      प्रधानमंत्री श्री नरेन्‍द्र मोदी ने मॉरीशस के प्रधानमंत्री से मुलाकात की
      Posted On: 06 DEC 2019 3:59PM by PIB Delhi


    प्रधानमंत्री श्री नरेंद्र मोदी ने आज नई दिल्ली में मॉरीशस के प्रधानमंत्री श्री प्रविंद जुगनाथ के साथ मुलाकात की। प्रधानमंत्री जुगनाथ अपनी पत्‍नी श्रीमती कोबिता जुगनाथ के साथ भारत की निजी यात्रा पर हैं।


    प्रधानमंत्री श्री मोदी ने शानदार जनादेश के साथ दोबारा चुनाव जीतने पर प्रधानमंत्री जुगनाथ को हार्दिक बधाई दी। प्रधानमंत्री जुगनाथ ने श्री मोदी को धन्यवाद देते हुए आपसी भाईचारे को और मजबूत तथा घनिष्‍ठ बनाने तथा दोनों देशों के बीच द्विपक्षीय संबंधों को टिकाऊ बनाने के लिए अपनी प्रतिबद्धता को दोहराया।


    प्रधानमंत्री जुगनाथ ने मॉरीशस में लागू की जा रही अनेक विकास परियोजनाओं जैसे मेट्रो एक्सप्रेस परियोजना , ईएनटी अस्पताल , सामाजिक आवास परियोजना में सहयोग के लिए भारत की बहुत प्रशंसा की। इन परियोजनाओं से लोगों को वास्तविक लाभ हुआ है। प्रधानमंत्री जुगनाथ ने कहा कि मॉरीशस के समग्र विकास की गति बढ़ाने और भारत के साथ सहयोग का दायरा मजबूत बनाना उनके नए कार्यकाल की प्राथमिकताएं होंगी। उन्होंने उम्‍मीद जाहिर की कि भारत इस प्रयास में एक महत्वपूर्ण भूमिका निभाएगा।


    प्रधानमंत्री मोदी ने कहा कि मॉरीशस की सरकार और वहां के लोग अपने देश को अधिक सुरक्षित , टिकाऊ और समृद्ध बनाने की अपनी आकांक्षाओं में भारत के पूर्ण समर्थन और सतत एकजुटता पर पूरा भरोसा कर सकते हैं।


    दोनों नेताओं ने नजदीकी विविध द्विपक्षीय संबंधों का निर्माण करने और उन्‍हें मजबूत बनाने तथा आपसी हितों की प्राथमिकताओं के आधार पर नए जुड़ाव क्षेत्रों का पता लगाने के बारे घनिष्‍ठता से काम करने पर सहमति व्‍यक्‍त की।


    आर.के.मीणा/आरएनएम/एएम/आईपीएस/एसके-4621

    
    
    (Release ID: 1595308) Visitor Counter : 142
    
    
      Read this release in: Assamese , English , Urdu , Marathi , Bengali , Punjabi , Gujarati , Tamil , Telugu , Malayalam