      उप राष्ट्रपति सचिवालय

      उपराष्‍ट्रपति‍ ने नीति निर्माताओं से नागरिकों के कल्‍याण को गवर्नेंस के केन्‍द्र में रखने को कहा
      
      उपराष्‍ट्रपति ने सुशासन दिवस पर प्रत्‍येक भारतीय से जवाबदेही एवं पारदर्शिता के लिए प्रतिबद्धता व्‍यक्‍त करने का आह्वान किया
      
      उपराष्‍ट्रपति ने श्री अटल बिहारी वाजपेयी की जयंती पर उन्‍हें श्रद्धांजलि दी
      
      श्री वेंकैया नायडू ने तेलुगु कविता पाठ कार्यक्रम ‘पद्य वैभवम्’ में शिरकत की
      
      उपराष्‍ट्रपति ने भारतीय भाषाओं के संरक्षण एवं उन्‍हें बढ़ावा देने की आवश्‍यकता पर बल दिया

      Posted On: 25 DEC 2019 7:34PM by PIB Delhi

    उपराष्‍ट्रपति श्री एम.वेंकैया नायडू ने नीति निर्माताओं से नागरिकों के कल्‍याण को गवर्नेंस या शासन के केन्‍द्र में रखने और समाज के गरीबों एवं सुविधाओं से वंचित लोगों के उत्‍थान के लिए ठोस प्रयास करने का आह्वान किया। उन्‍होंने कहा कि सेवाएं मुहैया कराने की व्‍यवस्‍था को बेहतर करना सुशासन के महत्‍वपूर्ण पहलुओं में से एक है , ताकि विभिन्‍न योजनाओं के लाभ उन लोगों तक अवश्‍य ही पहुंच सकें , जो इसके सर्वाधिक हकदार हैं।


    आज विजयवाड़ा स्थित स्‍वर्ण भारत ट्रस्‍ट में भारत के पूर्व प्रधानमंत्री श्री अटल बिहारी वाजपेयी की जयंती पर उन्‍हें पुष्‍पांजलि अर्पित करने के बाद श्री नायडू ने प्रत्‍येक नागरिक से जीवन के समस्‍त पहलुओं में जवाबदेही एवं पारदर्शिता के लिए प्रतिबद्धता व्‍यक्‍त करने और समाज के गरीबों एवं सुविधाओं से वंचित लोगों के उत्‍थान के लिए ठोस प्रयास करने का आह्वान किया।


    उपराष्‍ट्रपति ने श्री वाजपेयी को एक सच्‍चे एवं करिश्माई राजनेता बताते हुए देश की प्रगति में बहुमूल्‍य योगदान देने के लिए उनकी भूरि-भूरि प्रशंसा की।


    उन्‍होंने कहा , ‘श्री वाजपेयी के विलक्षण विवेक एवं कविता से भरपूर प्रेरणादायक भाषण उन्‍हें समस्‍त वर्गों एवं जातियों के करोड़ों लोगों से जोड़ने में मदद करते थे। प्रधानमंत्री के रूप में देश से जुड़े विभिन्‍न कार्यों में सरकार की भूमिका कम करने और भारत में कनेक्टिविटी क्रांति लाने में अग्रणी भूमिका निभाने के लिए उन्‍हें काफी सराहा गया।’


    उपराष्‍ट्रपति ने स्‍वर्ण भारत ट्रस्‍ट में आयोजित ‘पद्य वैभवम्’ कार्यक्रम के दौरान श्री शरत चंद्र के तेलुगु कविता पाठ से जुड़े आयोजन में भी शिरकत की। उन्‍होंने कहा कि किसी भी भाषा के संरक्षण के साथ-साथ उसे बढ़ावा देने का सर्वोत्‍तम तरीका यह है कि रोजमर्रा के जीवन में उसका अधिक से अधिक इस्‍तेमाल किया जाए। उन्‍होंने भारतीय भाषाओं का संरक्षण करने की आवश्‍यकता पर बल दिया और इसके साथ ही कहा कि भाषा किसी भी संस्‍कृति की जीवन रेखा है।


    उपराष्‍ट्रपति ने ‘पद्यम्’ को तेलुगु लोगों को विरासत में मिली एक अमूल्‍य संपत्ति बताते हुए कहा कि नन्नाया और पोताना जैसे महान कवियों ने अपनी कृतियों के जरिये जीवन के सबक एवं मूल्‍यों के साथ-साथ नैतिकता भी सिखाई है।


    कविता पाठ को हजारों वर्ष पुरानी परम्‍परा बताते हुए श्री नायडू ने कहा कि तेलुगु कविताओं की विशिष्‍टता यह है कि ये एक ही समय में साहित्यिक विद्वानों एवं आम जनता तक अपनी पहुंच सुनिश्चित कर लेती हैं। उन्‍होंने यह भी कहा कि हर व्‍यक्ति को तेलुगु साहित्‍य एवं विरासत की बेहतर समझ विकसित करने के लिए ‘पद्यम्’ और तेलुगु कविता की परम्‍परा से निश्चित तौर पर अवगत होना चाहिए।


    ‘पद्यम्’ की समृद्ध एवं विशिष्‍ट परम्‍परा को बढ़ावा देने की आवश्‍यकता पर बल देते हुए श्री नायडू ने कहा कि इससे युवाओं के साथ-साथ वर्तमान पीढ़ी के बच्‍चों को भी अवगत कराने के लिए निश्चित तौर पर अथक प्रयास किये जाने चाहिए। उन्‍होंने युवाओं से अपनी मातृभाषा को नजरअंदाज किये बगैर अधिक से अधिक भाषाएं सीखने को कहा। श्री नायडू ने कहा, ‘आपको अपने घर पर अपनी मातृभाषा में ही बातें करनी चाहिए।’


    इस आयोजन के दौरान उपराष्‍ट्रपति ने स्‍वर्ण भारत ट्रस्‍ट में कैपिटल हॉस्पिटल्‍स द्वारा लगाये गये एक चिकित्‍सा शिविर का भी उद्घाटन किया।


    उच्‍चतम न्‍यायालय के न्‍यायाधीश न्‍यायमूर्ति एन.वी.रमना एवं एल.नागेश्‍वर राव , आंध्र प्रदेश उच्‍च न्‍यायालय के मुख्‍य न्‍यायाधीश श्री जे.के.माहेश्‍वरी और मध्‍य प्रदेश उच्‍च न्‍यायालय के न्‍यायाधीश न्‍यायमूर्ति सतीश चंद्र शर्मा भी इस अवसर पर उपस्थित थे।


    ***


    आर.के.मीणा/आरएनएम/एएम/आरआरएस / जीआरएस-4964


    

    
    (Release ID: 1597655) Visitor Counter : 103
    
    
      Read this release in: English , Urdu