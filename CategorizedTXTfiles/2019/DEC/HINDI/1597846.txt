      पेट्रोलियम एवं प्राकृतिक गैस मंत्रालय

      बीपीसीएल का बलांगीर स्थित एलपीजी बॉटलिंग संयंत्र राष्‍ट्र को समर्पित
      Posted On: 27 DEC 2019 4:11PM by PIB Delhi


    तेल विपणन कपंनी बीपीसीएल का ओडिशा के बलांगीर में बनाया गया एलपीजी बॉटलिंग संयंत्र आज राज्‍यपाल प्रोफेसर गणेशी लाल तथा पेट्रोलियम और प्राकृतिक गैस और इस्‍पात मंत्री धर्मेन्‍द्र प्रधान की मौजूदगी में राष्‍ट्र को समर्पित कर दिया गया। इस अवसर पर ओडिशा सरकार के कृषि और किसान सशक्तिकरण मंत्री अरुण कुमार साहू , बलांगीर से सांसद श्रीमती संगीता कुमारी सिंह देव , बंलागीर के विधायक श्री नरसिंह मिश्रा और बीपीसीएल तथा राज्‍य सरकार के कई अधिकारी भी मौजूद थे।


    बीपीसीएल का यह संयंत्र उप राष्‍ट्रपति श्री एम वेंकैया नायडू द्वारा राष्‍ट्र को समर्पित किया जाना था लेकिन खराब मौसम के कारण उनके हेलिकॉप्‍टर को आज बीच रास्‍ते रायपुर में ही रूकना पड़ा। उपराष्‍ट्रपति ने ऐसे में ऑडियो संदेश के जरिए बीपीसीएल को 19 महीने के रिकार्ड समय में संयंत्र बनाने के लिए बधाई दी। उन्‍होंने कहा कि इस संयंत्र के बनने से बलांगीर के लोगों को आगे से बिना किसी बाधा के गैस सिलेंडर मिल सकेंगे।


    संयंत्र की आधारशिला 21 मई 2018 को तत्‍कालीन पेट्रोलियम और प्राकृतिक गैस तथा कौशल विकास मंत्री धर्मेन्‍द्र प्रधान , केन्‍द्रीय सामाजिक न्‍याय और सशक्तिकरण मंत्री थावर चंद गहलोत तथा पटनागढ़ के विधायक के.वी. सिंह देव ने रखी थी। यह संयंत्र 103 करोड़ रूपये की लागत से 19 महीने के रिकॉर्ड समय में बनाया गया है।


    उपस्थित लोगों को संबोधित करते हुए श्री प्रधान ने कहा कि 2014 तक देश में केवल 13.20 करोड़ एलपीजी उपभोक्‍ता थे , यह संख्‍या बढ़कर अब 27 करोड़ से ज्‍यादा हो चुकी हैं। ओडिशा में एलपीजी उपभोक्‍ता की संख्‍या 80 लाख से ज्‍यादा हो गई हैं। उन्‍होंने कहा कि बलांगीर में बने नये संयंत्र से पश्चिमी ओडिशा के 14 जिले लाभान्वित होंगे। डेढ़ सौ से ज्‍यादा ट्रक राज्‍य के विभिन्‍न हिस्‍सों में एलपीजी सिलेंडर पहुंचाने के काम पर लगाये जाएंगे , जिससे प्रत्‍यक्ष और परोक्ष रूप से 500 से ज्‍यादा रोजगार के अवसर बनेंगे। श्री प्रधान ने कहा कि यह संयंत्र क्षेत्र में आर्थिक समृद्धि लायेगा। उन्‍होंने बलांगीर जैसे आकांक्षी जिले के विकास पर विशेष ध्‍यान देने के लिए प्रधानमंत्री श्री नरेन्‍द्र मोदी को धन्‍यवाद दिया।


    भारत पेट्रोलियम कार्पोरेशन लिमिटेड , पेट्रोलियम और प्राकृतिक गैस मंत्रालय के अधीन सार्वजनिक क्षेत्र की महारत्‍न कंपनी है। कंपनी ने ओडिशा में बलांगीर जिले के बरकानी गांव में एलपीजी बॉटलिंग संयंत्र लगाया है। राज्‍य में खुर्दा में भी कंपनी का एक एलपीजी बॉटलिंग संयत्र है। बीपीसीएल के अलावा कई अन्‍य तेल विपणन कंपनियों ने ओडिशा में बालासोर , झारसुगुडा , खुर्दा और जटनी में बॉटलिंग संयंत्र लगा रखे हैं। इन कंपनियों की राज्‍य के खुर्दा और रायगढ़ में भी बॉटलिंग संयंत्र लगाने की योजना है। इन संयंत्रों के बन जाने पर ओडिशा में एलपीजी बॉटलिंग संयंत्रों की कुल संख्‍या सात हो जायेगी , जहां प्रतिवर्ष कुल 4.06 करोड़ एलपीजी सिलेंडर भरे जाएंगे।


    ******


    आर.के.मीणा/आरएनएम/एएम/एमएस/एसएस-4999

    
    
    (Release ID: 1597846) Visitor Counter : 160
    
    
      Read this release in: English , Urdu