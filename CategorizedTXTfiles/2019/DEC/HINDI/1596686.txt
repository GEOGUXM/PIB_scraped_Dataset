      निर्वाचन आयोग

      झारखंड विधानसभा चुनाव, 2019 के चौथे चरण में शांतिपूर्ण मतदान
      Posted On: 16 DEC 2019 6:42PM by PIB Delhi


    झारखंड के चार जिलों (देवघर, गिरिडीह, बोकारो और धनबाद) के 15 विधानसभाओं क्षेत्रों में चौथे चरण में 16 दिसंबर, 2019 को मतदान हुआ।


    मतदान बिना किसी घटना के शांतिपूर्ण तरीके से संपन्न हो गया, जिसमें दिव्‍यांगजनों, वरिष्ठ नागरिकों और युवाओं ने भारी उत्‍साह के साथ भाग लिया।

      * 6,101 मतदान केंद्रों में से 4,203 (69% से अधिक) मतदान केंद्र संवेदनशील घोषित किए गए थे जिनपर सुरक्षा के पुख्ता इंतजाम किए गए थे।
      * 74 मतदान केंद्रों पर दो दिन पहले चुनाव दल को भेजने की जरूरत थी।
      * 158 मतदान कर्मियों को मतदान केंद्र पर भेजने के लिए 2 हेलिकॉप्टर तैनात किए गए थे।
      * चौथे चरण में 47,85,009 मतदाता हैं, जिनमें से 7,430 नौकरीपेशा और 64,318 दिव्‍यांग मतदाता हैं। 221 उम्मीदवारों में 22 महिला उम्‍मीदवार और एक थर्ड जेंडर उम्मीदवार मैदान में हैं।
      * दिव्‍यांग मतदाताओं को उनके घर से मतदान केंद्र तक लाने के लिए 4,039 स्वयंसेवक लगाए गए थे और 3,432 वाहन तैनात किए गए थे। मतदान केंद्रों पर 2,504 व्हीलचेयर भी उपलब्‍ध कराए गए थे।
      * पहली बार 3 विधानसभा क्षेत्रों के दिव्‍यांग और 80 साल से अधिक उम्र के मतदाताओं को अनुपस्थित मतदाता का दर्जा दिया गया और उन्‍हें उनके घर पर ही डाक मतपत्र के जरिए मतदान करने की सुविधा दी गई। कुल 1216 दिव्‍यांग और 80 साल से अधिक उम्र के मतदाताओं ने डाक मतपत्र के जरिए अपने मताधिकार का इस्‍तेमाल किया।
      * आयोग ने धन शक्ति का दुरूपयोग रोकने के लिए एक विस्तृत व्‍यवस्‍था की थी। राज्य में अब तक कुल 16.97 करोड़ रुपये मूल्‍य की बरामदगी हुई है।
      * चौथे चरण की चार विधानसभाओं (अर्थात, 15-देवघर (एससी), 31-गांडेय, 36-बोकारो और 41-झरिया एसी) में पंक्ति में खड़े मतदाताओं की संख्या के बारे में जानने के लिए बूथ ऐप का सफलतापूर्वक इस्‍तेमाल किया गया।

    1. मतदान के आंकड़े (शाम 5 बजे):


    प्रेस नोट जारी होने के समय, कुछ मतदान केंद्रों पर मतदान जारी था। मतदान का अंतिम आंकड़ा पीठासीन अधिकारियों की डायरियों और अन्य दस्तावेजों के सत्यापन तथा जांच के बाद पता चलेगा। शाम 5.00 बजे तक प्राप्त रिपोर्टों के अनुसार, चौथे चरण के सभी 15 विधानसभा क्षेत्रों में आज 62.4% मतदान होने का अनुमान है। 2014 विधानसभा चुनावों में इन 15 विधानसभा क्षेत्रों में 64.66% मतदान हुआ था।


    2.ईवीएम और वीवीपीएटी:


    मतदान के दौरान आज ईवीएम/वीवीपीएटी के बारे में कोई शिकायत दर्ज नहीं की गई है। सभी 15 विधानसभा क्षेत्रों में अब तक प्राप्त आंकड़ों के अनुसार, केवल 0.30% बीयू, 0.28% सीयू और 0.87% वीवीपीएटी बदले गए जो अब तक का सबसे कम आंकड़ा है।


    आरकेमीणा / आरएनएम / एएम / एके / एसके - 4795

    
    
    (Release ID: 1596686) Visitor Counter : 51
    
    
      Read this release in: English , Urdu
    
    
    

*