      रेल मंत्रालय

      भारतीय रेलवे ने 58 से अधिक प्रतिष्ठानों में 72000 से अधिक ई-फाइलें बनाई हैं, जो मैनुअल फाइलों का स्‍थान ले रही हैं
      
      रेल टेल द्वारा लागू किया गया एनआईसी ई-ऑफिस पेपरलेस होने में भारतीय रेलवे की मदद कर रहा है

      Posted On: 24 DEC 2019 6:05PM by PIB Delhi

    आफिस फाइलों और दस्तावेजों के रखरखाव के लिए एक विश्वसनीय , कुशल और प्रभावी तरीका उपलब्‍ध कराने के लिए भारतीय रेलवे के 58 से अधिक प्रतिष्ठानों में ई-ऑफिस लागू किया गया है। फाइलों का तेजी से निपटान करने और लम्बित फाइलों की व्यवस्थित और समयबद्ध निगरानी करना, एनआईसी ई-ऑफिस का अन्य तात्कालिक लाभ है। केवल छह महीने की अवधि में भारतीय रेलवे के 58 से अधिक प्रतिष्ठानों में 72000 से अधिक डिजिटल फाइलें बनाई गई हैं, जो मैनुअल फाइल का स्थान ले रही हैं। भारतीय रेलवे के लिए रेल टेल द्वारा लागू किया गया एनआईसी ई-ऑफिस पेपरलेस कार्य संस्‍कृति अपनाने में भारतीय रेलवे की मदद कर रहा है। इससे प्रतिदिन टनों कागज की बचत हो रही है। परियोजना के पहले चरण में रेल टेल ने भारतीय रेलवे के इन 58 प्रतिष्‍ठानों में 50000 से अधिक उपयोगकर्ताओं का सृजन किया और इस प्‍लेटफार्म के रखरखाव के लिए अधिकारियों को प्रशिक्षित किया। एनआईसीई आफिस नेशनल इंफोरमेटिक्‍स सेंटर (एनआईसी) द्वारा विकसित कलाउड युक्‍त सॉफ्टवेयर है। इसे सिकन्‍दराबाद और गुड़गांव में रेल टेल टायर थ्री प्रमाणित डेटा केन्‍द्रों से तैनात/आयोजित किया जा रहा है। यह ई-ऑफिस प्रोसीजर (सीएसएमईओपी) केंद्रीय सचिवालय मैनुअल पर आधारित है। ई-ऑफिस पेपर-लेस संस्कृति को बढ़ावा देता है, जो न केवल परिचालन लागत को बचाता है बल्कि कार्बन फुट प्रिंट को भी कम करता है।


    इस परियोजना के बारे में बात करते हुए रेल टेल के अध्‍यक्ष एवं प्रबन्‍ध निदेशक श्री पुनीत चावला ने कहा कि ई-ऑफिस के कार्यान्वयन ने न केवल कागज बचाने में मदद की है , बल्कि उपयोगकर्ताओं की गति और दक्षता में भी बढ़ोत्‍त्‍री की है। पिछले कुछ महीनों में 2,50,000 से अधिक रसीदें बनाई गई हैं। पहले चरण की सफलता के बाद हमने परियोजना के दूसरे चरण पर काम शुरू कर दिया है, जिसमें भारतीय रेलवे के 39 और प्रतिष्ठानों को एनआईसी ई-ऑफिस के माध्यम से डिजिटल कार्यक्षेत्र में बदला जाएगा।


    भारतीय रेलवे की पूरी मैनुअल फाइलिंग प्रणाली को एक डिजिटल प्लेटफॉर्म में हस्‍तांतरण करना एक बड़ी चुनौती है। लेकिन इससे बड़ी चुनौती यह है कि उपयोगकर्ताओं को मैनुअल फाइल प्रणाली का उपयोग करने की आदत छोड़ कर पेपरलेस काम की नई प्रणाली को अपनाना होगा। रेल टेल की टीम ने निर्धारित समय से पहले कार्य को पूरा करने में सफलता हासिल की है।


    *****


    आरके मीणा/आरएन मीणा/एएम/आईपीएस/आरएन/511 2

    
    
    (Release ID: 1598386) Visitor Counter : 11
    
    
      Read this release in: English