      पेट्रोलियम एवं प्राकृतिक गैस मंत्रालय

      श्री धर्मेंद्र प्रधान ने "आर्थिक विकास के लिए 3-1 मंत्र" दिया; कल्पना, बुद्धिमता और नवोन्मेषण भारत को 5 ट्रिलियन डॉलर अर्थव्यवस्था की ओर ले जाएगा
      Posted On: 20 DEC 2019 7:09PM by PIB Delhi


    केन्द्रीय पेट्रोलियम एवं प्राकृतिक गैस और इस्पात मंत्री श्री धर्मेंद्र प्रधान ने आज नई दिल्ली में फिक्की के 92 वें वार्षिक सत्र में भाग लिया। भारत के विकास का 3-1 मंत्र देते हुए, श्री प्रधान ने कहा कि कल्पना, बुद्धिमता और नवोन्मेषण भारत को 5 ट्रिलियन डॉलर की अर्थव्यवस्था की ओर ले जाएगा। उन्होंने कहा कि देश के संपदा सृजनकर्ताओं को इस परिवर्तन में महत्वपूर्ण भूमिका निभानी होगी।


    देश में व्यापार के माहौल को बेहतर बनाने के लिए सरकार द्वारा किए गए प्रयासों के बारे में बताते हुए, श्री प्रधान ने कहा, “हम ‘न्यूनतम सरकार, अधिकतम शासन’ के सिद्धांत में विश्वास करते हैं। व्यवसाय करने में आसानी लाने में सुधार करना हमारी सरकार की प्रमुख प्राथमिकताओं में से एक है। सरकार द्वारा किए गए सुधार के उपायों ने जबरदस्त परिणाम दिखाए हैं।”


    ग्रामीण भारत में आ रहे परिवर्तन के बारे में बात करते हुए मंत्री ने कहा, “ग्रामीण भारत परिवर्तन के दौर से गुजर रहा है। पीएम किसान योजना ग्रामीण भारत में क्रय क्षमता को बढ़ाने की दिशा में तेजी से काम कर रही है। हमारी सरकार प्रत्येक व्यक्ति को घर, प्रत्येक घर में पाइप द्वारा जलापूर्ति और प्रत्येक घर में बिजली आपूर्ति सुनिश्चित करने के लिए काम कर रही है।”


    भारत के ऊर्जा परिदृश्य के बारे में बोलते हुए उन्होंने कहा, “हम विश्व के सबसे बड़े ऊर्जा उपभोक्ता बनने की राह पर हैं। हम संतुलित ऊर्जा मिश्रण बनाने के लिए पारंपरिक ईंधन और अन्य स्थायी विकल्पों के संयोजन का उपयोग करेंगे। हम हाइड्रोजन जैसे ऊर्जा के अन्य नए और स्थायी स्रोतों का भी पता लगाएंगे। प्रौद्योगिकी, नवोन्मेषण इसमें महत्वपूर्ण भूमिका निभाएंगे।"


    श्री प्रधान ने यह भी कहा कि भारत एक गैस आधारित अर्थव्यवस्था की ओर बढ़ रहा है और भारत के ऊर्जा बुनियादी ढांचे में नवीकरणीय ऊर्जा के क्षेत्र में 100 बिलियन डॉलर का निवेश हो रहा है। जैव ऊर्जा के बारे में उन्होंने कहा, “भारत में 600 मिलियन मीट्रिक टन बॉयोमास है। एक तरफ हम बीएस-VI के माध्यम से स्थिरता के उच्चतम मानकों को सुनिश्चित कर रहे हैं, वहीं दूसरी तरफ, हम इसे जैव ऊर्जा में परिवर्तित करने के लिए एक रास्ता तैयार किया है। इसके लिए 5000 संयंत्र स्थापित किए जाने वाले हैं। तेल और गैस के सार्वजनिक क्षेत्र के उपक्रम गारंटी और मूल्य स्थिरता दे रहे हैं। यह पर्यावरण प्रदूषण की समस्या का जवाब भी होगा।”


    इस्पात क्षेत्र के बारे में, श्री प्रधान ने कहा, “भारत विश्व का दूसरा सबसे बड़ा इस्पात उत्पादक है। कच्चे माल की सुरक्षा, सामर्थ्यता और आयात में विविधता सुनिश्चित करना हमारी कुछ प्रमुख प्राथमिकताएँ हैं। हम इस्पात का शुद्ध निर्यातक बनने का लक्ष्य बना रहे हैं। हाल ही में, हमने स्टील आयात निगरानी प्रणाली शुरू की है जो इस लक्ष्य की दिशा में सहायता प्रदान करेगा।"


    ***


    आर.के.मीणा/आरएनएम/एएम/पीकेपी– 4894

    
    
    (Release ID: 1597174) Visitor Counter : 73
    
    
      Read this release in: English