      पूर्वोत्‍तर क्षेत्र विकास मंत्रालय

      जापान के अर्थव्‍यवस्‍था, व्‍यापार एवं उद्योग मंत्री श्री हिरोशी काजीयामा की अगुवाई वाले शिष्‍टमंडल ने प्रधानमंत्री कार्यालय में राज्‍य मंत्री डॉ. जितेंद्र सिंह से मुलाकात की
      
      परमाणु ऊर्जा, निवेश, अवसंरचना और विद्युत से संबंधित विविध मामलों पर विचार विमर्श हुआ

      Posted On: 10 DEC 2019 6:43PM by PIB Delhi

      जापान के अर्थव्‍यवस्‍था , व्यापार एवं उद्योग मंत्री श्री हिरोशी काजियामा की अगुवाई वाले शिष्टेमंडल ने पूर्वोत्तर क्षेत्र विकास राज्यमंत्री (स्वतंत्र प्रभार) , प्रधानमंत्री कार्यालय , कार्मिक , लोक शिकायत एवं पेंशन , परमाणु ऊर्जा एवं अंतरिक्ष राज्यमंत्री डॉ. जितेंद्र सिंह से आज यहां मुलाकात की।


      

      बैठक के दौरान , परमाणु ऊर्जा , बुनियादी अवसंरचना और प्रौद्योगिकी के क्षेत्र में सहयोग से संबंधित विभिन्न मुद्दों पर चर्चा की गई। डॉ. जितेंद्र सिंह ने कहा , शुरूआत से ही , भारत का परमाणु ऊर्जा कार्यक्रम शांतिपूर्ण उद्देश्यों के लिए समर्पित है। उन्होंने ऊर्जा , कृषि और चिकित्सा के क्षेत्र में परमाणु ऊर्जा के उपयोग का उल्लेख किया। बैठक के दौरान परमाणु क्षति के लिए नागरिक दायित्‍व अधिनियम , 2010 (सी.एल.एन.डी .) के मुद्दे पर मार्च और सितंबर 2018 की संयुक्‍त कार्य समूह(जे.डब्‍ल्‍यू.जी. ) की बैठकों का भी उल्लेख किया गया। उन्‍होंने कहा कि जे.डब्‍ल्‍यू.जी. की अगली बैठक जनवरी 2020 में आयोजित करने का प्रस्ताव है।


      डॉ. सिंह ने पूर्वोत्‍तर भारत में विशेष कर अवसंरचना में जापान द्वारा किए गए निवेश का उल्‍लेख किया। उन्होंने भारत की बुलेट ट्रेन परियोजना में जापान द्वारा प्रदान किए गए तकनीकी योगदान का भी उल्‍लेख किया। डॉ. सिंह ने कहा कि दोनों देशों ने प्रधानमंत्री श्री नरेन्‍द्र मोदी के नेतृत्व में विशेष संबंध विकसित किए हैं । उन्होंने कहा कि जापान के प्रधानमंत्री श्री शिंजो आबे इस सप्ताह के अंत में भारत का दौरा करेंगे । उन्‍होंने कहा कि पूर्वोत्‍तर क्षेत्र का जापान के साथ एक विशेष भावनात्मक महत्व है। इस क्षेत्र में विकास और औद्योगीकरण की अपार संभावनाएं मौजूद हैं। डॉ. जितेंद्र सिंह ने कहा कि जापान सबसे करीबी सहयोगियों में से एक है और भारत उसके साथ अपने संबंधों को उच्च प्राथमिकता देता है। उन्‍होंने कहा कि भारत और जापान स्वस्थ और रचनात्‍मक तरीके से सहयोग करने जा रहे हैं ।


      इस अवसर पर जापान के मंत्री श्री हिरोशी कजियामा ने कहा कि दोनों देशों को अपने अनुभव साझा करने की आवश्यकता है। इस दौरान मानव संसाधन और उससे संबंधित मुद्दों पर भी चर्चा की गई। दोनों पक्षों ने भावी विकास के लिए आपसी सहयोग पर जोर दिया।


      *****


      आर.के.मीणा/आरएनएम/एएम/आरके-4716

    
    
    (Release ID: 1596196) Visitor Counter : 12
    
    
      Read this release in: English , Urdu