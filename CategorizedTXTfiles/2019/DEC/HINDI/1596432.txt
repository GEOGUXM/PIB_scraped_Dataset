      प्रधानमंत्री कार्यालय

      मालदीव के विदेश मंत्री श्री अब्दुल्लाह शाहिद ने प्रधानमंत्री से मुलाकात की
      Posted On: 13 DEC 2019 4:55PM by PIB Delhi


    मालदीव के विदेश मंत्री श्री अब्दुल्लाह शाहिद ने आज नई दिल्ली में प्रधानमंत्री श्री नरेन्द्र मोदी से मुलाकात की। श्री अब्दुल्लाह 6वीं भारत-मालदीव संयुक्त आयोग बैठक में हिस्सा लेने के लिए भारत के आधिकारिक दौरे पर आए हैं।


    अपने गठन के पहले वर्ष राष्ट्रपति इब्राहीम मोहम्मद स्वालेह के नेतृत्व वाली मालदीव सरकार की उपलब्धियों के लिए प्रधानमंत्री श्री नरेन्द्र मोदी ने विदेश मंत्री श्री शाहिद को बधाई दी। श्री मोदी ने इस बात पर संतोष व्यक्त किया कि भारत और मालदीव के बीच आदान-प्रदान में इजाफा हुआ है और पिछले एक वर्ष के दौरान द्विपक्षीय सहयोग के सकारात्मक नतीजे मिले हैं। श्री मोदी ने भरोसा जताया कि 6वीं भारत-मालदीव संयुक्त आयोग की बैठक में होने वाली चर्चाओं के दौरान दोनों देश प्रगति की समीक्षा करेंगे और दोनों देशों के बीच पारस्परिक सहयोग को और मजबूत बनाने के उपायों पर गौर करेंगे। प्रधानमंत्री ने कहा कि मजबूत, लोकतांत्रिक, समृद्ध और शांतिपूर्ण मालदीव के लिए भारत वहां की सरकार का सहयोग करने के लिए प्रतिबद्ध है।


    विदेश मंत्री श्री शाहिद ने भारत-मालदीव सम्बंधों को नई ऊंचाइयां देने में श्री मोदी को उनके विजन और मजबूत नेतृत्व के लिए बधाई दी। मालदीव में चलने वाली विभिन्न विकासात्मक सहयोगी पहलों को समर्थन देने के लिए श्री शाहिद ने भारत की सराहना की। उन्होंने कहा कि मालदीव सरकार ‘ इंडिया फर्स्ट ’ की नीति पर लगातार अमल करती रहेगी।


    ***


    आर.के.मीणा/आरएनएम/एकेपी/सीएस-4749


    

    
    (Release ID: 1596432) Visitor Counter : 254
    
    
      Read this release in: English , Urdu , Marathi , Bengali , Punjabi , Gujarati , Tamil , Telugu , Kannada , Malayalam