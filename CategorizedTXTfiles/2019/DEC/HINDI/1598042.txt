      रेल मंत्रालय

      भारतीय रेल अहमदाबाद-मुंबई रेलमार्ग पर तेजस एक्सप्रेस का शुभारंभ करेगा
      
      आईआरसीटीसी द्वारा संचालित तेजस दूसरी प्रीमियम ट्रेन होगी

      Posted On: 30 DEC 2019 5:13PM by PIB Delhi

      लखनऊ-दिल्ली तेजस एक्सप्रेस के सफल संचालन के बाद दूसरी प्रीमियम तेजस ट्रेन अहमदाबाद और मुंबई के बीच चलने के लिए तैयार है। अत्याधुनिक सुविधाएं प्रदान करते हुए यात्रा के समग्र अनुभव को बेहतर बनाने के लिए रेल मंत्रालय का यह एक और अहम कदम होगा। इस दूसरी तेजस ट्रेन का शुभारंभ 17 जनवरी , 2020 को अहमदाबाद से हरी झंडी दिखाकर किया जाएगा। ट्रेन का वाणिज्यिक संचालन अहमदाबाद से 19 जनवरी, 2020 से शुरू होगा।


      आईआरसीटीसी द्वारा संचालित की जाने वाली यह दूसरी तेजस ट्रेन यात्रियों को उच्च स्तर की सुविधा सुनिश्चित करने के लिए सभी आधुनिक सुविधाओं से युक्त होगी। पूरी तरह से वातानुकूलित इस ट्रेन में दो एग्जिक्यूटिव क्लास चेयर कारें होंगी , जिनमें से प्रत्येक में 56 सीटें होंगी और 78 सीटों वाली आठ चेयर कार होंगी। ट्रेन की कुल क्षमता 736 यात्री होगी। इस तेजस ट्रेन का ठहराव नाडियाड, वडोदरा, भरूच, सूरत, वापी और बोरिवली में होगा। गुरुवार को छोड़कर यह ट्रेन सप्ताह के सभी दिन चलेगी।


      तेजस ट्रेन की मुख्य विशेषताएं इस प्रकार हैं:


      · यात्रियों के लिए आईआरसीटीसी ट्रेनों में इंफोटेनमेंट सेवाएं उपलब्ध होंगी।


      · ट्रेन में यात्रियों को उच्च गुणवत्ता वाले खाद्य और पेय पदार्थ उपलब्ध कराए जाएंगे जिसका खर्च टिकट किराया में शामिल होगा।


      · ट्रेन में एयरलाइंस की तरह ट्रॉलियों के जरिए से सेवाएं दी जाएंगी। सभी यात्रियों को पीने के पानी की बोतल के अलावा सभी कोच में आरओ वाटर फिल्टर सुविधा होगी।


      · आईआरसीटीसी ट्रेनों में सभी यात्रियों को बिना किसी शुल्क के 25 लाख रुपये का रेल यात्रा बीमा प्रदान किया जाएगा। इस पूरक यात्रा बीमा में यात्रा के दौरान घरेलू चोरी/डकैती होने पर एक लाख रुपये का विशेष कवरेज भी शामिल है।


      · इसके अलावा विशेष सुविधा के तहत आईआरसीटीसी, ट्रेन के एक घंटे से अधिक विलंब होने पर 100 रुपये और दो घंटे से अधिक विलंब होने पर 250 रुपये सभी यात्रियों को बतौर मुआवजा देगा।


      · ट्रेन रद्द होने की स्थिति में , कन्फर्म और/या प्रतीक्षा सूची वाले ई-टिकटों का पूरा किराया वापस किया जाएगा। ऐसी स्थिति में टिकट रद्द करने या टीडीआर दाखिल करने की कोई जरूरत नहीं होगी।


      · ट्रेन में कोई भी तत्काल कोटा या प्रीमियम तत्काल कोटा नहीं होगा। इसमें केवल सामान्य कोटा और विदेशी पर्यटक कोटा होगा। विदेशी पर्यटकों के लिए एग्जिक्यूटिव चेयर में विदेशी पर्यटक कोटा के तहत 6 सीटें और चेयर कार में 12 सीटें उपलब्ध होंगी।


      इस ट्रेन के लिए बुकिंग शुरू हो गई है और यात्री आईआरसीटीसी की वेबसाइट डब्ल्यूडब्ल्यूडब्ल्यूडॉटआईआरसीटीसीडॉटसीओडॉटआईइन ( www.irctc.co.in) और इसके मोबाइल ऐप "आईआरसीटीसी रेल कनेक्ट" पर अपने टिकट बुक कर सकते हैं। इसके लिए रेलवे आरक्षण काउंटरों पर कोई बुकिंग नहीं होगी। आईआरसीटीसी के ऑनलाइन ट्रैवल पोर्टल भागीदारों के माध्यम से भी इस ट्रेन के लिए बुकिंग की जा सकेगी।


      ****


      आर.के.मीणा/आरएनएम/एएम / एके – 5043

    
    
    (Release ID: 1598042) Visitor Counter : 78
    
    
      Read this release in: English , Urdu , Marathi , Bengali