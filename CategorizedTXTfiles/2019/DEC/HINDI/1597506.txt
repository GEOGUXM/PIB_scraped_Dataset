      स्‍वास्‍थ्‍य एवं परिवार कल्‍याण मंत्रालय

      डॉ. हर्षवर्धन ने एम्स, बठिंडा में 11 ओपीडी सेवाओं का उद्घाटन किया
      
      "देश में स्वास्थ्य बुनियादी ढांचे को बढ़ावा देने के लिए प्रतिबद्ध"
      
      पीजीआई चंडीगढ़ का उपग्रह केन्द्र फिरोजपुर में लगेगा
      Posted On: 23 DEC 2019 3:36PM by PIB Delhi


    केन्‍द्रीय स्वास्थ्य और परिवार कल्याण मंत्री डॉ. हर्षवर्धन ने आज एम्स बठिंडा में 11 ओपीडी सेवाओं को शुरू किया। इस अवसर पर केन्द्रीय खाद्य प्रसंस्करण उद्योग मंत्री श्रीमती हरसिमरत कौर बादल भी मौजूद थीं। जिन ओपीडी सेवाओं को एम्स बठिंडा में शुरू किया गया है उनमें जनरल मेडिसिन, स्त्री रोग और प्रसूति ; सर्जिकल ऑनकोलोजी, यूरोलॉजी और बच्चों की सर्जरी, हड्डी रोग, आंख, कान, नाक, नेत्र-विज्ञान, मनोविज्ञान , त्‍वचा रोग , दंत चिकित्‍सा, बेसिक रेडियोलॉजी (एक्‍स-रे, अल्‍ट्रासाउंड और कलर डोपलर), बेसिक बायो कैमिस्‍ट्री; रूधिर विज्ञान संबंधी परीक्षण; और अमृत फार्मेसी के जरिये रियायती दरों पर औषधियां शामिल हैं। डा. हर्ष वर्धन ने घोषणा की कि पीजीआई चंडीगढ़ के लिए 450 करोड़ रुपये की लागत से एक उपग्रह केन्‍द्र फिरोजपुर में स्थापित किया जाएगा जो 2022 से काम करने लगेगा।


    ओपीडी सेवाओं का उद्घाटन करते हुए , डॉ. हर्षवर्धन ने कहा कि एम्स बठिंडा जून , 2020 तक पूरी तरह काम करने लगेगा और पीजीआई चंडीगढ़ इसे सहयोग करने वाला संस्थान होगा। एम्स बठिंडा के 50 एमबीबीएस छात्रों का पहला बैच बाबा फरीदकोट विश्वविद्यालय में शैक्षणिक सत्र 2019-20 से शुरू किया गया। मंत्रिमंडल ने 27.07.2016 को 925 करोड़ रुपये की लागत से पंजाब के बठिंडा में एम्स की स्थापना के प्रस्ताव को मंजूरी दी थी। डॉ. हर्षवर्धन ने कहा कि ओपीडी सेवाएं शुरु हो जाने से बठिंडा और आस-पास के क्षेत्रों के लोगों को उच्च गुणवत्ता वाली और सस्ती चिकित्सा सेवाओं का लाभ मिल सकेगा। “ प्रधान मंत्री श्री नरेंद्र मोदी के नेतृत्व में सरकार ने स्वास्थ्य को सर्वोच्च प्राथमिकता दी है। सरकार का निरंतर प्रयास है कि सभी को सस्ती और गुणवत्तापूर्ण स्वास्थ्य सेवाएं उपलब्ध कराई जा सकें। डॉ. हर्षवर्धन ने कहा कि यह स्वास्थ्य क्षेत्र के लिए सरकार की प्रतिबद्धता का प्रतिफल है कि एम्स की संख्या अब बढ़कर 21 हो गई है और देश के आकांक्षापूर्ण जिलों में 157 मेडिकल कॉलेजों की स्थापना पर भी काम चल रहा है ताकि यह सुनिश्चित किया जा सके कि लोगों को बेहतर स्वास्थ्य सेवाएं प्रदान की जा रही हैं।


    डॉ. हर्षवर्धन ने कहा कि सुपर स्पेशियलिटी ब्लॉक / ट्रॉमा सेंटर के निर्माण से तृतीय स्‍तर के स्वास्थ्य बुनियादी ढांचे में सुधार के लिए सरकारी जिला महाविद्यालयों / संस्थानों में 75 जिला अस्पतालों का उन्नयन किया गया है और इसमें तेजी से प्रगति हो रही है। केंद्रीय स्वास्थ्य मंत्री ने यह भी कहा कि आयुष्मान भारत के साथ , जहां एक ओर 1.5 लाख स्वास्थ्य और कल्याण केंद्रों (एचडब्ल्यूसी) के माध्यम से व्यापक प्राथमिक स्वास्थ्य सेवा प्रदान की जा रही है , वहीं पीएमजेएवाई से पहले ही लगभग 70 लाख जरूरतमंद और कमजोर लोग लाभान्वित हो चुके हैं। जबकि 11.66 करोड़ लाभार्थियों को ई-कार्ड प्रदान किए गए हैं। उन्होंने फिट इंडिया आंदोलन और ईट राइट इंडिया अभियान के माध्यम से सरकार द्वारा किए जा रहे प्रयासों पर भी प्रकाश डाला। “ सार्वभौमिक स्वास्थ्य कवरेज के वैश्विक लक्ष्यों को पूरा करने के लिए , हमने टीकों का विस्तार किया है ; उन्होंने कहा कि अब बचाव योग्य 12 टीके यूआईपी के तहत उपलब्ध है।


    केन्‍द्रीय खाद्य प्रस्‍करण उद्योग मंत्री श्रीमती हरसिमरत कौर बादल ने कहा कि बठिंडा में नये एम्‍स से इस क्षेत्र के लोगों को बेहतर स्‍वास्‍थ्‍य सेवा प्रदान करने में मदद मिलेगी। उन्‍होंने कहा कि प्रधानमंत्री के नेतृत्‍व में देश भर में स्‍वास्‍थ्‍य सेवाओं को मजबूत बनाया जा रहा है।


    उद्घाटन समारोह में पंजाब के चिकित्‍सा शिक्षा और अनुसंधान मंत्री श्री ओम प्रकाश सोनी ; सांसद श्री सुखबीर सिंह बादल ; श्री श्‍वेत मलिक , श्री बलविंदर सिंह भुंडर और स्‍वास्‍थ्य और परिवार कल्‍याण मंत्रालय तथा पीजीआईएमईआर, चंडीगढ़ के अधिकारी मौजूद थे।


    ****


    आर.के.मीणा/आरएनएम/एएम / केपी/डीए – 4935


    

    
    (Release ID: 1597506) Visitor Counter : 15
    
    
      Read this release in: English , Urdu