      वित्‍त मंत्रालय

      सार्वजनिक ऋण प्रबंधन पर त्रैमासिक रिपोर्ट
      Posted On: 09 DEC 2019 6:38PM by PIB Delhi


      वर्ष 2010-11 की अप्रैल-जून अवधि (प्रथम तिमाही) से ही वित्त मंत्रालय के आर्थिक मामलों के विभाग के बजट प्रभाग का सार्वजनिक ऋण प्रबंधन प्रकोष्‍ठ (पीडीएमसी) (पूर्ववर्ती मध्‍य कार्यालय) नियमित रूप से ऋण प्रबंधन पर तिमाही रिपोर्ट जारी करता रहा है। वर्तमान रिपोर्ट का वास्‍ता जुलाई-सितम्‍बर 2019 की तिमाही (वित्त वर्ष 2020 की दूसरी तिमाही) से है।


      वित्त वर्ष 2020 की दूसरी तिमाही के दौरान केन्‍द्र सरकार ने 2,21,000 करोड़ रुपये मूल्‍य की दिनांकित प्रतिभूतियां जारी कीं , जबकि वित्‍त वर्ष 2019 की दूसरी तिमाही के दौरान 1,44,000 करोड़ रुपये की दिनांकित प्रतिभूतियां जारी की गई थीं। वित्त वर्ष 2020 की दूसरी तिमाही के दौरान नए निर्गमों की भारित औसत परिपक्‍वता (डब्‍ल्‍यूएएम) 15.89 वर्ष रही (वित्‍त वर्ष 2020 की पहली तिमाही में यह 15.86 वर्ष थी)। समान तिमाही के लिए दिनांकित प्रतिभूतियों के प्राथमिक निर्गमों की भारित औसत यील्‍ड (डब्‍ल्‍यूएवाई) 6.93 प्रतिशत आंकी गई , जबकि वित्‍त वर्ष 2020 की पहली तिमाही में यह 7.21 प्रतिशत थी। जुलाई-सितम्‍बर 2019 के दौरान केन्‍द्र सरकार ने नकद प्रबंधन बिलों के निर्गम के जरिये 50 , 000 करोड़ रुपये की राशि जुटाई। एमएसएफ सहित तरलता समायोजन सुविधा (एलएएफ) के तहत आरबीआई द्वारा खपाई गई शुद्ध औसत तरलता (लिक्विडिटी) तिमाही के दौरान 1,30,902 करोड़ रुपये दर्ज की गई।


      सरकार की कुल देनदारियां ( ‘ सार्वजनिक खाते ’ के तहत देनदारियां सहित) जून , 2019 के आखिर के 88,18,392 करोड़ रुपये से बढ़कर सितम्‍बर , 2019 के आखिर में 91,01,484 करोड़ रुपये के स्‍तर पर पहुंच गईं। सार्वजनिक ऋण सितम्‍बर , 2019 के आखिर में कुल बकाया देनदारियों का 90.2 प्रतिशत रहा। बकाया दिनांकित प्रतिभूतियों के लगभग 29.1 प्रतिशत की शेष परिपक्‍वता अवधि 5 साल से कम थी। शेयरधारिता पैटर्न से यह पता चलता है कि सितम्‍बर , 2019 के आखिर में इनमें वाणिज्यिक बैंकों की हिस्‍सेदारी 39.7 प्रतिशत और जारी करने वाली कंपनियों की हिस्‍सेदारी 24.9 प्रतिशत थी।


      वित्त वर्ष 2020 की दूसरी तिमाही में सरकारी प्रतिभूतियों या‍नी जी-सेक पर यील्‍ड कम हो गई। प्राथमिक निर्गमों की भारित औसत यील्‍ड वित्त वर्ष 2020 की पहली तिमाही के 7.21 प्रतिशत से घटकर दूसरी तिमाही में 6.93 प्रतिशत के स्‍तर पर आ गई। द्वितीयक बाजार में भी जी - सेक पर यील्‍ड घट गई। 10 वर्षीय बेंचमार्क सरकारी प्रतिभूतियों यानी जी-सेक ( 7.26 प्रतिशत जीएस 2029) पर यील्‍ड 1 जुलाई , 2019 के 6.88 प्रतिशत से घटकर 30 सितम्‍बर , 2019 को 6.70 प्रतिशत के स्‍तर पर आ गई। यील्‍ड में कमी कई घटनाक्रमों के असर को प्रतिबिंबित करती है। वित्त वर्ष 2020 के नियमित बजट में राजकोषीय घाटे के लक्ष्‍य को थोड़ा कम करके जीडीपी (सकल घरेलू उत्‍पाद) के 3.3 प्रतिशत के स्‍तर पर लाना , रिजर्व बैंक द्वारा अगस्‍त में नीतिगत रेपो रेट में 0.35 प्रतिशत की कमी करना , जुलाई एवं सितम्‍बर , 2019 में फेडरल फंड्स रेट की लक्षित रेंज में 0.25-0.25 प्रतिशत की कमी करना , सीपीआई आधारित महंगाई दरों का मामूली रहना , रिजर्व बैंक द्वारा बजटीय अनुमान के मुकाबले अपेक्षाकृत अधिक सरप्‍लस को हस्‍तांतरित करना और बाजार में अधिशेष तरलता (लिक्विडिटी) की स्थिति रहना इन घटनाक्रमों में शामिल हैं। द्वितीयक बाजार में कुल कारोबार में केन्‍द्र सरकार की दिनांकित प्रतिभूतियों की हिस्‍सेदारी पहले की ही तरह उच्‍च स्‍तर पर बनी रही। वित्‍त वर्ष 2020 की दूसरी तिमाही के दौरान मूल्‍य की दृष्टि से कुल कारोबार में इनकी हिस्‍सेदारी 85.0 प्रतिशत आंकी गई।


      ***


      आर.के.मीणा/आरएनएम/एएम/आरआरएस/वीके-4678

    
    
    (Release ID: 1595703) Visitor Counter : 84
    
    
      Read this release in: English