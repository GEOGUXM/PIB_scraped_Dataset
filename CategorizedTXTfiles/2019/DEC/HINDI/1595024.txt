      शिक्षा मंत्रालय

      फिट इंडिया अभियान के तहत ‘फिट इंडिया स्कूल रेटिंग सिस्टम’ का शुभारंभ किया गया
      
      भारत की युवा शक्ति ‘फिट इंडिया अभियान’ में नई जान डालेगीः श्री रमेश पोखरियाल ‘निशंक’
      
      श्री किरेन रिजिजू ने शिक्षा के साथ खेल-कूद को बढ़ावा देने के लिए केन्द्रीय विद्यालयों को बधाई दी

      Posted On: 04 DEC 2019 6:46PM by PIB Delhi

    केन्द्रीय मानव संसाधन विकास मंत्री श्री रमेश पोखरियाल ‘ निशंक ’ और युवा कार्य एवं खेल राज्य मंत्री श्री किरेन रिजिजू ने आज दिल्ली कैंट स्थित केवी नम्बर 1 में नव-निर्मित क्रिकेट स्टेडियम का संयुक्त रूप से उद्घाटन किया। उन्होंने ‘ फिट इंडिया स्कूल रेटिंग सिस्टम ’ का भी शुभारंभ किया। सांसद श्रीमती मीनाक्षी लेखी और अन्य गणमान्य व्यक्ति भी इस अवसर पर उपस्थित थे।


    केन्द्रीय मानव संसाधन विकास मंत्री ने अपने संबोधन में कहा कि ‘नया भारत’ बनाने में स्वस्थ भारत आधारशिला है। उन्होंने कहा कि ‘फिट इंडिया’ कार्यक्रम प्रधानमंत्री श्री नरेन्द्र मोदी द्वारा लॉन्च की गई एक अभिनव पहल है, जिसका उद्देश्य आम जनता के बीच जागरूकता बढ़ाना और लोगों को स्वस्थ जीवनशैली अपनाने के लिए प्रोत्साहित करना है। उन्होंने कहा कि स्वास्थ्य का मतलब केवल शरीर में बीमारी का न होना नहीं है, बल्कि इसका अर्थ यह भी है कि हम कितने प्रसन्न और ऊर्जा से परिपूर्ण हैं। उन्हें यह जानकर अत्यंत प्रसन्नता हुई कि केन्द्रीय विद्यालय संगठन में पहले से ही ‘स्वस्थ बच्चे, स्वस्थ भारत’ के नाम से एक कार्यक्रम जारी है। उन्होंने कहा कि फिट इंडिया कार्यक्रम इसे एक नया आयाम प्रदान करेगा।


    श्री पोखरियाल ने कहा कि केन्‍द्रीय विद्यालय संगठन (केवीएस) और केन्‍द्रीय माध्‍यमिक शिक्षा बोर्ड (सीबीएसई) स्‍कूली शिक्षा से संबंधित प्रत्‍येक क्षेत्र में महत्‍वपूर्ण भूमिका निभा रहे हैं। हमारे पास 33 करोड़ छात्रों को शिक्षा प्रदान करने के लिए 16 लाख से अधिक विद्यालय और 1 हजार से अधिक विश्‍वविद्यालय हैं। उन्‍होंने कहा कि भारत की विशाल युवा शक्ति फिट इंडिया अभियान में जान डालेगी। श्री निशंक ने फिट इंडिया अभियान में केन्‍द्रीय विद्यालय संगंठन के प्रयासों की सराहना की और अभियान के ब्रांड एम्‍बेसडर के तौर पर केन्‍द्रीय विद्यालय के छात्रों की प्रशंसा की।


    इस अवसर पर श्री रिजिजू ने कहा कि खास मानदंडों के अुनसार फिट इंडिया स्‍कूल रेटिंग प्रणाली से विद्यालयों की छवि चमकेगी। उन्‍होंने फिट इंडिया अभियान में सक्रिय भागीदारी के लिए केन्‍द्रीय विद्यालयों की सराहना की। उन्‍होंने कहा कि शिक्षा के साथ-साथ संस्‍कृति और खेल को बढ़ावा देने में केन्‍द्रीय विद्यालय अन्‍य विद्यालयों की तुलना में कहीं आगे है। उन्‍होंने कहा सभी छात्रों से कहा कि स्‍वस्‍थ रहने के लिए वे रोजाना शारीरिक कसरत करें। उन्‍होंने कहा कि केवल स्‍वस्‍थ व्‍यक्ति ही स्‍वस्‍थ राष्‍ट्र का निर्माण कर सकते हैं। उन्‍होंने स्‍कूलों की सक्रिय भागीदारी के जरिए फिट इंडिया अभियान को सफल बनाने में खेल मंत्रालय के साथ हाथ मिलाने के लिए सीबीएसई की भी सराहना की।


    दोनों मंत्रियों ने नवनिर्मित स्‍टेडियम में एक ओवर का सांकेतिक मैच भी खेला और तीरंदाजी, जूडो तथा ताएक्‍वांडो के लिए छात्रों को प्रेरित किया।


    नवनिर्मित स्‍टेडियम को 294.41 लाख रूपये की अनुमानित लागत से तैयार किया गया है, जिसमें तीन पिचों, स्‍वचालित स्प्रिं‍कलर प्रणाली, ग्राउंड ड्रेनेज, दर्शक दीर्घा तथा भूमिगत जलाशय की सुविधा मौजूद है।


    कार्यक्रम के दौरान, दिल्‍ली के तीन केन्‍द्रीय विद्यालयों – केन्‍द्रीय विद्यालय सेक्‍टर 8 आरके पुरम, केन्‍द्रीय विद्यालय एंड्रियूजगंज और केन्‍द्रीय विद्यालय संख्‍या 1 दिल्‍ली कैंट को फिट इं‍डिया फ्लैग से पुरस्‍कृत किया गया।


    ****


    आरकेमीणा / आरएनएम / एएम / आरआरएस/एसकेएस/एमएस/एनएम - 4589

    
    
    (Release ID: 1595024) Visitor Counter : 267
    
    
      Read this release in: English