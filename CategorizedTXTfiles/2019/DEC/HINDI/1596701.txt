      रक्षा मंत्रालय

      बीईएल और एचएएल ने रक्षा प्रदर्शनी 2020 में सक्रिय भागीदारी का आग्रह करते हुए रोड शो का आयोजन किया
      Posted On: 16 DEC 2019 7:45PM by PIB Delhi


    रक्षा सार्वजनिक इकाइयों भारत इलेक्ट्रॉनिक्स लिमिटेड (बीईएल ) और हिंदुस्तान एयरोनॉटिकल लिमिटेड (एचएएल ) ने लखनऊ , उत्तर प्रदेश में 5-8 फरवरी , 2020 को आयोजित होने वाले रक्षा प्रदर्शनी के 11वें संस्करण के लिए एक रोड शो का आयोजन किया। रोड शो का आयोजन निजी क्षेत्र , एमएसएमई और दिल्ली-एनसीआर में स्थित स्टार्टअप्स के व्‍यापारियों को आगामी रक्षा प्रदर्शनी में सक्रिय रूप से भाग लेने और संभावित व्यापारिक अवसरों का लाभ उठाने के आग्रह के साथ किया गया था।


    रक्षा प्रदर्शनी 2020 का विषय ‘ रक्षा का डिजीटल रूपांतरण ’ है। यह प्रदर्शनी सार्वजनिक और निजी क्षेत्रों के रक्षा उद्योगों , एमएसएमई और स्टार्टअप्स कंपनियों को अपनी क्षमता दिखाने और भारत एवं विदेश के संभावित ग्राहकों को अपनी अनुसंधान एवं विकास क्षमता को प्रदर्शित करने के लिए एक साझा मंच प्रदान करेगा।


    रक्षा मंत्रालय में रक्षा उत्पादन विभाग के संयुक्त सचिव (कार्मिक और समन्वय) डॉ अमित सहाय ने प्रतिभागियों को रक्षा प्रदर्शनी में भाग लेने और खुद को प्रकट करने एवं ग्राहक आधार को व्यापक बनाने का आह्वान किया। उन्होंने जोर देते हुए कहा कि यह एक अंतरराष्ट्रीय मंच है जिसमें कई विदेशी कंपनियां भाग लेती हैं। उन्होंने उद्योगों को बढ़ावा देने के लिए सरकार की नीतियों के बारे में विक्रेताओं को जानकारी दी और जोर देते हुए कहा कि एमएसएमई इस अद्वितीय अवसर का पूरा लाभ उठाए।


    संयुक्त सचिव एसएमई श्रीमती अलका अरोड़ा ने कहा कि सरकार एमएसएमई विक्रेताओं को बढ़ावा दे रही है और रक्षा संगठनों के साथ नवीन विचारों को साझा करने के लिए एमएसएमई को प्रोत्साहित भी कर रही है। इसके लिए रक्षा प्रदर्शनी एक आदर्श मंच है।


    निदेशक (विपणन) , बीईएल श्रीमती आनंदी रामलिंगम ने कहा कि अधिक से अधिक एमएसएमई भागीदारों को इस अवसर का इस्‍तेमाल करना चाहिए और अपने उत्पादों और क्षमताओं का प्रदर्शन करना चाहिए।


    महाप्रबंधक (नेटवर्क केंद्रित प्रणाली एवं इकाई प्रमुख) बीईएल , गाजियाबाद , श्री जॉयदीप मजूमदार ने रक्षा प्रदर्शनी पर एक विस्तृत प्रस्तुति दी और व्यापार उद्यमों को शो में भाग लेने के फायदों के बारे में बताया।


    यह रोड शो एक संवादात्मक सत्र के साथ समाप्त हुआ जो दिल्ली-एनसीआर के 170 से अधिक विक्रेताओं की भागीदारी के साथ सफल रहा।


    आरकेमीणा / आरएनएम / एएम / एके / एसके - 4799

    
    
    (Release ID: 1596701) Visitor Counter : 58
    
    
      Read this release in: English , Urdu