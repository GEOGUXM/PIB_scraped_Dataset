      वित्‍त मंत्रालय

      ‘राष्ट्रव्यापी जीएसटी हितधारक फीडबैक दिवस’ पर व्यापक सहभागिता
      Posted On: 07 DEC 2019 7:48PM by PIB Delhi


    केन्द्रीय जीएसटी और राज्य जीएसटी से जुड़े प्राधिकरणों ने आज देश भर में 125 शहरों में नए जीएसटी रिटर्नों पर ‘ राष्ट्रव्यापी जीएसटी हितधारक फीडबैक दिवस ’ आयोजित किया, ताकि नए जीएसटी रिटर्नों से संबंधित सवालों के जवाब मौके पर ही मिल सकें। इस दौरान 7500 से भी अधिक व्यापार संगठनों / हितधारकों ने इस कार्यक्रम में शिरकत की। नए रिटर्न फॉर्म को 1 अप्रैल, 2020 से अनिवार्य कर दिया जाएगा।


    केन्द्रीय अप्रत्यक्ष कर और सीमा शुल्क बोर्ड (सीबीआईसी) ने कहा कि फीडबैक दिवस से संबंधित कार्यक्रम अब भी विभिन्न स्थानों पर जारी हैं। जीएसटी प्राधिकरणों को प्राप्त आरंभिक रिपोर्ट अत्यंत उत्साहवर्धक हैं। बड़ी संख्या में जीएसटी हितधारकों ने काफी उत्साह के साथ इसमें भाग लिया और कई उपयोगी सुझाव प्राप्त हुए हैं। जीएसटी हितधारकों और टैक्स प्रोफेशनलों / बिरादरी ने इस कार्यक्रम का काफी स्वागत किया। उल्लेखनीय है कि बड़ी संख्या में करदाताओं के अलावा वाणिज्य एवं उद्योग से जुड़े सभी प्रमुख मंडलों (चैम्बर), टैक्स प्रैक्टिशनरों और अनुपालन प्रबंधकों ने भी इस कार्यक्रम में भाग लिया।


    सीबीआईसी ने बताया कि सीजीएसटी से जुड़े अधिकारियों ने नए जीएसटी रिटर्नों के बारे में विस्तार से बताया और प्रतिभागियों को स्वयं ही इन रिटर्नों (एएनएक्स-1 एवं एएनएक्स-2) को अपलोड करने के साथ-साथ अनुपालन में आसानी, अपलोडिंग, खामियों एवं सुधार, यदि कोई हो, के बारे में बहुमूल्य फीडबैक देने के लिए प्रोत्साहित किया। इस दौरान अनुपालन और इन नए रिटर्नों को अपलोड करने में आसानी के आकलन पर फोकस किया गया, ताकि इन रिटर्नों के अनिवार्य हो जाने पर करदाताओं एवं व्यापारियों को किसी भी तरह की कठिनाई का सामना न करना पड़े।


    सीबीआईसी ने यह भी बताया कि विस्तृत फीडबैक को सोमवार यानी 9 दिसम्बर तक उपलब्ध करा दिया जाएगा। सीबीआईसी का कहना है कि इस दिशा में हमारे प्रयास आगे भी जारी रहेंगे, ताकि अनुपालन में आसानी हो और करदाताओं को सहूलियत हो सके। सीबीआईसी का कहना है कि कर प्रशासन में और अधिक पारदर्शिता सुनिश्चित करने की दिशा में एक अहम कदम के रूप में इस कार्यक्रम की सराहना की गई है।


    उल्लेखनीय है कि वित्त मंत्री श्रीमती निर्मला सीतारमण ने सीजीएसटी और एसजीएसटी से जुड़े प्राधिकरणों को 7 दिसम्बर, 2019 को हितधारकों के साथ एक राष्ट्रव्यापी संवाद आयोजित करने का निर्देश दिया था, ताकि उन नए जीएसटी रिटर्नों के बारे में आरंभिक जानकारियां प्राप्त हो सकें जिन्हें 1 अप्रैल, 2020 से अमल में लाने का प्रस्ताव है। वित्त मंत्री ने इसी विषय पर चुनिंदा करदाताओं, चार्टर्ड एकाउंटेंटों और टैक्स प्रैक्टिशनरों के साथ 16 नवंबर, 2019 को एक बैठक की थी, जिसके बाद यह संवाद आयोजित किया गया।


    गत 25 नवंबर, 2019 को जीएसटी (वस्तु एवं सेवा कर) पर आयोजित प्रथम राष्ट्रीय सम्मेलन के दौरान राजस्व सचिव ने भी राज्य जीएसटी से जुड़े प्राधिकरणों से अपने-अपने क्षेत्रों में इसी तरह की हितधारक परामर्श बैठकें आयोजित करने का अनुरोध किया था।


    ****


    आर.के.मीणा/आरएनएम/एएम/आरआरएस/ डीएस -4669


    

    
    (Release ID: 1595627) Visitor Counter : 24
    
    
      Read this release in: English