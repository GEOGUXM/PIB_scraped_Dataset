      श्रम और रोजगार मंत्रालय

      ईएसआईसी की 179वीं बैठक आयोजित
      
      ईएसआईसी मेडिकल कॉलेज एवं अस्पताल, सनतनगर (तेलंगाना), के.के. नगर (चेन्नई) और फरीदाबाद (हरियाणा) में अतिरिक्त नए सुपर-स्पेशियलिटी पदों का सृजन
      
      पश्चिम बंगाल के दुर्गापुर स्थित ईएसआई अस्पताल में बिस्तरों की संख्या 150 से बढ़ाकर 250 करने को मंजूरी
      Posted On: 05 DEC 2019 5:50PM by PIB Delhi


      कर्मचारी राज्य बीमा निगम (ईएसआईसी) ने आज श्रम एवं रोजगार राज्य मंत्री (स्वतंत्र प्रभार) श्री संतोष कुमार गंगवार की अध्यक्षता में अपनी 179वीं बैठक में सेवाएं मुहैया कराने की अपनी व्यवस्था को बेहतर करने के लिए कुछ अत्यंत महत्वपूर्ण निर्णय लिए।


      · इस बैठक में वित्त वर्ष 2018-19 के लिए ईएसआईसी के अंकेक्षित वार्षिक खातों के साथ-साथ भारत के नियंत्रक एवं महालेखा परीक्षक की रिपोर्ट और वर्ष 2018-19 की वार्षिक रिपोर्ट के मसौदे का अनुमोदन किया गया, ताकि इन्हें केन्द्र सरकार को अग्रेषित किया जा सके। वार्षिक रिपोर्ट के अनुसार वर्ष 2018-19 के दौरान 1,77,444 अतिरिक्त कारखानों / प्रतिष्ठानों को ईएसआई योजना के दायरे में लाया गया। इसके साथ ही इनकी संख्या बढ़कर 12,11,174 के स्तर पर पहुंच गई है। बीमित व्यक्तियों / पारिवारिक इकाइयों की संख्या पिछले वर्ष के 3.43 करोड़ से बढ़कर 3.49 करोड़ के उच्च स्तर पर पहुंच गई है। चिकित्सा लाभ पर व्यय पिछले वर्ष के 6867 करोड़ रुपये से बढ़कर वर्ष 2018-19 में 8721 करोड़ रुपये के स्तर पर जा पहुंची है।


      · ईएसआईसी मेडिकल कॉलेज एवं अस्पताल, सनतनगर (तेलंगाना), के.के. नगर (चेन्नई) और फरीदाबाद (हुरियाणा) में कुछ सुपर-स्पेशियलिटी विभागों / डॉक्टरों का प्रावधान न होने / अनुपलब्धता तथा इलाज में देरी के कारण ईएसआई लाभार्थियों के तनाव को कम करने के लिए निगम ने अपनी बैठक में ऑन्कोलॉजी , न्यूरोलॉजी , नेफ्रोलॉजी और गैस्ट्रोएंटरोलॉजी जैसे अतिरिक्त नए सुपर-स्पेशियलिटी पदों के सृजन के प्रस्ताव को मंजूरी दे दी। इससे मेडिकल कॉलेजों / अस्पतालों में इन सुपर-स्पेशियलिटी चिकित्सा सेवाओं को मुहैया कराने के साथ-साथ सुपर-स्पेशियलिटी उपचार (एसएसटी) संबंधी व्यय को भी कम करने में मदद मिलेगी।


      · दुर्गापुर स्थित ईएसआई अस्पताल में ज्यादा बिस्तरों (बेड) की आवश्यकता को ध्यान में रखते हुए वहां बिस्तरों की संख्या को मौजूदा 150 से बढ़ाकर 250 बिस्तर करने को भी मंजूरी इस बैठक में दी गई।


      · ईएसआईसी सुपर-स्पेशियलिटी अस्पताल, सनतनगर में सुपर-स्पेशियलिटी से जुड़े तीन वर्षीय डीएनबी (एमडी / एमएस / डीएनबी के उपरांत) पाठ्यक्रमों को शुरू करने के प्रस्ताव को भी मंजूरी दे दी गई है।


      श्री गंगवार ने इस अवसर पर ईएसआईसी डायरी 2020, ईएसआईसी कैलेंडर 2020 और ईएसआई समाचार का भी विमोचन किया। कैलेंडर 2020 और डायरी 2020 की थीम ईएसआईसी विजन 2022 है, जिसमें ईएसआई योजना की पहुंच बढ़ाने और सेवाएं मुहैया कराने की व्यवस्था को बेहतर करने के लिए की गई नवीनतम पहलों के बारे में विस्तार से बताया गया है।


      श्रम एवं रोजगार मंत्रालय में सचिव श्री हीरा लाल समारिया, ईएसआईसी के महानिदेशक श्री राज कुमार, श्रम एवं रोजगार मंत्रालय में अपर सचिव श्रीमती अनुराधा प्रसाद, कर्मचारियों एवं नियोक्ताओं के प्रतिनिधिगण, ईएसआईसी के सदस्य, सांसद और राज्य सरकारों के प्रतिनिधिगण भी इस अवसर पर उपस्थित थे।


      ****


      आर.के.मीणा/आरएनएम/एएम/आरआरएस/ डीएस -4657


    

    
    (Release ID: 1595546) Visitor Counter : 28
    
    
      Read this release in: English