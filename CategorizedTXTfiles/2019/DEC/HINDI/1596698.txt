      रक्षा मंत्रालय

      भारत-रूस की तीनों सेनाओं के संयुक्‍त अभ्‍यास इंद्र 2019 के वायुसेना चरण का पुणे, ग्वालियर, बबीना और गोवा में आयोजन
      Posted On: 16 DEC 2019 8:36PM by PIB Delhi


    अभ्‍यास इंद्र – 2019 भारतीय और रूसी सशस्त्र बलों के बीच तीनों सेनाओं के संयुक्त अभ्यास का दूसरा संस्करण है जिसके वायुसेना चरण का आयोजन 10-20 दिसंबर , 2019 से एक साथ पुणे और ग्वालियर में किया जा रहा है।


    भारतीय वायुसेना अभ्यास के दौरान सेवा विशिष्ट और संयुक्त मिशन चला रही है। रूसी वायुसेना (आरएफएएफ) के जवान भारतीय समकक्षों के साथ अभ्यास में भाग ले रहे हैं।


    इस अभ्यास का व्यापक विषय संयुक्त राष्ट्र के आदेश के तहत तीसरे देश के अनुरोध पर आतंकवादियों को समाप्त करने के लिए हवाई संचालन की योजना बनाने और उसके निष्पादन के लिए एक संयुक्त कार्यबल का आयोजन करना है। भारतीय वायुसेना और रूस की वायुसेना के संयुक्‍त मिशन से दोनों देशों की सेनाओं के अनुभव समृद्ध होंगे और पारस्‍परिकता के संदर्भ में उनके प्रशिक्षण की गुणवत्‍ता बढ़ जाएगी।


    भारत और रूस के बीच इंद्र अभ्यास 2003 से नियमित रूप से आयोजित किया जा रहा है , पहले इसकी शुरूआत द्विपक्षीय एकल अभ्यास के रूप में की गई थी। पहली बार तीनों सेनाओं का संयुक्त अभ्‍यास रूस के पूर्वी सैन्य जिले में अक्टूबर 2017 में हुआ था। इस साल अभ्‍यास में भारतीय वायुसेना ने सू - 30एमकेआई , जगुआर , एमआई - 17 हेलीकॉप्टरों , वायु चेतावनी एवं नियंत्रण प्रणाली विमान और गरुड़ को उतारा है।


    संयुक्त अभ्यास इंद्र 2019 से दोनों देशों के सशस्त्र बलों का आपसी विश्वास , पारस्परिकता और उत्कृष्ट अभ्यासों को साझा करने की उनकी क्षमता बढेगी। यह अभ्‍यास भारत और रूस की पुरानी दोस्‍ती को भी दर्शाता है।


    आरकेमीणा / आरएनएम / एएम / एके / एसके - 4798

    
    
    (Release ID: 1596698) Visitor Counter : 100
    
    
      Read this release in: English , Urdu