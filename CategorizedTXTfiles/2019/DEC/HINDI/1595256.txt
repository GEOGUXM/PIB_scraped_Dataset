      वित्‍त मंत्रालय

      सीबीडीटी ने आयकर अधिनियम, 1961 की धारा 9ए के तहत कोष प्रबंधक व्‍यवस्‍था के संबंध में नियम बनाने हेतु सुझाव प्राप्‍त करने के लिए मसौदा अधिसूचना जारी की
      Posted On: 05 DEC 2019 7:42PM by PIB Delhi


      आयकर अधिनियम , 1961 की धारा 9ए में उन विशेष ऑफशोर फंड ( अंतर्राष्‍ट्रीय फंड) के संबंध में विशेष कराधान व्‍यवस्‍था का प्रावधान है , जिनके कोष प्रबंधक ( फंड मैनेजर) भारत में अवस्थित हैं। इसमें यह प्रावधान है कि किसी पात्र निवेश फंड के मामले में यदि इस तरह के फंड की ओर से किसी पात्र कोष प्रबंधक के जरिये कोष प्रबंधन संबंधी कार्यकलाप सम्‍पन्‍न किये जाते हैं तो उसे भारत में संबंधित फंड का कारोबारी सम्‍पर्क या कार्यकलाप नहीं माना जाएगा। इसके अलावा , इसमें यह भी प्रावधान है कि यदि किसी पात्र निवेश फंड की ओर से कोष प्रबंधन संबंधी कार्यकलाप करने वाला पात्र कोष प्रबंधक भारत में अवस्थित है , तो केवल उसी आधार पर उस फंड को भारत में स्‍थानिक (रेजिडेंट) नहीं माना जाएगा। इसके तहत धारा 9ए में उल्लिखित उप-धारा (3) में शामिल शर्तों का पालन करना होगा। इनमें से एक { इस उप - धारा का अनुच्‍छेद (एम) } में यह प्रावधान है कि किसी पात्र कोष प्रबंधक को संबंधित फंड द्वारा अपनी ओर से किये जाने वाले उसके कोष प्रबंधन संबंधी कार्यकलाप के लिए दिये जाने वाला पारिश्रमिक संबंधित कार्यकलाप के बाजार मूल्‍य से कम नहीं होगा।


      तदनुसार , नियम 10V से लेकर 10VB तक और फॉर्म 3CEJ और 3CEK को शामिल कर आयकर नियम, 1962 में संशोधन किये गये। इसके लिए अधिसूचना संख्‍या 14/2016 को एसओ 1101(ई)(दिनांक 15.03.2016) के साथ देखें। इसके अलावा नियम 10V को भी संशोधित किया गया। इसके लिए अधिसूचना संख्‍या 106/2016 को एसओ 3498(ई)(दिनांक 21.11.2016) के साथ देखें।


      नियम 10 V के उप-नियम(5) में पात्र निवेश फंड द्वारा किसी पात्र कोष प्रबंधक को दिये गये पारिश्रमिक के संबंध में बाजार मूल्‍य के निर्धारण से संबंधित प्रावधान हैं, जैसा कि धारा 9ए की उप-धारा(5) के अनुच्‍छेद (एम) में उल्‍लेख किया गया है।


      वित्‍त (संख्‍या 2) अधिनियम , 2019 के तहत अन्‍य बातों के अलावा धारा 9ए की उप-धारा(5) के अनुच्‍छेद (एम) में संशोधन को 01 अप्रैल, 2019 से प्रभावी किया गया, ताकि यह प्रावधान किया जा सके कि किसी पात्र निवेश फंड की ओर से किसी पात्र कोष प्रबंधक द्वारा किये गये उसके कोष प्रबंधक कार्यकलाप के लिए संबंधित फंड द्वारा उसे दिया गया पारिश्रमिक इस तरह से गणना की गई राशि से कम नहीं होगा, जैसा कि निर्दिष्‍ट किया जा सकता है।


      तदनुसार , संबंधित राशि की गणना के लिए अपनाये गये तरीके को निर्दिष्‍ट करना आवश्‍यक है।


      उपर्युक्‍त संशोधनों को प्रस्‍तावित करने वाली मसौदा अधिसूचना को www.incometaxindia.gov.in पर अपलोड कर दिया गया है, ताकि हितधारकों और आम जनता से इस बारे में सुझाव प्राप्‍त किये जा सकें। मसौदा नियमों पर सुझावों को इलेक्‍ट्रॉनिक ढंग से इस ईमेल ustpl 1 @nic.in पर 19 दिसम्‍बर , 2019 तक भेजा जा सकता है।


      ****


      आरकेमीणा/आरएनएम/आरआरएस/जीआरएस – 4615


    

    
    (Release ID: 1595256) Visitor Counter : 57
    
    
      Read this release in: English