      ઉપરાષ્ટ્રપતિ સચિવાલય

      ઉપ-રાષ્ટ્રપતિએ વિદ્યાર્થીઓને ઊંચા આદર્શો રાખવા, મોટા સ્વપ્નો જોવા અને દેશને મહાન બનાવવા માટે મહેનત કરવા જણાવ્યું
      
      રાજકીય ઉદ્દેશ માટે યુનિવર્સિટીનો ઉપયોગ ન થવો જોઈએ : ઉપ-રાષ્ટ્રપતિ
      
      આપણી તમામ વિકાસલક્ષી યોજનાઓનો પાયો સમાવેશકતા હોવો જોઈએ : ઉપ-રાષ્ટ્રપતિ
      
      ઉપ-રાષ્ટ્રપતિએ ભારપૂર્વક જણાવ્યું કે, વિકાસની પ્રક્રિયામાં પર્યાવરણને નુકસાન ન થવું જોઈએ
      
      સરદાર પટેલ યુનિવર્સિટીના 62માં પદવીદાન સમારંભને સંબોધન કર્યું
      
      જે સરદાર પટેલનાં આદર્શો અને દૂરંદેશીતાને અનુસરે છે એ જ એમના સાચા વારસદારો છે : ઉપ-રાષ્ટ્રપતિ

      Posted On: 15 DEC 2019 6:34PM by PIB Ahmedabad

    ભારતનાં ઉપ-રાષ્ટ્રપતિ શ્રી એમ વેંકૈયા નાયડુએ દેશની યુવા પેઢીને સરદાર વલ્લભભાઈ પટેલનાં અસાધારણ જીવન , કાર્ય અને સિદ્ધાંતોમાંથી પ્રેરણા લેવાની સલાહ આપી હતી તેમજ તેમને સરદાર જેવા જ સમર્પણ અને નિઃસ્વાર્થ ભાવ સાથે દેશની સેવા કરવા અપીલ કરી હતી.


    તેમણે સરદાર પટેલ યુનિવર્સિટી , વલ્લભ વિદ્યાનગરના 62 માં પદવીદાન સમારંભને સંબોધન કર્યું હતું. યુનિવર્સિટીમાં વર્ષોથી 15 ડિસેમ્બરનાં રોજ (સરદાર પટેલની પુણ્યતિથિ) દેશના મહાન નેતા સરદારને સન્માન આપવા સ્વરૂપે પદવીદાન સમારંભ યોજવાની પરંપરા છે. ઉપ-રાષ્ટ્રપતિએ કહ્યું હતું કે , સરદાર પટેલ આજે પણ દેશનાં લાખો લોકો માટે પ્રેરણાનું સતત વહેતું ઝરણું છે, દેશ તેમની દૂરંદેશી , મક્કમ નિર્ધાર તથા ભારતની એકતા અને અખંડિતતા પ્રત્યે કટિબદ્ધતા માટે હંમેશા ઋણી રહેશે.


    યુવાનોને નવી ઊર્જા સાથે પુનઃચેતનવંતા થયેલા ભારતનાં લીડર ગણાવતાં ઉપ-રાષ્ટ્રપતિએ તેમને જ્ઞાતિ અને જાતિ આધારિત ભેદભાવ , સંપ્રદાયવાદ અને ભ્રષ્ટાચાર જેવા સામાજિક દૂષણોને નાબૂદ કરવા માટે આગળ આવવાની અપીલ કરી હતી , જેનાથી દેશની સર્વાંગીણ પ્રગતિ અટકી ગઈ હતી. તેમણે યુવાનોને ભારતનાં ઇનોવેશન તથા વાજબી , વ્યવહારિક અને વ્યાપક સમાધાનો શોધવાની મહાન પરંપરાને આગળ વધારવા પણ જણાવ્યું હતું.


    તેમણે કહ્યું હતું કે , “ તમારી કામગીરી ‘ નવા ભારત ’ નું નિર્માણ કરી રહી છે. એક એવા ભારતનું નિર્માણ થઈ રહ્યું છે , જેમાં શાંતિ અને સ્થિરતા , ઇનોવેશન અને ઉત્કૃષ્ટતા પર પ્રગતિ થઈ રહી છે. નવું ભારત લોકોને વિભાજીત કરવા ઇચ્છતી સંકુચિત માનસિકતાથી મુક્ત હોવું જોઈએ. તેમણે દરેક નાગરિકોએ દેશની એકતા , અખંડિતતા અને પ્રગતિ પ્રત્યે પ્રતિબદ્ધ થવાની જરૂરિયાત પર ભાર મૂક્યો હતો. ”


    ભારતને સંસ્કૃતિનું પારણું ગણાવતાં ઉપ-રાષ્ટ્રપતિએ જણાવ્યું હતું કે , તમને ભારતમાં સંસ્કૃતિ , ભાષા અને ધર્મની જે વિવિધતા જોવા મળે છે એ દુનિયાનાં કોઈ ખૂણામાં જોવા નહીં મળે. તેમણે વધુમાં ઉમેર્યું હતું કે , ભારતની સમૃદ્ધ સંસ્કૃતિ , વિવિધતા અને એની પ્રાચીન સભ્યતાના મુખ્ય મૂલ્યોનું રક્ષણ કરવા તમામ નાગરિકોએ સહિયારો પ્રયાસ કરવો જોઈએ.


    ઉપ-રાષ્ટ્રપતિએ વિદ્યાર્થીઓ વચ્ચે રાષ્ટ્રવાદની ભાવના વિકસાવવા માટે પણ અપીલ કરી હતી , જેથી તેઓ દેશની એકતા અને અખંડિતતા પર પ્રતિબદ્ધ થાય. યુવા પેઢી વચ્ચે શિસ્તની ભાવના ખીલવવા અને ફરજની ભાવના જગાવવાનાં મહત્વ પર ભાર મૂકીને તેમણે જણાવ્યું હતું કે , કોઈ પણ વ્યક્તિએ યુનિવર્સિટીનો ઉપયોગ રાજકીય ઉદ્દેશો માટે ન કરવો જોઈએ.


    સરદાર પટેલના વારસા પર અધિકારનાં પ્રશ્ન પર શ્રી નાયડુએ કહ્યું હતું કે , સરદાર પટેલ આખા દેશ માટે મહાન અને આદરણીય નેતા છે તથા જે લોકો એમનાં જીવન અને કવનને અનુસરે છે તથા એમનાં વારસાને જીવંત રાખે છે તેઓ સરદારનાં સાચા વારસદારો છે.


    આપણી વિકાસ યોજનાઓનાં પાયામાં સર્વસમાવેશકતા રહેલી છે એવો અભિપ્રાય વ્યક્ત કરતાં શ્રી નાયડુએ કહ્યું હતું કે , જો વિકાસનાં મીઠા ફળ સમાજનાં વંચિત સમુદાય , શોષિત સમુદાય અને સીમાંત વર્ગો સુધી પહોંચે , તો જ સમૃદ્ધિ અર્થસભર બનશે.


    કોઈ પણ સૂચિત વિકાસલક્ષી એજન્ડાને ટકાઉપણાની કસોટીમાંથી હંમેશા પસાર થવું પડે છે એમ જણાવતા શ્રી નાયડુએ કહ્યું હતું કે , વિકાસની પ્રક્રિયામાં પર્યાવરણને નુકસાન ન થવું જોઈએ.


    હાલ પર્યાવરણની સ્થિતિની ગંભીરતા વ્યક્ત કરતા શ્રી નાયડુએ કહ્યું હતું કે , વ્યક્તિએ આપણી વિકાસ યોજનાઓની સાથે પર્યાવરણ પર થતી તેની અસરોને પણ ધ્યાનમાં લેવાનું શીખવું જોઈએ અથવા પર્યાવરણની નુકસાનકારક અસરો અને કુદરતનાં પ્રકોપનો સામનો કરવો જોઈએ.


    આ પ્રસંગે ગુજરાતનાં શિક્ષણમંત્રી શ્રી ભૂપેન્દ્રસિંહ ચુડાસમા , ગુજરાત સરકારનાં રાજ્ય કક્ષાનાં શિક્ષણમંત્રી શ્રીમતી વિભાવરી બેન , સરદાર પટેલ યુનિવર્સિટીનાં વાઇસ ચાન્સેલર પ્રૉ. સતિશ કુલકર્ણી સહિતના મહાનુભાવો ઉપસ્થિત રહ્યાં હતા.


    NP/RP


    *****

    
    
    (Release ID: 1596579) Visitor Counter : 85
    
    
      Read this release in: English , Urdu , Hindi , Marathi