      ઉપરાષ્ટ્રપતિ સચિવાલય

      ગ્રામીણ ઉદ્યોગોને યુવાનો માટે કારકિર્દીનાં આકર્ષક કેન્દ્રો બનાવવાની જરૂર: ઉપ-રાષ્ટ્રપતિ
      
      અમૂલની સફળતાની ગાથાનું અન્ય ક્ષેત્રોમાં પણ પુનરાવર્તન કરવાની જરૂર
      
      ખેડૂતોને સફળ ઉદ્યોગસાહસિક બનાવવા યોગ્ય તાલિમ જરૂરી
      
      ગામડાના ડેરી અર્થતંત્રમાં મહિલાઓના 90 ટકા પ્રદાનની પ્રશંસા કરી
      
      જળ સંચયને લોક ચળવળ બનાવવી જોઈએ
      
      ઈરમાના 40માં સ્થાપના દિનની ઉજવણીપ્રસંગે ઉપરાષ્ટ્રપતિનું સંબોધન
      
      આવતા બે વર્ષોમાં ઈરમાએ ગ્રામીણ વિસ્તારોમાં 1000 જેટલા સ્ટાર્ટ અપ્સ શરૂ કરાવવા જોઈએ
      Posted On: 14 DEC 2019 5:08PM by PIB Ahmedabad


    ઉપ-રાષ્ટ્રપતિ શ્રી વેંકૈયા નાયડુએ આજે ગ્રામ્ય ઉદ્યોગોને ભારતના ગામડા તેમજ શહેરોના યુવાનો માટે કારકિર્દીની આકર્ષક અને પસંદગીના કારકિર્દીના ક્ષેત્રો બનાવવા અનુરોધ કર્યો છે. તેમણે ગ્રામીણ ભારતમાં ઉપલબ્ધ તકો અંગે યુવાનોને જાણકાર બનાવવા માટેના કાર્યક્રમોનું આયોજન કરવા માટે પણ અનુરોધ કર્યો હતો. ઈન્સ્ટિટ્યુટ ઓફ રૂરલ મેનેજમેન્ટ, આણંદ (ઈરમા) ખાતે આજે 40માં સ્થાપના દિન પ્રસંગે યોજાયેલા સમારંભને સંબોધન કરતાં તેમણે ઈન્સ્ટિટ્યુટના વિદ્યાર્થીઓ અને શિક્ષકોને ઓછામાં ઓછા શાળા /કોલેજોના યુવાનોને તેમના નેટવર્ક અંગે જાણકાર બનાવીને ગ્રામીણ વિસ્તારોમાં પડેલી તકોને શોધવા માટે પ્રોત્સાહિત કરવા અનુરોધ કર્યો હતો. આ કામગીરીને તેમણે પીએસઆર (પર્સન સોશ્યલ રિસ્પોન્સીબિલીટી)ની કામગીરી તરીકે ઓળખાવી હતી.


    ગુજરાતને સરદાર પટેલ અને મહાત્મા ગાંધી જેવા મહાન નેતાઓની 'જન્મભૂમિ' અને 'કર્મભૂમિ' ગણાવીને ઉપ-રાષ્ટ્રપતિએ ગ્રામ સ્વરાજના વિઝનનું વાસ્તવિકતામાં રૂપાંતર કરવા અનુરોધ કર્યો હતો. તેમણે કહ્યું કે ઈરમા જેવી સંસ્થાઓ આ કામગીરીમાં અનોખી ભૂમિકા ભજવી શકે તેમ છે.


    ભારત પાંચ ટ્રિલિયન ડોલરનું અર્થતંત્ર બનવાના પંથે હોવાનો ઉલ્લેખ કરતાં શ્રી નાયડુએ એવો અભિપ્રાય વ્યક્ત કર્યો હતો કે ભારતના ગામડાઓનું અર્થતંત્ર તેમાં મહત્વની ભૂમિકા બજાવશે.


    આ હેતુથી ગ્રામીણ ઉદ્યોગસાહસિકતા, ફાર્મર પ્રોડ્યુસર કંપનીઓ (એફપીસી) અને સપ્લાય ચેઈનમાં કાર્યક્ષમતા દ્વારા ગ્રામીણ અર્થતંત્રમાં વ્યાપક પરિવર્તન લાવવા માટેની જરૂરિયાત તેમણે દર્શાવી હતી.


    આ કામગીરીને શક્ય બનાવવા માટે તેમણે ગામડાઓ અને ખેડૂતોને સફળ ઉદ્યોગસાહસિક અને ઈનોવેટર્સમાં રૂપાંતર કરવા યોગ્ય તાલિમ અને મેન્ટરીંગ માટે અનુરોધ કર્યો હતો.


    ગ્રામીણ સ્તરના ઉદ્યોગોના વિકેન્દ્રીકરણના ગાંધીજીના વિઝનનો પુનરોચ્ચાર કરીને તેમણે ખેતી અને ખેત ઉત્પાદનોમાં મૂલ્ય વૃદ્ધિ પર નવેસરથી ધ્યાન કેન્દ્રિત કરવા અનુરોધ કર્યો હતો.


    ટમેટાનો સોસ અને બટાકાની વેફરનું વેચાણ કરતી વિદેશી બ્રાન્ડઝનું ઉદાહરણ આપતા ઉપ-રાષ્ટ્રપતિએ ગામડાનાં સ્તરે કૃષિ પ્રસંસ્કરણ ઉદ્યોગો સ્થાપવા અનુરોધ કર્યો હતો, કે જેથી ખેડૂતો તેમની ઉપજનું યોગ્ય મૂલ્ય મેળવી શકે.


    એક મહાન સંસ્થાનું નિર્માણ કરનાર વ્યક્તિ તરીકે ડૉ. વર્ગીસ કુરિયનને યાદ કરતાં શ્રી નાયડુએ અન્ય ક્ષેત્રોમાં પણ અમૂલની સફળતાની ગાથાનું પુનરાવર્તન કરવા અનુરોધ કર્યો હતો કે જેથી નાના અને સિમાંત ખેડૂતો માર્કેટીંગના કદનો વ્યાપ વધારવાના અર્થતંત્રનો લાભ મેળવી શકે.


    તેમણે કહ્યું હતું કે 'શ્વેત ક્રાંતિ' જંગી ઉત્પાદનને કારણે નહીં, પણ 'વ્યાપક જન સમુદાય' મારફતે ઉત્પાદનને કારણે હાંસલ થઈ હતી.


    શ્રી નાયડુએ ભારપૂર્વક જણાવ્યું હતું કે ડિજિટલ ઇન્ડિયા જેવા કાર્યક્રમો અને નવી ટેકનોલોજીએ ડિજિટલ પેમેન્ટસ, ઈ-કોમર્સ વગેરે મારફતે ગ્રામીણ ભારત માટે નવા બિઝનેસના દ્વાર ખોલી દીધા છે અને ગ્રામીણ ડિજિટલ પરિવર્તન માટે સાનુકૂળ વ્યવસ્થા ઉભી કરી છે.


    આ સંદર્ભમાં તેમણે ઈરમાને ગ્રામીણ વિસ્તારોમાં આગામી બે વર્ષમાં ઓછામાં ઓછા 1000 સ્ટાર્ટ-અપ્સ ઉભા કરવા માટે અનુરોધ કર્યો હતો. તેમણે કહ્યું કે ''ઈરમાના પ્રોફેશનલ્સ ગ્રામીણ ભારતની વાસ્તવિકતાઓ સમજવા માટે અનોખી રીતે સક્ષમ છે અને ગ્રામીણ સંદર્ભમાં યોગ્ય બિઝનેસ મેનેજમેન્ટનું કૌશલ્ય પૂરૂં પાડવા માટે સક્ષમ છે.''


    ઉપ-રાષ્ટ્રપતિએ જણાવ્યું હતું કે ગ્રાહકો માટે પરંપરાગત ક્ષેત્રે સંભાવનાઓ ઉત્તમ તકો ધરાવે છે.


    ખેતી (ખેત ઉત્પાદન), મેન્યુફેક્ચરીંગ (પ્રાથમિક ફૂડ પ્રોસેસીંગ) અને સર્વિસીસ (વિતરણ અને ડીલીવરી) જેવી અર્થતંત્રની ત્રણ બાબતોને અનોખી રીતે સાંકળીને રાષ્ટ્રીય અર્થતંત્રની વૃદ્ધિ માટે જંગી તકો ઉભી કરી શકાય. તેમણે ભારપૂર્વક જણાવ્યું હતું કે આનાથી રાષ્ટ્રને મોટો આર્થિક-સામાજિક લાભ થઈ શકે.


    ભારતની શ્વેત ક્રાંતિમાં મહિલાઓની ભૂમિકાની કદર કરતાં તેમણે જણાવ્યું હતું કે ગ્રામીણ ડેરીના અર્થતંત્રમાં 90 ટકા પ્રદાન મહિલાઓ તરફથી આવે છે, પરંતુ રાષ્ટ્રીય જીડીપીમાં મહિલાઓનું એકંદર પ્રદાન આશરે 25 ટકા કરતાં પણ ઓછું છે. ''આપણે ગ્રામીણ સંસ્થાઓ અને સપ્લાય ચેઈન્સદ્વારા ઓફર કરવામાં આવતી મહિલા સશક્તિકરણની અપાર ક્ષમતાઓ ઓળખવાની જરૂર છે. ડેરી સહકારી ચળવળે આ બાબતે પૂરતું ઉદાહરણ પૂરૂં પાડ્યું છે.''


    શ્રી નાયડુએ પાણીની તંગી સંબંધે જળ સંચયની જરૂરિયાત અંગે ભારપૂર્વક અનુરોધ કર્યો હતો. તેમણે અસરકારક જળ વ્યવસ્થાપન માટે ત્રણ આર (રિસાયકલ, રિડ્યુસ અને રિયુઝ) માટે અનુરોધ કર્યો હતો અને જળ સંચયને લોકોની ચળવળ બનાવવા માટે હિમાયત કરી હતી.


    શ્રી નાયડુએ 68.8 ટકાથી વધુ વસતિ ભારતના 6.4 લાખ ગામડાઓમાં વસવાટ કરતી હોવાનો ઉલ્લેખ કરીને સરકારે ગ્રામીણ જીવનને બહેતર બનાવવા માટે હાથ ધરેલી પ્રધાનમંત્રી ગ્રામ સડક યોજના, સૌભાગ્ય યોજના હેઠળ લગભગ તમામ ગામોમાં સાર્વત્રિક વિજળીકરણ, ઉજ્જવલા યોજના હેઠળ 8 કરોડથી વધુ એલપીજી જોડાણોનું વિતરણ અને દરેક ઘરને પાઈપ લાઈનથી પાણી પૂરી પાડવાની કટિબદ્ધતા (હર ઘર જલ) જેવી સરકારની કેટલી પહેલની કદર કરી હતી.


    આ સમારંભ અગાઉ શ્રી નાયડુએ નેશનલ ડેરી ડેવલપમેન્ટ બોર્ડના સંકુલની મુલાકાત લીધી હતી અને તેમને અમૂલ ડેરીની નોંધપાત્ર મજલ અને ખેડૂતો માટેની તાલિમ યોજનાઓ, વૈજ્ઞાનિક ધોરણે પશુઓને આહાર આપવાની પહેલ, ઓલાદમાં સુધારો અને નેશનલ ડેરી પ્લાન હેઠળ હાથ ધરવામાં આવેલી એનડીડીબીની વિવિધ પ્રવૃત્તિઓ સહિતની માહિતી આપવામાં આવી હતી.


    શ્રી નાયડુએ ઈરમાના 40 વર્ષ અંગેની એક કોફી ટેબલ બુકનું પણ વિમોચન કર્યું હતું.


    ગુજરાતના શિક્ષણ મંત્રી શ્રી ભૂપેન્દ્રસિંહ ચૂડાસમા, લોકસભાના સાંસદ શ્રી મિતેષ રમેશભાઈ પટેલ, રાજ્યસભાના સાંસદ શ્રી લાલસિંહ વડોદિયા, ઈરમાના ચેરમેન શ્રી દિલીપ રથ, ઈરમાના ડિરેક્ટર, પ્રૉ. હિતેષ વી. ભટ્ટ, શ્રી કાંતિભાઈ ચાવડા વગેરે મહાનુભવો આ પ્રસંગે હાજર રહ્યા હતા.


    NP/RP

    
    
    (Release ID: 1596518) Visitor Counter : 125
    
    
      Read this release in: Urdu , English , Hindi , Marathi