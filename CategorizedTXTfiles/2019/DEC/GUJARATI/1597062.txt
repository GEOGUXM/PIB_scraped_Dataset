      વહાણવટા મંત્રાલય

      પાકિસ્તાન છોડીને કચ્છમાં સ્થાયી થયેલા શરણાર્થીઓને કેન્દ્રીય મંત્રી શ્રી મનસુખભાઇ માંડવિયાના હસ્તે નાગરિકત્વ આપવામાં આવ્યું
      
      વર્ષોની પીડા હળવી થતાં કચ્છના શરણાર્થી પરિવારોમાં ઉત્સવનો માહોલ

      Posted On: 20 DEC 2019 4:23PM by PIB Ahmedabad

    કેન્દ્ર સરકાર દ્વારા લાગુ કરાયેલા એનઆરસી અને સીએએ પગલે કચ્છમાં વસતા શરણાર્થીઓમાં દિવાળી જેવો માહોલ છે. આજે કચ્છના ગાંધીધામ તાલુકાના કીડાણા ગામે કેન્દ્રીય રાજ્યમંત્રી શ્રી મનસુખભાઇ માંડવિયા , સાંસદ વિનોદ ચાવડા તથા અન્ય મહાનુભાવોની ઉપસ્થિતિમાં શરણાર્થીઓને નાગરિકતા પ્રદાન કરવાનો કાર્યક્રમ યોજાયો હતો. કચ્છમાં આયોજિત આ કાર્યક્રમમાં ઉપસ્થિત પાકિસ્તાનના સિંધ પ્રાંતના પૂર્વ ધારાસભ્ય અને હાલે કચ્છમાં નખત્રાણા મધ્યે રહેતા રામસિંહ સોઢાએ જણાવ્યું હતું કે , અમારી વર્ષો જૂની પીડાનો , વેદનાનો અંત આવ્યો છે.


    શ્રી મનસુખભાઇએ જણાવ્યું હતું કે, “ કેન્દ્ર સરકાર દ્વારા સંસદના બંને સદનમાં આ બિલને પસાર કરવામાં આવ્યું અને ત્યારબાદ રાષ્ટ્રપતિના હસ્તાક્ષર સાથે સીએએ (નાગરિકતા સંશોધન કાયદો) આખાએ દેશમાં લાગુ થઇ રહ્યો છે, આ નિર્ણય વર્ષોથી ભારતમાં રહેતા શરણાર્થીઓ માટે આર્શીવાદ સમાન સાબિત થયો છે. પ્રધાનમંત્રી શ્રી નરેન્દ્રભાઈ અને ગૃહમંત્રી શ્રી અમિતભાઈએ દેશમાં વર્ષોથી શરણાર્થીઓ તરીકે રહેતા પરિવારોને આત્મસન્માન આપ્યું છે. 2014 પહેલા ભારતમાં આશ્રય લેનાર શરણાર્થીઓને જ ભારતીય નાગરિકતા અપાશે. સમાજમાં ખોટો સંદેશો ફેલાવાઈ રહ્યો છે. સરકાર કોઈ પણ જાતિ કે સમુદાય વિરુદ્ધ નથી. એટલે સમાજનું સૌહાર્દ જળવાઈ રહે તે સૌની જોવાની ફરજ છે. ”


    આ પ્રસંગે એકઠા થયેલા શરણાર્થી પરિવારોએ ઉત્સવ મનાવ્યો હતો અને કેન્દ્રીય રાજ્યમંત્રી શ્રી મનસુખભાઇ માંડવિયાએ કીડાણા ગામે શરણાર્થી સોઢા પરિવાર સાથે ભોજન લીધું હતું.

    
    
    (Release ID: 1597062) Visitor Counter : 93