      આવાસ અને ગરીબી ઉન્મૂલન મંત્રાલય

      પ્રધાનમંત્રી આવાસ યોજના (શહેરી) હેઠળ 1 કરોડથી વધુ મકાનોને મંજૂરી આપવામાં આવી - બાંધકામ અને સંબંધિત ક્ષેત્રોમાં રોજગારની વિપુલ તકો
      વિવિધ તબક્કાઓમાં અંદાજે 57 લાખ મકાનોનું બાંધકામ શરૂ - 30 લાખ મકાનોનું નિર્માણ કાર્ય પૂર્ણ
      
      કુલ રૂપિયા 6 લાખ કરોડનું રોકાણ – રૂ. 1.5 લાખ કરોડની કેન્દ્રની સહાય – રૂપિયા 60,000 કરોડની ચૂકવણી કરી દેવામાં આવી
      
      અત્યાર સુધીમાં PMAY- શહેરી હેઠળ 1.20 લાખ કરોડ રોજગારોનું સર્જન થયું
      
      અંદાજે 178 લાખ મેટ્રિક ટન સિમેન્ટ અને અંદાજે 40 લાખ મેટ્રિક ટન લોખંડનો વપરાશ થયો
      Posted On: 27 DEC 2019 3:27PM by PIB Ahmedabad


    નવી દિલ્હી, 27 સપ્ટેમ્બર 2019


    આવાસ અને શહેરી બાબતોના રાજ્ય મંત્રી ( સ્વતંત્ર પ્રભાર ) શ્રી હરદીપ એસ . પુરીએ માહિતી આપી હતી કે , શહેરી વિસ્તારોમાં 1.12 કરોડ મકાનોની માન્ય માગની સામે અત્યાર સુધીમાં 1 કરોડ મકાનોને મંજૂરી આપી દેવામાં આવી છે . વધુમાં , 57 લાખ મકાનો બાંધકામના વિવિધ તબક્કે નિર્માણાધિન છે જેમાંથી અંદાજે 30 લાખ મકાનોનું નિર્માણ કાર્ય પૂર્ણ થઇ ગયું છે . અગાઉની JnNURM યોજનાની તુલનાએ PMAY(U) એ 4.5 વર્ષના સમયગાળામાં 10 ગણું વધુ પરિણામ હાંસલ કર્યું છે જ્યારે અગાઉની યોજનાને ઘણા ઓછી સંખ્યામાં મકાનો તૈયાર કરવામાં પણ 10 વર્ષનો સમય લાગી ગયો હતો . પ્રધાનમંત્રી આવાસ યોજના ( શહેરી ), દુનિયાની સૌથી મોટી પરવડે તેવા આવાસો તૈયાર કરનારી યોજનાઓમાંની એક છે .


    આવાસ અને શહેરી બાબતોના મંત્રાલયના સચિવ શ્રી દુર્ગા શંકર મિશ્રાએ માહિતી આપી હતી કે , આ મિશનમાં 5.8 લાખ વરિષ્ઠ નાગરિકો , 2 લાખ બાંધકામના કામદારો , 1.5 લાખ સ્થાનિક કામદારો , 1.5 લાખ કારીગરો , 0.63 લાખ દિવ્યાંગ લોકો , 770 ટ્રાન્સજેન્ડર અને 500 રક્તપિત્તના દર્દીઓને અત્યાર સુધીમાં સમાવીને વિવિધ સામાજિક સમૂહોને આવરી લેવાયા છે . મહિલાઓના સશક્તીકરણની બાબતને આ યોજનાની રૂપરેખા તૈયાર કરવામાં પાયાના સ્તરે રાખવામાં આવી છે જેમાં મકાનની માલિકી પરિવારની વડીલ મહિલાના નામે અથવા સંયુક્ત નામથી રાખવામાં આવે છે .


    PMAY (U) ના અમલીકરણથી આવાસ ક્ષેત્રે નોંધપાત્ર પ્રમાણમાં રોકાણનો પ્રવાહ આવ્યો છે જેમાં ખાસ કરીને પરવડે તેવા મકાનોના વિભાગમાં ઘણું રોકાણ આવ્યું છે . આ મિશન હેઠળ અત્યાર સુધીમાં મંજૂર કરવામાં આવેલા મકાનોમાં અંદાજે 5.70 લાખ કરોડનું રોકાણ સામેલ છે જેમાં રૂ . 1.6 લાખ કરોડની કેન્દ્રની સહાય પણ છે . કેન્દ્ર સરકાર દ્વારા આ યોજનાના વિવિધ બિંદુઓ હેઠળ ઘર દીઠ રૂપિયા 1 લાખથી રૂપિયા 2.67 લાખનું યોગદાન આપવામાં આવે છે . અત્યાર સુધીમાં , અંદાજે રૂ . 60,000 કરોડ કેન્દ્રની સહાય પેટે આપી દેવામાં આવ્યા છે . વર્તમાન સમયમાં , અંદાજે રૂ . 3 લાખ કરોડના કાર્યો ચાલી રહ્યા છે અને 1.12 કરોડ મકાનો બાંધવાનું મિશનનું લક્ષ્ય પૂરું થાય ત્યાં સુધીમાં , આ સમગ્ર કામગીરીમાં રૂ . 7 લાખ કરોડથી વધુનું રોકાણ આવશે .


    PMAY(U) હેઠળ વર્ષો વર્ષ મકાનોને આપેલી મંજૂરી (ISSR+AHP+BLC+CLSS)


    PMAY(U) હેઠળ પૂર્ણ કરાયેલા મકાનો


    આ યોજના લોકો અને સરકાર વચ્ચેની ભાગીદારીના તાલમેલને પ્રોત્સાહન આપે છે . મિશનની માર્ગદર્શિકાને અનુરૂપ , રાજ્યો / કેન્દ્ર શાસિત પ્રદેશો પણ રૂ . 1- 2 લાખનું નોંધપાત્ર યોગદાન આપી રહ્યા છે જે સરેરાશ મકાન દીઠ રૂ . 6 લાખ સુધી જાય છે . લાભાર્થીઓ પણ ઘર દીઠ તેમના હિસ્સાના રૂ . 2 લાખથી રૂ . 5 લાખનું યોગદાન આપી રહ્યા છે .


    અંદાજપત્ર હેઠળની સહાયથી ઉપર અને તે સિવાયની કેન્દ્રની મદદ પૂરી પાડવાની વધારાની જરૂરિયાત પૂર્ણ કરવા માટે , સરકારે રૂ . 60,000 કરોડ માટે વધારાના અંદાજપત્રીય સંસાધનો (EBR) ઉભા કરવાની જોગવાઇ બનાવી છે જેમાંથી રૂ . 32,000 ઉભા કરવામાં આવ્યા છે અને તેની ચૂકવણી પણ થઇ ગઇ છે . સરકારે HFC ની માઇક્રો ફાઇનાન્સિંગ માટેની બેંકો / આર્થિક સંસ્થાઓની પ્રાથમિકતા ક્ષેત્ર ધિરાણ અછતોનો ઉપયોગ કરીને રૂ . 10,000 કરોડની પ્રારંભિક સિલક સાથે રાષ્ટ્રીય આવાસ બેંક (NHB) માં પોષણક્ષમ આવાસ ભંડોળ (AHF) ની પણ રચના કરી છે .


    મધ્યમ આવકના જૂથ (MIG) માટે આવાસ ક્ષેત્રમાં સૌપ્રથમ વખત ધિરાણ સાથે સાંકળેલી સબસિડી શરૂ કરવામાં આવી હતી જેનો અમલ 1 જાન્યુઆરી 2017 થી કરવામાં આવ્યો છે . રૂપિયા 18 લાખ સુધીની વાર્ષિક આવક ધરાવતા MIG લાભાર્થીઓ તેમની હાઉસિંગ લોન પર આ વ્યાજ સબસિડીનો દાવો કરવા માટે પાત્રતા ધરાવે છે . MIG માટે , સરકારે મકાનનું ક્ષેત્રફળ વધારીને 200 ચોરસ મીટર સુધી કર્યું છે . આના કારણે બેંકિંગ ક્ષેત્ર પર નોંધપાત્ર અસર પડી છે અને આવાસ ક્ષેત્રે રોકાણમાં વધારો થયો છે . લોકોની સહભાગીતા અને પારદર્શકતા તેમજ તેના કારણે કાર્યક્ષમ ડિલિવરી અને લઘુતમ ફરિયાદો સુનિશ્ચિત કરવા માટે સરકારે વાસ્તવિક સમયમાં દેખરેખ માટે વેબ આધારિત સિસ્ટમ વિકસાવી છે જે “ CLSS આવાસ પોર્ટલ (CLAP)” તરીકે ઓળખાય છે .


    આ ઉપરાંત , આ યોજના હેઠળ બાંધકામ પ્રવૃત્તિઓના કારણે રોજગારી નિર્માણમાં અનેકગણા પ્રભાવ સાથે અર્થતંત્રના અન્ય ક્ષેત્રોમાં પણ મોટી અસર પડી છે . લોખંડ , ઇંટોના ભઠ્ઠા , સિમેન્ટ , રંગ , હાર્ડવેર , સેનેટરી જેવા આગળ અને પાછળ સંકળાયેલા અંદાજે 250 સહાયક ઉદ્યોગો દ્વારા અત્યાર સુધીમાં અંદાજે 1.20 કરોડ રોજગારીઓનું સર્જન થયું છે .


    આ યોજનામાં થઇ રહેલા રોકાણના કારણે , મંજૂર કરાયેલા મકાનો માટે અંદાજે 568 લાખ મેટ્રિક ટન સિમેન્ટની જરૂર ઉભી થશે : આમાંથી 178 લાખ મેટ્રિક ટન સિમેન્ટનો અત્યાર સુધીમાં નિર્માણ થઇ ગયેલા મકાનોમાં વપરાશ થઇ ગયો છે . મંજૂર કરાયેલા મકાનો માટે અંદાજે 130 લાખ ટન લોખંડની જરૂર છે : અત્યાર સુધીમાં નિર્માણ થઇ ગયેલા મકાનોમાં અંદાજે 40 મેટ્રિક ટન લોખંડનો વપરાશ થઇ ગયો છે . તેનાથી પણ આજીવિકા , પરિવહન ક્ષેત્ર , કૌશલ્ય વિકાસ , બાગાયત , બગીચા વિકાસ ક્ષેત્ર વગેરેમાં અસર પડી છે .


    સરકારે ગ્લોબલ હાઉસિંગ ટેકનોલોજી ચેલેન્જ – ઇન્ડિયા દ્વારા સંખ્યાબંધ વૈકલ્પિક અને નાવીન્યપૂર્ણ ટેકનોલોજીઓ ઓળખી છે . તેના કારણે ભારતમાં બાંધકામ ટેકનોલોજીમાં આમૂલ પરિવર્તન આવશે અને તેનાથી આર્થિક પ્રવૃત્તિઓને વેગ મળશે . સમગ્ર દેશમાં છ રાજ્યોમાં છ લાઇટ હાઉસ પરિયોજનાઓ અમલમાં મૂકવામાં આવી છે જે મકાનોના ઝડપી અને સસ્તા નિર્માણ માટે ટકાઉક્ષમ , હરિત , પર્યાવરણને અનુકૂળ અને આપત્તિ પ્રતિરોધક હોય તેવી નાવીન્યપૂર્ણ અને પરખાયેલી બાંધકામ ટેકનોલોજીનું પ્રદર્શન કરતી જીવંત પ્રયોગશાળાઓ તરીકે કામ કરશે .


    મંત્રાલય દ્વારા અંગીકાર અભિયાન શરૂ કરવામાં આવ્યું છે . આ અભિયાન પરિવર્તન વ્યવસ્થાપન માટે છે . આ અભિયાન લાભાર્થીઓને નવા બાંધવામાં આવેલા મકાનોમાં સ્થળાંતર કરવાથી જીવનમાં આવતા પરિવર્તનને અનુકૂળ બનવા સંબંધિત બાબતો પર ધ્યાન આપે છે અને તેમને આ અનુકૂલન માટે સક્ષમ બનાવે છે . આ અભિયાનને આયુષમાન ભારત અને ઉજ્જવલા જેવી સરકારની અન્ય યોજનાઓ સાથે એકસૂત્રમાં લાવવામાં આવ્યું છે જેથી લાભાર્થીઓ આ યોજનાનો લાભ ઉઠાવી શકે . વર્તમાન સમયમાં 12 લાખથી વધુ પરિવારોને આ અભિયાન હેઠળ આવરી લેવામાં આવ્યા છે જે હાલમાં ચાલુ છે અને 26 જાન્યુઆરી 2020ના રોજ તેનું સમાપન થશે.

    
    
    (Release ID: 1597830) Visitor Counter : 699
    
    
      Read this release in: English , Urdu , Marathi , Hindi , Punjabi , Tamil , Malayalam