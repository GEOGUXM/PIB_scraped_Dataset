      PIB Headquarters

      ദേശീയ ബാല ശാസ്ത്ര കോണ്‍ഗ്രസ്സിന് നാളെ തുടക്കം; ഡിസംബര്‍ 30 ന് ഉപരാഷ്ട്രപതി അഭിസംബോധന ചെയ്യും
      Posted On: 26 DEC 2019 8:17PM by PIB Thiruvananthpuram


    കുട്ടികളില്‍ ശാസ്ത്രാഭിരുചി പ്രോത്സാഹിപ്പിക്കാന്‍ ലക്ഷ്യമിട്ടു കൊണ്ട് കേന്ദ്ര ശാസ്ത്ര സാങ്കേതിക വകുപ്പ് സംഘടിപ്പിക്കുന്ന ഇരുപത്തേഴാമത് ദേശീയ ബാല ശാസ്ത്ര കോണ്‍ഗ്രസ്സിന് നാളെ (27.12.2019) തിരുവനന്തപുരത്ത് തുടക്കമാകും. നാലാഞ്ചിറയിലെ മാര്‍ ഇവാനിയോസ് വിദ്യാ നഗറില്‍ നടക്കുന്ന ശാസ്ത്ര കോണ്‍ഗ്രസ്സ് നാളെ രാവിലെ 11 മണിക്ക് മുഖ്യമന്ത്രി ശ്രീ. പിണറായി വിജയന്‍ ഉദ്ഘാടനം ചെയ്യും. ശ്രീ. ശശി തരൂര്‍ എം.പി അധ്യക്ഷനായിരിക്കും. ഡിസംബര്‍ 30 ന് വൈകുന്നേരം അഞ്ചു മണിക്ക് ശാസ്ത്ര കോണ്‍ഗ്രസ്സിനോടനുബന്ധിച്ച് നടക്കുന്ന ചടങ്ങില്‍ ഉപരാഷ്ട്രപതി ശ്രീ വെങ്കയ്യ നായിഡു പങ്കെടുക്കും. ഡിസംബര്‍ 31 നാണ് കോണ്‍ഗ്രസ്സ് സമാപിക്കുന്നത്.ഇത് ആദ്യമായിട്ടാണ് കേരളം ദേശീയ ബാലശാസ്ത്ര കോണ്‍ഗ്രസ്സിന് വേദിയാകുന്നത്.


    
    'വൃത്തിയും പച്ചപ്പും ആരോഗ്യവുമുള്ള ഒരു രാഷ്ട്രത്തിനായി ശാസ്ത്രവും സാങ്കേതിക വിദ്യകളും നവീന ആശയങ്ങളും' എന്നതാണ് ശാസ്ത്ര കോണ്‍ഗ്രസ്സിന്റെ പ്രമേയം. 28 സംസ്ഥാനങ്ങള്‍, ഒമ്പത്‌കേന്ദ്ര ഭരണ പ്രദേശങ്ങള്‍ എന്നിവിടങ്ങളില്‍നിന്നായി 658 വിദ്യാര്‍ത്ഥികളും, ഗള്‍ഫ് മേഖലയിലെ ഇന്ത്യന്‍ സ്‌കൂളുകളില്‍നിന്നുള്ള 25 കുട്ടികളും ദേശീയ ബാലശാസ്ത്ര കോണ്‍ഗ്രസ്സില്‍ പങ്കെടുക്കും. 10 മുതല്‍ 17 വയസ്സുവരെ പ്രായമുള്ള കുട്ടികളാണ് ശാസ്ത്ര കോണ്‍ഗ്രസ്സില്‍ പങ്കെടുക്കുന്നത്. 203 അധ്യാപകര്‍, 91 അക്കാദമിക് കോ ഓര്‍ഡിനേറ്റര്‍മാര്‍, നാഷണല്‍ അക്കാദമിക് കമ്മിറ്റി അംഗങ്ങള്‍ എന്നിവരടക്കം 1,260 പ്രതിനിധികള്‍ കോണ്‍ഗ്രസ്സില്‍ പങ്കെടുക്കും. 12 വ്യത്യസ്ത വേദികളിലായി ഒരേ സമയം ടെക്‌നിക്കല്‍ സെഷനുകള്‍ നടക്കും.


    മീറ്റ് ദ സയന്റിസ്റ്റ് പരിപാടിയില്‍ ബംഗളൂരുവിലെ ഐ.എസ്.ആര്‍.ഒ ഹ്യൂമന്‍ സ്‌പേസ് ഫ്‌ളൈറ്റ് സെന്റര്‍ ഡയറക്ടര്‍ ഡോ. ഉണ്ണിക്കൃഷ്ണന്‍ നായര്‍, ബംഗളൂരുവിലെ ഡി.ആര്‍.ഡി.ഒ എയറോനോട്ടിക്കല്‍ സിസ്റ്റംസ് ഡയറക്ടര്‍ ജനറലും വിഖ്യാത ശാസ്ത്രജ്ഞയുമായ ഡോ. ടെസ്സി തോമസ്സ്, ശാസ്ത്രജ്ഞനും പീച്ചിയിലെ കേരള ഫോറസ്റ്റ് റിസര്‍ച്ച് ഇന്‍സ്റ്റിറ്റ്യൂട്ട് മുന്‍ ഡയറക്ടറുമായ ഡോ. പി.എസ് ഈസ, തിരുവനന്തപുരം ഐസറിലെ ശാസ്ത്രജ്ഞന്‍ ഡോ. സുരേഷ് ദാസ്, കേരള ഗവണ്‍മെന്റിന്റെ ശാസ്ത്ര ഉപദേശകന്‍ഡോ. എം.സി ദത്തന്‍ തുടങ്ങിയവര്‍പങ്കെടുക്കുമെന്ന് സംഘാടകര്‍ തിരുവനന്തപുരത്ത് വാര്‍ത്താ സമ്മേളനത്തില്‍ അറിയിച്ചു.


    അധ്യാപകര്‍ക്കായി ശില്‍പ്പശാലകള്‍, വിദ്യാര്‍ത്ഥികള്‍ക്കായി സയന്‍സ് ആക്റ്റിവിറ്റി കോര്‍ണറുകള്‍, പൊതു ജനങ്ങള്‍ക്കായി ശാസ്ത്ര പ്രദര്‍ശനം, സാസ്‌കാരിക പരിപാടികള്‍ എന്നിവയും ബാലശാസ്ത്ര കോണ്‍ഗ്രസ്സിനോടനുബന്ധിച്ച് സംഘടിപ്പിച്ചിട്ടുണ്ട്.


    വാര്‍ത്താ സമ്മേളനത്തില്‍ ശാസ്ത്ര സാങ്കേതിക വകുപ്പ് ഡയറക്ടര്‍ ശ്രീ. സുജിത് ബാനര്‍ജി, സംസ്ഥാന ശാസ്ത്ര സാങ്കേതിക പരിസ്ഥിതി സമിതി(കെ.എസ്.സി.എസ്.ടി.ഇ) വൈസ് പ്രസിഡന്റും, പ്രിന്‍സിപ്പല്‍ സെക്രട്ടറിയുമായ ഡോ. കെ.പി. സുധീര്‍, ദേശീയ ബാല ശാസ്ത്ര കോണ്‍ഗ്രസ്സ് സംഘാടക സമിതി ചെയര്‍മാനും കെ.എസ്.സി.എസ്.ടി.ഇ മെമ്പര്‍ സെക്രട്ടറിയുമായി ഡോ. എസ്. പ്രദീപ് കുമാര്‍, ബാലശാസ്ത്ര കോണ്‍ഗ്രസ് കണ്‍വീനറും സംസ്ഥാന ശാസ്ത്ര സാങ്കേതിക പരിസ്ഥിതി സമിതി പ്രിന്‍സിപ്പല്‍ സയന്റിസ്റ്റുമായ ഡോ. പി. ഹരിനാരായണന്‍, നാഷണല്‍ അക്കാദമിക് കമ്മിറ്റി ചെയര്‍മാന്‍ ഡോ. ടി.പി രഘുനാഥ്, മീഡിയാ ആന്റ് പബ്ലിസിറ്റി കമ്മിറ്റി കണ്‍വീനര്‍മാരായ ഡോ. എ.വി രഘു, ഡോ. എസ്.ആര്‍ സഞ്ജീവ് തുടങ്ങിയവര്‍ പങ്കെടുത്തു.


    
    AM/ND MRL
    

    
    (Release ID: 1597783) Visitor Counter : 3