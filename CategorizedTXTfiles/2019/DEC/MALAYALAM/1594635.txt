      PIB Headquarters

      ഭിന്നശേഷിക്കാരോടുള്ള സമൂഹത്തിന്റെ കാഴ്ചപ്പാടില്‍ മാറ്റമുണ്ടാകണം- സംസ്ഥാന ഡിസബിലിറ്റി കമ്മീഷണര്‍
      Posted On: 02 DEC 2019 6:05PM by PIB Thiruvananthpuram


    ഭിന്നശേഷിക്കാരോടുള്ള സമൂഹത്തിന്റെ കാഴ്ചപ്പാടില്‍ മാറ്റമുണ്ടാകേണ്ടത് അത്യാവശ്യമാണെന്ന് സംസ്ഥാന ഡിസബിലിറ്റി കമ്മീഷണര്‍ ഡോ. ജി ഹരികുമാര്‍ പറഞ്ഞു. കേന്ദ്ര തൊഴില്‍, ഉദ്യോഗ മന്ത്രാലയത്തിനു കീഴില്‍ തിരുവനന്തപുരത്തെ നാലാഞ്ചിറയില്‍ പ്രവര്‍ത്തിക്കുന്ന ഭിന്നശേഷിക്കാര്‍ക്കുള്ള ദേശീയ തൊഴില്‍ സേവന കേന്ദ്രത്തില്‍ നടന്ന അന്തര്‍ദേശീയ ഭിന്നശേഷി ദിനാചരണം ഉദ്ഘാടനം ചെയ്യുകയായിരുന്നു അദ്ദേഹം.


    തിരുവനന്തപുരത്തെ നാലാഞ്ചിറയില്‍ പ്രവര്‍ത്തിക്കുന്ന ഭിന്നശേഷിക്കാര്‍ക്കുള്ള ദേശീയ തൊഴില്‍ സേവന കേന്ദ്രത്തില്‍ നടന്ന അന്തര്‍ദേശീയ ഭിന്നശേഷി ദിനാചരണം സംസ്ഥാന ഡിസബിലിറ്റി കമ്മീഷണര്‍ ഡോ. ജി ഹരികുമാര്‍ ഉദ്ഘാടനം ചെയ്യുന്നു.


    ഭിന്നശേഷിക്കാര്‍ക്കുവേണ്ടി നിരവധി വര്‍ഷങ്ങള്‍ക്കുമുമ്പ് രൂപം നല്‍കിയ കോഴ്‌സുകളിലും സംവരണ മാനദണ്ഡങ്ങളിലും കാലാനുസൃതമായ മാറ്റം വരുത്തണമെന്ന് ഡോ. ജി ഹരികുമാര്‍ നിര്‍ദ്ദേശിച്ചു. കീഴ്‌വഴക്കങ്ങള്‍ തുടര്‍ന്നു പോകുകയല്ല, ഭിന്നശേഷിക്കാര്‍ക്ക് കൂടുതല്‍ തൊഴിലവസരങ്ങള്‍ സൃഷ്ടിക്കാനുള്ള ശ്രമങ്ങളാണുണ്ടാകേണ്ടതെന്ന് അദ്ദേഹം ചൂണ്ടിക്കാട്ടി. ഭിന്നശേഷിയുള്ള കുട്ടികളെ സ്‌കൂളിലേക്ക് അനുഗമിക്കുന്ന അമ്മമാരുടെ സേവനം പ്രയോജനപ്പെടുത്താന്‍ അമ്മ കെയര്‍, അമ്മ ടീച്ചര്‍ പദ്ധതികള്‍ നടപ്പിലാക്കിക്കൊണ്ടിരിക്കുകയാണെന്ന് അദ്ദേഹം അറിയിച്ചു.

    ഭിന്നശേഷിയുള്ള കുട്ടികളെ പ്രാരംഭദശയില്‍തന്നെ കണ്ടെത്താനായി സംസ്ഥാനത്തെ എയ്ഡഡ്/ഗവണ്‍മെന്റ് മേഖലയിലെ അധ്യാപകര്‍ക്ക് നല്‍കിയ പരിശീലനം വലിയ വിജയമായിരുന്നുവെന്ന് ഡോ. ജി ഹരികുമാര്‍ പറഞ്ഞു. ഈ പരിശീലനം കൂടുതല്‍ വ്യാപിപ്പിക്കുമെന്നും അദ്ദേഹം വ്യക്തമാക്കി.
    നാലാഞ്ചിറ വാര്‍ഡ് കൗണ്‍സിലര്‍ ശ്രീമതി. ത്രേസ്യാമ്മ തോമസ് ചടങ്ങില്‍ അധ്യക്ഷത വഹിച്ചു. ഡയറക്ടറ്റേറ്റ് ഓഫ് എംപ്ലോയ്‌മെന്റ് ജോയിന്റ് ഡയറക്ടര്‍ ശ്രീ. എം.എ ജോര്‍ജ്ജ് ഫ്രാന്‍സിസ്, ഡയറക്ടറ്റേറ്റ് ഓഫ് എംപ്ലോയ്‌മെന്റ് ഡെപ്യൂട്ടി ഡയറക്ടര്‍ ശ്രീ. സെബാസ്റ്റ്യന്‍, കോവളത്തെ ഇന്‍സ്റ്റിറ്റ്യൂട്ട് ഓഫ് ഹോട്ടല്‍ മാനേജ്‌മെന്റ് ആന്റ് കാറ്ററിംഗ് ടെക്‌നോളജി പ്രിന്‍സിപ്പല്‍ ശ്രീ. കെ. രാജ്‌ശേഖര്‍, ദേശീയ തൊഴില്‍ സേവന കേന്ദ്രം ഡെപ്യൂട്ടി ഡയറക്ടര്‍ ശ്രീമതി പി. ലൈജു, എസ്.ആര്‍.ഇ.ഒ ശ്രീമതി നിത്യ എസ്.പി തുടങ്ങിയവര്‍ ചടങ്ങില്‍ പങ്കെടുത്തു.
    ദിനാചരണത്തോടനുബന്ധിച്ച് നടന്ന ചടങ്ങില്‍ തിരഞ്ഞെടുത്ത ഭിന്നശേഷിക്കാര്‍ക്ക് സ്വയം തൊഴില്‍ ഉപകരണ കിറ്റുകള്‍ വിതരണം ചെയ്തു. ദേശീയ തൊഴില്‍ സേവന കേന്ദ്രത്തിലെ ട്രെയിനികള്‍ക്കായി നടത്തിയ കലാ, കായിക മത്സരങ്ങളിലെ വിജയികള്‍ക്കുള്ള സമ്മാനദാനവും തദവസരത്തില്‍ നടന്നു.


    
    AM/MRL

    
    
    (Release ID: 1594635) Visitor Counter : 2