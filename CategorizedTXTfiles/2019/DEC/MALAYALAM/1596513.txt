      PIB Headquarters

      പൗരത്വ ഭേദഗതി ബില്‍ സംബന്ധിച്ച് ആശങ്കക്കു വകയില്ലെന്നു കേന്ദ്ര മന്ത്രി വി മുരളീധരന്‍
      Posted On: 14 DEC 2019 7:58PM by PIB Thiruvananthpuram


    പൗരത്വ ഭേദഗതി ബില്ലില്‍ ആശങ്കകള്‍ക്ക് വകയില്ലെന്നു കേന്ദ്ര വിദേശ പാര്‍ലമെന്ററി കാര്യസഹ മന്ത്രി ശ്രീ വി മുരളീധരന്‍ .നിലവില്‍ ഇന്ത്യയിലെ പൗരന്മാരായിട്ടുള്ള ഒരാളെയും ഈ നിയമം ബാധിക്കില്ലെന്നും അദ്ദേഹം പറഞ്ഞു .തൃശൂര്‍ കെഎം ബഷീര്‍ നഗറില്‍ നടക്കുന്ന കേരള പത്ര പ്രവര്‍ത്തക യൂണിയന്‍ സംസ്ഥാന സമ്മേളനത്തിന്റെ ഭാഗമായി പത്രപ്രവര്‍ത്തകരെ ആദരിക്കുന്ന ചടങ്ങു ഉദ്ഘാടനം ചെയ്തു സംസാരിക്കുകയായിരുന്നു അദ്ദേഹം.
    മാധ്യമപ്രവര്‍ത്തകര്‍ എന്ന നിലയില്‍ വസ്തുതകളെ അവയുടെ സമ്പൂര്‍ണമായ അര്‍ത്ഥത്തില്‍ കാണാന്‍ തയ്യാറായാല്‍ ഇത് സംബന്ധിച്ച് യാതൊരു ആശങ്കകള്‍ക്കും ഇടവരില്ലെന്നും ശ്രീ വി മുരളീധരന്‍ പറഞ്ഞു. കലാകാലങ്ങളായി വിവിധ രാഷ്ട്രീയ പാര്‍ട്ടികള്‍ ഉന്നയിച്ചിട്ടുള്ള വിഷയത്തിനു ഈ ഗവണ്മെന്റ് നിയമപ്രാബല്യം നല്‍കി എന്നതാണ് ഇപ്പോള്‍ സംഭവിച്ചത്. അയല്‍രാജ്യങ്ങളില്‍ മതപരമായ വിവേചനവും പീഡനവും അനുഭവിക്കുന്ന അവിടുത്തെ മത ന്യുനപക്ഷങ്ങള്‍ക്കു അഭയം നല്കാന്‍ മാത്രമുദ്ദേശിച്ചുള്ളതാണെന്നും കേന്ദ്രമന്ത്രി ചൂണ്ടിക്കാട്ടി.
    
    . കേരളത്തില്‍ നിയമം നടപ്പാക്കില്ല എന്ന് മുഖ്യമന്ത്രി പറയുന്നു. അതൊരു പ്രസംഗം മാത്രമായേ കാണാന്‍ കഴിയു ,കാരണം പൗരത്വ വിഷയത്തില്‍ സംസ്ഥാനങ്ങള്‍ക്ക് ഒന്നും ചെയ്യാനില്ല, അത് കേന്ദ്രത്തിനു കീഴിലുള്ള വിഷയമാണെന്നും ശ്രീ മുരളീധരന്‍ കൂട്ടിച്ചേര്‍ത്തു . ഇതിന്റെ പേരില്‍ കേരളത്തിലെ ജനങ്ങള്‍ക്കിടയില്‍ ആശങ്ക ഉണ്ടാക്കാന്‍ ആരെങ്കിലും രാഷ്ട്രീയ പ്രേരിതമായി ശ്രമിച്ചാല്‍ അത് ജനങ്ങള്‍ വൈകാതെ തിരിച്ചറിയുമെന്നും അദ്ദേഹം പറഞ്ഞു.
    വടക്കു കിഴക്കന്‍ സംസ്ഥാനങ്ങളില്‍ ഇവിടത്തെ മാധ്യമങ്ങളില്‍ വരുന്നത് പോലെയുള്ള നിയന്ത്രാണാതീതമായ ഒരു പ്രശ്‌നവും ഇല്ലെന്നും ചെറിയ പ്രശ്‌നങ്ങള്‍ മാത്രമാണുള്ളതെന്നും അവക്ക് വിവിധ ഘടകങ്ങള്‍ കാരണമാണെന്നും കേന്ദ്ര മന്ത്രി ചൂണ്ടിക്കാട്ടി . .ബില്ലുമായി ബന്ധപെട്ടു വാര്‍ത്തകള്‍ നല്‍കുന്നതില്‍ മാധ്യമപ്രവര്‍ത്തകര്‍ക്കു യാതൊരുവിധ സെന്‌സര്ഷിപ്പോ നിയന്ത്രണങ്ങളോ വിലക്കോ ഏര്‍പ്പെടുത്തിയിട്ടില്ല. അതെ സമയം കാര്യങ്ങളെ വസ്തുനിഷ്ഠമായി കാണാന്‍ മാധ്യമപ്രവര്‍ത്തകര്‍ തയ്യാറാവണമെന്നും അദ്ദേഹം ആവശ്യപ്പെട്ടു.
    
    ചടങ്ങില്‍ വിവിധ മാധ്യമപ്രവര്‍ത്തകര്‍ക്കുള്ള പുരസ്‌കാരങ്ങള്‍ കേന്ദ്ര മന്ത്രി സമ്മാനിച്ചു . ചീഫ് വിപ്പ് ശ്രീ കെ രാജന്‍ ചടങ്ങില്‍ അധ്യക്ഷനായിരുന്നു. രാവിലെ നടന്ന പ്രതിനിധി സമ്മേളനം മന്ത്രി ശ്രീ എ സി മൊയ്ദീന്‍ ഉദ്ഘാടനം ചെയ്തു.മന്ത്രിമാരായ ശ്രീ വി എസ് സുനില്‍ കുമാര്‍, പ്രൊഫ .സി രവീന്ദ്രനാഥ് തുടങ്ങിയവര്‍ സംബന്ധിച്ചു .വൈകിട്ട് നടന്ന ചടങ്ങിൽ സമ്മേളനത്തിന്റെ ഔദ്യോഗിക ഉദ്ഘാടനം മുഖ്യമന്ത്രി ശ്രീ പിണറായി വിജയൻ നിർവഹിച്ചു.


    IE/SKY

    
    
    (Release ID: 1596513) Visitor Counter : 7