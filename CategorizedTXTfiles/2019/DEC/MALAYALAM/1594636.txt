      PIB Headquarters

      ശ്രീചിത്രയില്‍ സംസ്ഥാന സര്‍ക്കാര്‍ മാനദണ്ഡങ്ങള്‍ പാലിച്ച് സാമൂഹിക- സാമ്പത്തിക വിലയിരുത്തല്‍ തുടങ്ങി;രോഗികളുടെ ആശങ്ക അകറ്റാന്‍ സുസജ്ജ സംവിധാനം
      Posted On: 02 DEC 2019 6:12PM by PIB Thiruvananthpuram


    ആയുഷ്മാന്‍ ഭാരത് കെഎഎസ്പി (KASP) പദ്ധതി പൂര്‍ണ്ണമായി നടപ്പാക്കുന്നത് വരെ ബിപിഎല്‍ വിഭാഗത്തിന് ചികിത്സാ സൗജന്യം ഉറപ്പാക്കുന്നതിനായാണ് സംസ്ഥാന ഗവണ്‍മെന്റ് മാനദണ്ഡ പ്രകാരമുള്ള സാമൂഹിക- സാമ്പത്തിക സ്ഥിതി വിലയിരുത്തല്‍ ശ്രീ ചിത്രാ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ് ആന്റ് ടെക്‌നോളജിയില്‍ആരംഭിച്ചതെന്ന് ശ്രീ ചിത്രാ മെഡിക്കല്‍ സൂപ്രണ്ട് അറിയിച്ചു.സാമൂഹിക- സാമ്പത്തിക സ്ഥിതിയുടെ അടിസ്ഥാനത്തില്‍ രോഗികളെ വിവിധ വിഭാഗങ്ങളായി തിരിക്കുന്നതിന് ഇന്‍സ്റ്റിറ്റ്യൂട്ട് പിന്തുടരുന്ന രീതി ശാസ്ത്രീയമല്ലെന്ന് കംപ്ട്രോളര്‍ ആന്റ് ഓഡിറ്റര്‍ ജനറല്‍ ഓഫ് ഇന്ത്യ (സി&എജി) കണ്ടെത്തുകയും ചെയ്തിരുന്നു. സി&എജിയുടെ കരട് ശുപാര്‍ശയുടെ അടിസ്ഥാനത്തിലാണ് നിലവിലുള്ള രീതി പരിഷ്‌കരിച്ച് നിഷ്പക്ഷവും സുതാര്യവുമാക്കാന്‍ ഇന്‍സ്റ്റിറ്റ്യൂട്ട് ഗവേണിംഗ് ബോഡി തീരുമാനിച്ചതെന്ന് ശ്രീ ചിത്രാ സൂപ്രണ്ട് അറിയിച്ചു.
    ആയുഷ്മാന്‍ ഭാരത് കെഎഎസ്പി പദ്ധതി നടപ്പിലാക്കുന്നതിന് മുന്നോടിയായി സംസ്ഥാന ഗവണ്‍മെന്റ് മാനദണ്ഡങ്ങളുടെ അടിസ്ഥാനത്തില്‍ സാമൂഹിക- സാമ്പത്തിക സ്ഥിതി വിലയിരുത്തി രോഗികളെ വിവിധ വിഭാഗങ്ങളായി തിരിക്കുന്നതിനുള്ള ഗവേണിംഗ് ബോഡി തീരുമാനം ശ്രീചിത്ര തിരുനാള്‍ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ് & ടെക്നോളജിയില്‍ ഇന്ന് (02.12.2019) നിലവില്‍ വന്നു. രാവിലെ ഒപിയില്‍ എത്തിയ രോഗികളെ മെഡിക്കല്‍ സോഷ്യല്‍ വര്‍ക്കര്‍മാര്‍ പുതിയ നിബന്ധനകള്‍ അനുസരിച്ച് സാമൂഹിക- സാമ്പത്തിക വിലയിരുത്തലിന് വിധേയരാക്കി.
    റേഷന്‍ കാര്‍ഡ് അടക്കമുള്ള രേഖകള്‍ കൊണ്ടുവന്നതിനാല്‍ പല രോഗികളും ചികിത്സാ സൗജന്യത്തിന് അര്‍ഹമായ എ, ബി വിഭാഗങ്ങളിലേക്ക് മാറ്റപ്പെട്ടു. ഇത് പലര്‍ക്കും ആശ്വാസമായി മാറി. പുതിയ തീരുമാനത്തില്‍ നേരിയ ആശങ്ക പ്രകടിപ്പിച്ച രോഗികളുമായി പോലും സോഷ്യല്‍ വര്‍ക്കര്‍മാര്‍ സംസാരിക്കുകയും സംശയ നിവൃത്തി വരുത്തുകയും ചെയ്തു. രോഗികളും കൂട്ടിരിപ്പുകാരും ഒരുവിധ ആശയക്കുഴപ്പവുമില്ലാതെയാണ് ചികിത്സ കഴിഞ്ഞ് മടങ്ങിയത്.
    18 വയസ്സ് വരെ പ്രായമുള്ളവര്‍ക്ക് നല്‍കിവരുന്ന ആര്‍ബിഎസ്‌കെ, താലോലം പദ്ധതികളിലെ സൗജന്യ ചികിത്സ പഴയതുപോലെ തന്നെ തുടരും. ഇതിന് പുതിയ മാനദണ്ഡ പ്രകാരമുള്ള രേഖകളൊന്നും ആവശ്യമില്ല.
    രോഗികള്‍ക്ക് ആശങ്കയോ ബുദ്ധിമുട്ടോ ഉണ്ടാവാത്ത വിധത്തില്‍, സംസ്ഥാന ഗവണ്‍മെന്റ് മാനദണ്ഡങ്ങള്‍ അനുസരിച്ച് സാമൂഹിക- സാമ്പത്തിക സ്ഥിതി വിലയിരുത്തി രോഗികളെ വിവിധ വിഭാഗങ്ങളില്‍ ഉള്‍പ്പെടുത്താന്‍ കഴിഞ്ഞതായി മെഡിക്കല്‍ സൂപ്രണ്ട് അറിയിച്ചു.
    ഇന്‍സ്റ്റിറ്റ്യൂട്ടിന്റെ വരുമാനത്തില്‍ നിന്നാണ് രോഗികള്‍ക്കുള്ള ചികിത്സാ സൗജന്യം നല്‍കുന്നത്. സര്‍ക്കാരുകളില്‍ നിന്ന് ഇന്‍ഷ്വറന്‍സ് സ്‌കീമുകളില്‍ കൂടിയല്ലാതെ സാമ്പത്തിക സഹായം ലഭിക്കുന്നില്ല. നിര്‍ദ്ധന രോഗികള്‍ ഉള്‍പ്പെടെയുള്ള അര്‍ഹരായവര്‍ക്ക് ചികിത്സാ സഹായം ലഭ്യമാക്കുന്നതിന് ന്യൂനതകളില്ലാതെ ബിപിഎല്‍ വിഭാഗങ്ങള്‍ക്കായി സംസ്ഥാന സര്‍ക്കാര്‍ നിര്‍ദ്ദേശിച്ചിട്ടുള്ള മാനദണ്ഡങ്ങള്‍ പൂര്‍ണ്ണമായി പാലിച്ചുകൊണ്ടുള്ള സാമൂഹിക- സാമ്പത്തിക വിലയിരുത്തലിന് രൂപം നല്‍കിയത് ഈ സാഹചര്യത്തിലാണ്.
    ആയുഷ്മാന്‍ ഭാരത് - കെഎഎസ്പിപദ്ധതിയില്‍ അംഗമാകുന്നതിനുള്ള സന്നദ്ധത ശ്രീചിത്ര തിരുനാള്‍ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ് & ടെക്നോളജി വളരെ നേരത്തേ സംസ്ഥാന ഗവണ്‍മെന്റിനെ അറിയിച്ചിട്ടുള്ളതാണ്. ചികിത്സാ നിരക്കിലെ വ്യത്യാസങ്ങള്‍ മൂലം ഇന്‍സ്റ്റിറ്റ്യൂട്ടിനുണ്ടാകുന്ന അധിക ബാധ്യതയ്ക്കുള്ള പരിഹാരമാണ് സര്‍ക്കാരില്‍ നിന്ന് ലഭിക്കേണ്ടത്. ഇക്കാര്യത്തില്‍ ഇനി തീരുമാനം എടുക്കേണ്ടത് സംസ്ഥാന സര്‍ക്കാരാണ്. വിദേശയാത്ര കഴിഞ്ഞ് മുഖ്യമന്ത്രി മടങ്ങിയെത്തിയാലുടന്‍ ഇക്കാര്യത്തില്‍ തീരുമാനം ഉണ്ടാകുമെന്നാണ് പ്രതീക്ഷ.
    ഇന്ന് ഒപിയില്‍ പുതുതായി 78 രോഗികള്‍ ചികിത്സ തേടി. തുടര്‍ ചികിത്സയ്ക്ക് എത്തിയ രോഗികളുടെ എണ്ണം 447 ആണ്. രോഗികളുടെ എണ്ണത്തില്‍ ഒരുവിധ കുറവും ഉണ്ടായിട്ടില്ലെന്നും മെഡിക്കല്‍ സൂപ്രണ്ട് വ്യക്തമാക്കി.
    AM/MRL

    
    
    (Release ID: 1594636) Visitor Counter : 4