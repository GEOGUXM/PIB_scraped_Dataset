      PIB Headquarters

      ഗവണ്മെന്റ് സേവനങ്ങളെക്കുറിച്ച് ജനസമ്പര്‍ക്ക പരിപാടി നാളെ മുതല്‍
      Posted On: 11 DEC 2019 4:39PM by PIB Thiruvananthpuram


    കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയത്തിന് കീഴിലുള്ള വയനാട് ഫീല്‍ഡ് ഔട്ട്റീച്ച് ബ്യൂറോ കോഴിക്കോട് മുക്കം മുനിസിപ്പാലിറ്റിയുടേയും ഐസിഡിഎസ് പ്രോജക്ട് കുന്ദമംഗലം അഡീഷണലിന്റേയും സഹകരണത്തോടെ വിവിധ കേന്ദ്രാവിഷ്‌കൃത പദ്ധതികളെക്കുറിച്ച് ദ്വിദിന ജന സമ്പര്‍ക്ക പരിപാടി സംഘടിപ്പിക്കുന്നു. മുക്കം ഇ.എം.എസ് ഹാളില്‍ നാളെ(ഡിസംബര്‍ 12) രാവിലെ 10 മണിക്ക് ശ്രീ.ജോര്‍ജ്ജ് എം. തോമസ് എംഎല്‍എ പരിപാടി ഉദ്ഘാടനം ചെയ്യും. മുക്കം മുനിസിപ്പല്‍ ചെയര്‍മാന്‍ വി. കുഞ്ഞന്‍ മാസ്റ്റര്‍ അധ്യക്ഷത വഹിക്കും.


    
    വിവിധപദ്ധതികളെക്കുറിച്ചുള്ള ക്ലാസുകളും കേന്ദ്ര - സംസ്ഥാന വകുപ്പുകളുടെ പ്രവര്‍ത്തനങ്ങളും സേവനങ്ങളും വിവരിക്കുന്ന സ്റ്റാളുകളും വിവിധ കലാ പരിപാടികളും മത്സരങ്ങളും ദ്വിദിന പരിപാടിയുടെ ഭാഗമായി നടക്കും. ആവര്‍ത്തിക്കുന്ന പ്രകൃതിദുരന്തങ്ങളുടെ സാഹചര്യത്തില്‍ സ്വീകരിക്കേണ്ട മുന്‍കരുതലുകള്‍, വിവിധ സാമൂഹ്യ സുരക്ഷാ പദ്ധതികള്‍, വിഷവിമുക്ത ഭക്ഷണശീലം, പോഷകാഹാര ശീലങ്ങള്‍, വിവിധ സ്വയംതൊഴില്‍ പദ്ധതികള്‍ തുടങ്ങിയ വിഷയങ്ങളില്‍ ക്ലാസുകള്‍ ഉണ്ടായിരിക്കും.


    
    പോസ്റ്റല്‍ ബാങ്കിംഗ്, വിവിധ ബാങ്ക് ലോണുകള്‍, എക്സൈസ് ഡിപാര്‍ട്മെന്റിന്റെ പ്രവര്‍ത്തനങ്ങള്‍, ബിഎസ്എന്‍എല്‍ സേവനങ്ങള്‍, കുടുംബശ്രീ ഉല്‍പന്നങ്ങള്‍, കേന്ദ്രാവിഷ്‌കൃത പദ്ധതികള്‍, സ്വച്ഛ് ഭാരത് അഭിയാന്‍, ദേശീയ ആരോഗ്യ ദൗത്യം, നാഷണല്‍ ആയുഷ് മിഷന്‍, ഐസിഡിഎസ് പ്രവര്‍ത്തനങ്ങള്‍ തുടങ്ങിയവ വിവരിക്കുന്ന സ്റ്റാളുകളിലൂടെ സര്‍ക്കാര്‍ സേവനങ്ങള്‍ നേരിട്ട് ജനങ്ങളിലേക്കെത്തിക്കാനും സൗകര്യങ്ങള്‍ ഒരുക്കിയിട്ടുണ്ട്. സോംഗ് ആന്റ് ഡ്രാമാ ഡിവിഷന്‍ കലാകാരന്മാര്‍ അവതരിപ്പിക്കുന്ന കലാ പരിപാടികളും പരിപാടിയുടെ ഭാഗമായി അരങ്ങേറും.


    
    SKY/BSN

    
    
    (Release ID: 1595907) Visitor Counter : 2