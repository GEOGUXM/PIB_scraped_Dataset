      PIB Headquarters

      ഓഷ്യന്‍ സൊസൈറ്റി ഓഫ് ഇന്ത്യയുടെ ആറാമത് സമ്മേളനം നാളെ (ഡിസംബര്‍ 12) കൊച്ചിയില്‍ ആരംഭിക്കും
      Posted On: 11 DEC 2019 4:40PM by PIB Thiruvananthpuram


    സമുദ്ര ശാസ്ത്ര സാങ്കേതിക രംഗത്തു പ്രവര്‍ത്തിക്കുന്ന ഗവേഷകരുടെയും സാങ്കേതിക വിദഗ്ദ്ധരുടെയും കൂട്ടായ്മയായ ഓഷ്യന്‍ സൊസൈറ്റി ഓഫ് ഇന്ത്യയുടെ ആറാമത് സമ്മേളനത്തിന് (ഓസികോണ്‍-2019) നാളെ (ഡിസംബര്‍ 12) കൊച്ചിയില്‍ തുടക്കമാവും. പുതു വൈപ്പിനിലുള്ള സെന്റര്‍ ഫോര്‍ മറൈന്‍ ലിവിങ് റിസോഴ്‌സ് ആന്‍ഡ് എക്കോളജിയില്‍ (സിഎംഎല്‍ആര്‍ഇ) നാളെ രാവിലെ 10ന് കേന്ദ്ര ഭൗമ ശാസ്ത്ര മന്ത്രാലയം സെക്രട്ടറി ഡോ. എം. രാജീവന്‍ സമ്മേളനം ഉദ്ഘാടനം ചെയ്യും. സിഎംഎല്‍ആര്‍ഇ ഡയറക്ടര്‍ ഡോ എം സുധാകര്‍ അധ്യക്ഷത വഹിക്കും.


    സ്ഥായിയായ വികസനത്തിനായി സമുദ്രശാസ്ത ദശകം എന്ന ഐക്യരാഷ്ട്ര സഭയുടെ പരിപാടിക്ക് അനുസൃതമായി 'ഇന്ത്യന്‍ മഹാസമുദ്രത്തിലെ പ്രതിഭാസങ്ങളും ജൈവ അജൈവ വിഭവങ്ങളും ഇവയ്ക്കു നീല സാമ്പത്തിക വ്യവസ്ഥയിലുള്ള പ്രാധാന്യവും' എന്നതാണ് ഈ വര്‍ഷത്തെ പ്രമേയം. ശാസ്ത്ര ഗവേഷകര്‍ക്ക് സമുദ്ര വിഭവാധിഷ്ഠിതമായ നീല സാമ്പത്തിക വ്യവസ്ഥയുടെ സാധ്യതകള്‍ കൂടുതല്‍ മനസിലാക്കാനും സമ്മേളനം സഹായിക്കും.


    128 ഓളം ഗവേഷണ പ്രബന്ധങ്ങളും 64 പോസ്റ്റര്‍ അവതരണങ്ങളും മൂന്നു ദിവസത്തെ കോണ്‍ഫറസില്‍ ഉള്‍പ്പെടുത്തിയിട്ടുണ്ട്. ഇന്ത്യയുടെ വിവിധ മേഖലകളില്‍ നിന്നുള്ള സമുദ്ര ഗവേഷണ കേന്ദ്രങ്ങളും സ്വകാര്യ മേഖലയില്‍ പ്രവര്‍ത്തിക്കുന്ന വ്യവസായ സംരംഭകരും പ്രദര്‍ശന വിഭാഗത്തില്‍ പങ്കെടുക്കും.


    SKY/BSN (11.12.2019)


    

    
    (Release ID: 1595908) Visitor Counter : 2