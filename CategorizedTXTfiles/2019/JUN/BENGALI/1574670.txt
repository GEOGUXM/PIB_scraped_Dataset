      নীতিআয়োগ

      রাষ্ট্রপতি ভবনে আগামীকাল প্রধানমন্ত্রীর পৌরহিত্যে নীতি আয়োগের পরিচালন পর্ষদের পঞ্চম বৈঠক
      Posted On: 14 JUN 2019 9:29PM by PIB Kolkata


    নয়াদিল্লি, ১ ৪ জুন ২০১ ৯


    ‘সবাক সাথ, সবকা বিকাশ এবং সবকা বিসওয়াস’ – এই দৃষ্টিভঙ্গী বজায় রেখে নতুন দিল্লিতে আগামীকাল শনিবার (১৫ই জুন) প্রধানমন্ত্রী শ্রী নরেন্দ্র মোদীর পৌরহিত্যে নীতি আয়োগের পরিচালন পর্ষদের পঞ্চম বৈঠক অনুষ্ঠিত হবে । রাষ্ট্রপতি ভবনে এই বৈঠকের আয়োজন করা হয়েছে। প্রতিরক্ষা মন্ত্রী, কেন্দ্রীয় স্বরাষ্ট্র মন্ত্রী, কেন্দ্রীয় অর্থ ও কর্পোরেট বিষয়ক মন্ত্রী, কেন্দ্রীয় কৃষি ও কৃষক কল্যাণ মন্ত্রী, কেন্দ্রীয় গ্রামোন্নয়ন ও পঞ্চায়েতি রাজ মন্ত্রী পদাধিকার বলে বৈঠকে অংশ নেবেন। এছাড়াও, পরিচালন পর্ষদের বৈঠকে বিশেষ আমন্ত্রিত হিসাবে উপস্থিত থাকবেন কেন্দ্রীয় সড়ক পরিবহণ ও জাতীয় মহাসড়ক তথা অতিক্ষুদ্র, ক্ষুদ্র ও মাঝারি শিল্পোদ্যোগ মন্ত্রী, কেন্দ্রীয় সামাজিক ন্যায়-বিচার ও ক্ষমতায়ন মন্ত্রী, রেল তথা শিল্প ও বাণিজ্য মন্ত্রী এবং কেন্দ্রীয় পরিসংখ্যান ও কর্মসূচি রূপায়ণ প্রতিমন্ত্রী উপস্থিত থাকবেন। আয়োগের এই বৈঠকে বিশেষ আমন্ত্রিত হিসাবে উপস্থিত থাকবেন - জাতীয় নিরাপত্তা উপদেষ্টা; কেন্দ্রীয় গ্রাহক বিষয়ক, খাদ্য ও গণবন্টন মন্ত্রী; কেন্দ্রীয় জলশক্তি মন্ত্রী এবং কেন্দ্রীয় পশু পালন, ডেয়ারি ও মৎস্যচাষ মন্ত্রী।


    নীত আয়োগের উপাধ্যক্ষ, সদস্যগণ, কার্যনির্বাহী আধিকারিক সহ উচ্চ পদস্থ আধিকারিকরা বৈঠকে অংশ নেবেন।


    বৈঠকের আলোচ্য বিষয়সূচিতে রয়েছে – বৃষ্টির জল সংরক্ষণ; খরাজনিত পরিস্থিতি ও ত্রাণ ব্যবস্থা; উন্নয়নে আগ্রহী জেলা – সাফল্য ও সমস্যা; কৃষি ব্যবস্থার রূপান্তর : কাঠামোগত সংস্কারের প্রয়োজনীয়তা, যেখানে বিশেষ গুরুত্ব দেওয়া হবে কৃষিজাত পণ্য বিপণন কমিটি আইন এবং অত্যাবশ্যকীয় পণ্যসামগ্রী আইনের ওপর। এছাড়াও, চরম উগ্রপন্থা প্রভাবিত জেলাগুলির প্রতি বিশেষ গুরুত্ব দিয়ে নিরাপত্তা সংক্রান্ত বিভিন্ন দিক নিয়ে আলোচনা হবে।


    আয়োগের পরিচালন পর্ষদের বিগত বৈঠকে যে সমস্ত বিষয় নিয়ে আলোচনা হয়েছিল, তার প্রেক্ষিতে গৃহীত ব্যবস্থার অগ্রগতি এবারের বৈঠকে পর্যালোচনা করা হবে। ভবিষ্যৎ উন্নয়নমূলক অগ্রাধিকারের বিষয়গুলি পর্ষদের বৈঠকের আলোচ্যসূচিতে রয়েছে। উল্লেখ করা যেতে পারে, প্রধানমন্ত্রীর পৌরহিত্যে এখনও পর্যন্ত নীতি আয়োগের পরিচালন পর্ষদের চারটি বৈঠক অনুষ্ঠিত হয়েছে। বৈঠকগুলিতে রাজ্য ও কেন্দ্রশাসিত অঞ্চলগুলির মুখ্যমন্ত্রী ও উপ-রাজ্যপালরা ছাড়াও আয়োগের অন্যান্য সদস্যরা যোগ দিয়েছিলেন।


    CG/BD/ SBop

    
    
    (Release ID: 1574670) Visitor Counter : 44