      প্রতিরক্ষামন্ত্রক

      পূর্বাঞ্চলীয় নৌ-কম্যান্ডের ফ্ল্যাগ অফিসার কম্যান্ডিং-ইন-চিফ-এর প্রথম কলকাতা সফর
      Posted On: 18 JUN 2019 11:20AM by PIB Kolkata


    কলকাতা, ১৭ জুন, ২০১৯


    পূর্বাঞ্চলীয় নৌ-কম্যান্ডের কমান্ডার-ইন-চিফ ভাইস অ্যাডমিরাল অতুল কুমার জৈন তাঁর পত্নী শ্রীমতী দেবীনা জৈন সহ গতকাল (১৬ই জুন, ২০১৯) দু’দিনের কলকাতা সফরে এসেছে। তাঁর এই সফরকালে অ্যাডমিরাল উপকূল নিরাপত্তার ক্ষেত্রে প্রস্তুতি এবং পশ্চিমবঙ্গের নৌ-বাহিনীর অফিসার-ইন-চার্জ-এর অধীনে বিভিন্ন পরিকাঠামো প্রকল্প বিষয়ে পর্যালোচনা করেন। তিনি কলকাতায় নৌ-বাহিনীর আধিকারিক সহ সংশ্লিষ্টদের সঙ্গে মতবিনিময় করেন।


    ২০১৯-এর ৩০শে মে ফ্ল্যাগ অফিসার কম্যান্ডিং-ইন-চিফহিসাবে দায়িত্বভার গ্রহণ করার পর ভাইস অ্যাডমিরাল এ কে জৈন এই প্রথম কলকাতা সফরে এসেছেন। তিনি ২০১৬-১৭-য় পূর্বাঞ্চলীয় নৌ-কম্যান্ডের চিফ অফ স্টাফ হিসেবেও কাজ করেছেন। তাঁর এই সফরকালে ভাইস অ্যাডমিরাল জৈন পশ্চিমবঙ্গের রাজ্যপাল এবং পূর্বাঞ্চলীয় সেনা কম্যান্ডের প্রধানের সঙ্গেও সাক্ষাৎ করেন। এছাড়া, পশ্চিমবঙ্গের মুখ্যসচিব শ্রী মলয় কুমার দে-র সঙ্গেও রাজ্য সচিবালয় নবান্নে গিয়ে তিনি কথাবার্তা বলেন। পূর্বাঞ্চলীয় নৌ-সেনা আধিকারিকদের পত্নীদের কল্যাণমূলক সংগঠনের সভানেত্রী হিসাবে শ্রীমতী দেবীনা জৈন এই স্টেশনের নৌ-সেনা আধিকারিকদের পত্নীদের সঙ্গে কথা বলেন এবং সমাজকল্যাণের লক্ষ্যে তাঁদের বিভিন্ন কাজকর্ম নিয়ে আলোচনা করেন।


    ভাইস অ্যাডমিরাল এ কে জৈন ১৯৮২ সালের নৌ-সেনা আধিকারিক হিসাবে কমিশনপ্রাপ্ত হন। তিনি রেওয়ার সৈনিক স্কুল থেকে ছাত্র জীবন শেষ করার পর পুণের ন্যাশনাল ডিফেন্স অ্যাকাডেমি, ওয়েলিংটনের ডিফেন্স সার্ভিসেস স্টাফ কলেজ, মুম্বাইয়ের কলেজ অফ ন্যাভাল ওয়ারফেয়ার এবং দক্ষিণ আফ্রিকার প্রিটোরিয়ার ন্যাশনাল ডিফেন্স কলেজে পাঠ ও প্রশিক্ষণ গ্রহণ করেন। বন্দুক এবং ক্ষেপণাস্ত্র বিশেষজ্ঞ হিসেবে পরিচিত ভাইস অ্যাডমিরাল নৌ-বাহিনীতে তাঁর ৩৭ বছরের কর্মজীবনে বহু গুরুত্বপূর্ণ পদ অলঙ্কৃত করেছেন। তিনি ক্ষেপণাস্ত্রবাহী ‘আইএনএস নির্ঘাত’ ও ‘আইএনএস খুকরি’ পরিচালনা করেছেন। এছাড়া, নৌ-বাহিনীর ডেস্ট্রয়ার ‘আইএনএস রাজপুত’ এবং ‘আইএনএস মাইসোর’ও পরিচালনা করেছেন। ২০০৯ সালে ভাইস অ্যাডমিরাল জৈন বিশিষ্ট সেবা পদক এবং ২০১৫ সালে অতি বিশিষ্ট সেবা পদক লাভ করেন।


    CG/PB/DM

    
    
    (Release ID: 1574833) Visitor Counter : 31