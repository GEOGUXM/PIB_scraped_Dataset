      প্রতিরক্ষামন্ত্রক

      হুগলি নদীতে ফারাক্কা থেকে কলকাতা পর্যন্ত এনসিসি ক্যাডেটদের জলপথ অভিযান
      Posted On: 28 JUN 2019 5:31PM by PIB Kolkata


    কলকাতা, ২৮ জুন, ২০১৯


    পশ্চিমবঙ্গ ও সিকিম শাখার নৌ-কম্যান্ডের সঙ্গে যুক্ত এনসিসি ক্যাডেটরা হুগলি নদীতে এক জলপথ অভিযানে অংশ নেন। গত ১৫ই জুন ফারাক্কা বাঁধ থেকে ক্যাডেটদের এই অভিযানের সূচনা হয়। আজ কলকাতায় হুগলি নদীর পাড়ে ‘ম্যান অফ ওয়ার’ জেটিতে এসে অভিযান শেষ হয়েছে। ক্যাডেটরা আজ কলকাতায় জেটিতে এসে পৌঁছলে তাঁদের স্বাগত জানান এনসিসি-র পশ্চিমবঙ্গ ও সিকিম শাখার অতিরিক্ত মহানির্দেশক মেজর জেনারেল কে টি শ্রীকুমার। এরপর, জেম্‌স প্রিন্সেপ মেমোরিয়ালে এক মনোজ্ঞ অনুষ্ঠানের আয়োজন করা হয়।


    ১৩ দিনের এই জলপথ পরিক্রমায় ১৮ বছরের কম বয়সী ক্যাডেটরা ফারাক্কা থেকে কলকাতা পর্যন্ত ৪৩০ কিলোমিটার দূরত্ব অতিক্রম করেছে। অভিযানে অংশ নেওয়া ক্যাডেট দলে ছিলেন ২০ জন কিশোরী ও ৪০ জন কিশোর। এছাড়াও, অভিযান পথে তাঁদের সাহায্যের জন্য ভারতীয় নৌ-বাহিনীর আটজন কর্মী উপস্থিত ছিলেন। অভিযানে নৌ-বাহিনীর চারটি ডিকে হোয়েলার জে ক্লাস শ্রেণীর জলযান ব্যবহার করা হয়। যাত্রাপথে দলের সদস্যরা রঘুনাথগঞ্জ, বহরমপুর, কাটোয়া, নবদ্বীপ, কালনা, চুঁচুড়া ও দক্ষিণেশ্বরে সাময়িক বিরতি নেন। প্রচণ্ড গরম ও আর্দ্রতাপূর্ণ আবহাওয়া সত্ত্বেও সমগ্র যাত্রাপথে ক্যাডেটদের উৎসাহে কোন ভাটা পড়েনি। এমনকি, শরীরে জলশূন্যতারও কোন ঘটনা ঘটেনি।


    সমগ্র যাত্রাপথে ক্যাডেটরা বিভিন্ন সামাজিক অভিযান যেমন, ‘বেটি বাঁচাও, বেটি পড়াও’, কন্যা-শিশুর সুরক্ষা, বৃক্ষরোপণ, পরিবেশ সুরক্ষা, স্বচ্ছতা অভিযান, দূষণ প্রতিরোধ এবং স্বচ্ছ ভারত সম্পর্কে বার্তা প্রচারের কাজ করেন। এছাড়াও, যাত্রাপথে বিরতির সময় ক্যাডেটরা স্থানীয় মানুষের সঙ্গে আলাপচারিতায় তাঁদের অভিজ্ঞতা বিনিময় করেন। পেশাদারিত্বমূলক মানসিকতার সঙ্গে সুদীর্ঘ জলপথ অতিক্রম করে এনসিসি ক্যাডেটরা তাঁদের দৈহিক ও মানসিক সক্ষমতার নিদর্শন রেখেছেন।


    SSS/BD/DM

    
    
    (Release ID: 1576225) Visitor Counter : 68
    
    
      Read this release in: English