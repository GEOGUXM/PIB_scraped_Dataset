      সংখ্যালঘুবিষয়কমন্ত্রক

      এ বছর রেকর্ড সংখ্যক দুই লক্ষ ভারতীয় মুসলিম ভর্তুকি ছাড়াই হজে যাবেন : মুখতার আব্বাস নাকভি
      Posted On: 27 JUN 2019 12:25PM by PIB Kolkata


    নয়াদিল্লি, ২৬ জুন ২০১৯


    স্বাধীনতার পর এবারই প্রথম রেকর্ড সংখ্যক ২ লক্ষ ভারতীয় মুসলিম ভর্তুকি ছাড়াই হজ যাত্রা করবেন। মঙ্গলবার নতুন দিল্লিতে হজ - ২০১৯ শীর্ষক দু’দিনের এক প্রশিক্ষণ শিবিরের উদ্বোধন করে একথা জানান কেন্দ্রীয় সংখ্যালঘু বিষয়ক মন্ত্রী শ্রী মুখতার আব্বাস নাকভি। তিনি আরও জানান, সততা ও স্বচ্ছতা বজায় রেখে সরকার হজ ভর্তুকির ক্ষেত্রে নানা প্রবঞ্চনা বন্ধ করতে সক্ষম হয়েছে। ভর্তুকি প্রত্যাহারের পর হজ যাত্রীরা কোনও রকম আর্থিক সমস্যায় পড়েননি। হজ যাত্রীদের সুরক্ষা ও নিরাপত্তা সুনিশ্চিত করার পাশাপাশি, আরও বেশি স্বাচ্ছন্দ্য দেবার উদ্দেশ্যে কেন্দ্রীয় সরকার একাধিক পদক্ষেপ গ্রহণ করেছে বলে জানিয়ে শ্রী নাকভি জোর দিয়ে বলেন, সুরক্ষা বা নিরাপত্তার প্রশ্নে কোনও রকম আপস করা হবে না। সৌদি আরবে ভারতীয় হজ যাত্রীদের সহায়তায় ৬২০ জন তত্ত্বাবধায়ক, সহকারী আধিকারিক, হজ সহায়ক, চিকিৎসক ও আধা-চিকিৎসকদের বন্দোবস্ত করা হয়েছে। এদের মধ্যে বহু মহিলা সহায়কও রয়েছেন।


    এ বছর রেকর্ড সংখ্যক ২ লক্ষ ভারতীয় মুসলিম ভর্তুকি ছাড়াই হজে যাচ্ছেন বলে উল্লেখ করে শ্রী নাকভি জানান, এদের জন্য দেশের ২১টি বিমানবন্দর থেকে ৫০০-রও বেশি বিমান পরিষেবা দেওয়া হবে। ভারতীয় হজ কমিটির মাধ্যমে ১ লক্ষ ৪০ হাজার অনুগামী হজে যাচ্ছেন। এছাড়াও, অন্যান্য হজযাত্রী গোষ্ঠীগুলির মাধ্যমে ৬০ হাজার ধর্মপরায়ণ মানুষ হজে যাবেন। হজ যাত্রীদের সুবিধার্থে এ বছর একটি ওয়েবপোর্টাল ( http://haj.nic.in/pto ) তৈরি করা হয়েছে, যেখানে হজগামী গোষ্ঠীগুলির সমস্ত বিবরণ এবং খরচের হিসাব দেওয়া রয়েছে। পুরুষসঙ্গী বা ‘মেহরম’ ছাড়াই এবার গত বছরের তুলনায় দ্বিগুণ ২ হাজার ৩৪০ জন মহিলা হজ যাত্রা করছেন বলে তিনি জানান। ভারত থেকে এ বছর যে ২ লক্ষ মুসলিম হজে যাচ্ছেন, তার মধ্যে প্রায় ৪৮ শতাংশ মহিলা।


    হজে যাওয়ার বিমান পরিষেবা আগামী ৪ঠা জুলাই থেকে শুরু হচ্ছে।


    CG/BD/SB

    
    
    (Release ID: 1575929) Visitor Counter : 51
    
    
      Read this release in: English