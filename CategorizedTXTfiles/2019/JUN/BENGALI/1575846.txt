      শিল্পওবাণিজ্যমন্ত্রক

      দেশে স্বত্ত্ব সংক্রান্ত আবেদনপত্র দাখিলের সংখ্যা ২০১৮-তে বেড়েছে
      
      কলকাতায় পেটেন্ট বা স্বত্ত্ব সংক্রান্ত বিষয়ে একদিনের সেমিনার

      Posted On: 26 JUN 2019 5:45PM by PIB Kolkata

    কলকাতা, ২৬ জুন, ২০১৯


    বিশ্ব মেধাসম্পত্তি সংগঠনের সহযোগিতায় কলকাতায় আজ ভারতীয় পেটেন্ট কার্যালয়ের পক্ষ থেকে পেটেন্ট বা স্বত্ত্ব সহযোগিতা চুক্তি নিয়ে একদিনের এক আলোচনাসভার আয়োজন করা হয়। উদ্ভাবক এবং আবিষ্কারকদের মেধাসম্পত্তির সুরক্ষায় আরও সচেতনতা বাড়াতে কেন্দ্রীয় সরকার ‘সৃজনশীল ভারত : অভিনব ভারত’ উদ্যোগের আওতায় সারা দেশে এ ধরনের সেমিনারের আয়োজন করছে। পশ্চিমবঙ্গ সরকার এবং বণিকসভা অ্যাসোচেমের সহযোগিতায় কেন্দ্রীয় বাণিজ্য ও শিল্প মন্ত্রকের অধীন শিল্প ও অভ্যন্তরীণ বাণিজ্য প্রসার দপ্তরের ইন্ডিয়ান পেটেন্ট অফিস এই সেমিনারের আয়োজন করে। দেরাদুন ও লক্ষ্ণৌ-এর পর কলকাতায় আয়োজিত এটি এ ধরনের তৃতীয় সেমিনার। পরবর্তী সেমিনারের আয়োজন করা হবে ভুবনেশ্বরে।


    ইন্ডিয়ান পেটেন্ট কার্যালয়ের সিনিয়র জয়েন্ট কন্ট্রোলার ডঃ কে এস কারদম এই আলোচনাসভার উদ্বোধন করে ‘পেটেন্ট সহযোগিতা চুক্তির কার্যকারিতা – জাতীয় দৃষ্টিভঙ্গি’ শীর্ষক বিষয়ে ভাষণ দেন। তিনি জানান, বিগত বছরে স্বত্ত্ব সংক্রান্ত আবেদন দাখিলের সংখ্যা প্রায় ৫০ হাজারে পৌঁছেছে। এ ধরনের সবথেকে বেশি আবেদন পাওয়া গিয়েছে ক্ষুদ্র ও মাঝারি শিল্পক্ষেত্র থেকে। এছাড়াও, আইআইটি, সিএসআইআর, ডিআরডিও সহ কয়েকটি বেসরকারি প্রতিষ্ঠানও বড় মাপের পেটেন্ট সংক্রান্ত আবেদন জানিয়েছে। স্বত্ত্ব সংক্রান্ত আবেদন দাখিলের ক্ষেত্রে বিশ্বের বিভিন্ন দেশের সরকারি ও রাষ্ট্রায়ত্ত গবেষণা সংগঠনগুলির মধ্যে সিএসআইআর সবচেয়ে ওপরে রয়েছে বলেও তিনি জানান। ডঃ কারদম আরও জানান, বিশ্ব তালিকায় স্বত্ত্ব সংক্রান্ত আবেদনপত্র দাখিলের ক্ষেত্রে ভারত ত্রয়োদশ স্থানে রয়েছে।


    উল্লেখ করা যেতে পারে, ১৯৭০-এর ১৯শে জুন, স্বত্ত্ব সহযোগিতা চুক্তি স্বাক্ষরিত হয়। ১৯৭৮-এর ২৫শে জানুয়ারি থেকে এই চুক্তি কার্যকর হয়েছে। ভারত ১৯৯৮-এর ৭ই ডিসেম্বর, ৯৮তম সদস্য দেশ হিসাবে এই চুক্তিতে সামিল হয়। জাতীয় মেধাসম্পদ অধিকার নীতি, ২০১৬ প্রসঙ্গে ডঃ কারদম বলেন, দেশে এই নীতি কার্যকর হওয়ার ফলে মেধাসম্পদ সুরক্ষার ক্ষেত্রে সামঞ্জস্য এসেছে। মেধাসম্পদের অধিকার সম্পর্কে পড়ুয়াদের মধ্যে সচেতনতা গড়ে তুলতে এনসিইআরটি-র সিলেবাসে একটি অধ্যায় অন্তর্ভুক্ত করা হয়েছে বলেও তিনি জানান।


    সেমিনারে বিশিষ্ট ব্যক্তিদের মধ্যে বিশ্ব মেধাসম্পত্তি সংগঠনের কারিগরি সহযোগিতা শাখার প্রধান মিঃ আল্লাল আলুই, সংগঠনের স্বত্ত্ব সংক্রান্ত সহযোগিতা চুক্তি শাখার প্রধান মিঃ মৌগামাদু আবিদাইন উপস্থিত ছিলেন।


    CG/BD/DM

    
    
    (Release ID: 1575846) Visitor Counter : 46
    
    
      Read this release in: English