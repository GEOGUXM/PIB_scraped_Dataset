      নীতিআয়োগ

      স্বাস্থ্য ক্ষেত্রে রাজ্যগুলির সার্বিক অগ্রগতি নিয়ে নীতি আয়োগের দ্বিতীয় পর্বের প্রতিবেদন প্রকাশিত
      
      সামগ্রিক কাজকর্মের ভিত্তিতে কেরল, অন্ধ্রপ্রদেশ ও মহারাষ্ট্র ওপরের দিকে রয়েছে

      Posted On: 27 JUN 2019 12:28PM by PIB Kolkata

    নয়াদিল্লি, ২৬ জুন ২০১৯


    স্বাস্থ্য ক্ষেত্রে রাজ্য ও কেন্দ্রশাসিত অঞ্চলগুলির সার্বিক অগ্রগতি নিয়ে নীতি আয়োগের পক্ষ থেকে দ্বিতীয় পর্বের প্রতিবেদন মঙ্গলবার নতুন দিল্লিতে প্রকাশ করা হয়েছে। এই পর্বের প্রতিবেদনে রাজ্য ও কেন্দ্রশাসিত অঞ্চলগুলির স্বাস্থ্য ক্ষেত্রে সামগ্রিক পরিবর্তন তথা ধাপে ধাপে অগ্রগতির তথ্য প্রকাশিত হয়েছে। রাজ্য ও কেন্দ্রশাসিত অঞ্চলগুলিতে ২০১৬-১৭ এবং ২০১৭-১৮ এই দুই অর্থবর্ষে স্বাস্থ্য ক্ষেত্রে ক্রমান্বয়ে অগ্রগতি ও সামগ্রিক ফলাফলের তুল্যমূল্য বিচার-বিশ্লেষণ এই প্রতিবেদনে রয়েছে।


    যৌথভাবে এই প্রতিবেদন প্রকাশ করেন নীতি আয়োগের উপাধ্যক্ষ ডঃ রাজীব কুমার, আয়োগের সদস্য ডঃ ভি কে পল, আয়োগের মুখ্য কার্যনির্বাহী আধিকারিক শ্রী অমিতাভ কান্ত এবং স্বাস্থ্য ও পরিবার কল্যাণ মন্ত্রকের সচিব শ্রীমতী প্রীতি সুদন। বিশ্ব ব্যাঙ্কের কারিগরি সহায়তায় এবং কেন্দ্রীয় স্বাস্থ্য ও পরিবার কল্যাণ মন্ত্রকের সঙ্গে আলাপ-আলোচনার মাধ্যমে নীতি আয়োগ এই প্রতিবেদন রচনা করেছে। প্রতিবেদনে রাজ্য ও কেন্দ্রশাসিত অঞ্চলগুলির স্বাস্থ্য ক্ষেত্রে সার্বিক অগ্রগতির যে ক্রমতালিকা প্রকাশিত হয়েছে, তা স্থির করা হয়েছে ২৩টি বিষয়ের নিরিখে। ক্রমতালিকায় ওপরের দিকে রয়েছে – কেরল, অন্ধ্রপ্রদেশ ও মধ্যপ্রদেশ। এই তিনটি রাজ্যের সার্বিক অগ্রগতির নিরিখে এদের ওপরের দিকে রাখা হয়েছে। ধাপে ধাপে উন্নতির নিরিখে হরিয়ানা, রাজস্থান ও ঝাড়খন্ড – এই তিনটি রাজ্য ওপরের সারিতে রয়েছে।


    ছোট রাজ্যগুলির মধ্যে সার্বিক অগ্রগতির ক্ষেত্রে মিজোরাম সবার ওপরে রয়েছে। এরপর রয়েছে – মণিপুর ও ত্রিপুরা। তবে, বার্ষিক অগ্রগতির নিরিখে মণিপুর প্রথম স্থানে রয়েছে। কেন্দ্রশাসিত অঞ্চলগুলির মধ্যে সার্বিক অগ্রগতির নিরিখে চন্ডীগড় এবং দাদরা ও নগর হাভেলী একেবারে ওপরে রয়েছে। একইভাবে, বার্ষিক অগ্রগতির ক্ষেত্রে দাদরা ও নগর হাভেলী প্রথম এবং চন্ডীগড় দ্বিতীয় স্থান পেয়েছে। স্বাস্থ্য ক্ষেত্রে সামগ্রিক অগ্রগতির নিরিখে পশ্চিমবঙ্গ সাফল্য অর্জনকারী রাজ্যগুলির মধ্যে রয়েছে।


    CG/BD/SB

    
    
    (Release ID: 1575931) Visitor Counter : 72
    
    
      Read this release in: English