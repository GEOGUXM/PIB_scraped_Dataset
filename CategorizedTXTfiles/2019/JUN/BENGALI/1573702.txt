      তথ্যওসম্প্রচারমন্ত্রক

      ভারতের বনাঞ্চল বিগত পাঁচ বছরে ১ শতাংশ বেড়েছে, জনগণের সক্রিয় অংশগ্রহণের মাধ্যমে আগামী পাঁচ বছরে একই অগ্রগতি সম্ভব : শ্রী প্রকাশ জাভড়েকর
      Posted On: 07 JUN 2019 7:35PM by PIB Kolkata


    নয়াদিল্লি, ৬ জুন, ২০১৯


    কেন্দ্রীয় তথ্য ও সম্প্রচার তথা পরিবেশ, বন ও জলবায়ু পরিবর্তন মন্ত্রী শ্রী প্রকাশ জাভড়েকর বলেছেন, ভারতে বনাঞ্চলের পরিমাণ বিগত পাঁচ বছরে ১ শতাংশ বেড়েছে। জনগণের সক্রিয় অংশগ্রহণের মাধ্যমে আগামী পাঁচ বছরে একই অগ্রগতি সম্ভব। তিনি বলেন, আমাদের জীবৎকালে যে পরিমাণ অক্সিজেনের প্রয়োজন হয়, তা মেটাতে কমপক্ষে ১০টি গাছ লাগানো প্রয়োজন। পরিবেশের সুরক্ষায় চারা গাছ রোপন ও তার পরিচর্যা এক গুরুত্বপূর্ণ পদক্ষেপ।


    বিশ্ব পরিবেশ দিবস উদযাপন উপলক্ষে মুম্বাইয়ের ফিল্ম ডিভিশনের ঐতিহাসিক ‘গুলশন মহল’ ভবন চত্বরে তিনটি চারা গাছ রোপনের পর সাংবাদিকদের মুখোমুখী হয়ে শ্রী জাভড়েকর পরিবেশের সুরক্ষায় চারা গাছ রোপনের গুরুত্বের কথা পুনরায় ব্যক্ত করেন। এই উপলক্ষে অনুপম খের, জ্যাকি শ্রফ, শ্যাম বেনেগাল, কিরণ শান্তারাম, বর্ষা উসগাওঁকর সহ অন্যান্য চলচ্চিত্র ব্যক্তিত্বরা উপস্থিত ছিলেন। এই উদ্যোগে সামিল হওয়ার জন্য শ্রী জাভড়েকর চলচ্চিত্র ব্যক্তিত্বদের প্রতি আন্তরিক কৃতজ্ঞতা প্রকাশ করেন।


    উল্লেখ করা যেতে পারে, বিশ্ব পরিবেশ দিবস উদযাপনের দিন শ্রী জাভড়েকর #SelfieWithSapling বা চারা গাছের সঙ্গে নিজস্বী তুলে সোশ্যাল মিডিয়ায় আপলোড করার আহ্বান জানিয়ে কর্মসূচির সূচনা করেন। নতুন দিল্লিতে পরিবেশ মন্ত্রক ভবন চত্বরে শ্রী জাভড়েকর বেশ কয়েকটি চারা গাছও রোপন করেন। এই অনুষ্ঠানে পরিবেশ প্রতিমন্ত্রী শ্রী বাবুল সুপ্রিয়, বিশিষ্ট ক্রিকেটার শ্রী কপিল দেব, চলচ্চিত্র অভিনেতা শ্রী জ্যাকি শ্রফ ও রনদীপ হুডা এবং বিশিষ্ট গায়িকা শ্রীমতী মালিনী অবস্থি উপস্থিত ছিলেন।


    প্রধানমন্ত্রী শ্রী নরেন্দ্র মোদীর নেতৃত্বে দ্বিতীয়বার সরকার গঠনের পর ক্যাবিনেট মন্ত্রী হিসেবে শ্রী জাভড়েকরের এটিই প্রথম মুম্বাই সফর। সফরকালে তিনি ফিল্ম ডিভিশনের ভারতীয় চলচ্চিত্র সংক্রান্ত জাতীয় সংগ্রহালয় ঘুরে দেখেন। উল্লেখ করা যেতে পারে, গত ১৯ জানুয়ারি প্রধানমন্ত্রী এই সংগ্রহালয় উদ্বোধন করেছিলেন। এরপর শ্রী জাভড়েকর প্রায় ১০০ জন চলচ্চিত্র ব্যক্তিত্বের সঙ্গে আলাপচারিতায় মিলিত হন। এঁদের মধ্যে ছিলেন শ্যাম বেনেগাল, সুভাষ ঘাই, রমেশ সিপ্পি, কেতন মেহতা, জব্বর প্যাটেল, কিরণ শান্তারাম, শিল্পা শেট্টি, সতীশ কৌশিক, সিদ্ধার্থ রায় কাপুর, দিব্যা দত্ত, পুনম ধিলোঁ, সাজিদ নাদিয়াডওয়ালা প্রমুখ।এছাড়াও, ঐ আলাপচারিতায় তথ্য ও সম্প্রচার সচিবশ্রী অমিত খারে, মন্ত্রকের পশ্চিমাঞ্চলীয় মহানির্দেশক শ্রী আর এন মিশ্র, ফিল্ম ডিভিশনের যুগ্ম সচিব শ্রী অশোক কুমার আর পারমার প্রমুখ উপস্থিত ছিলেন।


    SSS/BD/DM

    
    
    (Release ID: 1573702) Visitor Counter : 170
    
    
      Read this release in: English