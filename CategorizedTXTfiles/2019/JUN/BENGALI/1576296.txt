      স্বরাষ্ট্র মন্ত্রক

      কেন্দ্রীয় স্বরাষ্ট্র মন্ত্রীর দু’দিনের জম্মু-কাশ্মীর সফর
      Posted On: 28 JUN 2019 9:52PM by PIB Kolkata


    নয়াদিল্লি, ২৮ জুন, ২০১৯


    জম্মু-কাশ্মীরে তাঁর প্রথম সফরে গিয়ে স্বরাষ্ট্র মন্ত্রী শ্রী অমিত শাহ রাজ্যের নিরাপত্তা পরিস্থিতি নিয়ে মূল্যায়নের পাশাপাশি, অমরনাথ যাত্রার প্রস্তুতি পর্যালোচনা এবং সুপ্রশাসন নিয়ে আধিকারিকদের সঙ্গে বৈঠক করেন। রাজ্যে পঞ্চায়েতের কাজকর্ম নিয়ে পঞ্চায়েত প্রধানরা শ্রী শাহকে অবহিত করেন। সফরকালে, কেন্দ্রীয় স্বরাষ্ট্র মন্ত্রী জম্মু ও কাশ্মীর পুলিশের শহীদ ইন্সপেক্টর আরশাদ খানের বাড়ি যান।


    বৈঠকে, রাজ্যপাল, কেন্দ্রীয় স্বরাষ্ট্র সচিব, চারজন উপদেষ্টা-সহ রাজ্য ও কেন্দ্রীয় সরকারের উচ্চপদস্থ আধিকারিক এবং নিরাপত্তা সংস্থাগুলির প্রতিনিধিরাও উপস্থিত ছিলেন। বৈঠকে সাধারণ মানুষের জীবনযাত্রার মানোন্নয়নে উন্নয়নমূলক প্রকল্পগুলি নিয়ে পর্যালোচনা করা হয়। জম্মু ও কাশ্মীরের মানুষের অর্থনৈতিক অবস্থার উন্নতির সঙ্গে যুক্ত বিভিন্ন বিষয়ে আলোচনা হয়। রাজ্যবাসীর কর্মসংস্থান, জীবনজীবিকার সুযোগ-সুবিধা, সামাজিক নিরাপত্তা কর্মসূচিগুলির সুফল এবং সাধারণ মানুষের উপার্জন বৃদ্ধির উপায়ের মতো বিষয়ও বৈঠকে আলোচনা হয়েছে।


    অমরনাথ যাত্রার প্রস্তুতি পর্যালোচনা করতে গিয়ে শ্রী শাহ সুষ্ঠু ও নিরাপদ যাত্রার ওপর অগ্রাধিকার দেন। নিরাপত্তা বাহিনীগুলির প্রস্তুতি-সহ গত বছরের তুলনায় এবার নিরাপত্তা খাতে কি ব্যবস্থা গ্রহণ করা হয়েছে, তা নিয়ে আলোচনা হয়। এছাড়া, নিরাপত্তা বাহিনীর চাহিদা নিয়েও কথা হয়েছে। অমরনাথ যাত্রার আয়োজন সুষ্ঠুভাবে সম্পন্ন করতে প্রশাসনিক ও অন্যান্য ব্যবস্থাও খতিয়ে দেখা হয়েছে। রাজ্যে শান্তির পরিস্থিতি বজায় রাখতে আরও কি ব্যবস্থা নেওয়া যায় তা নিয়েও প্রশাসনের সঙ্গে বিশদে শ্রী শাহ আলোচনা করেন।


    SSS/BD/DM

    
    
    (Release ID: 1576296) Visitor Counter : 7
    
    
      Read this release in: English