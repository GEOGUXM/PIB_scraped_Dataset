      প্রতিরক্ষামন্ত্রক

      সামুদ্রিক নিরাপত্তা সংক্রান্ত তথ্য বিনিময় বিষয়ে কর্মশালা
      Posted On: 12 JUN 2019 6:21PM by PIB Kolkata


    ভারতীয় নৌ-বাহিনীর ‘ভারত মহাসাগর অঞ্চলের ‘তথ্য বিনিময় কেন্দ্র’ (আইএফসি-আইওআর)-এর উদ্যোগে আজ গুরুগ্রামে সামুদ্রিক নিরাপত্তা সংক্রান্ত তথ্য বিনিময় বিষয়ে একটি কর্মশালার আয়োজন করা হয়। নৌ-বাহিনীর উপ-প্রধান ভাইস অ্যাডমিরাল এম এস পাওয়ার এই কর্মশালার উদ্বোধন করেন। ভারত মহাসাগরীয় অঞ্চলের ২৯টি দেশের ৪১ জন প্রতিনিধি দু’দিনের এই কর্মশালায় অংশ নিয়েছেন। ২০১৮ সালের ২২শে ডিসেম্বর ভারতের প্রতিরক্ষা মন্ত্রী এই অঞ্চলের সামুদ্রিক নিরাপত্তা আরও জোরদার করার লক্ষ্যে ভারত মহাসাগর অঞ্চলের তথ্য বিনিময় কেন্দ্রের সূচনা করেন।


    অনুষ্ঠানের উদ্বোধন করে নৌ-বাহিনীর উপ-প্রধান এই অঞ্চলের দেশগুলির মধ্যে সামুদ্রিক নিরাপত্তার জন্য আরও বেশি সহযোগিতার ওপর জোর দেন। এছাড়া,এই অঞ্চলের যেসব দেশ এই উদ্যোগে অংশ নিয়েছে, তিনি তাদের সক্রিয়ভাবে এই কাজে অংশগ্রহণের আহ্বান জানান। মালাগাসির নৌ-বাহিনীর প্রধান রিয়ার অ্যাডমিরাল ভাওহাভি আন্দাসিও কর্মশালায় বক্তব্য রাখেন। ন্যাশনাল মেরিটাইম ফাউন্ডেশনের মহানির্দেশক অবসরপ্রাপ্ত ভাইস অ্যাডমিরাল প্রদীপ চৌহান ভারত মহাসাগর-প্রশান্ত মহাসাগরীয় অঞ্চলের সামুদ্রিক নিরাপত্তার চ্যালেঞ্জ বিষয়ে বিস্তারিত বক্তব্য রাখেন।


    দু’দিনের এই অনুষ্ঠানে অংশগ্রহণকারীদের সমুদ্র নিরাপত্তা বিষয়ে তথ্য বিনিময় ব্যবস্থা নিয়ে পারস্পরিক মতবিনিময় হয়। এই অঞ্চলের সমুদ্রপথে সন্ত্রাসবাদ,জলদস্যু হামলায়, মানব ও মাদক পাচার ছাড়াও প্রাকৃতিক বিপর্যয় মোকাবিলায় ত্রাণ ও উদ্ধারকার্য এবং এই সমগ্র কাজের আইনগত পরিপ্রেক্ষিত ইত্যাদি নিয়ে দু’দিনের এই আলোচনায় প্রতিনিধিরা অংশ নেবেন। এছাড়া, এই কর্মশালায় যেসব বিষয় নিয়ে টেকনিক্যাল আলোচনা হবে, আগামীকাল, ১৩ই জুন হাতে-কলমে অংশগ্রহণকারীরা তা পরীক্ষা ও প্রদর্শন করবেন।


    CG/PB/DM/….12th June, 2019

    
    
    (Release ID: 1574054) Visitor Counter : 72
    
    
      Read this release in: English