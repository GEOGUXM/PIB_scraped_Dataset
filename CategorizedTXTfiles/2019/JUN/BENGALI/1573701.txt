      স্বাস্থ্যওপরিবারকল্যাণমন্ত্রক

      ডঃ হর্ষবর্ধন প্রথম বিশ্ব খাদ্য নিরাপত্তা দিবসের উদ্বোধন করলেন
      Posted On: 07 JUN 2019 7:34PM by PIB Kolkata


    নয়াদিল্লি, ০৭ জুন ২০১৯


    কেন্দ্রীয় স্বাস্থ্য ও পরিবার কল্যাণ মন্ত্রী ডঃ হর্ষবর্ধন আজ নতুন দিল্লিতে ভারতের খাদ্য নিরাপত্তা ও মানক কর্তৃপক্ষ (এফএসএসএআই) আয়োজিত প্রথম বিশ্ব খাদ্য নিরাপত্তা দিবসের উদ্বোধন করেন। অনুষ্ঠানের উদ্বোধন করে ডঃ হর্ষবর্ধন বলেন যে, ‘কম খাওয়া’ কিন্তু ‘সঠিক খাওয়া’কে এক জনআন্দোলনে পরিণত করতে হবে। এছাড়া, ‘জন ভাগিদারী’র মধ্য দিয়ে ভারতকে পোলিও মুক্ত করে গড়ে তোলার ওপরও তিনি জোর দেন। তিনি বলেন, আমাদের এক দানা খাদ্যও নষ্ট করা চলবে না. ব্যক্তিগত ও প্রাতিষ্ঠানিক পর্যায়ে আমাদের প্রত্যেককে খাদ্য নিরাপত্তার ক্ষেত্রে এইভাবে অবদান রাখতে হবে। একই সঙ্গে এই উদ্যোগ দারিদ্র্য, ক্ষুধা ও অপুষ্টিও নির্মূল করবে।


    তিনি বলেন, প্রধানমন্ত্রী শ্রী নরেন্দ্র মোদীজির নতুন ভারতের স্বপ্নের মধ্যে স্বাস্থ্য, সামাজিক নিরাপত্তা ও পুষ্টিকে বিশেষ গুরুত্ব দিয়ে অন্তর্ভুক্ত করা হয়েছে। প্রধানমন্ত্রী তাঁর ‘মন কি বাত’ অনুষ্ঠানেও এফএসএসএআই – এর ‘সঠিক খাদ্য’-এর আন্দোলনের বিষয়টিকে তুলে ধরেছেন। তিনি এফএসএসএআই কমপ্লেক্সের মধ্যে সাইকেল চালনারত গান্ধীজির এক মূর্তির আবরণ উন্মোচন করেন। তিনি বলেন যে, বাপুর সার্ধশততম জন্মজয়ন্তী পালনের এই মূহুর্তে তাঁর এই মূর্তিটি সুস্বাস্থ্যের প্রতি তাঁর গুরুত্বের প্রতীক। তিনি বলেন, গান্ধীজির খাদ্য ও স্বাস্থ্য সংক্রান্ত দর্শন আজও সমানভাবে প্রাসঙ্গিক।


    অনুষ্ঠানে কেন্দ্রীয় স্বাস্থ্য ও পরিবার কল্যাণ প্রতিমন্ত্রী শ্রী অশ্বিনী কুমার চৌবে এই অনুষ্ঠান আয়োজনের জন্য ভারতের খাদ্য নিরাপত্তা ও মানক কর্তৃপক্ষ’কে ধন্যবাদ জানান। অনুষ্ঠানে স্বাস্থ্য ও পরিবার কল্যাণ ক্ষেত্রে উল্লেখযোগ্য কাজের স্বীকৃতি-স্বরূপ দেশের সাতটি রাজ্য/কেন্দ্রশাসিত কর্তৃপক্ষকে সম্মান জানানো হয়। অনুষ্ঠানে এফএসএসআই কর্তৃক প্রথম রাজ্য খাদ্য নিরাপত্তা সূচক বিষয়টির কথা জানানো হয়। এই সূচকের ভিত্তিতে স্বাস্থ্য ও পরিবার কল্যাণ ক্ষেত্রে রাজ্যগুলির কাজের মূল্যায়ন করা হবে বলে জানানো হয়। ডঃ হর্ষবর্ধন এদিন ভোজ্যতেলে ভেজাল পরীক্ষার জন্য ব্যাটারি-চালিত ও সহজে বহনযোগ্য একটি যন্ত্রের উদ্বোধন করেন। ছাত্রছাত্রীদের কাছে খাদ্য নিরাপত্তার ধারণাটিকে নিয়ে যাওয়ার জন্য ‘খাদ্য নিরাপত্তা ম্যাজিক বক্স’ নামে একটি টুল কিট – এরও তিনি উদ্বোধন করেন। অনুষ্ঠানে এফএসএসএআই – এর মুখ্য কার্যনির্বাহী আধিকারিক শ্রী পবন আগরওয়াল, চেয়ারপার্সন শ্রীমতী রীতা তেওয়াতিয়া প্রমুখ বিশিষ্ট ব্যক্তিবর্গ উপস্থিত ছিলেন।


    SSS/PB/SB

    
    
    (Release ID: 1573701) Visitor Counter : 55
    
    
      Read this release in: English