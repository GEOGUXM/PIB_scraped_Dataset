      আদিবাসীবিষয়কমন্ত্রক

      বন ধন যোজনা রূপায়ণে দলগুলির জন্য প্রশিক্ষণ কর্মশিবিরের আয়োজন
      
      উপজাতি বিষয়ক মন্ত্রী শ্রী অর্জুন মুন্ডা দলগুলিকে সর্বাধিক দায়বদ্ধতা সহ কর্মসূচি রূপায়ণের আহ্বান জানালেন

      Posted On: 28 JUN 2019 3:46PM by PIB Kolkata

    নয়াদিল্লি, ২৮ জুন, ২০১৯


    উপজাতি বিষয়ক মন্ত্রকের অন্তর্গত ‘ট্রাইফেড’ নতুন দিল্লিতে বৃহস্পতিবার ‘বন ধন যোজনা’ রূপায়ণের জন্য ১০০ দিনের পরিকল্পনা সংক্রান্ত একটি কর্মশিবিরের আয়োজন করে। উপজাতি বিষয়ক মন্ত্রী শ্রী অর্জুন মুন্ডা কর্মশিবিরের উদ্বোধন করেন। উপজাতি বিষয়ক প্রতিমন্ত্রী শ্রীমতী রেণুকা সিং-ও অনুষ্ঠানে উপস্থিত ছিলেন। ‘বন ধন যোজনা’ রূপায়ণের দায়িত্বে থাকা দলগুলির প্রশিক্ষণের জন্য এই কর্মশিবিরের আয়োজন করা হয়।


    সফলভাবে এই প্রকল্পের সূচনার দায়িত্বে থাকা ট্রাইফেড-এর প্রশংসা করে শ্রী মুন্ডা বলেন, উপজাতিদের আয় বৃদ্ধির জন্য এই প্রকল্প সঠিক দিশায় পরিচালিত হচ্ছে এবং এই সংস্থা উল্লেখযোগ্যভাবে অবদানও রাখছে।


    গুরুত্ব আরোপ করে মন্ত্রী বলেন, ছোটখাট অরণ্যজাত সামগ্রীগুলিতে উপজাতি গোষ্ঠীগুলির পূর্ণ অধিকার রয়েছে এবং সরকার কেবল তাদেরকে এই অধিকার দাবি করতে সাহায্য করছে। উপজাতি গোষ্ঠীগুলি কয়েকটি অত্যন্ত গুরুত্বপূর্ণ প্রাকৃতিক সম্পদ, বন, নদী ও খনিজ পদার্থের রক্ষাকর্তা বলে মন্ত্রী জানান। উপজাতি গোষ্ঠীগুলির অসাধারণ প্রয়াস সত্ত্বেও তারা এখনও সমাজে সবচেয়ে বেশি উপেক্ষিত সম্প্রদায়গুলির মধ্যে রয়েছে এবং সরকারের দায়িত্ব হল তাদের এই প্রয়াসগুলিকে সমর্থন করা। শ্রী মুন্ডা প্রকল্প রূপায়ণের দায়িত্বে থাকা দলকে সফলভাবে প্রকল্প রূপায়ণের মাধ্যমে আদিবাসীর উন্নতিসাধনের পরামর্শ দেন। সরকারি ও বেসরকারি ক্ষেত্রের সংশ্লিষ্ট বিভিন্ন পক্ষের সঙ্গে একযোগে কাজ করে প্রকল্পের সুফল সর্বাধিক সংখ্যক মানুষের কাছে পৌঁছে দেওয়ার প্রয়োজনীয়তার ওপর তিনি জোর দেন। তাদেরকে দায়বদ্ধতার সঙ্গে এবং নির্দিষ্ট সময়সীমার মধ্যে প্রকল্প রূপায়ণের পরামর্শও দেন তিনি।


    শ্রীমতী রেণুকা সিং, আদিবাসী গোষ্ঠীগুলির আয় বৃদ্ধি ও রোজগারের সুযোগ বৃদ্ধির ক্ষেত্রে এই প্রকল্পের গুরুত্বের কথা তুলে ধরেন।


    ট্রাইফেড সংস্থার ম্যানেজিং ডিরেক্টর শ্রী প্রবীর কৃষ্ণ জানান, ‘বন ধন যোজনা’টিকে তাঁরা সর্বোচ্চ গুরুত্ব দেবেন এবং তৃণমূলস্তরে প্রকল্প রূপায়ণের জন্য ‘আজীবিকা মিশন’, এলএএমপি ও জেএফএমসি থেকে যোগ্য ব্যক্তিদের নেওয়া হবে। বন ধন স্বনির্ভর গোষ্ঠীগুলির কাজে বাণিজ্যিক সাফল্যের জন্য একটি বাণিজ্যিক ও বিপণনী পরিকল্পনা গ্রহণের প্রয়োজনীয়তার ওপর তিনি গুরুত্ব আরোপ করেন।


    উপজাতি বিষয়ক মন্ত্রকের ১০০ দিনের কর্মসূচির মধ্যে ‘বন ধন’ কর্মসূচি দেশের উপজাতি এলাকাগুলিতে ৫০ হাজার ‘বন ধন বিকাশ কেন্দ্র’ খোলা হবে যাতে আদিবাসীদের জীবনজীবিকা, আয় বৃদ্ধি ও ক্ষমতায়ন নিশ্চিত করা যায়। ২৭টি রাজ্য ও ৩০৭টি উপজাতি অধ্যুষিত জেলায় প্রকল্প রূপায়ণ করা হবে। ৫০টি অরণ্যজাত ছোটখাট সামগ্রী এই কর্মসূচির অন্তর্ভুক্ত করা হবে যাতে ন্যূনতম সহায়ক মূল্য নির্ধারণের মাধ্যমে উপজাতি শ্রেণীভুক্ত মানুষেরা যথাযথ মূল্য পান। ২০১৯-২০ অর্থবর্ষে তিন হাজারটি ‘বন ধন বিকাশ কেন্দ্র’ স্থাপন করা ও চালানোর লক্ষ্যমাত্রা গ্রহণ করা হয়েছে। এর মধ্যে ৬০০টি বিকাশ কেন্দ্র প্রথম ১০০ দিনের মধ্যে স্থাপন করা হবে।


    SSS/SC/DM

    
    
    (Release ID: 1576160) Visitor Counter : 53
    
    
      Read this release in: English