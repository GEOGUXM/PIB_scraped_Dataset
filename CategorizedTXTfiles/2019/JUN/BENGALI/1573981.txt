      বিজ্ঞানওপ্রযুক্তিমন্ত্রক

      বাংলা ব্রেইল লিপিতে ভারত এবং পশ্চিমবঙ্গের মানচিত্র প্রকাশিত
      Posted On: 11 JUN 2019 9:58PM by PIB Kolkata


    বাংলা ব্রেইল লিপিতে ভারত ও পশ্চিমবঙ্গের মানচিত্রের প্রথম সংস্করণ প্রকাশ করল ন্যাশনাল অ্যাটলাস অ্যান্ড থিমেটিক ম্যাপিং অর্গানাইজেশন (ন্যাটমো)। দৃষ্টি প্রতিবন্ধকতাযুক্ত ছাত্রছাত্রীদের ব্যবহারের সুবিধার্থেই এই উদ্যোগ নেওয়া হয়েছে। যেহেতু দৃষ্টি প্রতিবন্ধকতাযুক্ত মানুষের স্পর্শানুভূতি তুলনামূলকভাবে শক্তিশালী হয়, তাই অত্যাধুনিক প্রযুক্তি ব্যবহার করে ডিজিটাল পদ্ধতিতে এমনভাবে মানচিত্রগুলি তৈরি করা হয়েছে যা সুখস্পর্শ। ভারতের মানচিত্রটির প্রথমেই কিভাবে এটি ব্যবহার করতে হবে সে বিষয়ে নির্দেশাবলী দেওয়া হয়েছে।


    মানচিত্র প্রকাশ অনুষ্ঠানে ন্যাটমোর অধিকর্তা ডঃ তপতী ব্যানার্জি বলেন, দৃষ্টি প্রতিবন্ধকতাযুক্ত বাংলা মাধ্যমের ছাত্রছাত্রীদের এর ফলে দেশের ভৌগোলিক বৈশিষ্ট্যগুলি জানার সুবিধা হবে। তিনি বলেন, ২০টি বিভিন্ন ধরনের পৃথক বিষয়বস্তুর ভিত্তিতে দেশের ভৌগোলিক, সামাজিক এবং সাংস্কৃতিক বৈশিষ্ট্যগুলির সংক্ষিপ্ত বিবরণ এই মানচিত্রে সংযোজিত হয়েছে। সংশ্লিষ্ট বিষয়গুলিতে তাৎক্ষণিক রেফারেন্সের জন্য মানচিত্রগুলি দৃষ্টি প্রতিবন্ধকতাযুক্ত ছাত্রছাত্রীরা ব্যবহার করতে পারবেন। ডঃ ব্যানার্জি বলেন, আমাদের দেশের বিভিন্ন স্থানে প্রচলিত ভিন্ন ভিন্ন ভাষায় ব্রেইল লিপিতে ডিজিটাল মানচিত্র প্রকাশের উদ্যোগ এক নতুন দিগন্তের সূচনা করেছে। তিনি জানান, দেশের ৫০ লক্ষেরও বেশি দৃষ্টি প্রতিবন্ধী মানুষের জন্য ন্যাটমোর পক্ষ থেকে বিভিন্ন আঞ্চলিক ভাষায় মানচিত্র প্রকাশের উদ্যোগ নেওয়া হয়েছে। ১৯৯৭ সাল থেকে ন্যাটমো দৃষ্টি প্রতিবন্ধীদের জন্য এই ধরনের মানচিত্র প্রকাশ করছে।


    এই উপলক্ষে আজ ব্রেইল মানচিত্র এবং এ বিষয়ে শিক্ষক ও প্রশিক্ষকদের সচেতনতা বিষয়ে একদিনের কর্মশালারও আয়োজন করা হয়। অনুষ্ঠানে সোসাইটি ফর দ্য ভিস্যুয়ালি হ্যান্ডিক্যাপ্‌ড সংস্থার সম্পাদক শ্রীমতী হেনা বসু, পিবিএসএসএম-এর রাজ্য প্রোজেক্ট অধিকর্তা তথা ক্যালকাটা ব্লাইন্ড স্কুলের ভারপ্রাপ্ত শিক্ষক শ্রীমতী লিসা ব্যানার্জি এবং স্টেট কমিশনার্স অফ পার্সন্‌ন্স উইথ ডিজেবিলিটিজ শ্রী দেবব্রত চট্টরাজ প্রমুখ উপস্থিত ছিলেন।


    CG/PB/DM/….11th June, 2019

    
    
    (Release ID: 1573981) Visitor Counter : 83
    
    
      Read this release in: English