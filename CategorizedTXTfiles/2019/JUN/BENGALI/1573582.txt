      শিল্পওবাণিজ্যমন্ত্রক

      বাণিজ্য উন্নয়ন ও প্রসার সংক্রান্ত পর্ষদ তথা বাণিজ্য পর্ষদের বৈঠকে বাণিজ্য মন্ত্রীর ভাষণ
      Posted On: 06 JUN 2019 5:46PM by PIB Kolkata


    কেন্দ্রীয় শিল্প ও বাণিজ্য তথা রেলমন্ত্রী শ্রী পীযূষ গোয়েল শিল্প ও রপ্তানিকারক সংস্থাগুলির প্রতিনিধিদেরকে ভর্তুকি এবং কেন্দ্রীয় সরকারের
    আর্থিক অনুদানের ওপর নির্ভরশীলতা কমিয়ে শিল্প সংস্থাগুলিকে আরও প্রতিযোগিতামুখী ও স্বনির্ভর করে তোলার আহ্বান জানিয়েছেন। শ্রী গোয়েল আজ নতুন দিল্লিতে বাণিজ্য উন্নয়ন ও প্রসার সংক্রান্ত পর্ষদ তথা বাণিজ্য পর্ষদের বৈঠকে ভাষণ দিচ্ছিলেন। শ্রী গোয়েল বলেন, ভর্তুকি প্রত্যাহার করে নেওয়া হলে ব্যবসা-বাণিজ্য বাড়বে। এই প্রেক্ষিতে তিনি এলইডি বাল্ব তৈরির উদাহরণ দিয়ে বলেন, ভর্তুকি তুলে নেওয়ার ফলে বাজারে এখন সুলভ মূল্যে এ ধরনের বাল্ব পাওয়া যাচ্ছে এবং বিপুল সংখ্যায় উৎপাদনও হচ্ছে।
    
    বাণিজ্য মন্ত্রী বলেন, উৎপাদন যখন বিপুল পরিমাণে বাড়বে তখন দেশজ উৎপাদন ও বাণিজ্য লক্ষ্যণীয় হারে বৃদ্ধি পাবে। এর ফলে, রপ্তানি বাড়বে এবং পণ্যের গুণমানও বৃদ্ধি পাবে। তিনি বলেন, বিশ্বের প্রতিটি দেশ এখন ভারতে বিনিয়োগে আগ্রহী কারণ, ভারতের বিশাল বাজারের সুযোগ-সুবিধা থেকে এরা উপকৃত হতে পারে। দেশে বাণিজ্য ও শিল্পের প্রসারে প্রাক্তন দুই মন্ত্রী শ্রীমতী নির্মলা সীতারমন ও শ্রী সুরেশ প্রভু যে ভূমিকা পালন করেছিলেন, শ্রী গোয়েল তার প্রশংসা করেন। এঁদের আন্তরিকতার জন্য বিগত পাঁচ বছরে ভারতের রপ্তানি বৃদ্ধি পেয়েছে।
    
    শ্রী গোয়েল আরও বলেন, বাণিজ্য ক্ষেত্রে বিভিন্ন বাধা-বিপত্তি এবং আর্থিক অগ্রগতি ব্যাহত হওয়ার দরুণ ভারত সহ সমগ্র বিশ্বই চ্যালেঞ্জের সম্মুখীন।
    এই প্রেক্ষিতে বিশ্ব বাণিজ্যে ভারতের অবস্থান ধরে রাখা এবং বাণিজ্যের পরিমাণ বাড়ানোর ক্ষেত্রে বিশেষ নজর দেওয়া প্রয়োজন বলেও তিনি মন্তব্য
    করেন। ব্যবসা-বাণিজ্যে আরও স্বচ্ছ ও দুর্নীতিমুক্ত ব্যবস্থা গড়ে তুলতে কেন্দ্রীয় সরকারের পাশাপাশি, রাজ্য সরকারগুলিকেও উদ্যোগী হওয়ার আহ্বান
    জানান শ্রী গোয়েল। দু’দিনের এই বৈঠকে অসামরিক বিমান চলাচল প্রতিমন্ত্রী, বাণিজ্য ও শিল্প প্রতিমন্ত্রী, নীতি আয়োগের মুখ্য কার্যনির্বাহী
    আধিকারিক, বিভিন্ন মন্ত্রকের সচিব, রাজ্য সরকারের প্রতিনিধি, শিল্পপতি তথা শিক্ষা প্রতিষ্ঠানের সঙ্গে যুক্ত ব্যক্তিরা অংশ নিচ্ছেন।

    
    
    (Release ID: 1573582) Visitor Counter : 29
    
    
      Read this release in: English