      যুবওক্রীড়াবিষয়কমন্ত্রক

      বিশ্ব তীরন্দাজি চ্যাম্পিয়নশিপে সেরা সাফল্যের জন্য ভারতীয় তীরন্দাজদের সংবর্ধনা দিলেন ক্রীড়ামন্ত্রী কিরেন রিজিজু
      Posted On: 19 JUN 2019 5:53PM by PIB Kolkata


    নয়াদিল্লি, ১৯ জুন, ২০১৯


    নেদারল্যান্ডস্‌-এর হার্টোজেনবশ শহরে গত সপ্তাহে আয়োজিত বিশ্ব তীরন্দাজি প্রতিযোগিতায় সর্বকালীন সেরা সাফল্যের জন্য কেন্দ্রীয় ক্রীড়ামন্ত্রী শ্রী কিরেন রিজিজু আজ নতুন দিল্লিতে এক অনুষ্ঠানে ভারতীয় তীরন্দাজদের সংবর্ধনা দেন। স্পোর্টস অথরিটি অফ ইন্ডিয়া-র সদর দপ্তরে ভারতীয় তীরন্দাজদের সঙ্গে মিলিত হয়ে শ্রী রিজিজু ২০২০-র টোকিও অলিম্পিকে অংশগ্রহণে যোগ্যতামান অর্জনে এবং প্রতিযোগিতা থেকে তিনটি পদক জয়লাভের জন্য অভিনন্দন জানান।


    উল্লেখ করা যেতে পারে, ভারতীয় তীরন্দাজরা এবারের বিশ্ব চ্যাম্পিয়নশিপ থেকে একটি রৌপ্য সহ তিনটি ব্রোঞ্জ পদক পেয়েছেন। ২০১৫-য় এই প্রতিযোগিতা থেকে ভারত দুটি রৌপ্য পদক জিতেছিল। পদক সংখ্যার দিক থেকে ভারতীয় তীরন্দাজদের এবারের সাফল্য তাই সর্বকালের সেরা। প্রতিযোগিতায় অতনু দাস, তরুণদ্বীপ রাই এবং প্রবীন যাদবকে নিয়ে গঠিত ভারতীয় পুরুষ রিকার্ভ দল একটি রৌপ্য পদক পেয়েছেন।


    সংবর্ধনা অনুষ্ঠানে শ্রী রিজিজু বলেন, সরকার এই তীরন্দাজদের পাশাপাশি অলিম্পিকে পদক জয়ের সম্ভাবনা রয়েছে এমন খেলোয়াড়দেরও সম্ভাব্য সবরকম সহায়তা প্রদান করে যাবে। এমনকি, প্রশিক্ষণ থেকে প্রযুক্তিগত সহায়তা – এক্ষেত্রেও যদি কোন অ্যাথলিট সাহায্যের আবেদন জানান, সরকার তাঁকে সহায়তা দিতে প্রস্তুত। শ্রী রিজিজু আরও বলেন, “আমি অত্যন্ত আনন্দিত যে, ভারতীয় পুরুষ তীরন্দাজ দল ইতিমধ্যেই একটি অলিম্পিক কোটা অর্জন করেছে। মহিলা তীরন্দাজরাও অলিম্পিক কোটা অর্জনের ব্যাপারে অত্যন্ত আশাবাদী। তীরন্দাজিতে ভারত সর্বদাই নিজেদের শক্তি প্রমাণ করে এসেছে। আমরা যদি অলিম্পিকে তীরন্দাজিতে স্বর্ণ পদক জিততে পারি, তাহলে আমাদের প্রকৃত সক্ষমতা প্রমাণিত হয়ে যাবে।”


    খেলোয়াড়দের প্রশিক্ষণ সহায়তাদানের পাশাপাশি, স্পোর্টস অথরিটি অফ ইন্ডিয়া অলিম্পিকে অংশগ্রহণের আগাম প্রস্তুতি হিসেবে এঁদের মনঃসংযোগ ও দক্ষতা বাড়াতে মনস্তত্ববিদ নিয়োগের কথা ভাবছে বলে শ্রী রিজিজু জানান।


    CG/BD/DM

    
    
    (Release ID: 1574976) Visitor Counter : 78
    
    
      Read this release in: English