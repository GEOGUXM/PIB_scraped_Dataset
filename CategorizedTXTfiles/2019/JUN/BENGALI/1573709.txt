      শিল্পওবাণিজ্যমন্ত্রক

      কেন্দ্রীয় শিল্প-বাণিজ্য মন্ত্রী রপ্তানি ঋণ বিষয়ে বৈঠক করলেন
      Posted On: 07 JUN 2019 7:47PM by PIB Kolkata


    নয়াদিল্লি, ৭ জুন, ২০১৯


    কেন্দ্রীয় শিল্প-বাণিজ্য ও রেলমন্ত্রী শ্রী পীযূষ গোয়েল আজ নতুন দিল্লিতে সরকারি-বেসরকারি ব্যাঙ্ক, রিজার্ভ ব্যাঙ্ক, একজিম ব্যাঙ্ক ও বিভিন্ন রপ্তানি সংগঠনের প্রতিনিধিদের সঙ্গে এক বৈঠকে মিলিত হন। মূলত, রপ্তানি ক্ষেত্রে ঋণের সমস্যার বিষয়টি নিয়ে এই বৈঠকে আলোচনা হয়। ভারতীয় অর্থনীতিতে ১ ট্রিলিয়ন ডলার মূল্যের পণ্য রপ্তানি এবং ১ ট্রিলিয়ন ডলার মূল্যের পরিষেবা রপ্তানির লক্ষ্যকে আগামী পাঁচ বছরের মধ্যে অর্জন করার জন্য শিল্পমন্ত্রী রপ্তানিকারকদের প্রয়োজন স্বল্প সুদের হারে ঋণ সরবরাহের গুরুত্বের ওপর জোর দেন। এ বিষয়ে ব্যাঙ্ক এবং সরকারকে যৌথ দায়িত্বে কাজ করতে হবে বলে তিনি অভিমত প্রকাশ করেন। যেহেতু বিগত কয়েক বছর ধরে আমাদের দেশে রপ্তানি বৃদ্ধির হার কিছুটা পড়তির দিকে, তাই অবস্থার উন্নতির জন্য জরুরি ভিত্তিতে ব্যবস্থা গ্রহণ করা দরকার বলে শ্রী গোয়েল মন্তব্য করেন। শিল্প-বাণিজ্য মন্ত্রী রপ্তানিকারকদের ঋণের ক্ষেত্রে সুদে ছাড় সংক্রান্ত প্রকল্প সম্পর্কেও আলোচনা করেন। বিষয়টি নিয়ে যথাযথ গুরুত্ব দিয়ে পর্যালোচনার জন্য তিনি রিজার্ভ ব্যাঙ্ক, একজিম ব্যাঙ্ক এবং স্টেট ব্যাঙ্ককে অনুরোধ জানান। এ মাসের ৩০ তারিখে মুম্বাইতে এই বিষয়টি নিয়ে পরবর্তী বৈঠকে রিপোর্ট পেশ করার জন্য তিনি সংশ্লিষ্ট ব্যাঙ্কগুলিকে নির্দেশ দেন।


    আজকের বৈঠকে ইরানে পণ্য ও পরিষেবা রপ্তানির বিভিন্ন দিক নিয়ে আলোচনা হয়। রপ্তানি ক্ষেত্রের যে কোন ধরনের সমস্যা সময় নির্দিষ্টভাবে সমাধান করার জন্য তিনি তাঁর বিভাগীয় আধিকারিকদের নির্দেশ দেন। রপ্তানি ক্ষেত্রের বিভিন্ন সমস্যা বিষয়ে একটি বিস্তারিত রিপোর্ট আগামী ৩০ দিনের মধ্যে জমা দেওয়ার জন্য ফেডারেশন অফ ইন্ডিয়া এক্সপোর্ট অর্গানাইজেশন্‌স (এফআইইও)-কে নির্দেশ দেওয়া হয়। এছাড়া, রিজার্ভ ব্যাঙ্ক কর্তৃপক্ষকে তাদের বৈদেশিক মুদ্রা ভাণ্ডার থেকে ২,৫০০ কোটি ডলারের সমতুল ঋণ ব্যাঙ্কের মাধ্যমে দেওয়ার প্রস্তাব যথাযথভাবে বিবেচনার নির্দেশও দেওয়া হয়।


    আজকের বৈঠকে কেন্দ্রীয় অর্থ মন্ত্রক, অর্থনৈতিক বিষয় সংক্রান্ত বিভাগ, আর্থিক পরিষেবা সংক্রান্ত বিভাগের উচ্চপদস্থ প্রতিনিধিরা এবং বাণিজ্য মন্ত্রকের সচিব শ্রী অনুপ ওয়াধওয়ান উপস্থিত ছিলেন। এছাড়া, এমএসএমই দপ্তরের সচিব ডঃ অরুণ কুমার পাণ্ডা, বৈদেশিক বাণিজ্য বিভাগের মহানির্দেশক অলোক বর্ধন চতুর্বেদী, রিজার্ভ ব্যাঙ্ক সহ বিভিন্ন ব্যাঙ্কের প্রতিনিধি এবং বিভিন্ন বাণিজ্যিক সংগঠনের প্রতিনিধিরাও উপস্থিত ছিলেন।


    SSS/PB/DM

    
    
    (Release ID: 1573709) Visitor Counter : 53
    
    
      Read this release in: English