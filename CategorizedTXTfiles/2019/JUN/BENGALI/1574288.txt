      কেন্দ্রীয়মন্ত্রিসভা

      কর চুক্তি রূপায়ণের লক্ষ্যে কেন্দ্রীয় মন্ত্রিসভায় বহুপাক্ষিক কনভেনশন অনুমোদিত
      Posted On: 12 JUN 2019 2:02PM by PIB Kolkata


    নয়াদিল্লি , ১২ জুন , ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভা আজ করভিত্তিক ক্ষয় এবং মুনাফা চালান প্রতিরোধে কর সংক্রান্ত চুক্তি রূপায়ণে এক বহুপাক্ষিক কনভেনশন অনুমোদন করেছে। এই কনভেনশন রূপায়ণের ফলে ভারতের সঙ্গে অন্যান্য দেশের কর সংক্রান্ত চুক্তিগুলি এমনভাবে সংশোধিত হবে যাতে চুক্তির অপব্যবহার , করভিত্তিক ক্ষয় এবং মুনাফা চালানের মতো কৌশলের ফলে সরকারের রাজস্ব ক্ষতি আটকানো যাবে। এছাড়া , যেসব ক্ষেত্রে অর্থনৈতিক কাজকর্মের ফলে মুনাফা এবং মূল্য সৃষ্টি হয় , সেক্ষেত্রে মুনাফার ওপর কর আরোপ করা সম্ভব হবে। ২০১৭ সালের ৭ই জুন প্যারিসে ভারতের তৎকালীন অর্থমন্ত্রী শ্রী অরুণ জেটলি কর সংক্রান্ত বহুপাক্ষিক এই কনভেনশনটি স্বাক্ষর করেছিলেন। ও.ই.সি.ডি. এবং জি-২০-ভুক্ত দেশগুলির কোন কোম্পানি কর সংক্রান্ত আইনের ফাঁকফোঁকরকে কাজে লাগিয়ে এক দেশ থেকে অন্য দেশে মুনাফা পাচার করে যাতে কর ফাঁকি দিতে না পারে তা নিশ্চিত করতেই এই বহুপাক্ষিক সমঝোতা বা কনভেশনটি প্রণয়ন করা হয়েছে। জি-২০ এবং ও.ই.সি.ডি.-ভুক্ত একশোটিরও বেশি দেশের অস্থায়ী এক গোষ্ঠীর অঙ্গ হিসাবে ভারত ২০১৫ সাল থেকে সংশ্লিষ্ট সব দেশের সঙ্গে একযোগে সমঝোতাটির খসড়া চূড়ান্ত করে। ২০১৬ সালের নভেম্বর মাসে সংশ্লিষ্ট দেশগুলির অস্থায়ী গোষ্ঠী চুক্তিটির বয়ান গ্রহণ করে। এই চুক্তি অনুসারে সমস্ত স্বাক্ষরকারী দেশ এটির অপব্যবহার রুখতে ন্যূনতম শর্তগুলি মেনে চলার ব্যবস্থা করবে। এই কনভেনশন বা চুক্তি রূপায়িত হলে দুই বা ততোধিক দেশের মধ্যে স্বাক্ষরিত পৃথক চুক্তিগুলি সরাসরি সংশোধিত হবে। এই চুক্তিটি রূপায়ণের ফলে ভারতের সঙ্গে অন্যান্য দেশের কর সংক্রান্ত চুক্তিগুলি সরাসরি সংশোধিত হবে এবং রাজস্ব ক্ষতি নিয়ন্ত্রণ করা সম্ভব হবে।


    CG/P B / DM

    
    
    (Release ID: 1574288) Visitor Counter : 4