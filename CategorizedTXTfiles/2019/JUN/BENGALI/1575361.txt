      স্বরাষ্ট্র মন্ত্রক

      যোগ বিশ্বের দরবারে ভারতকে উচ্চাসনে বসিয়েছে বলে কেন্দ্রীয় স্বরাষ্ট্র মন্ত্রীর বক্তব্য
      Posted On: 24 JUN 2019 12:26PM by PIB Kolkata


    নয়াদিল্লি, ২১ জুন, ২০১৯


    কেন্দ্রীয় স্বরাষ্ট্র মন্ত্রী শ্রী অমিত শাহ ভারতের রাষ্ট্রদূত হিসেবে যোগের ভূমিকার প্রশংসা করেন। বিশ্বের দরবারে ভারতকে যোগ উচ্চাসনে প্রতিষ্ঠা করেছে বলে তাঁর মত। প্রধানমন্ত্রী শ্রী নরেন্দ্র মোদীর উদ্যোগে যোগ বর্তমানে আন্তর্জাতিক স্তরে স্বীকৃতি পাওয়ার পাশাপাশি, পৃথিবীর প্রায় ২০০টি দেশে এর অনুশীলন চলছে।


    হরিয়ানায় পঞ্চম আন্তর্জাতিক যোগ দিবসের অনুষ্ঠানে রোহতাকে শ্রী অমিত শাহ প্রধান অতিথি হিসেবে উপস্থিত ছিলেন। এই অনুষ্ঠানে রাজ্যে যোগ-এর প্রসারে ‘যোগ পরিষদ’ স্থাপন করার জন্য তিনি মুখ্যমন্ত্রী শ্রী মনোহরলাল খট্টরের প্রশংসা করেন। দৈনন্দিন জীবনে যোগের গুরুত্বের কথা উল্লেখ করে শ্রী শাহ বলেন, এর মাধ্যমে প্রত্যেকের মানসিক এবং শারীরিক বিকাশ ঘটে। তিনি বলেন, অতীতে দেশে বিভিন্ন সময়ে যোগের প্রসারে নানা কর্মসূচি পালিত হয়েছে। কিন্তু ২০১৪ সালে শ্রী নরেন্দ্র মোদী দেশের প্রধানমন্ত্রী হওয়ার পর আন্তর্জাতিক স্তরে তার স্বীকৃতির জন্য উদ্যোগ নেওয়া হয়। পাঁচ বছর আগে রাষ্ট্রসঙ্ঘের সাধারণ পরিষদে প্রধানমন্ত্রীর ভাষণের কথা উল্লেখ করে কেন্দ্রীয় স্বরাষ্ট্র মন্ত্রী বলেন, নিরবচ্ছিন্ন উদ্যোগের ফলে রাষ্ট্রসঙ্ঘ ৭০ দিনের মধ্যে ২১শে জুনকে আন্তর্জাতিক যোগ দিবস হিসেবে স্বীকৃতি দিয়েছে। বর্তমানে প্রায় ২০০টি দেশে কোটি কোটি মানুষ যোগাভ্যাস করেন। তিনি সাধুসন্তদের যোগের প্রসারের জন্য গুরুত্বপূর্ণ ভূমিকার কথা উল্লখ করেন। যাঁরা যোগ নিয়ে গবেষণা করছেন, তাঁদের প্রতিও শ্রী শাহ কৃতজ্ঞতা জানান।


    হরিয়ানার মুখ্যমন্ত্রী শ্রী মনোহরলাল খট্টর বলেন, প্রাচীন যুগ থেকে এ দেশে যোগাভ্যাস অনুশীলন করা হয়। রাজ্য সরকার যোগ পরিষদ গঠন করেছে যার ফলে সমাজের সর্বস্তরের মানুষ তাঁদের দৈনন্দিন জীবনে যোগকে গ্রহণ করতে পারবেন। তিনি বলেন, গ্রামে গ্রামে ‘যোগোর ব্যায়ামশালা’ তৈরির সিদ্ধান্ত নেওয়া হয়েছে। এছাড়া, যোগের জন্য প্রশিক্ষক নিয়োগ করার পরিকল্পনাও রয়েছে। রাজ্য জুড়ে ৫ লক্ষ লোক ৮০টি জায়গায় এদিন যোগ অনুশীলন করেছেন।


    অনুষ্ঠানে ক্রীড়া ও যুবকল্যাণ মন্ত্রী শ্রী অনিল ভিজ, রোহতাকের সাংসদ শ্রী অরবিন্দ শর্মা, রাজ্যসভার সাংসদ ডঃ অনিল জৈন, প্রতিমন্ত্রী শ্রী মণীষ গ্রোভার, মুখ্য সচিব শ্রী ডি এস দেশি সহ শীর্ষ আধিকারিকরা উপস্থিত ছিলেন।


    CG/CB/DM

    
    
    (Release ID: 1575361) Visitor Counter : 3
    
    
      Read this release in: English