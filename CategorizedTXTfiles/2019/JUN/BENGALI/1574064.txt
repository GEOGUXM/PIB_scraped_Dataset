      উপ-রাষ্ট্রপতিরসচিবালয়

      নতুন কেন্দ্রীয় মন্ত্রীরা উপ-রাষ্ট্রপতির সঙ্গে দেখা করেছেন
      Posted On: 12 JUN 2019 6:45PM by PIB Kolkata


    কেন্দ্রীয় মন্ত্রিসভার নতুন সদস্যরা আজ ভারতের উপ-রাষ্ট্রপতি শ্রী এম ভেঙ্কাইয়া নাইডুর সঙ্গে দেখা করে তাঁদের মন্ত্রকের কাজকর্ম বিষয়ে তাঁকে অবহিত করেছেন। কেন্দ্রীয় আবাসন ও পুর বিষয়ক প্রতিমন্ত্রী (স্বাধীন দায়িত্বপ্রাপ্ত) শ্রী হরদীপ সিং পুরী গতকাল উপ-রাষ্ট্রপতির সঙ্গে দেখা করেন। এই বৈঠকে শ্রী নাইডু স্মার্ট সিটি এবং বিভিন্ন আবাসন প্রকল্পের কাজ ভালোভাবে শুরু হওয়ায় সন্তোষ ব্যক্ত করেন। তিনি আগামীদিনগুলিতেও কাজের এই গতি বজায় রাখার কথা বলেন।


    সামাজিক ন্যায় ও ক্ষমতায়ন দপ্তরের মন্ত্রী শ্রী থাওয়ার চাঁদ গেহলটের সঙ্গে সাক্ষাতের সময় উপ-রাষ্ট্রপতি দক্ষতা উন্নয়ন এবং প্রতিবন্ধকতাযুক্ত ব্যক্তিদের পুনর্বাসন ও ক্ষমতায়নের কাজকে আরও জোরদার করার কথা বলেন। কোলহাপুরে ১০ হাজার প্রতিবন্ধকতাযুক্ত মানুষকে বিশেষ সহায়তা প্রদানের অনুষ্ঠানে উপস্থিত থাকার জন্য মন্ত্রীর আমন্ত্রণ তিনি গ্রহণ করেন।


    আজ সকালে রেল, বাণিজ্য ও শিল্পমন্ত্রী শ্রী পীযূষ গোয়েল উপ-রাষ্ট্রপতির সঙ্গে সাক্ষাৎ করলে শ্রী নাইডু বর্তমানে চালু বিভিন্ন প্রকল্পের কাজ দ্রুততর করার পরামর্শ দেন। রেলমন্ত্রী, উপ-রাষ্ট্রপতিকে রেলের নতুন প্রকল্প রূপায়ণের কাজের অগ্রগতি বিষয়ে অবহিত করেন। অন্ধ্রপ্রদেশে রেলের যে সব প্রকল্পে জমির সমস্যা রয়েছে,তা নিয়ে উপ-রাষ্ট্রপতি রাজ্য সরকারের সঙ্গে কথা বলার প্রতিশ্রুতি দিয়েছেন।


    পশুপালন, ডেয়ারি এবং মৎস্যমন্ত্রী শ্রী গিরিরাজ সিং উপ-রাষ্ট্রপতির সঙ্গে সাক্ষাৎ করলে, অভ্যন্তরীণ ও সামুদ্রিক মৎস্যচাষ, পোলট্রি এবং ডেয়ারি ক্ষেত্রে উদ্যোগপতিদের সঙ্গে আলোচনার ভিত্তিতে কাজের মাধ্যমে গ্রামীণ অর্থনীতি ও রপ্তানি উন্নয়নের কাজের বিষয়ে পরামর্শ দেওয়া হয়। কেন্দ্রীয় মহিলা ও শিশুবিকাশ এবং বস্ত্রবয়ন দপ্তরের মন্ত্রী শ্রীমতী স্মৃতি জুবিন ইরানি উপ-রাষ্ট্রপতির সঙ্গে সাক্ষাৎ করলে শিশুদের অধিকার রক্ষা বিষয়ে সরকারের বিভিন্ন উদ্যোগ নিয়ে তাঁদের মধ্যে আলোচনা হয়।


    CG/PB/DM/….12th June, 2019


    

    
    (Release ID: 1574064) Visitor Counter : 34
    
    
      Read this release in: English