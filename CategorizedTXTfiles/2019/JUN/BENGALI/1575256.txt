      প্রধানমন্ত্রীরদপ্তর

      ঝাড়খন্ডের রাঁচিতে আন্তর্জাতিক যোগ দিবস উদযাপন অনুষ্ঠানে প্রধানমন্ত্রীর ভাষণ
      Posted On: 21 JUN 2019 6:25PM by PIB Kolkata


    নয়াদিল্লি, ২১ জুন ২০১৯


    মঞ্চে উপস্থিত মাননীয় রাজ্যপাল শ্রীমতী দ্রৌপদীজী, মুখ্যমন্ত্রী মহোদয়, কেন্দ্রীয় ও রাজ্য সরকারের সম্মানিত মন্ত্রীগণ এবং আমার ঝাড়খন্ডের প্রিয় ভাই ও বোনেরা।


    আপনাদের সবাইকে, গোটা দেশ এবং বিশ্বকে আন্তর্জাতিক যোগ দিবস উপলক্ষে অনেক অনেক শুভেচ্ছা।


    আজ এই ‘প্রভাত তারা’ ময়দান থেকে সমগ্র দেশবাসীকে ‘সুপ্রভাতম’। আমি নিশ্চিত যে, আজ এই প্রভাত তারা ময়দান বিশ্বের মানচিত্রে জ্বলজ্বল করছে। ঝাড়খন্ড আজ গৌরবান্বিত।


    আজ দেশ ও বিশ্বের অনেক জায়গায় লক্ষ লক্ষ মানুষ যোগ দিবস পালবের জন্য ভিন্ন ভিন্ন স্থানে জমায়েত হয়েছেন – তাঁদের সকলকে আমি ধন্যবাদ জানাই।


    যোগকে সারা পৃথিবীতে প্রচার ও প্রসারের ক্ষেত্রে আমাদের সংবাদ মাধ্যমের বন্ধুগণ, সোস্যাল মিডিয়ার সঙ্গে যুক্ত অনেকে যে গুরুত্বপূর্ণ ভূমিকা পালন করছেন, তাঁদেরকেও আমার কৃতজ্ঞতা জানাই।


    বন্ধুগণ, এবারের আন্তর্জাতিক যোগ দিবসে ঝাড়খন্ডে আসতে পারা আমার জন্য অত্যন্ত আনন্দের বিষয়। আপনারা কাকভোরেই বাড়ি থেকে বেরিয়ে দূরদূরান্ত থেকে এখানে এসে পৌঁছেছেন, সেজন্য আপনাদের কৃতজ্ঞতা জানাই। অনেকেই মনে প্রশ্ন জাগতে পারে যে, এই পঞ্চম আন্তর্জাতিক যোগ দিবস উপলক্ষে আপনাদের সঙ্গে যোগ দিবস পালন করতে আমি রাঁচিতে কেন এসেছি?


    ভাই ও বোনেরা, রাঁচির সঙ্গে আমার পুরনো সম্পর্ক রয়েছে। কিন্তু আজ রাঁচি আসার পেছনে তিনটি আরও বড় কারণ রয়েছে। প্রথমত, ঝাড়খন্ডের নামের মধ্যেই রয়েছে যে, এটি একটি অরণ্য প্রদেশ। প্রকৃতির সবচেয়ে কাছে এবং যোগও প্রকৃতির নৈকট্য মানুষকে একটি ভিন্ন অনুভূতি এনে দেয়। দ্বিতীয় কারণ হ’ল – রাঁচির সঙ্গে স্বাস্থ্য ব্যবস্থার সম্পর্ক এখন ইতিহাসে সোনার অক্ষরে লেখা হয়ে গেছে। গত ২৩শে সেপ্টেম্বর পণ্ডিত দীনদয়াল উপাধ্যায়ের জন্মজয়ন্তী উপলক্ষে আমি এই রাঁচি থেকেই আয়ুষ্মান ভারত যোজনার সূচনা করেছিলাম। আজ এটি বিশ্বের সর্ববৃহৎ স্বাস্থ্য পরিষেবা প্রকল্প। প্রধানমন্ত্রী জন আরোগ্য যোজনা অত্যন্ত কম সময়ের মধ্যেই দেশের গরিবদের বড় সম্বল হয়ে উঠেছে। ভারতবাসীদের আয়ুষ্মান করে তুলতে আমরা যোগের গুরুত্ব ভালোভাবেই জানি ও বুঝি। সেজন্যও আজ রাঁচি আসা আমার জন্য একটি বিশেষ ঘটনা।


    ভাই ও বোনেরা, এখন আমাদের সবাইকে মিলেমিশে এই যোগ অভিযানকে একটি ভিন্ন স্তরে নিয়ে যেতে হবে। আমার রাঁচি আসার তৃতীয় ও সবচেয়ে বড় কারণ হ’ল এটাই।


    বন্ধুগণ, প্রাগৈতিহাসিক সময় থেকেই যোপ আমাদের দেশে সংস্কৃতির অভিন্ন অংশ। এই ঝাড়খন্ড রাজ্যে যে ছৌ নৃত্য হয়, তা বিভিন্ন অভিব্যক্তি আসন ও মুদ্রার মাধ্যমে ব্যক্ত করা হয়। কিন্তু এটাও সত্য যে, আধুনিক যোগের জয়যাত্রা আমাদের দেশে গ্রামীণ ও আদিবাসী অঞ্চলে যতটা পৌঁছনো উচিৎ ছিল, ততটা পৌঁছয়নি। এখন আমাদের প্রত্যেককে মিলেমিশে আধুনিক যোগের জয়যাত্রাকে শহর থেকে গ্রামের দিকে এবং অরণ্যের প্রান্তিক গ্রামগুলির শেষ ব্যক্তির কাছে পৌঁছে দিতে হবে। গরিব ও আদিবাসীদের ঘরে যোগকে পৌঁছে দিতে হবে। আমি চাই যে, যোগ গরিব ও আদিবাসী মানুষের জীবনের অভিন্ন অংশ হয়ে উঠুক। কারণ, এই গরিবরাই অসুস্থতার কারণে বেশি কষ্ট পান। এই অসুখ-বিসুখ গরিবদের আরও গরিব করে তোলে। সেজন্য আজ যখন দেশে দারিদ্র্য দূরীকরণে অভিযান দ্রুত গতিতে এগিয়ে চলেছে, তখন যোগ এই দারিদ্র্য দূরীকরণের একটি মাধ্যম হয়ে উঠেছে। তাঁদের জীবনযাপনে যোগের প্রভাব বৃদ্ধি করতে পারলে তাঁদেরকে আরও বেশি করে অসুস্থতা ও দারিদ্র্যের কবল থেকে বাঁচানো যাবে।


    বন্ধুগণ, শুধু পরিষেবা দানের মাধ্যমে জীবন সহজ করে তোলা যথেষ্ট নয়। ওষুধ ও শল্য চিকিৎসার মাধ্যমে সমাধানও পর্যাপ্ত নয়। আজকের পরিবর্তনশীল সময়ে অসুস্থতা থেকে বাঁচানোর পাশাপাশি, সুস্থতা বজায় রাখার দিকে অধিক গুরুত্ব দেওয়ার প্রয়োজন রয়েছে। আর এই শক্তি আমরা যোগ থেকে পাই। এটি যোগ ও পুরাতন ভারতীয় দর্শনের অবদান। আধ ঘন্টা মেঝেতে, বিছানার ওপর কিংবা মাদুরের ওপর যোগ ব্যায়াম করাই যথেষ্ট নয়। ভারতীয় দর্শনে যোগ অনুশাসন, সমর্পণ এবং সারা জীবন ধরে পালনীয়। যোগ – বয়স, গাত্রবর্ণ, জাতি, সম্প্রদায়, মত, পন্থা, ধনী-গরিব, কেন্দ্র, প্রান্ত এবং সীমানার ঊর্ধ্বে। যোগ সবার এবং সকলেই যোগের।


    বন্ধুগণ, বিগত পাঁচ বছর ধরে আমাদের সরকার যোগকে স্বাস্থ্য ও সুস্থতার সঙ্গে যুক্ত করে প্রতিরোধমূলক স্বাস্থ্য পরিষেবার মজবুত স্তম্ভ গড়ে তোলার চেষ্টা করেছে। আজ আমরা এটা বলতে পারি যে, ভারতে যোগের প্রতি সচেতনতা, দেশের প্রত্যেক প্রান্তে, প্রত্যেক জাতি-গোষ্ঠীর কাছে পৌঁছে গেছে, ড্রয়িং রুম থেকে বোর্ড রুম পর্যন্ত, শহরের পার্কগুলি থেকে শুরু করে স্পোর্টস কমপ্লেক্সগুলি পর্যন্ত, প্রত্যেক গলি থেকে ওয়েলনেস সেন্টার পর্যন্ত – সর্বত্র এখন যোগকে অনুভব করা যায়।


    ভাই ও বোনেরা, আমার খুব ভালো লাগে যখন দেখি যে, নবীন প্রজন্মের মানুষেরা এই পুরনো পদ্ধতিকে আধুনিকতার সঙ্গে যুক্ত করে এর প্রচার ও প্রসারের কাজ করছেন। যুবসম্প্রদায়ের উদ্ভাবক ও সৃষ্টিশীল ভাবনাগুলি যোগকে আগের থেকে অনেক বেশি জনপ্রিয় ও জীবন্ত করে তুলেছে।


    বন্ধুগণ, আজকের এই অনুষ্ঠান মঞ্চ থেকে আমাদের শ্রদ্ধেয় মন্ত্রী ‘প্রাইম মিনিস্টার্স অ্যাওয়ার্ড ফর প্রোমোশন অ্যান্ড ডেভেলপমেন্ট অফ যোগা’ পুরস্কার ঘোষণা করেছেন। সেজন্য সারা পৃথিবীতে যাঁরা এক্ষেত্রে ভালো কাজ করছেন, তাঁদের মধ্যে থেকে শ্রেষ্ঠদের বাছাই করে পুরস্কার দানের সিদ্ধান্ত আমাদের বিচারক মণ্ডলী নেবেন।


    এ বছর যাঁরা এই পুরস্কার পেয়েছেন, আমি তাঁদের তপস্যা এবং যোগের প্রতি সমর্পণকে শ্রদ্ধা জানাই।


    বন্ধুগণ, এ বছর আন্তর্জাতিক যোগ দিবসের বিষয় হ’ল ‘হৃদয়ের যত্নের জন্য যোগ’। আজ গোটা বিশ্বের জন্য হৃদরোগ একটি গুরুত্বপূর্ণ সমস্যায় পরিণত হয়েছে। ভারতে বিগত দুই – আড়াই দশকে নানা ধরণের হৃদরোগের প্রকোপ গুণিতক হারে বৃদ্ধি পেয়েছে। দুঃখের বিষয় হ’ল – অল্পবয়সী যুবক-যুবতীরা আগের চেয়ে বেশি হৃদরোগে আক্রান্ত হচ্ছেন। এক্ষেত্রে হৃদযন্ত্রের যত্ন বিষয়ক সচেতনতার পাশাপাশি যোগকে রোগ প্রতিরোধ এবং চিকিৎসার অঙ্গ করে তোলা অত্যন্ত প্রয়োজনীয়।


    আমি এখানে স্থানীয় যোগাশ্রমগুলিকেও অনুরোধ করবে যে, আপনারা যোগের প্রসারে আরও এগিয়ে আসুন। দেওঘরের রিখ্যা পীঠযোগ আশ্রম, রাঁচির যোগদা সৎসঙ্গ সখা মঠ এবং অন্যান্য সংস্থানগুলিও এ বছর হৃদযন্ত্রের যত্ন বিষয়ক সচেতনতাকে বিষয় করে নানা যোগানুষ্ঠানের আয়োজন করতে পারেন।


    বন্ধুগণ, যখন স্বাস্থ্য ভালো থাকে তখন জীবনের নতুন নতুন উচ্চতা স্পর্শ করার ইচ্ছাশক্তিও জেগে ওঠে। ক্লান্ত শরীরে ভাঙা মনে স্বপ্ন সাজানো যায় না, আশা-আকাঙ্খা ইচ্ছার বাস্তবায়নও সম্ভব হয় না। আমরা যখন ভালো স্বাস্থ্যের কথা বলি, তখন বিশুদ্ধ পানীয় জল পুষ্টি, পরিবেশ এবং পরিশ্রম – এই চারটি ‘প’ নিয়ে কথা বলি। পানের জন্য বিশুদ্ধ পানীয় জল চাই, প্রয়োজন অনুসারে পুষ্টি চাই, স্বচ্ছ পরিবেশ – নির্মল বাতাস চাই এবং পরিশ্রমকে জীবনের অঙ্গ করে তুলতে হবে। তবেই কোনও ব্যক্তির উত্তম স্বাস্থ্য সুনিশ্চিত হবে।


    বন্ধুগণ, বিশ্বের বিভিন্ন প্রান্তে আজ যাঁরা উৎসাহ ও উদ্দীপনার সঙ্গে আন্তর্জাতিক যোগ দিবস পালন করছেন – তাঁদের সকলকে আমি ধন্যবাদ জানাই । সারা পৃথিবীতে আজ সমর্পিত প্রাণ যোগবীররা সূর্যের প্রথম কিরণকে স্বাগত জানিয়েছেন – এই দৃশ্য দেখার মতো। আমি আপনাদের সকলের কাছে আবেদন রাখছি যে, এই যোগাভ্যাসকে আপনাদের দৈনন্দিন জীবনযাপনের অবিচ্ছেদ্য অঙ্গ করে তুলুন। যোগ যতটা প্রাচীন, ততটাই নবীন। এটি ধ্রুব এবং সদা বিবর্তমান। শতাব্দীর পর শতাব্দীকাল ধরে যোগের সুরভী প্রজন্ম থেকে প্রজন্মান্তরে সঞ্চারিত হয়ে মানুষকে সুস্থ দেহ, স্থির চিত্ত এবং একাত্ম হতে সাহায্য করেছে। যোগ জ্ঞান, কর্ম ও ভক্তির একটি সঠিক সংমিশ্রণ। সেজন্য যোগ প্রত্যেক ব্যক্তিকে চিন্তায়, কর্মে এবং ইচ্ছাশক্তিতে বলীয়ান করে তোলে।


    বন্ধুগণ, আজ পূর্বের যে কোনও সময় থেকে যোগের গুরুত্ব বৃদ্ধি পেয়েছে। আমরা এমন একটা সময়ের মধ্য দিয়ে যাচ্ছি, যখন জীবনযাপন ও মানসিক চাপ থেকে নানা রোগের প্রকোপ ক্রমবর্ধমান। জীবনযাপনে দ্রুততা ও কর্মস্থলে চাপ বৃদ্ধির ফলে এসব রোগ বাড়ছে। নবীন প্রজন্মের ছেলেমেয়েরা আগের তুলনায় বেশি মাদকাসক্ত এবং মধুমেহ রোগের শিকার হচ্ছেন দেখে আমি খুব কষ্ট পাই।


    নিয়মিত যোগাভ্যাসের মাধ্যমে এই সমস্ত সমস্যার সমাধান সম্ভব। এছাড়া, যোগ মানুষের সঙ্গে মানুষের মেলবন্ধন ঘটিয়ে সমাজের ঐক্য স্থাপনের মাধ্যমে বিভিন্ন সামাজিক সমস্যা ও বিশ্ব সমস্যার মোকাবিলা করার শক্তি যোগায়।


    বন্ধুগণ, শান্তি, ও সংহতি স্থাপন যোগের অবিচ্ছেদ্য অঙ্গ। পঞ্চম আন্তর্জাতিক যোগ দিবস উপলক্ষে আমাদের মূল উদ্দেশ্য হওয়া উচিৎ - বিশ্বে শান্তি ও সদ্ভাব স্থাপন এবং বিশ্ববাসীর সমৃদ্ধির জন্য যোগাভ্যাস।


    ভাই ও বোনেরা, আন্তর্জাতিক যোগ দিবস শুরু হওয়ার পর থেকে আমরা বেশ কিছু কার্যকরি পদক্ষেপ নিয়েছি। ইতিমধ্যেই এগুলির সুফল সবাই অনুভব করছেন। ভবিষ্যতের দিকে তাকিয়ে আমাদের এখন যোগকে প্রত্যেক ব্যক্তির জীবনের অঙ্গ করে তুলতে প্রত্যেকের স্বভাবে যোগকে রোপণ করতে নিরন্তর কাজ করে যেতে হবে। সেজন্য যোগের সঙ্গে যুক্ত সাধকবৃন্দ, শিক্ষকগণ এবং সংগঠনগুলির ভূমিকা বৃদ্ধি পাবে। যোগকে কোটি কোটি মানুষের জীবনের অঙ্গ করে তুলতে মানবসম্পদ তৈরি করতে হবে। সেজন্য মানবসম্পদ উন্নয়নও এক্ষেত্রে একটি গুরুত্বপূর্ণ বিষয় হয়ে উঠেছে। এটা তখনই সম্ভব, যখন আমরা যোগের সঙ্গে যুক্ত ‘স্ট্যান্ডার্ড এবং প্রতিষ্ঠানগুলি’কে বিকশিত করতে পারব। সেজন্য আমাদের সরকার এই ভাবনা নিয়ে এগিয়ে চলেছে।


    বন্ধুগণ, আজ আমাদের যোগকে যখন সারা বিশ্ব আপন করে নিচ্ছে, তখন আমাদের যোগ সংক্রান্ত গবেষণায় জোর দিতে হবে। আমাদের ফোনের সফট্‌ওয়্যার যেমন প্রতিনিয়ত আপডেট করতে হয়, তেমনই যোগ সংক্রান্ত নানা গবেষণার ফলাফল সম্পর্কে আমাদের নিয়মিত বিশ্ববাসীকে অবহিত করে যেতে হবে। সেজন্য আমাদের যোগকে নির্দিষ্ট কোনও সীমার মধ্যে বেঁধে রাখলে চলবে না। যোগকে স্বাস্থ্য বিজ্ঞান, ফিজিওথেরাপি, কৃত্রিম বুদ্ধিমত্তার সঙ্গেও যুক্ত করতে হবে। শুধু তাই নয়, আমাদের যোগের সঙ্গে যুক্ত ‘প্রাইভেট এন্টারপ্রাইস স্পিরিট’কেও উৎসাহ যোগাতে হবে। তবেই আমরা যোগের প্রচার ও প্রসার করতে পারব।


    আমাদের সরকার এই প্রয়োজনীয়তাগুলি বুঝে অনেকে ক্ষেত্রে কাজ করে চলেছে।


    আমি আপনাদের আরেকবার উন্নত স্বাস্থ্যের কামনা করে আন্তর্জাতিক যোগ দিবস উপলক্ষে অনেক অনেক শুভেচ্ছা জানাই। আমি আশা করবো, এখানে যতটা প্রয়োগ অভ্যাস করানো হবে, ততটাই করবেন, বেশি করবেন না। কিন্তু ধীরে ধীরে এগুলির অভ্যাসের সময়সীমা বাড়াবেন। আপনারা দেখবেন, জীবনে অনেক উপকার হবে।


    আমি আরেকবার আপনাদের উত্তম স্বাস্থ্যের জন্য, শান্তি, সদ্ভাব এবং সমন্বয়সাধনকারী জীবনের জন্য অনেক অনেক শুভেচ্ছা জানাই।


    আসুন, এখন আমরা যোগাভ্যাস শুরু করি।


    আমি ঝাড়খন্ড সরকারকেও শুভেচ্ছা জানাই যে, এত কম সময়ে এত বড় অনুষ্ঠানের আয়োজন করেছে। আগে থেকে তাঁরা জানতেন না, দু-সপ্তাহ আগেই নতুন সরকার ক্ষমতায় আসার পর আমরা রাঁচিতে এত বড় অনুষ্ঠানের ভাবনা তাদের জানিয়েছি। কিন্তু এত কম সময়ে ঝাড়খন্ডবাসীরা যে দারুণ কাজ করে দেখিয়েছেন, সেজন্য আপনাদের সবাইকে ও রাজ্য সরকারকে অনেক অনেক শুভেচ্ছা জানাই।


    ধন্যবাদ।


    CG/SB/SB

    
    
    (Release ID: 1575256) Visitor Counter : 286