      রেলমন্ত্রক

      ভারতের রেল স্টেশন উন্নয়ন সংস্থা (আইআরএসডিসি) ফ্রান্সের জাতীয় রেলওয়ে (এসএনসিএফ) এবং ফরাসী সংস্থা এএফডি’র সঙ্গে ত্রিপাক্ষিক চুক্তি স্বাক্ষর করেছে
      Posted On: 11 JUN 2019 4:53PM by PIB Kolkata


    ফ্রান্সের জাতীয় রেলওয়ে (এসএনসিএফ) এবং ফরাসী সংস্থা এএফডি’র সঙ্গে গতকাল ত্রিপাক্ষিক চুক্তি স্বাক্ষর করেছে ভারতের রেল স্টেশন উন্নয়ন সংস্থা (আইআরএসডিসি)। এই চুক্তি স্বাক্ষর অনুষ্ঠানে উপস্থিত ছিলেন ভারতের রেল মন্ত্রকের প্রতিমন্ত্রী শ্রী সুরেশ অঙ্গদি, ফ্রান্সের বিদেশ এবং ইউরোপ সংক্রান্ত মন্ত্রকের প্রতিমন্ত্রী শ্রী জেন ব্যাপটিস্ট লেমন, ভারতে নিযুক্ত ফ্রান্সের রাজদূত শ্রী আলেকজান্ডার জিঙলার এবং একাধিক শীর্ষ আধিকারিক।


    চুক্তি অনুযায়ী, ভারতে রেল স্টেশনগুলির উন্নয়নে প্রযুক্তিগত সাহায্যের জন্য আইআরএসডিসি’কে ৭ লক্ষ ইউরো আর্থিক সাহায্য করবে ফরাসী সংস্থা এএফডি। তবে, কোথায়, কতো টাকা খরচ হবে তার দায়িত্ব থাকছে আইআরএসডিসি অথবা ভারতীয় রেলের হাতে।


    অনুষ্ঠানের ভাষণে রেল প্রতিমন্ত্রী শ্রী সুরেশ অঙ্গদি বলেন, রেল যোগাযোগের ক্ষেত্রে ভারত ও ফ্রান্সের মধ্যে সুদৃঢ় ও স্থায়ী সহযোগিতা রয়েছে। এর আগেও ফ্রান্সের জাতীয় রেলওয়ে দিল্লি – চন্ডীগড়ের মধ্যে রেল যোগাযোগের উন্নতিতে এবং লুধিয়ানা ও আম্বালা স্টেশনের উন্নয়নে ভারতীয় রেলকে সাহায্য করেছিল। এই ত্রিপাক্ষিক চুক্তির ফলে আগামী দিনে ভারত ও ফ্রান্সের মধ্যে সম্পর্ক আরও সুদৃঢ় হবে এবং ভারতের রেল পরিষেবা বিশ্ব মানের গড়ে উঠবে বলে আশা প্রকাশ করেন তিনি।

    
    
    (Release ID: 1573906) Visitor Counter : 54
    
    
      Read this release in: English