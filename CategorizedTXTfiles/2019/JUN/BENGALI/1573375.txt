      প্রতিরক্ষামন্ত্রক

      প্রতিরক্ষামন্ত্রীর সিয়েচেন হিমবাহ সফর
      Posted On: 03 JUN 2019 4:41PM by PIB Kolkata


    সিয়েচেন হিমবাহের গৌরবময় ইতিহাসে এক উল্লেখযোগ্য ঘটনা হিসেবে প্রতিরক্ষামন্ত্রী শ্রী রাজনাথ সিং সোমবার বিশ্বের সর্বোচ্চ যুদ্ধক্ষেত্র সফর করেন। এটি ছিল শ্রী সিং-এর প্রথম সিয়াচেন সফর। তুষারাবৃত এই অঞ্চলের থৈইসে বিমানঘাঁটিতে গিয়ে পৌঁছলে প্রতিরক্ষামন্ত্রী ও সেনাপ্রধান জেনারেল বিপিন রাওয়াতকে স্বাগত জানান বাহিনীর উত্তরাঞ্চলীয় কমান্ডের প্রধান লেঃ জেনারেল রনবীর সিং। শুভেচ্ছা বিনিময় এবং এই অঞ্চল সম্পর্কে সংক্ষেপে অবহিত করার পর শ্রী সিং আকাশপথে সিয়াচেন হিমবাহ ঘুরে দেখেন এবং বরফে ঢাকা এক চৌকিতে গিয়ে অবতরণ করেন। এরপর প্রতিরক্ষামন্ত্রী বিশ্বের সর্বোচ্চ এই যুদ্ধক্ষেত্রে মোতায়েন সেনা-জওয়ানদের সঙ্গে মতবিনিময় করেন। সিয়াচেন বেস ক্যাম্পে সেনা-জওয়ানদের উদ্দেশে শ্রী সিং বলেন, ‘ সিয়াচেনে মোতায়েন প্রত্যেক সেনাকর্মীর জন্য আমি গর্বিত, যারা আমাদের মাতৃভূমির রক্ষায় আপসহীন ভাবে কাজ করে চলেছেন। সেনাবাহিনীতে যোগদানের মাধ্যমে যে অভিভাবকরা তাদের সন্তানদের দেশের সেবায় পাঠিয়েছেন, আমি তাদের জন্যও গর্বিত। আমি এই অভিভাবকদের সকলকে ব্যক্তিগতভাবে ধন্যবাদ জানিয়ে চিঠি দেব। ’


    সিয়াচেনে মোতায়েন বীর সেনা-জওয়ানদের সমস্ত প্রতিকূলতাকে উপেক্ষা করে সীমান্ত এলাকার সুরক্ষা এবং দেশবাসীর নিরাপত্তায় যে ভূমিকা আন্তরিকতার সঙ্গে পালন করে চলেছেন, প্রতিরক্ষামন্ত্রী তার প্রশংসা ও অদম্য সংকল্পের কথা বিশেষভাবে উল্লেখ করন। বিশ্বের অন্যতম প্রতিকূল পরিবেশে দেশের স্বার্থে কর্তব্য পালনে সেনা-জওয়ানদের নিষ্ঠার জন্য প্রতিরক্ষা মন্ত্রী আন্তরিক কৃতজ্ঞতা প্রকাশ করেন।


    সিয়াচেন হিমবাহে সেনাবাহিনীর দৈনন্দিন কাজকর্ম পরিচালনা সম্পর্কে সরকার সম্পূর্ণ অবগত রয়েছে বলে জানিয়ে প্রতিরক্ষামন্ত্রী সেনা জওয়ানদের আশ্বাস দিয়ে বলেন, তাঁদের যাবতীয় চাহিদা পূরণে সরকারের সমস্তরকম সহযোগিতা অব্যাহত থাকবে।


    বীর শহীদ সেনানীদের শ্রদ্ধা জানাতে প্রতিরক্ষামন্ত্রী সিয়াচেন যুদ্ধ স্মারকে পুস্পস্তবক অর্পণ করে মাতৃভূমির প্রতি তাঁদের আত্মবলিদানের কথা স্মরণ করেন।


    

    
    (Release ID: 1573375) Visitor Counter : 2
    
    
      Read this release in: English