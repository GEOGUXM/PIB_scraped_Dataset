      উপ-রাষ্ট্রপতিরসচিবালয়

      তথ্যের সুরক্ষায় প্রচলিত ধারণার বাইরে গিয়ে চিন্তাভাবনা ও উদ্ভাবনের আহ্বান জানালেন উপ-রাষ্ট্রপতি
      Posted On: 06 JUN 2019 5:40PM by PIB Kolkata


    বিজ্ঞান ও প্রযুক্তি ক্ষেত্রে অগ্রগতির সঙ্গে সঙ্গে সাইবার নিরাপত্তা বড় চ্যালেঞ্জ ছুঁড়ে দেবে বলে অভিমত প্রকাশ করে উপ-রাষ্ট্রপতি শ্রী এম
    ভেঙ্কাইয়া নাইডু এ ধরনের সমস্যার মোকাবিলায় প্রচলিত ধারণার বাইরে গিয়ে চিন্তাভাবনা ও উদ্ভাবনের আহ্বান জানিয়েছেন। শ্রী নাইডু আজ হায়দরাবাদে সি আর রাও অ্যাডভান্সড ইনস্টিটিউট অফ ম্যাথামেটিক্স, স্ট্যাটিস্টিক্স অ্যান্ড কম্পিউটার সায়েন্স প্রতিষ্ঠানে কৃত্রিম বুদ্ধিমত্তা ও সাইবার
    নিরাপত্তা শীর্ষক দু’দিনের এক সেমিনারের উদ্বোধন করে ভাষণ দিচ্ছিলেন। ক্রমবর্ধমান সাইবার অপরাধের ঘটনায় উদ্বেগ প্রকাশ করে উপ-রাষ্ট্রপতি বলেন, প্রযুক্তি ব্যবহারের সংস্কৃতির সঙ্গে সঙ্গে সাইবার নিরাপত্তাকে একটি গুরুত্বপূর্ণ অঙ্গ হিসেবে গণ্য করতে হবে।
    
    সারা বিশ্ব জুড়ে ৮.৪ বিলিয়ন বিভিন্ন ধরনের সংযোগ স্থাপক উপকরণ পরস্পরের সঙ্গে সম্পর্কযুক্ত রয়েছে এবং এগুলি একইসঙ্গে ব্যবহার করাও হচ্ছে বলে উল্লেখ করে শ্রী নাইডু বলেন, পরম্পরাগত সাইবার নিরাপত্তা ব্যবস্থা ধীরে ধীরে অকেজো হয়ে পড়ছে এবং এজন্য প্রযুক্তিগত ক্ষেত্রে নিরন্তর মানোন্নয়ন প্রয়োজন যাতে বিশ্ব যে সমস্ত চ্যালেঞ্জের মুখোমুখী হচ্ছে তা কম্পিউটারচালিত পদ্ধতির মাধ্যমেই সমাধান করা সম্ভব। শ্রী নাইডু আরও বলেন, কৃত্রিম বুদ্ধিমত্তা ও মেশিন লার্নিং পদ্ধতিতে এমন প্রযুক্তিগত সম্ভাবনা লুকিয়ে রয়েছে যার মাধ্যমে বর্তমান সময়ের বহু জটিল সমস্যার সমাধান সম্ভব হতে পারে।
    
    আধুনিক ও সর্বাধুনিক প্রযুক্তিগত ক্ষেত্রে ভারতকে বিশ্বের অগ্রণী ও শক্তিধর দেশ হিসেবে গড়ে তোলার আহ্বান জানিয়ে উপ-রাষ্ট্রপতি বলেন, এজন্য
    গবেষণা ও উন্নয়ন ক্ষেত্রে বিপুল বিনিয়োগের প্রয়োজনীয়তা রয়েছে। রপ্তানি বাড়ানোর পাশাপাশি, ভারত শীঘ্রই প্রযুক্তি রপ্তানিকারী দেশ হয়ে উঠবে বলেও তিনি অভিমত প্রকাশ করেন। ভারতে ২৫ বছরের কম বয়সী প্রায় ৬০ কোটি যুবক-যুবতীর কথা উল্লেখ করে উপ-রাষ্ট্রপতি বলেন, প্রযুক্তির প্রতি আকৃষ্ট এই যুবসম্প্রদায়কে দেশের উন্নয়নের কাজে লাগাতে হবে।
    
    এরপর শ্রী নাইডু ডঃ সি আর রাও অ্যাডভান্সড ইনস্টিটিউট অফ ম্যাথামেটিক্স, স্ট্যাটিস্টিক্স অ্যান্ড কম্পিউটার সায়েন্স প্রতিষ্ঠানের ওয়্যারলেস
    কমিউনিকেশন ল্যাব এবং হাই-পারফরমেন্স কম্পিউটিং ফেসিলিটি ঘুরে দেখেন। এছাড়াও, তিনি প্রতিষ্ঠানের ই-লার্নিং সেন্টার এবং এই সেন্টারের গবেষকদের সঙ্গে মতবিনিময় করেন।
    
    সেমিনারের উদ্বোধনী অনুষ্ঠানে সি আর রাও ইনস্টিটিউটের পরিচালন পর্ষদের চেয়ারম্যান এবং নীতি আয়োগের সদস্য ডঃ ভি কে সারস্বত, হায়দরাবাদ বিশ্ববিদ্যালয়ের উপাচার্য অধ্যাপক আপ্পা রাও পোদিলে, প্রতিষ্ঠানের নির্দেশক অধ্যাপক ডি এন রেড্ডি প্রমুখ উপস্থিত ছিলেন।
    
    
    
    SSS/BD/DM/….6th June, 2019
    

    
    (Release ID: 1573581) Visitor Counter : 57
    
    
      Read this release in: English