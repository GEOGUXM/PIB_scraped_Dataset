      সড়কপরিবহণওমহাসড়কমন্ত্রক

      জাতীয় মহাসড়কগুলিকে চার লেনে পরিণত করা
      Posted On: 24 JUN 2019 10:54PM by PIB Kolkata


    নয়াদিল্লি, ২৪ জুন , ২০১৯


    আমাদের দেশের বিভিন্ন রাজ্য এবং কেন্দ্রশাসিত অঞ্চলগুলিতে বর্তমান প্রায় ১ লক্ষ ৩২ হাজার ৫০০ কিলোমিটার দীর্ঘ জাতীয় মহাসড়ক রয়েছে। এ বছরের ৩১ মার্চ পর্যন্ত প্রাপ্ত হিসাবে দেখা গেছে দুই লেনের কম জাতীয় সড়কের দৈর্ঘ্য প্রায় ৩৬ হাজার ৩১০ কিলোমিটার। দুই লেন বিশিষ্ট জাতীয় সড়কের দৈর্ঘ্য ৬৫ হাজার ১২৩ কিলোমিটার এবং চার লেন অথবা তার বেশি লেন বিশিষ্ট জাতীয় সড়কের দৈর্ঘ্য ৩১ হাজার ৬৭ কিলোমিটার।


    কেন্দ্রীয় সড়ক পরিবহন ও মহাসড়ক মন্ত্রক বিভিন্ন সময়ে জাতীয় সড়কগুলির উন্নয়নের কাজ করে থাকে। জাতীয় সড়ক উন্নয়ন প্রকল্প ছাড়াও উত্তরপূর্বাঞ্চলের জন্য বিশেষ সড়ক উন্নয়ন প্রকল্প, বাম উগ্রপন্হা অধ্যুষিত রাজ্যগুলিতে সড়ক উন্নয়ন প্রকল্প প্রভৃতি প্রকল্পের আওতায় এই ধরণের কাজ হয়ে থাকে। এরমধ্যে বিভিন্ন জাতীয় সড়ককে দুই লেন এবং চার থেকে ছয় লেনে পরিণত করার কাজ করা হয়।


    মন্ত্রকের পক্ষ থেকে সীমান্ত সংলগ্ন এলাকায়, উপকূলবর্তী এলাকায়, ছোট ছোট বন্দরের সঙ্গে সংযোগ বৃদ্ধির লক্ষ্যে সড়ক নির্মাণ, ছাড়াও জাতীয় করিডর, অর্থনৈতিক করিডর এবং সাগরমালার সঙ্গে যুক্ত করার জন্য ফিডার রুট সহ নানা ধরণের সড়ক প্রকল্প ‘ ভারতমালা পরিযোজনা ’ প্রকল্পের আওতায় রূপায়ণ করা হয়ে থাকে। এইসব প্রকল্পের মধ্যে মন্ত্রকের পক্ষ থেকে ২৬ হাজার ২০০ কিলোমিটার দৈর্ঘ্যের অর্থনৈতিক করিডর, ৮ হাজার কিলোমিটার আন্তঃসড়ক করিডর, ৭ হাজার ৫০০ কিলোমিটার ফিডার রূট, ৫ হাজার ৩০০ কিলোমিটার সড়ক এবং আন্তর্জাতিক সংযোগ সড়ক, ৪ হাজার ১০০ কিলোমিটার উপকূলবর্তী এবং বন্দর সংযোগ সড়ক, ১ হাজার ৯০০ কিলোমিটার এক্সপ্রেসওয়ে রয়েছে। এছাড়া দেশের ২৮টি শহরে রিং রোড বা চক্র পথ নির্মাণের কথাও ভাবা হয়েছে।


    কেন্দ্রীয় সড়ক পরিবহন ও মহাসড়ক দপ্তরের মন্ত্রী শ্রী নিতীন গড়করি আজ এক প্রশ্নের লিখিত জবাবে এ তথ্য জানিয়েছেন।


    CG/PB/NS

    
    
    (Release ID: 1575519) Visitor Counter : 105
    
    
      Read this release in: English