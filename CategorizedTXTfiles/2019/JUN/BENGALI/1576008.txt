      যুবওক্রীড়াবিষয়কমন্ত্রক

      জাতীয় যুব উৎসব
      Posted On: 27 JUN 2019 4:28PM by PIB Kolkata


    নয়াদিল্লি, ২৭ জুন, ২০১৯


    স্বামী বিবেকানন্দের জন্মবার্ষিকীতে প্রত্যেক বছর কেন্দ্রীয় যুব বিষয়ক ও ক্রীড়া মন্ত্রক ১২ থেকে ১৬ই জানুয়ারি জাতীয় যুব উৎসবের আয়োজন করে থাকে। প্রধানমন্ত্রী শ্রী নরেন্দ্র মোদী, ২০১৭ সালের ৩১শে ডিসেম্বর, ‘মন কি বাত’ অনুষ্ঠানে দেশের যুবকদের কন্ঠস্বর তুলে ধরার পরিকল্পনার কথা ভাগ করে নেন। ২০১৮ সালের ১২ই জানুয়ারি, ২২তম জাতীয় যুব উৎসবের উদ্বোধনী ভাষণে যুব সংসদ আয়োজন করার কথা বলেন প্রধানমন্ত্রী। যুবকদের কন্ঠস্বর তুলে ধরতে, জনসাধারণের বিষয়গুলির সঙ্গে যুবকদের আরও বেশি করে যুক্ত করতে এবং সাধারণ মানুষের দৃষ্টিকোণ থেকে তাঁদের মতামত নেওয়ার লক্ষ্যে ২০১৯ সালে জাতীয় যুব উৎসবের সঙ্গে জাতীয় যুব সংসদের আয়োজন করা হয়। এই জাতীয় যুব সংসদ উৎসবের সূচনা করেছিলেন স্বাধীন দায়িত্বপ্রাপ্ত কেন্দ্রীয় প্রতিমন্ত্রী কর্ণেল (অবসরপ্রাপ্ত) রাজ্যবর্ধন রাঠোর। জাতীয়, রাজ্য এবং জেলাভিত্তিক এই উৎসবে ৮৮ হাজার যুবক-যুবতী অংশ নিয়েছিলেন। ২০১৯-এর ২৬শে ফেব্রুয়ারি নতুন দিল্লির ডঃ বি আর আম্বেদকর আন্তর্জাতিক কেন্দ্রে অংশগ্রহণকারীদের মধ্যে থেকে ৫৬ জন চূড়ান্ত পর্যায়ে বিচারকদের সামনে তাঁদের বক্তব্য তুলে ধরেন। সেখানে উপস্থিত ছিলেন কেন্দ্রীয় যুব বিষয়ক ও ক্রীড়ামন্ত্রী সহ বিশিষ্টজনেরা। ২৭শে ফেব্রুয়ারি প্রধানমন্ত্রী শ্রী নরেন্দ্র মোদী নতুন দিল্লির বিজ্ঞান ভবনে জাতীয় যুব সংসদ উৎসবের তিনজন বিজয়ীর হাতে পুরস্কার তুলে দেন। মন্ত্রকের তরফ থেকে ঘোষণা করা হয় যে, প্রত্যেক বছর ১২ই জানুয়ারি জাতীয় যুব পুরস্কার দেওয়া হবে।


    লোকসভায় আজ এক প্রশ্নের লিখিত জবাবে একথা জানিয়েছেন স্বাধীন দায়িত্বপ্রাপ্ত কেন্দ্রীয় প্রতিমন্ত্রী শ্রী কিরেন রিজিজু।


    CG/SS/DM

    
    
    (Release ID: 1576008) Visitor Counter : 41
    
    
      Read this release in: English