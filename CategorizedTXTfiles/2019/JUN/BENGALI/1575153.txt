      সংখ্যালঘুবিষয়কমন্ত্রক

      যোগ সমগ্র বিশ্বের কাছে এক বিশ্বাসযোগ্য ব্র্যান্ড : শ্রী নাকভি
      Posted On: 21 JUN 2019 2:57PM by PIB Kolkata


    নয়াদিল্লি, ২১ জুন, ২০১৯


    আন্তর্জাতিক যোগ দিবস উদযাপন উপলক্ষে নতুন দিল্লির প্যাটেল নগরে আজ এক যোগ কর্মসূচিতে অংশ নিয়ে কেন্দ্রীয় সংখ্যালঘু বিষয়ক মন্ত্রী শ্রী মুখতার আব্বাস নাকভি বলেন, সমগ্র বিশ্বের কাছে যোগ ভারতের সুস্বাস্থ্যের প্রতীক হয়ে উঠেছে। তিনি আরও বলেন, হাজার হাজার বছরের পুরনো প্রাচীন ভারতীয় পরম্পরাগত চিকিৎসা পদ্ধতি হিসেবে যোগ সারা বিশ্বেই এক বিশ্বাসযোগ্য ব্র্যান্ড বা প্রতীক হয়ে উঠেছে।


    এই অনুষ্ঠানে শ্রী নাকভি আরও বলেন, যোগ বিশ্ব স্বাস্থ্য ব্যবস্থায় উজ্জ্বলতম নিদর্শন হয়ে উঠেছে। সেইসঙ্গে, ভারতের হাজার হাজার বছরের পুরনো এই পরম্পরাটি সমগ্র বিশ্ববাসীর কাছে স্বাস্থ্যগত সম্পদে পরিণত হয়েছে। যোগ সমস্ত ধর্ম, জাতি ও ভাষার গণ্ডি ভেঙে দিয়ে মানবিক মূল্যবোধগুলির পাশাপাশি, মানবজাতির সমন্বয়ে কার্যকর ভূমিকা নিতে পারে বলে প্রমাণিত হয়েছে।


    বিগত কয়েক বছর ধরে তিনি স্বয়ং নিয়মিত যোগচর্চা করে চলেছেন বলে উল্লেখ করে শ্রী নাকভি বলেন, যোগ হল ‘সুস্বাস্থ্যের সোনালী চাবিকাঠি’ এবং ‘সুস্বাস্থ্যই হল প্রকৃত সম্পদ’। যোগ কেবলমাত্র শরীরচর্চার মধ্যেই সীমাবদ্ধ নেই, স্বাস্থ্য-বিজ্ঞানের সঙ্গেও নিবিড়ভাবে জড়িয়ে রয়েছে। যোগ আমাদের দেহে ও মনে শক্তি যোগায় এমনকি, আমাদের জীবনশৈলীতে সামঞ্জস্য বজায় রাখতে সাহায্য করে। মানসিক দ্বন্দ্ব ও চঞ্চলতা দূর করে প্রশান্তি নিয়ে আসে। পরম্পরাগত ভারতীয় এই প্রাচীন পদ্ধতি যোগ, জীবনযাত্রায় ইতিবাচক পরিবর্তন নিয়ে আসার পাশাপাশি, সুস্বাস্থ্য বজায় রাখতেও সাহায্য করে।


    শ্রী নাকভি আরও বলেন, আজ সমগ্র বিশ্ব সুস্বাস্থ্যের ক্ষেত্রে যোগের অপরসীম গুরুত্বের কথা বিবেচনায় রেখে যথাযথ শ্রদ্ধা ও সম্মানের সঙ্গে আন্তর্জাতিক যোগ দিবস উদযাপন করছে। প্যাটেল নগরে এই যোগাভ্যাস অনুষ্ঠানে সমাজের সর্বস্তরের মানুষ বিপুল সংখ্যায় অংশ নিয়েছিলেন।


    CG/BD/DM

    
    
    (Release ID: 1575153) Visitor Counter : 38
    
    
      Read this release in: English