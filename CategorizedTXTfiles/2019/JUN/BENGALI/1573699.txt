      শিল্পওবাণিজ্যমন্ত্রক

      রপ্তানি বাণিজ্যের প্রসার ও অভ্যন্তরীণ বাণিজ্যে আরও সুসঙ্গতি নিয়ে আসার ওপর গুরুত্ব দিলেন পীযূষ গোয়েল
      Posted On: 07 JUN 2019 7:31PM by PIB Kolkata


    নয়াদিল্লি, ০৭ জুন ২০১৯


    কেন্দ্রীয় বাণিজ্য ও শিল্প তথা রেল মন্ত্রী শ্রী পীযূষ গোয়েল বৃহস্পতিবার বাণিজ্য পর্ষদ তথা বাণিজ্য উন্নয়ন ও প্রসার পর্ষদের যৌথ বৈঠকে সভাপতিত্ব করেন। এই উপলক্ষে শ্রী গোয়েল রপ্তানি বাণিজ্যের প্রসার ও দেশীয় উৎপাদন-সহ বাণিজ্য ঘাটতি দূর করার লক্ষ্যে একাধিক রাজ্যের কৃষি মন্ত্রী, শিল্পপতি, রপ্তানি প্রসার পর্ষদ এবং অর্থনৈতিক ও পরিকাঠামো মন্ত্রকের প্রতিনিধিদের সঙ্গে বিশদ আলাপ-আলোচনা করেন।


    বৈঠক শেষে সাংবাদিকদের উদ্দেশে শ্রী গোয়েল বলেন, সরকারের নীতিসমূহগুলির সুফল পেতে মন্ত্রক ও দপ্তরের মধ্যে সমন্বয় বজায় রেখে কাজ করতে হবে। তিনি আরও জানান, আজকের বৈঠকে যে সমস্ত সিদ্ধান্ত গ্রহণ করা হয়েছে, আগামী ৪৫ দিনের মধ্যেই সে ব্যাপারে প্রয়োজনীয় পদক্ষেপ করা হবে। পরবর্তী বৈঠক ৪৫ দিনের মধ্যেই আয়োজন করা হবে বলেও তিনি জানান। স্বল্প সুদে ঋণ সহায়তা পাবার ক্ষেত্রে রপ্তানিকারকরা যে সমস্ত সমস্যার সম্মুখীন হন, তা দ্রুত সমাধান করা হবে বলে জানিয়ে মন্ত্রী বলেন, দেশের গুরুত্বপূর্ণ বন্দরগুলিতে এক্স-রে স্ক্যানার বসানো হবে, যাতে শুল্ক সংক্রান্ত ছাড়পত্র আরও সহজে পাওয়া যায়। তিনি আরও বলেন, রাজ্য ও কেন্দ্রীয় পর্যায়ে কর ও শুল্কের ক্ষেত্রে বিশেষ ছাড় দিতে আগামী তিন মাসের মধ্যে নতুন একটি প্রকল্প শুরু করা হচ্ছে। সমস্ত ক্ষেত্রের জন্যই এই প্রকল্পটি পর্যায়ক্রমে রূপায়ণ করা হবে।


    একদিনের এই আলোচনাসভায় রপ্তানিকারকরা মার্কিন যুক্তরাষ্ট্র ও চিনের মধ্যে যে বাণিজ্য যুদ্ধ চলছে – সে বিষয়েও আলোচনা করেন। এছাড়াও, আলোচনায় আঞ্চলিক সুসংহত অর্থনৈতিক অংশীদারিত্ব, রপ্তানি বাণিজ্যে ঋণ সহায়তা পাবার ক্ষেত্রে বিভিন্ন সমস্যার কথা উঠে আসে। নতুন কৃষি রপ্তানি নীতি রূপায়ণ নিয়েও বৈঠকে বিশেষভাবে আলোচনা হয়েছে। শ্রী গোয়েল সরকারি ই-মার্কেট ব্যবস্থা গ্রহণ করার জন্য রাজ্যগুলির প্রশংসা করে বলেন, এই ব্যবস্থা গ্রহণ করার ফলে অনলাইন সংগ্রহের ক্ষেত্রে আরও স্বচ্ছতা ও দক্ষতা আসবে।


    বৈঠকে গৃহীত সিদ্ধান্তসমূহের মধ্যে রয়েছে – অ্যান্টি ডাম্পিং ব্যবস্থার আওতায় আমদানি সংক্রান্ত বিষয়গুলি অনুসন্ধান করে তার সমস্যা খতিয়ে দেখা; জৈব পণ্যসামগ্রী রপ্তানি বাড়াতে পদক্ষেপ গ্রহণ; আমদানির ওপর নির্ভরশীলতা কমাতে প্রথম ৫০টি শুল্ক ক্ষেত্রের নিয়ম পুঙ্খানুপুঙ্খভাবে খতিয়ে দেখা; ব্যাপক উৎপাদনের সম্ভাবনা রয়েছে এমন ৫০টি ক্ষেত্রের জন্য পণ্য-ভিত্তিক ক্লাস্টার গড়ে তোলা; রেলের রিয়েল এস্টেট এবং কম ব্যবহৃত রেল স্টেশনগুলিকে একত্রিত করে ওয়্যারহাউস বা গুদামঘর স্থাপনের সম্ভাবনা খুঁজে বের করা প্রভৃতি।


    SSS/BD/SB

    
    
    (Release ID: 1573699) Visitor Counter : 47
    
    
      Read this release in: English