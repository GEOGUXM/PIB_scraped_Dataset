      অর্থমন্ত্রক

      আইন ও প্রণালী ব্যবস্থায় পরিবর্তন সম্পর্কিত জিএসটি পরিষদের সিদ্ধান্ত
      Posted On: 24 JUN 2019 12:23PM by PIB Kolkata


    নয়াদিল্লি, ২১ জুন, ২০১৯


    কেন্দ্রীয় অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমনের পৌরহিত্যে শুক্রবার নতুন দিল্লিতে পণ্য ও পরিষেবা কর (জিএসটি) পর্ষদের ৩৫তম বৈঠক অনুষ্ঠিত হয়। কেন্দ্রে নতুন সরকার গঠিত হওয়ার পর এটিই ছিল পরিষদের প্রথম বৈঠক। বৈঠকে বিভাগীয় প্রতিমন্ত্রী শ্রী অনুরাগ সিং ঠাকুর ছাড়াও রাজস্ব সচিব শ্রী অজয় ভূষণ পাণ্ডে এবং অর্থ মন্ত্রকের পদস্থ আধিকারিকরা উপস্থিত ছিলেন। পরিষদের বৈঠকে আইন ও প্রণালী ব্যবস্থায় নিম্নলিখিত পরিবর্তনের বিষয়ে প্রস্তাব করা হয়েছে।


    করদাতাদের আরও বেশি সুযোগ-সুবিধা করে দিতে এবং কর দাখিল ব্যবস্থাকে আরও সরল করে তাঁদের কাছে গ্রহণযোগ্য করে তুলতে পর্যায়ক্রমে নতুন রিটার্ন দাখিল ব্যবস্থা চালু করা হবে। এর মধ্যে রয়েছে -


    ২০১৯-এর জুলাই থেকে সেপ্টেম্বর পর্যন্ত করদাতাদের স্বার্থে পরীক্ষামূলকভাবে নতুন রিটার্ন দাখিল ব্যবস্থা (ফর্ম জিএসটি অ্যানেক্সচার-১ এবং ফর্ম জিএসটি অ্যানেক্সচার-২)। তবে, বর্তমানে করদাতারা ফর্ম জিএসটিআর-১ এবং ফর্ম জিএসটিআর-৩বি পূরণ করে কর দাখিল করতে পারবেন।


    ২০১৯-এর অক্টোবর থেকে ফর্ম জিএসটি অ্যানেক্সচার-১ বাধ্যতামূলক করা হচ্ছে। বিগত বছরে ৫ কোটি টাকার বেশি লেনদেনকারী বড় করদাতাদের মাসিক ভিত্তিতে ফর্ম জিএসটি অ্যানেক্সচার-১ দাখিল করতে হবে। অবশ্য, ছোট করদাতাদের ২০১৯-এর অক্টোবর থেকে ডিসেম্বর পর্যন্ত ত্রৈমাসিকের জন্য আগামী জানুয়ারি মাসে প্রথমেই ফর্ম জিএসটি অ্যানেক্সচার-১ দাখিল করতে হবে।


    ২০১৯-এর অক্টোবর থেকে নভেম্বর পর্যন্ত ছোট করদাতাদের ফর্ম জিএসটিআর-৩বি দাখিল করতে হবে না, পরিবর্তে ফর্ম জিএসটি পিএমটি-০৮ দাখিল করা প্রয়োজন। এই শ্রেণীর করদাতারা অক্টোবর থেকে ডিসেম্বর পর্যন্ত ত্রৈমাসিকের জন্য আগামী জানুয়ারি মাসে প্রথমেই ফর্ম জিএসটি-আরইটি-০১ দাখিল করবেন। আগামী জানুয়ারি মাস থেকে ফর্ম জিএসটিআর-৩বি দাখিল প্রক্রিয়া পর্যায়ক্রমে প্রত্যাহার করে নেওয়া হবে।


    ফর্ম জিএসটিআর-৯ এবং ফর্ম জিএসটিআর-৯এ-এর মাধ্যমে বার্ষিক সংশোধিত কর দাখিলের ক্ষেত্রে করদাতারা যে সমস্ত সমস্যার সম্মুখীন হচ্ছেন, তার প্রেক্ষিতে সংশোধিত রিটার্ন দাখিলের সময়সীমা বাড়িয়ে আগামী ৩১শে আগস্ট পর্যন্ত করা হয়েছে।


    একইভাবে, ফর্ম জিএসটি আইটিসি-০৪-এর মাধ্যমে বাণিজ্য ও শিল্প মহলকে কর সংক্রান্ত সংশোধিত ঘোষণা পেশ করার জন্য পর্যাপ্ত সময় দিতে ২০১৭-র জুলাই থেকে ২০১৯-এর জুন পর্যন্ত সময়ের ঘোষণা সংক্রান্ত বিবরণ পেশের মেয়াদ বাড়িয়ে আগামী ৩১শে আগস্ট পর্যন্ত করা হয়েছে।


    জিএসটি পরিষদের বিগত বৈঠকগুলিতে গৃহীত সিদ্ধান্তের রূপায়ণে জিএসটি আইনে প্রয়োজনীয় কিছু সংশোধন করা হবে বলেও পরিষদের আজকের বৈঠকে সিদ্ধান্ত হয়েছে।


    CG/BD/DM

    
    
    (Release ID: 1575359) Visitor Counter : 39
    
    
      Read this release in: English