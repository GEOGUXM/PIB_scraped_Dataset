      পরিবেশওঅরণ্যমন্ত্রক

      বিশ্ব পরিবেশ দিবসে স্কুল নার্সারি কর্মসূচি শীঘ্রই চালু করার কথা জানালেন কেন্দ্রীয় পরিবেশ মন্ত্রী
      Posted On: 05 JUN 2019 4:32PM by PIB Kolkata


    কেন্দ্রীয় পরিবেশ, বন ও জলবায়ু পরিবর্তন মন্ত্রী তথা তথ্য ও সম্প্রচার মন্ত্রী শ্রী প্রকাশ জাভড়েকর বুধবার জানিয়েছেন, বিদ্যালয়-শিশুদের জন্য শীঘ্রই দেশ জুড়ে স্কুল নার্সারি কর্মসূচি চালু করার উদ্যোগ নেওয়া হচ্ছে। এই উদ্যোগের মাধ্যমে প্রত্যেক বিদ্যালয়-শিশুকে একটি চারা গাছ দেওয়া হবে। শিশুরা এই চারা গাছের যত্ন ও দেখভাল করবে এবং বার্ষিক পরীক্ষার ফল হিসেবে চারা গাছটিকে ট্রফি হিসেবে গণ্য করবে। স্থানীয় বন দপ্তর এই উদ্যোগে প্রয়োজনীয় সহায়তা দেবে এবং এর ফলে বিদ্যালয়-শিশু ও রোপিত চারা গাছের মধ্যে এক সুস্থায়ী বন্ধন গড়ে উঠবে।


    #SelfieWithSapling বা ‘চারা গাছের সঙ্গে নিজস্বী’ কর্মসূচির অঙ্গ হিসেবে শ্রী জাভড়েকর নতুন দিল্লিতে পরিবেশ মন্ত্রক ভবন চত্বরে কয়েকটি চারা গাছ রোপন করেন। অনুষ্ঠানে বিভাগীয় প্রতিমন্ত্রী শ্রী বাবুল সুপ্রিয়, প্রখ্যাত ক্রিকেটার শ্রী কপিল দেব, হিন্দি ছবির জনপ্রিয় অভিনেতা শ্রী জ্যাকি শ্রফ ও শ্রী রনদীপ হুডা এবং বিশিষ্ট গায়িকা শ্রীমতী মালিনী অবস্থি উপস্থিত ছিলেন। এঁরা প্রত্যেকেই চারা গাছ লাগানোর গুরুত্ব তথা পরিবেশ সুরক্ষার কথা বিশেষভাবে উল্লেখ করেন। শ্রী জাভড়েকর প্রত্যেককে এই কর্মসূচিতে সামিল হয়ে একটি চারা গাছ লাগিয়ে তার ছবি সোশ্যাল মিডিয়ায় প্রকাশ করার আহ্বান জানান।


    পরে সংবাদমাধ্যমের সঙ্গে কথা বলার সময় শ্রী জাভড়েকর বলেন, ‘জন ভাগিদারী’ বা গণ-অংশীদারিত্ব পরিবেশগত বিভিন্ন সমস্যার মোকাবিলা তথা পরিবেশের সুরক্ষার এক অভিন্ন অঙ্গ। ‘একজন ব্যক্তির জীবদ্দশায় যে পরিমাণ অক্সিজেনের প্রয়োজন হয়, তার জন্য কমপক্ষে ৮ থেকে ১০টি চারা গাছ লাগানো প্রয়োজন’ বলেও শ্রী জাভড়েকর মন্তব্য করেন।


    কেন্দ্রীয় সড়ক পরিবহণ ও জাতীয় মহাসড়ক মন্ত্রী শ্রী নীতিন গড়করি দেশ জুড়ে জাতীয় মহাসড়কগুলির দু’দিকে ১২৫ কোটি চারা গাছ রোপনের যে অঙ্গীকার করেছেন, শ্রী জাভড়েকর তার ভূয়সী প্রশংসা করেন। উল্লেখ করা যেতে পারে, প্রতি বছর ২৫ জুন বিশ্ব পরিবেশ দিবস উদযাপন করা হয়। এ বছর বিশ্ব পরিবেশ দিবস উদযাপনের প্রধান আয়োজক দেশ চিন। এবারের মূল ভাবনা ‘বায়ু দূষণ’। এক সমীক্ষায় প্রকাশ বায়ু দূষণের ফলে বিশ্ব জুড়ে ৯২ শতাংশ মানুষ বিশুদ্ধ বায়ু সেবন থেকে বঞ্চিত। এমনকি, বিশ্ব অর্থনীতিতে বায়ু দূষণের প্রভাব ৫ ট্রিলিয়ন মার্কিন ডলার। সমীক্ষায় আরও জানানো হয়েছে, ২০৩০ নাগাদ ভূমণ্ডলীয় ওজোন স্তরে দূষণের দরুণ ফসল উৎপাদন ২৬ শতাংশ হ্রাস পেতে পারে। ভারতে ক্রমবর্ধমান দূষণজনিত সমস্যার মোকাবিলায় জাতীয় বিশুদ্ধ বায়ু কর্মসূচি শুরু হয়েছে। এই কর্মসূচির মাধ্যমে ২০২৪ নাগাদ বায়ুতে দূষণ ও ধূলিকণা মিশ্রণের পরিমাণ ২০ থেকে ৩০ শতাংশ হ্রাস করার লক্ষ্য স্থির হয়েছে।


    SSS/BD/DM/….6th June, 2019

    
    
    (Release ID: 1573558) Visitor Counter : 129
    
    
      Read this release in: English