      কেন্দ্রীয়মন্ত্রিসভা

      ব্যবসায়ীদেরকেও পেনশন ব্যবস্থার আওতায় নিয়ে আসা হচ্ছে
      
      ব্যবসায়ীদের জন্য পেনশন প্রকল্পে মন্ত্রিসভার সায়
      
      মন্ত্রিসভার এই সিদ্ধান্তে ৩ কোটি খুচরো ব্যবসায়ী ও দোকান মালিক উপকৃত হবেন

      Posted On: 01 JUN 2019 2:33PM by PIB Kolkata

    নয়াদিল্লি, ৩১মে, ২০১৯


    ব্যবসা-বাণিজ্যের ক্ষেত্রে ভারতের এক সমৃদ্ধ ঐতিহ্য রয়েছে। দেশের অর্থনৈতিক বিকাশে ব্যবসায়ীরা বড় অবদান রাখেন। ব্যবসায়ী মহলের স্বার্থে প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভা এক নতুন প্রকল্প শুরুর সিদ্ধান্ত নিয়েছে। এই প্রকল্পের মাধ্যমে ব্যবসায়ী মহলকে পেনশন ব্যবস্থার আওতায় নিয়ে আসা হচ্ছে। সর্বজনীন সামাজিক নিরাপত্তার এক মজবুত কাঠামো গড়ে তোলার লক্ষ্যে এই উদ্যোগ প্রধানমন্ত্রীর দূরদৃষ্টির এক গুরুত্বপূর্ণ অঙ্গ।


    নতুন এই প্রকল্পের আওতায় ৬০ বছর বয়স থেকে সমস্ত দোকান মালিক, খুচরো ব্যবসায়ী এবং স্বনিযুক্তির সঙ্গে যুক্ত ব্যক্তিরা মাসিক তিন হাজার টাকা পেনশন পাবেন। জিএসটি লেনদেনের পরিমাণ দেড় কোটি টাকার কম এমন ১৮ থেকে ৪০ বছর বয়সী ছোটখাটো দোকান মালিক এবং স্বনিযুক্তির সঙ্গে যুক্ত ব্যক্তিরা এই পেনশন প্রকল্পের সুযোগ-সুবিধা গ্রহণ করতে পারবেন। এর ফলে, ৩ কোটির বেশি ছোট দোকান মালিক ও ব্যবসায়ী উপকৃত হবেন। প্রকল্পে সামিল হতে গেলে আধার ও ব্যাঙ্ক অ্যাকাউন্ট নম্বরের সঙ্গে স্ব-ঘোষণাপত্র জমা করতে হবে। অন্য কোনও নথির প্রয়োজন পড়বে না। সারা দেশে ৩ লক্ষ ২৫ হাজারেরও বেশি অভিন্ন পরিষেবা কেন্দ্রে গিয়ে এই প্রকল্পের জন্য নাম নথিভুক্ত করা যাবে। প্রকল্পের গ্রাহক যে পরিমাণ অর্থ মাসিক প্রিমিয়াম হিসাবে জমা করবেন, সমপরিমাণ অর্থও কেন্দ্রীয় সরকারের পক্ষ থেকে জমা করা হবে।


    ব্যবসায়ী মহলের জন্য পেনশন প্রদানের এই উদ্যোগ গ্রহণ করে প্রধানমন্ত্রী ও তাঁর সহযোগীরা দেশবাসীর কাছে যে অঙ্গীকার করেছিলেন, তা পূরণ করতে সমর্থ হলেন।


    SSS/BD/SB

    
    
    (Release ID: 1573069) Visitor Counter : 42
    
    
      Read this release in: English