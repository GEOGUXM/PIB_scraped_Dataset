      আদিবাসীবিষয়কমন্ত্রক

      তপশিলি উপজাতিদের জন্য কল্যাণমূলক প্রকল্পের ক্ষেত্রে শ্রী অর্জুন মুন্ডা ই-গভর্ন্যান্স উদ্যোগের সূচনা করেছেন
      Posted On: 12 JUN 2019 6:20PM by PIB Kolkata


    কেন্দ্রীয় উপজাতি কল্যাণ বিষয়ক মন্ত্রী শ্রী অর্জুন মুন্ডা আজ নতুন দিল্লিতে এক অনুষ্ঠানে উপজাতি কল্যাণ প্রকল্পগুলির জন্য ই-গভর্ন্যান্স উদ্যোগের সূচনা করেন। উপজাতি উন্নয়ন দপ্তরের প্রতিমন্ত্রী শ্রীমতী রেণুকা সিং সারুতা, এনসিএসটি-র ভাইস চেয়ারম্যান শ্রীমতী অনুসুয়া উইকে, ট্রাইফেড-এর চেয়ারপার্সন শ্রী রমেশ চাঁদ মীনা এবং উপজাতি সংক্রান্ত মন্ত্রকের সচিব শ্রী দীপক খান্ডেকার এই অনুষ্ঠানে উপস্থিত ছিলেন। এই উপলক্ষে ই-গভর্ন্যান্স বিষয়ে একটি পাওয়ার পয়েন্ট প্রেজেন্টেশন দেওয়া হয়।


    অনুষ্ঠানের সূচনা করে শ্রী অর্জুন মুন্ডা, তপশিলি উপজাতিদের জন্য কল্যাণমূলক প্রকল্প রূপায়ণের ক্ষেত্রে ই-গভর্ন্যান্স উদ্যোগের ব্যবস্থা করায় মন্ত্রকের সংশ্লিষ্ট কর্মী-আধিকারিকদের প্রশংসা করেন। তিনি বলেন, ‘সবকা সাথ, সবকা বিকাশ এবং সবকা বিশ্বাস’-এর নীতি অনুসারে এই উদ্যোগ সারা দেশের উপজাতীয় গোষ্ঠীগুলির উন্নয়নে বিশেষ ভূমিকা নেবে। তিনি মন্ত্রকের আধিকারিকদের উপজাতি কল্যাণ প্রকল্পের প্রাপকদের বিষয়ে একটি তথ্যভাণ্ডার নির্মাণের নির্দেশ দেন। অনুষ্ঠানে উপজাতি কল্যাণ দপ্তরের প্রতিমন্ত্রী শ্রীমতী রেণুকা সিং ভাষণ দেন।


    উপজাতি সংক্রান্ত মন্ত্রকের উদ্যোগে DBT Tribal (https://dbttribal.gov.in/) এবং বিভিন্ন অ-সরকারি সংস্থার গ্রান্ট অনুমোদনের জন্য অনলাইন আবেদন ও নিষ্পত্তি সংক্রান্ত তথ্য জানতে (https://ngograntsmota.gov.in/) নামে দুটি অনলাইন পোর্টাল তৈরি করা হয়েছে। উপজাতিদের জন্য কল্যাণমূলক প্রকল্প রূপায়ণে ই-গভর্ন্যান্স-এর উদ্যোগের অংশ হিসাবে এই ব্যবস্থা করা হয়েছে। এর মাধ্যমে ম্যাট্রিক পূর্ববর্তী এবং ম্যাট্রিক পরবর্তী বৃত্তির জন্য অনলাইনের মাধ্যমে আবেদন জানানো যাবে। এছাড়াও, এই অনলাইন পোর্টালগুলির যোগাযোগ মডিউলের মাধ্যমে রাজ্যগুলি তথ্য ও নথি আপলোড করতে পারবে এবং তার ওপর কেন্দ্রীয়ভাবে ড্যাশবোর্ড-ভিত্তিক নজরদারি চালানো সম্ভব হবে। এছাড়াও, উপজাতীয় কল্যাণ মন্ত্রক বিশ্ববিদ্যালয় ও কলেজের ছাত্রছাত্রীদের ফেলোশিপ প্রকল্প যাচাই ও অভিযোগ নিষ্পত্তির জন্য একটি অনলাইন ব্যবস্থা করেছে। এনজিও পোর্টাল বা অ-সরকারি সংগঠনগুলির জন্য পোর্টালের মাধ্যমে উপজাতীয়দের কল্যাণের জন্য কর্মরত স্বেচ্ছাসেবী সংগঠনগুলির বিভিন্ন কাজকর্ম অনলাইনের করা যাবে।


    CG/PB/DM/….12th June, 2019

    
    
    (Release ID: 1574052) Visitor Counter : 37
    
    
      Read this release in: English