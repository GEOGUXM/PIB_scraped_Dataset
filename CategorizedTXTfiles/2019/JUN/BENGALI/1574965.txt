      প্রতিরক্ষামন্ত্রক

      দ্বাদশ রিক্যাপ তথ্য আদানপ্রদান কেন্দ্রের কর্মশালা
      Posted On: 19 JUN 2019 5:02PM by PIB Kolkata


    নয়াদিল্লি, ১৯ জুন, ২০১৯


    এশিয়ায় জাহাজে জলদস্যু ও সশস্ত্র ডাকাত মোকাবিলায় সহযোগিতা চুক্তি ‘রিক্যাপ’-এ তথ্য আদানপ্রদান কেন্দ্রের দ্বাদশ ক্ষমতা বৃদ্ধি সংক্রান্ত কর্মশালার আজ নতুন দিল্লিতে সূচনা হয়েছে। ভারতীয় উপকূলরক্ষী বাহিনীর অতিরিক্ত ডিরেক্টর জেনারেল শ্রী ভি এস আর মূর্তি এবং ‘রিক্যাপ’-এর একজিকিউটিভ ডিরেক্টর শ্রী মাসাফুমি কুরোকি এর উদ্বোধন করেন।


    স্বাগত ভাষণে শ্রী মূর্তি জলদস্যু এবং সশস্ত্র ডাকাত দল মোকাবিলায় সহযোগিতামূলক পরিকাঠামো সৃষ্টিতে ‘রিক্যাপ’-এর ভূমিকার কথা উল্লেখ করেন। তিনি চুক্তিভুক্ত সদস্য রাষ্ট্রগুলির মধ্যে তথ্যের আদানপ্রদানের বিষয়টিও উল্লেখ করেন। উপকূলরক্ষী বাহিনীর অতিরিক্ত ডিরেক্টর জেনারেল বলেন, ‘রিক্যাপ’-এর চুক্তি অনুযায়ী সহযোগিতা বৃদ্ধির মধ্য দিয়ে এর ক্ষমতা বিকাশিত হয়। তৃতীয়বারের জন্য ভারত এই কর্মশালার আয়োজন করে এই সংগঠনে তার উল্লেখযোগ্য ভূমিকা আবারও প্রমাণ করল।


    ‘রিক্যাপ’-এর একজিকিউটিভ ডিরেক্টর শ্রী মাসাফুমি কুরোকি তাঁর ভাষণে উপকূলরক্ষী বাহিনী সহ ভারতীয় সংস্থাগুলির সমুদ্রযাত্রার সময় নিরাপত্তা সংক্রান্ত ভূমিকার প্রশংসা করেন। তথ্য আদানপ্রদানের ক্ষেত্রে সরকার এবং জাহাজ শিল্পের দায়বদ্ধতার কথা উল্লেখ করে তিনি বলেন, সঠিক সময়ে সঠিক তথ্য পেলে তা কাজে লাগাতে সুবিধা হয়।


    উপকূলরক্ষী বাহিনী এবং ‘রিক্যাপ’ তথ্য কেন্দ্রের উদ্যোগে আয়োজিত এই কর্মশালায় সংশ্লিষ্ট মন্ত্রকের শীর্ষ আধিকারিকরা যোগ দেন। এখানে জলদস্যু এবং সশস্ত্র ডাকাতদের মোকাবিলায় আন্তর্জাতিক আইন, বিচার প্রক্রিয়া, ফরেন্সিকের বিভিন্ন নিয়ম সহ নিত্যনতুন নানা সমস্যা নিয়ে আলোচনা হয়।


    CG/CB/DM

    
    
    (Release ID: 1574965) Visitor Counter : 29
    
    
      Read this release in: English