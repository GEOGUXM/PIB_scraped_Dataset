      স্বাস্থ্যওপরিবারকল্যাণমন্ত্রক

      ডঃ হর্ষ বর্ধন চিকিৎসক নিগ্রহকারীদের বিরুদ্ধে কঠোর ব্যবস্থা নেওয়ার জন্য রাজ্যের মুখ্যমন্ত্রীদের চিঠি লিখেছেন
      
      ‘চিকিৎসক ও স্বাস্থ্যকর্মীদের সুরক্ষার জন্য যেসব রাজ্যে সুনির্দিষ্ট আইন নেই তাদের অবিলম্বে এই ধরনের আইন প্রণয়নের পরামর্শ’

      Posted On: 17 JUN 2019 5:26PM by PIB Kolkata

    নয়াদিল্লি, ১৫ জুন, ২০১৯


    পশ্চিমবঙ্গে সম্প্রতি চিকিৎসক নিগ্রহের ঘটনার প্রেক্ষিতে কেন্দ্রীয় স্বাস্থ্য ও পরিবারকল্যাণ মন্ত্রী আজ সব রাজ্যের মুখ্যমন্ত্রীদের উদ্দেশে লেখা এক চিঠিতে চিকিৎসক নিগ্রহকারীদের বিরুদ্ধে কঠোর ব্যবস্থা গ্রহণের বিষয়ে রাজ্যগুলির দৃষ্টি আকর্ষণ করেছেন। চিকিৎসক নিগ্রহের ঘটনায় গভীর উদ্বেগ প্রকাশ করে কেন্দ্রীয় স্বাস্থ্যমন্ত্রী বলেছেন যে, দেশের বিভিন্ন প্রান্ত থেকে চিকিৎসক নিগ্রহের খবর পাওয়া যাচ্ছে। স্বাস্থ্যমন্ত্রী বলেন, এই ধরনের ঘটনার ফলে ডাক্তাররা ধর্মঘট করে কাজ বন্ধ করে দেওয়ায় স্বাস্থ্য পরিষেবা দারুণভাবে ক্ষতিগ্রস্ত হচ্ছে। তিনি বলেন, দেশের বিভিন্ন প্রান্তে কর্মরত সরকারি হাসপাতালের চিকিৎসকরা আন্দোলন করছেন এবং কোন স্বাস্থ্য পরিষেবা দিচ্ছেন না। পশ্চিমবঙ্গে ডাক্তারদের আন্দোলনের ফলে পরিস্থিতির অবনতি হচ্ছে। সারা দেশ জুড়ে সরকারি ও বেসরকারি ক্ষেত্রের ডাক্তাররা ধর্মঘটের দিকে যাচ্ছেন বলে স্বাস্থ্যমন্ত্রী তাঁর চিঠিতে উল্লেখ করেছেন।


    ভবিষ্যতে এই ধরনের ঘটনা রুখতে ব্যবস্থা গ্রহণের প্রয়োজনের ওপর জোর দিয়ে ডঃ হর্ষ বর্ধন বলেন, চিকিৎসক এবং স্বাস্থ্যকর্মীরা যাতে নির্ভয়ে তাঁদের কাজ করতে পারেন এবং স্বাস্থ্য পরিষেবা দিতে পারেন, আইন-শৃঙ্খলা রক্ষকদের তা সুনিশ্চিত করতে হবে। চিকিৎসকদের নিগ্রহকারীদের বিরুদ্ধে কঠোর ব্যবস্থা নিতে হবে বলে তিনি জোর দেন।


    তিনি এই প্রসঙ্গে যে সব রাজ্যে চিকিৎসকদের সুরক্ষা দিতে উপযুক্ত আইন নেই, সেখানে অবিলম্বে এই ধরনের আইন প্রণয়ন করার জন্য রাজ্যগুলির দৃষ্টি আকর্ষণ করেন। এ বিষয়ে ইন্ডিয়ান মেডিকেল অ্যাসোসিয়েশন ২০১৭ সালে চিকিৎসক ও স্বাস্থ্যকর্মীদের সুরক্ষার জন্য যে আইনের খসড়া তৈরি করেছিল, তা মুখ্যমন্ত্রীদের উদ্দেশে লেখা চিঠির সঙ্গে অনুলিপি হিসাবে দিয়েছেন। গতকাল আইএমএ, এআইএমএমএস, ফেডারেশন অফ রেসিডেন্ট ডক্টর্স অ্যাসোসিয়েশন ও বিভিন্ন হাসপাতালের চিকিৎসক প্রতিনিধিরা কেন্দ্রীয় স্বাস্থ্যমন্ত্রীর সাথে দেখা করে পশ্চিমবঙ্গের চিকিৎসক নিগ্রহকারীদের বিরুদ্ধে ব্যবস্থা গ্রহণের দাবি জানান। এ বিষয়ে পশ্চিমবঙ্গের মুখ্যমন্ত্রী শ্রীমতী মমতা বন্দ্যোপাধ্যায়কে তিনি পৃথকভাবে একটি চিঠি লিখেছেন।


    CG/PB/DM

    
    
    (Release ID: 1574800) Visitor Counter : 58
    
    
      Read this release in: English