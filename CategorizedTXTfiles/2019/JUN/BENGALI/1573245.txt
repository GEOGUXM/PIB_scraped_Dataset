      পরিকল্পনামন্ত্রক

      রাও ইন্দরজিৎ সিং কেন্দ্রীয় পরিকল্পনা মন্ত্রকের স্বাধীন ভারপ্রাপ্ত প্রতিমন্ত্রী হিসেবে দায়িত্ব গ্রহণ করলেন
      ২০২২-এর মধ্যে নতুন ভারত গড়ার কাজের ওপর বিশেষ নজর দেওয়া হবে

      Posted On: 03 JUN 2019 1:29PM by PIB Kolkata

    শ্রী রাও ইন্দরজিৎ সিং আজ নতুন দিল্লির নীতি আয়োগের দপ্তরে কেন্দ্রীয় পরিকল্পনা মন্ত্রকের স্বাধীন ভারপ্রাপ্ত প্রতিমন্ত্রী হিসেবে দায়িত্ব গ্রহণ করলেন। তিনি বলেন, ২০২২ সালের মধ্যে নতুন ভারত গড়ে তোলার কাজের ওপর বিশেষ গুরুত্ব আরোপ করা হবে। কেন্দ্রীয় মন্ত্রী আরও বলেন, সার্বিক বিকাশ ও সর্বজনীন উন্নয়নই হবে কাজের মূল ক্ষেত্র।


    শ্রী সিং নীতি আয়োগের উচ্চপদস্থ আধিকারিকদের সঙ্গে আলোচনায় মিলিত হয়ে কাজের পর্যালোচনা করেন।


    শ্রী রাও ইন্দরজিৎ সিং হরিয়ানার রেওয়ারিতে ১১ ফেব্রুয়ারি ১৯৫০ সালে জন্মগ্রহণ করেন। সপ্তদশ লোকসভা, ২০১৯-এ তিনি হরিয়ানার গুরুগ্রাম কেন্দ্রের প্রতিনিধিত্ব করছেন। তিনি দিল্লি বিশ্ববিদ্যালয়ের আইনের স্নাতক এবং দিল্লি বিশ্ববিদ্যালয়ের হিন্দু কলেজ থেকে কলা বিভাগের সাম্মানিক স্নাতক ডিগ্রি অর্জন করেন।


    ইতিপূর্বে শ্রী রাও ইন্দরজিৎ সিং পরিকল্পনা প্রতিমন্ত্রী (স্বাধীন দায়িত্বপ্রাপ্ত), নগরোন্নয়ন প্রতিমন্ত্রী, আবাসন ও শহরাঞ্চল দারিদ্র্য দূরীকরণ প্রতিমন্ত্রী হিসেবে ৫ জুলাই, ২০১৬ থেকে ৩ সেপ্টেম্বর, ২০১৭ পর্যন্ত কাজ করেন। ৯ নভেম্বর, ২০১৪ থেকে ৫ জুলাই, ২০১৬ পর্যন্ত তিনি পরিকল্পনা প্রতিমন্ত্রী (স্বাধীন দায়িত্বপ্রাপ্ত) ও প্রতিরক্ষা প্রতিমন্ত্রীও ছিলেন। ২৭ মে, ২০১৪ থেকে ৯ নভেম্বর, ২০১৪ পর্যন্ত তিনি পরিকল্পনা মন্ত্রক, পরিসংখ্যান ও কর্মসূচি রূপায়ণ মন্ত্রকের প্রতিমন্ত্রী (স্বাধীন দায়িত্বপ্রাপ্ত) এবং প্রতিরক্ষা প্রতিমন্ত্রী হিসেবে দায়িত্বভার সামলেছেন।


    এই নিয়ে তিনি পঞ্চমবারের জন্য লোকসভায় সাংসদ হিসেবে নিযুক্ত হলেন। ২০১৪ সালের ষোড়শ লোকসভায় এবং ২০০৯ সালের পঞ্চদশ লোকসভায় তিনি গুরুগ্রাম কেন্দ্রের সাংসদ ছিলেন। তারও আগে ২০০৪ সালের চতুর্থ লোকসভা এবং ১৯৯৮ সালের দ্বাদশ লোকসভায় তিনি মহিন্দরগড় কেন্দ্র থেকে সাংসদ হিসেবে নিযুক্ত হন। হরিয়ানার জাটুসানা বিধানসভা কেন্দ্র থেকে তিনি চারবার বিধায়ক হিসেবে নির্বাচিত হয়েছেন। হরিয়ানা সরকারের মন্ত্রিসভায় ১৯৯১ থেকে ১৯৯৬ পর্যন্ত শ্রী সিং পরিবেশ ও বন এবং চিকিৎসা ও প্রযুক্তিগত শিক্ষা দপ্তরের মন্ত্রিত্ব করেন। তাছাড়া, ১৯৮৬-৮৭-এ তিনি হরিয়ানার খাদ্য ও অসামরিক সরবরাহ দপ্তরের স্বাধীন দায়িত্বপ্রাপ্ত প্রতিমন্ত্রী হিসেবেও কাজ করেন।


    শ্রী সিং, বিজেপি-র জাতীয় কার্যনির্বাহী-র সদস্য এবং ভারতের প্যারালিম্পিক কমিটির সভাপতির দায়িত্বে রয়েছেন।

    
    
    (Release ID: 1573245) Visitor Counter : 42