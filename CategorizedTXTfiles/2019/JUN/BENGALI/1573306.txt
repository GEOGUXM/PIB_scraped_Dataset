      উত্তর-পূর্বাঞ্চলেরউন্নয়নসংক্রান্তমন্ত্রক

      উত্তর-পূর্বে চালু প্রকল্প এবং ভবিষ্যৎ কর্মপরিকল্পনা নিয়ে পর্যালোচনা বৈঠকে ডঃ জিতেন্দ্র সিং
      Posted On: 03 JUN 2019 7:28PM by PIB Kolkata


    নয়াদিল্লি, ০৩ জুন ২০১৯


    কেন্দ্রীয় উত্তর-পূর্বাঞ্চল উন্নয়ন প্রতিমন্ত্রী ডঃ জিতেন্দ্র সিং আজ নতুন দিল্লিতে মন্ত্রক ও উত্তর-পূর্বাঞ্চলীয় পরিষদের আধিকারিকদের সঙ্গে এক পর্যালোচনা বৈঠকে মিলিত হন। বৈঠকে মন্ত্রকের সচিব ডঃ ইন্দরজিৎ সিং এবং পরিষদের সচিব শ্রী রাম ম্যুইভা উপস্থিত ছিলেন। পর্যালোচনা বৈঠকে আধিকারিকরা উত্তর-পূর্বাঞ্চলে চালু প্রকল্পগুলির অগ্রগতি সম্পর্কে মন্ত্রীকে অবহিত করেন। এছাড়াও, তাঁকে শীঘ্র চালু হতে চলা বিভিন্ন উদ্যোগ ও কর্মসূচি সম্পর্কে জানানো হয়।


    দিল্লিতে উত্তর-পূর্বাঞ্চলের ছাত্রছাত্রীদের জন্য জওহরলাল নেহরু বিশ্ববিদ্যালয়ে যে ছাত্রাবাস নির্মাণ করা হচ্ছে, তার জন্য ১১ কোটি টাকা বরাদ্দ করা হয়েছে বলেও ডঃ সিং-কে জানানো হয়েছে। এই ছাত্রাবাসে ২২৪টি কক্ষ থাকছে, যেখানে ৪২৪ জন ছাত্রছাত্রী থাকতে পারবে। এই ২২৪টি কক্ষের মধ্যে ২৪টি কক্ষ দিব্যাঙ্গ ছাত্রছাত্রীদের জন্য নির্দিষ্ট করা হয়েছে। আগামী সপ্তাহেই চতুর্থ তল বিশিষ্ট এই ছাত্রাবাসটির নির্মাণ কাজ শুরু হচ্ছে। এছাড়াও, বেঙ্গালুরুতে উত্তর-পূর্বাঞ্চলের ছাত্রীদের জন্য যে ছাত্রী নিবাসের উদ্বোধন করেছিলেন প্রধানমন্ত্রী, সম্প্রতি তা চালু হয়েছে বলেও ডঃ সিং-কে জানানো হয়েছে। নতুন দিল্লির দ্বারকাতে উত্তর-পূর্বাঞ্চলীয় সংস্কৃতি ও তথ্য কেন্দ্র গড়ে তোলার বিষয়েও বৈঠকে আলোচনা করা হয়। এই কেন্দ্র গড়ে তুলতে খরচ ধরা হয়েছে প্রায় ৫০ কোটি টাকা। ডঃ সিং জানান, প্রধানমন্ত্রী শ্রী নরেন্দ্র মোদীর নেতৃত্বে বর্তমান সরকার উত্তর-পূর্বাঞ্চলের সামগ্রিক বিকাশে অগ্রাধিকার দিয়ে আসছে। এই অঞ্চলে চালু প্রকল্পগুলির দ্রুত রূপায়ণে যাবতীয় প্রয়াস নেওয়া হবে বলেও ডঃ সিং জানান। তিনি আরও জানান, উত্তর-পূর্বাঞ্চলের মানুষের বর্তমান অবস্থা সম্পর্কে সরাসরি খোঁজখবর নিতে কেন্দ্রীয় মন্ত্রীরা শীঘ্রই এই অঞ্চল সফরে যাবেন।


    SSS/BD/SB

    
    
    (Release ID: 1573306) Visitor Counter : 33
    
    
      Read this release in: English