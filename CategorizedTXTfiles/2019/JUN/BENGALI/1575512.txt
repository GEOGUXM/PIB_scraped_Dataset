      প্রতিরক্ষামন্ত্রক

      সশস্ত্রবাহিনীর আধুনিকীকরণ
      Posted On: 24 JUN 2019 10:42PM by PIB Kolkata


    নয়াদিল্লি, ২৪ জুন, ২০১৯


    প্রতিরক্ষা দপ্তরের আধুনিকীকরণের জন্য ব্যয়বরাদ্দের পুরো অর্থই গত তিন বছরে ব্যবহৃত হয়েছে। ২০১৬-১৭ থেকে ২০১৮-১৯ – এই তিনটি অর্থবর্ষে সশস্ত্র বাহিনীর বিভিন্ন সরঞ্জামের জন্য বিদেশি কোম্পানিগুলির সঙ্গে ১ লক্ষ ৩৮ হাজার ৭২৭ কোটি টাকার বেশি চুক্তি করা হয়েছে। ২০১৪ সালের সেপ্টেম্বরে ‘মেক ইন ইন্ডিয়া’ কর্মসূচি শুরু হওয়ার পর সরকার দেশীয় প্রযুক্তিতে প্রতিরক্ষার বিভিন্ন সরঞ্জামের নকশা এবং সেগুলির উন্নয়নের জন্য উদ্যোগী হয়েছে। ২০১৬ সালে প্রতিরক্ষা সংক্রান্ত জিনিসপত্রের সংগ্রহের প্রক্রিয়াটির সংশোধন করা হয়েছে। সরকার, প্রতিরক্ষা শিল্পের জন্য দুটি তালুক তৈরির সিদ্ধান্ত নিয়েছে। এই তালুকগুলি দেশের প্রতিরক্ষা শিল্পের উন্নয়নে সাহায্য করবে। একটি তালুক তামিলনাড়ুর চেন্নাই, হসুর, কোয়েম্বাতুর, সালেম এবং তিরুচিরাপল্লীতে অবস্থিত। অন্য তালুকটি উত্তরপ্রদেশের আলিগড়, আগ্রা, ঝাঁসি, কানপুর এবং লক্ষ্ণৌ-এর মধ্যে বিস্তৃত।


    প্রধানমন্ত্রী ২০১৮-র এপ্রিল মাসে ‘ডেফেক্সপো ইন্ডিয়া, ২০১৮’তে প্রতিরক্ষা ক্ষেত্রে ক্ষুদ্র, অতিক্ষুদ্র এবং মাঝারি শিল্পোদ্যোগ, স্টার্ট-আপ, ব্যক্তিগত উদ্যোগ, গবেষণা ও উন্নয়নমূলক সংস্থাগুলি যাতে নতুন নতুন উদ্ভাবন করতে পারে, সেই লক্ষ্যে ‘ইনোভেশন্‌স ফর ডিফেন্স এক্সেলেন্স’ (আইডেক্স) কর্মসূচি চালু করেন। সামরিক ক্ষেত্রে দেশীয় শিল্পের অংশগ্রহণ বাড়াতে প্রতিরক্ষা মন্ত্রক ‘মিশন রক্ষা জ্ঞান শক্তি’ কর্মসূচি চালু করেছে। এই ক্ষেত্রে সরাসরি বিদেশি বিনিয়োগের নীতির পরিবর্তন করা হয়েছে। বর্তমানে ৪৯ শতাংশ বিদেশি বিনিয়োগের জন্য কোন অনুমোদনের প্রয়োজন হয় না। সরকার, ডুবোজাহাজ, যুদ্ধবিমান, হেলিকপ্টার, যুদ্ধক্ষেত্রে ব্যবহৃত যানবাহন তৈরির জন্য বেসরকারি সংস্থাগুলির সঙ্গে কৌশলগত অংশদারিত্বের লক্ষ্যে নতুন নীতি প্রণয়ন করেছে।


    রাজ্যসভায় আজ প্রতিরক্ষা মন্ত্রী শ্রী রাজনাথ সিং লিখিত ভাবে এই তথ্য জানিয়েছেন।


    CG/CB/DM

    
    
    (Release ID: 1575512) Visitor Counter : 26
    
    
      Read this release in: English