      আয়ুষ

      প্রধানমন্ত্রী রাঁচিতে পঞ্চম আন্তর্জাতিক যোগ দিবসের মূল অনুষ্ঠানে ৩০ হাজার যোগাভ্যাসকারীর সঙ্গে অংশ নেবেন
      Posted On: 08 JUN 2019 10:09PM by PIB Kolkata


    প্রধানমন্ত্রী শ্রী নরেন্দ্র মোদী আগামী ২১শে জুন, ২০১৯-এ রাঁচির প্রভাত তারায় আন্তর্জাতিক যোগ দিবসের মূল অনুষ্ঠানে যোগ দেবেন। এই অনুষ্ঠানে প্রায় ৩০ হাজার মানুষ অংশ নেবেন বলে আশা করা হচ্ছে। এর আগে, ১৩ই জুন রাঁচিতে বিভিন্ন যোগ সংগঠন এবং যোগগুরুদের সঙ্গে রাজ্যের বিশিষ্ট আধিকারিকরা এক অনুষ্ঠানে উপস্থিত থাকবেন।


    দেশ জুড়ে আন্তর্জাতিক যোগ দিবস পালনের মূল আয়োজক সংস্থা কেন্দ্রীয় আয়ুষ মন্ত্রণালয়। মন্ত্রক এর আগের চার বছরও সাফল্যের সঙ্গে এই দিনটি উদযাপন করেছে। এ বছরও এই দিনে ছোট-বড় নানা অনুষ্ঠানের আয়োজন করা হয়েছে।


    ২১শে জুন আন্তর্জাতিক যোগ দিবস পালন করার জন্য আয়ুষ মন্ত্রক, জনস্বাস্থ্যের উন্নয়নে এবং দীর্ঘমেয়াদি সাফল্যের জন্য কেন্দ্র এবং রাজ্য সরকারগুলির বিভিন্ন দপ্তর এবং নানা প্রতিষ্ঠানের সঙ্গে সমন্বয় রেখে কাজ করে চলেছে। সুস্বাস্থ্য বজায় রাখা এবং নিরোগ থাকার জন্য আন্তর্জাতিক যোগ দিবস উপলক্ষে বেশির ভাগ মন্ত্রক, রাজ্য সরকার এবং প্রতিষ্ঠানগুলি নানা উদ্যোগ নিচ্ছে। সিআইআই, ফিকি, ইনস্টিটিউট অফ কোম্পানি সেক্রেটারি-র মতো শিল্প সংস্থা এবং সিবিএসই, এনসিইআরটি, ইউজিসি, ডিএভি-র মতো শিক্ষাক্ষেত্রে যুক্ত প্রতিষ্ঠানগুলি এই দিনের জন্য নানা কর্মসূচি হাতে নিয়েছে।


    এছাড়াও, বিভিন্ন শিক্ষা প্রতিষ্ঠান, সরকারি সংস্থা, ব্যবসায়িক, শিল্প এবং সাংস্কৃতিক সংগঠনগুলিকে তাদের কর্মীদের আন্তর্জাতিক যোগ দিবসের অনুষ্ঠানে অংশগ্রহণের জন্য আয়ুষ মন্ত্রণালয় উৎসাহ দিচ্ছে।


    ২১শে জুন আন্তর্জাতিক যোগ দিবস পালন উপলক্ষে একইসঙ্গে দেশের বিভিন্ন স্থানে লক্ষ লক্ষ মানুষ যোগ প্রদর্শন করবেন। একই সময়ে বিপুল সংখ্যক মানুষ যাতে এই অনুষ্ঠানে অংশ নিতে পারেন তার জন্য দেশের বিখ্যাত যোগগুরুরাও বিভিন্ন স্থানে অনুষ্ঠিত যোগাভ্যাস অনুষ্ঠানে হাজির থাকবেন। এই লক্ষ্যে ‘কমন যোগ প্রোটোকল’ (সিওয়াইপি) তৈরি করা হয়েছে। এর উদ্দেশ্য হল, বিভিন্ন বয়সী লোকেরা যাতে ৪৫ মিনিটের যোগাভ্যাস অনুষ্ঠানে অংশ নিতে পারেন। আয়ুষ মন্ত্রকের ওয়েবসাইটে এই সিওয়াইপি-র বিস্তারিত তথ্য দেওয়া রয়েছে যেখানে বিনামূল্যে ভিডিও এবং ই-বুক পাওয়া যাবে।


    আন্তর্জাতিক যোগ দিবস উপলক্ষে জাতীয় স্তরে যোগাভ্যাসকে উৎসাহিত করতে দুটি প্রধানমন্ত্রী পুরস্কার দেওয়া হবে। আন্তর্জাতিক স্তরেও এ ধরনের আরও দুটি পুরস্কার দেওয়া হবে। এই পুরস্কারের জন্য মন্ত্রক এ বছর ২০০টি মনোনয়ন / দরখাস্ত পেয়েছে।


    দিল্লিতে মূল অনুষ্ঠানটি হবে রাজপথে। আয়ুষ মন্ত্রকের সঙ্গে নতুন দিল্লি মিউনিসিপ্যাল কাউন্সিল যৌথভাবে এই অনুষ্ঠানের আয়োজন করছে। এছাড়াও, লালকেল্লা, নেহরু পার্ক, লোধি গার্ডেন, তালকাটোরা গার্ডেন, যমুনা স্পোর্টস কমপ্লেক্স, রোহিনীতে স্বর্ণ জয়ন্তী পার্ক এবং দ্বারকার সেক্টর-১১-তে আন্তর্জাতিক যোগ দিবসের অনুষ্ঠানের ব্যবস্থা করা হয়েছে।


    CG/CB/DM/

    
    
    (Release ID: 1573797) Visitor Counter : 42
    
    

      Background release reference

      প্রধানমন্ত্রী রাঁচিতে পঞ্চম আন্তর্জাতিক যোগ দিবসের মূল অনুষ্ঠানে ৩০ হাজার যোগাভ্যাসকারীর সঙ্গে অংশ নেবেন
      Read this release in: English