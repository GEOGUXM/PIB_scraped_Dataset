      প্রতিরক্ষামন্ত্রক

      ফোর্ট উইলিয়ামে সর্বক্ষণ বাতাসের গুণমান পর্যবেক্ষণের জন্য ব্যবস্থা চালু করা হল
      Posted On: 03 JUN 2019 7:14PM by PIB Kolkata


    কলকাতা, ৩ জুন, ২০১৯


    ফোর্ট উইলিয়াম মিলিটারি স্টেশনে ‘গো গ্রিন প্রোজেক্ট’-এর আওতায় সর্বক্ষণ বাতাসের গুণমান পর্যবেক্ষণের জন্য কন্টিনিউয়াস অ্যাম্বিয়েন্ট এয়ার কোয়ালিটি মনিটরিং সিস্টেম (সিএএকিউএমএস) ব্যবস্থা আজ চালু হল। সেনাবাহিনীর পূর্বাঞ্চলীয় প্রধান লেফটেন্যান্ট জেনারেল এম এম নারাভানে এর উদ্বোধন করেন।


    সিএএকিউএমএস-এর সাহায্যে সারা বছর ধরে বায়ু দূষণ সংক্রান্ত বিভিন্ন বিষয় পরিমাপ করা যাবে। এই ব্যবস্থায় ডিজিটাল পদ্ধতিতে বায়ুপ্রবাহ এবং তার দিক, তাপমাত্রা, আপেক্ষিক আর্দ্রতা, সূর্যরশ্মির বিকিরণ, বাতাসের চাপ, বৃষ্টির পরিমাণ সহ আবহাওয়ার গুরুত্বপূর্ণ তথ্যাদি জানা যাবে। ইন্টারনেটের মাধ্যমে এই তথ্যগুলি বিশ্লেষণ করা যাবে এবং পশ্চিমবঙ্গ দূষণ নিয়ন্ত্রণ পর্ষদ অথবা যে কোন স্থানীয় এবং আন্তর্জাতিক আবহাওয়া এবং দূষণ নিয়ন্ত্রণ পর্যবেক্ষণ কর্তৃপক্ষ এগুলি ব্যবহার করতে পারবে।


    পশ্চিমবঙ্গ দূষণ নিয়ন্ত্রণ পর্ষদের শ্রী কল্যাণ রুদ্রের উদ্যোগে সিএএকিউএমএস ব্যবস্থা চালু করা গিয়েছে ফোর্ট উইলিয়াম মিলিটারি স্টেশনে। ফোর্ট উইলিয়াম মিলিটারি স্টেশনের সমস্ত কর্মী এবং তাঁদের পরিবারের উদ্দেশে এই ব্যবস্থাটি উৎসর্গ করা হয়েছে। এর সাহায্যে পরিবেশ দূষণ সংক্রান্ত বিভিন্ন বিষয়ে স্বয়ংক্রিয় পদ্ধতিতে নজরদারি করা হবে।


    SSS/CB/DM

    
    
    (Release ID: 1573298) Visitor Counter : 31
    
    
      Read this release in: English