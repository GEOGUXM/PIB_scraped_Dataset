      স্বরাষ্ট্র মন্ত্রক

      সামুদ্রিক ঘূর্ণিঝড় ‘বায়ু’র প্রেক্ষিতে উচ্চ পর্যায়ের বৈঠকে সভাপতিত্ব করলেন কেন্দ্রীয় স্বরাষ্ট্র মন্ত্রী শ্রী অমিত শাহ
      Posted On: 11 JUN 2019 8:54PM by PIB Kolkata


    সামুদ্রিক ঘূর্ণিঝড় ‘বায়ু’র প্রেক্ষিতে উদ্ভূত পরিস্থিতি মোকাবিলায় কেন্দ্রীয় স্বরাষ্ট্র মন্ত্রী শ্রী অমিত শাহের সভাপতিত্বে আজ নতুন দিল্লিতে সংশ্লিষ্ট রাজ্য ও কেন্দ্রীয় সরকারি সংস্থাগুলিকে নিয়ে এক উচ্চ পর্যায়ের পর্যালোচনা বৈঠক অনুষ্ঠিত হয় । বৈঠকে ঘূর্ণিঝড়ের সম্ভাব্য মোকাবিলায় সংশ্লিষ্ট বিভিন্ন পক্ষের প্রস্তুতি নিয়ে আলোচনা হয়।


    ভারতীয় আবহাওয়া দপ্তরের পক্ষ থেকে পূর্বাভাসে জানানো হয়েছে যে, ঘূর্ণিঝড় ‘বায়ু’ আগামী বৃহস্পতিবার ১৩ই জুন ভোরের দিকে গুজরাটের পোরবন্দর ও মহুভা এলাকার মধ্য দিয়ে ঘন্টায় ১১০ – ১২০ কিলোমিটার গতিবেগে স্থলভূমিতে আছড়ে পড়বে। কোনও কোনও অঞ্চলে ঘূর্ণিঝড়ের গতিবেগ ঘন্টায় ১৩৫ কিলোমিটার পর্যন্ত হতে পারে বলে পূর্বাভাস রয়েছে। এই ঘূর্ণিঝড়ের দরুণ গুজরাটের উপকূলীয় জেলাগুলিতে অতিভারি বৃষ্টির সম্ভাবনা প্রবল। রাজ্যের নীচু উপকূলীয় এলাকাগুলিতে স্বাভাবিকের তুলনায় এক থেকে দেড় মিটার উঁচু ঢেউ আছড়ে পড়তে পারে। ফলশ্রুতি-স্বরূপ, বহু এলাকা প্লাবিত হওয়ার সম্ভাবনা রয়েছে। ঘূর্ণিঝড়ের প্রভাব পড়তে পারে এমন রাজ্য ও কেন্দ্রশাসিত অঞ্চলের জন্য আবহাওয়া দপ্তরের পক্ষ থেকে নিয়মিত বুলেটিন জারি করা হচ্ছে।


    পর্যালোচনা বৈঠক শেষে শ্রী শাহ সাধারণ মানুষকে নিরাপদে উদ্ধার এবং অত্যাবশ্যকীয় সমস্ত পরিষেবা বজায় রাখতে সম্ভাব্য সবরকম ব্যবস্থা গ্রহণে উচ্চ পদস্থ আধিকারিকদের নির্দেশ দিয়েছেন। শ্রী শাহ দিবারাত্রি ২৪ ঘন্টাই কন্ট্রোল রুম চালু রাখার নির্দেশ দিয়েছেন। বৈঠকে স্বরাষ্ট্র সচিব শ্রী রাজীব গৌবা, ভূ-বিজ্ঞান মন্ত্রকের সচিব ডঃ এম রাজীবন সহ আবহাওয়া দপ্তর ও স্বরাষ্ট্র মন্ত্রকের উচ্চ পদস্থ আধিকারিকরাও উপস্থিত ছিলেন।


    ঘূর্ণিঝড় ‘বায়ু’র প্রেক্ষিতে রাজ্য ও কেন্দ্রীয় সংস্থাগুলির প্রস্তুতি পর্যালোচনায় ক্যাবিনেট সচিব শ্রী পি কে সিনহা আজ দিনের শেষ দিকে জাতীয় বিপর্যয় ব্যবস্থাপনা কমিটির বৈঠক ডেকেছেন। বৈঠকে গুজরাটের মুখ্যসচিব এবং দিউ কেন্দ্রশাসিত অঞ্চলে প্রশাসনিক উপদেষ্টাও উপস্থিত থাকবেন। কেন্দ্রীয় স্বরাষ্ট্র মন্ত্রক রাজ্য ও কেন্দ্রশাসিত অঞ্চলের প্রশাসন সহ কেন্দ্রীয় সংস্থাগুলির সঙ্গে নিরন্তর যোগাযোগ বজায় রেখে চলেছে। জাতীয় বিপর্যয় মোকাবিলা বাহিনী ইতিমধ্যেই ২৬টি দলকে বিভিন্ন জায়গায় ছোট নৌকা, গাছ কাটার যন্ত্রপাতি, টেলিযোগাযোগের উপকরণ প্রভৃতি অত্যাবশ্যকীয় সাজ-সরঞ্জাম নিয়ে মোতায়েন করেছে। এছাড়াও, গুজরাট সরকারের অনুরোধে আরও ১০টি দলকে বিভিন্ন জায়গায় পাঠানো হচ্ছে। পরিস্থিতির মোকাবিলায় ভারতীয় উপকূল রক্ষী বাহিনী, নৌ-বাহিনী, সেনাবাহিনী ও বিমানবাহিনীকে প্রস্তুত রাখা হয়েছে। আকাশপথে নজরদারি চালানোর উপযোগী বিমান ও হেলিকপ্টার কাজে লাগানো হচ্ছে।


    CG/BD/ SB…… 11_June _2019 ... …

    
    
    (Release ID: 1573980) Visitor Counter : 6
    
    
      Read this release in: English