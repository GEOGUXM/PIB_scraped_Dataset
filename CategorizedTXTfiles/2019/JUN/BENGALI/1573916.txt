      অর্থমন্ত্রক

      কৃষি ও গ্রামোন্নয়ন সংক্রান্ত বিষয়ে কেন্দ্রীয় অর্থমন্ত্রীর প্রথম প্রাক্‌-বাজেট আলোচনা
      Posted On: 11 JUN 2019 5:25PM by PIB Kolkata


    কেন্দ্রীয় অর্থ ও কর্পোরেট মন্ত্রী শ্রীমতী নির্মলা সীতারমন আজ নতুন দিল্লিতে ২০১৯ - ২০ অর্থবর্ষের আসন্ন সাধারণ বাজেট সংক্রান্ত বিভিন্ন বিষয়ে সংশ্লিষ্ট বিভিন্ন পক্ষের সঙ্গে তাঁর প্রাক্‌ - বাজেট আলাপ - আলোচনা শুরু করেছেন। প্রথম বৈঠকে কৃষি ও গ্রামোন্নয়ন ক্ষেত্রের সঙ্গে যুক্ত বিভিন্ন পক্ষের সঙ্গে আলাপ - আলোচনা হয়।


    আলোচনার শুরুতেই অর্থমন্ত্রী শ্রীমতী সীতারমন গ্রামীণ ক্ষেত্রে আর্থ - সামাজিক পরিকাঠামোর উন্নতিতে যে সমস্ত পদক্ষেপ নেওয়া হয়েছে তার ওপর আলোকপাত করেন। কৃষি ও সহজাত ক্ষেত্র সহ কৃষি বহির্ভূত ক্ষেত্রে সার্বিক অগ্রগতির মাধ্যমে বেকারত্ব ও দারিদ্র্য দূর করার বিভিন্ন পন্থাপদ্ধতি নিয়েও আলোচনা হয়েছে। তিনি বলেন , কৃষিক্ষেত্রের সঙ্গে যুক্ত বিভিন্ন উদ্বেগের বিষয়গুলি বর্তমান সরকারের সর্বোচ্চ অগ্রাধিকারের তালিকায় রয়েছে। দেশের বিভিন্ন অঞ্চলে কৃষিক্ষেত্রের সঙ্গে যুক্ত বিভিন্ন সমস্যা তুলে ধরার ওপর গুরুত্ব দিয়ে শ্রীমতী সীতারমন অঞ্চল - ভিত্তিক সমস্যা সমাধানের কথা বলেন। সামুদ্রিক সম্পদের সর্বাধিক সদ্ব্যবহারের মাধ্যমে দেশে ‘নীল বিপ্লব’ শুরু করতে মৎস্যচাষ ক্ষেত্রের সঙ্গে যুক্ত বিভিন্ন পক্ষকে নিয়ে বিশদ আলাপ - আলোচনা করা হবে বলেও তিনি জানান।


    কৃষি বাজারগুলিতে যে বাধা - বিপত্তি রয়েছে তা দূর করতে ‘স্টার্ট - আপ’ বা নতুন শিল্পোদ্যোগ স্থাপনে গুরুত্ব দিয়ে শ্রীমতী সীতারমনকৃষিজ পণ্যের জন্য লাভজনক বাজার ব্যবস্থার সম্প্রসারণে গুরুত্ব দেন। এর ফলে , ন্যায্য মূল্যে গ্রাহকদের কাছে কৃষিজ পণ্যের যোগানও সুনিশ্চিত হবে।


    সভায় কৃষি গবেষণা ও কৃষি পরিষেবার পাশাপাশি , গ্রামোন্নয়ন , অ - কৃষি ক্ষেত্র , উদ্যান পালন , খাদ্য প্রক্রিয়াকরণ , গবাদি পশু , মৎস্যচাষ , কৃষিক্ষেত্রের সঙ্গে যুক্ত স্টার্ট - আপ - এর মতো বিভিন্ন বিষয় নিয়ে বিশদে আলোচনা হয়।


    অর্থমন্ত্রী শ্রীমতী সীতারমন ছাড়াও সভায় বিভাগীয় প্রতিমন্ত্রী শ্রী অনুরাগ ঠাকুর , নীতি আয়োগের সদস্য ডঃ রমেশ চন্দ্র , অর্থ সচিব শ্রী সুভাষ সি গর্গ , ব্যয় সংক্রান্ত সচিব শ্রী গিরিশ চন্দ্র মুর্মু , রাজস্ব সচিব শ্রী অজয় নারায়ণ পাণ্ডে , কৃষি সচিব শ্রী সঞ্জয় আগরওয়াল , গ্রামোন্নয়ন দপ্তরের সচিব শ্রী অমরজিৎ সিনহা প্রমুখ উপস্থিত ছিলেন।


    কৃষিক্ষেত্রে বিনিয়োগ বাড়াতে এবং চাষিদের আরও বেশি করে সুযোগ - সুবিধা পৌঁছে দিতে কৃষি ও গ্রামোন্নয়নের ক্ষেত্রের সঙ্গে যুক্ত সংশ্লিষ্ট বিভিন্ন পক্ষের তরফে একাধিক পরামর্শ পেশ করা হয়।


    

    
    (Release ID: 1573916) Visitor Counter : 55
    
    
      Read this release in: English