      প্রতিরক্ষামন্ত্রক

      মেক ইন ইন্ডিয়া কর্মসূচির আওতায় যুদ্ধজাহাজ নির্মাণ
      Posted On: 26 JUN 2019 10:18PM by PIB Kolkata


    নয়াদিল্লি, ২৬ জুন, ২০১৯


    কেন্দ্রীয় সরকার ‘মেক ইন ইন্ডিয়া’ কর্মসূচির আওতায় যুদ্ধজাহাজ নির্মাণের উদ্যোগ গ্রহণ করেছে। এই উদ্যোগের মাধ্যমে দেশের একাধিক শিপইয়ার্ডে সম্পূর্ণ দেশীয় প্রযুক্তিতে যুদ্ধবিমানবাহী জাহাজ, ফ্রিগেট্‌স, ডুবোজাহাজ, ডেস্ট্রয়ার, করভেট শ্রেণীর জাহাজ, উপকূল এলাকায় নজরদারি চালানোর উপযোগী নৌ-বাহিনীর বিশেষ জলযান প্রভৃতি নির্মাণের কাজ বিভিন্ন পর্যায়ে রয়েছে।


    লোকসভায় আজ এক প্রশ্নের লিখিত জবাবে এই তথ্য দেন প্রতিরক্ষা মন্ত্রী শ্রী রাজনাথ সিং। তিনি আরও জানান, যুদ্ধজাহাজ ও প্রয়োজনীয় অস্ত্রশস্ত্র নির্মাণের ক্ষেত্রে নৌ-বাহিনী নিজস্ব নকশা প্রণয়ন করেছে এবং শিপইয়ার্ডগুলিতে সম্পূর্ণ দেশীয় প্রযুক্তিতে এগুলির নির্মাণ কাজ চলছে। ভারতীয় নৌ-বাহিনী তার নিজস্ব নকশায় সম্মুখ সমরে মোকাবিলার উপযোগী করভেট শ্রেণীর জাহাজ, স্টেল্‌থ ফ্রিগেট, ডেস্ট্রয়ার এবং যুদ্ধবিমানবাহী জাহাজ তৈরি করছে। ভারতীয় নৌ-বাহিনীর প্রয়োজনীয়তা মেটাতে সরকার যে সমস্ত উদ্যোগ গ্রহণ করেছে তার মধ্যে রয়েছে – প্রতিরক্ষা রাষ্ট্রায়ত্ত শিপইয়ার্ড সংস্থাগুলির পরিকাঠামোর মানোন্নয়ন; যুদ্ধজাহাজ নির্মাণের সময়সীমা কমিয়ে আনতে অত্যাধুনিক নির্মাণ প্রযুক্তি কাজে লাগানো; নৌ-বাহিনীর বিভিন্ন প্রকল্পে বেসরকারি শিপইয়ার্ডগুলির অংশগ্রহণের উপযোগী নীতি; যুদ্ধজাহাজের জন্য আমদানিকৃত সাজসরঞ্জামের দেশীয়করণের প্রসারে অনুকূল নীতি এবং যুদ্ধজাহাজ নির্মাণের কাজে কৃত্রিম বুদ্ধিমত্তার আরও বেশি প্রয়োগ।


    CG/BD/DM

    
    
    (Release ID: 1575905) Visitor Counter : 45
    
    
      Read this release in: English