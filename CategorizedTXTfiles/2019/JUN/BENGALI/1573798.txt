      শিল্পওবাণিজ্যমন্ত্রক

      বিদেশের বাজারে ভারতীয় পণ্যের প্রবেশাধিকারের ওপর জোর দিলেন বাণিজ্য মন্ত্রী
      Posted On: 10 JUN 2019 4:12PM by PIB Kolkata


    কেন্দ্রীয় শিল্প-বাণিজ্য ও রেলমন্ত্রী শ্রী পীযূষ গোয়েল জাপানের ইবারাকি-র সুকুবায় ৮ ও ৯ই জুন জি-২০ গোষ্ঠীভুক্ত দেশগুলির বাণিজ্য এবং ডিজিটাল অর্থনীতি নিয়ে মন্ত্রীগোষ্ঠীর বৈঠকে যোগ দেন। তিনি সম্মেলনের ফাঁকে বিভিন্ন দেশের প্রতিনিধিদের সঙ্গে দ্বিপাক্ষিক বিভিন্ন বিষয় নিয়ে মতবিনিময় করেন।


    আয়োজক দেশ জাপান ছাড়াও শ্রী গোয়েল মার্কিন যুক্তরাষ্ট্র, ব্রিটেন, চিন, ফ্রান্স, সিঙ্গাপুর, কোরিয়া, স্পেন, কানাডা, ইউরোপীয় ইউনিয়ন, মেক্সিকো, সৌদি আরব, দক্ষিণ আফ্রিকা, চিলি এবং অস্ট্রেলিয়ার প্রতিনিধিদের সঙ্গে আলাপচারিতায় সংশ্লিষ্ট দেশগুলির বাজারে ভারতীয় পণ্যের আরও বেশি প্রবেশাধিকারের ওপর জোর দেন।


    তিনি বলেন, বিশ্ব বাণিজ্য ও বিনিয়োগে মন্দাভাবের ফলে সকলেই উদ্বিগ্ন। কারণ, এর ফলে অর্থনৈতিক বিকাশ, উন্নয়ন এবং কর্মসংস্থান সৃষ্টিতে বিরূপ প্রতিক্রিয়া দেখা দিচ্ছে। তিনি ব্যবসা-বাণিজ্যের ক্ষেত্রে টানাপোড়েনের অবসান ঘটানোর ওপর জোর দেন এবং বহুস্তরীয় বাণিজ্যের ক্ষেত্রে সব দেশের মধ্যে আস্থা অর্জনের ওপর গুরুত্ব আরোপ করেন।


    বাণিজ্য মন্ত্রী বলেন, মুক্ত বাণিজ্যের ক্ষেত্রে ভারত অঙ্গীকারবদ্ধ। বিশ্ব জুড়ে উন্নয়নের মাধ্যমে সমৃদ্ধি আসবে যার ফলে দারিদ্র্য দূর হবে। তিনি প্রযুক্তি ব্যবহার ওপর গুরুত্ব আরোপ করেন। বিশ্ব বাণিজ্যে উৎপাদন শিল্পের পরিষেবার ওপর গুরুত্ব দিয়ে শ্রী গোয়েল বলেন, এই ক্ষেত্রেই সবথেকে বেশি বিনিয়োগ আসছে। এই বিনিয়োগ বজায় রাখার জন্য দক্ষ বিশেষজ্ঞ নিয়োগের ক্ষেত্রে বিধি-নিষেধ প্রত্যাহার করা প্রয়োজন।


    অতিক্ষুদ্র, ক্ষুদ্র ও মাঝারি শিল্পোদ্যোগ শুধুমাত্র প্রচুর কর্মসংস্থান সৃষ্টিই করে না, একইসঙ্গে বিকাশশীল রাষ্ট্রের অভ্যন্তরীণ বাণিজ্য এবং আন্তর্জাতিক বাণিজ্যের উন্নতিসাধনেও প্রভূত সাহায্য করে। সেজন্য, এই ক্ষেত্রগুলির আরও বেশি করে আন্তর্জাতিক বাজারে অংশগ্রহণের সুযোগ দেওয়ার ওপর শ্রী গোয়েল গুরুত্ব দেন।


    বাণিজ্য মন্ত্রী দু’দিনের এই সম্মেলন আয়োজন করার জন্য জাপানকে ধন্যবাদ দেন। তাঁর ভাষণে শ্রী গোয়েল বলেন, আমাদের অর্থনীতিতে ডিজিটাল প্রযুক্তি নিঃসন্দেহে গুরুত্বপূর্ণ ভূমিকা রাখছে। যাঁরা এই প্রযুক্তি গ্রহণ করছেন না, তাঁরা পিছিয়ে পড়ছেন। সঠিক সময় প্রযুক্তিকে গ্রহণ না করলে পরে তা সমস্যার কারণ হতে পারে। দু’দিনের এই সম্মেলন ২৯শে জুন ওসাকা শীর্ষ সম্মেলনের মূল ঘোষণাপত্র তৈরিতে সাহায্য করবে।


    CG/CB/DM/….10th June, 2019

    
    
    (Release ID: 1573798) Visitor Counter : 35
    
    
      Read this release in: English