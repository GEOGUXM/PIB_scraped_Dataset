      মহাকাশদপ্তর

      ডঃ জিতেন্দ্র সিং প্রধানমন্ত্রীর সুযোগ্য নেতৃত্বে ভারতীয় মহাকাশ বিজ্ঞানীদের সাফল্যের প্রশংসা করেছেন
      Posted On: 14 JUN 2019 9:31PM by PIB Kolkata


    নয়াদিল্লি, ১ ৪ জুন ২০১ ৯


    উত্তর-পূর্বাঞ্চলের উন্নয়ন, প্রধানমন্ত্রীর দপ্তর, গণঅভিযোগ ও পেনশন, আনবিক শক্তি এবং মহাকাশ দপ্তরের স্বাধীন দায়িত্বপ্রাপ্ত প্রতিমন্ত্রী ডঃ জিতেন্দ্র সিং ভারতীয় মহাকাশ গবেষণা সংস্থা (ইসরো)-র চেয়ারম্যান ডঃ কে শিবানকে সঙ্গে নিয়ে চন্দ্রযান – ২ সহ ইসরো’র আগামী অভিযানগুলি সম্পর্কে একটি সাংবাদিক সম্মেলন করেছেন।


    ডঃ জিতেন্দ্র সিং বিজ্ঞানীদের দায়বদ্ধতা ও কঠোর পরিশ্রমের প্রশংসা করেন। সাধারণ মানুষের জীবনযাত্রায় মহাকাশ প্রযুক্তির ব্যবহার কি কি সুফল নিয়ে আসছে, সে সম্পর্কে তিনি অবহিত করেন। মন্ত্রী বলেন, চাঁদে জলের বিষয়ে চন্দ্রযান – ১ কাজ করেছে। প্রধানমন্ত্রী শ্রী নরেন্দ্র মোদীর সুযো্গ্য নেতৃত্বে মহাকাশ প্রযুক্তির প্রয়োগ বর্তমানে পরিকাঠামো, বিপর্যয় ব্যবস্থাপনা ও নিরাপত্তার বিভিন্ন ক্ষেত্রে সফলভাবে করা হচ্ছে। এর ফলে, সাধারণ মানুষের জীবনযাত্রায় স্বাচ্ছন্দ্য এসেছে এবং সরকারের নানা জনমুখী কর্মসূচি রূপায়ণে সুবিধা হচ্ছে। তিনি বলেন, মহাকাশ প্রযুক্তির প্রয়োগে ভারত আন্তর্জাতিক ক্ষেত্রে নেতৃত্ব দেওয়ার অবস্থায় পৌঁছেছে।


    গগনযান মিশন সম্পর্কে ডঃ সিং বলেন, স্বাধীনতার ৭৫ বছর পূর্তির আগেই ভারত মহাকাশে নভঃচারী পাঠাবে। এই মিশনে সরকার ১০ হাজার কোটি টাকা ব্যয় বরাদ্দ অনুমোদন করেছে। বিশিষ্ট বিজ্ঞানীরা গগনযান জাতীয় পরামর্শ পর্ষদকে পরামর্শ দেবেন।


    ইসরো’র ভবিষ্যৎ কর্মসূচি সম্পর্কে ডঃ শিবান বলেন, চন্দ্রযান – ২ চাঁদের উপরিভাগের বিভিন্ন বিষয় নিয়ে কাজ করবে। চন্দ্রপৃষ্ঠে জলকণা বিষয়ে পরীক্ষা-নিরীক্ষা চালাবে। শ্রীহরিকোটায় সতীশ ধাওয়ান মহাকাশ কেন্দ্র থেকে ভূ-সমালয় কৃত্রিম উপগ্রহ উৎক্ষেপণ যন্ত্রের সাহায্যে ৩ হাজার ৮৭৭ কিলোগ্রাম ওজনের এই চন্দ্রযান আগামী ১৫ই জুলাই উৎক্ষেপণ করা হবে।


    ইসরো ভারতীয় বায়ুসেনার সঙ্গে গগনযানের বিষয়ে একটি সমঝোতাপত্রে স্বাক্ষর করেছে। এই সমঝোতাপত্র অনুযায়ী, বায়ুসেনা নভঃচারীদের বাছাই করে প্রশিক্ষণ দেবে। ২০২২ সালের মধ্যেই গগনযান তার অভিযান শুরু করবে। পৃথিবীর কক্ষপথের নিম্নভাগে ১২০ – ৪০০ কিলোমিটারের মধ্যে ৩ – ৭ দিন এই নভঃচারীরা অভিযান চালাবেন।


    ইসরোর চেয়ারম্যান সূর্য-অভিযান আদিত্য এল-১ – এর বিষয়ে জানান যে, ২০২০ সালে এই কর্মসূচি শুরু করা হবে। এর উদ্দেশ্য হ’ল – সূর্যের করোনা নিয়ে বিস্তারিত গবেষণা এবং জলবায়ু পরিবর্তনে তার প্রভাব। ২০২৩ সালে বুধ নিয়ে আরেকটি অভিযান চালানো হবে। বুধের জলবায়ু এবং তার উপরিভাগের বিষয়ে এই অভিযানে বিস্তারিতভাবে তথ্য সংগ্রহের চেষ্টা করা হবে। শিবান জানান, ইসরোর মহাকাশে নিজস্ব কেন্দ্র তৈরির দীর্ঘমেয়াদী পরিকল্পনা রয়েছে। এই সংবাদ সম্মেলনে মহাকাশ দপ্তরের উচ্চ পদস্থ আধিকারিকরা উপস্থিত ছিলেন।


    CG/CB/ SB

    
    
    (Release ID: 1574671) Visitor Counter : 205