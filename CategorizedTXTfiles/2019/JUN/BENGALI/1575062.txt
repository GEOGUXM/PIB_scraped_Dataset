      অর্থমন্ত্রক

      কেন্দ্রীয় অর্থমন্ত্রীর পৌরহিত্যে আর্থিক স্থিতিশীলতা ও উন্নয়ন পর্ষদের বিংশতিতম বৈঠক
      Posted On: 20 JUN 2019 6:13PM by PIB Kolkata


    নয়াদিল্লি, ২০ জুন ২০১৯


    কেন্দ্রীয় অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমনের পৌরহিত্যে বুধবার নতুন দিল্লিতে আর্থিক স্থিতিশীলতা ও উন্নয়ন পর্ষদের (এফএসডিসি) বিংশতিতম বৈঠক অনুষ্ঠিত হয় । বৈঠকে ব্যাঙ্ক ও ব্যাঙ্ক বহির্ভূত আর্থিক প্রতিষ্ঠানের সঙ্গে যুক্ত বিভিন্ন বিষয়ের পাশাপাশি বর্তমান বিশ্ব ও দেশীয় অর্থ ব্যবস্থা তথা আর্থিক স্থিতিশীলতা নিয়ে পর্যালোচনা করা হয়। পরিষদের পক্ষ থেকে সুসংবদ্ধ আর্থিক তথ্যের সমাবেশ ও বিশ্লেষণমূলক কাজে সুবিধার জন্য অর্থ সংক্রান্ত তথ্য পরিচালনা কেন্দ্র স্থাপনের অগ্রগতি সম্পর্কে বৈঠকে অবহিত করা হয়। এছাড়াও, আর্থিক ক্ষেত্রের সুরক্ষার জন্য সাইবার নিরাপত্তা কাঠামোকে আরও জোরদার করতে কম্প্যুটার এমার্জেন্সি রেসপন্স টিম গঠনের বিষয়েও জানানো হয়। কেন্দ্রীয় বাজেটের জন্য আর্থিক ক্ষেত্রের নিয়ামক সংস্থাগুলির মতামত ও পরামর্শ জানার ব্যাপারেও বৈঠকে আলোচনা হয়েছে। ২০১৯ – ২০ সাধারণ বাজেটের জন্য আর্থিক ক্ষেত্রের সঙ্গে যুক্ত সমস্ত নিয়ামক সংস্থা ইতিমধ্যেই তাদের প্রস্তাব পেশ করেছে।


    ভারতীয় রিজার্ভ ব্যাঙ্কের গভর্নরের নেতৃত্বে গঠিত আর্থিক স্থিতিশীলতা ও উন্নয়ন পর্ষদের উপ-কমিটির পক্ষ থেকে গৃহীত বিভিন্ন পদক্ষেপগুলির বিষয়েও বৈঠকে আলোচনা হয়েছে। এই বৈঠকে অর্থ তথা কর্পোরেট বিষয়ক মন্ত্রকের প্রতিমন্ত্রী শ্রী অনুরাগ ঠাকুর, রিজার্ভ ব্যাঙ্কের গভর্নর শ্রী শক্তিকান্ত দাস, কেন্দ্রীয় অর্থ ও আর্থিক বিষয়ক দপ্তরের সচিব শ্রী সুভাষ চন্দ্র গর্গ, আর্থিক পরিষেবা দপ্তরের সচিব শ্রী রাজীব কুমার, কর্পোরেট বিষয়ক মন্ত্রকের সচিব শ্রী ইনজেটি শ্রীনিবাস, রাজস্ব সচিব শ্রী অজয় ভূষণ পান্ডে, অর্থ মন্ত্রকের মুখ্য অর্থনৈতিক উপদেষ্টা ডঃ কৃষ্ণমূর্তি ভি সুব্রহ্মমোনিয়াম সহ কেন্দ্রীয় সরকার ও আর্থিক ক্ষেত্রের সঙ্গে যুক্ত নিয়ামক সংস্থাগুলির উচ্চ পদস্থ আধিকারিকরা উপস্থিত ছিলেন।


    CG/BD/SB

    
    
    (Release ID: 1575062) Visitor Counter : 39
    
    
      Read this release in: English