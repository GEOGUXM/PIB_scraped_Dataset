      উপ-রাষ্ট্রপতিরসচিবালয়

      খসড়া নতুন শিক্ষা নীতি সম্পর্কে হঠকারী সিদ্ধান্তের আগে সাধারণ মানুষকে এ বিষয়ে ভালোভাবে বোঝার ও বিশ্লেষণের আহ্বান জানালেন উপ-রাষ্ট্রপতি
      Posted On: 03 JUN 2019 7:20PM by PIB Kolkata


    নয়াদিল্লি, ০৩ জুন ২০১৯


    খসড়া নতুন শিক্ষা নীতি সম্পর্কে হঠকারী সিদ্ধান্তে উপনীত হওয়ার আগে সাধারণ মানুষকে সংশ্লিষ্ট বিষয়টি ভালোভাবে খতিয়ে দেখে বিশ্লেষণ করার আহ্বান জানালেন উপ-রাষ্ট্রপতি শ্রী এম ভেঙ্কাইয়া নাইডু। শ্রী নাইডু রবিবার বিশাখাপত্তনমে ইন্ডিয়ান ইন্সটিটিউট অফ পেট্রোলিয়াম অ্যান্ড এনার্জি আয়োজিত শিক্ষা প্রতিষ্ঠানগুলির মানোন্নয়নে শিল্প – শিক্ষা প্রতিষ্ঠানের মধ্যে দু’দিনের এক মতবিনিময় সভায় উদ্বোধনী ভাষণ দিচ্ছিলেন। শিক্ষার মূল বিষয়গুলি অত্যন্ত গুরুত্বপূর্ণ বলে অভিমত প্রকাশ করে শ্রী নাইডু সংশ্লিষ্ট সমস্ত পক্ষের দৃষ্টি দেওয়ার প্রয়োজনের কথা উল্লেখ করেন। তিনি আরও বলেন, স্কুল ব্যাগের বোঝা কমিয়ে, খেলাধূলার প্রসার ঘটিয়ে সেই সঙ্গে ছাত্রছাত্রীদের মধ্যে নৈতিকতা, বিজ্ঞান মনস্কতা এবং যুক্তিসঙ্গত চিন্তাভাবনার প্রসার ঘটাতে হবে। একই সঙ্গে, স্বাধীনতা সংগ্রামীদের ইতিহাস ও অবদানের মতো বিষয়গুলিকে পাঠ্যসূচির অন্তর্ভুক্ত করতে হবে।


    শ্রী নাইডু শিল্প ও শিক্ষা প্রতিষ্ঠানগুলির মধ্যে সমন্বয় রেখে এগিয়ে চলার পরিবর্তে দীর্ঘমেয়াদী ভিত্তিতে সহযোগিতার কথা বলেন। এর ফলে, বিশ্ববিদ্যালয় ও অন্যান্য গুরুত্বপূর্ণ শিক্ষা প্রতিষ্ঠানগুলিতে গবেষণামূলক কাজকর্মের ব্যাপক প্রসার ঘটবে। তিনি কর্পোরেট সংস্থাগুলিতে গবেষণামূলক প্রকল্পের সহায়তার জন্য বিশেষ তহবিল গঠন করার আহ্বান জানান, যাতে উদ্ভাবনমূলক প্রয়াসগুলি আরও গতি পায় এবং এই উদ্যোগ সামাজিক ও অর্থনৈতিক ক্ষেত্রে লাভজনক হয়। বিশ্বের অগ্রণী ১০০টি শিক্ষা প্রতিষ্ঠানের ক্রমতালিকায় ভারতের কোনও প্রতিষ্ঠান না থাকার কথা উল্লেখ করে উপ-রাষ্ট্রপতি দেশের বিশ্ববিদ্যালয় ও অন্যান্য উচ্চ-শিক্ষা প্রতিষ্ঠানগুলিকে আত্মসমীক্ষার মাধ্যমে গুণমান বাড়ানোর কথা বলেন। ভারতকে এক সময়ে ‘বিশ্বগুরু’ হিসাবে গণ্য করা হ’ত বলে উল্লেখ করে উপ-রাষ্ট্রপতি বলেন দেশ শীঘ্রই আরও একবার মেধা ও উদ্ভাবনের ক্ষেত্রে বিশ্বের অন্যতম কেন্দ্রে পরিণত হয়ে উঠবে।


    SSS/BD/SB

    
    
    (Release ID: 1573303) Visitor Counter : 50
    
    
      Read this release in: English