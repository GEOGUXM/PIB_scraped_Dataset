      অর্থমন্ত্রক

      সরকারি ব্যাঙ্কগুলির আর্থিক পরিস্থিতির মানোন্নয়নে একাধিক উদ্যোগ
      Posted On: 27 JUN 2019 12:29PM by PIB Kolkata


    নয়াদিল্লি, ২৬ জুন ২০১৯


    কেন্দ্রীয় সরকার বিগত চারটি অর্থবর্ষে রাষ্ট্রায়ত্ত ব্যাঙ্কগুলির আর্থিক পরিস্থিতি আরও মজবুত করতে একাধিক সুসংবদ্ধ পদক্ষেপ গ্রহণ করেছে। ব্যাঙ্কগুলির অনুৎপাদক সম্পদের উদ্ধার, এ সংক্রান্ত সমস্যার সমাধান তথা কার্যকর আইনি প্রক্রিয়া গ্রহণ, ব্যাঙ্কগুলিকে পুনর্মূলধন যোগান দেওয়া এবং ব্যাঙ্কিং ক্ষেত্রের সংস্কারসাধনের মতো পদক্ষেপ রয়েছে। পুনর্মূলধন যোগান উদ্যোগের আওতায় বিগত তিনটি অর্থবর্ষে রাষ্ট্রায়ত্ত ব্যাঙ্কগুলিকে ২ লক্ষ ৮৭ হাজার কোটি টাকা যোগান দেওয়া হয়েছে। এর মধ্যে কেন্দ্রীয় সরকার দিয়েছে ২ লক্ষ ২০ হাজার কোটি টাকা এবং অবশিষ্ট ৬৬ লক্ষ কোটি টাকার সংস্থান ব্যাঙ্কগুলি নিজেরাই করেছে। পুনর্মূলধন যোগানের পাশাপাশি, ব্যাঙ্কগুলির সার্বিক পরিস্থিতির মানোন্নয়নে ঋণ পরিশোধে অক্ষমতা ও দেউলিয়াবিধি বলবৎ করা হয়েছে। ফেরার অর্থনৈতিক অপরাধী আইন, ২০১৮ লাগু করা হয়েছে, যাতে এ ধরণের অপরাধীদের সম্পত্তি বাজেয়াপ্ত করা যায়। প্রতিটি রাষ্ট্রায়ত্ত ব্যাঙ্ক প্রধানদের লুকআউট সার্কুলার জারি করার ক্ষেত্রে অধিকার দেওয়া হয়েছে। এছাড়াও, সমগ্র অডিট বা হিসাব-নিকেশ ব্যবস্থার গুণমান ও মাপকাঠি নির্ধারণের জন্য নিরপেক্ষ একটি নিয়ন্ত্রক সংস্থা হিসাবে ন্যাশনাল ফিনান্সিয়াল রিপোর্টিং অথরিটি গঠন করা হয়েছে।


    রাজ্যসভায় এক প্রশ্নের লিখিত জবাবে মঙ্গলবার এই তথ্য জানিয়েছেন কেন্দ্রীয় অর্থ তথা কর্পোরেট বিষয়ক মন্ত্রী শ্রীমতী নির্মলা সীতারমন। তিনি আরও জানান, রাষ্ট্রায়ত্ত ব্যাঙ্কগুলির পরিশোধযোগ্য অর্থ পুনরুদ্ধারে সরকার যে সমস্ত কার্যকর পদক্ষেপ নিয়েছে, তার ফলস্বরূপ বিগত চার বছরে ৩ লক্ষ ৫৯ হাজার কোটি টাকা উদ্ধার হয়েছে। কেবল ২০১৮-১৯ অর্থবর্ষেই রেকর্ড পরিমাণ ১ লক্ষ ২৩ হাজার কোটি টাকা উদ্ধার করা গেছে। ব্যাঙ্কগুলির অনুৎপাদক সম্পদ হ্রাস করার ক্ষেত্রেও বার্ষিক ভিত্তিতে ৪৫ শতাংশ হারে হ্রাস পাবার ইঙ্গিত মিলেছে। ২০১৮’র মার্চে অনুৎপাদক সম্পদের পরিমাণ ৮ লক্ষ ৯৬ হাজার কোটি টাকা থেকে ৮৯ হাজার ১৮৯ কোটি টাকা কমে ২০১৯ – এর মার্চে ৮ লক্ষ ৬ হাজার কোটি টাকায় পৌঁছেছে। এমনকি, ব্যাঙ্কগুলিকে পুনর্মূলধন যোগানোর ফলে ঋণ সহায়তার পরিমাণ ২০১৬-১৭ অর্থবর্ষে ০.৭৮ শতাংশ থেকে ক্রমান্বয়ে বেড়ে ২০১৮-১৯ অর্থবর্ষে ৭.৫১ শতাংশে পৌঁছেছে।


    CG/BD/SB

    
    
    (Release ID: 1575932) Visitor Counter : 32
    
    
      Read this release in: English