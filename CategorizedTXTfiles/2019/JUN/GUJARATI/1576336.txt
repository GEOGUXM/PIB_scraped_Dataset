      રસાયણ અને ખાતર મંત્રાલય

      ભારત સરકાર દ્વારા એવું સૂચારુ આયોજન કરવામાં આવ્યું છે કે ખાતરની તંગી હવે ભુતકાળ બની ગઈ છે: શ્રી મનસુખભાઈ માંડવિયા
      
      ગુજરાતમાં આ ખરિફ સિઝનમાં લગભગ 11 લાખ મેટ્રિકટન યૂરિયાની જરૂરિયાતનો પહોંચી વળવા માટે જરૂરી પૂરવઠો ઉપલબ્ધ કરાવી દેવામાં આવ્યો છે

      Posted On: 29 JUN 2019 6:04PM by PIB Ahmedabad

    કેન્દ્રીય શિપિંગ (સ્વતંત્ર હવાલો) કેમિકલ્સ અને ફર્ટીલાઈઝર્સ મંત્રી શ્રી મનસુખભાઈ માંડવિયા આજે (તા. જૂન 29, 2019) ગુજરાતમાં ગાંધીનગરની મુલાકતે હતા, પોતાની મુલાકાત દરમિયાન મંત્રીશ્રીએ મીડિયાને સંબોધન કર્યું હતું.


    શ્રી મનસુખભાઈએ સૌરાષ્ટ્ર અને કચ્છમાં સારો વરસાદ થવાની ખૂશી વ્યક્ત કરી હતી અને આગામી સમયમાં ઉત્તર ગુજરાત સહિતના વિસ્તારોમાં વરસાદની આગાહી છે તો ત્યા પણ સારો વરસાદ થાય એવી આશા વ્યક્ત કરી હતી.


    મંત્રીશ્રી જણાવ્યું હતું કે, સમગ્ર દેશમાં વર્ષ દરમિયાન 300-325 મેટ્રિકટન યૂરિયાની જરૂરીયાત હોય છે, આ જરૂરિયાનને પહોંચી વળવા મંત્રાલય હેઠળ કાર્યરત કે સહકારી ક્ષેત્ર સાથે જોડાયેલા 30 જેટલા કારખાનાઓ દ્વારા 240-245 મેટ્રિકટન યૂરિયાનું ઉત્પાદન કરવામાં આવે છે અને 60-70 મેટ્રિકટન જેટલું યૂરિયા વિદેશથી આયાત કરવામાં આવે છે. ભારત સરકાર ફર્ટિલાઈઝર ક્ષેત્રને રૂ. 70-80 હજાર કરોડની સબસિડી આપે છે. આમ, ખેડૂતને મળતી યૂરિયાની એક થેલી માટે ભારત સરકાર રૂ. 700-850ની સબસિડી આપે છે ત્યારે એ રૂ. 260-262માં ખેડૂતને મળી શકે છે. એ જ પ્રમાણે એમઓપી, ડીએપી જેવા ફોસ્ફેટિક ખાતરની એક થેલી માટે પણ સરેરાશ રૂ. 450-550ની સબસિડી ભારત સરકાર ઉપલબ્ધ કરાવે છે.


    શ્રી મનસુખભાઈએ વધુ માહિતી આપી હતી કે, આગામી સમયમાં યૂરિયાની કે સંલગ્ન ખાતરની કોઈ તંગી ન રહે તેના માટે હું પોતે તેની સમીક્ષા કરું છું, દરેક રાજ્યના ખેતીવાડી વિભાગના ડાયરેક્ટર સાથે સાપ્તાહિક સમીક્ષા કરુ છું, ક્યારેક વરસાદની અનિયમિતતા કે વરસાદ ઓછો-વધુ હોય તો એ મુજબ જરૂરિયામાં કોઈ ફેરફાર હોય તો તેને પણ પહોંચી વળવાનું આમારુ આયોજન હોય છે. દરેક રાજ્યની યૂરિયા અને સંલગ્ન ખાતરની જરૂરિયાત અમે જાણી લીધી છે અને તે જરિયાતને પહોંચી વળવાનું અમારું લક્ષ્ય છે.


    ગુજરાતમાં આ ખરિફ સિઝનમાં લગભગ 11 લાખ મેટ્રિકટન યૂરિયાની જરૂરિયાતનો અંદાજ છે, આ સંપૂર્ણ માગને પહોંચી વળવા માટે જરૂરી પૂરવઠો ઉપલબ્ધ કરાવી દેવામાં આવ્યો છે.


    વધુમાં મંત્રીશ્રી જણાવ્યું હતું કે, ભારત સરકારના યોગ્ય આયોજનને કારણે છેલ્લા પાંચ વર્ષમાં કોઈ પણ જગ્યાએ યૂરિયાની ઉણપ વર્તાઈ નથી અને અત્યારે પણ સૂચારુ આયોજન કરવામાં આવ્યું છે જેથી ખાતરની તંગી હવે ભુતકાળ બની ગઈ છે.


    મંત્રીશ્રીએ બંદરોના વિકાસ માટે માહિતી આપતા જણાવ્યું હતું કે, પ્રધાનમંત્રી મોદીના બંદરો દ્વારા દેશના વિકાસના વિઝનને ધ્યાનમાં લઈને અમે 204 નાના બંદરોના વિકાસ માટે એક વિશેષ સમિતિની રચના કરી છે અને તેમાં સ્થાનિક પરિવહન માટે ભારત સરકાર, રાજ્ય સરકાર અને પ્રાઈવેટ પાર્ટનરોને સાથે લઈને અમે પીપીટી પ્રણાલીથી બંદરોનો વિકાસ કરવાની યોજના બનાવી રહ્યાં છીએ.


    *****


    NP/RP


    

    
    (Release ID: 1576336) Visitor Counter : 117