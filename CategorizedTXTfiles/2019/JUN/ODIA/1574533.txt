      ଶ୍ରମ ଓ ନିୟୋଜନ ମନ୍ତ୍ରଣାଳୟ

      ଇଏସଆଇ ଯୋଗଦାନ ହାରକୁ 6.5 ରୁ 4 ପ୍ରତିଶତକୁ କମାଇଲେ ସରକାର
      Posted On: 13 JUN 2019 9:24PM by PIB Bhubaneshwar


    ଭାରତ ସରକାର ଏକ ଐତିହାସିକ ପଦକ୍ଷେପ ସ୍ୱରୂପ ଇଏସଆଇ ଯୋଜନାରେ ଯୋଗଦାନକୁ 6 . 5 % ପ୍ରତିଶତରୁ 4 %କୁ କମାଇ ଦେଇଛନ୍ତି । ନିଯୁକ୍ତିଦାତାଙ୍କ ଯୋଗଦାନକୁ 4 . 7 %ରୁ 3 . 25 %କୁ କମାଇ ଦିଆଯାଇଥିବା ବେଳେ କର୍ମଚାରୀଙ୍କ ଯୋଗଦାନକୁ 1 . 75 %ରୁ 0 . 75 %କୁ ହ୍ରାସ କରାଯାଇଛି । ହ୍ରାସ ପାଇଥିବା ହାର 1 . 7 . 2019 ଠାରୁ ଲାଗୁ ହେବ । ଏହାଦ୍ୱାରା 3 . 6 କୋଟି କର୍ମଚାରୀ ଏବଂ 12 . 85 ନିଯୁକ୍ତିଦାତା ଲାଭବାନ ହୋଇପାରିବେ ।


    ଯୋଗଦାନ ପରିମାଣ ହ୍ରାସ ପାଇବା ଫଳରେ କର୍ମଚାରୀମାନେ ଆଶ୍ୱସ୍ତି ପାଇବା ସହିତ ଅଧିକ ସଂଖ୍ୟକ କର୍ମଚାରୀ ଇଏସଆଇ ଯୋଜନାରେ ପଞ୍ଜିକୃତ ହୋଇପାରିବେ । ଏହାଦ୍ୱାରା ଅଧିକ ସଂଖ୍ୟକ କର୍ମଶକ୍ତି ସଂଗଠିତ କ୍ଷେତ୍ରକୁ ଆସିପାରିବେ । ସେହିପରି , ନିଯୁକ୍ତିଦାତାଙ୍କ ଅଂଶଧନ ହ୍ରାସ ପାଇବା ଫଳରେ ଏସବୁ ସଂସ୍ଥାଗୁଡ଼ିକ ଆର୍ଥିକ ବୋଝ ହ୍ରାସ ପାଇବ ଏବଂ ଏହା ସେମାନଙ୍କ ଦୀର୍ଘସ୍ଥାୟିତ୍ୱକୁ ମଧ୍ୟ ବଜାୟ ରଖିବାରେ ସହାୟକ ହେବ । ଏହା ମଧ୍ୟ ବ୍ୟବସାୟିକ ସୁଗମତାକୁ ସମ୍ପ୍ରସାରିତ କରିବ । ଏହା ମଧ୍ୟ ଆଶା କରାଯାଉଛି ଯେ ଇଏସଆଇ ଯୋଗଦାନ ହ୍ରାସ ପାଇବା ଫଳରେ ଆଇନର ଅନୁପାଳନରେ ଉନ୍ନତି ଆସିବ ।


    କର୍ମଚାରୀ ରାଜ୍ୟ ବୀମା ଆଇନ 1948 (ଇଏସଆଇ ଆଇନ) ଏହା ଅଧୀନରେ ବୀମାଭୁକ୍ତ ବ୍ୟକ୍ତିମାନଙ୍କୁ ଚିକିତ୍ସା , ନଗଦ , ମାତୃତ୍ୱ , ଅକ୍ଷମତା ଏବଂ ନିର୍ଭରଶୀଳତାର ଲାଭ ପ୍ରଦାନ କରିଥାଏ । ଇଏସଆଇ ଆଇନ କର୍ମଚାରୀ ରାଜ୍ୟ ବୀମା ନିଗମ (ଇଏସଆଇସି) ଦ୍ୱାରା ପରିଚାଳିତ ହୋଇଥାଏ । ଇଏସଆଇ ଆଇନ ଅଧୀନରେ ଯୋଗାଇ ଦିଆଯାଉଥିବା ଲାଭ ନିମନ୍ତେ କର୍ମଚାରୀ ଏବଂ ନିଯୁକ୍ତିଦାତାଙ୍କ ପକ୍ଷରୁ ଦିଆଯାଉଥିବା ଯୋଗଦାନକୁ ଉପଯୋଗ କରାଯାଇଥାଏ ।


    ଇଏସଆଇ ଆଇନ ଅଧୀନରେ କର୍ମଚାରୀ ଏବଂ ନିଯୁକ୍ତିଦାତା ଉଭୟ ସେମାନଙ୍କ ଅଂଶଧନ ଦାଖଲ କରିଥାନ୍ତି । ଭାରତ ସରକାର ଶ୍ରମ ଏବଂ ନିୟୋଜନ ମନ୍ତ୍ରଣାଳୟ ଅଧୀନରେ ଇଏସଆଇ ଆଇନ ଅନ୍ତର୍ଗତ ଯୋଗଦାନ ଦର ନିର୍ଦ୍ଧାରଣ କରିଥାନ୍ତି । ବର୍ତମାନ ମଜୁରିର 6 . 5 % ଯୋଗଦାନ ନିର୍ଦ୍ଧାରଣ କରାଯାଇଛି , ଏଥିମଧ୍ୟରୁ ନିଯୁକ୍ତିଦାତାଙ୍କ ଯୋଗଦାନ 4 . 5 % ଏବଂ କର୍ମଚାରୀଙ୍କ ଯୋଗଦାନ 1 . 75 % ରହିଛି । ଏହି ଦର 01 . 01 . 1997 ଠାରୁ ଲାଗୁ ହୋଇଆସିଛି ।


    ଅଧିକ ସଂଖ୍ୟକ ଲୋକମାନଙ୍କୁ ସାମାଜିକ ନିରପତାର ଲାଭ ପ୍ରଦାନ କରିବା ଉଦେ୍ଦଶ୍ୟରେ ଭାରତ ସରକାର ଡିସେମ୍ବର 2016 ଠାରୁ ଜୁନ 2017 ପର୍ଯ୍ୟନ୍ତ ନିଯୁକ୍ତଦାତା ଏବଂ କର୍ମଚାରୀଙ୍କ ପଞ୍ଜିକରଣ କାର୍ଯ୍ୟକ୍ରମ ଆରମ୍ଭ କରିଥିଲେ । ଏଥିସହିତ ପର୍ଯ୍ୟାୟକ୍ରମେ ଦେଶର ସବୁ ଜିଲ୍ଲାକୁ ଏହି ଯୋଜନାର ପ୍ରସାର ପହଁଚାଇବା ପାଇଁ ନିଷ୍ପତି ନିଆଯାଇଥିଲା । ଏହି ପ୍ରସାରର ମଜୁରି ସିଲିଂ 1 . 1 . 2017 ପରଠାରୁ ମାସିକ 15 ହଜାର ଟଙ୍କାରୁ ବୃଦ୍ଧି କରାଯାଇ 21 ହଜାର ଟଙ୍କା କରି ଦିଆଯାଇଥିଲା ।


    ଏହି ପ୍ରୟାସ ଫଳରେ ପଞ୍ଜିକୃତ କର୍ମଚାରୀ ଯଥା ବୀମାଭୁକ୍ତ ବ୍ୟକ୍ତି ଏବଂ ସେମାନଙ୍କ ନିଯୁକ୍ତିଦାତାଙ୍କ ସଂଖ୍ୟା ଓ ଯୋଜନାରୁ ସେମାନଙ୍କୁ ମିଳୁଥିବା ଲାଭରେ ଉତ୍ସାହଜନକ ବୃଦ୍ଧି ପରିଲକ୍ଷିତ ହୋଇଥିଲା ।


    2015 - 16 ରେ ନିଯୁକ୍ତିଦାତାଙ୍କ ସଂଖ୍ୟା 7,83,786 ଥିବା ବେଳେ ବୀମାଭୁକ୍ତ କର୍ମଚାରୀଙ୍କ ସଂଖ୍ୟା 2 . 1 କୋଟି ଥିଲା , ଏହି ବର୍ଷର ଯୋଗଦାନ ପରିମାଣ 11,455 କୋଟି ଟଙ୍କା ଥିଲା । 2016 - 17 ବର୍ଷରେ ନିଯୁକ୍ତିଦାତାଙ୍କ ସଂଖ୍ୟା 8,98,138 ଏବଂ ବୀମାଭୁକ୍ତ ବ୍ୟକ୍ତିବିଶେଷଙ୍କ ସଂଖ୍ୟା 3 . 1 କୋଟି ଓ ଯୋଗଦାନ 13,662 କୋଟି ଟଙ୍କା ଥିଲା । 2017 - 18 ରେ ନିଯୁକ୍ତଦାତାଙ୍କ ସଂଖ୍ୟା 10,33,730 ଏବଂ ବୀମାଭୁକ୍ତ ବ୍ୟକ୍ତିବିଶେଷଙ୍କ ସଂଖ୍ୟା 3 . 4 କୋଟି ଏବଂ ସେମାନଙ୍କ ଯୋଗଦାନ ପରିମାଣ 20,077 କୋଟି ଟଙ୍କା ଥିଲା । ଅନୁରୂପ ଭାବେ 2018 - 19 ରେ ନିଯୁକ୍ତିଦାତାଙ୍କ ସଂଖ୍ୟା ବୃଦ୍ଧି ପାଇ 12,85,392 ଏବଂ ବୀମାଭୁକ୍ତ କର୍ମଚାରୀଙ୍କ ସଂଖ୍ୟା 3 . 6 କୋଟି ଏବଂ ସେମାନଙ୍କ ଯୋଗଦାନ ପରିମାଣ 22,279 କୋଟି ଟଙ୍କା ଥିଲା ।


    ଭାରତ ସରକାର କର୍ମଚାରୀ ଏବଂ ନିଯୁକ୍ତିଦାତାଙ୍କ କଲ୍ୟାଣ ପ୍ରତି ସମର୍ପିତ ।


    ସେହିପରି ଏହା ମଧ୍ୟ ଇଏସଆଇ ଯୋଜନା ଅଧୀନରେ ଚିକିତ୍ସା ସେବା ଓ ଅନ୍ୟ ଲାଭର ମାନରେ ଉନ୍ନତି ଆଣିବା ଲାଗି ପ୍ରତିବଦ୍ଧ ।


    **********

    
    
    (Release ID: 1574533) Visitor Counter : 26