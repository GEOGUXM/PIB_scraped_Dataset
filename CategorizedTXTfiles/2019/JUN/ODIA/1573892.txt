      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ସୂଚନା ଓ ପ୍ରସାରଣ ମନ୍ତ୍ରଣାଳୟ ତରଫରୁ ଆନ୍ତଃରାଷ୍ଟ୍ରୀୟ ଯୋଗ ଦିବସ ଗଣମାଧ୍ୟମ (AYDMS) ସମ୍ମାନ
      • ଆନ୍ତର୍ଜାତିକ ଯୋଗ ଦିବସ ଅବସରରେ ଏହି ପୁରସ୍କାର ପ୍ରଦାନ କରାଯିବ
      • ଯୋଗାଭ୍ୟାସ ହେଉଛି ନୂତନ ଭାରତର ମନ୍ତ୍ର: ପ୍ରକାଶ ଜାଭଡେକର
      Posted On: 08 JUN 2019 4:04PM by PIB Bhubaneshwar


    ଭାରତରେ ଓ ବିଦେଶରେ ଯୋଗର ପ୍ରଚାର ଓ ପ୍ରସାର ପାଇଁ ଗଣମାଧ୍ୟମର ସକାରାତ୍ମକ ଭୂମିକା ଓ ଦାୟିତ୍ୱର ସ୍ୱୀକୃତି ସ୍ୱରୂପ ସୂଚନା ଓ ପ୍ରସାରଣ ମନ୍ତ୍ରଣାଳୟ ତରଫରୁ ଚଳିତ ବର୍ଷ ପ୍ରଥମ ଥର ପାଇଁ ଆନ୍ତର୍ଜାତିକ ଯୋଗ ଦିବସ ଅବସରରେ ଆନ୍ତଃରାଷ୍ଟ୍ରୀୟ ଯୋଗ ଦିବସ ସମ୍ମାନ ( AYDMS ) ପ୍ରଦାନ କରାଯିବ ।


    ସୂଚନା ଓ ପ୍ରସାରଣ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର କହିଛନ୍ତି ଯେ ଯୋଗାଭ୍ୟାସ ଏବଂ ଯୋଗର ପ୍ରସାର ଫଳରେ ସୁସ୍ଥ ଓ ନିରାମୟ ଜୀବନ ସମ୍ଭବ ହୋଇପାରିଛି । ଯୋଗ ହେଉଛି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ବିଶ୍ୱକୁ ଭାରତର ଉପହାର ଏବଂ ଏହା ନୂତନ ଭାରତର ମନ୍ତ୍ର । ଯୋଗକୁ ଜାତିସଂଘ ସ୍ୱୀକୃତି ପ୍ରଦାନ କରିଛି ଏବଂ ସମ୍ପ୍ରତି ପ୍ରତ୍ୟେକ ବର୍ଷ ଜୁନ 21ରେ ବିଶ୍ୱବ୍ୟାପୀ ପ୍ରାୟ 200 ଦେଶରେ ଏହାର ଅଭ୍ୟାସ କରାଯାଉଛି ।


    ନିମ୍ନଲିଖିତ ବର୍ଗରେ ଗଣମାଧ୍ୟମମାନଙ୍କୁ ପୁରସ୍କାର ପ୍ରଦାନ କରାଯିବ ।


    ଛାପା ଓ ଇଲେକ୍ଟ୍ରୋନିକ (ଟେଲିଭିଜନ ଓ ରେଡିଓ) ଗଣମାଧ୍ୟମକୁ ଆନ୍ତଃରାଷ୍ଟ୍ରୀୟ ଯୋଗ ଦିବସ ସମ୍ମାନ (ଏୱାଇଡିଏମଏସ) ପ୍ରଦାନ କରାଯିବ । 3ଟି ବର୍ଗରେ 33ଟି ସମ୍ମାନ ପ୍ରଦାନ କରାଯିବ । ‘ ଖବରକାଗଜରେ ଶ୍ରେଷ୍ଠ ଯୋଗ ପ୍ରଚାର ’ ବର୍ଗରେ 22ଟି ଭାରତୀୟ ଭାଷା ଏବଂ ଇଂରାଜୀ ଭାଷାରେ 11ଟି ପୁରସ୍କାର ପ୍ରଦାନ କରାଯିବ । ‘ ଟେଲିଭିଜନରେ ଯୋଗ ପ୍ରଚାର ’ ବର୍ଗରେ 22ଟି ଭାରତୀୟ ଭାଷା ଏବଂ ଇଂରାଜୀ ଭାଷାରେ 11ଟି ସମ୍ମାନ ପ୍ରଦାନ କରାଯିବ ।


    ‘ ରେଡିଓରେ ଯୋଗ ପ୍ରଚାର ’ ବର୍ଗରେ 22ଟି ଭାରତୀୟ ଭାଷା ଏବଂ ଇଂରାଜୀ ଭାଷାରେ 11ଟି ସମ୍ମାନ ପ୍ରଦାନ କରାଯିବ । ଏହି ପୁରସ୍କାରରେ ଏକ ସ୍ୱତନ୍ତ୍ର ମେଡାଲ , ଫଳକ , ଟ୍ରଫି ଏବଂ ପ୍ରଶଂସାପତ୍ର ପ୍ରଦାନ କରାଯିବ । ଏୱାଇଡିଏମଏସ ପାଇଁ କଭରେଜର ସମୟ ରହିବ 2019 ଜୁନ 10ରୁ ଜୁନ 25 । ଯୋଗକୁ ଲୋକପ୍ରିୟ କରିବା ପାଇଁ 6 ଜଣିଆ ବିଚାରକ କମିଟି ଦ୍ୱାରା ଗଣମାଧ୍ୟମମାନଙ୍କର ଭୂମିକା ବିଚାର କରାଯିବ ।


    ପୁରସ୍କାର ବିଜୟୀଙ୍କ ନାମ ଘୋଷଣା କରାଯିବା ପରେ ପରବର୍ତ୍ତୀ ସମୟରେ ସୁବିଧା ମୁତାବକ ଆନ୍ତଃରାଷ୍ଟ୍ରୀୟ ଯୋଗ ଦିବସ ସମ୍ମାନ (ଏୱାଇଡିଏମଏସ) ଉତ୍ସବର ଆୟୋଜନ କରାଯିବ । ପ୍ରାୟତଃ ଏହି ପୁରସ୍କାର ଉତ୍ସବ 2019 ଜୁଲାଇ ମାସରେ ଆୟୋଜନ ହେବ । ସୂଚନା ଓ ପ୍ରସାରଣ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ଏହି ଘୋଷଣା କରିବା ସମୟରେ ମନ୍ତ୍ରଣାଳୟର ସଚିବ ଶ୍ରୀ ଅମିତ ଖାରେ ଏବଂ ବରିଷ୍ଠ ପଦାଧିକାରୀମାନେ ଉପସ୍ଥିତ ଥିଲେ ।


    ***********

    
    
    (Release ID: 1573892) Visitor Counter : 40
    
    

      Background release reference

      “Practice of Yoga is the mantra of New India”: Prakash Javadekar
      Read this release in: English