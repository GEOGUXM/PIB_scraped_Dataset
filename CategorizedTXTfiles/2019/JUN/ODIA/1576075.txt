      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜି 20 ଓସାକା ସମ୍ମିଳନୀକୁ ଯିବା ପୂର୍ବରୁ ପ୍ରଧାନମନ୍ତ୍ରୀଙ୍କ ବିବୃତ୍ତି
      Posted On: 26 JUN 2019 7:03PM by PIB Bhubaneshwar


    ଜି 20 ସମ୍ମିଳନୀରେ ଯୋଗଦେବା ପାଇଁ ମୁଁ ଜାପାନର ଓସାକା ଗସ୍ତ କରୁଛି । ସମ୍ପ୍ରତି ଆମ ବିଶ୍ୱ ଯେଉଁ ପ୍ରମୁଖ ଆହ୍ୱାନ ତଥା ସୁଯୋଗର ସମ୍ମୁଖୀନ ହେଉଛି ସେ ସମ୍ବନ୍ଧରେ ଅନ୍ୟ ବିଶ୍ୱ ନେତୃବୃନ୍ଦଙ୍କ ସହ ଆଲୋଚନା କରିବା ପାଇଁ ମୁଁ ଆଗ୍ରହୀ । ମହିଳା ସଶକ୍ତୀକରଣ , ଡିଜିଟାଲୀକରଣ ଓ କୃତ୍ରିମ ବୁଦ୍ଧିମତା ସହିତ ସଂପୃକ୍ତ ବିଷୟ , ସ୍ଥାୟୀ ବିକାଶ ଲକ୍ଷ୍ୟ ହାସଲ କରିବା ନେଇ ପ୍ରଗତି , ସନ୍ତ୍ରାସବାଦ ପରି ବୈଶ୍ୱିକ ଆହ୍ୱାନ ଗୁଡ଼ିକୁ କିପରି ଭାବେ ମୁକାବିଲା କରାଯାଇ ପାରିବ ତାହା ହିଁ ଏହି ସମ୍ମିଳନୀର ପ୍ରମୁଖ ବିଷୟ ବସ୍ତୁ ରହିବ ।


    ସଂଶୋଧିତ ବହୁଦେଶୀୟବାଦ ପ୍ରତି ଆମର ଅଙ୍ଗୀକାର ବଦ୍ଧତାକୁ ଆହୁରି ସୁଦୃଢ଼ କରିବା ତଥା ଏନେଇ ଆମର ସଂକଳ୍ପବଦ୍ଧତା ଦ୍ରୁତ ପରିବର୍ତ୍ତିତ ବିଶ୍ୱରେ ନିୟମ ଆଧାରିତ ଆନ୍ତର୍ଜାତିକ ସମ୍ପର୍କକୁ ରଖିବାରେ ପ୍ରମୁଖ ଭୂମିକା ଗ୍ରହଣ କରିବ । ଏହି ସମ୍ମିଳନୀ ମଧ୍ୟ ଗତ 5 ବର୍ଷ ମଧ୍ୟରେ ଭାରତରେ ହୋଇଥିବା ଦ୍ରୁତ ବିକାଶର ଅନୁଭବକୁ ଦର୍ଶାଇବା ପାଇଁ ଏକ ଦୃଢ଼ ଭିତ୍ତିଭୂମି ହେବ । ଏହା ସର୍ବଜନ ବିଦିତ ଯେ ଦେଶର ସ୍ଥାୟୀତ୍ୱ ଓ ପ୍ରଗତିକୁ ବଜାୟ ରଖିବା ପାଇଁ ଜନସାଧାରଣ ଏକ ସ୍ପଷ୍ଟ ଜନାଧାର ପ୍ରଦାନ କରିଛନ୍ତି ।


    2022ରେ ଭାରତ ଜି-20 ସମ୍ମିଳନୀର ଆୟୋଜନ କରିବା ନେଇ ଓସାକା ସମ୍ମିଳନୀ ଏକ ଭିତ୍ତିଭୂମି ଯୋଗାଇବ , ଯେତବେଳେ କି ଆମେ ଆମର ସ୍ୱାଧୀନତାର 75ତମ ବାର୍ଷିକୀ ପାଳନ କରିବା ପାଇଁ ଯୋଜନାବଦ୍ଧ ଉଦ୍ୟମ କରୁଥିବା ।


    ଏହି ସମୟରେ ଦ୍ୱିପାକ୍ଷିକ ଏବଂ ବୈଶ୍ୱିକ ଗୁରୁତ୍ୱପୂର୍ଣ୍ଣ ବିଷୟ ସମ୍ବନ୍ଧରେ ମୁଁ ଆମ ପ୍ରମୁଖ ଅଂଶୀଦାର ଦେଶର ନେତୃବୃନ୍ଦମାନଙ୍କ ସହ ଆଲୋଚନା କରିବି ।


    ଏହି ସମୟରେ ମୁଁ ମଧ୍ୟ ଋଷ , ଭାରତ ଏବଂ ଚୀନ (ଆରଆଇସି)କୁ ନେଇ ପରବର୍ତ୍ତୀ ଅନୌପଚାରିକ ସମ୍ମିଳନୀର ଆୟୋଜନ କରିବି ଏବଂ ବ୍ରିକ୍ସ (ବ୍ରାଜିଲ , ଋଷ , ଭାରତ , ଚୀନ ଓ ଦକ୍ଷିଣ ଆଫ୍ରିକା) ଓ ଜାଇ (ଜାପାନ , ଆମେରିକା , ଭାରତ)ର ନେତୃବୃନ୍ଦଙ୍କ ସହ ପରବର୍ତ୍ତୀ ଅନୌପଚାରିକ ବୈଠକରେ ମଧ୍ୟ ଅଂଶଗ୍ରହଣ କରିବି ।


    ***************

    
    
    (Release ID: 1576075) Visitor Counter : 19