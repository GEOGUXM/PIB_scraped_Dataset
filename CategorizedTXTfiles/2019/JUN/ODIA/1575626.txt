      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଚଳିତ ବର୍ଷ ବିନା ସବସିଡିରେ ହଜ ଯାତ୍ରା କରିବେ 2 ଲକ୍ଷ ଭାରତୀୟ ମୁସଲମାନ
      Posted On: 25 JUN 2019 5:57PM by PIB Bhubaneshwar


    ସ୍ୱାଧୀନତା ପରଠାରୁ ପ୍ରଥମ ଥର ପାଇଁ 2 ଲକ୍ଷ ଭାରତୀୟ ମୁସଲମାନ ଚଳିତ ବର୍ଷ ବିନା ସବସିଡିରେ ହଜ ଯାତ୍ରା କରିବେ । କେନ୍ଦ୍ର ସରକାର ସମ୍ପୂର୍ଣ୍ଣ ଭାବେ ସାଧୁତା ଓ ସ୍ୱଚ୍ଛତାର ସହ ଚଳିତ ବର୍ଷ ହଜ ସବସିଡି ହଟେଇ ଦେଇଥିବା ନେଇ କେନ୍ଦ୍ର ସଂଖ୍ୟାଲଘୁ ମନ୍ତ୍ରୀ ଶ୍ରୀ ମୁଖତାର ଅବାସ ନକଭି ସୂଚନା ପ୍ରଦାନ କରିଥିଲେ । ଆଜି ନୂଆଦିଲ୍ଲୀଠାରେ ଅନୁଷ୍ଠିତ ହଜ 2019 ପ୍ରତିନିଧିମାନଙ୍କ ଏକ ଦୁଇଦିନିଆ ପ୍ରଶିକ୍ଷଣ କାର୍ଯ୍ୟକ୍ରମରେ ସେ ଏହି ସୂଚନା ପ୍ରଦାନ କରିଥିଲେ ।


    ଶ୍ରୀ ନକଭି ପ୍ରକାଶ କରିଥିଲେ ଯେ ସ୍ୱଚ୍ଛ ଏବଂ ସଚ୍ଚୋଟ ପ୍ରକ୍ରିୟା ଫଳରେ ହଜ ସବସିଡି ହଟେଇ ଦିଆଯିବା ଦ୍ୱାରା ମଧ୍ୟ ହଜ ତୀର୍ଥଯାତ୍ରୀମାନଙ୍କ ଉପରେ କୌଣସି ଆର୍ଥିକ ବୋଝ ପଡିବ ନାହିଁ । ହଜ ଯାତ୍ରୀମାନଙ୍କୁ ଉପଯୁକ୍ତ ସୁବିଧା ଓ ସୁରକ୍ଷା ପ୍ରଦାନ ନେଇ କେନ୍ଦ୍ର ସରକାର ଉପଯୁକ୍ତ ପଦକ୍ଷେପ ଗ୍ରହଣ କରିଛନ୍ତି ଏବଂ ଏ କ୍ଷେତ୍ରରେ କୌଣସି ଅବହେଳାକୁ ସହ୍ୟ କରାଯିବ ନାହିଁ ବୋଲି ସେ ଗୁରୁତ୍ୱାରୋପ କରିଥିଲେ । ଶ୍ରୀ ନକଭି ସୂଚନା ପ୍ରଦାନ କରିଥିଲେ ଯେ ହଜ ଯାତ୍ରୀମାନଙ୍କୁ ସହାୟତା ପ୍ରଦାନ କରିବା ପାଇଁ ସାଉଦି ଆରବରେ ମୋଟ ଉପରେ 620 ଜଣ ହଜ ସଂଯୋଜକ , ଅତିରିକ୍ତ ହଜ ପଦାଧିକାରୀ , ହଜ ସହାୟକ , ଡାକ୍ତର , ଚିକିତ୍ସା ସହାୟତାକାରୀଙ୍କୁ ମୁତୟନ କରାଯାଇଛି । ଏଥିରେ ବହୁ ସଂଖ୍ୟାରେ ମହିଳାମାନଙ୍କୁ ସାମିଲ କରାଯାଇଛି ।


    ଭାରତୀୟ ହଜ କମିଟି ମାଧ୍ୟମରେ 1 ଲକ୍ଷ 40 ହଜାର ଏବଂ ହଜ ଗ୍ରୁପ ସଂଗଠନ ମାଧ୍ୟମରେ 60 ହଜାର ଯାତ୍ରୀ ହଜ ଯାତ୍ରା କରିବେ । ଭାରତୀୟ ହଜ କମିଟି ଦ୍ୱାରା ସ୍ଥିର କରାଯାଇଥିବା ଦରରେ ହଜ ଗ୍ରୁପ ସଂଗଠନ 10 ହଜାର ଯାତ୍ରୀଙ୍କୁ ହଜ ଯାତ୍ରା କରାଇବେ ।


    **********

    
    
    (Release ID: 1575626) Visitor Counter : 20