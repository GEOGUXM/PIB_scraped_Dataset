      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଆମେରିକା ଶକ୍ତି ସଚିବ ରିକ ପେରୀଙ୍କ ସହ କେନ୍ଦ୍ରମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଟେଲିଫୋନ ଯୋଗେ ଆଲୋଚନା
      • ଇନ୍ଧନ ନିରାପତ୍ତା ତଥା ଇନ୍ଧନ ଓ ନବୋନ୍ମେଷ ସଂଯୋଗକୁ ବୃଦ୍ଧି କରିବା ନେଇ ଆଲୋଚନା କଲେ ଦୁଇ ନେତା

      Posted On: 10 JUN 2019 1:55PM by PIB Bhubaneshwar

    ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଇସ୍ପାତ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଆଜି ଆମେରିକା ଶକ୍ତି ସଚିବ ମିଃ . ରିକ ପେରୀଙ୍କ ସହିତ ଟେଲିଫୋନ ଯୋଗେ ବାର୍ତ୍ତାଳାପ କରିଛନ୍ତି । ଭାରତରେ ଶକ୍ତି ନିରାପତ୍ତା ବୃଦ୍ଧି କରିବା ଏବଂ ଗ୍ୟାସ ଆଧାରିତ ଅର୍ଥବ୍ୟବସ୍ଥାକୁ ଆହୁରି ବିକଶିତ କରିବାର ମାର୍ଗ ସମ୍ପର୍କରେ ଦୁଇ ମନ୍ତ୍ରୀ ଆଲୋଚନା କରିଥିଲେ । ଗତବର୍ଷ ଏପ୍ରିଲ ମାସରେ ନୂଆଦିଲ୍ଲୀରେ ଆରମ୍ଭ ହୋଇଥିବା ଭାରତ - ଆମେରିକା ରଣନୈତିକ ଶକ୍ତି ଭାଗିଦାରୀକୁ ବଢ଼ାଇବା ଲାଗି ଇନ୍ଧନ ଏବଂ ନବୋନ୍ମେଷ ସଂଯୋଗକୁ ସମ୍ପ୍ରସାରିତ କରିବା ନେଇ ମଧ୍ୟ ଆଲୋଚନା ହୋଇଥିଲା । ରଣନୈତିକ ଶକ୍ତି ସହଭାଗିତା ଅନ୍ତର୍ଗତ ଗଠନ ହୋଇଥିବା ଚାରୋଟି କାର୍ଯ୍ୟକାରୀ ଗୋଷ୍ଠୀ - ତୈଳ ଏବଂ ଗ୍ୟାସ , ଶକ୍ତି ଏବଂ ଶକ୍ତି ଦକ୍ଷତା , ଅକ୍ଷୟ ଶକ୍ତି ଏବଂ ନିରନ୍ତର ବିକାଶର ସାମ୍ପ୍ରତିକ ସ୍ଥିତିର ମଧ୍ୟ ସେମାନେ ସମୀକ୍ଷା କରିଥିଲେ । ଯଥାଶୀଘ୍ର ସମ୍ଭବ ଭାରତ - ଆମେରିକା ରଣନୈତିକ ଶକ୍ତି ସହଭାଗିତାର ଦ୍ୱିତୀୟ ବୈଠକ ଆୟୋଜନ ଲାଗି ଉଭୟ ମନ୍ତ୍ରୀ ସହମତ ହୋଇଥିଲେ ।


    ଦୁଇ ମନ୍ତ୍ରୀ ମଧ୍ୟ ଅଶୋଧିତ ତୈଳ ଦରରେ ଅସ୍ଥିରତା ନେଇ ଆଲୋଚନା କରିଥିଲେ । ଭାରତୀୟ ଉପଭୋକ୍ତାଙ୍କ ଉପରେ ଅସ୍ଥିର ଦରର ପ୍ରଭାବ ଉପରେ ମଧ୍ୟ ଶ୍ରୀ ପ୍ରଧାନ ଗୁରୁତ୍ୱାରୋପ କରିଥିଲେ । ବୈଶ୍ୱିକ ଦରରେ ସ୍ଥିରତା ଆଣିବାରେ ଆମେରିକା ନିର୍ବାହ କରୁଥିବା ଗୁରୁତ୍ୱପୂର୍ଣ୍ଣ ଭୂମିକା ପ୍ରତି ମଧ୍ୟ ସେ ଆଲୋକପାତ କରିଥିଲେ । ଏହି ଟେଲିଫୋନ ବାର୍ତ୍ତାଳାପ ସମୟରେ ଭାରତ ପାଇଁ ଆମେରିକା ଏକ ତୈଳ ଏବଂ ଗ୍ୟାସର ଉତ୍ସ ଭାବେ ଉଭା ହେବା ନେଇ ମଧ୍ୟ ଆଲୋଚନା ହୋଇଥିଲା । ଶକ୍ତି କ୍ଷେତ୍ରରେ ଦୁଇ ଦେଶ ମଧ୍ୟରେ ସାମଗ୍ରିକ ସହଭାଗିତାରେ ଉନ୍ନତି ଆଣିବା ଦିଗରେ ନିବିଡ଼ ଭାବେ କାର୍ଯ୍ୟ କରିବା ଲାଗି ଦୁଇ ମନ୍ତ୍ରୀ ସହମତ ହୋଇଥିଲେ ।


    ********

    
    
    (Release ID: 1573870) Visitor Counter : 14