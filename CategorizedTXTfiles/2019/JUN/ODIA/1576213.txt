      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜାପାନର ‘କୋବେ’ଠାରେ ଭାରତୀୟ ସମୁଦାୟକୁ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 27 JUN 2019 5:21PM by PIB Bhubaneshwar


    ଜାପାନରେ ରହୁଥିବା ଭାରତର ବନ୍ଧୁଗଣ ଏବଂ ବିପୁଳ ସଂଖ୍ୟାରେ ଏଠାକୁ ଆସିଥିବା ଭାରତୀୟ ସମୁଦାୟର ମୋର ସମସ୍ତ ସାଥୀଗଣ , ଆପଣ ସମସ୍ତଙ୍କୁ ନମସ୍କାର ।


    ମୁଁ ଚିନ୍ତା କରୁଥିଲି କି ମୋତେ ‘ କୋବେ ’ କୁ କାହିଁକି ନିଆଯାଉଛି । କେତେଥର ଆସିଛି , ଏତେସବୁ ଲୋକ ଅଛନ୍ତି । ମୁଁ କହିଲି ଆପଣମାନେ ମୋତେ କାହିଁକି ନେଇ ଯାଉଛନ୍ତି , କିଏ ଆସିବେ ? କିନ୍ତୁ ମୁଁ ଦେଖୁଛି କି ପୂର୍ବାପେକ୍ଷା ଆପଣମାନଙ୍କର ଉତ୍ସାହ ବୃଦ୍ଧି ପାଇଛି । ଏହି ଭଲ ପାଇବା ଯୋଗୁଁ ମୁଁ ଆପଣମାନଙ୍କ ନିକଟରେ ବହୁତ ବହୁତ କୃତଜ୍ଞ ।


    ପ୍ରାୟ 7 ମାସ ପରେ ଥରେ , ଆଉ ଥରେ ପୁଣି ମୋତେ ଜାପାନର ମାଟିକୁ ସ୍ପର୍ଶ କରିବାର ସୌଭାଗ୍ୟ ମିଳିଛି । ଗତଥର ମଧ୍ୟ ଏଠାରେ ବସବାସ କରୁଥିବା ଆପଣ ସମସ୍ତ ସାଥୀଙ୍କ ସହିତ ଏବଂ ଜାପାନରେ ରହୁଥିବା ବନ୍ଧୁମାନଙ୍କ ସହିତ ଆଲୋଚନା କରିବାର ସୁଯୋଗ ମିଳିଥିଲା । ଏହା ହେଉଛି କେବଳ ମାତ୍ର ଏକ ସଂଯୋଗ କି ଗତ ବର୍ଷ ଯେତେବେଳେ ମୁଁ ଏଠାକୁ ଆସିଥିଲି , ସେତେବେଳେ ମୋର ପ୍ରିୟ ବନ୍ଧୁ ସିଞ୍ଜୋ ଆବେଙ୍କର ନିର୍ବାଚନ ଫଳାଫଳ ଆସି ସାରିଥିଲା ଆଉ ଆପଣମାନେ ସମସ୍ତେ ତାଙ୍କ ଉପରେ ବିଶ୍ୱାସ ପ୍ରତିପାଦନ କରିଥିଲେ । ଆଉ ଆଜି ଯେତେବେଳେ ମୁଁ ଆପଣମାନଙ୍କ ଗହଣକୁ ଆସିଛି ତ ଦୁନିଆର ସବୁଠାରୁ ବଡ଼ ଗଣତନ୍ତ୍ର ଭାରତରେ ମଧ୍ୟ ଏହି ପ୍ରଧାନ ସେବକ ଉପରେ ପୂର୍ବାପେକ୍ଷା ମଧ୍ୟ ଆହୁରି ଅଧିକ ବିଶ୍ୱାସ , ଅଧିକ ଭଲ ପାଇବା ପ୍ରକଟ କରିଛନ୍ତି ।


    ମୋତେ ଜଣାଅଛି କି ଆପଣମାନଙ୍କ ମଧ୍ୟରୁ ଅନେକ ସାଥୀଙ୍କର ଏହି ଜନମତରେ ଯୋଗଦାନ ରହିଛି । କେହି ଭାରତ ଆସି ପ୍ରତ୍ୟକ୍ଷ ଭାବେ କାମ କଲେ , ପରିଶ୍ରମ କଲେ , 40-50 ଡିଗ୍ରୀ ତାପମାତ୍ରାରେ କାର୍ଯ୍ୟ କରି ଚାଲିଲେ , କିଛି ଲୋକ ସାମାଜିକ ଗଣମାଧ୍ୟମ ମାଧ୍ୟମରେ ଟ୍ୱିଟର , ଫେସବୁକ୍ , ନରେନ୍ଦ୍ର ମୋଦୀ ଆପ୍ , ଯେଉଁ ସ୍ଥାନରୁ ଯେଉଁକଥା ମଧ୍ୟ କହି ହେବ , ସେହି କଥାକୁ ପହଂଚାଇବାର ପ୍ରୟାସ କଲେ । କିଛି ଲୋକ ନିଜ ଗାଁରେଥିବା ନିଜର ପୁରୁଣା ବନ୍ଧୁମାନଙ୍କୁ ଚିଠି ଲେଖିଲେ , ଇ-ମେଲ ପଠାଇଲେ , ଅର୍ଥାତ ଆପଣମାନେ ମଧ୍ୟ କୌଣସି ନା କୌଣସି ରୂପେ ଭାରତର ଏହି ଗଣତନ୍ତ୍ରର ଉତ୍ସବକୁ ଆହୁରି ଅଧିକ ଶକ୍ତିଶାଳୀ କଲେ , ଆହୁରି ଅଧିକ ପ୍ରାଣବନ୍ତ କଲେ । ଆଉ ଏଥିପାଇଁ ମଧ୍ୟ ମୁଁ ଆପଣମାନଙ୍କୁ ସମସ୍ତଙ୍କୁ ବହୁତ ବହୁତ ଧନ୍ୟବାଦ ଅର୍ପଣ କରୁଛି ।


    ସାଥୀଗଣ , 130 କୋଟି ଭାରତୀୟମାନେ ପୂର୍ବାପେକ୍ଷା ମଧ୍ୟ ଅଧିକ ସୁଦୃଢ଼ ସରକାର ଗଠନ କରିଛନ୍ତି ଆଉ ଏହା ହେଉଛି ଏକ ବହୁତ ବଡ଼ ଘଟଣା । ଆଉ ତିନି ଦଶନ୍ଧି ପରେ ପ୍ରଥମ ଥର ପାଇଁ କ୍ରମାଗତ ଭାବେ ଦ୍ୱିତୀୟ ଥର ପାଇଁ ପୂର୍ଣ୍ଣ ବହୁମତର ସରକାର ଗଠନ କରିଛନ୍ତି । ଭାରତ ଭଳି ବିଶାଳ ଦେଶ , ସେଥିରେ ଏହି ପ୍ରକାରର ସିଦ୍ଧି କୌଣସି ସାଧାରଣ କଥା ନୁହେଁ । ଆଉ ଏମିତି ତ 1984 ରେ ମଧ୍ୟ କ୍ରମାଗତ ଭାବେ ଦ୍ୱିତୀୟଥର ପାଇଁ ଗୋଟିଏ ନିର୍ଦ୍ଧିଷ୍ଟ ଦଳର ସରକାର ଗଠନ ହୋଇଥିଲା , କିନ୍ତୁ ସେହି ସମୟର ପରିସ୍ଥିତି ବିଷୟରେ ଆପଣମାନେ ଜାଣନ୍ତି । କାରଣ କ ’ ଣ ଥିଲା , ତାହା ମଧ୍ୟ ଜଣାଅଛି । ଲୋକମାନେ କାହିଁକି ଭୋଟ ଦେବାକୁ ଯାଇଥିଲେ , ତାହା ମଧ୍ୟ ଜଣାଅଛି ଆଉ ସେଥିପାଇଁ ମୁଁ ଏବେ ଏଠି ତାହାର ବର୍ଣ୍ଣନା କରୁ ନାହିଁ । କିନ୍ତୁ ଏହି କଥା ସତ୍ୟ କି 1971 ପରେ ପ୍ରଥମ ଥର ପାଇଁ ଗୋଟିଏ ସରକାରକୁ ସରକାର ସପକ୍ଷରେ ଜନାଦେଶ ମିଳିଲା ।


    ସାଥୀଗଣ , ଏହି ଯେଉଁ ପ୍ରବଳ ଜନାଦେଶ ଭାରତ ଦେଇଛି , ଆପଣମାନଙ୍କୁ ଖୁସି ଅନୁଭବ ହୋଇଛି କି ହୋଇ ନାହିଁ ? ତ ଏହି ବିଜୟ ହେଉଛି କାହାର , କାହାର ବିଜୟ ? ମୁଁ ଯେତେବେଳେ ଆପଣମାନଙ୍କ ଠାରୁ ଏହି ଉତର ଶୁଣୁଛି , ଏତେ ପରିମାଣରେ ଆନନ୍ଦ ଅନୁଭବ ହେଉଛି କି ସତ୍ୟର ଜୟ ହୋଇଛି । ଏହା ହେଉଛି ହିନ୍ଦୁସ୍ଥାନର ଗଣତନ୍ତ୍ରର ବିଜୟ । ଭାରତର ମନକୁ ଆପଣମାନେ ଜାପାନରେ ବସି ମଧ୍ୟ ଭଲ ଭାବେ ବୁଝି ପାରୁଛନ୍ତି , ଅନୁଭବ କରି ପାରୁଛନ୍ତି , ସେମାନଙ୍କର ଆକାଂକ୍ଷା ଏବଂ ଆପଣମାନଙ୍କ ଆକାଂକ୍ଷା ମଧ୍ୟରେ କୌଣସି ପ୍ରଭେଦର ଅନୁଭବ ହୁଏ ନାହିଁ , ସେତେବେଳେ ଯାଇ ଏହି ଉତର ଆପଣମାନଙ୍କ ମୁହଁରୁ ଶୁଣିବାର ସୁଯୋଗ ମିଳିଥାଏ ଆଉ ସେତେବେଳେ ମନକୁ ଖୁବ ସନ୍ତୋଷ ମିଳିଥାଏ କି ଆମେ ସଠିକ ମାର୍ଗରେ ରହିଛୁ ।


    କେବେ କେବେ ଆମେ ପଡ଼ିଆରେ କ୍ରିକେଟ ଖେଳ ଦେଖୁ ତ ପରେ ଜଣା ପଡ଼ିଥାଏ କି କିଭଳି ଆଉଟ୍ ହେଲେ , ବଲ୍ କେଉଁଠାରୁ କେଉଁଠାକୁ ଯାଇଥିଲା , କିନ୍ତୁ ଯିଏ ଘରେ ଟିଭି ଦେଖିଥାଏ , ତାକୁ ତୁରନ୍ତ ଜଣା ପଡ଼ିଥାଏ କି ୱେଭ୍ ଲେନ୍ଥରେ କିଛି ଗଡ଼ବଡ଼ ରହିଛି , ସେଥିପାଇଁ ଆଉଟ୍ ହେଲା । ତେଣୁ ଆପଣମାନେ ଏତେ ଦୂରରେ ବସି ହିନ୍ଦୁସ୍ଥାନକୁ ଦେଖୁଛନ୍ତି ତ ସତ୍ୟକୁ ଧରିବାର ଶକ୍ତି ଆପଣମାନଙ୍କର ଅଧିକ ରହିଛି । ତେଣୁ କରି ମଧ୍ୟ ଆପଣମାନଙ୍କର ଏହି ଉତ୍ତର ସତ୍ୟର ଜୟ , ଗଣତନ୍ତ୍ରର ଜୟ , ଦେଶବାସୀଙ୍କର ଜୟ , ମୋ ପାଇଁ ଏହି ଉତର ବହୁତ ବଡ଼ ଗୁରୁତ୍ୱ ବହନ କରୁଛି , ମୋତେ ଏକ ନୂତନ ଶକ୍ତି ପ୍ରଦାନ କରୁଛି , ନୂତନ ପ୍ରେରଣା ପ୍ରଦାନ କରୁଛି । ଆଉ ଏଥିପାଇଁ ମୁଁ ଆପଣମାନଙ୍କ ନିକଟରେ ବହୁତ ବହୁତ ଋଣୀ ।


    ଗଣତାନ୍ତ୍ରିକ ମୂଲ୍ୟବୋଧ ପ୍ରତି ସମର୍ପିତ ରହି ଆଶା ଏବଂ ଆକାଂକ୍ଷାଗୁଡ଼ିକ ପ୍ରତି ବିଶ୍ୱାସ , ଏହି ବିଜୟର ପଛରେ ମଧ୍ୟ ଗୋଟିଏ କାରଣ ରହିଛି । ଆପଣ କଳ୍ପନା କରନ୍ତୁ 61 କୋଟି ମତଦାତା 40-45 ଡିଗ୍ରୀ ତାପମାତ୍ରାରେ ନିଜ ଘରୁ ବାହାରି କେଉଁଠାକୁ କେତେ ଦୂରରେ ଯାଇ ମତଦାନ କରିଛନ୍ତି , 61 କୋଟି! ଯଦି ଚାଇନାକୁ ଛାଡ଼ିଦେବା ତ ଦୁନିଆର କୌଣସି ମଧ୍ୟ ଦେଶର ଜନସଂଖ୍ୟାଠାରୁ ଅଧିକ ଅଧିକ ମତଦାତା ହେଉଛନ୍ତି ଏମାନେ । ଆଉ ଭାରତରେ ଗଣତନ୍ତ୍ରର ବିଶାଳତା , ବ୍ୟାପକତା , ତାହାର ମଧ୍ୟ ଅନୁମାନ 10 ଲକ୍ଷ , ଦଶଲକ୍ଷ ମତଦାନ କେନ୍ଦ୍ର , ଚାଳିଶ ଲକ୍ଷରୁ ଅଧିକ ଇଭିଏମ୍ ମେସିନ୍ , ଛଅ ଶହରୁ ଅଧିକ ରାଜନୈତିକ ଦଳ ସକ୍ରିୟ ଥିଲେ , ନିର୍ବାଚନରେ ଅଂଶୀଦାର ଥିଲେ , ଆଉ ଆଠ ହଜାରରୁ ଅଧିକ ପ୍ରାର୍ଥୀ ; କେତେ ବଡ଼ ଉତ୍ସବ ହୋଇଥିବ ଗଣତନ୍ତ୍ରର! ମାନବ ଇତିହାସରେ ଏହାଠାରୁ ବଡ଼ ଗଣତାନ୍ତ୍ରିକ ନିର୍ବାଚନ ହୋଇ ନାହିଁ ଆଉ ପ୍ରତ୍ୟେକ ଭାରତୀୟଙ୍କୁ ଏଥି ନିମନ୍ତେ ଗର୍ବ ଅନୁଭବ କରିବା ଦରକାର ।


    ଭବିଷ୍ୟତରେ ମଧ୍ୟ ଏହି ରେକର୍ଡ ଯଦି କିଏ ଭାଙ୍ଗିବ , ଏହି ରେକର୍ଡକୁ ଯଦି କିଏ ଅଧିକ ଉନ୍ନତ ଧରଣର କରିବ ତ ସେହି ଅଧିକାର ମଧ୍ୟ ହିନ୍ଦୁସ୍ଥାନର ହାତରେ ରହିଛି । ଗୋଟିଏ ପ୍ରକାରରେ ଏହାର ସତ୍ୱାଧୀକାର ଭାରତ ପାଖରେ ରହିଛି । ଭାରତୀୟ ହୋଇଥିବା କାରଣରୁ ଆମ ସମସ୍ତଙ୍କୁ , ଭାରତର ଶୁଭଚିନ୍ତକମାନଙ୍କୁ ଏଥିପାଇଁ ଗର୍ବ ଅନୁଭବ ତ ହୋଇଥାଏ , ଏହା ସହିତ ସଂପୂର୍ଣ୍ଣ ବିଶ୍ୱକୁ ମଧ୍ୟ ଏହା ହେଉଛି ପ୍ରେରଣା ଯୋଗାଇବା ଭଳି । ଏହାଦ୍ୱାରା ପୁଣି ଥରେ ପ୍ରମାଣିତ ହୋଇଛି କି ଗଣତନ୍ତ୍ର ପ୍ରତି ଭାରତର ସାଧାରଣ ଜନତାଙ୍କର ଅତୁଟ ନିଷ୍ଠା ରହିଛି । ଆମର ଗଣତାନ୍ତ୍ରିକ ସଂସ୍ଥାଗୁଡ଼ିକ ଏବଂ ଗଣତାନ୍ତ୍ରିକ ପ୍ରଣାଳୀ ସମଗ୍ର ଦୁନିଆରେ ହେଉଛି ଅଗ୍ରଣୀ ।


    ସାଥୀଗଣ , ଭାରତର ଏହି ଶକ୍ତି ଏକବିଂଶ ଶତାବ୍ଦୀର ବିଶ୍ୱକୁ ଏକ ନୂତନ ଆଶା ଦେବାକୁ ଯାଉଛି । ଏହି ନିର୍ବାଚନ , ତାହାର ପ୍ରଭାବ , କେବଳ ଭାରତ ମଧ୍ୟରେ ସୀମିତ ରହିବ ନାହିଁ ; ବିଶ୍ୱର ଗଣତାନ୍ତ୍ରିକ ମନକୁ ଏହା ପ୍ରେରିତ କରିବା ଭଳି ଏକ ଘଟଣା । ନିଉ ଇଣ୍ଡିଆ ବା ନବ ଭାରତର ଆଶା ଏବଂ ଆକାଂକ୍ଷାଗୁଡ଼ିକୁ ପୂରଣ କରିବା ପାଇଁ ଏହି ଜନାଦେଶ ମିଳିଛି । ଆଉ ଏହି ଆଦେଶ ସମଗ୍ର ବିଶ୍ୱ ସହିତ ଆମର ସମ୍ପର୍କକୁ ମଧ୍ୟ ନୂତନ ଉର୍ଜ୍ଜା ପ୍ରଦାନ କରିବ । ଏବେ ଦୁନିଆ ଯେତେବେଳେ ଭାରତ ସହିତ କଥା ହେବ ତ ତାକୁ ବିଶ୍ୱାସ ରହିଛି କି- ହଁ ଭାଇ , ଇଏ ଜନତା ଜନାର୍ଦ୍ଦନ , ଏମାନେ ସରକାରଙ୍କୁ ନିର୍ବାଚିତ କରିଛନ୍ତି , ପୂର୍ଣ୍ଣ ବହୁମତରେ ନିର୍ବାଚିତ କରିଛନ୍ତି ଏବଂ ଏମାନଙ୍କ ସହିତ ଯାହାକିଛି ମଧ୍ୟ ସ୍ଥିର କରିବେ , ଏମାନେ ଆଗକୁ ନେଇଯିବେ- ମନକୁ ମନ ବିଶ୍ୱାସ ସୃଷ୍ଟି ହୋଇଥାଏ ।


    ଅନ୍ତରାଷ୍ଟ୍ରୀୟ ସମ୍ପର୍କରେ ପୂର୍ଣ୍ଣ ବହୁମତ ରହିଥିବା ସରକାର ଏକ ବହୁତ ବଡ଼ କଥା ହୋଇଥାଏ , କିନ୍ତୁ ପୂର୍ଣ୍ଣ ବହୁମତ ରହିଥିବା ସରକାରରେ ମଧ୍ୟ ପୂର୍ବାପେକ୍ଷା ଅଧିକ ଜନମତ ଯେତେବେଳେ ଯୋଡ଼ି ହୋଇଥାଏ , ତ ସେହି ଶକ୍ତି ତ ବଢ଼ିଥାଏ ହିଁ , କିନ୍ତୁ ତା ’ ଠାରୁ ଅଧିକ ବିଶ୍ୱାସ ବଢ଼ିଥାଏ ।


    ସମସ୍ତଙ୍କ ସହିତ- ସମସ୍ତଙ୍କର ବିକାଶ , ଏବଂ ସେଥିରେ ଲୋକମାନେ ଅମୃତ ମିଶାଇଲେ , ସମସ୍ତଙ୍କର ବିଶ୍ୱାସ । ଏହି ମନ୍ତ୍ରକୁ ଆଧାର କରି ଆମେ ଚାଲୁଛୁ- ତାହା ସମଗ୍ର ଦୁନିଆର ଭାରତ ଉପରେ ରହିଥିବା ବିଶ୍ୱାସକୁ ମଧ୍ୟ ଆହୁରି ଅଧିକ ସୁଦୃଢ଼ କରିବ ଏବଂ ବିଶ୍ୱକୁ ଆଶ୍ଵସ୍ତ କରିବ - ଏହା ମୁଁ ଅନୁଭବ କରୁଛି , ଏହା ବିଶ୍ୱକୁ ଆସ୍ୱସ୍ତ କରିବ ।


    ସାଥୀଗଣ , ଯେତେବେଳେ ଦୁନିଆ ସହିତ ଭାରତର ସମ୍ପର୍କ ବିଷୟରେ କଥା ଆସିଥାଏ , ତ ଜାପାନର ଏକ ଗୁରୁତ୍ୱପୂର୍ଣ୍ଣ ସ୍ଥାନ ରହିଥାଏ । ଏହି ସମ୍ବନ୍ଧ ଆଜିର ନୁହେଁ , ବରଂ ଶତାବ୍ଦୀ ଶତାବ୍ଦୀ ପୂର୍ବର । ଏହାର ମୂଳରେ ଆତ୍ମୀୟତା ରହିଛି , ସଦ୍ଭାବନା ରହିଛି , ଜଣଙ୍କର ଅନ୍ୟ ଜଣଙ୍କ ସଂସ୍କୃତି ଏବଂ ସଦ୍ଭାବନା ପାଇଁ ସମ୍ମାନ ଅଛି । ଏହି ସମ୍ପର୍କର ଗୋଟିଏ ଡୋର ମହାତ୍ମାଗାନ୍ଧୀ ମହୋଦୟଙ୍କ ସହିତ ମଧ୍ୟ ଯୋଡ଼ି ହୋଇ ଅଛି । ସଂଯୋଗବଶତଃ ଏହା ହେଉଛି ମହାତ୍ମାଗାନ୍ଧୀଙ୍କର 150ତମ ଜନ୍ମ ଜୟନ୍ତୀର ମଧ୍ୟ ବର୍ଷ । ଗାନ୍ଧିଜୀଙ୍କର ଗୋଟିଏ ଶିକ୍ଷା ଆମେ ପିଲାଟି ଦିନରୁ ହିଁ ଶୁଣି ଆସିଛୁ , ବୁଝି ଆସିଛୁ , ଆଉ ସେହି ଶିକ୍ଷାଟି ଥିଲା ଖରାପ କଥା ଦେଖ ନାହିଁ , ଖରାପ କଥା ଶୁଣ ନାହିଁ , ଖରାପ କଥା କୁହ ନାହିଁ । ଭାରତର ପ୍ରତିଟି ପିଲା ଏହାକୁ ଭଲ ଭାବେ ଜାଣେ । କିନ୍ତୁ ବହୁତ କମ୍ ଲୋକଙ୍କୁ ଏହା ଜଣାଅଛି କି ଯେଉଁ ତିନି ମାଙ୍କଡ଼ଙ୍କୁ ବାପୁ ଏହି କଥା ପାଇଁ ବାଛିଥିଲେ ସେମାନଙ୍କର ଜନ୍ମଦାତା ହେଉଛି ସପ୍ତଦଶ ଶତାବ୍ଦୀର ଜାପାନ । ମିଜାରୁ , କିକାଜାରୁ ଏବଂ ଇବାଜାରୁ ହେଉଛନ୍ତି ଜାପାନର ଐତିହ୍ୟ , ଯାହାଙ୍କୁ ପୂଜ୍ୟ ବାପୁ ଏକ ମହାନ ସାମାଜିକ ସନେ୍ଦଶ ପାଇଁ ପ୍ରତୀକାତ୍ମକ ରୂପ ଭାବେ ବାଛିଲେ ଏବଂ ତାହାକୁ ପ୍ରଚାରିତ କଲେ , ପ୍ରସାରିତ କଲେ ।


    ସାଥୀଗଣ , ଆମର ଆଚାର , ବ୍ୟବହାର ଏବଂ ସଂସ୍କାରର ଏହି ଶୃଙ୍ଖଳ ଜାପାନରେ ବୌଦ୍ଧ ଧର୍ମ ଆସିବା ପୂର୍ବରୁ ହିଁ ଆସିଥିବା କୁହାଯାଇଥାଏ । ଏବେ ଆଗାମୀ ମାସରେ କୌଟୋରେ ଗିୟୋନ ପର୍ବ ଆସିବାକୁ ଯାଉଛି । ଆଉ ଏହି ଗିୟୋନ ପର୍ବରେ ଯେଉଁ ରଥର ଉପଯୋଗ ହୁଏ , ତାହାକୁ ସଜାଇବା ପାଇଁ ଭାରତୀୟ ରେଶମ ସୂତା ବ୍ୟବହାର କରାଯାଇଥାଏ । ଆଉ ଏହି ପରମ୍ପରା ଆଜିକାଲିର ନୁହେଁ , କାହିଁ କେତେ ଅଗଣିତ ସମୟରୁ ଚାଲି ଆସୁଛି ।


    ଏହିଭଳି ଭାବେ ଶିଚିଫୁକୁଜିନ - ସେଭେନ୍ ଗଡ୍ସ ଅଫ୍ ଫରଚୁନ , ସେହି ସାତଜଣ ପ୍ରଭୁଙ୍କ ମଧ୍ୟରୁ ଚାରି ଜଣଙ୍କର ସମ୍ବନ୍ଧ ସିଧା ସଳଖ ଭାବେ ଭାରତ ସହିତ ଅଛି । ମାଆ ସରସ୍ୱତୀଙ୍କର ବେଞ୍ଜାଇଟିନ୍ , ମାଆ ଲକ୍ଷ୍ମୀଙ୍କର କିଚିଜୋଟେନ , ଭଗବାନ କୁବେରଙ୍କର ବିଶାମୋନ , ଏବଂ ମହାକାଳଙ୍କର ଦାଇକୋକୁତେନ ରୂପରେ ଜାପାନରେ ମାନ୍ୟତା ରହିଛି ।


    ସାଥୀଗଣ , ଫାବ୍ରିକ ଚିତ୍ରକଳାର ଜୁଶୋବୋରୀ ଆର୍ଟ ଭାରତ ଏବଂ ଜାପାନର ସମ୍ପର୍କର ଏକ ବହୁତ ପୁରୁଣା ଡୋର ଭାବେ ଯୋଡ଼ି ହୋଇ ରହିଛି , ସୂତ୍ର । ଗୁଜରାଟର କଚ୍ଛ ଏବଂ ଜାମନଗରରେ ଶତାବ୍ଦୀ ଶତାବ୍ଦୀ ଧରି ଯାହାକୁ ବାନ୍ଧଣୀ କୁହନ୍ତି , କେହି ବାନ୍ଧଣୀ କୁହନ୍ତି କେହି ବନ୍ଦାନୀ କୁହନ୍ତି , ତାହାର କଳାକାର ଏହି କଳାରେ ସେହି ସ୍ଥାୟିତ୍ୱ ଟେକ୍ନିକର ଉପଯୋଗ କରନ୍ତି ଯାହା ଏଠାରେ ମଧ୍ୟ ବର୍ଷ ବର୍ଷ ଧରି ବ୍ୟବହାର କରାଯାଉଛି । ଅର୍ଥାତ ଜାପାନରେ ସେହି କାମକୁ କରୁଥିବା ଲୋକ ଏବଂ କଚ୍ଛରେ ଜାମନଗରରେ କରୁଥିବା ଲୋକ , ଆପଣଙ୍କୁ ଏହିଭଳି ଲାଗିବ ଆପଣ ଜାପାନରେ ଅଛନ୍ତି ଆଉ ଜାପାନବାଲା ସେଠାକୁ ଯିବେ ତ ଲାଗିବ ଗୁଜରାଟରେ ଅଛନ୍ତି , ଏତେ ପରିମାଣରେ ସମାନତା ଅଛି । କେବଳ ଏତିକି ହିଁ ନୁହେଁ ଆମର କଥାବାର୍ତା ମଧ୍ୟ କିଛି ସୂତ୍ର ଅଛି ଯାହା ଆମକୁ ଯୋଡ଼ି ରଖିଛି । ଯାହାକୁ ଭାରତରେ ଧ୍ୟାନ କୁହାଯାଏ , ତାହାକୁ ଜାପାନରେ ଜେନ୍ କୁହାଯାଏ ଆଉ ଯାହାକୁ ଭାରତରେ ସେବା କୁହାଯାଏ , ତାହାକୁ ଜାପାନରେ ସେବା ହିଁ କୁହାଯାଏ । ସେବା ପରମ ଧର୍ମ ; ଅର୍ଥାତ ନିଃସ୍ୱାର୍ଥ ସେବାକୁ ଭାରତୀୟ ଦର୍ଶନରେ ସବୁଠାରୁ ବଡ଼ ଧର୍ମ ବୋଲି ମାନି ନିଆଯାଇଛି , ସେହିଠାରେ ଜାପାନ ସମାଜରେ ଏହାକୁ ବଂଚିବାର ଶୈଳୀରେ ଗ୍ରହଣ କରି ଦେଖାଇଛନ୍ତି ।


    ସାଥୀଗଣ , ସ୍ୱାମୀ ବିବେକାନନ୍ଦ , ଗୁରୁଦେବ ରବୀନ୍ଦ୍ରନାଥ ଟାଗୋର , ମହାତ୍ମା ଗାନ୍ଧୀ , ନେତାଜୀ ସୁଭାଷ ଚନ୍ଦ୍ର ବୋଷ , ଜଷ୍ଟିସ ରାଧା ବିନୋଦ ପାଲଙ୍କ ସହିତ ଅନେକ ଭାରତୀୟମାନେ ଜାପାନ ସହିତ ଆମର ସମ୍ପର୍କକୁ ସୁଦୃଢ଼ କରିଛନ୍ତି । ଜାପାନରେ ମଧ୍ୟ ଭାରତୀୟ ଏବଂ ଭାରତୀୟଙ୍କ ପାଇଁ ଭଲ ପାଇବା ଏବଂ ସମ୍ମାନର ଭାବନା ରହିଆସିଛି ।


    ଏହାର ହିଁ ପରିଣାମ ଥିଲା କି ଦ୍ୱିତୀୟ ବିଶ୍ୱଯୁଦ୍ଧର ପରିସମାପ୍ତି ପରେ ହିଁ ଭାରତ ଜାପାନ ମଧ୍ୟରେ ସମ୍ପର୍କ ଆହୁରି ଅଧିକ ସୁଦୃଢ଼ ହେବାକୁ ଲାଗିଛି । ପ୍ରାୟତଃ ଦୁଇ ଦଶକ ପୂର୍ବେ ପ୍ରଧାନମନ୍ତ୍ରୀ ଅଟଳ ବିହାରୀ ବାଜପେୟୀ ମହାଶୟ ଏବଂ ପ୍ରଧାନମନ୍ତ୍ରୀ ଯୋଶୀରୋ ମୋରୀ ମହାଶୟ ମିଶି ଆମର ସମ୍ପର୍କକୁ ବିଶ୍ୱସ୍ତରୀୟ ସହଯୋଗୀ ଭାବେ ରୂପ ପ୍ରଦାନ କରିଥିଲେ ।


    2014ରେ ପ୍ରଧାନମନ୍ତ୍ରୀ ହେବା ପରେ ମୋତେ ମୋର ମିତ୍ର , ପ୍ରଧାନମନ୍ତ୍ରୀ ଶିଞ୍ଜୋ ଆବେଙ୍କ ସହିତ ମିଳିମିଶି ଏହି ବନ୍ଧୁତ୍ୱକୁ ସୁଦୃଢ଼ କରିବାର ସୁଯୋଗ ମିଳିଲା । ଆମେ ଆମର କୁଟନୈତିକ ସଂପର୍କକୁ ରାଜଧାନୀ ଏବଂ ରାଜନାୟକ ମାନଙ୍କର ଔପଚାରିକତାର ପରିସରରୁ ବାହାରକୁ ବାହାର କରି ସିଧା ସଳଖ ଜନତାଙ୍କ ମଧ୍ୟକୁ ନେଇଗଲୁ । ପ୍ରଧାନମନ୍ତ୍ରୀ ଆବେଙ୍କ ସହିତ ମୁଁ ଟୋକିଓ ଛଡ଼ା କ୍ୟୋଟୋ , ଓସାକା , କୋବେ , ୟମାନାସୀ , ସେସବୁ ସ୍ଥାନକୁ ମଧ୍ୟ ଯାତ୍ରା କରିଛି । ଏଠାରେ କେବେରେ ତ ମୁଁ , କେବେ କେବେ ଭୁଲ ହୋଇଯାଏ , କେବେ କୁହେ ଚାରି ଥର , କେବେ କୁହେ ପାଞ୍ଚ ଥର , କେବେ କହିଥାଏ ତିନି ଥର , ଅର୍ଥାତ ବାରମ୍ବାର ଆସିଛି । ଆଉ ପ୍ରଧାନମନ୍ତ୍ରୀ ନଥିଲି , ସେତେବେଳେ ମଧ୍ୟ ଆସୁଥିଲି , ଆପଣଙ୍କ ସହିତ ବସୁଥିଲି । ପ୍ରଧାନମନ୍ତ୍ରୀ ଆବେ ମହାଶୟ ପୂର୍ବ ବର୍ଷ ୟାମାନାସୀରେ ନିଜ ଘରେ ସେ ମୋତେ ସ୍ୱାଗତ କରିଥିଲେ । ତାଙ୍କର ଏହି ସ୍ୱତନ୍ତ୍ର ଆଭିମଖ୍ୟ ପ୍ରତ୍ୟେକ ହିନ୍ଦୁସ୍ଥାନୀର ହୃଦୟକୁ ଛୁଇଁ ଦେବା ଭଳି ଥିଲା , ନ ହେଲେ କୁଟନୈତିକ ସମ୍ପର୍କ ମଧ୍ୟରେ ଏହି ପ୍ରକାରର ବ୍ୟକ୍ତଗତ ଆବେଗ ବହୁତ କମ୍ ଦେଖିବାକୁ ମିଳିଥାଏ ।


    ଦିଲ୍ଲୀ ବ୍ୟତୀତ ଅହମ୍ମଦାବାଦ ଏବଂ ବାରଣାସୀକୁ ପ୍ରଧାନମନ୍ତ୍ରୀ ଆବେ ମହାଶୟଙ୍କୁ ନେଇ ଯିବାର ସୌଭାଗ୍ୟ ମୋତେ ମିଳିଥିଲା । ପ୍ରଧାନମନ୍ତ୍ରୀ ଆବେ ମୋର ସଂସଦୀୟ କ୍ଷେତ୍ର ଏବଂ ଦୁନିଆର ସବୁଠାରୁ ପୁରୁଣା ସଂସ୍କୃତି ଏବଂ ଆଧ୍ୟାତ୍ମିକ ନଗରୀମାନଙ୍କ ମଧ୍ୟରୁ ଗୋଟିଏ କାଶୀରେ ଗଙ୍ଗା ଆଳତୀରେ ସାମିଲ ହେଲେ । ଆଉ କେବଳ ସାମିଲ ହେଲେ ନାହିଁ , ତାଙ୍କୁ ଯେତେବେଳେ ମଧ୍ୟ ଯେଉଁଠି କିଛି କହିବାର ସୁଯୋଗ ମିଳିଲା , ସେହି ଆରତୀ ସମୟରେ ସେ ଯେଉଁ ଆଧ୍ୟାତ୍ମିକତାର ଅନୁଭବ କରିଥିଲେ , ତାହାର ବର୍ଣ୍ଣନା ନ କରି ସେ ରହି ପାରି ନଥିଲେ , ଆଜି ମଧ୍ୟ ସେହି କଥାର ଉଲ୍ଲେଖ ସେ କରନ୍ତି । ତାଙ୍କର ଏହି ଛବି ମଧ୍ୟ ପ୍ରତ୍ୟେକ ଭାରତୀୟଙ୍କ ମନରେ ଆଙ୍କି ହୋଇ ରହିଯାଇଛି ।


    ସାଥୀଗଣ , ବିଗତ ଛଅ ଦଶକରୁ ମଧ୍ୟ ଅଧିକ ସମୟରେ ଭାରତର ବିକାଶ ଯାତ୍ରାରେ ଜାପାନର ଏକ ମହତ୍ୱପୂର୍ଣ୍ଣ ଭୂମିକା ରହିଛି । ଏକବିଂଶ ଶତାବ୍ଦୀର ନ୍ୟୁ ଇଣ୍ଡିଆରେ ଏହି ଭୂମିକା ଆହୁରି ଅଧିକ ଗୁରୁତ୍ୱପୂର୍ଣ୍ଣ ହେବାକୁ ଯାଉଛି । 1958ରେ ଜାପାନ ନିଜର ପ୍ରଥମ ୟେନ୍ ଋଣ ଭାରତକୁ ହିଁ ସ୍ୱୀକୃତ କରିଥିଲା , 1958ରେ । ଏହା ପରଠାରୁ ହିଁ ଜାପାନୀ କମ୍ପାନୀ ଭାରତରେ କାର୍ଯ୍ୟ କରୁଛନ୍ତି ଆଉ ସେମାନେ ଉତ୍ତମ ଗୁଣାତ୍ମକ ମାନ ପାଇଁ ନିଜର ଏକ ସ୍ୱତନ୍ତ୍ର ପରିଚୟ ସୃଷ୍ଟି କରି ପାରିଛନ୍ତି ।


    ଗୋଟିଏ ସମୟ ଥିଲା , ଯେତେବେଳେ ଆମେ କାର୍ ତିଆରି କରିବାରେ ସହଯୋଗ କରୁଥିଲେ ଆଉ ଆଜି ଆମେ ବୁଲେଟ୍ ଟ୍ରେନ ତିଆରି କରିବାରେ ସହଯୋଗ କରୁଛେ । ଆଜି ପୂର୍ବରୁ ପଶ୍ଚିମ ପର୍ଯ୍ୟନ୍ତ , ଉତ୍ତରରୁ ଦକ୍ଷିଣ ପର୍ଯ୍ୟନ୍ତ ଭାରତର ଏମିତି କୌଣସି ଭାଗ ନାହିଁ ଯେଉଁଠାରେ ଜାପାନର ପ୍ରକଳ୍ପ କିମ୍ବା ନିବେଶ ନିଜର ପଦଚିହ୍ନ ଛାଡ଼ି ନାହିଁ । ଏହି ଭଳି ଭାବେ ଭାରତର ପ୍ରତିଭା ଏବଂ ମାନବ ସମ୍ବଳ ଏଠାରେ ଜାପାନର ଅର୍ଥବ୍ୟବସ୍ଥାକୁ ସୁଦୃଢ଼ କରିବାର ନିଜର ଯୋଗଦାନ କରୁଅଛି ।


    ସାଥୀଗଣ , ନ୍ୟୁ ଇଣ୍ଡିଆରେ ଆମର ଏହି ସହଯୋଗ ଆହୁରି ବ୍ୟାପକ ହେବାକୁ ଯାଉଛି । ଆମେ ଆଗାମୀ ପାଞ୍ଚ ବର୍ଷ ମଧ୍ୟରେ ଭାରତକୁ 5 ଟ୍ରିଲିୟନ ଡଲାର ଅର୍ଥବ୍ୟବସ୍ଥା ଭାବେ ଗଢ଼ି ତୋଳିବାର ଲକ୍ଷ୍ୟକୁ ନେଇ ଆଗକୁ ବଢ଼ୁଛୁ । ସାମାଜିକ କ୍ଷେତ୍ରରେ ଆମର ପ୍ରାଥମିକତା ରହିଛି । ଏହା ସହିତ ଭିତିଭୂମିରେ ବ୍ୟାପକ ନିବେଶ , ତାହା ଉପରେ ମଧ୍ୟ ଆମର ଗୁରୁତ୍ୱ ରହିଛି । ବିଶେଷ କରି ଡିଜିଟାଲ ଭିତ୍ତିଭୂମି ଭାରତକୁ ଆଜି ସମଗ୍ର ବିଶ୍ୱରେ ନିବେଶ ପାଇଁ ଏକ ଆକର୍ଷଣୀୟ ସୁଯୋଗ ଭାବେ ସମ୍ମୁଖରେ ରଖୁଛି । ଭାରତରେ ଡିଜିଟାଲ ସାକ୍ଷରତା ଆଜି ବହୁତ ଦ୍ରୁତ ଗତିରେ ବୃଦ୍ଧି ପାଇବାରେ ଲାଗିଛି । ଡିଜିଟାଲ କାରବାର ବା ନେଣଦେଣ ରେକର୍ଡ ସ୍ତରରେ ପହଂଚିଛି । ନବସୃଜନ ଏବଂ ନବୋନ୍ମେଷ ପାଇଁ ଏକ ବହୁତ ବଡ଼ ଭିତ୍ତିଭୂମି ପ୍ରସ୍ତୁତ ହେଉଛି , ଏକ ନୂତନ ବାତାବରଣର ଅନୁଭବ ହେଉଛି । ଏହି ଶକ୍ତି ଆଧାରରେ ଆଗାମୀ 5 ବର୍ଷରେ 50 ହଜାର ଷ୍ଟାର୍ଟଅପ ଗୁଡିକ ପାଇଁ ଅନୁକୂଳ ବ୍ୟବସ୍ଥା ବା ଇକୋ ସିଷ୍ଟମ ଭାରତରେ ପ୍ରସ୍ତୁତ କରିବା ପାଇଁ ଆମେ ଲକ୍ଷ୍ୟ ରଖିଛୁ ।


    ସାଥୀଗଣ , ଅଧିକାଂଶ ସମୟରେ ଏହା କୁହା ଯାଇଥାଏ ଯେ ଦିଗନ୍ତ ପ୍ରସାରୀ ପରିସୀମା ଅର୍ଥାତ ସ୍କାଏ ଇଜ୍ ଦ ଲିମିଟ୍.. କୌଣସି ଏକ ସମୟରେ ଏହା ଠିକ୍ କଥା ଥିଲା , କିନ୍ତୁ ଭାରତ ଏହି ପରିସୀମା ଠାରୁ ଆଗରେ ଅଛି , ଆଗାମୀ ଦିନରେ ମହାକାଶକୁ ଗମ୍ଭୀରତାର ସହିତ ଅନୁସନ୍ଧାନ କରୁଛି । ଭାରତର 130 କୋଟି ଲୋକଙ୍କ ଜୀବନକୁ ସହଜ ଏବଂ ସୁରକ୍ଷିତ କରିବା ପାଇଁ ଶସ୍ତା ଏବଂ ପ୍ରଭାବଶାଳୀ ମହାକାଶ ଜ୍ଞାନ କୌଶଳ ହାସଲ କରିବା ହେଉଛି ଆମର ଲକ୍ଷ୍ୟ । ମୁଁ ଖୁସି ଯେ ଆମେ ଏହି ସଫଳତାର ସହିତ ଆଗକୁ ବଢ଼ି ପାରୁଛୁ ।


    ନିକଟରେ ଫୋନି ବାତ୍ୟା ସହିତ ଅନେକ ଆହ୍ୱାନକୁ ଭାରତ ଅତି କମ୍ କ୍ଷୟକ୍ଷତି ସହିତ ପରିଚାଳନା କରିପାରିଲା । ଆଉ ସାରା ଦୁନିଆରେ ଏହାର ବହୁତ ପ୍ରଶଂସା କରାଗଲା କି , କିଭଳି ଭାବରେ ସରକାରୀ କଳ , ମାନବ ସମ୍ବଳ , ମହାକାଶ ଜ୍ଞାନ କୌଶଳ , ଏହି ସମସ୍ତଙ୍କୁ ସାମିଲ କରି କିଭଳି ପ୍ରଦର୍ଶନ କରାଯାଇଥାଏ , ତାହା ଭାରତ କରି ଦେଖାଇଲା ଆଉ ତା ’ ମଧ୍ୟ ଗୋଟିଏ ପଟେ ସମଗ୍ର ଦେଶ ନିର୍ବାଚନ ଧାଁ-ଧଉଡ଼ ମଧ୍ୟରେ ବ୍ୟସ୍ତ ଥିଲା , ସେତେବେଳେ ମଧ୍ୟ ଏହି କାର୍ଯ୍ୟକୁ ଅତି ଉତ୍ତମ ଭାବେ ସଂପୂର୍ଣ୍ଣ କରାଗଲା ଆଉ ବିଶ୍ୱ ଏହାକୁ ପ୍ରଶଂସା କରିଛି । ଆଉ ଏହାଦ୍ୱାରା ଆମକୁ ଉତ୍ସାହ ମିଳିଛି । ଏହି କାରଣ ହେଉଛି କି କିଛି ମାସ ମଧ୍ୟରେ ହିଁ ଆମେ ଚନ୍ଦ୍ରମିଶନକୁ ଆଗକୁ ବଢ଼ାଇ ଚନ୍ଦ୍ରଯାନ-୨ ଶୁଭାରମ୍ଭ କରିବାକୁ ଯାଉଛୁ । 2022 ସୁଦ୍ଧା ଆମର ପ୍ରଥମ ମ୍ୟାନମିଶନ୍ , ମାନବ ସହିତ ଗଗନଯାନ ପଠାଇବା ପାଇଁ ଆମେ ପ୍ରସ୍ତୁତି କରୁଛୁ । ଆଉ କେହି ଜଣେ ହିନ୍ଦୁସ୍ଥାନୀ ସେଠାରେ ତ୍ରିରଙ୍ଗା ପତାକା ଉଡ଼ାଇବ , ଏହି ସ୍ୱପ୍ନକୁ ନେଇ କାର୍ଯ୍ୟ କରୁଛୁ ।


    ମହାକାଶରେ ଆମର ନିଜସ୍ୱ କେନ୍ଦ୍ର ହେଉ , ଏଥିପାଇଁ ସମ୍ଭାବନା ଗୁଡ଼ିକୁ ଅନୁସନ୍ଧାନ କରାଯାଉଛି । ଏହି ଯେତେ ସବୁ କାର୍ଯ୍ୟ ଆମେ କରୁଛୁ , ଆଜି ହିନ୍ଦୁସ୍ଥାନରେ ଆଶା ଆକାଂକ୍ଷାରେ ଭରା ଏକ ନ୍ୟୁ ଇଣ୍ଡିଆ ମଧ୍ୟମ ବର୍ଗ ଏକ ବହୁତ ବଡ଼ ପ୍ରଶସ୍ତ ସମାଜ ଭିତରେ , ଯେଉଁମାନଙ୍କର ଅଧିକ ସ୍ୱପ୍ନ ଅଛି , ଯେଉଁମାନଙ୍କର ବହୁତ ଅଧିକ ଆକାଂକ୍ଷା ଅଛି , ଯେଉଁମାନେ ଦ୍ରୁତ ଗତିରେ ପରିଣାମର ପ୍ରତୀକ୍ଷାରେ ଅଛନ୍ତି , ସେହି ଅନୁରୂପ ଆମେ ବିକାଶର ନୂଆ ନୂଆ ଧାରାକୁ ବିକଶିତ କରୁଛୁ ।


    ସାଥୀଗଣ , ବର୍ତ୍ତମାନର ସମୟରେ ଯେତେବେଳେ ସମଗ୍ର ବିଶ୍ୱ ଭାରତକୁ ସମ୍ଭାବନାର ପ୍ରବେଶପଥ ଭାବେ ଦେଖୁଛି , ସେତେବେଳେ ଜାପାନ ସହିତ ଆମର ସମନ୍ୱୟ ମଧ୍ୟ ନୂତନ ଶୀଖର ଛୁଇଁବାକୁ ଯାଉଛି । ମୁଁ ତ ଏହା ମାନୁଛି କି ଜାପାନର କାଇଜନ୍ ଦର୍ଶନ ଭାରତ-ଜାପାନ ସମ୍ପର୍କର ପ୍ରଗତି ଉପରେ ମଧ୍ୟ ଲାଗୁ ହୋଇଛି । ମୁଁ ଯେତେବେଳେ ଗୁଜରାଟର ମୁଖ୍ୟମନ୍ତ୍ରୀ ଥିଲି ମୁଁ ମୋ ମୁଖ୍ୟମନ୍ତ୍ରୀ କାର୍ଯ୍ୟାଳୟର କର୍ମଚାରୀମାନଙ୍କ ପାଇଁ ଏକ କାଇଜନ୍ ପ୍ରଶିକ୍ଷଣ ଦେଉଥିଲି । କ୍ରମାଗତ ଭାବେ ଦିଆ ଯାଉଥିଲା କାରଣ କାଇଜନ୍ ପ୍ରକ୍ରିୟା ହେଉଛି ଏଭଳି ଏକ ପ୍ରକ୍ରିୟା ଯାହା କେବେ ମଧ୍ୟ ଅଟକି ଯାଇ ନଥାଏ । ଆମର ସମ୍ପର୍କ କ୍ରମାଗତ ଭାବେ ବୃଦ୍ଧି ପାଇବ ଓ ସୁଦୃଢ଼ ହେଉଥିବ ।


    ସାଥୀଗଣ , ପ୍ରଧାନମନ୍ତ୍ରୀ ଭାବେ ଏହା ହେଉଛି ମୋର ଜାପାନକୁ ଚତୁର୍ଥ ଗସ୍ତ । ସମସ୍ତ ଗସ୍ତରେ ମୁଁ ଜାପାନରେ ଭାରତ ପ୍ରତି ଏକ ଆତ୍ମୀୟତା , ଏକ ନିଜସ୍ୱ ଭାବ ଅନୁଭବ କରିଛି । ନିଜ ସଭ୍ୟତା ଏବଂ ନିଜର ମୂଲ୍ୟବୋଧ ଉପରେ ଗର୍ବ କରିବା , ପ୍ରତିଭା ଏବଂ ବୈଷୟିକ ଜ୍ଞାନକୁ ରାଷ୍ଟ୍ରନିର୍ମାଣର ଅଂଶ ଭାବେ ଗଢ଼ିତୋଳିବା ଆଉ ପରମ୍ପରାର ପରିସର ମଧ୍ୟରେ ରହିବା , ଏହା ମୁଁ ଜାପାନରେ ପ୍ରତ୍ୟକ୍ଷ ଭାବେ ଅନୁଭବ କରିଛି । ଆଉ ଏଭଳି ଅନୁଭବ କରିବାବାଲା ବ୍ୟକ୍ତି କେବଳ ମୁଁ ନୁହେଁ ।


    ସ୍ୱାମୀ ବିବେକାନନ୍ଦ ମହୋଦୟ ମଧ୍ୟ ଗୋଟିଏ ଶତାବ୍ଦୀ ପୂର୍ବରୁ ଯେତେବେଳେ ଜାପାନ ଗସ୍ତ କରିଥିଲେ ତ ସେ ମଧ୍ୟ ଏଠାକାର ସଭ୍ୟତା , ଜନସାଧାରଣଙ୍କ ସମର୍ପଣ ଏବଂ କାର୍ଯ୍ୟନୀତି ଦ୍ୱାରା ବହୁତ ପ୍ରଭାବିତ ହୋଇଥିଲେ । ସେତେବେଳେ ସ୍ୱାମୀ ବିବେକାନନ୍ଦ ମହୋଦୟ ତ ଏଭଳି କହିଥିଲେ ପ୍ରତ୍ୟେକ ଭାରତୀୟଙ୍କୁ ଜାପାନ ଗସ୍ତ କରିବା ଦରକାର , କିନ୍ତୁ ସେହି ସମୟରେ ଜନସଂଖ୍ୟା ଟିକେ କମ୍ ଥିଲା । ଏବେ ତ ଏହା ସମ୍ଭବ ହୋଇ ପାରିବ ନାହିଁ , ଦେଶର ୩୦ କୋଟି ଲୋକ... ଛାଡ଼ନ୍ତୁ! ଆମେ ମଧ୍ୟ ମାନୁଛୁ , କିନ୍ତୁ 130 କୋଟି ଭାରତୀୟଙ୍କ ପ୍ରତିନିଧି , ଆପଣମାନେ ସମସ୍ତେ ଏଠାରେ ଅଛନ୍ତି । ଆପଣ ଜାପାନର କଥାକୁ ଏଠାକାର କାର୍ଯ୍ୟସଂସ୍କୃତିକୁ , କାର୍ଯ୍ୟନୀତିକୁ , ଏଠାକାର ପ୍ରତିଭାମାନଙ୍କୁ , ଏଠାକାର ପରମ୍ପରାକୁ , ଏଠାକାର ବୈଷୟିକ ଜ୍ଞାନକୁ ଭାରତରେ ପହଂଚାଉଛନ୍ତି ଆଉ ଭାରତର କଥାକୁ ଏଠାକାର ଜନସାଧାରଣଙ୍କୁ ଶୁଣାଉଛନ୍ତି । ଏହି ସେତୁ ଆମକୁ ନୂତନ ଶକ୍ତି ଦେଉଛି , ନିତ୍ୟ ନୂତନ ବ୍ୟବସ୍ଥାରେ ପରିବର୍ତିତ କରୁଛି , ସମ୍ବନ୍ଧକୁ ପ୍ରାଣବନ୍ତ କରୁଛି । ଏହା ରୀତିନୀତି ନୁହେଁ , ଏହା ହେଉଛି ଏକ ଜୀବନ୍ତ ବ୍ୟବସ୍ଥା । ଆଉ ଜୀବନ୍ତ ବ୍ୟବସ୍ଥା ଜନସାଧାରଣ ଯୋଡି ହେବା ଦ୍ୱାରା ସୃଷ୍ଟି ହୋଇଥାଏ ।


    ଶେଷରେ ମୁଁ ମୋର କଥା ସମାପ୍ତ କରିବା ପୂର୍ବରୁ , ଆପଣ ସମସ୍ତଙ୍କୁ , ଜାପାନବାସୀଙ୍କୁ , ଭାରତବାସୀଙ୍କୁ ଆଉ ନିଜର ସମସ୍ତ ଜାପାନୀ ଭାଇ ଭଉଣୀଙ୍କ ପାଇଁ କାମନା କରୁଛି , ‘ ନୟେ ରେୱା ଏରା ରେୱା ୟୁଗ୍ । ’ ଆପଣ ସମସ୍ତଙ୍କ ଜୀବନରେ ଅନୁରୂପ ସୁନ୍ଦର ସାମଞ୍ଜସ୍ୟ ସଦା ସର୍ବଦା ରହୁ । ଜାପାନରେ ବିଶେଷ ଭାବେ କୋବେରେ ପ୍ରତ୍ୟେକ ଥର ଆପଣମାନେ ଯେଭଳି ଆତ୍ମୀୟତାର ସହିତ ମୋର ସ୍ୱାଗତ , ସତ୍କାର ଏବଂ ସମ୍ମାନ କରିଛନ୍ତି ଏଥିପାଇଁ ମୁଁ ହୃଦୟର ସହିତ ଆପଣମାନଙ୍କ ନିକଟରେ କୃତଜ୍ଞତା ଜଣାଉଛି ।


    ବୋଧହୁଏ , ଆପଣମାନଙ୍କୁ ଜଣା ପଡ଼ିଥିବ 21 ଜୁନ ଅନ୍ତର୍ଜାତୀୟ ଯୋଗ ଦିବସ ଥିଲା ଏବଂ ଭାରତ ସରକାର ଯୋଗର ପ୍ରଚାର , ପ୍ରସାର ଆଉ ବିକାଶ , ବିସ୍ତାର ପାଇଁ କାର୍ଯ୍ୟ କରୁଥିବା ସଂସ୍ଥାଗୁଡ଼ିକୁ , ବ୍ୟକ୍ତି ବିଶେଷଙ୍କୁ , ହିନ୍ଦୁସ୍ଥାନରେ ମଧ୍ୟ ଆଉ ହିନ୍ଦୁସ୍ଥାନର ବାହାରେ ମଧ୍ୟ ସମ୍ମାନିତ କରୁଛନ୍ତି , ସେମାନଙ୍କୁ ପୁରସ୍କାର ପ୍ରଦାନ କରୁଛନ୍ତି । ଆପଣମାନଙ୍କୁ ଜଣାଥିବ ଚଳିତ ଥର ଜାପାନରେ ଯୋଗ ପାଇଁ କାର୍ଯ୍ୟ କରୁଥିବା ସଂସ୍ଥାକୁ ଭାରତ ସରକାର ସମ୍ମାନିତ କରିବା ପାଇଁ ନିଷ୍ପତି ନେଇଛନ୍ତି । ଯାହା ହେଉଛି ବହୁତ ବଡ଼ ଗର୍ବର କଥା । ଅର୍ଥାତ ଆମେ ସବୁ ପ୍ରକାରରେ ଯୋଡ଼ି ହୋଇ ରହିଛୁ ।


    ଏହି ଗୌରବର ସହିତ ପୁଣିଥରେ ଆପଣ ସମସ୍ତଙ୍କ ଗହଣକୁ ଆସିବା ପାଇଁ ମୋତେ ସୁଯୋଗ ମିଳିଲା । ଆପଣଙ୍କ ଆଶୀର୍ବାଦ ପ୍ରାପ୍ତ କରିବାର ସୁଯୋଗ ମିଳିଲା । ମୁଁ ଆପଣମାନଙ୍କୁ ହୃଦୟର ସହିତ ବହୁତ ବହୁତ କୃତଜ୍ଞତା ଜଣାଉଛି ।


    ଧନ୍ୟବାଦ ।


    *****************

    
    
    (Release ID: 1576213) Visitor Counter : 22