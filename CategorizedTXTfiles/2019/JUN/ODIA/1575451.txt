      ରାଷ୍ଟ୍ରପତିଙ୍କ ସଚିବାଳୟ

      ସଂସଦର ଉଭୟ ସଦନର ମିଳିତ ଅଧିବେଶନକୁ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ସମ୍ବୋଧନ
      Posted On: 20 JUN 2019 6:06PM by PIB Bhubaneshwar


    ମାନନୀୟ ସଦସ୍ୟଗଣ ,


    1. ଚଳିତ ବର୍ଷ ଆମେ ମହାତ୍ମା ଗାନ୍ଧୀଙ୍କ 150ତମ ଜନ୍ମ ବାର୍ଷିକୀ ପାଳନ କରୁଥିବା ବେଳେ , ସପ୍ତଦଶ ଲୋକସଭା ନିର୍ବାଚନ ପରେ ସଂସଦର ପ୍ରଥମ ଯୁଗ୍ମ ଅଧିବେଶନକୁ ସମ୍ବୋଧନ କରିବା ନେଇ ମୁଁ ଆନନ୍ଦିତ । ଲୋକସଭାର ନବ ନିର୍ବାଚିତ ସମସ୍ତ ସଦସ୍ୟମାନଙ୍କୁ ମୁଁ ହୃଦୟରୁ କୃତଜ୍ଞତା ଜଣାଉଛି ।


    2. ଦେଶର 61 କୋଟିରୁ ଉର୍ଦ୍ଧ୍ଵ ଭୋଟର ମତଦାନ କରି ଏକ ନୂତନ ରେକର୍ଡ କରିଛନ୍ତି ଏବଂ ବିଶ୍ୱରେ ଭାରତୀୟ ଗଣତନ୍ତ୍ରର ବିଶ୍ୱସନୀୟତାକୁ ସୁଦୃଢ଼ କରିଛନ୍ତି । ମତଦାନ କରିବା ପାଇଁ ଜନସାଧାରଣ ଭୀଷଣ ଗରମରେ ଲମ୍ବା ଧାଡିରେ ଠିଆ ହୋଇଛନ୍ତି । ବିଗତ ନିର୍ବାଚନଗୁଡ଼ିକ ତୁଳନାରେ ଚଳିତ ଥର ଅଧିକ ମହିଳା ମତଦାନ କରିଛନ୍ତି ଏବଂ ସେମାନଙ୍କ ଅଂଶଗ୍ରହଣ ପୁରୁଷଙ୍କ ସହ ପ୍ରାୟତଃ ସମାନ ରହିଛି । କୋଟି କୋଟି ଯୁବକ ପ୍ରଥମ ଥର ପାଇଁ ମତଦାନ କରିଛନ୍ତି ଏବଂ ଦେଶର ଭବିଷ୍ୟତ ନିର୍ମାଣ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଛନ୍ତି । ଏହି ନିର୍ବାଚନର ସଫଳତା ପାଇଁ ସମସ୍ତ ଭୋଟର ଅଭିନନ୍ଦନୀୟ ।


    3. ତାଙ୍କର ନୂତନ ଦାୟିତ୍ୱ ପାଇଁ ଲୋକସଭାର ନୂତନ ବାଚସ୍ପତିଙ୍କୁ ମୁଁ ଶୁଭେଚ୍ଛା ଜଣାଉଛି ।


    4. ବିଶ୍ୱର ସର୍ବବୃହତ ନିର୍ବାଚନକୁ ସଫଳତାର ସହ ଶେଷ କରିଥିବାରୁ ମୁଁ ନିର୍ବାଚନ କମିଶନର ସମସ୍ତ ଟିମକୁ ଅଭିନନ୍ଦନ ଜଣାଉଛି । ନିର୍ବାଚନ ପ୍ରକ୍ରିୟାକୁ ସଫଳତାର ସହ ଶେଷ କରିଥିବା ବିଭିନ୍ନ ପ୍ରଶାସନିକ ବିଭାଗ ଓ ଅନୁଷ୍ଠାନର କର୍ମଚାରୀମାନଙ୍କ ଯୋଗଦାନ ପ୍ରଶଂସାଯୋଗ୍ୟ ।


    5. ଏହି ଲୋକସଭାର ପାଖାପାଖି ଅଧାଅଧି ସାଂସଦ ପ୍ରଥମ ଥର ପାଇଁ ନିର୍ବାଚିତ ହୋଇଛନ୍ତି । 78 ଜଣ ମହିଳା ସାଂସଦଙ୍କ ନିର୍ବାଚନ ଲୋକସଭା ଇତିହାସରେ ସର୍ବାଧିକ । ଏହା ନୂତନ ଭାରତର ଚିତ୍ର ପ୍ରଦାନ କରୁଛି ।


    6. ଏହା ଆନନ୍ଦର ବିଷୟ ଯେ ଏହି ଯୁଗ୍ମ ଅଧିବେଶନରେ ଭାରତର ବିବିଧତା ପ୍ରତିଫଳିତ ହେଉଛି । ସହର ଓ ଗ୍ରାମରେ ରହୁଥିବା ବିଭିନ୍ନ ବୟସ ବର୍ଗର , ବିଭିନ୍ନ ବୃତିଧାରୀ ବ୍ୟକ୍ତି ସଂସଦର ଉଭୟ ସଦନର ସଦସ୍ୟ । ଅନେକ ସଦସ୍ୟ ସାମାଜ ସେବା ସହିତ ଜଡିତ , ଅନେକ କୃଷି , ବ୍ୟବସାୟ ତଥା ଆର୍ଥିକ କ୍ଷେତ୍ରରୁ ଆସିଛନ୍ତି । ଆଉ କେତେକ ସଦସ୍ୟ ଶିକ୍ଷା , ଜନସାଧାରଣଙ୍କ ଜୀବନ ରକ୍ଷା କରୁଥିବା ଚିକିତ୍ସା ଏବଂ ଲୋକମାନଙ୍କୁ ନ୍ୟାୟ ପ୍ରଦାନ କରୁଥିବା ଆଇନଗତ ବୃତିରୁ ଆସିଛନ୍ତି । ଚଳଚ୍ଚିତ୍ର , କଳା , ସାହିତ୍ୟ ଏବଂ ସଂସ୍କୃତି କ୍ଷେତ୍ରରେ ପରିଚୟ ସୃଷ୍ଟି କରିଥିବା ସାଂସଦମାନେ ମଧ୍ୟ ଏଠାରେ ଉପସ୍ଥିତ ଅଛନ୍ତି । ମୋର ବିଶ୍ୱାସ ଯେ ଆପଣମାନଙ୍କ ବିଶେଷ ଅଭିଜ୍ଞତା ସଂସଦରେ ଆଲୋଚନା ଗୁଡ଼ିକୁ ସମୃଦ୍ଧ କରିବ ।


    ମାନନୀୟ ସଦସ୍ୟଗଣ ,


    7. ଏହି ନିର୍ବାଚନରେ ଦେଶର ଜନସାଧାରଣ ସ୍ପଷ୍ଟ ଜନମତ ପ୍ରଦାନ କରିଛନ୍ତି । ସରକାରଙ୍କ ପ୍ରଥମ କାର୍ଯ୍ୟକାଳକୁ ଆକଳନ କରିବା ପରେ , ଦ୍ୱିତୀୟ କାର୍ଯ୍ୟକାଳରେ ଜନସାଧାରଣ ଅଧିକ ଶକ୍ତିଶାଳୀ ସମର୍ଥନ ଦେଇଛନ୍ତି । ଏପରି କରି ଦେଶର ଜନସାଧାରଣ ଅପ୍ରତିହତ ଓ ଦ୍ରୂତ ବିକାଶର ଯାତ୍ରା ଚାଲୁ ରଖିବା ପାଇଁ ଜନମତ ପ୍ରଦାନ କରିଛନ୍ତି , ଯାହା 2014ରେ ଆରମ୍ଭ ହୋଇଥିଲା ।


    8. 2014 ପୂର୍ବରୁ ଦେଶରେ ଥିବା ପରିବେଶ ସମ୍ବନ୍ଧରେ ସମସ୍ତ ଜନତାଙ୍କୁ ଜଣାଅଛି । ଦେଶକୁ ଅନ୍ଧକାର ଏବଂ ଅସ୍ଥିରତାରୁ ଦୂରେଇ ଦେବା ପାଇଁ 3 ଦଶନ୍ଧି ପରେ ଜନସାଧାରଣ ପୂର୍ଣ୍ଣ ବହୁମତ ବିଶିଷ୍ଟ ଏକ ସରକାର ନିର୍ବାଚିତ କରିଛନ୍ତି । ଏହି ଜନମତକୁ ସର୍ବାଧିକ ସମ୍ମାନ ପ୍ରଦାନ ପୂର୍ବକ ଏକ ନୂତନ ଭାରତର ନିର୍ମାଣ ପାଇଁ ମୋ ସରକାର ବିନା କୌଣସି ଭେଦ ଭାବରେ ‘ ସବକା ସାଥ-ସବକା ବିକାଶ ’ ମନ୍ତ୍ରକୁ ପାଥେୟ କରି ଆଗେଇ ଚାଲିବା ଆରମ୍ଭ କରିଛି ।


    9. ଚଳିତ ବର୍ଷ ଜାନୁଆରୀ 31ରେ ଏହି କେନ୍ଦ୍ରୀୟ ହଲରେ ମୁଁ ପ୍ରକାଶ କରିଥିଲି ଯେ ସମସ୍ତ ନାଗରିକମାନଙ୍କ ଜୀବନରେ ଉନ୍ନତି ଆଣିବା ପାଇଁ , କୁଶାସନ ଯୋଗୁ ଦେଖାଦେଇଥିବା ସେମାନଙ୍କ ସମସ୍ୟା ଦୂର କରିବା ପାଇଁ , ସମାଜର ସର୍ବନିମ୍ନ ସ୍ତରରେ ଠିଆହୋଇଥିବା ଶେଷ ବ୍ୟକ୍ତିକୁ ସମସ୍ତ ମୌଳିକ ସୁଖ ସୁବିଧା ପ୍ରଦାନ କରିବା ନେଇ ଲକ୍ଷ୍ୟ ପୁରଣ କରିବା ଦିଗରେ ମୋ ସରକାର ପ୍ରଥମ ଦିନରୁ ହିଁ ଉତ୍ସର୍ଗୀକୃତ ।


    10. ଗତ 5 ବର୍ଷ ମଧ୍ୟରେ ଦେଶର ଜନ ସାଧାରଣ ବିଶ୍ୱାସ କରୁଛନ୍ତି ଯେ ସରକାର ସର୍ବଦା ସେମାନଙ୍କ ସହିତ ରହିଛନ୍ତି , ସେମାନଙ୍କ ଜୀବନରେ ଉନ୍ନତି ଆଣିବା ପାଇଁ ଏବଂ ଜୀବନ ଧାରଣର ସୁଗମତାରେ ସମୃଦ୍ଧି ଆଣିବା ପାଇଁ କାର୍ଯ୍ୟ କରୁଛନ୍ତି । ଜନସାଧାରଣଙ୍କ ଏହି ବିଶ୍ୱାସର ସମ୍ପଦ ଆଧାରରେ ଏକ ନୂତନ ଜନମତ ଆହ୍ୱାନ କରାଯାଇଥିଲା ।


    11. ଏହି ଦେଶର ଜନ ସାଧାରଣ ଜୀବନର ମୌଳିକ ସୁଖ ସ୍ୱାଚ୍ଛନ୍ଦ୍ୟ ପାଇଁ ଦୀର୍ଘ ଦିନ ଧରି ଅପେକ୍ଷା କରିଛନ୍ତି । ମାତ୍ର ଏବେ ପରିସ୍ଥିତିରେ ପରିବର୍ତ୍ତନ ହେଉଛି । ମୋ ସରକାର ଜନସାଧାରଣଙ୍କୁ ଏପରି ଭାବେ ସଚେତନ , ସମର୍ଥ ଓ ମୁକ୍ତ କରିବାକୁ ଚାହୁଁଛି ଯେ ସେମାନେ ସେମାନଙ୍କ ଦୈନଦିନ ଜୀବନରେ ସରକାରଙ୍କ ବୋଝ , ବାଧ୍ୟ ବାଧକତା କିମ୍ବା ଅନୁପସ୍ଥିତି ଅନୁଭବ କରିପାରିବେ ନାହିଁ । ମୋ ସରକାରଙ୍କ ମୂଖ୍ୟ ଲକ୍ଷ୍ୟ ହେଉଛି ଦେଶର ପ୍ରତ୍ୟେକ ବ୍ୟକ୍ତିଙ୍କୁ ସଶକ୍ତ କରିବା ।


    ମାନନୀୟ ସଦସ୍ୟଗଣ ,


    12. ମୋ ସରକାର ଦେଶ ଗଠନର ପ୍ରତ୍ୟେକ ଯୋଜନାକୁ ନେଇ ସଂକଳ୍ପିତ , ଯାହାର ମୂଳଦୂଆ 2014ରେ ପଡିଥିଲା । ଦେଶର ଜନସାଧାରଣଙ୍କ ମୌଳିକ ଆବଶ୍ୟକତା ପୁରଣ କରିବା ସହିତ ଏବେ ସରକାର ଏକ ଦୃଢ଼ , ନିରାପଦ , ସମୃଦ୍ଧ ଏବଂ ସମସ୍ତଙ୍କ ଭାଗିଦାରିତା ପୂର୍ଣ୍ଣ ଭାରତ ନିର୍ମାଣ ନେଇ ତାଙ୍କ ଅଭିଳାଷା ପୁରଣ ଦିଗରେ ଗତି କରୁଛନ୍ତି । ‘ ସବକା ସାଥ , ସବକା ବିକାଶ ଓ ସବକା ବିଶ୍ୱାସ ’ ର ମୌଳିକ ଭାବନାରେ ଏହି ଯାତ୍ରା ଅନୁପ୍ରାଣିତ ।


    କେରଳର ଆଧ୍ୟାତ୍ମିକ ଗୁରୁ , ସାମାଜିକ ସଂସ୍କାରକ ଏବଂ କବିଙ୍କ ଏହି ମହାନ ଭାବନା ଦ୍ୱାରା ନୂତନ ଭାରତର ଅନ୍ତର୍ଦ୍ଦୁଷ୍ଟି ପ୍ରଭାବିତ:


    “ ଜାତି ଭେଦମ ମାତ-ଦ୍ୱେଷମ ଅଦୁମଇଲ୍ଲାଦେଇ ସର୍ଭରୁମ


    ସୋଦର-ତ୍ୱେନ ଭାଦୁନ ମାତୃକାସ୍ଥାନ ମାନିତ ”


    ଏହାର ଅର୍ଥ ହେଉଛି-ତାହା ହେଉଛି ଏକ ଆଦର୍ଶ ସ୍ଥାନ ଯେଉଁଠାରେ ଜନ ସାଧାରଣ ଜାତି ଓ ଧର୍ମ ଭେଦଭାବ ବିନା ଭାଇ ଭାଇ ଭଳି ବାସ କରନ୍ତି ।


    13. 3 ସପ୍ତାହ ପୂର୍ବେ ମେ 30ରେ ଶପଥ ଗ୍ରହଣ କରିବା ପରେ ତୁରନ୍ତ ସରକାର ଏକ ନୂତନ ଭାରତ ନିର୍ମାଣ ପାଇଁ କାର୍ଯ୍ୟ ଆରମ୍ଭ କରିଛି । ଏକ ନୂତନ ଭାରତ:


    - ଯେଉଁଠାରେ ପ୍ରତ୍ୟେକ ବ୍ୟକ୍ତିକୁ ପ୍ରଗତିର ସମାନ ସୁବିଧା ଉପଲବ୍ଧ ;


    - ଯେଉଁଠାରେ ପ୍ରତ୍ୟେକ ବ୍ୟକ୍ତିର ଜୀବନ ଉନ୍ନତ ହେବ ଏବଂ ସେମାନଙ୍କ ଆତ୍ମ ସମ୍ମାନ ବୃଦ୍ଧି ହୁଏ ;


    - ଯେଉଁଠାରେ ଭାତୃତ୍ୱ ଏବଂ ଏକତା ଲୋକମାନଙ୍କୁ ପରସ୍ପର ଏକତ୍ରିତ କରେ ;


    - ଯେଉଁଠାରେ ଆମ ଆଦର୍ଶ ଏବଂ ମୂଲ୍ୟବୋଧ ଆଧାରରେ ନିର୍ମିତ ଆମ ମୂଳଭିତି ଦୃଢ଼ ; ଏବଂ


    - ଯେଉଁଠାରେ ବିକାଶର ଲାଭ ପ୍ରତ୍ୟେକ ଅଂଚଳରେ ଏବଂ ଧାଡିରେ ଠିଆ ହୋଇଥିବା ଶେଷ ବ୍ୟକ୍ତି ପାଖରେ ପହଂଚେ ।


    ଗୁରୁଦେବ ରବୀନ୍ଦ୍ର ନାଥ ଟାଗୋରଙ୍କ ଅନ୍ତର୍ଦ୍ଦୁଷ୍ଟି ସମ୍ପନ୍ନ ଏକ ଆଦର୍ଶ ରାଷ୍ଟ୍ରରେ ପରିଣତ ହେବା ଦିଗରେ ନୂତନ ଭାରତ ଗତି କରିବ , ଯେଉଁଠାରେ କି ଜନସାଧାରଣଙ୍କ ମନରେ ଭୟ ନଥିବ ଓ ଆତ୍ମ ସମ୍ମାନରେ ସେମାନେ ମୁଣ୍ଡ ଉଠାଇ ଚାଲୁଥିବେ । ଗୁରୁଦେବଙ୍କ ଭାଷାରେ:


    “ ଚିତୋ ଜେଠା ଭୟ-ଶୁନୋ , ଉଚ୍ଚୋ ଜେଠା ଶିର । ”


    ସମ୍ମା ନନୀୟ ସଦସ୍ୟଗଣ ,


    14. 2022ରେ ଆମ ଦେଶ ଯେତବେଳେ ସ୍ୱାଧୀନତାର 75 ବର୍ଷ ପୁରଣ କରିବ ତାହା ପ୍ରତ୍ୟେକ ଭାରତୀୟ ପାଇଁ ଏକ ଗର୍ବର ବିଷୟ ହେବ । ଏକ ନୂତନ ଭାରତ ନିର୍ମାଣ କରିବାରେ ଆମେ ଅନେକ ଜାତୀୟ ଲକ୍ଷ୍ୟ ହାସଲ କରିପାରିଥାନ୍ତେ । ନୂତନ ଭାରତର ସ୍ୱର୍ଣ୍ଣିମ ଭବିଷ୍ୟତ ପାଇଁ ପଥ ସୁଗମ କରିବା ପାଇଁ ମୋ ସରକାର ସଂକଳ୍ପବଦ୍ଧ:


    ଏକ ନୂତନ ଭାରତର ଏହି ପଥରେ ଗ୍ରାମୀଣ ଭାରତ ଦୃଢ଼ ହେବ ଏବଂ ସହରାଂଚଳ ଭାରତ ସଶକ୍ତ ହେବ ;


    ଏକ ନୂତନ ଭାରତର ଏହି ପଥରେ ଉଦ୍ୟୋଗୀ ଭାରତ ଏକ ନୂତନ ଶିଖର ଛୁଇଁବ ଏବଂ ଯୁବ ଭାରତର ସ୍ୱପ୍ନ ପୁରଣ ହେବ ;


    ଏକ ନୂତନ ଭାରତର ଏହି ପଥରେ ସମସ୍ତ ପ୍ରକ୍ରିୟା ସ୍ୱଚ୍ଛ ହେବ ଏବଂ ସଚ୍ଚୋଟ ଦେଶବାସୀଙ୍କ ମର୍ଯ୍ୟଦା ପୁନଶ୍ଚ ବୃଦ୍ଧି ହେବ ;


    ଏକ ନୂତନ ଭାରତର ଏହି ପଥରେ ଏକବିଂଶ ଶତାବ୍ଦୀ ପାଇଁ ଭିତ୍ତିଭୂମି ନିର୍ମାଣ ହେବ ଏବଂ ଏକ ଶକ୍ତିଶାଳୀ ଭାରତ ନିର୍ମାଣ ପାଇଁ ସମସ୍ତ ସଂଶାଧନ ସଙ୍ଗଠିତ ହେବ ।


    ଏହି ସଂକଳ୍ପଗୁଡ଼ିକୁ ଆଖି ଆଗରେ ରଖି କୃଷକ , ସୈନିକ , ଛାତ୍ର , ଉଦ୍ୟୋଗୀ , ମହିଳା ଏବଂ ସମାଜର ଅନ୍ୟାନ୍ୟ ବର୍ଗଙ୍କ ବିକାଶ ଲକ୍ଷ୍ୟରେ 21 ଦିନର ସ୍ୱଳ୍ପ ଅବଧି ମଧ୍ୟରେ ମୋ ସରକାର ଅନେକ ନିଷ୍ପତି ଗ୍ରହଣ କରିଛନ୍ତି । ଅନେକ ନୂତନ ଆଇନ ପ୍ରଣୟନ କରିବା ଲାଗି ମଧ୍ୟ ପଦକ୍ଷେପ ଗ୍ରହଣ କରାଯାଇଛି ।


    15. ଦେଶର ପ୍ରତ୍ୟେକ କୃଷକଙ୍କୁ ‘ ପ୍ରଧାନ ମନ୍ତ୍ରୀ କିଷାନ ସମ୍ମାନ ନିଧି ’ ଯୋଜନାରେ ଅନ୍ତର୍ଭୁକ୍ତ କରି ଆମର ଅନ୍ନଦାତା କୃଷକମାନଙ୍କ ଆୟ ସହାୟତା ବୃଦ୍ଧି କରିବା ନେଇ ଏକ ନିଷ୍ପତ୍ତି ଗ୍ରହଣ କରାଯାଇଛି । କୃଷକ ଭାଇ ଓ ଭଉଣୀମାନେ ଯେଉଁମାନେ କି ଦିନ ରାତି କ୍ଷେତରେ କାମ କରନ୍ତି , ସେମାନେ 60 ବର୍ଷ ପରେ ଏକ ମର୍ଯ୍ୟଦାଜନକ ଜୀବନ ନିର୍ବାହ କରିବା ଲାଗି ସେମାନଙ୍କ ପାଇଁ ଏକ ‘ ପେନସନ ଯୋଜନା ’ ମଂଜୁର କରାଯାଇଛି ।


    16. କୃଷକମାନଙ୍କ ପାଇଁ ପଶୁ ସମ୍ପଦ ଗୁରୁତ୍ୱପୂର୍ଣ୍ଣ । ପଶୁ ରୋଗର ଚିକିତ୍ସା ପାଇଁ ସେମାନଙ୍କୁ ଅନେକ ଅର୍ଥ ଖର୍ଚ୍ଚ କରିବାକୁ ପଡିଥାଏ । ଏହି ଖର୍ଚ୍ଚ ହ୍ରାସ କରିବା ପାଇଁ ମୋ ସରକାର 13 , 000 କୋଟି ଟଙ୍କା ବ୍ୟୟ ବରାଦରେ ଏକ ସ୍ପତନ୍ତ୍ର ଯୋଜନା ଆରମ୍ଭ କରିବା ପାଇଁ ନିଷ୍ପତ୍ତି ଗ୍ରହଣ କରିଛି ।


    17. ପ୍ରଥମ ଥର ପାଇଁ ସରକାର ଛୋଟ ଦୋକାନୀମାନଙ୍କର ଅର୍ଥନୈତିକ ସୁରକ୍ଷା ଦିଗରେ ଧ୍ୟାନ ଦେଇଛି । କ୍ୟାବିନେଟର ପ୍ରଥମ ବୈଠକରେ ଛୋଟ ଦୋକାନୀ ଏବଂ ଖୁଚୁରା ବିକ୍ରେତାମାନଙ୍କ ପାଇଁ ଏକ ଅଲଗା ‘ ପେନସନ ଯୋଜନା ’ ର ଅନୁମୋଦନ କରାଯାଇଛି । ଏହି ଯୋଜନା ଦ୍ୱାରା ଦେଶର ପ୍ରାୟ 3 କୋଟି ଛୋଟ ଦୋକାନୀ ଲାଭବାନ ହେବେ ।


    18. ସେମାନଙ୍କ ଖୁସି , ଆନନ୍ଦ ତଥା ପ୍ରତ୍ୟେକ ପର୍ବର ଅବସରକୁ ତ୍ୟାଗ କରି ଦେଶବାସୀଙ୍କୁ ସୁରକ୍ଷା ପ୍ରଦାନ କରିବା ପାଇଁ ନିଜକୁ ଉତ୍ସର୍ଗ କରିଥିବା ସୈନିକମାନଙ୍କ ପାଖରେ ଆମେ ଋଣୀ । ଯେଉଁମାନେ ସୀମାକୁ ପ୍ରହରା ଦେଉଛନ୍ତି , ସେମାନଙ୍କ ପିଲାମାନଙ୍କ ଭବିଷ୍ୟତକୁ ସୁରକ୍ଷା ପ୍ରଦାନ କରିବା ଆମ କର୍ତବ୍ୟ ଏବଂ ସମସ୍ତଙ୍କ ପାଇଁ ଶାନ୍ତି ଏବଂ ସୁରକ୍ଷା ନିଶ୍ଚିତ କରିବା ଆମର କର୍ତବ୍ୟ । ଏହି ସମ୍ବେଦନଶୀଳତା ଦ୍ୱାରା ପ୍ରେରିତ ହୋଇ ‘ ଜାତୀୟ ସୁରକ୍ଷା ଅନୁଦାନ ’ ଅନ୍ତର୍ଗତ ଆମ ସାହସୀ ସୈନିକମାନଙ୍କ ପିଲାମାନଙ୍କର ବୃତ୍ତିର ପରିମାଣକୁ ବୃଦ୍ଧି କରାଯାଇଛି ।


    ପ୍ରଥମ ଥର ପାଇଁ ରାଜ୍ୟ ପୋଲିସ କର୍ମୀମାନଙ୍କର ପୁଅ ଓ ଝିଅମାନଙ୍କୁ ଏହି ବୃତ୍ତିରେ ଅନ୍ତର୍ଭୁକ୍ତ କରାଯାଇଛି ।


    ମାନ ନୀୟ ସଦସ୍ୟଗଣ ,


    19. ଏକବିଂଶ ଶତାବ୍ଦୀର ସବୁଠାରୁ ବଡ ଆହ୍ୱାନ ହେଉଛି- ବୃଦ୍ଧି ପାଉଥିବା ଜଳ ସମସ୍ୟା । ସମୟ କ୍ରମେ ଆମ ଦେଶରେ ପ୍ରଚଳିତ ଜଳ ସଂରକ୍ଷଣର ଫଳପ୍ରଦ ଅଭ୍ୟାସଗୁଡ଼ିକ ବନ୍ଦ ହୋଇଯାଇଛି । ପୋଖରୀ ଏବଂ ହ୍ରଦ ସ୍ଥାନ ମାନଙ୍କରେ ଘର ତିଆରି ହୋଇଛି ଏବଂ ଜଳ ଉତ୍ସ ଉଭେଇ ଯିବା ଫଳରେ ଗରିବ ବ୍ୟକ୍ତିମାନଙ୍କ ପାଇଁ ଜଳ ସମସ୍ୟା ଦେଖାଦେଇଛି । ପାଣିପାଗ ପରିବର୍ତ୍ତନ ଓ ବିଶ୍ୱ ତାପନ ବୃଦ୍ଧି ହେବା ଫଳରେ ଆଗାମୀ ଦିନରେ ଜଳ ସମସ୍ୟା ଅଧିକ ଉତ୍କଟ ହେବାର ସମ୍ଭାବନା ରହିଛି । ଏବେ ଆବଶ୍ୟକତା ହେଉଛି ‘ ସ୍ୱଚ୍ଛ ଭାରତ ଅଭିଯାନ ’ କୁ ଦେଶ ଯେପରି ଗୁରୁତ୍ୱ ଦେଇଛି , ସେହିପରି ‘ ଜଳ ସଂରକ୍ଷଣ ଏବଂ ପରିଚାଳନା ’ କୁ ମଧ୍ୟ ଗୁରୁତ୍ୱ ପ୍ରଦାନ କରିବାର ଆବଶ୍ୟକତା ରହିଛି ।


    20. ଆମ ପିଲାମାନଙ୍କ ପାଇଁ ତଥା ଭବିଷ୍ୟତ ପୀଢ଼ି ପାଇଁ ଆମେ ଜଳ ସଂରକ୍ଷଣ କରିବା ଆବଶ୍ୟକ । ନୂତନ ଭାବେ ନିର୍ମାଣ କରାଯାଇଥିବା ‘ ଜଳଶକ୍ତି ମନ୍ତ୍ରଣାଳୟ ’ ଏ ଦିଗରେ ଏକ ନିର୍ଣ୍ଣାୟକ ପଦକ୍ଷେପ , ଯାହା ଦ୍ୱାରା ଅନେକ ଲାଭ ମିଳିପାରିବ । ଏହି ମନ୍ତ୍ରଣାଳୟ ମାଧ୍ୟମରେ ଜଳ ସଂରକ୍ଷଣ ଓ ପରିଚାଳନା ସମ୍ବନ୍ଧିତ ପ୍ରକ୍ରିୟା ଅଧିକ ଫଳପ୍ରଦ ହୋଇପାରିବ ।


    21. ମରୁଡି ପ୍ରପୀଡିତ ଅଂଚଳର ଜନତାଙ୍କ ସମସ୍ୟା ପ୍ରତି ମୋ ସରକାର ସମ୍ପୂର୍ଣ୍ଣ ଭାବେ ସଚେତନ ଅଛନ୍ତି ଏବଂ ପ୍ରଭାବିତ ନାଗରିକମାନଙ୍କ ସହ ଠିଆ ହୋଇଛନ୍ତି । ରାଜ୍ୟ ସରକାର ଏବଂ ଗ୍ରାମୀଣ ସ୍ତରର ସରପଂଚମାନଙ୍କ ସହାୟତାରେ କୃଷକମାନଙ୍କୁ ସହାୟତା ଏବଂ ପାନୀୟ ଜଳର ଅଭାବ ଦୂରିକରଣ ନିଶ୍ଚିତ କରାଯାଉଛି ।


    22. ସମବାୟ ସଂଘୀୟ ବ୍ୟବସ୍ଥାର ଭାବନା ଓ ପ୍ରକ୍ରିୟାକୁ ସଶକ୍ତ କରି ମୋ ସରକାର ଜାତୀୟ ଲକ୍ଷ୍ୟ ହାସଲ ପାଇଁ ରାଜ୍ୟମାନଙ୍କୁ ସାଥିରେ ନେଇ ଚାଲୁଛି । ଗତ ସପ୍ତାହରେ ମୁଖ୍ୟମନ୍ତ୍ରୀମାନଙ୍କ ସହ ଗୁରୁତ୍ୱପୂର୍ଣ୍ଣ ବିକାଶ କାର୍ଯ୍ୟକ୍ରମ ସମ୍ବନ୍ଧରେ ଆଲୋଚନା କରାଯାଇଛି ଏବଂ କୃଷି କ୍ଷେତ୍ରରେ ଢ଼ାଂଚାଗତ ସଂସ୍କାର ଆଣିବା ପାଇଁ ମୁଖ୍ୟମନ୍ତ୍ରୀମାନଙ୍କର ଏକ କମିଟି ଗଠନ କରିବା ପାଇଁ ନିଷ୍ପତ୍ତି ଗ୍ରହଣ କରାଯାଇଛି ।


    ମାନନୀୟ ସଦସ୍ୟଗଣ ,


    23. କେବଳ ଏକ ଶକ୍ତିଶାଳୀ ଗ୍ରାମୀଣ ଅର୍ଥନୀତି ଆଧାରରେ ଏକ ଶକ୍ତିଶାଳୀ ଜାତୀୟ ଅର୍ଥନୀତି ନିର୍ମାଣ କରିବା ସମ୍ଭବ । ଆମ କୃଷକମାନେ ହେଉଛନ୍ତି ଗ୍ରାମୀଣ ଅର୍ଥନୀତିର ସ୍ତମ୍ଭ । କୃଷିକ୍ଷେତ୍ରରେ ବିକାଶ ପାଇଁ ରାଜ୍ୟ ସରକାରମାନଙ୍କୁ ପ୍ରଚୁର ସହାୟତା ପ୍ରଦାନ କରିବା ପାଇଁ କେନ୍ଦ୍ର ସରକାରମାନଙ୍କ ଦ୍ୱାରା ସମସ୍ତ ସମ୍ଭାବ୍ୟ ପଦକ୍ଷେପ ଗ୍ରହଣ କରାଯାଉଛି ।


    24. ଗ୍ରାମୀଣ ଭାରତକୁ ସଶକ୍ତ କରିବା ପାଇଁ ବଡ ଧରଣର ନିବେଶ କରାଯାଉଛି । କୃଷି ଉତ୍ପାଦକତା ବୃଦ୍ଧି ପାଇଁ ଆଗାମୀ ବର୍ଷମାନଙ୍କରେ 25 କୋଟି ଟଙ୍କାର ନିବେଶ କରାଯିବ ।


    25. 2022 ସୁଦ୍ଧା କୃଷକମାନଙ୍କ ଆୟ ଦ୍ୱିଗୁଣିତ କରିବା ପାଇଁ ଗତ 5 ବର୍ଷ ମଧ୍ୟରେ ଅନେକ ପଦକ୍ଷେପ ଗ୍ରହଣ କରାଯାଇଛି । ଏମଏସପି ବୃଦ୍ଧି , ଖାଦ୍ୟ ପ୍ରକ୍ରିୟାକରଣରେ 100 ପ୍ରତିଶତ ଏଫଡିଆଇ , ଦଶନ୍ଧି ଧରି ପଡି ରହିଥିବା ଜଳସେଚନ ପ୍ରକଳ୍ପର କାର୍ଯ୍ୟ ସମ୍ପୂର୍ଣ୍ଣ କରିବା , ଶସ୍ୟ ବୀମା ଯୋଜନାର ସମ୍ପ୍ରସାରଣ , ମୂର୍ତ୍ତିକା ସ୍ୱାସ୍ଥ୍ୟ କାର୍ଡ , 100 ପ୍ରତିଶତ ନିମ ପ୍ରଲେପିତ ୟୁରିଆ ଆଦି ଅନେକ ନିଷ୍ପତି କୃଷକମାନଙ୍କ ଅନେକ ଛୋଟ ବଡ ଆବଶ୍ୟକତାକୁ ଆଖି ଆଗରେ ରଖି ମୋ ସରକାର ଗ୍ରହଣ କରିଛି । କୃଷି ନୀତିକୁ ସରକାର ଉଭୟ ଉତ୍ପାଦନ ଓ ଆୟ କେନ୍ଦ୍ରିଭୂତ କରିଛନ୍ତି ।


    26. ଏଥି ଅନ୍ତର୍ଗତ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ହେଉଛି ‘ ପ୍ରଧାନମନ୍ତ୍ରୀ କିଷାନ ସମ୍ମାନ ନିଧି ’ ଯୋଜନା । ଏହି ଯୋଜନା ଅନ୍ତର୍ଗତ ମାତ୍ର 3 ମାସ ମଧ୍ୟରେ କୃଷକମାନଙ୍କୁ 12 , 000 କୋଟି ଟଙ୍କା ପ୍ରଦାନ କରାଯାଇଛି । ଯେହେତୁ ପ୍ରତ୍ୟେକ କୃଷକକୁ ଏହି ଯୋଜନା ଅନ୍ତର୍ଭୁକ୍ତ କରାଯାଇଛି ସେଥିପାଇଁ ବାର୍ଷିକ 90 , 000 କୋଟି ଟଙ୍କା ବ୍ୟୟ ହେବାର ସମ୍ଭାବନା ରହିଛି ।


    27. କୃଷିଜାତ ଉତ୍ପାଦକୁ ସଂରକ୍ଷିତ କରି ରଖାଯିବା ଦ୍ୱାରା କୃଷକମାନଙ୍କ ଅର୍ଥନୈତିକ ସୁରକ୍ଷା ଦୃଢ଼ିଭୂତ ହେବ । ଏବେ ‘ ଗ୍ରାମୀଣ ଭଣ୍ଡାରଣ ଯୋଜନା ’ ମାଧ୍ୟମରେ କୃଷକମାନଙ୍କୁ ସେମାନଙ୍କ ଗ୍ରାମ ପାଖରେ ଭଣ୍ଡାର ସୁବିଧା ପ୍ରଦାନ କରାଯିବ ।


    28. କୃଷି କ୍ଷେତ୍ରରେ ସହକାରିତାର ଲାଭ , ଡାଏରୀ ବ୍ୟବସାୟ ସହିତ ଜଡିତ କୃଷକମାନଙ୍କୁ ମିଳୁଛି । କୃଷିର ଅନ୍ୟ କ୍ଷେତ୍ରରେ ମଧ୍ୟ କୃଷକମାନଙ୍କୁ ଲାଭାନ୍ୱିତ କରିବା ପାଇଁ 10 ହଜାର ନୂତନ ‘ କୃଷକ ଉତ୍ପାଦକ ସଙ୍ଘ ନିର୍ମାଣ କରିବାର ଲକ୍ଷ୍ୟ ରଖାଯାଇଛି ।


    29. ଆଜି ଭାରତ ମତ୍ସ୍ୟ ଉତ୍ପାଦନ କ୍ଷେତ୍ରରେ ବିଶ୍ୱରେ ଦ୍ୱିତୀୟ ସ୍ଥାନରେ ରହିଛି । ଆମ ଦେଶ ପାଖରେ ପ୍ରଥମ ସ୍ଥାନ ହାସଲ କରିବାର କ୍ଷମତା ରହିଛି । ସାମୁଦ୍ରିକ ମତ୍ସ୍ୟ ଉଦ୍ୟୋଗ ତଥା ଆଭ୍ୟନ୍ତରୀଣ ମତ୍ସ୍ୟ ପାଳନ ଦ୍ୱାରା କୃଷକମାନଙ୍କ ଆୟରେ ବୃଦ୍ଧିର ଅପାର ସମ୍ଭାବନା ରହିଛି । ଏଥିପାଇଁ ସରକାର ‘ ବ୍ଲୁ ରିଭୋଲ୍ୟୁସନ ’ ବା ‘ ନୀଳ କ୍ରାନ୍ତି ’ ପାଇଁ ପ୍ରତିବଦ୍ଧ । ମତ୍ସ୍ୟ ପାଳନର ସମଗ୍ର ବିକାଶ ପାଇଁ ଏକ ଭିନ୍ନ ବିଭାଗ ଗଠିତ କରାଯାଇଛି । ଏହିପରି ମତ୍ସ୍ୟ ଉଦ୍ୟୋଗ ସହିତ ଜଡିତ ଭିତ୍ତିଭୂମିକୁ ବିକଶିତ କରିବା ପାଇଁ ଏକ ବିଶେଷ ଅନୁଦାନ ତିଆରି କରାଯାଇଛି ।


    ମାନନୀୟ ସଦସ୍ୟଗଣ ,


    30. ଦେଶର ଗରିବ ପରିବାରଙ୍କୁ ଦାରିଦ୍ର୍ୟରୁ ମୁକ୍ତ କରି ଆମେ ଆମର ସାମ୍ବିଧାନିକ ଲକ୍ଷ୍ୟକୁ ପ୍ରାପ୍ତ କରିପାରିବା । ଆଗାମୀ ପାଞ୍ଚ ବର୍ଷ ମଧ୍ୟରେ ଦେଶରେ କୃଷକ , ଶ୍ରମିକ , ଦିବ୍ୟାଙ୍ଗ ବ୍ୟକ୍ତି , ଆଦିବାସୀ ଓ ମହିଳାଙ୍କ ହିତରେ ଲାଗୁ କରାଯାଇଥିବା ଯୋଜନାକୁ ବ୍ୟାପକ ସ୍ତରରେ ସଫଳତା ମିଳିଛି । ଗରିବ ବ୍ୟକ୍ତିଙ୍କୁ ସଶକ୍ତ କରି ହିଁ ସେମାନଙ୍କୁ ଦାରିଦ୍ର୍ୟତାର କୁଚକ୍ରରୁ ବାହାର କରାଯାଇ ପାରିବ । ଏଥିପାଇଁ ସରକାର ଗରିବ , ବଂଚିତ ଏବଂ କମଜୋର ବର୍ଗଙ୍କ ଆବାସ , ସ୍ୱାସ୍ଥ୍ୟ , ଜୀବନର ଆବଶ୍ୟକ ସୁବିଧା , ଆର୍ଥିକ ସମାବେଶ , ଶିକ୍ଷା , କୌଶଳ ତଥା ସ୍ୱରୋଜଗାର ଜରିଆରେ ସେମାନଙ୍କୁ ସଶକ୍ତ କରିବା ମାର୍ଗ ଗ୍ରହଣ କରିଛି । ଏହା ଦୀନ ଦୟାଲ ଉପାଧ୍ୟାୟଙ୍କ ଅନ୍ତୋଦୟର କାର୍ଯ୍ୟରୂପ ।


    31. ଦେଶରେ 112 ‘ ଆକାଂକ୍ଷୀ ଜିଲ୍ଲାର ବିକାଶ ପାଇଁ ବ୍ୟାପକ ସ୍ତରରେ କାର୍ଯ୍ୟ ହେଉଛି । ଏହି ଜିଲ୍ଲାମାନଙ୍କରେ ଦେଶର ସବୁଠାରୁ ପଛୁଆ 1 ଲକ୍ଷ 15 ହଜାର ଗ୍ରାମ ରହିଛି । ଏହି ଗ୍ରାମମାନଙ୍କରେ ଶିକ୍ଷା ଏବଂ ସ୍ୱାସ୍ଥ୍ୟ ସୁବିଧା ତଥା ଭିତ୍ତିଭୂମିର ବିକାଶ ଫଳରେ , କୋଟି କୋଟି ଗରିବ ପରିବାରଙ୍କ ଜୀବନ ଉପରେ ସକାରାତ୍ମକ ପ୍ରଭାବ ପଡିବ ।


    32. ‘ ଜନଧନ ଯୋଜନା ’ ଭାବେ ବିଶ୍ୱର ସବୁଠାରୁ ବଡ ଆର୍ଥିକ ସମାବେଶ ଅଭିଯାନର ସଫଳତା ପରେ , ମୋ ସରକାର ବ୍ୟାଙ୍କିଙ୍ଗ ସେବାକୁ ଦେଶବାସୀଙ୍କ ଦ୍ୱାରରେ ପହଂଚିବା କାର୍ଯ୍ୟ ମଧ୍ୟ କରୁଛନ୍ତି । ଦେଶର ପ୍ରତ୍ୟେକ ଗ୍ରାମରେ ଉତ୍ତର-ପୂର୍ବର ଦୁର୍ଗମ କ୍ଷେତ୍ରରେ ମଧ୍ୟ ବ୍ୟାଙ୍କିଙ୍ଗ ସେବା ସହଜରେ ଉପଲବ୍ଧ ହେବ , ଏଥିପାଇଁ ଦ୍ରୂତଗତିରେ କାର୍ଯ୍ୟ କରୁଛନ୍ତି । ‘ ଇଣ୍ଡିଆ ପୋଷ୍ଟ ପେମେଂଟ ବ୍ୟାଙ୍କ ’ ମାଧ୍ୟମରେ ଦେଶର ପାଖାପାଖି ଦେଢ଼ ଲକ୍ଷ ଡାକଘରକୁ ବ୍ୟାଙ୍କିଙ୍ଗ ସେବା ପାଇଁ ପ୍ରସ୍ତୁତ କରାଯାଉଛି । ଆମର ଲକ୍ଷ୍ୟ ହେଉଛି ଆମ ଡାକ ସାଥି ମୋବାଇଲ ବ୍ୟାଙ୍କ ହୋଇ ବ୍ୟାଙ୍କିଙ୍ଗ ସେବା ଘରେ ଘରେ ପହଂଚାଇବ ।


    ମାନନୀୟ ସଦସ୍ୟଗଣ ,


    33. ଚିକିତ୍ସା ଖର୍ଚ୍ଚ ଫଳରେ ଗରିବ ପରିବାର ଆର୍ଥିକ ସଙ୍କଟ ମଧ୍ୟରେ ଫସିଯାଇଥାଏ । ସେମାନଙ୍କୁ ଏହି ସଙ୍କଟରୁ ବଂଚାଇବା ଲାଗି 50 କୋଟି ଗରିବଙ୍କୁ ‘ ସ୍ୱାସ୍ଥ୍ୟ-ସୁରକ୍ଷା-କବଚ ’ ପ୍ରଦାନ କରୁଥିବା ବିଶ୍ୱର ସବୁଠୁ ବଡ ସ୍ୱାସ୍ଥ୍ୟ ସେବା ଯୋଜନା ‘ ଆୟୁଷ୍ମାନ ଭାରତ ଯୋଜନା ’ ଲାଗୁ କରାଯାଇଛି । ଏହାର ଅନ୍ତର୍ଗତ ଏପର୍ଯ୍ୟନ୍ତ ପାଖାପାଖି 26 ଲକ୍ଷ ଗରିବ ରୋଗୀମାନଙ୍କୁ ହସପିଟାଲରେ ଚିକିତ୍ସା ସୁବିଧା ପ୍ରଦାନ କରାଯାଇଛି । ଶସ୍ତା ଦରରେ ଔଷଧ ଉପଲବ୍ଧ କରାଇବା ପାଇଁ 5 , 300 ‘ ଜନ ଔଷଧି କେନ୍ଦ୍ର ’ ମଧ୍ୟ ଖୋଲାଯାଇଛି । ଆମ ପ୍ରୟାସ ହେଉଛି ଦୂର-ସୁଦୂର ଇଲାକାରେ ମଧ୍ୟ ଜନସାଧାରଣଙ୍କୁ ଜନ ଔଷଧି କେନ୍ଦ୍ରରୁ ଶସ୍ତାରେ ଔଷଧ ମିଳିପାରିବ ।


    34. 2022 ବର୍ଷ ପର୍ଯ୍ୟନ୍ତ ସମସ୍ତ ଗ୍ରାମୀଣ ଅଂଚଳରେ ପାଖାପାଖି ଦେଢ଼ ଲକ୍ଷ ‘ ସ୍ୱାସ୍ଥ୍ୟ ଓ କଲ୍ୟାଣ କେନ୍ଦ୍ର ’ ସ୍ଥାପିତ କରାଯିବାର ଲକ୍ଷ୍ୟ ରହିଛି । ଏପର୍ଯ୍ୟନ୍ତ ପାଖାପାଖି 18 ହଜାର ଏପରି କେନ୍ଦ୍ର ଆରମ୍ଭ କରାଯାଇ ସାରିଛି ।


    35. ଜନଜାତୀୟ ସମୁଦାୟ ଦ୍ୱାରା ଆମର ଅନ୍ୟ ଦେଶବାସୀ ଅନେକ କିଛି ଶିଖିପାରିବେ । ପରିବେଶ ଏବଂ ପ୍ରକୃତି ଅନୁକୂଳ ଜୀବନ ଯାପନ କରୁଥିବା ଆଦିବାସୀ ଭାଇ-ଭଉଣୀ ବିକାଶ ଏବଂ ପରମ୍ପରାର ସୁନ୍ଦର ସନ୍ତୁଳନ ରକ୍ଷା କରିଥା ’ ନ୍ତି । ନୂତନ ଭାରତରେ ଜନଜାତି ସୁମଦାୟଙ୍କ ହିତରେ ସମାବେଶୀ ତଥା ସମ୍ବେଦନଶୀଳ ବ୍ୟବସ୍ଥାର ନିର୍ମାଣ ପାଇଁ ସମସ୍ତ ପ୍ରକାରର ପ୍ରୟାସ କରାଯିବ । ଜନଜାତୀୟ କ୍ଷେତ୍ରର ସମ୍ପୂର୍ଣ୍ଣ ବିକାଶ ହେଉ , ଏଥିପାଇଁ ଅନେକ ଯୋଜନା କାର୍ଯ୍ୟାନ୍ୱିତ କରାଯାଇଛି । ବନ୍ୟ କ୍ଷେତ୍ରରେ ରହୁଥିବା ଯୁବକମାନଙ୍କୁ ପାଠପଢ଼ାରୁ ନେଇ ଆୟ ପର୍ଯ୍ୟନ୍ତ ସୁବିଧା ଉପଲବ୍ଧ କରାଇବାର କାର୍ଯ୍ୟ ପ୍ରଗତିରେ ଅଛି । ଆଦିବାସୀ ବହୁଳ ଇଲାକାରେ ପିଲାମାନଙ୍କ ପାଇଁ ‘ ଏକଲବ୍ୟ ମଡେଲ ରେସିଡେନ୍ସିଆଲ ବିଦ୍ୟାଳୟ ’ ନିର୍ମାଣ କରାଯାଉଛି । ବନ-ଧନ କେନ୍ଦ୍ର ମାଧ୍ୟମରେ ବନଜାତ ଦ୍ରବ୍ୟରେ ଭାଲ୍ୟୁ ଆଡିସନ ଓ ମାର୍କେଟିଂକୁ ଗୁରୁତ୍ୱ ପ୍ରଦାନ କରାଯାଇଛି ।


    ମାନନୀୟ ସଦସ୍ୟଗଣ ,


    36. ମହିଳା ସଶକ୍ତୀକରଣ ମୋ ସରକାରଙ୍କ ସର୍ବୋଚ୍ଚ ପ୍ରାଥମିକତା ମଧ୍ୟରୁ ଏକ । ନାରୀ ସଶକ୍ତ ହେବା ତଥା ସମାଜ ଓ ଅର୍ଥ ବ୍ୟବସ୍ଥାରେ ସେମାନଙ୍କ ପ୍ରଭାବୀ ଭାଗିଦାରୀ , ଏକ ବିକଶିତ ସମାଜର କଷଟି ହୋଇଥାଏ । ସରକାରଙ୍କ ଏହି ଭାବନା ହେଉଛି କେବଳ ମହିଳାଙ୍କ ବିକାଶ ହେବ ନାହିଁ , ବରଂ ମହିଳାଙ୍କର ନେତୃତ୍ୱର ବିକାଶ ହେଉ । ମହିଳା ସୁରକ୍ଷାକୁ ସର୍ବୋଚ୍ଚ ପ୍ରାଥମିକତା ପ୍ରଦାନ କରି , ରାଜ୍ୟମାନଙ୍କର ସହଯୋଗ ଦ୍ୱାରା ଅନେକ ପ୍ରଭାବୀ ପଦକ୍ଷେପ ଗ୍ରହଣ କରାଯାଇଛି । ମହିଳାମାନଙ୍କ ବିରୋଧରେ ଅପରାଧର ଦଣ୍ଡକୁ ଅଧିକ କଠୋର କରାଯାଇଛି ଏବଂ ନୂତନ ଦଣ୍ଡ ପ୍ରାବଧାନକୁ କଠୋର ଭାବେ ଲାଗୁ କରାଯାଇଛି । ‘ ବେଟି-ବଚାଓ , ବେଟି-ପଢ଼ାଓ ’ ଅଭିଯାନ ଦ୍ୱାରା ଭ୍ରୂଣ ହତ୍ୟା ହ୍ରାସ ପାଇଛି ଏବଂ ଦେଶର ଅନେକ ଜିଲ୍ଲାରେ ଲିଙ୍ଗଗତ ଅନୁପାତରେ ସୁଧାର ଆସିଛି ।


    37. ‘ ଉଜ୍ଜ୍ୱଳା ଯୋଜନା ’ ଦ୍ୱାରା ଧୂଆଁରୁ ମୁକ୍ତି , ‘ ମିଶନ ଇନ୍ଦ୍ରଧନୁଷ ’ ମାଧ୍ୟମରେ ଟୀକାକରଣ , ‘ ସୌଭାଗ୍ୟ ’ ଯୋଜନା ଅନ୍ତର୍ଗତ ମାଗଣାରେ ବିଜୁଳୀ ସଂଯୋଗ , ଏସବୁର ସର୍ବାଧିକ ଲାଭ ଗ୍ରାମୀଣ ମହିଳାଙ୍କୁ ମିଳିଛି । ଗ୍ରାମୀଣ କ୍ଷେତ୍ରରେ ‘ ପ୍ରଧାନମନ୍ତ୍ରୀ ଆବାସ ଯୋଜନା ’ ଅନ୍ତର୍ଗତ ନିର୍ମାଣ ହୋଇଥିବା ଘରମାନଙ୍କର ପଞ୍ଜିକରଣରେ ମଧ୍ୟ ମହିଳାମାନଙ୍କୁ ପ୍ରାଥମିକତା ପ୍ରଦାନ କରାଯାଉଛି । ଏହି ଯୋଜନାରେ ଆଗାମୀ ତିନି ବର୍ଷ ମଧ୍ୟରେ ଗ୍ରାମମାନଙ୍କରେ 2 କୋଟି ନୂତନ ଗୃହ ନିର୍ମାଣ କରାଯିବ ।


    38. ଅସଙ୍ଗଠିତ କ୍ଷେତ୍ରରେ ମହିଳା ଶ୍ରମିକମାନଙ୍କ ପାଇଁ ସୁବିଧା ବୃଦ୍ଧି କରାଯାଉଛି । ‘ ଦୀନ ଦୟାଲ ଉପାଧ୍ୟାୟ ରାଷ୍ଟ୍ରୀୟ ଆଜୀବିକା ମିଶନ ’ ଦ୍ୱାରା ଗ୍ରାମୀଣ ମହିଳାମାନଙ୍କୁ ସ୍ୱରୋଜଗାର ଅବସର ଉପଲବ୍ଧ କରାଯାଉଛି । ରାଷ୍ଟ୍ରୀୟ ଆଜୀବିକା ମିଶନ ଅନ୍ତର୍ଗତ ଗ୍ରାମୀଣ ଅଂଚଳର 3 କୋଟି ମହିଳାମାନଙ୍କୁ ଏପର୍ଯ୍ୟନ୍ତ 2 ଲକ୍ଷ କୋଟି ଟଙ୍କାରୁ ଅଧିକ ଋଣ ପ୍ରଦାନ କରାଯାଇଛି ।


    39. ରାଷ୍ଟ୍ରର ପ୍ରଗତି ଏବଂ ସମୃଦ୍ଧିରେ ମହିଳାମାନଙ୍କୁ ସମାନ ରୂପରେ ଭାଗିଦାର କରିବା ପାଇଁ ମୋ ସରକାର ପ୍ରତିବଦ୍ଧ । ଉଦ୍ୟୋଗ ଏବଂ କର୍ପୋରେଟ କ୍ଷେତ୍ରରେ ସହଯୋଗ ଦ୍ୱାରା ମହିଳାମାନଙ୍କୁ ରୋଜଗାରର ଉନ୍ନତ ଅବସର ପ୍ରଦାନ କରାଯିବାର ପ୍ରୟାସ କରାଯିବ । ଏଥିସହିତ ସରକାରୀ କ୍ରୟରେ ଏହି ଉଦ୍ୟୋଗମାନଙ୍କୁ ବରିଷ୍ଠତା ପ୍ରଦାନ କରାଯିବ ଯେଉଁଠାରେ କାର୍ଯ୍ୟବଳରେ ମହିଳାମାନଙ୍କ ଭାଗିଦାରୀ ନିର୍ଦ୍ଧାରିତ ସ୍ତରରୁ ଅଧିକ ।


    40. ଦେଶରେ ପ୍ରତ୍ୟେକ ଭଊଣୀ-କନ୍ୟାମାନଙ୍କ ପାଇଁ ସମାନ ଅଧିକାର ସୁନିଶ୍ଚିତ କରିବା ପାଇଁ ‘ ତିନି ତଲାକ ’ ଏବଂ ନିକାହ-ହଲାଲ ’ ପରି କୁପ୍ରଥାର ବିଲୋପ ଜରୁରୀ । ମୁଁ ସମସ୍ତ ସଦସ୍ୟମାନଙ୍କୁ ଅନୁରୋଧ କରିବି କି ଆମ ଭଉଣୀ ଏବଂ କନ୍ୟାମାନଙ୍କ ଜୀବନକୁ ଆହୁରି ସମ୍ମାନଜନକ ଓ ଉନ୍ନତ କରୁଥିବା ଏହି ପ୍ରୟାସରେ ସେମାନଙ୍କ ସହଯୋଗ ପ୍ରଦାନ କରନ୍ତୁ ।


    ମାନନୀୟ ସଦସ୍ୟଗଣ ,


    41. ନୂତନ ଭାରତର ନିର୍ମାଣରେ ଆମ ଯୁବ ପିଢ଼ିଙ୍କ ପ୍ରଭାବୀ ଭାଗିଦାରିତା ରହିବା ଆବଶ୍ୟକ । ବିଗତ ପାଞ୍ଚ ବର୍ଷରେ ଯୁବବର୍ଗଙ୍କ କୌଶଳ ବିକାଶରୁ ଆରମ୍ଭ କରି ସେମାନଙ୍କୁ ଷ୍ଟାର୍ଟଅପ ଏବଂ ସ୍ୱରୋଜଗାର ପାଇଁ ଆର୍ଥିକ ସହାୟତା ଏବଂ ଉଚ୍ଚଶିକ୍ଷା ପାଇଁ ପର୍ଯ୍ୟାପ୍ତ ଆସନ ଉପଲବ୍ଧ କରାଇବାର ପ୍ରୟାସ କରାଯାଇଛି । ଏଥିସହିତ ବୃତ୍ତି ରାଶିରେ ମଧ୍ୟ 25 ପ୍ରତିଶତ ବୃଦ୍ଧି କରାଯାଇଛି ।


    42. ସରକାରଙ୍କ ଦ୍ୱାରା ସାଧାରଣ ବର୍ଗର ଗରିବ ଯୁବବର୍ଗଙ୍କ ପାଇଁ 10 ପ୍ରତିଶତ ସଂରକ୍ଷଣର ବ୍ୟବସ୍ଥା କରାଯାଇଛି । ଏହାଫଳରେ ସେମାନଙ୍କୁ ନିଯୁକ୍ତି ତଥା ଶିକ୍ଷା କ୍ଷେତ୍ରରେ ଅଧିକ ଅବସର ପ୍ରାପ୍ତ ହେବ ।


    43. ସମାଜର ସମସ୍ତ ବର୍ଗର ଯୁବକ ସେମାନଙ୍କ ସ୍ୱପ୍ନ ପୁରା କରିବା ପାଇଁ ସଠିକ ସମୟରେ ଆର୍ଥିକ ସଂଶାଧନ ଉପଲବ୍ଧ କରାଇବା ଉପରେ ବଳ ପ୍ରଦାନ କରାଯାଉଛି । ପ୍ରଧାନମନ୍ତ୍ରୀ ମୁଦ୍ରା ଯୋଜନାର ପ୍ରଭାବ ବ୍ୟାପକ ସ୍ତରରେ ଅନୁଭବ କରାଯାଇଛି । ଏହି ଯୋଜନା ଅନ୍ତର୍ଗତ ସ୍ୱରୋଜଗାର ପାଇଁ ପାଖାପାଖି 19 କୋଟି ଋଣ ପ୍ରଦାନ କରାଯାଇଛି । ଏହି ଯୋଜନାର ବିସ୍ତାର କରି ଏବେ 30 କୋଟି ଜନସାଧାରଣଙ୍କ ପାଖରେ ଏହାର ଲାଭ ପହଂଚାଇବାର ପ୍ରୟାସ କରାଯିବ । ଉଦ୍ୟମୀମାନଙ୍କ ପାଇଁ ବିନା ଗ୍ୟାରେଂଟୀରେ 50 ଲକ୍ଷ ଟଙ୍କା ପର୍ଯ୍ୟନ୍ତ ଋଣର ଯୋଜନା ମଧ୍ୟ ଅଣାଯିବ । ଏତଦବ୍ୟତୀତ ଅର୍ଥବ୍ୟବସ୍ଥାକୁ ଗତି ପ୍ରଦାନ କରୁଥିବା କ୍ଷେତ୍ରରେ ସମୁଚିତ ନୀତି ମାଧ୍ୟମରେ ରୋଜଗାରର ନୂତନ ଅବସର ଉତ୍ପନ କରାଯିବ ।


    44. ଆଜି ଭାରତ ବିଶ୍ୱରେ ସବୁଠାରୁ ଅଧିକ ଷ୍ଟାର୍ଟ-ଅପ ବାଲା ଦେଶରେ ସାମିଲ ହୋଇଛି । ଷ୍ଟାର୍ଟ-ଅପ ଇକୋସିଷ୍ଟମକୁ ଉନ୍ନତ କରିବା ପାଇଁ ସରକାର ନିୟମକୁ ଆହୁରି ଅଧିକ ସରଳ କରୁଛନ୍ତି । ଏହି ଅଭିଯାନରେ ଆହୁରି ଅଧିକ ଚଞ୍ଚଳତା ଅଣାଯିବ । ଆମର ଲକ୍ଷ୍ୟ ହେଉଛି 2024 ବର୍ଷ ପର୍ଯ୍ୟନ୍ତ ଦେଶରେ 50 ହଜାର ଷ୍ଟାର୍ଟ-ଅପ ସ୍ଥାପିତ ହେଉ ।


    45. ଉଚ୍ଚ ଶିକ୍ଷାସଂସ୍ଥାନମାନଙ୍କରେ ଗବେଷଣାକୁ ପ୍ରୋତ୍ସାହନ ପ୍ରଦାନ କରାଯାଉଛି । ଏହି ପ୍ରୟାସକୁ ଆହୁରି ଅଧିକ ସଶକ୍ତ କରିବା ପାଇଁ ଜାତୀୟ ଗବେଷଣା ପ୍ରତିଷ୍ଠାନ ସ୍ଥାପନ କରିବାର ପ୍ରସ୍ତାବ ରହିଛି । ଏହି ପ୍ରସ୍ତାବିତ ଫାଉଣ୍ଡେସନ କେନ୍ଦ୍ର ସରକାରଙ୍କ ଅଲଗା ଅଲଗା ବିଭାଗ , ବିଜ୍ଞାନ ପ୍ରୟୋଗଶାଳା , ଉଚ୍ଚ ଶିକ୍ଷଣ ସଂସ୍ଥାନ ଏବଂ ଔଦ୍ୟୋଗିକ ସଂସ୍ଥାନମାନଙ୍କ ମଧ୍ୟରେ ସେତୁର କାର୍ଯ୍ୟ କରିବ ।


    46. ବିଶ୍ୱର ଶୀର୍ଷ 500 ଶିକ୍ଷଣୀୟ ସଂସ୍ଥାନମାନଙ୍କ ମଧ୍ୟରେ ଭାରତର ଅନେକ ସଂସ୍ଥାନ ସେମାନଙ୍କ ସ୍ଥାନ ସୃଷ୍ଟି କରିବା ପାଇଁ ଉଚ୍ଚ ଶିକ୍ଷା ସଂସ୍ଥାନମାନଙ୍କୁ ସ୍ୱାୟତତା ତଥା ଆର୍ଥିକ ଯୋଗଦାନ ଜରିଆରେ ପ୍ରେରିତ କରାଯାଉଛି ।


    47. ମୋ ସରକାର ଦେଶର ଉଚ୍ଚଶିକ୍ଷା ପଦ୍ଧତିରେ ଆସନ ସଂଖ୍ୟାକୁ 2024 ବର୍ଷ ପର୍ଯ୍ୟନ୍ତ ଦେଢ଼ ଗୁଣା କରିବା ପାଇଁ ପ୍ରୟାସରତ । ଏହି ପଦକ୍ଷେପ ଫଳରେ ଯୁବବର୍ଗଙ୍କ ପାଇଁ ଉଚ୍ଚ ଶିକ୍ଷା ସଂସ୍ଥାନମାନଙ୍କରେ 2 କୋଟି ଅତିରିକ୍ତ ଆସନ ଉପଲବ୍ଧ ହେବ ।


    ମାନନୀୟ ସଦସ୍ୟଗଣ ,


    48. ପିଲାମାନଙ୍କ ପ୍ରତିଭାର ବିକାଶ ପାଇଁ ଉଚିତ ଅବସର ଏବଂ ବାତାବରଣ ତଥା ଗୁଣବତାପୂର୍ଣ୍ଣ ଶିକ୍ଷା ଉପଲବ୍ଧ କରାଇବା ଆମ ସମସ୍ତଙ୍କ ଦାୟିତ୍ୱ । ଏଥିପାଇଁ ‘ ପ୍ରଧାନମନ୍ତ୍ରୀ ଅଭିନବ ଶିକ୍ଷା ଆପ ’ ର ଆରମ୍ଭ କରାଯିବ ।


    49. ବିଦ୍ୟାଳୟ ସ୍ତରରେ ପିଲାମାନଙ୍କ ମଧ୍ୟରେ ବୈଷୟିକ ଜ୍ଞାନ ପ୍ରତି ଆକର୍ଷଣ ସୃଷ୍ଟି କରିବା ପାଇଁ ଭିତ୍ତିଭୂମି ନିର୍ମାଣ କରାଯାଉଛି । ‘ ଅଟଳ ଇନୋଭେସନ ମିଶନ ’ ମାଧ୍ୟମରେ ସମଗ୍ର ଦେଶରେ ପାଖାପାଖି 9 ହଜାର ବିଦ୍ୟାଳୟମାନଙ୍କରେ ‘ ଅଟଳ ଟିଙ୍କରିଙ୍ଗ ଲାବ ’ ର ସ୍ଥାପନା କାର୍ଯ୍ୟ ଦ୍ରୂତ ଗତିରେ ପ୍ରଗତି ପଥରେ ରହିଛି । ଏହିପରି 102 ବିଶ୍ୱବିଦ୍ୟାଳୟ ତଥା ଅନ୍ୟ ସଂସ୍ଥାନମାନଙ୍କରେ ‘ ଅଟଳ ଇନକ୍ୟୁବେସନ ସେଂଟର ’ ନିର୍ମାଣ କରାଯାଉଛି ।


    50. ବିଶ୍ୱସ୍ତରୀୟ ଖେଳ ପ୍ରତିଯୋଗିତାମାନଙ୍କରେ ପ୍ରଭାବଶାଳୀ ପ୍ରଦର୍ଶନ ଦ୍ୱାରା ଦେଶର ଗୌରବ ବୃଦ୍ଧି ପାଇଥାଏ । ଏଥିସହିତ ପିଲାମାନଙ୍କର ଏବଂ ଯୁବକମାନଙ୍କର ଖେଳ-କୁଦ ପ୍ରତି ରୁଚି ବୃଦ୍ଧି ପାଇଥାଏ । ଏହାଦ୍ୱାରା ଜୀବନରେ ସ୍ୱାସ୍ଥ୍ୟକୁ ପ୍ରାଥମିକତା ପ୍ରଦାନ କରିବାର ସଂସ୍କୃତିକୁ ବଳ ମିଳିଥାଏ । ବିଶ୍ୱସ୍ତରରେ ଭାରତକୁ କ୍ରୀଡ଼ା ଶକ୍ତିରେ ପରିଣତ କରିବା ପାଇଁ ଦେଶର ଦୂର-ଦୂରାନ୍ତ ଇଲାକାରେ ରହୁଥିବା ପ୍ରତିଭାବାନ ଖେଳାଳିମାନଙ୍କ ଚିହ୍ନଟ ଏବଂ ସେମାନଙ୍କ ପାରଦର୍ଶୀ ଚୟନ ମହତ୍ୱପୂର୍ଣ୍ଣ । ରାଜ୍ୟ ଏବଂ ଜିଲ୍ଲାସ୍ତରମାନଙ୍କରେ ଖେଳାଳିମାନଙ୍କ ଚିହ୍ନଟ ପାଇଁ ‘ ଖେଲୋ ଇଣ୍ଡିଆ କାର୍ଯ୍ୟକ୍ରମ ’ କୁ ବ୍ୟାପକ ରୂପ ଦେବାର ନିଷ୍ପତ୍ତି ଗ୍ରହଣ କରାଯାଇଛି । ଏଥି ଅନ୍ତର୍ଗତ 2 , 500 ପ୍ରତିଭାବାନ ଖେଳାଳିମାନଙ୍କ ଚୟନ କରି ସେମାନଙ୍କୁ ପ୍ରଶିକ୍ଷଣ ପ୍ରଦାନ କରାଯାଉଛି । ଏବେ ଆଗାମୀ ପ୍ରତି ବର୍ଷମାନଙ୍କରେ ଏହି ସୁବିଧା 2 , 500 ନୂତନ ଖେଳାଳିମାନଙ୍କୁ ପ୍ରଦାନ କରାଯିବ ।


    51. ଦେଶର କ୍ରୀଡ଼ା ଭିତ୍ତିଭୂମିକୁ ଆଧୁନିକ କରିବା ସହିତ ଏହାର ବିସ୍ତାର ମଧ୍ୟ କରାଯିବ । ଏହି ଆଧୁନିକ ଭିତ୍ତିଭୂମି ଏବଂ ସୁବିଧା ଖେଳାଳିମାନଙ୍କୁ ଉପଲବ୍ଧ କରାଇବା ପାଇଁ ନୂତନ ବ୍ୟବସ୍ଥା ବିକଶିତ କରାଯାଉଛି । ଆମର ପ୍ରୟାସ ରହିଛି ଖେଳ ଜଗତରେ ଉଚ୍ଚ ସ୍ଥାନ ପ୍ରାପ୍ତ କରି ଆମ ଖେଳାଳି ଦେଶର ଗୌରବ ବୃଦ୍ଧି କରନ୍ତୁ ।


    ମାନନୀୟ ସଦସ୍ୟଗଣ ,


    52. ଦେଶବାସୀମାନଙ୍କ ଜୀବନକୁ ଉନ୍ନତ କରିବା ପାଇଁ ଆର୍ଥିକ ବିକାଶର ସବୁଠାରୁ ମହତ୍ୱପୂର୍ଣ୍ଣ ଭୂମିକା ହୋଇଥାଏ । ଆଜି ଭାରତ ବିଶ୍ୱର ସବୁଠାରୁ ଦ୍ରୂତ ଗତିରେ ବିକଶିତ ହେଉଥିବା ଅର୍ଥ ବ୍ୟବସ୍ଥା ମଧ୍ୟରେ ଏକ । ମହଙ୍ଗା ଦର କମ ରହିଛି , ଆର୍ଥିକ ନିଅଂଟ କମ ରହିଛି , ବିଦେଶୀ ମୁଦ୍ରା ଭଣ୍ଡାର ବୃଦ୍ଧି ପାଉଛି ତଥା ମେକଇନ ଇଣ୍ଡିଆର ପ୍ରଭାବ ସ୍ପଷ୍ଟ ଭାବେ ଦେଖାଯାଉଛି ।


    53. ଏବେ ଭାରତ ଜିଡିପି ଦୃଷ୍ଟିରେ ବିଶ୍ୱର ପଂଚମ ବୃହତ ଅର୍ଥ ବ୍ୟବସ୍ଥାରେ ପରିଣତ ହେବା ଦିଗରେ ଅଗ୍ରସର ହେଉଛି । ବିକାଶ ହାରକୁ ଉଚ୍ଚସ୍ତରରେ ବଜାୟ ରଖିବା ପାଇଁ ସଂସ୍କାର ପ୍ରକ୍ରିୟାକୁ ଜାରି ରଖାଯିବ । ଆମର ଲକ୍ଷ୍ୟ ହେଉଛି 2024 ପର୍ଯ୍ୟନ୍ତ ଭାରତ 5 ଟ୍ରିଲିଅନ ଡଲାର ଅର୍ଥନୀତିରେ ପରିଣତ ହେଉ ।


    54. ଭାରତକୁ ଗ୍ଲୋବାଲ ମେନୁଫ୍ୟାକଚରିଂ ହବ୍ରେ ପରିଣତ କରିବା ପାଇଁ ଦୂତ ଗତିରେ କାର୍ଯ୍ୟ ହେଉଛି । ଶିଳ୍ପ 4.0କୁ ଧ୍ୟାନରେ ରଖି ଖୁବ ଶୀଘ୍ର ନୂତନ ଔଦ୍ୟୋଗିକ ନୀତିର ଘୋଷଣା କରାଯିବ । ‘ ବ୍ୟବସାୟ କରିବା ସୁଗମତା ’ ର୍ୟାଙ୍କିଙ୍ଗରେ 2024 ବର୍ଷରେ ଭାରତ 142ତମ ସ୍ଥାନରେ ରହିଥିଲା । ଗତ ପାଞ୍ଚ ବର୍ଷ ମଧ୍ୟରେ 65 ର୍ୟାଙ୍କ ଉପରକୁ ଆସି ଆମେ 77ତମ ସ୍ଥାନରେ ପହଂଚିଛୁ । ଏବେ ବିଶ୍ୱର ଶୀର୍ଷ 50ଟି ଦେଶର ସୂଚୀ ମଧ୍ୟରେ ଆସିବା ଆମର ଲକ୍ଷ୍ୟ । ଏଥିପାଇଁ ରାଜ୍ୟମାନଙ୍କ ସହ ମିଶି , ନିୟମକୁ ସରଳ କରିବାର ପ୍ରକ୍ରିୟାକୁ ଆହୁରି ଦ୍ରୂତ କରାଯିବ । ଏହି ଶୃଙ୍ଖଳରେ କମ୍ପାନୀ ଆଇନରେ ମଧ୍ୟ ଆବଶ୍ୟକୀୟ ପରିବର୍ତ୍ତନ ଅଣାଯାଉଛି ।


    55. ଆର୍ଥିକ ବିକାଶକୁ ଗତି ପ୍ରଦାନ କରିବାରେ ଟ୍ୟାକ୍ସ ବ୍ୟବସ୍ଥାର ମହତ୍ୱପୂର୍ଣ୍ଣ ଭୂମିକା ରହିଥାଏ । ଟ୍ୟାକ୍ସ ବ୍ୟବସ୍ଥାରେ ନିରନ୍ତର ସୁଧାର ସହିତ ସରଳୀକରଣ ଉପରେ ମଧ୍ୟ ଗୁରୁତ୍ୱ ପ୍ରଦାନ କରାଯାଉଛି । 5 ଲକ୍ଷ ଟଙ୍କା ପର୍ଯ୍ୟନ୍ତ ଆୟକୁ କର ମୁକ୍ତ କରିବାର ନିଷ୍ପତି ଏହି ଦେଶରେ ଉଠାଯାଇଥିବା ଏକ ମହତ୍ୱପୂର୍ଣ୍ଣ ପଦକ୍ଷେପ ।


    56. ଏହିପରି ଅପ୍ରତ୍ୟକ୍ଷ କର ବ୍ୟବସ୍ଥାକୁ ମଧ୍ୟ ସହଜ ଓ ପ୍ରଭାବୀ କରାଯାଇ ପାରେ । ଜିଏସଟି ଲାଗୁ ହେବା ଦ୍ୱାରା ‘ ଏକ ଦେଶ , ଏକ କର , ଏକ ବଜାର ’ ର ଚିନ୍ତନ ସାକାର ହୋଇଛି । ଜିଏସଟିକୁ ଆହୁରି ସରଳ କରାଯିବାର ପ୍ରୟାସ ଜାରି ରହିବ ।


    57. ଛୋଟ ବ୍ୟବସାୟୀମାନଙ୍କ ହିତକୁ ଧ୍ୟାନରେ ରଖି ମୋ ସରକାର ସେମାନଙ୍କ ପାଇଁ ନୂତନ ପେନସନ ଯୋଜନା ଆରମ୍ଭ କରିଛନ୍ତି । ଏବେ ଖୁବ ଶୀଘ୍ର ‘ ରାଷ୍ଟ୍ରୀୟ ବ୍ୟବସାୟୀ କଲ୍ୟାଣ ବୋର୍ଡ ’ ର ଗଠନ କରାଯିବ ଏବଂ ଖୁଚୁରା କାରବାରରେ ବୃଦ୍ଧି ପାଇଁ ‘ ରାଷ୍ଟ୍ରୀୟ ଖୁଚୁରା ବ୍ୟବସାୟ ନୀତି ’ ମଧ୍ୟ ତିଆରି କରାଯିବ । ଜିଏସଟି ଅନ୍ତର୍ଗତ ପଞ୍ଜିକୃତ ସମସ୍ତ ବ୍ୟବସାୟୀମାନଙ୍କୁ 10 ଲକ୍ଷ ଟଙ୍କା ପର୍ଯ୍ୟନ୍ତ ଦୁର୍ଘଟଣା ବୀମା ମଧ୍ୟ ଉପଲବ୍ଧ କରାଯିବ ।


    58. ଏମଏସଏମଇ କ୍ଷେତ୍ର , ଦେଶର ଅର୍ଥ ବ୍ୟବସ୍ଥାର ମଜଭୁତ ଆଧାର । ରୋଜଗାର ସୃଜନରେ ଏହି କ୍ଷେତ୍ରର ମଧ୍ୟ ବଡ ଭୂମିକା ରହିଛି । ଛୋଟ ଉଦ୍ୟମୀମାନଙ୍କ ବ୍ୟବସାୟରେ କ୍ୟାସ ଫ୍ଲୋ ଚାଲୁ ରହିବା ପାଇଁ ଅନେକ ପଦକ୍ଷେପ ଗ୍ରହଣ କରାଯାଇଛି । ଏମଏସଏମଇ କ୍ଷେତ୍ର ସହିତ ଜଡିତ ଉଦ୍ୟମୀମାନଙ୍କୁ ଋଣ ନେବାରେ ସମସ୍ୟା ନହେବା ପାଇଁ , ସେମାନଙ୍କ ପାଇଁ କ୍ରେଡିଟ ଗ୍ୟାରେଂଟୀ କଭରେଜର ଅଂଚଳ ଏକ ଲକ୍ଷ କୋଟି ଟଙ୍କା ପର୍ଯ୍ୟନ୍ତ ବୃଦ୍ଧି କରିବା ଉପରେ କାର୍ଯ୍ୟ କରାଯାଉଛି ।


    ମାନନୀୟ ସଦସ୍ୟଗଣ ,


    59. ସୁଶାସନ ସୁନିଶ୍ଚିତ କରିବା ଫଳରେ ଭ୍ରଷ୍ଟାଚାର କମ ହୋଇଥାଏ , ନାଗରିକମାନଙ୍କ ଆତ୍ମସମ୍ମାନ ବୃଦ୍ଧି ପାଇଥାଏ ଏବଂ ସେମାନେ ସେମାନଙ୍କର ପ୍ରତିଭା ଏବଂ କ୍ଷମତାର ପୂର୍ଣ୍ଣ ଉପଯୋଗ କରିପାରନ୍ତି ।


    60. ମୋ ସରକାର ଭ୍ରଷ୍ଟାଚାର ବିରୋଧରେ ଏହାର କଡା ନୀତି ଜିରୋ ଟଲରାନ୍ସକୁ ଆହୁରି ବ୍ୟାପକ ତଥା ପ୍ରଭାବୀ କରିବ । ସାର୍ବଜନୀନ ଜୀବନ ଏବଂ ସରକାରୀ ସେବାରେ ଭ୍ରଷ୍ଟାଚାରକୁ ସମାପ୍ତ କରିବାର ଅଭିଯାନକୁ ଆହୁରି ଦ୍ରୂତ କରାଯିବ । ଏଥିପାଇଁ ସର୍ବନିମ୍ନ ସରକାର-ସର୍ବାଧିକ ଶାସନ ଉପରେ ଅଧିକ ବଳ ପ୍ରଦାନ କରାଯିବ । ଏଥିସହିତ ମାନବୀୟ ଇଂଟରଫେସକୁ କମ କରିବା ପାଇଁ , ବୈଷୟିକ ଜ୍ଞାନକୌଶଳର ଅଧିକରୁ ଅଧିକ ଉପଯୋଗ କରାଯିବ । ଲୋକପାଳର ନିଯୁକ୍ତି ଦ୍ୱାରା ମଧ୍ୟ ପାରଦର୍ଶୀତା ସୁନିଶ୍ଚିତ କରିବାରେ ସହାୟତା ମିଳିବ ।


    61. କଳାଧନ ବିରୋଧରେ ଆରମ୍ଭ ହୋଇଥିବା ଆନ୍ଦୋଳନକୁ ଦ୍ରୂତ ଗତିରେ ଆଗକୁ ବଢ଼ାଯିବ । ଗତ 2 ବର୍ଷ ମଧ୍ୟରେ 4 ଲକ୍ଷ 25 ହଜାର ନିଦେ୍ର୍ଦଶକଙ୍କୁ ଅଯୋଗ୍ୟ ଘୋଷିତ କରାଯାଇଛି ଏବଂ 3 ଲକ୍ଷ 50 ହଜାର ସନ୍ଦିଗ୍ଧ କମ୍ପାନୀମାନଙ୍କର ପଞ୍ଜିକରଣ ରଦ୍ଦ କରାଯାଇଛି ।


    62. ଆର୍ଥିକ ଅପରାଧ କରି ପଳାୟନ କରୁଥିବା ବ୍ୟକ୍ତିମାନଙ୍କ ଉପରେ ନିୟନ୍ତ୍ରଣ ଆଣିବା ପାଇଁ ‘ ପଳାତକ ଏବଂ ଅର୍ଥନୈତିକ ଖିଲାପକାରୀ ଆଇନ ’ ଉପଯୋଗୀ ସିଦ୍ଧ ହେଉଛି । ଏବେ ଆମକୁ 146ଟି ଦେଶ ସମ୍ବନ୍ଧରେ ସୂଚନା ପ୍ରାପ୍ତ ହେଉଛି ଯେଉଁଥିରେ ସ୍ୱିଜରଲାଣ୍ଡ ମଧ୍ୟ ସାମିଲ ରହିଛି । ଏମାନଙ୍କ ମଧ୍ୟରୁ 80 ଦେଶ ଏପରି ଯେଉଁମାନଙ୍କ ସହିତ ଆମର ଅଟୋମ୍ୟାଟିକ ଏକ୍ସଚେଂଜ କରିବା ନେଇ ମଧ୍ୟ ବୁଝାମଣା ହୋଇଛି । ଯେଉଁ ଲୋକମାନେ ବିଦେଶରେ କଳାଦନ ଏକାଠି କରିଛନ୍ତି , ଏବେ ଆମକୁ ସେସବୁର ସୂଚନା ପ୍ରାପ୍ତ ହେଉଛି ।


    63. ରିଅଲ ଇଷ୍ଟେଟ କ୍ଷେତ୍ରରେ କଳାଧନର ନେଣ ଦେଣକୁ ରୋକିବା ଏବଂ ଗ୍ରାହକମାନଙ୍କ ହିତକୁ ରକ୍ଷା କରିବା ନେଇ ‘ ରିଅଲ ଇଷ୍ଟେଟ ନିୟାମକ ଆଇନ ’ ବା ଆରଇଆରଏର ପ୍ରଭାବ ଦେଖାଦେଉଛି । ଏହାଦ୍ୱାରା ମଧ୍ୟମ ବର୍ଗଙ୍କ ପରିବାରକୁ ଅନେକ ଆଶ୍ୱାସନା ମିଳୁଛି ।


    64. ‘ ଦେବାଳିଆ ପଣ କୋଡ ’ ଦେଶର ସମସ୍ତ ବଡ ଏବଂ ସବୁଠାରୁ ପ୍ରଭାବୀ ଆର୍ଥିକ ସୁଧାର ମଧ୍ୟରେ ଏକ । ଏହି କୋଡ ଲାଗୁ ହେବା ପରେ ପ୍ରତ୍ୟକ୍ଷ ଏବଂ ଅପ୍ରତ୍ୟକ୍ଷ ରୂପରେ ବ୍ୟାଙ୍କ ଏବଂ ଅନ୍ୟାନ୍ୟ ଆର୍ଥିକ ସଂସ୍ଥାନମାନଙ୍କୁ ସାଡେ 3 ଲକ୍ଷ କୋଟି ଟଙ୍କାରୁ ଅଧିକ ରାଶି ମିଳିପାରିଛି । ଏହି କୋଡ ବ୍ୟାଙ୍କ ତଥା ଅନ୍ୟାନ୍ୟ ଆର୍ଥିକ ସଂସ୍ଥାନମାନଙ୍କଠାରୁ ନିଆଯାଇଥିବା କରଜ ନଫେରେଇବା ପ୍ରବୃତି ଉପରେ ଅଙ୍କୁଶ ଲଗାଇଛି ।


    65. ‘ ସିଧାସଳଖ ଲାଭାଂଶ ସ୍ଥାନାନ୍ତର ’ ଅନ୍ତର୍ଗତ ଆଜି 400ରୁ ଅଧିକ ଯୋଜନାର ଅର୍ଥ ସିଧାସଳଖ ଲାଭାର୍ଥୀମାନଙ୍କର ଖାତାକୁ ଯାଉଛି । ଗତ ପାଞ୍ଚ ବର୍ଷ ମଧ୍ୟରେ 7 ଲକ୍ଷ 30 ହଜାର କୋଟି ଟଙ୍କା ଡିବିଟି ମାଧ୍ୟମରେ ସ୍ଥାନାନ୍ତରଣ କରାଯାଇଛି । ଡିବିଟି ଫଳରେ ଏପର୍ଯ୍ୟନ୍ତ 1 ଲକ୍ଷ 41 ହଜାର କୋଟି ଟଙ୍କା ଭୁଲ ହାତରେ ପଡିବାରୁ ରକ୍ଷା ପାଇଛି । କେବଳ ଏତିକି ନୁହେଁ , ପାଖାପାଖି 8 କୋଟି ଭୁଲ ଲାଭାର୍ଥୀଙ୍କ ନାମ ହଟାଇ ଦିଆଯାଇଛି । ଆଗାମୀ ସମୟରେ ଡିବିଟିର ଅଧିକ ବିସ୍ତାର କରାଯିବ । ମୁଁ ରାଜ୍ୟ ସରକାରଙ୍କଠାରୁ ଆଗ୍ରହ ପ୍ରକାଶ କରିବି ଯେ ସେମାନେ ଅଧିକରୁ ଅଧିକ ଯୋଜନାରେ ଡିବିଟିର ବ୍ୟବହାର କରନ୍ତୁ ।


    ମାନନୀୟ ସଦସ୍ୟଗଣ ,


    66. ସମୃଦ୍ଧ ଭାରତ ନିର୍ମାଣରେ ଭିତ୍ତିଭୂମିର ମହତ୍ୱପୂର୍ଣ୍ଣ ଭୂମିକା ରହିଛି । ମୋ ସରକାରଙ୍କ ସତତ ପ୍ରୟାସ ହେଉଛି ଭିତ୍ତିଭୂମିର ନିର୍ମାଣ ଇକୋ-ଫ୍ରେଣ୍ଡଲି ହେଉ । ହାଇୱେ ଏବଂ ଏକ୍ସପ୍ରେସୱେ ପରିଯୋଜନାମାନଙ୍କରେ କଂକ୍ରିଟ ସହିତ ସବୁଜତାର ମଧ୍ୟ ସମାବେଶ କରାଯାଉଛି । ବିଦ୍ୟୁତ ଆବଂଟନ ପାଇଁ , ସୌର ଉର୍ଜାର ଅଧିକରୁ ଅଧିକ ଉପଯୋଗ ଉପରେ ବଳ ପ୍ରଦାନ କରାଯାଉଛି । ଘର ଏବଂ ଉଦ୍ୟୋଗରୁ ବାହାରୁ ଥିବା ବର୍ଯ୍ୟ ପଦାର୍ଥର ଉପଯୋଗ ମଧ୍ୟ ସଡକ ନିର୍ମାଣରେ କରାଯାଉଛି ।


    67. ଏକବିଂଶ ଶତାବ୍ଦୀର ଅର୍ଥ ବ୍ୟବସ୍ଥାରେ ସହରୀକରଣର ଗତି ଏବଂ ବ୍ୟାପକତା ନିରନ୍ତର ଭାବେ ବୃଦ୍ଧି ପାଇବ । ସହର ଏବଂ ଉପନଗରମାନଙ୍କରେ ସହରୀ ଭିତ୍ତିଭୂମିର ବିକାଶ ହେବା ଦ୍ୱାରା ଆର୍ଥିକ ପ୍ରଗତି ଏବଂ ରୋଜଗାରର ଅବସର ବୃଦ୍ଧି ହେବ । ମୋ ସରକାର ଆଧୁନିକ ଭାରତ ପାଇଁ ଦେଶକୁ ଗ୍ରାମରୁ ଆରମ୍ଭ କରି ସହର ପର୍ଯ୍ୟନ୍ତ ବିଶ୍ୱସ୍ତରୀୟ ଭିତ୍ତିଭୂମି ଏବଂ ନାଗରିକ ସୁବିଧା ଉପଲବ୍ଧ କରାଇବା ପାଇଁ ସତତ ପ୍ରୟାସରତ । ବିଶେଷ କରି ଉତ୍ତର-ପୂର୍ବାଂଚଳ , ପର୍ବତାଂଚଳ ଏବଂ ଆଦିବାସୀ କ୍ଷେତ୍ରମାନଙ୍କରେ ସଂଯୋଗ ସୁଧାରିବା ଉପରେ ଖାସ ଜୋର ପ୍ରଦାନ କରାଯାଉଛି । ଉତ୍ତର-ପୂର୍ବାଂଚଳରେ ବାସ କରୁଥିବା ଆମ ଦେଶବାସୀମାନଙ୍କ ଜୀବନ ସହଜ କରିବା ସହିତ , ଉନ୍ନତ ସଂଯୋଗର ଲାଭ ପର୍ଯ୍ୟଟନ , କୃଷି ଏବଂ ଅନ୍ୟାନ୍ୟ କ୍ଷେତ୍ରମାନଙ୍କୁ ମଧ୍ୟ ମିଳିବ । ଉତ୍ତର-ପୂର୍ବରେ ଜୈବିକ ଚାଷର ପ୍ରସାର ବଢ଼ୁ , ଏଥିପାଇଁ ପ୍ରଭାବୀ ପ୍ରୟାସ କରାଯାଉଛି ।


    68. ‘ ଭାରତମାଳା ପରିଯୋଜନା ’ ଅନ୍ତର୍ଗତ 2022 ପର୍ଯ୍ୟନ୍ତ ପାଖାପାଖି 35 ହଜାର କିଲୋମିଟର ଜାତୀୟ ରାଜପଥର ନିର୍ମାଣ ବା ଅପଗ୍ରେଡେସନ କରାଯିବ । ଏଥିସହିତ ‘ ସାଗରମାଳା ପରିଯୋଜନା ’ ଦ୍ୱାରା ତଟୀୟ କ୍ଷେତ୍ରରେ ଏବଂ ବନ୍ଦର ଆଖପାଖରେ ଉନ୍ନତ ସଡକର ଜାଲ ବିଛାଯାଉଛି ।


    69. ସରକାର ହାଇୱେ ସହିତ ରେଳପଥ , ବାୟୁପଥ ଏବଂ ଇନଲ୍ୟାଣ୍ଡ ଜଳପଥ କ୍ଷେତ୍ରରେ ମଧ୍ୟ ବଡ ଧରଣର କାମ କରୁଛନ୍ତି । ‘ ଉଡାନ ଯୋଜନା ’ ଅନ୍ତର୍ଗତ ଦେଶର ଛୋଟ ସହରମାନଙ୍କୁ ବାୟୁମାର୍ଗ ଯାତାୟତ ସହିତ ଯୋଡିବାର କାମ ଦ୍ରୂତ ଗତିରେ ଚାଲିଛି ।


    70. ସହରୀ ଗମନା ଗମନ ଭିତ୍ତିଭୂମି ଆଜିର ଆବଶ୍ୟକତା ସହିତ , ଭବିଷ୍ୟତ ପାଇଁ ମଧ୍ୟ ପ୍ରସ୍ତୁତ କରାଯାଉଛି । ଭିତ୍ତିଭୂମି ନିର୍ମାଣ ସହିତ ସହରରେ ପ୍ରଦୂଷଣ ସମସ୍ୟାର ସମାଧାନ ଉପରେ ମଧ୍ୟ ବଳ ଦିଆଯାଉଛି । ମୋ ସରକାର ଏପରି ଗମନା ଗମନ ବ୍ୟବସ୍ଥାର ନିର୍ମାଣ କରୁଛନ୍ତି , ଯେଉଁଥିରେ ଗତି ଏବଂ ସୁରକ୍ଷା ସହିତ ପରିବେଶର ମଧ୍ୟ ଧ୍ୟାନ ରଖାଯାଉଛି । ଏଥିପାଇଁ ସାର୍ବଜନୀନ ଗମନାଗମନ ବ୍ୟବସ୍ଥାକୁ ମଜଭୁତ କରିବା ଉପରେ ବିଶେଷ ଭାବେ ବଳ ପ୍ରଦାନ କରାଯାଉଛି । ଅନେକ ସହରମାନଙ୍କରେ ମେଟ୍ରୋ ନେଟୱର୍କର ବିସ୍ତାରରେ ଗତି ଅଣାଯାଉଛି । ସିମଲେସ ମୋବିଲିଟିର ସ୍ୱପ୍ନକୁ ସତ କରିବା ପାଇଁ ‘ ଏକ ଦେଶ , ଏକ କାର୍ଡ ’ ବ୍ୟବସ୍ଥାର ଆରମ୍ଭ କରାଯାଉଛି । ଏହିପରି ପ୍ରଦୂଷଣ ମୁକ୍ତ ଯାତାୟତ ପାଇଁ ଇଲେକ୍ଟ୍ରୋନିକ ବାହନମାନଙ୍କୁ ପ୍ରୋତ୍ସାହିତ କରାଯାଉଛି । ସହରମାନଙ୍କରେ ଇଲେକ୍ଟ୍ରୋନିକ ଚାର୍ଜିଂ ଷ୍ଟେସନ ନିର୍ମାଣ କରିବାର କାର୍ଯ୍ୟ ଦ୍ରୂତ ଗତିରେ କରାଯାଉଛି ।


    71. ଗ୍ୟାସ ଗ୍ରୀଡ ଏବଂ ଆଇ-ୱେ ଭଳି ଆଧୁନିକ ସୁବିଧା ଦ୍ୱାରା ବିକାଶ କାର୍ଯ୍ୟକୁ ଦ୍ରୂତ କରାଯାଉଛି । ପିଏନଜି ଆଧାରିତ ଘରୋଇ ଇନ୍ଧନ ଏବଂ ସିଏନଜି ଆଧାରିତ ଯାତାୟତ ବ୍ୟବସ୍ଥାର ନିର୍ମାଣ କରାଯାଉଛି । ଆଧୁନିକ ଭାରତରେ ବାୟୋ ଇନ୍ଧନର ନିର୍ମାଣ ଉପରେ ଆମର ବିଶେଷ ଜୋର ରହିଛି । 2014 ପୂର୍ବରୁ ଦେଶରେ 67 କୋଟି ଲିଟର ଇଥାନଲ ଲୋଡିଂ ହେଉଥିଲା । ଚଳିତ ବର୍ଷ ପାଖାପାଖି 270 କୋଟି ଲିଟର ଇଥାନଲର ଲୋଡିଂ ନିର୍ଦ୍ଧାରିତ । ଇଥାନଲ ଲୋଡିଂ ବୃଦ୍ଧି ପାଇବା ଦ୍ୱାରା ଆମ କୃଷକମାନଙ୍କୁ ଲାଭ ହେବ , ପରିବେଶର ସୁରକ୍ଷା ହେବ ଏବଂ ପେଟ୍ରୋଲିୟମ ପଦାର୍ଥର ଆମଦାନୀ ହ୍ରାସ ପାଇବା ଦ୍ୱାରା ବିଦେଶୀ ମୁଦ୍ରା ସଂଚୟ ହୋଇପାରିବ ।


    ମାନନୀୟ ସଦସ୍ୟଗଣ ,


    72. ମୋ ସରକାର ଗଙ୍ଗାର ଧାରାକୁ ଅବିରତ ଏବଂ ନିର୍ମଳ କରିବା ପାଇଁ ସମର୍ପିତ ଭାବ ସହିତ ଜଡିତ ଅଛନ୍ତି । ଏଇ ନିକଟରେ କେତେକ ସ୍ଥାନରେ ଗଙ୍ଗାରେ ଜଳୀୟ ଜୀବନ ଫେରିଥିବାର ପ୍ରମାଣ ମିଳିଛି , ଏହା ଅନେକ ଉତ୍ସାହ ବର୍ଦ୍ଧକ । ଚଳିତ ବର୍ଷ ପ୍ରୟାଗରାଜରେ ଅର୍ଦ୍ଧକୁମ୍ଭ ସମୟରେ ଗଙ୍ଗାର ସ୍ୱଚ୍ଛତା ଏବଂ ଶ୍ରଦ୍ଧାଳୁମାନଙ୍କୁ ମିଳିଥିବା ସୁବିଧାର ଚର୍ଚ୍ଚା ସମଗ୍ର ବିଶ୍ୱରେ ହୋଇଥିଲା । ମୋ ସରକାର ଅର୍ଦ୍ଧକୁମ୍ଭର ସଫଳ ଆୟୋଜନରେ ଯୋଗଦାନ ଦେଇଥିବା ପ୍ରତ୍ୟେକ ବ୍ୟକ୍ତିଙ୍କୁ ସମ୍ମାନିତ କରି ତାଙ୍କର ଆତ୍ମ ଗୌରବ ବୃଦ୍ଧି କରିଛନ୍ତି ।


    73. ମୋ ସରକାର ‘ ନମାମୀ ଗଙ୍ଗେ ’ ଯୋଜନା ଅନ୍ତର୍ଗତ ଗଙ୍ଗା ନଦୀରେ ପଡୁଥିବା ଅସନା ନାଳକୁ ବନ୍ଦ କରିବାର ଅଭିଯାନରେ ଆହୁରି ବେଗ ଆଣିବ । ସରକାରଙ୍କ ପ୍ରୟାସ ରହିବ କି ଗଙ୍ଗା ପରି କାବେରୀ , ପେରିୟାର , ନର୍ମଦା , ଯମୁନା , ମହାନଦୀ ଏବଂ ଗୋଦାବରୀ ଭଳି ଅନ୍ୟ ନଦୀମାନଙ୍କୁ ମଧ୍ୟ ପ୍ରଦୂଷଣ ମୁକ୍ତ କରାଯାଉ ।


    74. ଜଙ୍ଗଲ , ବନ୍ୟ ଜୀବ ଏବଂ ପରିବେଶର ସଂରକ୍ଷଣ ଲାଗି ମୋ ସରକାର ପୂର୍ଣ୍ଣ ଗମ୍ଭୀରତାର ସହ କାର୍ଯ୍ୟ କରୁଛନ୍ତି । ଏଇ ନିକଟ ବର୍ଷମାନଙ୍କରେ ବଣ ଓ ବୃକ୍ଷ ଆବରଣ ବିସ୍ତାରରେ 1 ପ୍ରତିଶତରୁ ଅଧିକ ବୃଦ୍ଧି ହୋଇଛି । ଗତ ପାଞ୍ଚ ବର୍ଷ ମଧ୍ୟରେ ଦେଶର ସଂରକ୍ଷିତ କ୍ଷେତ୍ରର ପରିସର ବୃଦ୍ଧି ହୋଇଛି । 2014ରେ ଦେଶରେ ସଂରକ୍ଷିତ କ୍ଷେତ୍ରମାନଙ୍କର ସଂଖ୍ୟା 692 ଥିଲା , ଯାହାକି ଏବେ ବୃଦ୍ଧି ପାଇ 868 ହୋଇଛି । ବାୟୁ ପ୍ରଦୂଷଣ ସହିତ ଜଡିତ ଆହ୍ୱାନକୁ ଲକ୍ଷ୍ୟ କରି , ଦେଶର 102ଟି ସହରରେ ‘ ରାଷ୍ଟ୍ରୀୟ ସ୍ୱଚ୍ଛ ବାୟୁ କାର୍ଯ୍ୟକ୍ରମ ’ ଆରମ୍ଭ କରାଯାଇଛି ।


    75. ପାଣିପାଗ ପରିବର୍ତନ ଏବଂ ବିଶ୍ୱ ତାପନ ପ୍ରଭାବକୁ କମ କରିବାରେ ସୌର ଉର୍ଜାର ମହତ୍ୱପୂର୍ଣ୍ଣ ଭୂମିକା ରହିଛି । ଭାରତର ସକ୍ରିୟ ପ୍ରୟାସ ଫଳରେ ଆନ୍ତର୍ଜାତିକ ସୌର ଗଠବନ୍ଧନର ଗଠନ ହୋଇଛି । ଏହି ସଙ୍ଗଠନ ମାଧ୍ୟମରେ ବିଶ୍ୱର ବିକାଶଶୀଳ ଦେଶମାନଙ୍କରେ ସୌର ଉର୍ଜାର ବିକାଶରେ ଭାରତ ମହତ୍ୱପୂର୍ଣ୍ଣ ଯୋଗଦାନ କରୁଛି ।


    ମାନନୀୟ ସଦସ୍ୟଗଣ ,


    76. ସାଧାରଣ ବ୍ୟକ୍ତିର ଜୀବନକୁ ଉନ୍ନତ କରିବା , ବିପର୍ଯ୍ୟୟର ପୂର୍ବ ସୂଚନା ପ୍ରଦାନ କରିବା , ପ୍ରାକୃତିକ ସମ୍ପଦକୁ ଚିହ୍ନିତ କରିବା , ସଂଚାର ମାଧ୍ୟମ ମାନଙ୍କର ସିଗନାଲ ଉପଲବ୍ଧ କରାଇବାଠାରୁ ଆରମ୍ଭ କରି ରାଷ୍ଟ୍ରୀୟ ସୁରକ୍ଷା ବୃଦ୍ଧିରେ ଅନ୍ତରୀକ୍ଷ ବୈଷୟିକ ଜ୍ଞାନର କେନ୍ଦ୍ରୀୟ ଭୂମିକା ରହିଛି । ମୋ ସରକାରଙ୍କ ପ୍ରୟାସ ହେଉଛି ଅନ୍ତରୀକ୍ଷ ବୈଷୟିକ ଜ୍ଞାନର ଅଧିକରୁ ଅଧିକ ଉପଯୋଗ ମାନବ କଲ୍ୟାଣ କ୍ଷେତ୍ରରେ କରାଯାଉ । ସଡକ ହେଉ , ଗରିବମାନଙ୍କ ଘର ହେଉ , କ୍ଷେତ ହେଉ , ମତ୍ସ୍ୟଜୀବିମାନଙ୍କ ପାଇଁ ଉପଯୋଗୀ ଉପକରଣ ହେଉ , ଏପରି ଅନେକ ସୁବିଧା ଅନ୍ତରୀକ୍ଷ ବୈଷୟିକ ଜ୍ଞାନ ସହିତ ଜଡିତ ।


    77. ଅନ୍ତରୀକ୍ଷ ବୈଷୟିକ ଜ୍ଞାନ ସହାୟତାରେ ଜଳ , ସ୍ଥଳ , ନଭ ଏବଂ ଆମ ସୁରକ୍ଷା ଆହୁରି ଅଧିକ ମଜଭୁତ ହେବ । ପାଣିପାଗର ସଠିକ ପୂର୍ବାନୁମାନ କରିବାରେ ଆମ ବିଶେଷଜ୍ଞତା ବୃଦ୍ଧି ପାଇଛି । ଏହାର ପ୍ରମାଣ ଏଇ ନିକଟରେ ଦେଶର ପୂର୍ବ ତଟରେ ଆସିଥିବା ଫନୀ ଝଡ ସମୟରେ ଦେଖିବାକୁ ମିଳିଛି । ସଠିକ ସମୟରେ ସଠିକ ସୂଚନା ଏବଂ ପ୍ରସ୍ତୁତି କାରଣରୁ ବଡ ଧରଣର ଧନ-ଜୀବନ ରକ୍ଷା କରିବାରେ ଦେଶକୁ ସଫଳତା ମିଳିଛି ।


    78. ଅନ୍ତରୀକ୍ଷରେ ଲୁଚି ରହିଥିବା ରହସ୍ୟଗୁଡ଼ିକୁ ଜାଣିବା ଏବଂ ବୁଝିବାରେ ଅଗ୍ରଣୀ ଭୂମିକା ନିର୍ବାହ କରିବା ପାଇଁ ଭାରତ ଆଗକୁ ବଢ଼ୁଛି । ଆମ ବୈଜ୍ଞାନିକ ‘ ଚନ୍ଦ୍ରଯାନ-2 ’ ଉତକ୍ଷେପଣ କରିବା ପ୍ରସ୍ତୁତିରେ ଲାଗିଛନ୍ତି । ଚନ୍ଦ୍ରରେ ପହଂଚିବାକୁ ଥିବା ଏହା ଭାରତର ପ୍ରଥମ ଅନ୍ତରୀକ୍ଷ ଯାନ ହେବ । 2022 ପର୍ଯ୍ୟନ୍ତ ଭାରତର ନିଜର ଗଗନ-ଯାନରେ ପ୍ରଥମ ଭାରତୀୟଙ୍କୁ ମହାକାଶକୁ ପଠାଇବା ଲକ୍ଷ୍ୟ ଆଡକୁ ଦ୍ରୂତ ଗତିରେ ବଢ଼ିବା ପାଇଁ କାର୍ଯ୍ୟ ଚାଲୁ ରହିଛି ।


    79. ଲୋକସଭା ନିର୍ବାଚନ ସମୟରେ ଦେଶ ଆଉ ଏକ ବଡ ଉପଲବ୍ଧ ହାସଲ କରିଛି । ଯଦିଓ ଯେତିକି ହେବା ଦରକାର ଏନେଇ ସେତେ ଚର୍ଚ୍ଚା ହୋଇପାରିଲା ନାହିଁ । ‘ ମିଶନ ଶକ୍ତି ’ ର ସଫଳ ପରୀକ୍ଷଣ ଫଳରେ ଭାରତର ଅନ୍ତରୀକ୍ଷ ବୈଷୟିକ ଜ୍ଞାନର କ୍ଷମତା ଏବଂ ଦେଶର ସୁରକ୍ଷା ପ୍ରସ୍ତୁତିରେ ନୂତନ ଦିଗ ଯୋଡି ହୋଇଛି । ଏଥିପାଇଁ ମୁଁ ଆମର ବୈଜ୍ଞାନିକ ଏବଂ ଇଂଜିନିୟମାନଙ୍କୁ ପୁଣି ଥରେ ବଧେଇ ଜଣଉଛି ।


    80. ସୁରକ୍ଷା କ୍ଷେତ୍ରରେ ବୈଷୟିକ ଜ୍ଞାନର ଭୂମିକା ନିରନ୍ତର ବୃଦ୍ଧି ପାଉଛି । ଏହା ଉପରେ ଧ୍ୟାନ ଦେଇ ମହାକାଶ , ସାଇବର ଏବଂ ସ୍ୱତନ୍ତ୍ର ଫୋର୍ସ ପାଇଁ ତିନି ଯୁଗ୍ମ ସେବା ଏଜେନ୍ସିମାନଙ୍କର ଗଠନ ଉପରେ କାମ ଚାଲିଛି । ଏହି ପ୍ରୟାସ ଗୁଡ଼ିକ ଫଳରେ ଦେଶର ସୁରକ୍ଷା ବ୍ୟବସ୍ଥା ମଜଭୁତ ହେବ ।


    ମାନ୍ୟବର ସଦସ୍ୟଗଣ ,


    81. ନୂତନ ଭାରତ ବିଶ୍ୱ ସମୁଦାୟରେ ନିଜର ଉଚିତ ସ୍ଥାନ ପାଇବା ଦିଗରେ ଦ୍ରୂତ ଗତିରେ ଆଗକୁ ବଢୁଛି । ଆଜି ସମଗ୍ର ବିଶ୍ୱରେ ଭାରତର ନୂତନ ପରିଚୟ ସୃଷ୍ଟି ହୋଇଛି ତଥା ଅନ୍ୟ ଦେଶମାନଙ୍କ ସହ ଆମର ସମ୍ବନ୍ଧ ଅଧିକ ମଜଭୁତ ହୋଇଛି । ଏହା ପ୍ରସନ୍ନତାର ବିଷୟ ଯେ 2022ରେ ଭାରତ ଜି-20 ଶିଖର ସମ୍ମିଳନୀର ଆୟୋଜନ କରିବ ।


    82. ଜୁନ 21କୁ ଜାତି ସଂଘ ଦ୍ୱାରା ‘ ଆନ୍ତର୍ଜାତିକ ଯୋଗ ଦିବସ ’ ଘୋଷଣା କରାଯିବା ପାଇଁ ଭାରତର ପ୍ରସ୍ତାବକୁ ବିଶ୍ୱ ସମୁଦାୟ ବ୍ୟାପକ ଏବଂ ଉତ୍ସାହପୂର୍ଣ୍ଣ ସମର୍ଥନ ପ୍ରଦାନ କରିଛନ୍ତି । ସମ୍ପ୍ରତି ବିଶ୍ୱର ଅନେକ ଦେଶରେ ବଡ ଉତ୍ସାହର ସହିତ ଆନ୍ତର୍ଜାତିକ ଯୋଗ ଦିବସ ସହିତ ଜଡିତ କାର୍ଯ୍ୟକ୍ରମ ଚାଲୁ ରହିଛି ଯାହାର ସବୁଠାରୁ ମହତ୍ୱପୂର୍ଣ୍ଣ ଆୟୋଜନ ଆସନ୍ତାକାଲି ଜୁନ 21ରେ କରାଯିବ ।


    83. ଜଳବାୟୁ ପରିବର୍ତନ ହେଉ , ଆର୍ଥିକ ଏବଂ ସାଇବର ଅପରାଧ ହେଉ , ଭ୍ରଷ୍ଟାଚାର ଓ କଳାଧନ ଉପରେ କାର୍ଯ୍ୟଧାରା ଗ୍ରହଣ କରାଯାଉ କିମ୍ବା ଉର୍ଜା ସୁରକ୍ଷା , ସମସ୍ତ ବିଷୟ ଉପରେ ଭାରତର ବିଚାରକୁ ବିଶ୍ୱ ସମୁଦାୟ ସମର୍ଥନ ପ୍ରଦାନ କରିଛି । ଆଜି ଆତଙ୍କବାଦ ବିଷୟରେ ସମଗ୍ର ବିଶ୍ୱ ଭାରତ ସହିତ ଠିଆ ହୋଇଛି । ଦେଶରେ ବଡ ଧରଣର ଆତଙ୍କବାଦ ଆକ୍ରମଣ ପାଇଁ ଦାୟୀ ମାସୁଦ ଆଝାରକୁ ଜାତିସଂଘ ଦ୍ୱାରା ଆନ୍ତର୍ଜାତିକ ଆତଙ୍କବାଦୀ ଘୋଷଣା କରିବା ଏହାର ସବୁଠାରୁ ବଡ ପ୍ରମାଣ ।


    84. ମୋ ସରକାରଙ୍କ “ ପଡୋଶୀ ପ୍ରଥମେ ” ନୀତି ଦକ୍ଷିଣ ଏସିଆ ଏବଂ ନିକଟବର୍ତ୍ତୀ କ୍ଷେତ୍ରକୁ ପ୍ରାଥମିକତା ପ୍ରଦାନ କରିବା ନେଇ ଆମ ଚିନ୍ତାଧାରାର ପ୍ରମାଣ । ଏହି ସମଗ୍ର କ୍ଷେତ୍ରର ପ୍ରଗତିରେ ଭାରତର ମହତ୍ୱପୂର୍ଣ୍ଣ ଭୂମିକା ହେବ । ଏହି କାରଣରୁ ଏହି କ୍ଷେତ୍ରରେ ବ୍ୟବସାୟ , ସଂଯୋଗ ଏବଂ ଜନ-ଜନ ବିଷୟକୁ ପ୍ରୋତ୍ସାହିତ କରାଯାଉଛି । ନୂତନ ସରକାରଙ୍କ ଶପଥ ଗ୍ରହଣ ସମାରୋହରେ ‘ ବିମଟେକ ’ ଦେଶ , ‘ ଶାଙ୍ଘାଇ ସହଯୋଗ ସଙ୍ଗଠନ ’ ର ଅଧ୍ୟକ୍ଷ କିର୍ଗିଜସ୍ତାନର ଅଧ୍ୟକ୍ଷ ଏବଂ ମରିଶଶର ରାଷ୍ଟ୍ରାଧ୍ୟକ୍ଷ ତଥା ଶାସନ ଅଧ୍ୟକ୍ଷଙ୍କୁ ସାମିଲ ହେବା ଏହି ଚିନ୍ତାଧାରାକୁ ଦର୍ଶାଇଥାଏ ।


    85. ମୋ ସରକାର ବିଦେଶରେ ରହିଥିବା ତଥା ସେଠାରେ କାର୍ଯ୍ୟରତ ଭାରତୀୟମାନଙ୍କ ହିତ ରକ୍ଷା ପ୍ରତି ମଧ୍ୟ ସଜାଗ ରହିଛି । ଆଜି ବିଦେଶରେ ଯଦି କୌଣସି ଭାରତୀୟ ସଙ୍କଟରେ ଫସେ ତେବେ ତାଙ୍କୁ ଶୀଘ୍ର ସହାୟତା ଏବଂ ଉଦ୍ଧାରର ଭରସା ଆସିଥାଏ । ପାସପୋର୍ଟରୁ ଆରମ୍ଭ କରି ଭିସା ପର୍ଯ୍ୟନ୍ତ ଅନେକ ସେବାକୁ ସହଜ ଏବଂ ସୁଲଭ କରାଯାଇଛି ।


    86. ଭାରତର ଦର୍ଶନ , ସଂସ୍କୃତି ଏବଂ ଉପଲବ୍ଧକୁ ମୋ ସରକାରଙ୍କ ପ୍ରୟାସ ଦ୍ୱାରା ବିଶ୍ୱରେ ଏକ ବିଶିଷ୍ଟ ପରିଚୟ ମିଳିଛି । ଚଳିତ ବର୍ଷ ସମଗ୍ର ବିଶ୍ୱରେ ଆୟୋଜିତ ହେଉଥିବା ମହାତ୍ମାଗାନ୍ଧୀଙ୍କ 150ତମ ଜୟନ୍ତୀ କାର୍ଯ୍ୟକ୍ରମ ଫଳରେ ଭାରତର ‘ ଭାବନାତ୍ମକ ନେତୃତ୍ୱ ’ କୁ ବୃଦ୍ଧି ମିଳିବ । ଏହିପରି ଗୁରୁ ନାନକ ଦେବଜୀଙ୍କ 550ତମ ଜୟନ୍ତୀ କାର୍ଯ୍ୟକ୍ରମ ଦ୍ୱାରା ଭାରତର ଆଧ୍ୟାତ୍ମିକ ଜ୍ଞାନର ପ୍ରକାଶ ସମଗ୍ର ବିଶ୍ୱକୁ ମିଳିବ ।


    ମାନନୀୟ ସଦସ୍ୟଗଣ ,


    87. ନୂତନ ଭାରତ ସମ୍ବେଦନଶୀଳ ମଧ୍ୟ ହେବ ଏବଂ ଆର୍ଥିକ ରୂପରେ ସମୃଦ୍ଧ ମଧ୍ୟ । ମାତ୍ର ଏଥିପାଇଁ ଦେଶ ସୁରକ୍ଷିତ ରହିବା ଜରୁରୀ । ମୋ ସରକାର ରାଷ୍ଟ୍ରୀୟ ସୁରକ୍ଷାକୁ ସର୍ବୋଚ୍ଚ ପ୍ରାଥମିକତା ପ୍ରଦାନ କରନ୍ତି । ଏହି କାରଣରୁ ଆତଙ୍କବାଦ ଏବଂ ନକ୍ସଲବାଦର ମୁକାବିଲା ପାଇଁ ପ୍ରଭାବୀ ପଦକ୍ଷେପ ଉଠାଯାଉଛି ।


    88. ସୀମା ପାର ଆତଙ୍କବାଦ ସ୍ଥାନମାନଙ୍କରେ , ପ୍ରଥମ ସର୍ଜିକାଲ ଷ୍ଟ୍ରାଇକ ଏବଂ ପୁଲୱାମା ଆକ୍ରମଣ ପରେ ଏୟାର ଷ୍ଟ୍ରାଇକ କରି ଭାରତ ନିଜର ଅଭିପ୍ରାୟ ଏବଂ କ୍ଷମତା ପ୍ରଦର୍ଶିତ କରିଛି । ଭବିଷ୍ୟତରେ ମଧ୍ୟ ନିଜର ସୁରକ୍ଷା ପାଇଁ ସମସ୍ତ ସମ୍ଭାବ୍ୟ ପଦକ୍ଷେପ ଗ୍ରହଣ କରାଯିବ ।


    89. ଅବୈଧ ଭାବେ ଭାରତରେ ଅନୁପ୍ରବେଶ କରିଥିବା ବିଦେଶୀ ଆଭ୍ୟନ୍ତରୀଣ ସୁରକ୍ଷା ପାଇଁ ବିପଜ୍ଜନକ । ଏହାଦ୍ୱାରା ଦେଶର ଅନେକ କ୍ଷେତ୍ରରେ ସାମଜିକ ଅସନ୍ତୁଳନର ସମସ୍ୟା ମଧ୍ୟ ଉତ୍ପନ ହେଉଛି । ଏଥିସହିତ ନିଯୁକ୍ତି ଅବସର ଉପରେ ମଧ୍ୟ ଅନେକ ଚାପ ଅନୁଭବ କରାଯାଉଛି । ମୋ ସରକାର ଏହା ସ୍ଥିର କରିଛନ୍ତି କି ଅନୁପ୍ରବେଶ ସମସ୍ୟା ସହିତ ଜଡିତ କ୍ଷେତ୍ରମାନଙ୍କରେ ‘ ଜାତୀୟ ନାଗରିକ ପଞ୍ଜିକରଣ ’ ର ପ୍ରକ୍ରିୟାକୁ ପ୍ରାଥମିକତା ଆଧାରରେ କାର୍ଯ୍ୟକାରୀ କରାଯିବ । ଅନୁପ୍ରବେଶକୁ ରୋକିବା ପାଇଁ ସୀମା ଉପରେ ସୁରକ୍ଷାକୁ ଆହୁରି ସଶକ୍ତ କରାଯିବ ।


    90. ସରକାର ଯେଉଁଠାରେ ଅନୁପ୍ରବେଶକୁ ଚିହ୍ନଟ କରୁଛନ୍ତି , ସେଠାରେ ଆସ୍ଥାର ଆଧାରରେ ଉତ୍ପୀଡନର ଶିକାର ହେଉଥିବା ପରିବାରର ସୁରକ୍ଷା ପାଇଁ ପ୍ରତିବଦ୍ଧ । ଏଥିପାଇଁ ଭାଷା , ସାଂସ୍କୃତିକ ଏବଂ ସାମାଜିକ ପରିଚୟର ଉଚିତ ସଂରକ୍ଷଣ ପ୍ରଦାନ କରି ନାଗରିକତା ଆଇନରେ ସଂଶୋଧନର ପ୍ରୟାସ କରାଯିବ ।


    91. ମୋ ସରକାର ଜମ୍ମୁ କାଶ୍ମୀରର ନାଗରିକମାନଙ୍କୁ ସୁରକ୍ଷିତ ଏବଂ ଶାନ୍ତିପୂର୍ଣ୍ଣ ପରିବେଶ ପ୍ରଦାନ କରିବା ପାଇଁ ସମ୍ପୂର୍ଣ୍ଣ ନିଷ୍ଠା ସହିତ ପ୍ରୟାସ କରୁଛି । ସେଠାରେ ସ୍ଥାନୀୟ ଅଂଚଳମାନଙ୍କରେ ଶାନ୍ତିପୂର୍ଣ୍ଣ ନିର୍ବାଚନ ଏବଂ ଏଇ ନିକଟରେ ସମ୍ପନ୍ନ ହୋଇଥିବା ଲୋକସଭା ନିର୍ବାଚନ ଦ୍ୱାରା ଆମର ଏହି ପ୍ରୟାସକୁ ବଳ ମିଳିଛି । ମୋ ସରକାର ଜମ୍ମୁ କାଶ୍ମୀରର ବିକାଶ ପାଇଁ ଆବଶ୍ୟକ ସମସ୍ତ ପଦକ୍ଷେପ ଗ୍ରହଣ କରିବା ପାଇଁ ପ୍ରତିବଦ୍ଧ ।


    92. ମୋ ସରକାର ଦେଶକୁ ନକ୍ସଲବାଦରୁ ମୁକ୍ତି ପ୍ରଦାନ କରିବା ନେଇ ସଂକଳ୍ପବଦ୍ଧ ହୋଇ କାର୍ଯ୍ୟ କରୁଛନ୍ତି । ଏହି ଦିଗରେ ଗତ 5 ବର୍ଷ ମଧ୍ୟରେ ଅନେକ ସଫଳତା ମିଳିଛି । ନକ୍ସଲ ପ୍ରଭାବିତ କ୍ଷେତ୍ରର ପରିସର ନିରନ୍ତର ଭାବେ ବୃଦ୍ଧି ପାଉଛି । ଆଗାମୀ ବର୍ଷମାନଙ୍କରେ ଏହି କ୍ଷେତ୍ରର ବିକାଶ କାର୍ଯ୍ୟକ୍ରମକୁ ଆହୁରି ଦ୍ରୂତ କରାଯିବ ଯାହାଦ୍ୱାରା କି ସେଠାରେ ରହୁଥିବା ଆଦିବାସୀ ଭାଇ ଭଉଣୀ ଲାଭାନ୍ୱିତ ହେବେ ।


    ମାନନୀୟ ସଦସ୍ୟଗଣ ,


    93. ମୋ ସରକାର ସେନା ଏବଂ ସଶସ୍ତ୍ର ବଳର ଆଧୁନିକୀକରଣ କାମକୁ ଦ୍ରୂତ ଗତିରେ ଆଗକୁ ବଢ଼ାଉଛନ୍ତି । ନିକଟ ଭବିଷ୍ୟତରେ ହିଁ ଭାରତକୁ ପ୍ରଥମ ରାଫେଲ ଲଢ଼ୁଆ ବିମାନ ଆପାଚେ ହେଲିକପ୍ଟର ମଧ୍ୟ ମିଳିବାକୁ ଯାଉଛି ।


    94. ସରକାରଙ୍କ ଦ୍ୱାରା ‘ ମେକ ଇନ ଇଣ୍ଡିଆ ’ ଅନ୍ତର୍ଗତ ଆଧୁନିକ ଅସ୍ତ୍ର-ଶସ୍ତ୍ର ନିର୍ମାଣ କରିବା ଉପରେ ବିଶେଷ ଗୁରୁତ୍ୱ ପ୍ରଦାନ କରାଯାଉଛି । ଆଧୁନିକ ରାଇଫଲରୁ ଆରମ୍ଭ କରି ତୋପ , ଟ୍ୟାଙ୍କ ଏବଂ ଲଢ଼ୁଆ ଜାହାଜ ପର୍ଯ୍ୟନ୍ତ ଭାରତରେ ନିର୍ମାଣ କରାଯିବାର ନୀତିକୁ ସଫଳତାର ସହିତ ଆଗକୁ ବଢ଼ାଯାଉଛି । ଉତ୍ତର ପ୍ରଦେଶ ଓ ତାମିଲନାଡୁରେ ନିର୍ମାଣ କରାଯାଉଥିବା ‘ ପ୍ରତିରକ୍ଷା କରିଡର ’ ଏହି ମିଶନକୁ ଅଧିକ ଶକ୍ତିଶାଳୀ କରିବ । ନିଜର ସୁରକ୍ଷା ଆବଶ୍ୟକତାକୁ ପୁରଣ କରିବା ସହିତ ପ୍ରତିରକ୍ଷା ଉପକରଣର ରପ୍ତାନୀ ବୃଦ୍ଧି ଉପରେ ମଧ୍ୟ ଗୁରୁତ୍ୱ ପ୍ରଦାନ କରାଯାଉଛି ।


    95. ସୈନିକ ଓ ଶହୀଦମାନଙ୍କୁ ସମ୍ମାନିତ କରିବା ଦ୍ୱାରା ସୈନିକମାନଙ୍କ ଆତ୍ମ ଗୌରବ ଏବଂ ଉତ୍ସାହ ବୃଦ୍ଧି ପାଇଥାଏ ତଥା ଆମ ସୈନ୍ୟ କ୍ଷମତା ମଜଭୁତ ହୋଇଥାଏ । ଏଥିପାଇଁ ସୈନିକ ଏବଂ ଅନେକ ପରିବାର ଜନଙ୍କ ଧ୍ୟାନ ରଖି ସମସ୍ତ ପ୍ରକାର ସମ୍ଭାବ୍ୟ ପ୍ରୟାସ କରାଯାଉଛି । ‘ ୱାନ ରେଙ୍କ ୱାନ ପେନସନ ’ ମାଧ୍ୟମରେ ପୂର୍ବ ସୈନିକମାନଙ୍କ ପେନସନରେ ବୃଦ୍ଧି କରି ତଥା ସେମାନଙ୍କ ସ୍ୱାସ୍ଥ୍ୟ ସୁବିଧାର ବିସ୍ତାର କରି , ସେମାନଙ୍କ ଜୀବନକୁ ଉନ୍ନତ କରିବାର ପ୍ରୟାସ କରାଯାଉଛି ।


    96. ସ୍ୱାଧୀନତାର ସାତ ଦଶକ ପରେ ମୋ ସରକାରଙ୍କ ଦ୍ୱାରା ଦିଲ୍ଲୀରେ ଇଣ୍ଡିଆ ଗେଟ ପାଖରେ ନିର୍ମାଣ କରାଯାଇଥିବା ‘ ଜାତୀୟ ଯୁଦ୍ଧ ସ୍ମାରକୀ ’ ଶହୀଦମାନଙ୍କ ପ୍ରତି କୃତଜ୍ଞ ରାଷ୍ଟ୍ରର ବିନମ୍ର ଶ୍ରଦ୍ଧାଞ୍ଜଳୀ । ଏହିପରି ଦେଶର ସୁରକ୍ଷାରେ ଶହୀଦ ହେଉଥିବା ଆମର ପୋଲିସ ବଳର ଯବାନଙ୍କ ସ୍ମୃତିରେ ମୋ ସରକାର ‘ ଜାତୀୟ ପୋଲିସ ସ୍ମାରକୀ ’ ର ନିର୍ମାଣ କରିଛି ।


    ମାନନୀୟ ସଦସ୍ୟଗଣ ,


    97. ରାଷ୍ଟ୍ର-ନିର୍ମାଣ ପଥରେ ଇତିହାସରୁ ମିଳିଥିବା ପ୍ରେରଣା , ଭବିଷ୍ୟତରେ ଆମ ମାର୍ଗକୁ ଅଧିକ ପ୍ରଶସ୍ତ କରିଥାଏ । ଏଥିପାଇଁ ରାଷ୍ଟ୍ର ନିର୍ମାତାଙ୍କ ସ୍ମୃତିକୁ କୃତଜ୍ଞତା ପୂର୍ବକ ସମ୍ମାନ ଦେବା ଆମର ଦାୟିତ୍ୱ । ଗତ ପାଞ୍ଚ ବର୍ଷରେ ଦେଶରେ ଏପରି ଅନେକ କାର୍ଯ୍ୟ ହୋଇଛି । ପୂଜ୍ୟ ବାପୁ ଓ ଐତିହାସିକ ଦାଣ୍ଡି ଯାତ୍ରାର ସମ୍ମାନରେ ‘ ଦାଣ୍ଡି ସଂଗ୍ରହାଳୟ ’ ର ନିର୍ମାଣ କରାଯାଇଛି । ଲୌହ ପୁରୁଷ ସର୍ଦ୍ଦାର ପଟେଲଙ୍କ ପ୍ରତି କୃତଜ୍ଞତା ବ୍ୟକ୍ତ କରିବା ପାଇଁ ବିଶ୍ୱର ସବୁଠାରୁ ଉଚ୍ଚ ପ୍ରତିମା ‘ ଷ୍ଟାଚ୍ୟୁ ଅଫ ୟୁନିଟି ’ ର ସ୍ଥାପନା କରାଯାଇଛି । ନେତାଜୀ ସୁବାସ ଚନ୍ଦ୍ର ବୋଷ ଓ ଆଜାଦ ହିନ୍ଦ ଫୌଜର ଅନ୍ୟ ସେନାମାନଙ୍କୁ ଶ୍ରଦ୍ଧାଞ୍ଜଳୀ ପ୍ରଦାନ ପୂର୍ବକ ଦିଲ୍ଲୀର ଲାଲ କିଲାରେ ‘ କ୍ରାନ୍ତି ମନ୍ଦିର ’ ର ନିର୍ମାଣ କରାଯାଇଛି । ବାବା ସାହେବ ଡଃ ଭୀମରାଓ ଆମ୍ବେଦକରଙ୍କ ମହାପରିନିର୍ବାଣ ସ୍ଥଳ , ଦିଲ୍ଲୀର 26 ଅଲ୍ଲୀପୁର ରୋଡକୁ ଜାତୀୟ ସ୍ମାରକୀର ସ୍ୱରୂପ ପ୍ରଦାନ କରାଯାଇଛି । ଦେଶର ସମସ୍ତ ପୂର୍ବତନ ପ୍ରଧାନମନ୍ତ୍ରୀଙ୍କ ଯୋଗଦାନକୁ ସମ୍ମାନ ପ୍ରଦାନ କରି ଦିଲ୍ଲୀରେ ଏକ ସଂଗ୍ରହାଳୟର ନିର୍ମାଣ ମଧ୍ୟ କରାଯାଉଛି ।


    98. ମୋ ସରକାର ସର୍ଦ୍ଦାର ପଟେଲଙ୍କ ପ୍ରେରଣାରେ ‘ ଏକ ଭାରତ , ଶ୍ରେଷ୍ଠ ଭାରତ ’ ଭାବନାକୁ ଅଧିକ ଶକ୍ତିଶାଳୀ କରିବା ନେଇ ପ୍ରତିବଦ୍ଧ । ଏଥିପାଇଁ ଜାତୀୟ ଆକାଂକ୍ଷା ଏବଂ ଆଂଚଳିକ ଅଭିଳାଷାକୁ ମହତ୍ୱ ପ୍ରଦାନ କରିବା ଜରୁରୀ । ଏଥିପାଇଁ ସମ୍ବାଦ ଓ ସହଯୋଗର ସମସ୍ତ ସମ୍ଭାବନାକୁ ପ୍ରୋତ୍ସାହିତ କରାଯିବ । ‘ ସବକା ସାଥ , ସବକା ବିକାଶ , ସବକା ବିଶ୍ୱାସ ’ ଭାବନାରେ ଚାଲୁଥିବା ମୋ ସରକାରଙ୍କ ପ୍ରୟାସ ହେଉଛି ଭାରତର ପ୍ରଗତି ଯାତ୍ରାରେ କୌଣସି ଦେଶବାସୀ ଯେମିତି ବାଦ ନପଡନ୍ତି ।


    ମାନନୀୟ ସଦସ୍ୟଗଣ ,


    99. ଭାରତକୁ ଦୀର୍ଘ ସମୟ ପର୍ଯ୍ୟନ୍ତ ଗୋଲାମ ଭାବେ କଟାଇବାକୁ ପଡିଛି । ମାତ୍ର ଏହି ପୁରା ସମୟରେ ଦେଶରେ କୋଉଠି ନା କୋଉଠି ଭାରତ ବାସୀ ସ୍ୱାଧୀନତା ପାଇଁ ସଂଗ୍ରାମ କରୁଥିଲେ । ସ୍ୱାଧୀନତାର ଆଶା ଏବଂ ଏଥିପାଇଁ ବଳିଦାନ ଦେବାର ଆକାଂକ୍ଷା କେବେ ବି କମଜୋର ହୋଇ ନାହିଁ । ସ୍ୱାଧୀନତାର ଏହି ଆକାଂକ୍ଷା 1942ରେ ‘ ଭାରତ ଛାଡ ଆନ୍ଦୋଳନ ’ ର ରୂପ ନେଇଥିଲା । ସେତବେଳେ ସମଗ୍ର ଦେଶ ଏହି ନିଷ୍ପତି ନେଇଥିଲା ଯେ ସ୍ୱାଧୀନତା ତ ହାସଲ କରିବାକୁ ହେବ ଏବଂ ଏହି ପ୍ରୟାସରେ ନିଜର ପ୍ରାଣ ମଧ୍ୟ ତ୍ୟାଗ କରିବାକୁ ପଡିବ । ଏହି ସମୟରେ ଦେଶବାସୀ ଯାହା କିଛି ବି କରୁଥିଲେ ତାହା ସ୍ୱାଧୀନତା ସଂଗ୍ରାମରେ ନିଜର ଯୋଗଦାନ କରିବାର ଭାବନାରେ କରୁଥିଲେ । ଏହି ଜନଭାବନାର ଶକ୍ତି ଫଳରେ ଆମେ 1947ରେ ସ୍ୱାଧୀନତା ହାସଲ କରିଥିଲେ ।


    100. ଆଜି ଆମେ ପୁଣିଥରେ ଇତିହାସ ତିଆରି କରିବା ମୋଡରେ ଠିଆ ହୋଇଛୁ । ଆମେ ନବଯୁଗର ସୂତ୍ରପାତ ପାଇଁ ଏକ ନୂତନ ଆନ୍ଦୋଳନ ଆରମ୍ଭ କରିବା ପାଇଁ ତତ୍ପର । ଆମର ଆଜିର ସଂକଳ୍ପ ଏହା ନିଷ୍ପତି କରିବ ଯେ 2047ରେ ଯେବେ ଆମେ ଆମର ସ୍ୱାଧୀନତାର ଶତାବ୍ଦୀ ପାଳନ କରିବା , ସେତବେଳେ ଆମ ଦେଶର ସ୍ୱରୂପ କ ’ ଣ ହେବ ।


    101. ଆଜି ଆମ ଦେଶ ପାଖରେ ସ୍ୱାଧୀନତା ପରେ ପାଖାପାଖି 77 ବର୍ଷର ଯାତ୍ରାର ସଂଚିତ ଅନୁଭବ ରହିଛି । ଏହି ଅନୁଭବରୁ ଶିକ୍ଷାଲାଭ କରି ଦେଶ ଆଗକୁ ବଢ଼ୁଛି । ଆମେ ସମସ୍ତେ ଏହି ସଂକଳ୍ପ ସହିତ ଆଗକୁ ବଢ଼ିବାକୁ ହେବ ଯେ 2022ରେ ଯେତବେଳେ ଆମେ ସ୍ୱାଧୀନତାର 75ତମ ବର୍ଷ ପାଳନ କରିବୁ ସେତବେଳେ ଆମର ନୂତନ ଭାରତର ପରିକଳ୍ପନା ସାକାର ରୂପ ଗ୍ରହଣ କରିଥିବ । ଏହିପରି ସ୍ୱାଧୀନତାର 75 ବର୍ଷ ପାଳନ କରିଥିବା ନୂତନ ଭାରତରେ:


    - କୃଷକର ଆୟ ଦୁଇ ଗୁଣ ହେବ ;


    - ସବୁ ଗରିବ ବ୍ୟକ୍ତିଙ୍କ ମୁଣ୍ଡ ଉପରେ ପକ୍କା ଛାତ ହେବ ;


    - ସବୁ ଗରିବ ବ୍ୟକ୍ତିଙ୍କ ପାଖରେ ସ୍ୱଚ୍ଛ ଇନ୍ଧନର ସୁବିଧା ହେବ ;


    - ସବୁ ଗରିବ ବ୍ୟକ୍ତି ପାଖରେ ବିଜୁଳି ସଂଯୋଗ ହେବ ;


    - ସବୁ ଗରିବ ଖୋଲାରେ ଶୌଚ କରିବାର ବାଧ୍ୟ ବାଧକତାରୁ ମୁକ୍ତ ହେବ ;


    - ମେଡିକାଲ ସୁବିଧା ସବୁ ଗରିବ ବ୍ୟକ୍ତିଙ୍କ ପହଂଚରେ ଥିବ ;


    - ଦେଶର ପ୍ରତ୍ୟେକ ଗ୍ରାମ ସଡକ ସମ୍ପର୍କ ସହିତ ଯୋଡି ହେବ ;


    - ଗଙ୍ଗାର ଧାରା ଅବିରତ ଏବଂ ନିର୍ମଳ ହେବ ;


    - ରାଜ୍ୟମାନଙ୍କ ସହଯୋଗରେ ଆମେ 5 ଟ୍ରିଲିୟନ ଡଲାର ଅର୍ଥ ବ୍ୟବସ୍ଥାରେ ପରିଣତ ହେବା ଲକ୍ଷ୍ୟର ନିକଟବର୍ତ୍ତୀ ହେବା ;


    - ଆମେ ବିଶ୍ୱର ସବୁଠାରୁ 3 ବଡ ଅର୍ଥ ବ୍ୟବସ୍ଥାରେ ସାମିଲ ହେବା ଦିଗରେ ଅଗ୍ରସର ହେବା ;


    - ଭାରତୀୟ ସଂସାଧନର ବଳ ଉପରେ ଅନେକ ଦେଶବାସୀ ଅନ୍ତରୀକ୍ଷରେ ତ୍ରିରଙ୍ଗା ଲହରାଇବେ ; ଏବଂ


    - ଆମେ ଏକ ନୂତନ ଉର୍ଜା ଏବଂ ଆତ୍ମବିଶ୍ୱାସ ସହିତ ବିଶ୍ୱର ବିକାଶକୁ ନେତୃତ୍ୱ ପ୍ରଦାନ କରିବା ପାଇଁ ପଦକ୍ଷେପ ଗ୍ରହଣ କରିବେ ।


    ମାନନୀୟ ସଦସ୍ୟଗଣ ,


    102. ଜନତା ଓ ସରକାରଙ୍କ ମଧ୍ୟରେ ଦୂରତା ହ୍ରାସ କରି , ଜନ ଭାଗିଦାରିତା ଉପରେ ଜୋର ଦିଆଗଲେ ସରକାରଙ୍କ ଯୋଜନାକୁ ଦେଶବାସୀ ଜନ ଆନ୍ଦୋଳନର ରୂପ ଦେଇ ଦିଅନ୍ତି । ବଡ ରାଷ୍ଟ୍ରୀୟ ଲକ୍ଷ୍ୟକୁ ପ୍ରାପ୍ତ କରିବାର ଏହା ହେଉଛି ପଦ୍ଧତି । ଏହି ମାର୍ଗରେ ଚାଲିବା ଦ୍ୱାରା ‘ ବେଟି-ବଚାଓ , ବେଟି ପଢ଼ାଓ ’ ଯୋଜନାରୁ ଆରମ୍ଭ କରି ‘ ସ୍ୱଚ୍ଛ ଭାରତ ଅଭିଯାନ ’ ଜନ ଆନ୍ଦୋଳନର ରୂପ ପ୍ରାପ୍ତ କରିଛନ୍ତି । ଜନ ଭାଗିଦାରିତାର ଏହି ଶକ୍ତି ଆମ ନୂତନ ଭାରତର ଲକ୍ଷ୍ୟକୁ ମଧ୍ୟ ପ୍ରାପ୍ତ କରିବ ।


    ମାନନୀୟ ସଦସ୍ୟଗଣ ,


    103. ମୋ ସରକାରଙ୍କ ବିଚାରରେ ସମସ୍ତ ରାଜନୈତିକ ଦଳ , ସମସ୍ତ ରାଜ୍ୟ ଓ 130 କୋଟି ଦେଶବାସୀ , ଭାରତର ସମଗ୍ର ଏବଂ ତ୍ୱରିତ ବିକାଶ ପାଇଁ ଏକମତ । ଆମ ଜୀବନ୍ତ ଗଣତନ୍ତ୍ରରେ ପର୍ଯ୍ୟାପ୍ତ ପରିମାଣର ପରିପକ୍ୱତା ଆସି ସାରିଛି । ଗତ କିଛି ଦଶକ ମଧ୍ୟରେ ଦେଶର କୌଣସି ନା କୌଣସି ଅଂଚଳରେ ପ୍ରାୟ କିଛି ନା କିଛି ନିର୍ବାଚନ ଆୟୋଜନ ହେବା ଦ୍ୱାରା ବିକାଶର ଗତି ଏବଂ ନିରନ୍ତରତା ପ୍ରଭାବିତ ହୋଇଥାଏ । ଆମ ଦେଶବାସୀ ରାଜ୍ୟ ଏବଂ ରାଷ୍ଟ୍ରୀୟ ସ୍ତରର ବିଷୟ ଉପରେ , ନିଜର ସ୍ପଷ୍ଟ ନିଷ୍ପତ୍ତି ବ୍ୟକ୍ତ କରି , ବିବେକ ଏବଂ ବୁଝାମଣାର ପ୍ରଦର୍ଶନ କରିଛନ୍ତି । ଆଜି ସମୟର ଚାହିଦା ହେଉଛି ‘ ଏକ ରାଷ୍ଟ୍ର-ଏକ ସଙ୍ଗେ ନିର୍ବାଚନ ’ ର ବ୍ୟବସ୍ଥା ଅଣାଯାଉ । ଯାହାଫଳରେ କି ଦେଶର ବିକାଶ ଦ୍ରୂତ ଗତିରେ ହୋଇପାରିବ ଏବଂ ଦେଶବାସୀ ଲାଭାନ୍ୱିତ ହେବେ । ଏପରି ବ୍ୟବସ୍ଥା ହେବା ଦ୍ୱାରା ସମସ୍ତ ରାଜନୈତିକ ଦଳ ସେମାନଙ୍କର ବିଚାରଧାରା ଅନୁରୂପ , ବିକାଶ ଏବଂ ଜନକଲ୍ୟାଣ କାର୍ଯ୍ୟରେ ନିଜର ଉର୍ଜାକୁ ଅଧିକ ଉପଯୋଗ କରିପାରିବେ । ତେଣୁ ମୁଁ ସମସ୍ତ ସାଂସଦମାନଙ୍କୁ ଆହ୍ୱାନ କରୁଛି କି ସେମାନେ ‘ ଏକ ରାଷ୍ଟ୍ର-ଏକ ସଙ୍ଗେ ନିର୍ବାଚନ ’ ର ବିକାଶୋନ୍ମୁଖ ପ୍ରସ୍ତାବ ଉପରେ ଗମ୍ଭୀରତାର ସହ ବିଚାର କରନ୍ତୁ ।


    ମାନନୀୟ ସଦସ୍ୟଗଣ ,


    104. ଚଳିତ ବର୍ଷ ଆମ ସମ୍ବିଧାନକୁ ଅଙ୍ଗୀକୃତ କରାଯିବାର 70 ବର୍ଷ ପୂରଣ ହେଉଛି । ସାଂସଦ ଭାବେ ଆପଣମାନେ ସମସ୍ତେ ଭାରତର ସମ୍ବିଧାନ ପ୍ରତି ଅତୁଟ ଶ୍ରଦ୍ଧା ଏବଂ ନିଷ୍ଠା ସହିତ ନିଜର କର୍ତ୍ତବ୍ୟର ନିର୍ବାହ କରିବା ପାଇଁ ଶପଥ ଗ୍ରହଣ କରିଛନ୍ତି । ଆମ ସମସ୍ତଙ୍କ ପାଇଁ ସମ୍ବିଧାନ ହିଁ ଶ୍ରେଷ୍ଠ । ଆମ ସମ୍ବିଧାନର ପ୍ରମୁଖ ଶିଳ୍ପୀ ବାବାସାହେବ ଡକ୍ଟର ଭୀମରାଓ ଆମ୍ବେଦକର କହିଥିଲେ ଯେ ଦେଶର ସାମାଜିକ ଏବଂ ଆର୍ଥିକ ଉଦ୍ଦେଶ୍ୟ ପ୍ରାପ୍ତି ପାଇଁ ସମ୍ମିଧାନ ସମ୍ମତ ପ୍ରକ୍ରିୟାର ହିଁ ଉପଯୋଗ କରାଯିବା ଉଚିତ ।


    105. ଆମ ସମ୍ବିଧାନ , ଦେଶର ସମସ୍ତ ନାଗରିକମାନଙ୍କୁ ସାମାଜିକ , ଆର୍ଥିକ ଏବଂ ରାଜନୈତିକ ନ୍ୟାୟ , ସ୍ୱତନ୍ତ୍ରତା , ସମାନତା ଓ ବ୍ୟକ୍ତିର ଗରିମା ତଥା ବନ୍ଧୁତା ଲକ୍ଷ୍ୟକୁ ପ୍ରାପ୍ତ କରିବା ପାଇଁ ମାର୍ଗଦର୍ଶନ ପ୍ରଦାନ କରିଥାଏ ।


    106. ମୋର ବିଶ୍ୱାସ ଯେ ରାଜ୍ୟସଭା ଏବଂ ଲୋକସଭାର ଆପଣମାନେ ସମସ୍ତ ସଦସ୍ୟଗଣ ସାଂସଦ ଭାବେ ନିଜର କର୍ତ୍ତବ୍ୟକୁ ଭଲ ଭାବେ ପାଳନ କରି ସମ୍ବିଧାନର ଆଦର୍ଶକୁ ପ୍ରାପ୍ତ କରିବାରେ ନିଜର ଅମୂଲ୍ୟ ଯୋଗଦାନ କରିବେ । ଏହିପରି ଆପଣମାନେ ସମସ୍ତେ ଭାରତ ନିର୍ମାଣରେ ନିଜର ପ୍ରମୁଖ ଭୂମିକା ନିର୍ବାହ କରିବେ ।


    107. ଜନ ପ୍ରତିନିଧି ତଥା ଦେଶର ନାଗରିକ ଭାବେ ଆମମାନଙ୍କୁ ସମସ୍ତଙ୍କୁ ନିଜର କର୍ତ୍ତବ୍ୟକୁ ପ୍ରାଥମିକତା ପ୍ରଦାନ କରିବାକୁ ପଡିବ । ତେବେ ଯାଇଁ ଦେଶବାସୀଙ୍କୁ ଆମେ ନାଗରିକ-କର୍ତବ୍ୟ ପାଳନର ପ୍ରେରଣା ପ୍ରଦାନ କରିପାରିବୁ ।


    108. ସମସ୍ତ ସାଂସଦମାନଙ୍କୁ ମୋର ଅନୁରୋଧ କି ଆପଣମାନେ ଗାନ୍ଧିଜୀଙ୍କ ମୂଳମନ୍ତ୍ରକୁ ସବୁବେଳେ ମନେ ରଖନ୍ତୁ । ଗାନ୍ଧିଜୀ କହିଥିଲେ ଯେ ଆମ ସମସ୍ତ ନିଷ୍ପତ୍ତି ଏହି କଥା ଉପରେ ନିର୍ଭର କରିବା ଆବଶ୍ୟକ ଯେପରି ଏହାର ପ୍ରଭାବ ସମାଜର ସବୁଠରୁ ଗରିବ ଏବଂ କମଜୋର ବ୍ୟକ୍ତି ଉପରେ କିପରି ଭାବେ ପଡିବ । ଆପଣମାନେ ମଧ୍ୟ ସେହି ମତଦାତାଙ୍କୁ ମନେରଖନ୍ତୁ ଯିଏ ନିଜର ସମସ୍ତ କାର୍ଯ୍ୟ ଛାଡି , ସମସ୍ତ ଅସୁବିଧା ମଧ୍ୟରେ , ଭୋଟ ଦେବାକୁ ଆସିଥିଲା , ପୋଲିଙ୍ଗ ବୁଥ ପର୍ଯ୍ୟନ୍ତ ଆସିଥିଲା ଏବଂ ମତଦାନ କରି ଦେଶ ପ୍ରତି ନିଜର କର୍ତ୍ତବ୍ୟ ନିର୍ବାହ କରିଥିଲା । ଏହି ଆକାଂକ୍ଷାକୁ ପୁରଣ କରିବା ହିଁ ଆମର ପ୍ରାଥମିକତା ହେବା ଆବଶ୍ୟକ ।


    109. ମୁଁ ଆପଣମାନଙ୍କୁ ସମସ୍ତଙ୍କୁ ଆଗାମୀ ପାଞ୍ଚ ବର୍ଷ ମଧ୍ୟରେ ଭାରତର ନବ ନିର୍ମାଣ ପାଇଁ ନିଜକୁ ସମର୍ପିତ କରିବା ତଥା ନିଜର କର୍ତ୍ତବ୍ୟକୁ ସମ୍ପୂର୍ଣ୍ଣ ନିଷ୍ଠାର ସହ ପାଳନ କରିବାର ଆହ୍ୱାନ କରି , ଆପଣମାନଙ୍କୁ ସମସ୍ତଙ୍କୁ ପୁଣିଥରେ ହାର୍ଦ୍ଦିକ ଶୁଭକାମନା ଜଣାଉଛି ।


    ଜୟ ହିନ୍ଦ!


    **********

    
    
    (Release ID: 1575451) Visitor Counter : 94