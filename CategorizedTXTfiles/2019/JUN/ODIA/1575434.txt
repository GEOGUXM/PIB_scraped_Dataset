      କାର୍ମିକ, ସାଧାରଣ ଅଭିଯୋଗ ଓ ପେନସନ ମନ୍ତ୍ରଣାଳୟ

      ପେନସନଭୋଗୀଙ୍କ ପାଇଁ ପ୍ରଥମ ବୃହତ ପଦକ୍ଷେପ
      • ପେନସନ ବିଭାଗରେ ସମନ୍ୱିତ ଅଭିଯୋଗ କେନ୍ଦ୍ର ଏବଂ କଲ ସେଂଟର ଉଦଘାଟନ କଲେ କେନ୍ଦ୍ର ମନ୍ତ୍ରୀ ଡ. ଜିତେନ୍ଦ୍ର ସିଂ
      • ପେନସନଭୋଗୀଙ୍କୁ ଘରେ ଥାଇ ମିଳିବ ଡିଜିଟାଲ ଜୀବନ ପ୍ରମାଣପତ୍ର
      • ଚଳିତ ବର୍ଷ 8ରୁ 20ଟି ସହରକୁ ସମ୍ପ୍ରସାରିତ ହେବ ଏହି ସୁବିଧା, ଓଡ଼ିଶାର ଭୁବନେଶ୍ୱର, କଟକ, ବାଲେଶ୍ୱର ସାମିଲ
      Posted On: 20 JUN 2019 5:33PM by PIB Bhubaneshwar


    ଉତ୍ତର ପୂର୍ବାଂଚଳ କ୍ଷେତ୍ର ବିକାଶ , ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ , କାର୍ମିକ , ସାଧାରଣ ଅଭିଯୋଗ ଓ ପେନସନ ପ୍ରଶାସନ , ଆଣବିକ ଶକ୍ତି ଓ ମହାକାଶ ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ) ଡ. ଜିତେନ୍ଦ୍ର ସିଂଙ୍କ ଦ୍ୱାରା ଆଜି ପେନସନ ଏବଂ ପେନସନଭୋଗୀ କଲ୍ୟାଣ ବିଭାଗ ପକ୍ଷରୁ ପ୍ରତିଷ୍ଠା କରାଯାଇଥିବା ଏକ ସମନ୍ୱିତ ଅଭିଯୋଗ କେନ୍ଦ୍ର ଓ କଲ ସେଂଟର ଉଦଘାଟିତ ହୋଇଛି । ନୂଆଦିଲ୍ଲୀର ଜନପଥ ଭବନଠାରେ କେନ୍ଦ୍ର ସରକାରଙ୍କ ପେନସନଭୋଗୀଙ୍କ ପାଇଁ ଏହି କେନ୍ଦ୍ର ଖୋଲାଯାଇଛି । ଏହି ଅବସରରେ ଡିଏଆରପିଜି ଏବଂ ପେନସନ ଓ ପେନସନଭୋଗୀ କଲ୍ୟାଣ ବିଭାଗର ସଚିବ ଶ୍ରୀ କେ.ଭି ଇପେନଙ୍କ ସମେତ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ପେନସନଭୋଗୀଙ୍କ ପାଇଁ ଏକ କଲ ସେଂଟର ପ୍ରତିଷ୍ଠା କରିବା ଲାଗି ବିଭାଗକୁ ଡ. ଜିତେନ୍ଦ୍ର ସିଂ ଅଭିନନ୍ଦନ ଜଣାଇଥିଲେ । ପେନସନଭୋଗୀଙ୍କ ଜୀବନକୁ ସହଜ କରିବା ଲାଗି ନୂଆ ସରକାର ଗଠନ ହେବାର ପ୍ରଥମ 100 ଦିନ ମଧ୍ୟରେ ବିଭାଗ ପକ୍ଷରୁ କରାଯାଇଥିବା ବଡ଼ ଘୋଷଣାଗୁଡ଼ିକ ମଧ୍ୟରୁ ଏହା ଅନ୍ୟତମ ବୋଲି ସେ କହିଥିଲେ । କେନ୍ଦ୍ରମନ୍ତ୍ରୀ କହିଥିଲେ ଯେ ଏହାଦ୍ୱାରା ପେନସନଭୋଗୀଙ୍କ ଅଭିଯୋଗର ସମାଧାନ ହେବା ସହିତ ଏହା ସମ୍ପୂର୍ଣ୍ଣ ପ୍ରକ୍ରିୟାରେ ମୂଲ୍ୟ ସମ୍ବର୍ଦ୍ଧନ କରିବାରେ ମଧ୍ୟ ସହାୟକ ହୋଇପାରିବ । ପେନସନଭୋଗୀଙ୍କ ଠାରୁ ମିଳୁଥିବା ସୂଚନା ଏବଂ ପରାମର୍ଶ ବିଭାଗର ଦୀର୍ଘକାଳୀନ ଉପଯୋଗରେ ଲାଗିପାରିବ । ବରିଷ୍ଠ ନାଗରିକଙ୍କ ସମସ୍ୟା ସମାଧାନରେ ଏହି କେନ୍ଦ୍ର ସହାୟକ ହେବ ବୋଲି ମନ୍ତ୍ରୀ କହିଥିଲେ ।


    ମନ୍ତ୍ରୀ କହିଥିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ସରକାର ଗତ 5 ବର୍ଷ ମଧ୍ୟରେ ପେନସନଭୋଗୀଙ୍କ କଲ୍ୟାଣ ପାଇଁ ଅନେକ ପଦକ୍ଷେପ ନେଇଛନ୍ତି । ପେନସନଭୋଗୀଙ୍କ ଜୀବନକୁ ସହଜ କରିବା ଲାଗି ଅଭିନବ ପଦକ୍ଷେପମାନ ନିଆଯାଇଛି । ପ୍ରଶାସନିକ ପ୍ରକ୍ରିୟାକୁ ସହଜ କରିବା ଲାଗି ଡିଜିଟାଲ ଜୀବନ ପ୍ରମାଣପତ୍ର (ଡିଏଲସି) , ଅନୁଭବ ଓ ଭବିଷ୍ୟ ଭଳି ଯୋଜନା ବିଷୟରେ ମନ୍ତ୍ରୀ କହିଥିଲେ । ଏହି କେନ୍ଦ୍ରଗୁଡ଼ିକ ଭବିଷ୍ୟତରେ ଗଠନମୂଳକ ଭୂମିକା ନିର୍ବାହ କରିବ ବୋଲି କେନ୍ଦ୍ରମନ୍ତ୍ରୀ ଆଶା ବ୍ୟକ୍ତ କରିଥିଲେ ।


    ପ୍ରତିବର୍ଷ ନଭେମ୍ବର ମାସରେ ଜୀବନ ପ୍ରମାଣପତ୍ର ଦାଖଲ କରିବା ଲାଗି ବୟସ୍କ ତଥା ଅସୁସ୍ଥ ପେନସନଭୋଗୀମାନଙ୍କୁ ବ୍ୟାଙ୍କ ସାମ୍ନାରେ ବହୁ ସମୟ ଧରି ଧାଡ଼ିରେ ଛିଡ଼ା ହେବାକୁ ପଡ଼ୁଥିଲା । ଏହାଦ୍ୱାରା ସେମାନେ ଅନେକ ଅସୁବିଧାର ସମ୍ମୁଖୀନ ହେଉଥିଲେ । ଏହାକୁ ଦୃଷ୍ଟିରେ ରଖି ବିଭାଗ ପକ୍ଷରୁ ଏକ ଐତିହାସିକ ପଦକ୍ଷେପ ନିଆଯାଇଥିଲା । ପେନସନଭୋଗୀଙ୍କୁ ଘରେ ଥାଇ ଡିଜିଟାଲ ଜୀବନ ପ୍ରମାଣପତ୍ର ପ୍ରଦାନ କରିବାର କାର୍ଯ୍ୟ 8ଟି ସହରରେ ପାଇଲଟ ମୋଡରେ ଆରମ୍ଭ କରାଯାଇଥିଲା । ଏହି କାର୍ଯ୍ୟକ୍ରମରେ ପେନସନ ସଂଗଠନଗୁଡ଼ିକୁ ସମ୍ପୃକ୍ତ କରାଯାଇଥିଲା । ପ୍ରଥମ ପର୍ଯ୍ୟାୟରେ ନୋଏଡ଼ା/ଦିଲ୍ଲୀ , ଚଣ୍ଡିଗଡ଼ , ଡେରାଡୁନ , ମୁମ୍ବାଇ , ମହୀଶୂର , ଭଦୋଦରା , ଥିରୁଅନନ୍ତପୁରମ ଓ ବେଙ୍ଗାଲୁରୁରେ ଏହି କାର୍ଯ୍ୟକ୍ରମ ସମ୍ପାଦନ କରାଯାଇଥିଲା । ଏହାଦ୍ୱାରା ଗତବର୍ଷ ଡିସେମ୍ବର ସୁଦ୍ଧା 2480 ଜଣ ପେନସନଭୋଗୀ ନିଜ ନିଜ ଘରେ ଥାଇ ଡିଜିଟାଲ ଜୀବନ ପ୍ରମାଣପତ୍ର ପାଇପାରିଥିଲେ । ଚଳିତ ବର୍ଷ ଏହି ସୁବିଧା 8ରୁ 20ଟି ସହରକୁ ସମ୍ପ୍ରସାରିତ କରିବା ଲାଗି ଲକ୍ଷ୍ୟ ରଖାଯାଇଛି । ଏହି ଅତିରିକ୍ତ ସହରଗୁଡ଼ିକ ମଧ୍ୟରେ ରହିଛି ହାଇଦ୍ରାବାଦ , ରାଂଚି , ଭୁବନେଶ୍ୱର , ଜୟପୁର , ତ୍ରୀଶୂର , କୋଲକାତା , କଟକ , ଚେନ୍ନାଇ , ଗୌହାଟୀ , ମଦୁରାଇ , ବାଲେଶ୍ୱର , ଜଳନ୍ଧର , ଅହମ୍ମଦାବାଦ , ଆହ୍ଲାବାଦ ଓ ପୁନେ ।


    ଡିଜିଟାଲକରଣ ଦିଗରେ ଏକ ପ୍ରମୁଖ ପଦକ୍ଷେପ ସ୍ୱରୂପ ପେନସନ ପ୍ରଶାସନ ବିଭାଗ ଦ୍ୱାରା “ ଭବିଷ୍ୟ ” ନାମକ ସଫ୍ଟୱେର ବିକଶିତ କରାଯାଇଛି । ଭାରତ ସରକାରଙ୍କ ସମସ୍ତ ବେସାମରିକ ମନ୍ତ୍ରଣାଳୟ ଏବଂ ବିଭାଗ ଦ୍ୱାରା ଏହି ପ୍ଲାଟଫର୍ମରେ ପେନସନ ମାମଲାଗୁଡ଼ିକର ସମାଧାନ କରାଯାଇପାରିବ । ଏହି ସଫ୍ଟୱେର ସମସ୍ତ ଅଂଶୀଦାରମାନଙ୍କୁ ଗୋଟିଏ ସାଧାରଣ ପ୍ଲାଟଫର୍ମକୁ ନେଇଆସିଛି ଯେଉଁମାନେ ବର୍ତ୍ତମାନ ସୁଦ୍ଧା ଏହି ଏକକ ପ୍ଲାଟଫର୍ମରେ ବିକେନ୍ଦ୍ରୀକୃତ ହୋଇସାରିଛନ୍ତି । ଏବେ ସୁଦ୍ଧା 792ଟି କାର୍ଯ୍ୟାଳୟ ପେନସନ କାଗଜପତ୍ର ଇଲେକଟ୍ରୋନିକ୍ସ ମାଧ୍ୟମରେ ଅବସରପ୍ରାପ୍ତ କର୍ମଚାରୀଙ୍କଠାରୁ ମୁଖ୍ୟ କାର୍ଯ୍ୟାଳୟ , ପଇଠ ଏବଂ ଆକାଉଂଟ କାର୍ଯ୍ୟାଳୟ ଏବଂ ସିପିଏଓ ପର୍ଯ୍ୟନ୍ତ ସ୍ଥାନାନ୍ତର ହୋଇପାରୁଛି । ବର୍ତ୍ତମାନସୁଦ୍ଧା ପାଖାପାଖି 35 ହଜାର ଅବସରପ୍ରାପ୍ତ କର୍ମଚାରୀଙ୍କ ପେନସନ/ପରିବାର ପେନସନ ଭବିଷ୍ୟ ମାଧ୍ୟମରେ ପ୍ରକ୍ରିୟାକୃତ ହୋଇସାରିଛି । ଏହି ଆପ୍ଲିକେସନ ମାଧ୍ୟମରେ ପ୍ରାୟ 1 ଲକ୍ଷ କର୍ମଚାରୀଙ୍କ ମାମଲା ପ୍ରକ୍ରିୟାକରଣ ହୋଇସାରିଲାଣି । ମନ୍ତ୍ରଣାଳୟ/ବିଭାଗଗୁଡ଼ିକ ପରେ ଭବିଷ୍ୟ କେନ୍ଦ୍ର ଶାସିତ ଅଂଚଳ ଏବଂ ଦିଲ୍ଲୀ ପୋଲିସ ପ୍ରଶାସନରେ କାର୍ଯ୍ୟରତ କେନ୍ଦ୍ର ସରକାରୀ କର୍ମଚାରୀଙ୍କୁ ମଧ୍ୟ କଭର କରିସାରିଲାଣି ।


    ଅନଲାଇନ ସିପିଇଏନଗ୍ରାମ ବ୍ୟବସ୍ଥା ସହିତ ମୋବାଇଲ ଆପ ମଧ୍ୟ ଡାକ ଦ୍ୱାରା ଗ୍ରହଣ କରାଯାଉଥିବା ଅଭିଯୋଗ ପଞ୍ଜିକରଣ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଛି । ଏହି ବ୍ୟବସ୍ଥା ପ୍ରତି ପେନସନଭୋଗୀଙ୍କ ଆସ୍ଥା ବୃଦ୍ଧି ପାଇଛି । ଯଦିଓ ଏହି କଲ ସେଂଟର ମୁଖ୍ୟତଃ ଅବସରପ୍ରାପ୍ତ କେନ୍ଦ୍ର ସରକାରୀ କର୍ମଚାରୀଙ୍କ ଲାଗି ଖୋଲାଯାଇଛି ରାଜ୍ୟ ସରକାରଙ୍କ ଅବସରପ୍ରାପ୍ତ କର୍ମଚାରୀମାନେ ମଧ୍ୟ ପେନସନ ସଂକ୍ରାନ୍ତ ଅଭିଯୋଗ ସମାଧାନ ଲାଗି ଏଠାକୁ ଫୋନ କରୁଛନ୍ତି ।


    ଭବିଷ୍ୟତରେ ପେନସନ ସଂକ୍ରାନ୍ତ ଅଭିଯୋଗର କଲ ସଂଖ୍ୟାକୁ ଦୃଷ୍ଟିରେ ରଖି ଏହି ସୁବିଧାକୁ ସମ୍ପ୍ରସାରିତ କରିବା ଲାଗି ଲକ୍ଷ୍ୟ ରଖାଯାଇଛି । ସହଜରେ ଅଭିଯୋଗ ପଞ୍ଜିକରଣ କରିବା ଏବଂ ଉତ୍ତମ ପ୍ରଶାସନିକ ପଦକ୍ଷେପ ସ୍ୱରୂପ ଅଭିଯୋଗର ସମାଧାନ କରିବା ଏହାର ମୂଳ ଲକ୍ଷ୍ୟ ।


    **********

    
    
    (Release ID: 1575434) Visitor Counter : 20