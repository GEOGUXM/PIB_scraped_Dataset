      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ଜେଇଇ ଆଡଭାନ୍ସ ପ୍ରବେଶିକା ପରୀକ୍ଷା ଫଳ ପ୍ରକାଶିତ
      • ଅନୁସୂଚିତ ଜାତି ବର୍ଗରେ ଭୁବନେଶ୍ୱରର ସମ୍ବିତ ବେହେରା ସର୍ବଭାରତୀୟ ଟପ୍ପର
      • ଛାତ୍ରଙ୍କ ମଧ୍ୟରେ ମହାରାଷ୍ଟ୍ର ବଲାରପୁରର କାର୍ତ୍ତିକେୟ ଗୁପ୍ତା ଏବଂ ଛାତ୍ରୀଙ୍କ ମଧ୍ୟରେ ଅହମ୍ମଦାବାଦର ଶବନମ ସହାୟଙ୍କୁ ଶୀର୍ଷ ରେଙ୍କ
      Posted On: 14 JUN 2019 8:48PM by PIB Bhubaneshwar


    ଆଜି ଜେଇଇ ଆଡଭାନ୍ସ ପ୍ରବେଶିକା ପରୀକ୍ଷା ଫଳ ପ୍ରକାଶ ପାଇଛି । ସର୍ବଭାରତୀୟସ୍ତରରେ ଚଳିତ ବର୍ଷ ଜେଇଇ ଆଡଭାନ୍ସର ପ୍ରଥମ ଏବଂ ଦ୍ୱିତୀୟ ପେପରରେ ମୋଟ 161319 ଜଣ ପ୍ରାର୍ଥୀ ପରୀକ୍ଷା ଦେଇଥିବା ବେଳେ ଏମାନଙ୍କ ମଧ୍ୟରୁ 38705 ଜଣ କୃତକାର୍ଯ୍ୟ ହୋଇଛନ୍ତି । କୃତକାର୍ଯ୍ୟ ହୋଇଥିବା ପିଲାମାନଙ୍କ ମଧ୍ୟରେ 5356 ଜଣ ଛାତ୍ରୀ ରହିଛନ୍ତି । ସେହିପରି କୃତକାର୍ଯ୍ୟ ହୋଇଥିବା ଛାତ୍ରଙ୍କ ସଂଖ୍ୟା 5356 ରହିଛି । ସାଧାରଣ ବର୍ଗରେ 15566 , ସାଧାରଣ ଆର୍ଥିକ ଦୁର୍ବଳ ବର୍ଗରେ 3636 , ଓବିସି ବର୍ଗରେ 7651 ଛାତ୍ରଛାତ୍ରୀ କୃତକାର୍ଯ୍ୟ ହୋଇଥିବା ବେଳେ ଏସସି ବର୍ଗରେ 8758 ଏବଂ ଏସଟି ବର୍ଗରେ 3094 ଜଣ ଛାତ୍ରଛାତ୍ରୀ କୃତକାର୍ଯ୍ୟ ହୋଇଛନ୍ତି । ଅନୁସୂଚିତ ଜାତି (ଏସସି) ବର୍ଗରେ ଭୁବନେଶ୍ୱରର ସମ୍ବିତ ବେହେରା ସର୍ବଭାରତୀୟ ସ୍ତରରେ ଶୀର୍ଷ ସ୍ଥାନ ହାସଲ କରିଛନ୍ତି ।


    ମହାରାଷ୍ଟ୍ର ବଲାରପୁରର କାର୍ତ୍ତିକେୟ ଚନ୍ଦ୍ରେଶ ଗୁପ୍ତା ସାମଗ୍ରୀକ ଭାବେ ଶୀର୍ଷ ରେଙ୍କ ହାସଲ କରିଛନ୍ତି । ସେ ମୋଟ 372 ମାର୍କରୁ 346 ମାର୍କ ପାଇଛନ୍ତି । ଅନ୍ୟପକ୍ଷରେ ଗୁଜରାଟ ଅହମ୍ମଦାବାଦର ଶବନମ ସହାୟ ଛାତ୍ରୀଙ୍କ ମଧ୍ୟରେ ଶୀର୍ଷ ରେଙ୍କ ପାଇଛନ୍ତି । ସେ ସାମଗ୍ରୀକ ଭାବେ ଦଶମ ରେଙ୍କ ସହିତ ମୋଟ 372 ମାର୍କ ମଧ୍ୟରୁ 308 ମାର୍କ ପାଇଛନ୍ତି । ସର୍ବଭାରତୀୟସ୍ତରରେ ଛାତ୍ରଙ୍କ ମଧ୍ୟରେ କାର୍ତ୍ତିକେୟଙ୍କ ପରେ ଶୀର୍ଷ 4ଟି ରେଙ୍କରେ ଥିବା ଛାତ୍ରମାନେ ହେଲେ ଆହ୍ଲାବାଦର ହିମାଂଶୁ ଗୌରବ ସିଂ , ନୂଆଦିଲ୍ଲୀର ଅର୍ଚ୍ଚିତ ବୁବନା , ତେଲଙ୍ଗାନା ମାଧପୁରର ଗିଲେଲା କାର୍ତ୍ତିକେୟ , ବାଟ୍ଟେପଟି କାର୍ତ୍ତିକେୟ ।


    ଛାତ୍ରୀଙ୍କ ମଧ୍ୟରେ ଶୀର୍ଷ ରେଙ୍କ ପାଇଥିବା ଶବନମ ସହାୟ (10ମ ରେଙ୍କ)ଙ୍କ ପରେ ତେଲଙ୍ଗାନା ମାଧପୁରର ସୁରପାନେନି ସାଇ ବିଘ୍ନା(44ତମ ରେଙ୍କ) , ମୁମ୍ବାଇର ତୁଲିପ ପାଣ୍ଡେ(79 ରେଙ୍କ) , ଆନ୍ଧ୍ର ପ୍ରଦେଶ ବିଜୟୱାଡ଼ାର ଇଲିନ୍ଦ୍ରା ସାଇ ଲକ୍ଷ୍ମୀ ଶ୍ରେୟା (156ତମ ରେଙ୍କ) , ପାଲତୀ ରାମ୍ୟାଶ୍ରୀ (199ତମ ରେଙ୍କ) ସହିତ ଶୀର୍ଷ 5ଟି ସ୍ଥାନରେ ରହିଛନ୍ତି ।


    ଆଇଆଇଟି ବମ୍ବେ ଜୋନରେ କାର୍ତ୍ତିକେୟ ଚନ୍ଦ୍ରେଶ ଗୁପ୍ତା ଶୀର୍ଷରେ ଥିବା ବେଳେ ଆଇଆଇଟି ଦିଲ୍ଲୀ ଜୋନରେ ହିମାଂଶୁ ଗୌରବ ସିଂ (ଦ୍ୱିତୀୟ ରେଙ୍କ) , ଆଇଆଇଟି ଗୌହାଟୀ ଜୋନରେ ପ୍ରଦୀପ୍ତ ପରାଗ ବୋରା (28ତମ ରେଙ୍କ) , ଆଇଆଇଟି କାନପୁର ଜୋନରେ ଧ୍ରୁବ ଆରୋରା (24ତମ ରେଙ୍କ) , ଆଇଆଇଟି ଖଡ଼ଗପୁର ଜୋନରେ ଗୁଡିପତି ଅନିକେତ (29ତମ ରେଙ୍କ) , ଆଇଆଇଟି ହାଇଦ୍ରାବାଦ ଜୋନରେ ଗିଲେଲ୍ଲା ଆକାଶ ରେଡ୍ଡୀ (ଚତୁର୍ଥ ରେଙ୍କ) , ଆଇଆଇଟି ରୁରକୀ ଜୋନରେ ଜୟେଶ ସିଙ୍ଗଲା (17ତମ ରେଙ୍କ) ଶୀର୍ଷ ରେଙ୍କ ହାସଲ କରିଛନ୍ତି ।


    ସର୍ବଭାରତୀୟ ସ୍ତରରେ ସାଧାରଣବର୍ଗରେ ଶୀର୍ଷ ତିନୋଟି ସ୍ଥାନରେ ଅଛନ୍ତି କାର୍ତ୍ତିକେୟ ଚନ୍ଦ୍ରେଶ ଗୁପ୍ତା , ହିମାଂଶୁ ଗୌରବ ସିଂ ଏବଂ ଅର୍ଚ୍ଚିତ ବୁବନା । ଅନ୍ୟପକ୍ଷରେ ସାଧାରଣ ଆର୍ଥିକ ଦୁର୍ବଳ ବର୍ଗରେ ତେଲଙ୍ଗାନା ମାଧପୁରର ଡି. ଚନ୍ଦ୍ରଶେଖର ଏସଏସ ହିତହବ୍ୟ , ଓବିସି ବର୍ଗରେ ଆହ୍ଲାବାଦର ହିମାଂଶୁ ଗୌରବ ସିଂ , ଅନୁସୂଚିତ ଜନଜାତି ବର୍ଗରେ ଜୟପୁରର ପୀୟୂଷ ରାଜ , ଦିବ୍ୟାଙ୍ଗ ବର୍ଗରେ ସତନାର ସୁମିତ ଜୈନ , ସାଧାରଣ-ଆର୍ଥିକ ଦୁର୍ବଳ-ଦିବ୍ୟାଙ୍ଗ ବର୍ଗରେ ଗାନ୍ଧୀନଗରର ଦାସାରୀ ରାଜେଶ , ଓବିସି-ଦିବ୍ୟାଙ୍ଗ ବର୍ଗରେ ନାଗପୁରର ବେଦାନ୍ତ ଦୀପକ ବୋର୍କୁଟେ , ଅନୁସୂଚିତ ଜାତି ଦିବ୍ୟାଙ୍ଗ ବର୍ଗରେ କାନପୁରର ଆର୍ଯ୍ୟାନ କୁମାର , ଅନୁସୂଚିତ ଜନଜାତି ଦିବ୍ୟାଙ୍ଗ ବର୍ଗରେ କୋଟାର ଧନଞ୍ଜୟ ସପାୱତ ଶୀର୍ଷ ରେଙ୍କ ହାସଲ କରିଛନ୍ତି ।


    **********

    
    
    (Release ID: 1574662) Visitor Counter : 16