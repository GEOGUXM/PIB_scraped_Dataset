      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ରପତିଙ୍କ ଅଭିଭାଷଣ ଉପରେ ରାଜ୍ୟସଭାରେ ଧନ୍ୟବାଦ ପ୍ରସ୍ତାବ ଆଗତ ନେଇ ପ୍ରଧାନମନ୍ତ୍ରୀଙ୍କ ଉତ୍ତର
      Posted On: 26 JUN 2019 8:59PM by PIB Bhubaneshwar


    “ ଆମେ ‘ ସବକା ସାଥ , ସବକା ବିକାଶ ’ ମନ୍ତ୍ର ସହ ଆମର କାର୍ଯ୍ୟ ଆରମ୍ଭ କରିଛୁ ; କିନ୍ତୁ ପାଞ୍ଚବର୍ଷର ନିରବଚ୍ଛିନ୍ନ ସମର୍ପିତ ଦାୟିତ୍ୱ ସଂପାଦନ ସହ , ଦେଶର ଜନସାଧାରଣ ଏଥିସହ ଏକ ଚମତ୍କାର ଶବ୍ଦ ସଂଯୋଗ କରିଛନ୍ତି- ତାହା ହେଲା , ‘ ସବକା ବିକାଶ ’- ନରେନ୍ଦ୍ର ମୋଦୀ


    ମାନ୍ୟବର ଅଧ୍ୟକ୍ଷ ମହୋଦୟ ,


    ଏକ ନୂତନ ଜନାଦେଶ ପରେ , ଆଜି ପ୍ରଥମ ଥର ପାଇଁ ମୁଁ ରାଜ୍ୟସଭାର ମାନ୍ୟବର ସଦସ୍ୟଙ୍କ ନିକଟରେ ମୋର ମତ ଉପସ୍ଥାପନ କରିବାର ସୁଯୋଗ ପାଇଛି । ଦେଶର ନାଗରିକମାନଙ୍କ ଦ୍ୱାରା ଯେଉଁମାନେ କି ଆମ ଉପରେ ବିରାଟ ଆସ୍ଥା ସ୍ଥାପନ ପୂର୍ବକ ପୁଣି ଥରେ ଦେଶସେବା କରିବାର ସୁଯୋଗ ପ୍ରଦାନ କରିଛନ୍ତି । ସେଥିପାଇଁ ମୁଁ ସେମାନଙ୍କ ସମସ୍ତଙ୍କ ନିକଟରେ ଋଣୀ । କିନ୍ତୁ , ଏହି ଦ୍ୱିତୀୟ ପାଳିର ପ୍ରାରମ୍ଭରେ , ମଦନ ଲାଲ ଜୀ , ଯିଏ କି ଏହି ଗୃହର ଜଣେ ମାନ୍ୟବର ସଦସ୍ୟ , ସେ ଆଜି ଆମମାନଙ୍କ ଗହଣରେ ନାହାନ୍ତି । ମୁଁ ଦିବଙ୍ଗତ ଆତ୍ମାର ସଦଗତି ପାଇଁ ମୋର ଶ୍ରଦ୍ଧାଞ୍ଜଳି ଜ୍ଞାପନ କରୁଛି ।


    ଅନେକ ମାନ୍ୟଗଣ୍ୟ ସଦସ୍ୟ ସଦନରେ ନିଜ ନିଜ ଢଙ୍ଗରେ ଚିନ୍ତନ ବ୍ୟକ୍ତ କରିଛନ୍ତି । ସେମାନେ ସଭିଏଁ ସେମାନଙ୍କର ଭାବାବେଗକୁ ବ୍ୟକ୍ତ କରିଛନ୍ତି । ସେଥିରେ ମନ ଊଣା ରହିଛି , ତିକ୍ତତା ରହିଛି , ଶ୍ଲେଷ ରହିଛି , କ୍ରୋଧ ରହିଛି , ରଚନାତ୍ମକ ଉପଦେଶ ରହିଛି ତଥା ଲୋକମାନଙ୍କ ତରଫରୁ ପ୍ରଶଂସା ମଧ୍ୟ ରହିଛି ।


    ରାଜ୍ୟସଭାର ପ୍ରତ୍ୟେକ ଅଧିବେଶନ କାଳରେ , ଅରୁଣ ଜୀଙ୍କ ବାଗ୍ମିତା... ଗୃହର ପ୍ରତ୍ୟେକ ସଦସ୍ୟ ତାଙ୍କୁ ଆଗ୍ରହର ସହ ଶୁଣିଛନ୍ତି । କିନ୍ତୁ ଏବେ ସେ ତାଙ୍କ ଅସୁସ୍ଥତାରୁ ଆରୋଗ୍ୟ ଲାଭ କରୁଛନ୍ତି ଏବଂ ମୁଁ ଦୃଢ଼ ନିଶ୍ଚିତ ଯେ ସେ ସଂପୂର୍ଣ୍ଣ ସୁସ୍ଥ ହୋଇସାରିବା ପରେ ପୁଣି ଥରେ ଖୁବ୍‌ ଶୀଘ୍ର ଏହି ଗୃହକୁ ଫେରିବେ । ଜଣେ ଜନନେତା ଭାବେ , ଶ୍ରୀ ଥାୱର ଚନ୍ଦ ଜୀ , ଏହି ମହାନ ଗୃହରେ ଆମମାନଙ୍କୁ ସକଳ ପ୍ରକାର କାର୍ଯ୍ୟରେ ମାର୍ଗ ପ୍ରଦର୍ଶନ କରିବେ । ମୁଁ ତାଙ୍କୁ ମଧ୍ୟ ସ୍ୱାଗତ କରୁଛି । ବିଗତ ଦୁଇ ଦିନ ଧରି ଏହି ଗୃହରେ ଯେଉଁ ଆଲୋଚନା ଜାରି ରହିଛି , ଶ୍ରୀ ଗୁଲାମ ନବୀ ଆଜାଦଜୀ , ଶ୍ରୀ ଦିଗବିଜୟ ସିଂହଜୀ , ଆମର ବନ୍ଧୁ ଶ୍ରୀ ଡ଼ି ରାଜା , ଶ୍ରୀ ଦିରେକ ଓବ୍ରାଏନଜୀ , ଶ୍ରୀ ରାମଗୋପାଳ ଯାଦବ , ଶ୍ରୀ ମଜିଦ୍‌ ମେମୋନ ଜୀ , ଶ୍ରୀ ରାମଦାସ ଅଠାୱାଲେ , ଶ୍ରୀ ଟି କେ ରଙ୍ଗରାଜନ , ଶ୍ରୀ ଜେ ପି ନଡ୍ଡା ଜୀ , ସ୍ୱପନ ଦାସଗୁପ୍ତାଜୀ ସେମାନଙ୍କର ଅଭିଭାଷଣ ଦ୍ୱାରା ଆଲୋଚନାକୁ ପରିପୂର୍ଣ କରିଛନ୍ତି ।


    ପ୍ରତ୍ୟେକ ସଦସ୍ୟ ନିଜ ନିଜ ଢ଼ଙ୍ଗରେ ସେମାନଙ୍କର ମତ ମନ୍ତବ୍ୟ ପ୍ରକଟ କରିଛନ୍ତି- ସେଥିରେ ଏକ ପ୍ରକାର କ୍ଷୋଭ ରହିଛି , ଧାର ରହିଛି , ସେଥିରେ ମଧ୍ୟ ଶ୍ଳେଷ ରହିଛି , ଅସନ୍ତୋଷ ରହିଛି , ପୁଣି ଗଠନମୂଳକ ପରାମର୍ଶ ବି ରହିଛି ଏବଂ ଜନସାଧାରଣଙ୍କ ପକ୍ଷରୁ କିଛି ଅଭିନନ୍ଦନ ରହିଛି । ଏଠାରେ ପ୍ରତ୍ୟେକ ପ୍ରକାର ମନୋଭାବ ପ୍ରକାଶ ପାଇଛି ଏବଂ ଏପରି କିଛି ବ୍ୟକ୍ତି ବିଶେଷ ଅଛନ୍ତି ଯେଉଁମାନେ ସେମାନଙ୍କର ଭାବ ବ୍ୟକ୍ତ କରିବାର ସୁଯୋଗ ପାଇପାରିନାହାନ୍ତି । ତେଣୁ ସେମାନେ ଯେଉଁ କ୍ରୋଧ ଏଠାରେ ପ୍ରକଟ କରିବା କଥା ସେମାନେ ତାହା କରିପାରିନାହାନ୍ତି । ତାହା ମଧ୍ୟ ପରିଲକ୍ଷିତ ହୋଇଛି ।


    ଅନେକ ଦୃଷ୍ଟିରୁ ସଦ୍ୟ ଅନୁଷ୍ଠିତ ସାଧାରଣ ନିର୍ବାଚନ ବାସ୍ତବିକ ସ୍ୱତନ୍ତ୍ର ଥିଲା । ଅନେକ ଦଶନ୍ଧି ପରେ , ପୁଣି ଥରେ ନିରଂକୁଶ ସଂଖ୍ୟାଗରିଷ୍ଠତା ସହ ଏକ ସରକାର ଏକାଦିକ୍ରମେ ଦୁଇଥର କ୍ଷମତାକୁ ଆସିଛି । ଏହା ରାଜନୈତିକ ସ୍ଥିରତାର ଗୁରୁତ୍ୱକୁ ପ୍ରତିପାଦିତ କରୁଛି । ଏହା କେବଳ ଏହି ନିର୍ବାଚନରେ ଘଟିନାହିଁ । ବିଗତ କିଛି ମାସ ମଧ୍ୟରେ ଅନୁଷ୍ଠିତ ସମସ୍ତ ନିର୍ବାଚନରେ ଏହା ଦେଖାଯାଇଛିଯେ ଯେଉଁ ଦଳ କ୍ଷମତାକୁ ଆସିଥାଉ ନା କାହିଁକି , ମତଦାତାମାନେ ରାଜନୈତିକ ସ୍ଥିରତା ଉପରେ ଗୁରୁତ୍ୱ ଆରୋପ କରିଛନ୍ତି । ଏହା ଏକ ସୁଦୃଢ଼ ଗଣତାନ୍ତ୍ରିକ ବ୍ୟବସ୍ଥାର ସଂକେତ ।


    ମୁଁ ମୋର ସଂଗଠନ ପାଇଁ କାର୍ଯ୍ୟ କରୁଥିବା ବେଳେ , ଅତୀତରେ ମୁଁ ଅନେକ ନିର୍ବାଚନ ଦେଖିଛି ଏବଂ ଅନେକ ନିର୍ବାଚନରେ ପ୍ରଚାର କାର୍ଯ୍ୟରେ ସାମିଲ ହୋଇଛି । ରାଜନୀତିରେ ପ୍ରବେଶ କରିବା ପରେ ମୁଁ ନିର୍ବାଚନରେ ପ୍ରତିଦ୍ୱନ୍ଦ୍ୱିତା କରିବା ସକାଶେ ସୁଯୋଗ ପାଇଲି ଏବଂ ଅନ୍ୟମାନଙ୍କୁ ନିର୍ବାଚନରେ ଲଢ଼ିବାରେ ସାହାଯ୍ୟ ମଧ୍ୟ କଲି । କିନ୍ତୁ କ୍ୱଚିତ ନିର୍ବାଚନରେ ମୁଁ ଦେଖିଛି ଯେଉଁଥିରେ ଲୋକମାନେ ନିଜେ ନିର୍ବାଚନ ଲଢ଼ିବା । 2019 ସାଧାରଣ ନିର୍ବାଚନ ଗୋଟିଏ ଦୃଷ୍ଟିରୁ ସେଇଭଳି ଏକ ନିର୍ବାଚନ ଥିଲା ଯେଉଁଥିରେ ରାଜନୈତିକ ଦଳ ପରିବର୍ତ୍ତେ ଜନତା ହିଁ ନିର୍ବାଚନ ଲଢ଼ିଥିଲେ । ଦେଶର ଜନସାଧାରଣ ହିଁ ନିଜେ ନିଜେ ସରକାର କରିଥିବା ଭଲ କାର୍ଯ୍ୟର ବାର୍ତ୍ତା ଅନ୍ୟ ଲୋକମାନଙ୍କ ନିକଟରେ ପହଞ୍ଚାଉଥିଲେ । ଯେଉଁମାନେ ଏଥିରୁ ଲାଭବାନ ହୋଇପାରିନଥିଲେ ସେମାନେ ମଧ୍ୟ ବିଶ୍ୱାସ କରୁଥିଲେ ଯେ ଯଦି ଅନ୍ୟ ବ୍ୟକ୍ତିଟି ଏଥିରୁ ଲାଭବାନ ହୋଇପାରିଛନ୍ତି , ତେବେ ସେ ମଧ୍ୟ ଏଥିରୁ ଉପକୃତ ହେବେ । ଏହି ଆସ୍ଥା ହିଁ ଏ ନିର୍ବାଚନରେ ମହତ୍ତ୍ୱପୂର୍ଣ୍ଣ ଭୂମିକା ନିର୍ବାହ କରିଥିଲା । ମୁଁ ଭାଗ୍ୟବାନ ଯେ ଦେଶର ପ୍ରତ୍ୟେକ କୋଣରୁ ମତଦାତାମାନଙ୍କ ଆଶୀର୍ବାଦ ପ୍ରାପ୍ତ ହେବାର ସୁଯୋଗ ମୋତେ ମିଳିପାରିଛି ।


    ଅଧ୍ୟକ୍ଷ ମହୋଦୟ ,


    ଗଣତାନ୍ତ୍ରିକ ବିଶ୍ୱ ପାଇଁ ନିର୍ବାଚନ ପ୍ରକ୍ରିୟା ହିଁ ଏକ ଅତ୍ୟନ୍ତ ଜଟିଳ କାର୍ଯ୍ୟ । ଏହାର ଏକ ବୈଶ୍ୱିକ ମୂଲ୍ୟବୋଧ ରହିଛି । ଏକଥା ମୁଁ ମତଦାତାମାନଙ୍କର ବିପୁଳ ସମସର୍ଥନକୁ ଲକ୍ଷ୍ୟ କରି ବିଶ୍ୱାସ କରିଛି- ଆପଣମାନେ ନିର୍ବାଚନରେ ବିଜୟୀ ହୋଇଛନ୍ତି କିନ୍ତୁ ରାଷ୍ଟ୍ର ନିର୍ବାଚନରେ ହାରିଛି , ଏହାର କାରଣ ହେଲା ସଂକୀର୍ଣ୍ଣ ଚିନ୍ତାଧାରା ଓ କିଛି ଚିନ୍ତନକୁ ବିକୃତ କରାଯାଇଥିବା ନେଇ , ଏହା ଭାରତର ଜନସାଧାରଣଙ୍କ ପ୍ରତି ଘୋର ଅପମାନ ବୋଲି ମୋର ବିଶ୍ୱାସ ।


    ଏହା କିଛି ଗୋଟିଏ ଛୋଟିଆ ବିବୃତ୍ତି ନୁହେଁ । ବରଂ ଏଭଳି କଥା ଲୋକମାନଙ୍କୁ ଗଭୀର ଭାବେ ଚିନ୍ତା କରିବା ସକାଶେ ବାଧ୍ୟ କରିବ । ଯେତେବେଳେ ଏଭଳି ବିବୃତ୍ତି- ‘ ଗଣତନ୍ତ୍ର ବିଫଳ ହୋଇଛି ଓ ଦେଶ ନିର୍ବାଚନ ହାରିଛି ’ ଦିଆଯାଏ , ମୁଁ କେବଳ ପଚାରିବାକୁ ଚାହେଁ- ୱାୟାନାଡ଼ରେ କ ’ ଣ ଭାରତ ହାରିଛି ? ରାଏବରେଲୀରେ କଣ ହାରିଛି ? ବ୍ରହ୍ମପୁର , ଥିରୁଭନନ୍ତପୁରମ ଓ ଆମେଥିରେ କ ’ ଣ ଭାରତ ହାରିଛି ? ଏହା କିପରି ଏକ ଯୁକ୍ତି ଯେ ଭାରତ ପରାସ୍ତ ହୋଇଛି କାରଣ କଂଗ୍ରେସ ନିର୍ବାଚନ ହାରିଛି ? ଏ ରାଷ୍ଟ୍ର କହିଲେ କ ’ ଣ କଂଗ୍ରେସକୁ ବୁଝାଏ ? ଅହଂକାରର ଗୋଟିଏ ସୀମା ଅଛି । ଏଭଳି ଅହଂକାରର କୌଣସି ଅର୍ଥ ନାହିଁ । ପ୍ରଶ୍ନ ପଚାରିବାର କୌଣସି ସୀମା ନାହିଁ । ମୁଁ ଜାଣିବାକୁ ଚାହୁଁଛି ଯେ 55- 60 ବର୍ଷ ଧରି ଏ ଦେଶକୁ ଶାସନ କରି ଆସିଥିବା ଏକ ଦଳ 17ଟି ରାଜ୍ୟରେ ଗୋଟିଏ ହେଲେ ଆସନରେ ବିଜୟୀ ହୋଇପାରିଲାନାହିଁ କାହିଁକି ? ଆମେ କେବଳ ସହଜରେ କହିଦେବା ଯେ ରାଷ୍ଟ୍ର ହାରିଛି ?


    ମୋର ବିଶ୍ୱାସ ଯେ ଏଭଳି ଭାଷା ବ୍ୟବହାର କରି ଆମେ ମତଦାତାମାନଙ୍କ ବିବେକ ଓ ସିଦ୍ଧାନ୍ତ ପ୍ରତି ଅଙ୍ଗୁଳି ନିର୍ଦ୍ଦେଶ କରୁଛେ । ଆମର ଏଭଳି ସମାଲୋଚନଚୁ ମୁଁ ବୁଝିପାରୁଛି ଏବଂ ଏକ ଗଣତାନ୍ତ୍ରିକ ରାଷ୍ଟ୍ରରେ ଏହା ସଦାବେଳେ ଗ୍ରହଣୀୟ ହୋଇଥାଏ । କିନ୍ତୁ ଦେଶର ମତଦାତାମାନଙ୍କୁ ଏଭଳି ଭାବେ ଅପମାନିତ କରାଯିବା ବାସ୍ତବିକ ଅତ୍ୟନ୍ତ ପୀଡ଼ାଦାୟକ ।


    ଆମେମାନେ ଏଭଳି କଥା 40- 45 ଡ଼ିଗ୍ରୀ ସେଲସିୟସ ତାପମାତ୍ରାରେ ଦେଖିଛେ , ଲୋକମାନେ ବୁଥ୍ ଆଗରେ ଧାଡ଼ିବାନ୍ଧି ଠିଆହୋଇ ସେମାନଙ୍କର ମତାଧିକାର ସାବ୍ୟସ୍ତ କରିବା ସକାଶେ ଧୈର୍ଯ୍ୟ ପ୍ରଦର୍ଶନ କରିଛନ୍ତି । 80-90 ବର୍ଷର ବୃଦ୍ଧ ମତଦାତାମାନେ ମଧ୍ୟ ଭୋଟ ଦେବାକୁ ଆସିଛନ୍ତି । ଏଭଳି ଅନେକ ନିର୍ବାଚନ ଅଧିକାରୀ ଅଛନ୍ତି ଯେଉଁମାନେ ନିକଟରେ ସେମାନଙ୍କର ମା ’ ଙ୍କର ଦେହାନ୍ତ ଘଟିବା ସତ୍ତ୍ୱେ ନିଜର କର୍ତ୍ତବ୍ୟ ସଂପାଦନ କରିବାକୁ ଆସିଛନ୍ତି । ଅସଂଖ୍ୟ ଲୋକଙ୍କ କଠିନ ଶ୍ରମ ସ୍ୱୀକାର ଦ୍ୱାରା ହିଁ ଏଭଳି ନିର୍ବାଚନ ପ୍ରକ୍ରିୟା ସଂପାଦିତ ହୋଇଥାଏ ଏବଂ ସେପରି ସ୍ଥଳେ ଆମେମାନେ ଆମର ମତଦାତାମାନଙ୍କୁ ଏଭଳି ଭାବେ ଅପମାନିତ କରିବା ?


    ଆମେମାନେ ଏଭଳି ଅପମାନିତ କରିବାର ରାଜନୀତିରେ ଏତେ ତଳକୁ ଖସିଯାଇଛେ ଯେ ଆମେମାନେ ଦେଶର କୃଷକମାନଙ୍କୁ ମଧ୍ୟ ଅପମାନିତ କରିଛୁ । ସେମାନେ ଏକଥା ମଧ୍ୟ କହିଛନ୍ତି ଯେ କୃଷକମାନଙ୍କୁ ଲାଞ୍ଚ ଦିଆଯାଇଥିଲା । ସେମାନେ ଅଭିଯୋଗ କରିଥିଲେ ଯେ କୃଷକମାନଙ୍କ ଭୋଟକୁ 2000 ଟଙ୍କାରେ କିଣାଯାଇଛି । ମୋର ବିଶ୍ୱାସ ଯେ ଦେଶର କୃଷକମାନଙ୍କୁ ଏଭଳି ଭାବେ ଅପମାନିତ କରାଯିବା ଅନୁଚିତ । ଏ ଦେଶର କୃଷକମାନଙ୍କୁ ଲାଞ୍ଚ ଦେଇ କିଣାଯାଇ ପାରିବ ନାହିଁ । ଆମର କୃଷକମାନେ ଏଭଳି ନାଗରିକ ଯେଉଁମାନେ ସେମାନଙ୍କର କଠିନ ଶ୍ରମ ଏବଂ ନିଷ୍ଠା ବଳରେ ଖାଦ୍ୟଶସ୍ୟ ଉପୁଜାଇଥାନ୍ତି । କୃଷକଟିଏ କେବେ ଚିନ୍ତା କରିନଥାଏ ଯେ ସେ ଉପୁଜାଉଥିବା ଖାଦ୍ୟଶସ୍ୟ କିଏ ଖାଇବ- ଧନୀ ଖାଇବ ନା ଗରିବ ଖାଇବ । ସେମାନଙ୍କ ସଂପର୍କରେ ଏପରି ଭାଷା ପ୍ରୟୋଗ କରିବା ଅର୍ଥ ଦେଶର 15 କୋଟି କୃଷକଙ୍କୁ ଅପମାନିତ କରିବା ସଙ୍ଗେ ସମାନ ।


    ମୁଁ ତ ଆଶ୍ଚର୍ଯ୍ୟ ହେଉଛି ଯେ ଗଣମାଧ୍ୟମକୁ ମଧ୍ୟ ଅପମାନିତ କରାଗଲା । ଆମେ କେଉଁଠି ଥିଲେ । ଗଣମାଧ୍ୟମ ଯୋଗୁ କ ’ ଣ ନିର୍ବାଚନ ଜିତାଗଲା ? ଗଣମାଧ୍ୟମକୁ କ ’ ଣ ଲାଞ୍ଚ ଦିଆଯାଇଥିଲା ? ସେପରି ହୋଇଥିଲେ , ସେ ନିୟମ ବି ତାମିଲନାଡ଼ୁ ଓ କେରଳ ପାଇଁ ମଧ୍ୟ ପ୍ରଯୁଜ୍ୟ ହେବ । ଗୃହରେ ପ୍ରକାଶ କରାଯାଉଥିବା ମତ ବିଶେଷ ମହତ୍ତ୍ୱ ବହନ କରେ । ଆମେ ଯାହାକିଛି କହିବା ତାହା ହୁଏତ ସମ୍ବାଦପତ୍ରର ଶିରୋନାମା ମଣ୍ଡନ କରିପାରେ କିନ୍ତୁ ଆମକୁ ଭାରତୀୟ ଗଣତନ୍ତ୍ରର ଗରିମା କଥା ମଧ୍ୟ ମନେ ରଖିବାକୁ ହେବ । ନିର୍ବାଚନ ପ୍ରକ୍ରିୟା ହେଉଛି ଭାରତର ଗୌରବ ବୃଦ୍ଧି କରିବାର ଏକ ଅବସର , ଆମେ ଏହାକୁ କଦାପି କ୍ଷୁର୍ଣ୍ଣ ହେବାକୁ ଦେବା ଉଚିତ ନୁହେଁ ।


    ଆପଣମାନେ ଏହିସବୁ ନିର୍ବାଚନ କଥା ଚିନ୍ତା କରନ୍ତୁ , 10 ଲକ୍ଷ ମତଦାନ କେନ୍ଦ୍ର , 40 ଲକ୍ଷ ଇଭିଏମ ମେସିନ , 650ଟି ରାଜନୈତିକ ଦଳ ଏବଂ 8000ରୁ ଅଧିକ ପ୍ରାର୍ଥୀ! ଆମେମାନେ ଯଦି ବିଶ୍ୱ ସମ୍ମୁଖରେ ଏଭଳି ତଥ୍ୟ ରଖିବା , ତେବେ ବିଶ୍ୱବାସୀ ଆଶ୍ଚର୍ଯ୍ୟାନ୍ୱିତ ହେବେ! ଏହି ନିର୍ବାଚନରେ ଆଉ ଗୋଟିଏ ଗୁରୁତ୍ୱପୂର୍ଣ୍ଣ କଥା ନଜରକୁ ଆସି ଛି । ଆମର ଭଉଣୀ ଓ ମା ’ ମାନେ ଏକ ପ୍ରଶଂସନୀୟ କାର୍ଯ୍ୟ ଏହି ନିର୍ବାଚନରେ କରି ଦେଖାଇଛନ୍ତି! ସାଧାରଣତଃ ନିର୍ବାଚନରେ ମହିଳାମାନଙ୍କ ତୁଳନାରେ ପୁରୁଷମାନେ ଅଧିକ ସଂଖ୍ୟାରେ ମତଦାନ କରିବା ଦେଖାଯାଇଥାଏ । ପ୍ରଥମ ଥର ପାଇଁ ଏହି ତାରତମ୍ୟ ଶୂନରେ ପହଞ୍ଚିଛି । ଭାରତୀୟ ଗଣତନ୍ତ୍ରର ଏହି ହେଉଛି ବିଶେଷତା । ଏହା ଅତି ଖୁସିର କଥା ଯେ ପ୍ରାୟ 78ଜଣ ମହିଳା ସାଂସଦ ଚଳିତ ନିର୍ବାଚନରେ ସଂସଦକୁ ନିର୍ବାଚିତ ହୋଇଛନ୍ତି ।


    କେବଳ ଏତିକି ନୁହେଁ , ଭାରତୀୟ ଜନତା ପାର୍ଟି ଏବଂ ଏନଡ଼ିଏ ଏହି ନିର୍ବାଚନରେ ବିଜୟ ଲାଭ କରିଛି... ଏହି ନିର୍ବାଚନର ବିଶେଷତା ହେଲା ଏଇଆ ଯେ ଉତ୍ତରରେ ହେଉ ଅବା ଦକ୍ଷିଣରେ , ପୂର୍ବରେ ହେଉ କିମ୍ବା ପଶ୍ଚିମରେ , ବିଜେପି ଏବଂ ଏନଡ଼ିଏ ସର୍ବତ୍ର ସଂଖ୍ୟାଗରିଷ୍ଠତା ଲାଭ କରି ଆସିଛି । ଏହା ନୁହେଁ ଯେ ଆମେ ଗୋଟିଏ କୋଣରୁ ଜିଣି ଆସିଛୁ... ସର୍ବତ୍ର ଆମେ ଜନସ୍ୱୀକୃତି ଲାଭ କରି ଜିଣିଛୁ ।


    ଯେଉଁମାନଙ୍କର ସ୍ୱପ୍ନ ଧୂଳିସାତ ହୋଇଛି , ଯେଉଁମାନଙ୍କର ସ୍ୱପ୍ନ ଚୁରମାର ହୋଇଛି , ସେମାନଙ୍କର ଅହଂକାର ଚୂର୍ଣ୍ଣ ବିଚୂର୍ଣ୍ଣ ହୋଇଛି । ସେମାନେ ଦେଶର ମତଦାତାମାନଙ୍କୁ ସ୍ୱାଗତ କରିନଥାଇ ପାରନ୍ତି । କିନ୍ତୁ... ମୁଁ ଦେଶର ସମସ୍ତ ମତଦାତାମାନଙ୍କ ଆଗରେ ମଥା ନତ କରି ସେମାନଙ୍କୁ ସ୍ୱାଗତ କରୁଛି , ସେମାନଙ୍କୁ ଧନ୍ୟବାଦ ଜଣାଉଛି । ମୁଁ ମଧ୍ୟ ନିର୍ବାଚନ ପ୍ରକ୍ରିୟାରେ ସାମିଲ ହୋଇଥିବା ସମସ୍ତ ଅଧିକାରୀ ଓ କର୍ମଚାରୀ ତଥା ନିର୍ବାଚନ ଆୟୋଗଙ୍କୁ ଅଭିନନ୍ଦନ ଜଣାଉଛି ।


    ମାନ୍ୟବର ଅଧ୍ୟକ୍ଷ ମହୋଦୟ ,


    ଏଠାରେ ଇଭିଏମକୁ ନେଇ ଢ଼େର୍‌ ଆଲୋଚନା ପର୍ଯ୍ୟାଲୋଚନା କରାଯାଉଛି । ଏବେ ଏକ ନୂଆ ଧାରା ଆରମ୍ଭ ହୋଇଛି । ଇଭିଏମର ନିରପେକ୍ଷତାକୁ ନେଇ ପ୍ରଶ୍ନ କରାଯାଉଛି । ଏପରି ଏକ ସମୟ ଥିଲା ଯେତେବେଳେ ଆମ ଦଳର ମାତ୍ର ଦୁଇଜଣ ସଦସ୍ୟ ଏହି ସଦନରେ ଥିଲେ । ଆମମାନଙ୍କୁ ସେତେବେଳେ ଉପହାସ କରାଯାଉଥିଲା । ଆମକୁ ଢ଼େର୍‌ କଠିନ ସମୟ ଦେଇ ଗତି କରିବାକୁ ପଡ଼ିଛି କିନ୍ତୁ ଆମର ଦଳୀୟ କର୍ମକର୍ତ୍ତାମାନଙ୍କ ଉପରେ ଆମର ଗଭୀର ଆସ୍ଥା ଥିଲା । ସେମାନଙ୍କର ଉଦ୍ଦେଶ୍ୟ ଉପରେ ବି ଆମର ବିଶ୍ୱାସ ଥିଲା । ଦେଶର ଜନତାଙ୍କ ଉପରେ ବି ଆମମାନଙ୍କର ଗଭୀର ବିଶ୍ୱାସ ଥିଲା । ଆମକୁ ବେଶ୍‌ କଠିନ ଶ୍ରମ ସ୍ୱୀକାର ପୂର୍ବକ ପ୍ରସ୍ତୁତ ହେବାକୁ ପଡ଼ିଥିଲା । ସେଥିପାଇଁ ଆମକୁ ଖୁବ୍‌ ତ୍ୟାଗ ସ୍ୱୀକାର ମଧ୍ୟ କରିବାକୁ ପଡ଼ିଛି । ସେଭଳି ହତୋତ୍ସାହିତ ପରିସ୍ଥିତିରୁ ଆମେ ପୁଣି ଥରେ ଆମ ଦଳକୁ ନୂତନ ଆତ୍ମବିଶ୍ୱାସର ସହ ଗଢ଼ି ତୋଳିଛୁ । ଆଗାମୀ ପିଢ଼ିର ଲୋକମାନେ ଆମ ସହ କାର୍ଯ୍ୟ କରିଛନ୍ତି ଏବଂ ସେମାନେ ତାହା କରି ଦେଖାଛଛନ୍ତି ଏବଂ ତାହା ହିଁ ହେଲା ନେତୃତ୍ୱର ଅସଲ ପରୀକ୍ଷା ।


    ପୁଲିଂ ବୁଥ୍‌ କ୍ୟାମ୍ପରେ ଏହା ଘଟିଛି । ସେତେବେଳେ , ଏକଥା ମାମୁଲି ଥିଲା , ସେତେବେଳେ ଏକଥା କୁହାଯାଉନଥିଲା । ଆମେ ହାରିଥିଲୁ । ସେତେବେଳେ ଏକଥା ଗଳାଫଟାଇ ଆମେ ଚିତ୍କାର କରିନଥିଲୁ... ଆମେ ହାରିଥିଲୁ , ପୁଣି ଥରେ ନିର୍ବାଚନ ଲଢ଼ିବୁ ବୋଲି ମନ ଦୃଢ଼ କରିଥିଲୁ । ଆମେ ପୁଣିଥରେ କାର୍ଯ୍ୟରେ ଲାଗି ପଡ଼ିଥିଲୁ ଏବଂ ଆମେ ଏବେ ସଫଳତାର ସହ ଆସି ଏଠାରେ ପହଞ୍ଚିଛୁ । ଆମେ କେବେ ପୁଲିଂ ବୁଥକୁ ନେଇ ବିଳାପ କରିନଥିଲୁ । ଲୋକମାନେ ସଦାବେଳେ କିଛି ନା କିଛି ବାହାନା ଖୋଜିଥାନ୍ତି ଏବଂ ତାହା ଘଟିଥାଏ ଯେତେବେଳେ ସେମାନେ ଆତ୍ମବିଶ୍ୱାସ ହରାଇଥାନ୍ତି । ଇଭିଏମକୁ ଏବେ ଦୋଷ ଦିଆଯାଉଛି କାରଣ ନିଜକୁ ପ୍ରବୋଧନା ଦେବାକୁ ପଡ଼ିବ ଏବଂ ନିଜ ସହକର୍ମୀମାନଙ୍କୁ ବୁଝାଇବାକୁ ପଡ଼ିବ ଯେ ଇଭିଏମ ତ୍ରୁଟି ଲାଗି ଆମେ ନିର୍ବାଚନ ହାରିଗଲୁ ।


    ମୋର ବିଶ୍ୱାସ ଯେ ଆମେମାନେ ଦଳୀୟ କର୍ମୀମାନଙ୍କୁ ଏଭଳି ଉପାୟରେ କଦାପି ସାହାଯ୍ୟ କରିପାରିବାନାହିଁ । ବରଂ ଏହା ସେମାନଙ୍କୁ ଅଧିକ ହତୋତ୍ସାହିତ କରିବ । ଯଦି ଆପଣଙ୍କର ସାହସ ଅଛି , ତେବେ ଆଗକୁ ଆସନ୍ତୁ । ନିଜ ଦଳୀୟ କର୍ମୀମାନଙ୍କୁ ପ୍ରସ୍ତୁତ କରନ୍ତୁ ଏବଂ ଆଗାମୀ ନିର୍ବାଚନରେ ଲଢ଼ିବା ଲାଗି ଆଗଭର ହୁଅନ୍ତୁ ।


    ଅଧ୍ୟକ୍ଷ ମହୋଦୟ ,


    ନିର୍ବାଚନ ପ୍ରକ୍ରିୟାରେ ଅସଂଖ୍ୟ ପରିବର୍ତ୍ତନ ଘଟାଯାଇ ସାରିଛି । 1952 ମସିହାରେ ନିର୍ବାଚନ ପ୍ରକ୍ରିୟା ମାସ ମାସ ଧରି ଚାଲିଥିଲା । ନିର୍ବାଚନ ଅଧିକାରୀମାନେ ପ୍ରତ୍ୟେକ ଗାଁକୁ ଭୋଟବାକ୍ସ ଧରି ଯାଉଥିଲେ । ସେହି ପଦ୍ଧତିକୁ ପରିବର୍ତ୍ତନ କରି କରି ଆମେମାନେ ଆଜି ଆସି ଏଠାରେ ପହଞ୍ଚିଛୁ । ଏହା ଏକ କ୍ରମିକ ଧାରା । ପୂର୍ବରୁ ନିର୍ବାଚନ ପରେ , ସମ୍ବାଦପତ୍ରମାନେ ହେଡ଼ଲାଇନମାନ ଛାପୁଥିଲେ- ଏତେ ସଂଖ୍ୟକ ଲୋକ ନିର୍ବାଚନରେ ପ୍ରାଣ ହରାଇଲେ , ଏତେ ମାତ୍ରାରେ ହିଂସା ହେଲା , ଏତେ ସଂଖ୍ୟକ ବୁଥ ଜବରଦଖଲ ହେଲା । ଆଜି ଇଭିଏମ ସକାଶେ , କେବଳ କେତେ ଶତକଡ଼ା ଭୋଟଦାନ ହେଲା ଏବଂ ଭୋଟିଂରେ କେତେ ବୃଦ୍ଧି ଘଟିଲା ତାହା କେବଳ ଛପାଯାଉଛି । ଏହା ଏକ ଗୁରୁତ୍ୱୂପୂର୍ଣ୍ଣ ପ୍ରସଙ୍ଗ । ପୂର୍ବରୁ ବୁଥ୍‌ ଜବରଦଖଲ ଏବଂ ଲୁଟ୍‌ ସାଧାରଣ କଥା ଥିଲା । କେବଳ ଗଣ୍ଡଗୋଳକାରୀଙ୍କ ହାତରେ ସେ କ୍ଷମତା ଥିଲା । ଯେତେବେଳେ ନିର୍ବାଚନ ପ୍ରକ୍ରିୟା ଅଧିକ ଗଣତାନ୍ତ୍ରିକ ପଦ୍ଧତିରେ ସମ୍ପାଦନ କରାଗଲା , କିଛିଲୋକ ହାରିବା ଆରମ୍ଭ କଲେ । ସେଇଥିପାଇଁ ସେମାନେ ପୁଣି ଥରେ ବାଲଟ ପେପର ଯୁଗକୁ ଫେରିଯିବାକୁ ଚାହାନ୍ତି । କିନ୍ତୁ ଦେଶ ସେମାନଙ୍କୁ ଗଣତନ୍ତ୍ରକୁ ଏଭଳି ଭାବେ ସେମାନଙ୍କ ହାତମୁଠାରେ ଜାବୁଡ଼ି ଧରି ରଖିବା ସକାଶେ କଦାପି ସହାୟକ ହୋଇପାରିବ ନାହିଁ ।


    ଅଧ୍ୟକ୍ଷ ମହୋଦୟ ,


    ଆଜି ଏହି ପବିତ୍ର ଗୃହରୁ ମୁଁ ଦେଶବାସୀଙ୍କୁ କହିବାକୁ ଚାହେଁ ଯେ 1977 ମସିହା ପରେ ପ୍ରଥମ ଥର ପାଇଁ ଇଭିଏମ ସଂପର୍କରେ ଆଲୋଚନା ଆରମ୍ଭ ହୋଇଛି । ସେତେବେଳେ ଆମେ ରାଜନୀତିରେ କେଉଁଠି ହେଲେ ନଥିଲୁ । 1982 ମସିହାରେ ପ୍ରଥମ ଥର ପାଇଁ ଇଭିଏମ ମେସିନ ନିର୍ବାଚନରେ ବ୍ୟବହୃତ ହୋଇଥିଲା । 1988 ବେଳେ ବି ଆମେ କେଉଁଠି ନଥିଲୁ । ସେତେବେଳେ ଏହି ଗୃହର ସଦସ୍ୟଗଣ ଏହାକୁ ଆଇନ ସମ୍ମତ ଭାବେ ସ୍ୱୀକୃତି ପ୍ରଦାନ କରିଥିଲେ । ସେମାନେ ଏଥିପାଇଁ ଆଇନ ପ୍ରଣୟନ କରିଥିଲେ । ଅଧିକନ୍ତୁ , 1992 ମସିହାରେ କଂଗ୍ରେସ ନେତୃତ୍ୱରେ ହିଁ ଇଭିଏମ ସଂପର୍କୀତ ସମସ୍ତ ପ୍ରକାର ଆଇନକାନୁନ ପ୍ରଣୟନ କରାଯାଇଥିଲା । ସେମାନେ ଯେମିତି ସଦାବେଳେ କହନ୍ତି- ଆମେ ଏକଥା କରିଥିଲୁ , ଆମେ ସେକଥା କରିଥିଲୁ...ଆପଣମାନେ ଏ ବ୍ୟବସ୍ଥା ବି କରିଥିଲେ । ଏବେ ଆପଣମାନେ ନିର୍ବାଚନ ହାରିଛନ୍ତି । ସେଇଥିପାଇଁ ଆପଣମାନେ ଏବେ ରୋଦନ କରୁଛନ୍ତି ।


    ଏପର୍ଯ୍ୟନ୍ତ ଦେଶରେ ପ୍ରାୟ 113ଟି ବିଧାନସଭା ନିର୍ବାଚନ ଅନୁଷ୍ଠିତ ହୋଇସାରିଛି । ଏବଂ ଆଜି ଏଠାରେ ଉପସ୍ଥିତ ଥିବା ସମସ୍ତ ରାଜନୈତିକ ଦଳ ନିର୍ବାଚନରେ ଜିଣି କ୍ଷମତାକୁ ଆସିବାର ସୁଯୋଗ ପାଇଛନ୍ତି ଏବଂ ତାହା ସମ୍ଭବପର ହୋଇଛି ସେହି ଇଭିଏମ ଦ୍ୱାରା । ଲୋକସଭା ପାଇଁ ମଧ୍ୟ ଚାରିଟି ସାଧାରଣ ନିର୍ବାଚନ ଅନୁଷ୍ଠି ହୋଇସାରିଛି । ଏପରିକି ସେହିସବୁ ସାଧାରଣ ନିର୍ବାଚନରେ ଜନସାଧାରଣଙ୍କ ଦ୍ୱାରା ରାଜନୈତିକ ଦଳମାନେ କ୍ଷମତା କୁର୍ସିରେ ପରିବର୍ତ୍ତିତ ହୋଇଥିଲେ ଓ ଭିନ୍ନ ଭିନ୍ନ ଦଳ ଓ ବ୍ୟକ୍ତି କ୍ଷମତାକୁ ଆସିଥିଲେ । କିନ୍ତୁ ଆଜି ଯେତେବେଳେ ନିର୍ବାଚନରେ ପରାଜୟର ସ୍ୱାଦ ଚାଖିବାକୁ ପଡ଼ିଲା ସେତେବେଳେ ଇଭିଏମ ଉପରେ ଦୋଷ ଲଦି ଦିଆଗଲା । 2001 ମସିହା ପରେ ଇଭିଏମ ବ୍ୟବହାର ପ୍ରସଙ୍ଗକୁ ନେଇ ବିଭିନ୍ନ ହାଇକୋର୍ଟରେ ଏବଂ ସୁପ୍ରିମ କୋର୍ଟରେ ଅନେକ ମାମଲା ଲଢ଼ାଯାଇଛି । ସେହିସବୁ ଅଭିଯୋଗ ଜନିତ ମାମଲାର ତର୍ଜମା କରାଯାଇସାରିବା ପରେ ସମସ୍ତ ରାଷ୍ଟ୍ରର ନ୍ୟାୟପାଳିକା ଇଭିଏମ ସପକ୍ଷରେ ହିଁ ସେମାନଙ୍କର ରାୟ ଶୁଣାଇଛନ୍ତି ।


    2017 ମସିହାରେ , ଇଭିଏମକୁ ନେଇ ପ୍ରବଳ ହଟ୍ଟଗୋଳ ସୃଷ୍ଟି ହୋଇଥିଲା । ସେତେବେଳେ ନିର୍ବାଚନ ଆୟୋଗ ଆଗକୁ ଆଗେଇ ଆସିଥିଲେ ଓ ଅଭିଯୋଗକାରୀଙ୍କୁ ଚାଲେଞ୍ଜ କରିଥିଲେ ଯେ ଯେଉଁମାନେ ଏହାର ନିରପେକ୍ଷତାକୁ ନେଇ ସନ୍ଦେହ ପ୍ରକଟ କରୁଛନ୍ତି ସେମାନେ ଏହାକୁ ଭୁଲ ବୋଲି ସର୍ବସମକ୍ଷରେ ପ୍ରମାଣିତ କରିଦେଖାନ୍ତୁ । ଯେଉଁ ରାଜନୈତିକ ଦଳମାନେ ଏହା ବିରୋଧରେ ଏତେ ଚିତ୍କାର କରୁଥିଲେ ସେମାନଙ୍କ ଭିତରୁ କୌଣସି ଗୋଟିଏ ହେଲେ ଦଳ ନିର୍ବାଚନ ଆୟୋଗର ସାମ୍ନା କରିନଥିଲେ । ଏନସିପି ଏବଂ ସିପିଆଇ ନିର୍ବାଚନ ଆୟୋଗଙ୍କ ନିକଟକୁ ଯାଇଥିଲେ ସତ କିନ୍ତୁ ସେମାନେ ଇଭିଏମର ନିରପେକ୍ଷତାକୁ ନେଇ ପ୍ରଶ୍ନ କରିନଥିଲେ । ସେମାନେ କେବଳ ଜାଣିବାକୁ ଚାହିଁଥିଲେ ଇଭିଏମ କିଭଳି କାର୍ଯ୍ୟକରୁଛି । ଅନ୍ତତଃପକ୍ଷେ ଏନସିପି ଓ ସିପିଆଇ ତ ନିର୍ବାଚନ ଆୟୋଗଙ୍କ ପାଖକୁ ଯାଇଥିଲେ । ଅନ୍ୟ ଯେଉଁମାନେ ଏଥିନେଇ ସନ୍ଦେହ ପ୍ରକଟ କରୁଥିଲେ ସେମାନେ ନିର୍ବାଚନ ଆୟୋଗଙ୍କ ଆମନ୍ତ୍ରଣ ପରେ ସୁଦ୍ଧା ତାଙ୍କ ନିକଟକୁ ଯାଇନଥିଲେ ।


    ଯେତେବେଳେ କିଛି ନ୍ୟସ୍ତସ୍ୱାର୍ଥ ଗୋଷ୍ଠୀ ଇଭିଏମ ସଂପର୍କରେ ହୋହଲ୍ଲା ଆରମ୍ଭ କରିଥିଲେ , ସେତେବେଳେ ଆମର କିଛି ଲୋକ ମଧ୍ୟ ଏହାକୁ ବିଶ୍ୱାସ କରିବା ଆରମ୍ଭ କରିଥିଲେ ଯେ ଇଭିଏମକୁ ନେଇ କିଛି ଗୋଟିଏ ପ୍ରସଙ୍ଗ ରହିଛି । ଏପରିକି ଆମ ଦଳର କିଛି ଲୋକ ବି ଏହାକୁ ନେଇ ପ୍ରଶ୍ନ କରିଥିଲେ । କିନ୍ତୁ ଆମେ ଏହା ପଛର ସତ୍ୟକୁ ଜାଣିବାକୁ ଚାହିଁଥିଲୁ । ଆମେ ବି ଏହା ପଛର ପ୍ରଯୁକ୍ତିକୁ ବୁଝିବାକୁ ଚାହିଁଥିଲୁ ଓ ସତ୍ୟ ପଥରେ ଆଗକୁ ଅଗ୍ରସର ହୋଇଥିଲୁ ।


    ଅଧ୍ୟକ୍ଷ ମହୋଦୟ ,


    ତା ’ ପରେ ଭିଭିପାଟ ବ୍ୟବସ୍ଥା ଆରମ୍ଭ ହେଲା । କିଛି ଲୋକ ଏହା ବିରୋଧରେ ବି ବାରମ୍ବାର ସୁପ୍ରିମକୋର୍ଟ ଗଲେ ଓ ନିର୍ବାଚନ ବ୍ୟବସ୍ଥାକୁ ବାଟବଣା କରିବାକୁ ଚେଷ୍ଟା କଲେ । ପ୍ରତିଦିନ ସନ୍ଧ୍ୟାରେ ସେମାନେ ନିର୍ବାଚନ ଆୟୋଗଙ୍କ ନିକଟକୁ ଯିବାକୁ ଆରମ୍ଭ କଲେ । ଗଳା ଫଟାଇ ଚିତ୍କାର କଲେ ଓ ଗଣମାଧ୍ୟମରେ ସେମାନଙ୍କୁ କିଛି ହେଡ଼ଲାଇନ ମିଳିଲା । ଭୋଟରମାନଙ୍କ ମନରେ ଅବିଶ୍ୱାସ ସୃଷ୍ଟି କରିବା ଥିଲା ସେମାନଙ୍କର ଉଦ୍ଦେଶ୍ୟ । ଭିଭିପାଟର କ ’ ଣ ହେଲା ? ଏତେ ପ୍ରକାର ଦୁଶ୍ଚିନ୍ତା ପରେ , ଭିଭିପାଟ ପୁଣି ଥରେ ଇଭିଏମର ବଳକୁ ବୃଦ୍ଧିକଲା ଏବଂ ଫଳାଫଳ ଆଜି ଆପଣମାନଙ୍କ ସାମ୍ନାରେ ରହିଛି ।


    କଂଗ୍ରେସ ଦଳର ରବୟା ଦେଖି ମୋତେ ଆଶ୍ଚର୍ଯ୍ୟ ଲାଗୁଛି । ତେଣୁ ମୋତେ ଆଜି କହିବାକୁ ପଡ଼ୁଛି ଯେ ଆପଣମାନେ ଏତେ ବର୍ଷ ଧରି ଶାସନ କରି ଆସୁଥିଲେ । ଦେଶର ମୁଖ୍ୟ ରାଜନୈତିକ ଦଳ ଭାବେ ଆପଣମାନେ ଏତେ ଦୀର୍ଘ ବର୍ଷ ଧରି ରହି ଆସିଥିଲେ । ଆଜି ଅଭିଜ୍ଞତାରୁ ମୁଁ କହୁଛି ଯେ ଆପଣମାନଙ୍କ ଭିତରେ କିଛି ସମସ୍ୟା ରହିଛି ଯେଉଁଥିରେ ଆପଣମାନେ ବିଜୟକୁ ସୁଦ୍ଧା ଗ୍ରହଣ କରିପାରୁନାହାନ୍ତି । ସ୍ୱାଧୀନତା ପରେ ଆପଣମାନେ ଏତେ ଏତେ ନିର୍ବାଚନରେ ବିଜୟୀ ହୋଇଛନ୍ତି ଏବଂ 2014 ଠାରୁ , ମୁଁ ନିରବଚ୍ଛିନ୍ନ ଭାବେ ଲକ୍ଷ୍ୟ କରିଆସୁଛି ଯେ ଆପଣମାନେ ପରାଜୟକୁ ମଧ୍ୟ ଗ୍ରହଣ କରିପାରୁନାହାନ୍ତି । ମୁଁ ଭାବୁନାହିଁ ଯେ ଏହା ଏକ ସୁସ୍ଥ ବିକାଶ ମାନସିକତା । ଗଣତାନ୍ତ୍ରିକ ବ୍ୟବସ୍ଥାରେ , ପ୍ରତ୍ୟେକ ରାଜନୈତିକ ଦଳର ନିଜସ୍ୱ ସ୍ଥିତି ରହିଛି , ପ୍ରାଧାନ୍ୟ ରହିଛି ଏବଂ ମର୍ଯ୍ୟାଦା ରହିଛି । କିନ୍ତୁ ଆମେ ଆମର ପରାଜୟକୁ ଗ୍ରହଣ କରିପାରୁନାହୁଁ କିମ୍ବା ବିଜୟକୁ ମଧ୍ୟ ଆପଣାଇ ପାରୁନାହୁଁ । 1952 ମସିହା ଠାରୁ ନିର୍ବାଚନ ପ୍ରକ୍ରିୟାରେ ନିରବଚ୍ଛିନ୍ନ ଭାବେ ସଂସ୍କାର ଘଟିଚାଲିଛି ଏବଂ ଭବିଷ୍ୟତରେ ମଧ୍ୟ ଏହି ଭଳି ଭାବେ ଏଥିରେ ସଂସ୍କାର ଜାରି ରହିବ ।


    ମୋର ବିଶ୍ୱାସ ଯେ ଏ ସଂପର୍କରେ ଆଲୋଚନା ଜାରି ରହିବା ଦରକାର ଏବଂ ଖୋଲା ମନୋଭାବ ନେଇ ଏଥିନେଇ ଆଲୋଚନା କରାଯିବା ଉଚିତ । ଏଥିପାଇଁ ମନକୁ ରୁଦ୍ଧଦ୍ୱାର କରିବାର କୌଣସି ଆବଶ୍ୟକତା ନାହିଁ । କିନ୍ତୁ ଗୋଟିଏ ରାଷ୍ଟ୍ରକୁ , ଗୋଟିଏ ନିର୍ବାଚନକୁ ଆମେ ଠିକ୍‌ ବୋଲି ପସନ୍ଦ କରୁନାହୁଁ ବୋଲି କହିବା ପୂର୍ବରୁ ଭାଇମାନେ , ପ୍ରଥମେ ତାହା ଉପରେ ଆଲୋଚନା ତ କର । ମୁଁ ବ୍ୟକ୍ତିଗତ ଭାବେ ଅନେକ ସାଂସଦଙ୍କୁ ଭେଟିଛି ଏବଂ ସେମାନେ ସମସ୍ତେ କହିଛନ୍ତି ଏଭଳି ଋଗୁଣ ମାନସିକତାର ଅନ୍ତ ଘଟାଇବାକୁ ଚାହାନ୍ତି । ପ୍ରତି ପାଞ୍ଚ ବର୍ଷରେ ଥରେ ନିର୍ବାଚନ ଅନୁଷ୍ଠିତ ହେବା ଉଚିତ । ନିର୍ବାଚନ ମହୋତ୍ସବ ଦୁଇମାସ ଧରି ଚାଲୁଛି ଏବଂ ଏଥିରେ ସମସ୍ତେ ସ୍ୱାଭାବିକ ଭାବେ ନିୟୋଜିତ ରହୁଛନ୍ତି । ସମସ୍ତେ ସେହି କଥା କହୁଛନ୍ତି । ହୁଏତ ସର୍ବ ସମକ୍ଷରେ ଏହି ପରିପ୍ରେକ୍ଷୀରେ କୋଣସି ଗୋଟିଏ ମତ ପୋଷଣ କରିବା କଠିନ କାର୍ଯ୍ୟ ହୋଇପାରେ । ଏହା କ ’ ଣ ସମୟର ଆବଶ୍ୟକତା ନୁହେଁ ଯେ ଦେଶରେ ଗୋଟିଏ ମାତ୍ର ଭୋଟର ତାଲିକା କରାଯିବା ଉଚିତ ? ଦୁର୍ଭାଗ୍ୟର କଥା ଯେ ଆଜି ଦେଶରେ ନା ନା ପ୍ରକାର ଭୋଟର ତାଲିକା ରହିଛି ଯେମିତିକି ଅନେକ ନିର୍ବାଚନ । ସେଥିରେ ଦେଶବାସୀଙ୍କର ପ୍ରଚୁର ଟଙ୍କା ଓ ସମୟ ବ୍ୟୟ ହେଉଛି ।


    ରାଜ୍ୟମାନେ ଓ କେନ୍ଦ୍ର ଉଭୟ ମିଶି ଏଭଳି ଏକ ଆଇନ ପ୍ରଣୟନ କରିବା ଦରକାର ଯଦ୍ୱାରା କେବଳ ଗୋଟିଏ ଭୋଟର ତାଲିକା ରହିବ ଯାହା ସବୁ ନିର୍ବାଚନ ପାଇଁ ପ୍ରଯୁଜ୍ୟ ହେବ । ତାହା ପଞ୍ଚାୟତ ସ୍ତରରୁ ପ୍ରସ୍ତୁତ କରାଯିବ ଯାହା ଫଳରେ କୌଣସି ଜଣେ ହେଲେ ମତଦାତା ସେଥିରୁ ବାଦ୍‌ ପଡ଼ିବେନାହିଁ । କାରଣ ପ୍ରତ୍ୟେକ ଭୋଟ୍‌ର ନିଜସ୍ୱ ମୂଲ୍ୟ ରହିଛି । ହୁଏତ ମାତ୍ର 30 କି 40ଟି ଭୋଟରେ ଜଣେ ପ୍ରାର୍ଥୀ ନିର୍ବାଚନ ଜିଣି ପାରନ୍ତି କିମ୍ବା ହାରି ପାରନ୍ତି । ସେହିଭଳି ମତଦାନ କେନ୍ଦ୍ରରେ ଭୋଟରମାନଙ୍କୁ ଚିହ୍ନଟ କରାଯିବ ଯଦ୍ୱାରା ତାଙ୍କୁ ଭୋଟଗ୍ରହଣ ଦିନ ଆଉ ନିଜ ନାମକୁ ଭୋଟର ତାଲିକାରେ ଖୋଜିବାକୁ ପଡ଼ିବନାହିଁ । ତେଣୁ ନିର୍ବାଚନ ପ୍ରକ୍ରିୟାରେ ସଂସ୍କାର ଘଟାଯିବା ବାଧ୍ୟତାମୂଳକ । ଏଭଳି ସଂସ୍କାର ପ୍ରକ୍ରିୟା ଜାରି ରହିବ ।


    ପୂର୍ବରୁ ଆମ ଦେଶରେ ଗୋଟିଏ ରାଷ୍ଟ୍ର ଓ ଗୋଟିଏ ନିର୍ବାଚନ ବ୍ୟବସ୍ଥା ଥିଲା ଏବଂ ସେଥିରୁ ଆପଣମାନେ ସଭିଏଁ ଉପକାର ପାଇଛନ୍ତି । କିଛି ଲୋକ ଯୁକ୍ତି ଦର୍ଶାନ୍ତି ଯେଉଁଥିରେ କୌଣସି ତର୍କସିଦ୍ଧତା ହିଁ ନାହିଁ । ସେମାନେ କହନ୍ତି ମତଦାତାମାନେ କେମିତି ଏକାଠି ମତଦାନ ନିଷ୍ପତ୍ତି ଗ୍ରହଣ କରିବେ ? ଓଡ଼ିଶା ଏହାର ସବୁଠାରୁ ବଡ଼ ଉଦାହରଣ । ଓଡ଼ିଶାରେ ସବୁଠାରୁ ଅଧିକ ଗ୍ରାମାଞ୍ଚଳ ରହିଛି । ଓଡ଼ିଶା ବି ସେମିତି ଉନ୍ନତ ରାଜ୍ୟ ନୁହେଁ । ଏହା ଏପରି ଏକ ରାଜ୍ୟ ଯାହାକୁ ଅନ୍ୟ ରାଜ୍ୟମାନଙ୍କ ସହ ମିଶି ବିକାଶ ପ୍ରକ୍ରିୟାରେ ଆଗକୁ ଆଗେଇବା ଲାଗି କଠିନ କାର୍ଯ୍ୟ କରିବାର ଅଛି । ସେଠାରେ କିନ୍ତୁ ମତଦାତାମାନେ ଏକାସଙ୍ଗେ ଦୁଇଟି ଭିନ୍ନ ଭିନ୍ନ ଭୋଟଦାନ କରିଛନ୍ତି- ଗୋଟିଏ ଲୋକସଭା ପାଇଁ ଏବଂ ଅନ୍ୟଟି ବିଧାନସଭା ପାଇଁ । ଏହାର ଅର୍ଥ ଆମର ମତଦାତାମାନେ ଏକା ସଙ୍ଗେ ଦୁଇଟି ନିର୍ବାଚନ ପାଇଁ ମତଦାନ କରିବା ପାଇଁ ସକ୍ଷମ । ସେମାନଙ୍କର ନିଜସ୍ୱ ବିଚାରବୋଧ ଓ ବିବେକ ରହିଛି । ସେଠାରେ ଏପରି କିଛି କ୍ଷେତ୍ର ରହିଛି ଯେଉଁଠି ସବୁ ବିଧାନସଭା ଆସନ ବିଜେଡ଼ି ସପକ୍ଷରେ ଯାଇଛି ଏବଂ ସେମାନେ ଲୋକସଭା ଆସନ ପାଇଁ ବିଜେପିକୁ ଭୋଟ ଦେଇଛନ୍ତି । ଆମ ମତଦାତାମାନଙ୍କର ସେପରି ପରିପକ୍ୱତା ଅଛି । ସେପରି ନକରି ଆମେ ସେମାନଙ୍କୁ ଅପମାନିତ କରୁଛେ ।


    ଅପବାଦ ସୃଷ୍ଟି କରାଯାଉଛି ଯେ ଯଦି ଏକାସଙ୍ଗେ ନିର୍ବାଚନ କରାଯାଏ ତେବେ ଆଞ୍ଚଳିକ ଦଳମାନେ ମୂଳପୋଛ ହୋଇଯିବେ । ଯେଉଁଠାରେ ବି ଏକାସଙ୍ଗେ ଲୋକସଭା ଓ ବିଧାନସଭା ପାଇଁ ନିର୍ବାଚନ ଅନୁଷ୍ଠିତ ହୋଇଛି ସେହି ସମସ୍ତ କ୍ଷେତ୍ରରେ କ୍ଷେତ୍ରୀୟ ଦଳମାନେ ହିଁ କ୍ଷମତାକୁ ଆସିଛନ୍ତି । ଆପଣମାନେ ଇତିହାସ ପୃଷ୍ଠା ଓଲଟାଇ ତାହା ପରଖି ପାରନ୍ତି । କ୍ଷେତ୍ରୀୟ ଦଳ ଆନ୍ଧ୍ର ପ୍ରଦେଶରେ କ୍ଷମତାକୁ ଆସିଛି ଏବଂ ଓଡ଼ିଶାରେ ତାହା ହିଁ ହୋଇଛି । ଦେଶର ମତଦାତାଙ୍କ ଜ୍ଞାନ ଉପରେ କେହି ସନ୍ଦେହ ପ୍ରକଟ କରନ୍ତୁ ନାହିଁ । ପ୍ରତ୍ୟେକ ପ୍ରୟାସକୁ ସ୍ୱାଗତ କରାଯିବା ଉଚିତ । ଆମେ ଆମର ପ୍ରତ୍ୟେକ ପ୍ରୟାସରେ ନିଜ ନିଜର ଭୂମିକା ଗ୍ରହଣ କରିବାର ଅଛି । କିନ୍ତୁ ଆମେ ଯଦି ପ୍ରାରମ୍ଭରୁ ଆମର ଦ୍ୱାରକୁ ବନ୍ଦ୍‌ କରିଦେବା , ତା ’ ହେଲେ ଆମେ ପରିବର୍ତ୍ତନ ଆଣିବା କିପରି ? ମୋ ମତରେ ଆମେ ମତଦାତାମାନଙ୍କ ବିବେକ ଉପରେ ସନ୍ଦେହ କରିବା ଅନୁଚିତ ।


    ବେଳେବେଳେ ମୋତେ ଆଶ୍ଚର୍ଯ୍ୟ ଲାଗେ ଯେ ସେମାନେ କେବଳ ଇଭିଏମକୁ ବିରୋଧ କରୁଥିଲେ କି ? ନା । ମୁଁ ଭାବୁଛି ଆମେ କାୟ ମନୋବାକ୍ୟରେ ‘ ବିରୋଧୀ ଦଳ ’ ଶବ୍ଦକୁ ଗ୍ରହଣ କରିଛେ । ବିରୋଧୀ ଦଳର କାର୍ଯ୍ୟ ହେଲା ବିରୋଧ କରିବା । ମୋର ମନେଅଛି ମୁଁ ଏହି ଗୃହରେ ବସିଥିଲି ଏବଂ ବିଜ୍ଞବ୍ୟକ୍ତିମାନେ ସେମାନଙ୍କର ଅଭିଭାଷଣ ଦେଇ ଚାଲିଥିଲେ । ସେମାନେ ସମସ୍ତେ ବଡ଼ ବଡ଼ ଚିନ୍ତାଶୀଳ ବ୍ୟକ୍ତି । କାରଣ ଯେତେବେଳେ ଭଗବାନ ଜ୍ଞାନ ବିତରଣ କରିବାକୁ ଲାଗିଲେ , ସେତେବେଳେ ସେମାନେ ଆଗ ଧାଡ଼ିରେ ଠିଆ ହୋଇଥିଲେ । ସେହିଭଳି ବ୍ୟକ୍ତିମାନେ ଏଠାରେ ଉପବେଶନ କରିଛନ୍ତି । ଗୃହର ସେହିଭଳି ବିଜ୍ଞ ସଦସ୍ୟମାନେ କହୁଥିଲେ ଯେ ଏ ଦେଶରେ ଡ଼ିଜିଟାଲ କାରବାର ଏ ଦେଶରେ ସମ୍ଭବପର ହୋଇପାରିବ ନାହିଁ । ଗରିବ ଲୋକମାନେ କିଭଳି ଡ଼ିଜିଟାଲ କାରବାର କରିପାରିବେ ? ସେମାନେ ମୋବାଇଲ ଫୋନ୍‌ କେମତି ଧରିପାରିବେ ? ଏହିଭଳି ସେମାନେ ଅନେକ ଅନେକ ଭାଷଣ ଦେଇଥିଲେ । ମୁଁ ସେମାନଙ୍କ ଭାଷଣ ଶୁଣି ଆଶ୍ଚର୍ଯ୍ୟ ହେଉଥିଲି । ଆମେ ସେମାନଙ୍କୁ ବିରୋଧ କରିଥିଲୁ ।


    କିଛି ସଦସ୍ୟ ଆଧାରକୁ ବି ବିରୋଧ କରୁଥିଲେ । ଯେତେବେଳେ ଆପଣମାନେ କ୍ଷମତାରେ ଥିଲେ , ସେତେବେଳେ ଆଧାର ବ୍ୟବସ୍ଥା ଭଲ ଥିଲା । ଆମେ ଯେତେବେଳେ ଆଧାର ମାଧ୍ୟମରେ ଦୁର୍ନୀତିକୁ କମ୍‌ କରିବାକୁ ଚେଷ୍ଟାକଲୁ , ସେତେବେଳେ ଏହା ଏକ ସମସ୍ୟାରେ ପରିଣତ ହୋଇଗଲା । ସେମାନେ ସୁପ୍ରିମ କୋର୍ଟକୁ ଯାଇ ଆଧାରକୁ ବନ୍ଦ୍‌ କରିବାକୁ ଚାହିଁଲେ । ଆମକୁ ଯଦି ଏକ ଆଧୁନିକ ଭାରତ ଗଠନ କରିବାର ଅଛି , ଏକ ନୂତନ ଭାରତ ନିର୍ମାଣ କରିବାର ଅଛି , ତେବେ ଆମେ କ ’ ଣ ପ୍ରଯୁକ୍ତି ଠାରୁ ଦୂରେଇ ରହିପାରିବା ? ନିରାପତ୍ତା ହିଁ ହେଉଛି ପ୍ରଯୁକ୍ତିର ଆବଶ୍ୟକତା । ତେଣୁ ସେପରି ସାଧନ ଠାରୁ କ ’ ଣ ଆମେ ଦୂରେଇ ରହିପାରିବା ?


    ଜିଏସଟି , ଇଭିଏମ , ଡ଼ିଜିଟାଲ ଭି-ମ୍ୟାପ୍‌ , ସବୁ କଥାକୁ ବିରୋଧ କରାଗଲା । ସବୁକଥାରେ ନକାରାତ୍ମକ ମନୋଭାବ! ବିଗତ ପାଞ୍ଚ ବର୍ଷ ଭିତରେ ରାଜ୍ୟସଭାରେ ଯେଉଁସବୁ ଦଳମାନେ ସରକାରଙ୍କ ପାଇଁ ପ୍ରତିବନ୍ଧକ ସୃଷ୍ଟି କରିଛନ୍ତି , ସେମାନଙ୍କୁ ଦେଶର ମତଦାତାମାନେ ଦଣ୍ଡିତ କରିଛନ୍ତି । ଆଜି ରାଜ୍ୟ ସଭାର ସମସ୍ତ କାର୍ଯ୍ୟକୁ ମତଦାତାମାନେ ଭଲଭାବେ ପରଖିଛନ୍ତି ଏବଂ ଯେତେବେଳେ ସେମାନେ ମତଦାନ କରିଛନ୍ତି ସେମାନେ ଲୋକସଭା ଓ ରାଜ୍ୟସଭାରେ ସବୁ ରାଜନୈତିକ ଦଳର କାର୍ଯ୍ୟକୁ ବିଚାର କରି ମଦତାନ କରିଛନ୍ତି । ଏହି ନିର୍ବାଚନରେ ସେ କଥା ଭଲଭାବେ ଲକ୍ଷ୍ୟ କରାଯାଇଛି । ଆଗାମୀ ପାଞ୍ଚବର୍ଷ ପାଇଁ ଏହି ମହାନ ଶିକ୍ଷା ଆମକୁ ଶିଖିବାକୁ ପଡ଼ିବ । ଆମକୁ ସମସ୍ତଙ୍କ ନିକଟରେ ଉତ୍ତରଦାୟୀ ହେବାକୁ ପଡ଼ିବ ଏବଂ ରାଜ୍ୟସଭାରେ ନିର୍ବାଚିତ ସରକାରଙ୍କୁ କେଉଁଠାରେ ଆମେ ବିରୋଧ କରୁଛୁ ତାହା ଚିନ୍ତା କରିବାକୁ ପଡ଼ିବ ।


    ମୋତେ ଆଶ୍ଚର୍ଯ୍ୟ ଲାଗୁଛି ଯେ ନୂତନ ଭାରତକୁ ବିରୋଧ କରାଯାଉଛି । ଏହାର କାରଣ କ ’ ଣ ହୋଇପାରେ ? ଆପଣମାନେ କହିଲେ ଯେ ଆପଣମାନଙ୍କର ପାଞ୍ଚଟି ପଏଣ୍ଟ ଠିକ୍‌ ଏବଂ ଅବଶିଷ୍ଟ ଭୁଲ୍‌ । କେହି କେହି କହିପାରନ୍ତି ଯେ ନୂତନ ଭାରତର ପରିକଳ୍ପନା ହେଉଛି ଭାରତକୁ ବିକଶିତ କରିବା । କିନ୍ତୁ ଆମେରିକା ତ ଏପରି କରିନାହିଁ କିମ୍ବା ଅନ୍ୟ କୌଣସି ରାଷ୍ଟ୍ର ଏପରି କରିନାହାନ୍ତି ? ତେଣୁ ଆମେ ଏପରି କରିବା ଉଚିତ ନୁହେଁ । ଅନ୍ୟମାନେ କ ’ ଣ କରୁଛନ୍ତି ସେକଥା ଛାଡ଼ । ଆମ ଦେଶର ଇତିହାସ ହେଲଳ 5000 ବର୍ଷର ପୁରୁଣା । ଆମର ଏକ ମହାନ ପରମ୍ପରା ଓ ମୂଲ୍ୟବୋଧ ରହିଛି । ତେଣୁ ଅନ୍ୟ କିଏ କ ’ ଣ କଲା ନକଲା ସେକଥାକୁ ଆମକୁ ପରିତ୍ୟାଗ କରିବାକୁ ପଡ଼ିବ । ଆମକୁ ଦୁନିଆ ସାମ୍ନାରେ ଏକ ଉଦାହରଣ ରଖିବାକୁ ହେବ ।


    ଦେଶର 125 କୋଟି ଜନତା କାହିଁକି ବିରାଟ ସ୍ୱପ୍ନ ଦେଖିବେ ନାହିଁ ? ଆମେ କହିପାରିବା ଯେ ଦଶଟି ପଏଣ୍ଟ ଠିକ୍‌ ନୁହେଁ , କିନ୍ତୁ ଅନ୍ତତଃ ପାଞ୍ଚଟି ପଏଣ୍ଟ ତ ଠିକ୍‌ ଅଛି । ତେଣୁ ଆମକୁ ସେଇ ପାଞ୍ଚଟି ପଏଣ୍ଟ ଲାଗି ପ୍ରୟାସ କରିବାକୁ ପଡ଼ିବ । ଦେଶର ଜନତାଙ୍କୁ ଦଣ୍ଡିତ କରିବା ଭଳି ପାପ କରାନଯାଉ । ସେଥିରେ ପରିବର୍ତ୍ତନ ଘଟାଯାଉ । କିନ୍ତୁ ଆମକୁ କଣ ପୁରାପୁରି ପ୍ରାଚୀନ ଭାରତ ଦରକାର ବୋଲି କହିବା ଆବଶ୍ୟକ ? ଆମକୁ କ ’ ଣ ସେହି ପ୍ରାଚୀନ ଭାରତ ଦରକାର କ୍ୟାବିନେଟ ନିଷ୍ପତ୍ତିକୁ ଗୋଟିଏ ସାମ୍ବାଦିକ ସମ୍ମିଳନୀ ଭିତରେ ସୀମିତ ରଖିବା ଦରକାର ? ଆମକୁ କ ’ ଣ ସେହି ପୁରୁଣା ଭାରତ ଦରକାର ଯେଉଁଠି ଭାରତୀୟ ନୌସେନା କେବଳ ଟୁର କରିବ ? ଆମକୁ କ ’ ଣ ସେଇ ପୁରୁଣା ଭାରତ ଦରକାର ଯେଉଁଠି ଆମେ ନୌସେନା , ସ୍ଥଳସେନା , ବାୟୁସେନାରେ ଦୁର୍ନୀତି ହୋଇଥିବା କଥା ଶୁଣି ଶୁଣି ହାଲିଆ ଲାଗିବ କିମ୍ବା ସେଇ ଛୋଟ ଛୋଟ ଗ୍ୟାଙ୍ଗକୁ ସମର୍ଥନ କରୁଥିବା କଥା ଆମେ ଶୁଣି ଚାଲିଥିବା ? ଆମର ସେଭଳି ଭାରତ ଦରକାର କି ?


    ଆମକୁ କ ’ ଣ ସେଭଳି ଏକ ପୁରୁଣା ଭାରତ ଦରକାର ଯେଉଁଠି ଆମକୁ ଘଣ୍ଟା ଘଣ୍ଟା ଧରି ଲମ୍ବା ଧାଡ଼ିରେ ଠିଆହୋଇ ରେଳ ଟିକଟ ରିଜର୍ଭ କରିବାକୁ କିମ୍ବା ମିଡ଼ଲମ୍ୟାନଙ୍କ ବ୍ୟତୀତ ଟିକଟ ରିଜର୍ଭ ହୋଇପାରିବ ନାହିଁ ? ଆମେ ସେଇ ପୁରୁଣା ଭାରତକୁ ଆଶା କରିବା ଯେଉଁଠି ଆମକୁ ସାଂସଦମାନଙ୍କ ଘର ଆଗରେ ଗ୍ୟାସ ସଂଯୋଗ ପାଇଁ ଧାଡ଼ିବାନ୍ଧି ଠିଆ ହେବାକୁ ପଡ଼ୁଥିଲା କିମ୍ବା ପାସପୋର୍ଟ ଲାଗି ମାସ ମାସ ଧରି ଅପେକ୍ଷା କରିବାକୁ ପଡ଼ୁଥିଲା ? ଆମର ସେଭଳି ପୁରୁଣା ଭାରତ ଦରକାର କି ଯେଉଁଠି ଇନ୍ସପେକ୍ଟର ରାଜ ଚାଲିଥିଲା କିମ୍ବା ସେଇ ଭାରତ ଯେଉଁଠି ପିଅନ , ଡ଼୍ରାଇଭର , ୱାଚମ୍ୟାନମାନଙ୍କ ସକାଶେ ସାକ୍ଷାତକାର ଦେବାକୁ ପଡ଼ୁଥିଲା ଓ ସାକ୍ଷାତକାର ନାଁରେ ଦୁର୍ନୀତି ଚାଲୁଥିଲା ? ମୁଁ ଆଶ୍ଚର୍ଯ୍ୟ ହେଉଛି । ଏ ଦେଶର ନାଗରିକମାନେ କଦାପି ସେହି ପ୍ରାଚୀନ ଭାରତକୁ ଲେଉଟି ଯିବାକୁ ଚାହାନ୍ତିନାହିଁ । ସେମାନେ ସେମାନଙ୍କର ସେହି ସ୍ୱପ୍ନର ନୂତନ ଭାରତ ପାଇଁ ଅପେକ୍ଷାରତ । ଦେଶର ପ୍ରତ୍ୟେକ ନାଗରିକଙ୍କ ସେହି ସ୍ୱପ୍ନକୁ ସାକାର କରିବା ସକାଶେ ଆମକୁ ସମସ୍ତ ପ୍ରକାର ପ୍ରୟାସ କରିବାକୁ ପଡ଼ିବ । ସେପରି କରିବା ସକାଶେ ମୁଁ ସଂପୂର୍ଣ୍ଣ ଆସ୍ଥାବାନ । ଏ ଦିଗରେ ଆମେ ପ୍ରୟାସ ଆରମ୍ଭ କରିବା ଉଚିତ ।


    ପୂର୍ବରୁ ପ୍ରଦୀପ ପ୍ରଜ୍ୱଳନ , ଫିତା କଟା ଓ ଯୋଜନାମାନ ଘୋଷଣା କରାଯିବାକୁ ସରକାରଙ୍କ କାର୍ଯ୍ୟ ବୋଲି ଧରାଯାଉଥିଲା । ଶେଷତମ ଲକ୍ଷ୍ୟସ୍ଥଳରେ ଯୋଜନାର ସୁଫଳ ପହଞ୍ଚାଇବା , ସରକାରଙ୍କ ଦାୟିତ୍ୱ ବୋଲି ଚିନ୍ତା କରାଯାଉନଥିଲା । ସେଭଳି ସଂସ୍କୃତିକୁ ଆମେ ବଦଳାଇ ଦେଇଛୁ । ଆମେ ଏ ଦିଗରେ ନୀତିରେ ମଧ୍ୟ ପରିବର୍ତ୍ତନ ଘଟାଇଛୁ । ଆମେ ଆମ କାର୍ଯ୍ୟଯୋଜନାରେ ମଧ୍ୟ ପରିବର୍ତ୍ତନ ଆଣିଛୁ । ଆମେ କାର୍ଯ୍ୟସଂସ୍କୃତିର ମାନସିକତା ଓ ଚିନ୍ତାଧାରାକୁ ବଦଳାଇଛୁ । ଫଳ ହେଲା ଯେ... ଏବେ ଏଠାରେ ଆମେ ଯାହା କହିଲୁ , ଆମେ କରି ଦେଖାଇଲୁ , ପୂର୍ବରୁ ମଧ୍ୟ ଗରିବ ଲୋକମାନଙ୍କ ସକାଶେ ବାସଗୃହ ନିର୍ମାଣ କରାଯାଇଥିଲା- ୟୁପିଏ ସରକାରଙ୍କ ଅମଳରେ ତାହା କରାଯାଇ ନଥିଲା କି ? ସେଭଳି ବାସଗୃହ ନିର୍ମାଣ କରାଯାଇଥିଲା । ଆପଣମାନେ ପଚାରି ପାରନ୍ତି ଆମେ ଏଥିରେ କ ’ ଣ ନୂଆ କଥା କଲୁ ? ନୂଆ କଥାଟି ହେଲା ଏଇଆ ଯେ- ଆପଣମାନେ 5 ବର୍ଷରେ 25 ଲକ୍ଷ ବାସଗୃହ ନିର୍ମାଣ କରିଥିଲେ ଯଦ୍ୟପି ଆମେ 5 ବର୍ଷ ଭିତରେ 1.5 କୋଟି ବାସଗୃହ ନିର୍ମାଣ କରିଛୁ , ଏଇ ହେଲା ପରିବର୍ତ୍ତନ ।


    ସେଇଥିପାଇଁ ମୁଁ ଭାବୁଛି ଯେ ଆମେ ଏକ ନୂତନ ବାତାବରଣ ସୃଷ୍ଟି କରିପାରିଛୁ । ସରକାରୀକରଣ ବାହାରକୁ ଯାଇ ଆମେ ସରଳୀକରଣ ଉପରେ ପ୍ରାଧାନ୍ୟ ଆରୋପ କରିଛୁ । ଆମେ ଦେଖିଛୁ ଯେ ଅଭାବ , ପ୍ରଭାବ ଓ ଚାପ ସ୍ୱାଧୀନ ଭାରତର ସ୍ୱପ୍ନକୁ ସାକାର କରିବା ଦିଗରେ କିଭଳି ପ୍ରତିବନ୍ଧକ ସୃଷ୍ଟି କରୁଥିଲା । ଏପରିକି ସ୍ୱାଧୀନତା ପ୍ରାପ୍ତିର ଏତେ ବର୍ଷ ପରେ ସୁଦ୍ଧା । ପୂର୍ବର ସରକାର ଏଭଳି କିଛି କାର୍ଯ୍ୟ କରିଥିଲେ ଯଦ୍ୱାରା କିଛି ଲୋକଙ୍କ ଅଭାବ ଭିତରେ ଜୀବନ ବିତାଇବାକୁ ପଡ଼ୁଥିଲା , କିଛି ଲୋକ ପ୍ରଭାବ ଯୋଗୁ ହତୋତ୍ସାହିତ ଅନୁଭବ କରୁଥିଲେ ଏବଂ କିଛି ଲୋକଙ୍କୁ ଚାପଗ୍ରସ୍ତ ହୋଇ ରହିବା ଓ ଚାଲିବାକୁ ହେଉଥିଲା ।


    ଦେଶର ସୁସ୍ଥ ବିକାଶ ସକାଶେ ସରକାରଙ୍କ ନିଶ୍ଚିତ ଭାବେ ଚିନ୍ତା କରିବା ଦରକାର ଏବଂ ଏ ଦିଗରେ ଥିବା ଅଭାବ ଅସୁବିଧାକୁ ଦୂର କରିବା ଲାଗି ସରକାର ପ୍ରୟାସ କରିବା ଉଚିତ । ସାଧାରଣ ଜନତାଙ୍କୁ ପ୍ରଭାବ କି ଚାପ ଦ୍ୱାରା ପେଶିହୋଇ ଜୀବନ ଅତିବାହିତ କରିବାକୁ ଯେପରି ନପଡ଼େ ତାହା ସୁନିଶ୍ଚିତ କରିବାକୁ ପଡ଼ିବ । ଆମେ ଏଭଳି କାର୍ଯ୍ୟପନ୍ଥା ଅବଲମ୍ବନ କରିଛୁ ଏବଂ ଦେଶର ପ୍ରତ୍ୟେକ ନାଗରିକଙ୍କୁ ସଶକ୍ତ କରିବା ଦିଗରେ କାର୍ଯ୍ୟ କରୁଛୁ । ଆଜକୁ ପାଞ୍ଚବର୍ଷ ପୂର୍ବେ ଦେଶର କୋଟି କୋଟି ପରିବାରଙ୍କ ନିକଟରେ ବିଜୁଳିଶକ୍ତି ପହଞ୍ଚି ପାରିନଥିଲା । ସେମାନଙ୍କ ନିକଟରେ ଶୌଚାଳୟ ନଥିଲା କି ଗ୍ୟାସ ସଂଯୋଗ ନଥିଲା । ସେମାନେ ବଡ଼ ବଡ଼ ସଂସ୍କାର କଥା କହୁଥିଲେ । କିନ୍ତୁ ଦେଶ ଛୋଟ ଛୋଟ ସଂସ୍କାର ଦ୍ୱାରା ହିଁ ଆଗକୁ ବଢ଼ିଥାଏ । ଛୋଟ ଛୋଟ କଥା ଲାଗି ଆମକୁ ଲଜ୍ଜିତ ହେବାର କୌଣସି କାରଣ ନାହିଁ । ଆମକୁ ଏତେ ବାହାଦୁରୀ ଦେଖାଇବା କି ମହତ୍ତ୍ୱାକାଂକ୍ଷି ବୋଲି ଦାବି କରିବାର କୌଣସି କାରଣ ନାହିଁ । ସାଧାରଣ ଲୋକମାନଙ୍କ ଭିତରୁ ଛୋଟ ଛୋଟ ସ୍ଥାନରୁ ଆମେ ଆସିଛୁ । ତେଣୁ ସେହି ସାଧାରଣ ଲୋକଙ୍କ ସମସ୍ୟାର ସମାଧାନ କରିପାରିଲେ ବିରାଟ ପରିବର୍ତ୍ତନ ଘଟାଯାଇ ପାରିବ । ସେଇଥିପାଇଁ ଆମେ ସେ ଦିଗରେ କାର୍ଯ୍ୟ କରିବା ଆରମ୍ଭ କରିଛୁ ।


    ଆଗାମୀ 5 ବର୍ଷ ଭିତରେ ଜନସାଧାରଣଙ୍କ ଆଶା ଆକାଂକ୍ଷା ପୂରଣ:


    ଏକଥା ସୁନିଶ୍ଚିତ ଯେ ବିଗତ ପାଞ୍ଚବର୍ଷ ଭିତରେ ଆମେ ଦେଶର ଜନସାଧାରଣଙ୍କ ଆଶା ଆକାଂକ୍ଷା ପୂରଣ ସକାଶେ କଠିନ ପ୍ରଚେଷ୍ଟା କରିଛୁ । ଏହାର ଫଳାଫଳ ବିଶେଷ ଭାବେ ପରିଦୃଶ୍ୟ ହେଉଛି । କିନ୍ତୁ ଏବେ ରାଷ୍ଟ୍ରର ଆବଶ୍ୟକତା ହେଉଛି ସେପରି ଆଶା ଆକାଂକ୍ଷାକୁ ଅତିକ୍ରମ କରି ଆହୁରି କିଛି ବଡ଼ ଆବଶ୍ୟକତା ପୂରଣ କରିବା । ମୋର ବିଶ୍ୱାସ ଯେ ଆମେ ସେ ଦୃଷ୍ଟିରୁ ବେଶ୍‌ ଭାଗ୍ୟବାନ । ଆମେ ଭାଗ୍ୟବାନ ଯେ ଦେଶର ପ୍ରତ୍ୟେକ ନାଗରିକ କିଛି ନା କିଛି ଆଶା ଆକାଂକ୍ଷାର ସହ ଜୀବନ ବଞ୍ଚୁଛନ୍ତି । ତାହା ରାଜନୈତିକ ଆଶା ହୋଇଥାଉ , ସାମାଜିକ କି ବ୍ୟବସାୟିକ ଅଥବା ଶିକ୍ଷା ଆକାଂକ୍ଷା ହୋଇଥାଉ । ଯେତେବେଳେ ମଣିଷ କିଛି ଆଶା ଆକାଂକ୍ଷା ପୋଷଣ କରିଥାଏ ସେତେବେଳେ ତାହାକୁ ପୂରଣ କରିବା ସକାଶେ ପ୍ରୟାସ ପ୍ରଖରିତ ହୋଇଥାଏ । ବିକାଶ ପ୍ରକ୍ରିୟା ତ୍ୱରାନ୍ୱିତ ହୋଇଥାଏ । ଏହା ଗୋଟିଏ ଗୋଟିଏ ସୌଭାଗ୍ୟର ମୁହୂର୍ତ୍ତ । ତେଣୁ , ଆମ ସମସ୍ତଙ୍କର ଏହା ଦାୟିତ୍ୱ ଯେ ସାଧାରଣ ଲୋକଙ୍କର ସେହି ଆକାଂକ୍ଷାକୁ ପୂରଣ କରିବା ଦିଗରେ ଆମେ ସଭିଏଁ ନିଷ୍ପତ୍ତି ଗ୍ରହଣ କରିବା ବାଂଛନୀୟ ।


    ମୁଁ ବିସ୍ମିତ ଯେ ନକାରାତ୍ମକ ମନୋଭାବ ଏବଂ ବିରୋଧାଭାଷ ପ୍ରକଟ ଏପରି ପର୍ଯ୍ୟାୟରେ ପହଞ୍ଚିଛି ଯେ ଶୌଚାଳୟ ନିର୍ମାଣ ଓ ପରିମଳ , ଜନଧନ ଜମାଖାତା , ଏପରିକି ମେକ୍‌ ଇନ୍‌ ଇଣ୍ଡିଆ ଭଳି କାର୍ଯ୍ୟକ୍ରମକୁ ମଧ୍ୟ ଉପହାସ କରାଯାଉଛି । ବିଦେଶକୁ ଯିବା ଭଳି କାର୍ଯ୍ୟ ସକାଶେ ଆମକୁ ଅନୁରୋଧ କରିବାକୁ ପଡ଼ୁଛି । ସେମାନଙ୍କ ମତରେ ଦେଶ ପ୍ରତ୍ୟେକ କ୍ଷେତ୍ରରେ କେବଳ ନକାରାତ୍ମକତା ହିଁ ଦେଖିଛି । ଆମେ କ ’ ଣ ପରସ୍ପରକୁ ସମ୍ମାନ ପ୍ରଦର୍ଶନ କରିବା ଉଚିତ ନୁହେଁ କି ?


    ଆମେ ଜାଣିଛୁ ଯେ ରାଜ୍ୟସଭାରେ ଆମର ସଂଖ୍ୟା ଗରିଷ୍ଠତା ନାହିଁ । ତେଣୁ , ଭାରତର ଜନତାଧାରଣ ଗ୍ରହଣ କରିଥିବା ନିଷ୍ପତ୍ତିକୁ ଆମେ କଦାପି ଅସମ୍ମାନ କରିବା ଅନୁଚିତ ।


    ମାନ୍ୟବର ଅଧ୍ୟକ୍ଷ ମହୋଦୟ ,


    ଆମେ ନିରବଚ୍ଛିନ୍ନ ଭାବେ 5 ବର୍ଷ ଧରି ଏହାକୁ ସହ୍ୟ କରିଆସିଛୁ । ତେଣୁ , ଅଧ୍ୟକ୍ଷ ମହୋଦୟ , ଆମେ ସୁରକ୍ଷା ଚାହୁଏ କାରଣ ଭାରତର ଜନତା ଆମ ଉପରେ ସେମାନଙ୍କର ଆଶା ଆକାଂକ୍ଷାପୂରଣର ଦାୟିତ୍ୱ ସମର୍ପିଛନ୍ତି ଏବଂ ସେଥିପାଇଁ ଆମକୁ ପୂର୍ଣ୍ଣ ସଂଖ୍ୟା ଗରିଷ୍ଠତା ପ୍ରଦାନ କରିଛନ୍ତି । ଏପରିକି ରାଜ୍ୟସଭାର ସଂଘୀୟ ଢ଼ାଂଚା ସୂଚାଏ ଯେ ଆମକୁ ସହଯୋଗ କରିବା ଆବଶ୍ୟକ । ତେଣୁ ଏହା ମୋର ବିନମ୍ର ଅନୁରୋଧ ଯେ ଆପଣ ଏ ଦିଗରେ ଆମକୁ ଉଚିତ ନ୍ୟାୟ ପ୍ରଦାନ କରିବେ ।


    ଦେଶକୁ ପାଞ୍ଚ ଟ୍ରିଲିୟନ ଅର୍ଥନୀତିରେ ପରିଣତ କରିବାର ଆଶା ନେଇ , ଆମେ ଆଗକୁ ଅଗ୍ରସର ହେଉଛୁ ଯାହା ଫଳରେ ନୂତନ ଭାରତର ସ୍ୱପ୍ନ ସାକାର ହୋଇପାରିବ । ଆପଣଙ୍କୁ ସୂଚୀତ କରାଯାଇଛି କି 2014 ସୁଦ୍ଧା ଭାରତ 2 ଟ୍ରିଲିୟନ ଅର୍ଥନୀତି ହିଁ ରହିଥିଲା ? ଆଜି ଏହା 2.80 ଟ୍ରିଲିୟନ ଅର୍ଥନୀତିରେ ପରିଣତ ହୋଇଛି । ଅର୍ଥାତ୍‌ , ସ୍ୱାଧୀନତାର ଏତେ ବର୍ଷ ପରେ , ଏହା 2 ଟ୍ରିଲିୟନ ଅର୍ଥନୀତି ହୋଇରହିଥିଲା ଏବଂ ମାତ୍ର 5 ବର୍ଷ ଭିତରେ ଏହା ପ୍ରାୟ ଦ୍ୱିଗୁଣିତ ହୋଇଛି । ଯଦି ଏହା ଆଗାମୀ 5 ବର୍ଷ ମଧ୍ୟରେ ଅର୍ଦ୍ଧେକ ବୃଦ୍ଧିପାଏ , ତେବେ ଆଗାମୀ ପାଞ୍ଚ ବର୍ଷରେ ଏହା ଆହୁରି ବୃଦ୍ଧି ପାଇବ । ଦ୍ୱିତୀୟତଃ , ଆମେ ଏ ପ୍ରଶ୍ନ ପଚାରିବା ଉଚିତ ନୁହେଁ ଯେ ଆମେ ଦେଶର ଅର୍ଥନୀତି ପାଇଁ 5 ଟ୍ରିଲିୟନ ଅର୍ଥନୀତିର ଲକ୍ଷ୍ୟ କାହିଁକି ଧାର୍ଯ୍ୟ କରୁଛୁ । ବରଂ 5 ଟ୍ରିଲିୟନ ଅର୍ଥନୀତିକୁ ବାସ୍ତବତାରେ ପରିଣତ କରିବା ଦିଗରେ କାହିଁକି କାର୍ଯ୍ୟ କରୁନାହୁଁ ? ଯେଉଁଠି ଯେଉଁଠି ରାଜ୍ୟରେ ଆମ ସରକାର ଅଛନ୍ତି , ସେଠାରେ ଆମକୁ ଅର୍ଥନୀତିକୁ ସୁଦୃଢ଼ କରିବା ଦିଗରେ କାର୍ଯ୍ୟ କରିବା ଉଚିତ । ଆପଣମାନଙ୍କ ଦଳ ଯେଉଁଠି ଯେଉଁଠି ରାଜ୍ୟରେ ସରକାରରେ ଅଛନ୍ତି ଆପଣମାନେ ମଧ୍ୟ ସେ ଦିଗରେ କାର୍ଯ୍ୟ କରନ୍ତୁ । ଆମର କଠିନ ପ୍ରଚେଷ୍ଟା ଦ୍ୱାରା , ଭାରତ ଖୁବ୍‌ ଶୀଘ୍ର 5 ଟ୍ରିଲିୟନ ଅର୍ଥନୀତି କ୍ଲବରେ ସାମିଲ ହୋଇପାରିବ । ଏଥିରେ ସଭିଏଁ ଖୁସି ହେବେ । ତେଣୁ ଆମମାନଙ୍କ ମନରେ ସକାରାତ୍ମକ ଭାବନା ଜାଗରିତ କରିବାକୁ ପଡ଼ିବ । ଆମେ ଆପଣମାନଙ୍କୁ ଶୁଣିବାକୁ ଓ ଆପଣମାନଙ୍କ ଚିନ୍ତାଧାର ଗ୍ରହଣ କରିବାକୁ ପ୍ରସ୍ତୁତ ଅଛୁ । ଆମେ ଆପଣମାନଙ୍କ ଠାରୁ ଶିଖିବାକୁ ପ୍ରସ୍ତୁତ ଅଛୁ କାରଣ ଆମକୁ ଦେଶକୁ ଚଳାଇବାକୁ ଅଛି ଏବଂ ଦେଶବାସୀଙ୍କ କଲ୍ୟାଣ ସକାଶେ କାର୍ଯ୍ୟ କରିବାର ଅଛି । ତେଣୁ , ମୁଁ ଚାହେଁ ଯେ ଏହିଭଳି ଚିନ୍ତାଧାରାର ସହ ଆମକୁ ଆଗକୁ ଅଗ୍ରସର ହେବାକୁ ପଡ଼ିବ ।


    ଏଠାରେ ଅନ୍ୟ କେତେଗୋଟି ପ୍ରସଙ୍ଗ ଉପରେ ସୂଚନା ଦେବାର ଆବଶ୍ୟକତା ରହିଛି । ଗୃହରେ ଏକଥା ସୂଚୀତ କରାଯାଇଛି ଯେ ଝାଡ଼ଖଣ୍ଡ ଏବେ ମବ୍‌ ଲିଞ୍ଚଂ ଓ ଗଣ ହିଂସାକାଣ୍ଡର ପେଣ୍ଠସ୍ଥଳ ପାଲଟିଛି । ଅଧ୍ୟକ୍ଷ ମହୋଦୟଜୀ , ଜଣେ ଯୁବକଙ୍କର ସେଠାରେ ସଂଘବଦ୍ଧ ଆକ୍ରମଣରେ ମୃତ୍ୟୁ ଘଟିଥିବା ଘଟଣାରେ ଆମେ ସଭିଏଁ ଗଭୀର ଭାବେ ବ୍ୟଥିତ । ଏଭଳି କାଣ୍ଡ ଘଟାଇଥିବା ବ୍ୟକ୍ତିବିଶେଷଙ୍କ ବିରୋଧରେ କଠୋର ଶାସ୍ତିବିଧାନ କରାଯିବା ଉଚିତ । କିନ୍ତୁ ଏଥିପାଇଁ କେବଳ କ ’ ଣ ଝାଡ଼ଖଣ୍ଡ ସରକାରଙ୍କୁ ଦୋଷ ଦେବା ଉଚିତ ହେବ କି ? ତା ’ ହେଲେ ସେଠାରେ କେହି କୌଣସି ଭଲ କାମ କରିଥିବା ଆମ ଆଖିକୁ ଦେଖାଯିବ ନାହିଁ । ଅପରାଧୀମାନଙ୍କୁ ନିଶ୍ଚିତ ଭାବେ ଅଲଗା କରାଯିବା ଉଚିତ ଏବଂ ଆଇନ ଅନୁସାରେ ସେମାନଙ୍କ ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ କରାଯିବା ଆବଶ୍ୟକ । ଆମେ ସମସ୍ତଙ୍କ ବିରୋଧରେ ଆକ୍ଷେପ କରି ରାଜନୀତିର ଖେଳ ଖେଳିପାରିବା କିନ୍ତୁ ସେଥିରେ ପରିସ୍ଥିତିର କୌଣସି ପରିବର୍ତ୍ତନ ହେବନାହିଁ । ତେଣୁ , ଝାଡ଼ଖଣ୍ଡକୁ ସଂପୂର୍ଣ୍ଣ ରୂପେ ଅସ୍ୱୀକାର କରିବାର ଅଧିକାର ଆମର କାହାରି ନାହିଁ । ସେମାନେ ମଧ୍ୟ ଏ ଦେଶର ନାଗରିକ । ଏଥିପାଇଁ କେବଳ ମହୋଦୟ , ଶାସ୍ତିବିଧାନର ବ୍ୟବସ୍ଥା ରହିଛି । ଏବଂ ତେଣୁ , ଯଦି କୌଣସି ଅପରାଧ ଘଟିଛି , ସମ୍ବିଧାନ , ଆଇନ ଏବଂ ଶୃଙ୍ଖଳା ନିୟମ ଓ ନ୍ୟାୟପାଳିକା ମାଧ୍ୟମରେ ଏହାକୁ ମୁକାବିଲା କରିବାକୁ ସଂପୂର୍ଣ୍ଣ ସକ୍ଷମ ଏବଂ ଏହାର ପ୍ରତିକାର ବ୍ୟବସ୍ଥା ହେଲା ଆଇନଗତ କାର୍ଯ୍ୟାନୁଷ୍ଠାନ , ନ୍ୟାୟ ବ୍ୟବସ୍ଥା ଏବଂ ସେଥିପାଇଁ ଆମକୁ ଯାହାକିଛି କରିବାକୁ ପଡ଼ିବ ତାହା ଆମେ କରିବା ଉଚିତ , ପଛଘୁଞ୍ଚା ଦେବା ନାହିଁ ।


    ଏ ପୃଥିବୀରେ ଆତଙ୍କବାଦ କରିଥିବା ସବୁଠାରୁ ବଡ଼ କ୍ଷତିଟି ହେଲା ଯେ ଭଲ ଆତଙ୍କବାଦୀ ଓ ଖରାପ ଆତଙ୍କବାଦୀ , ମୋ ଆତଙ୍କବାଦୀ ଓ ତୁମର ଆତଙ୍କବାଦୀ । ସେ ଯାହାହେଉ , ଆମେ ମଧ୍ୟ ଏଭଳି ହିଂସାର ସଫଳ ମୁକାବିଲା କରିଛୁ- ସେଭଳି ଘଟଣା ଝାଡ଼ଖଣ୍ଡରେ ଘଟିଥାଉ କିମ୍ବା ପଶ୍ଚିମ ବଙ୍ଗରେ , ତାହା କେରଳରେ ଘଟିଥାଉ କି ଅନ୍ୟତ୍ର- ଆମେ ସମାନ ନୀତି ଗ୍ରହଣ କରିବୁ । ତା ’ ହେଲେ ଯାଇ ଆମେ ହିଂସାକୁ ରୋକି ପାରିବୁ । ତାହା ହେଲେ ଯେଉଁମାନେ ଯେଉଁମାନେ ଏଭଳି ହିଂସାକାଣ୍ଡ ଭିଆଇଛନ୍ତି ସେମାନେ ଉଚିତ ଶିକ୍ଷା ଲାଭ କରିପାରିବେ ଯେ ଏ ଦେଶର ଆତଙ୍କବାଦ ପ୍ରସଙ୍ଗରେ ଆଭିମୁଖ୍ୟ ଏକ । ସମସ୍ତେ ରାଜନୈତିକ ଦଳ , ସମସ୍ତେ ଏ ବିଷୟରେ ଚିନ୍ତା କରୁଛନ୍ତି , ତେଣୁ ଏ ଦେଶରେ ହିଂସାକାଣ୍ଡ କଦାପି ତିଷ୍ଠି ରହିପାରିବ ନାହିଁ ଏବଂ ମୁଁ ସ୍ୱୀକାର କରୁଛି , ଏବେ ଆମେ ଏହି ଦାୟିତ୍ୱ ସଂପୂର୍ଣ୍ଣ କରିବା ।


    ଏହିଭଳି ଅନେକ କ୍ଷେତ୍ର ରହିଛି ଯାହା ରାଜନୈତିକ ସମାନ ଚିନ୍ତାଧାରାର ପ୍ରସଙ୍ଗର ରୂପ ଧାରଣ କରୁଛି । ଆମେ ସେଗୁଡ଼ିକୁ ଉପଯୋଗ କରିପାରିବା । ମୋର ବିଶ୍ୱାସ ଯେ ଏହା ଆମମାନଙ୍କର ସାମ୍ବିଧାନିକ ଦାୟିତ୍ୱ ଯେ ଆମେ ଆମର ନାଗରିକମାନଙ୍କୁ ସୁରକ୍ଷାର ଗ୍ୟାରେଣ୍ଟି ପ୍ରଦାନ କରିପାରିବା । ସେହିଭଳି ଏହା ମାନବ ସମାଜ ପ୍ରତି ମଧ୍ୟ ଆମର ପରମ ଦାୟିତ୍ୱ ବୋଲି ଆମେ ହେତୁ କରିବା ଉଚିତ । ଏହାକୁ ଆମେମାନେ କଦାପି ଅସ୍ୱୀକାର କରିପାରିବା ନାହିଁ । ତେଣୁ ଆସନ୍ତୁ ଆଗକୁ ସେହି ଭାବନା ନେଇ ଅଗ୍ରସର ହେବା । ଆମେ ‘ ସବକା ସାଥ , ସବକା ବିକାଶ ’ ମନ୍ତ୍ର ନେଇ ଆମର ଯାତ୍ରା ଆରମ୍ଭ କରିଥିଲେ ; କିନ୍ତୁ ପାଞ୍ଚବର୍ଷର ନିରବଚ୍ଛିନ୍ନ ସମର୍ପଣ ପରେ , ଜନସାଧାରଣ ଆଉ ଗୋଟିଏ ଶବ୍ଦ ଯୋଡ଼ିଛନ୍ତି- ତାହା ହେଉଛି ‘ ସବକା ବିଶ୍ୱାସ । ’


    କିନ୍ତୁ ଆମ ଆଜାଦ ସା ’ ବ୍‌ ଏକଥା ସ୍ପଷ୍ଟ ଭାବେ ଦେଖିପାରୁ ନାହାନ୍ତି । ଯେତେବେ ପର୍ଯ୍ୟନ୍ତ ରାଜନୀତିର ଚଷମା କାଚ ଦେଇ ଦେଖାଯିବ ସେତେବେଳ ପର୍ଯ୍ୟନ୍ତ ସବୁକଥା ଅସ୍ପଷ୍ଟ ଦିଶୁଥିବ । ତେଣୁ ମୋର ବିଶ୍ୱାସ ଯେ ସେଭଳି ରାଜନୀତିର ଚଷମାକୁ କାଢ଼ି ଆମେ ସବୁ କଥାକୁ ଦେଖିବା ଆରମ୍ଭ କରିବା ଆବଶ୍ୟକ । ସେତେବେଳେ ଯାଇ ଆମକୁ ଉଜ୍ଜ୍ୱଳ ଭବିଷ୍ୟତ ଜଳଜଳ ହୋଇ ଦିଶିବ ।


    ଏଠାରେ ଅନେକ ଭାଷଣ ଦିଆ ଯାଇସାରିଛି । କେତେକ ସମ୍ବାଦପତ୍ର ସେସବୁ କଥା ପ୍ରକାଶ କରିଛନ୍ତି । କିନ୍ତୁ , ମଙ୍ଗଳବାର ଦିନ ବୈଠକବେଳେ ଯେତେବେଳେ ମୁଁ ସର୍ବସାଧାରଣରେ ଏ ଘଟଣା ଦେଖିଲି , ମୁଁ ମୋର କ୍ଷୋଭ ବ୍ୟକ୍ତ କରିଥିଲି । ମୁଁ ଏଭଳି ସ୍ଥିତିରେ ଉନ୍ନତି ଘଟିବାକୁ ଚାହେଁ । ଆମେ ଅନେକ ପ୍ରତିବାଦ ଓ ଅପବାଦ ପାଇଛୁ ଯେ ଜଣେ ସ୍ୱାଧୀନ ପ୍ରାର୍ଥୀ ଆମର ପ୍ରାର୍ଥୀ ହୋଇଥିଲେ ଏବଂ ଆମର ବିଜୟରେ ସହାୟକ ହୋଇଥିଲେ । ଏ କଥା ତ କେତେକ ରାଜନୈତିକ ଦଳର ଇତିହାସ । ରାଷ୍ଟ୍ରପତି ପଦ ପାଇଁ ପ୍ରାର୍ଥୀ ଠିଆ କରାଯାଇଥାଏ ଯେ ସେ କିଭଳି ହାରନ୍ତୁ । ଏହା ହେଉଛି ବ୍ୟକ୍ତିଗତ ରାଜନୀତି । ସେମାନେ ବାବା ସାହେବ ଆମ୍ବେଦକରଙ୍କୁ ହରାଇବାକୁ ଚାହିଁଥିଲେ । ତେଣୁ ସେମାନେ ଏଭଳି ଭାଷଣ ଦେବା ପୂର୍ବରୁ ନିଜ ଅନ୍ତରାତ୍ମାକୁ ଟିକେ ନିରୀକ୍ଷଣ କରିବା ଉଚିତ ଥିଲା ।


    ଯେତେବେଳେ ଶିଖମାନଙ୍କୁ ଦିଲ୍ଲୀର ରାଜରାସ୍ତାରେ ଚାରିଆଡ଼ୁ ତାର ଗୁଡ଼ାଇ ଜୀଅନ୍ତା ଜାଳି ମାରି ଦିଆଯାଇଥିଲା , ଏବଂ ଏଭଳି ଘଟଣାରେ ଯେଉଁମାନଙ୍କ ନାମ ସ୍ପଷ୍ଟ ସ୍ୱରରେ ଶୁଣାଯାଉଥିଲା , ସେମାନଙ୍କ କଥା ସବୁଆଡ଼େ ଆଲୋଚନା ଚାଲିଥିଲା , ସେମାନେ ଏବେସୁଦ୍ଧା ସେହି ଦଳରେ ଅଛନ୍ତି ଏବଂ ସମ୍ମାନଜନକ ପଦପଦବୀରେ , ସାମ୍ବିଧାନିକ ପଦପଦବୀରେ ଅବସ୍ଥାପିତ ଅଛନ୍ତି । ଯଦି ଆପଣମାନଙ୍କ ଆଦର୍ଶ ଆପଣମାନଙ୍କ ନୀତି ଏଇଆ ହୋଇଥାଏ , ତା ’ ହେଲେ ଏତେ ନୀତିବାଣୀ ଶୁଣାଇବା ପୂର୍ବରୁ ନିଜେ ନିଜ ଗୋଷ୍ଠୀ ଆଡ଼େ ନିରୀକ୍ଷଣ କରିବା ଉଚିତ । ଆପଣମାନେ ତା ’ ହେଲେ ଅତୀତର ସବୁକଥା ଭୁଲି ଯାଇଛନ୍ତି , ସବୁ କଥା ପାଶୋରି ପକାଇଛନ୍ତି... ଏବଂ ଏଭଳି ଅନେକ ଉଦାହରଣ ରହିଛି । ଯେତେବେଳେ କୌଣସି ପ୍ରକାର ରାଜନୈତିକ ଉଦ୍ଦୀପନାର ସଂକଟ ଆସେ- ଆପଣମାନେ ସେମାନଙ୍କୁ ଦଶଦିନ ପାଇଁ ବହିଷ୍କାର କରିଦିଅନ୍ତି ଓ ପରେ ପୁଣି ସେଇ ନେତାମାନଙ୍କୁ କୋଳାଇ ନିଅନ୍ତି । ଏଭଳି ଅନେକ ଉଦାହରଣ ରହିଛି । ଏଭଳି ଅନେକ ମହାନ ନେତାଙ୍କ ନାମ ରହିଛି । ତେଣୁ ଦୟାକରି ଏଭଳି ପ୍ରବଚନ ଦେବା ପୂର୍ବରୁ ଟିକେ ନିଜେ ଚିନ୍ତାକରିବା ଉଚିତ ।


    ଆମେମାନେ ଜନଜୀବନରେ ଏତେଟା ମହାନ ନୋହୁ ଯେ ଆମେ କେବଳ ସବୁ କଥା ଉପରେ କହିବା ଲାଗି ଲାଇସେନ୍ସ ପାଇଛୁ । ମୁଁ ମୋ ଦଳର ସଦସ୍ୟମାନଙ୍କୁ ମଧ୍ୟ ସେଇକଥା କହିଥାଏ । ଆମର କୌଣସି ବ୍ୟକ୍ତିଙ୍କୁ କିଛି ଅଭିଯୋଗ କରିବାର କୌଣସି ଅଧିକାର ନାହିଁ । ଆମେମାନେ ଆମର ସୀମା ଭିତରେ ରହିବା ଉଚିତ ଏବଂ ଜନଜୀବନର ନୀତି ନିୟମକୁ ମାନିବା ଆବଶ୍ୟକ । ସେମାନେ ଯେଉଁ ଦଳର ହୋଇ ଥାଆନ୍ତୁ ନା କାହିଁକି । ବିଶେଷ କରି ମୁଁ ମୋ ଦଳର ସଦସ୍ୟମାନଙ୍କୁ କହିବାକୁ ଚାହେଁ ଯେ ଏଭଳି କରିବା କଦାପି ଉଚିତ ନୁହେଁ । ଏକଥା ମୁଁ ସର୍ବସାଧାରଣରେ ସୁଦ୍ଧା କହିଛି । କିନ୍ତୁ ଯଦି ଆମେ ପ୍ରୟାସ କରିବା , ତେବେ କେବେ ସୁଦ୍ଧା ଆମେ ନିଜକୁ ଉନ୍ନତ କରିପାରିବା ଏବଂ ଆମେ ସେଥିପାଇଁ ଆମର ପ୍ରୟାସ ଜାରି ରଖିବା ଉଚିତ ।


    ଏଠାରେ କେବଳ ଗୋଟିଏ ଉଦ୍‌ବେଗର କାରଣ ହେଲା ବିଶ୍ୱସନୀୟତା , ଏହା ବେଶ୍‌ ଗରୁ । ଆମେ ଆପଣମାନଙ୍କୁ ସବୁ ଶ୍ରେୟ ଦେଇଛୁ । ସେଇଥିପାଇଁ ଆମେ ଜିଣିକରି ଆସିଛୁ । ଆପଣମାନଙ୍କ ସାହସ , ଯାହା କି ଆମମାନଙ୍କୁ ବିଜୟୀ କରାଇଛି । ଅନ୍ୟଥା , କିଏ ଏତେ କଥା ଜାଣିଥିଲା ? କିନ୍ତୁ ମୁଁ ପଚାରିବାକୁ ଚାହେଁ , ଏନଆରସି କଥା ଏଠାରେ ଆଲୋଚନା କରାଯାଇଛି । ଆପଣମାନେ କ ’ ଣ ଏହାର ଶ୍ରେୟ ନେବାକୁ ଚାହିଁବେନାହିଁ ? କାହିଁକି ପଛଘୁଞ୍ଚା ଦେଉଛନ୍ତି ଭାଇମାନେ ? ସେଥିପାଇଁ ମଧ୍ୟ ଆପଣମାନେ ନିଜର ଶ୍ରେୟ ନିଅନ୍ତୁ ।


    ଆସାମ ରାଜିନାମାରେ ଏନଆରସିକୁ ରାଜୀବ ଗାନ୍ଧୀ ସରକାର ଗ୍ରହଣ କରିଥିଲେ । ପରେ ସୁପ୍ରିମ କୋର୍ଟ ଏହି ଘଟଣାରେ ଆଗେଇ ଆସିଲେ ଏବଂ ଆମେ ଏବେ ଏହାକୁ କାର୍ଯ୍ୟକାରୀ କରିବାକୁ ଯାଉଛୁ ଓ ତାହା ସୁପ୍ରିମ କୋର୍ଟଙ୍କ ନିଦେ୍ର୍ଦଶାନୁସାରେ । ସେହି ରାଜିନାମା ପାଇଁ ଆପଣମାନେ ଆପଣଙ୍କର ଶ୍ରେୟ ନେଇଯାଆନ୍ତୁ! ଆପଣମାନେ ଭୋଟ ଗୋଟାନ୍ତୁ ଓ ଶ୍ରେୟ ନିଅନ୍ତୁ । ସେତେବେଳେ ଆପଣମାନେ ଅନ୍ୟମାନଙ୍କୁ କେବଳ ଅର୍ଦ୍ଧସତ୍ୟ କହିବେ । ଏହା ହୋଇ ନଥିଲା । କେତେଗୁଡ଼ିଏ କଥା ଆପଣମାନେ ଅତି ସ୍ପଷ୍ଟ ଭାବେ ସ୍ୱୀକାର କରିବା ଉଚିତ । ସେତେବେଳେ ଏନଆରସି ସଂପର୍କରେ ନିଆଯାଇଥିବା ନିଷ୍ପତ୍ତିକୁ ହିଁ ଆମେ ଏବେ ପ୍ରବର୍ତ୍ତନ କରୁଛୁ । ଆମପାଇଁ ଏହା ଭୋଟବ୍ୟାଙ୍କ ରାଜନୀତି ନୁହେଁ । ଏହା ହେଉଛି ଦେଶର ଏକତା , ଅଖଣ୍ଡତା ଏବଂ ଉଜ୍ଜ୍ୱଳ ଭବିଷ୍ୟତର କଥା । ଏବଂ ଆମେ ତାହା କାର୍ଯ୍ୟକାରୀ କରିବୁ!


    ଏଠାରେ ସର୍ଦ୍ଦାର ସାହେବଙ୍କ କଥା ସୂଚୀତ କରାଯାଇଛି । ମୁଁ ବେଶ୍‌ ଖୁସି ଅନୁଭବ କରୁଛି । ସମ୍ଭବତଃ କଂଗ୍ରେସ ଦଳର ଲୋକମାନେ ଏକଥାରେ ସହମତ ହେବେନାହିଁ କିନ୍ତୁ ଆମେ ତଥାପି ବିଶ୍ୱାସ କରୁ ଯେ ସର୍ଦ୍ଦାର ସାହେବ ଯଦି ଭାରତର ପ୍ରଥମ ପ୍ରଧାନମନ୍ତ୍ରୀ ହୋଇଥାନ୍ତେ , ତା ’ ହେଲେ ଜାମ୍ମୁ ଓ କାଶ୍ମୀର ପ୍ରସଙ୍ଗ କଦାପି ମୁଣ୍ଡ ଟେକିନଥାନ୍ତା । ଆମେ ତଥାପି ବିଶ୍ୱାସ କରୁଛୁ ଯେ ଯଦି ସର୍ଦ୍ଦାର ସାହେବଙ୍କୁ ଦେଶର ପ୍ରଥମ ପ୍ରଧାନମନ୍ତ୍ରୀ କରାଯାଇଥାନ୍ତା , ତା ’ ହେଲେ ଆଜି ଦେଶର କୌଣସି ଗ୍ରାମ କିଛି ହେଲେ ସମସ୍ୟାର ସମ୍ମୁଖୀନ ହୋଇନଥାନ୍ତେ । ଦେଶର ଆଉ ଏକ ଭିନ୍ନ ଛବି ସୃଷ୍ଟି ହୋଇଥାନ୍ତା । ଏହା ଆମମାନଙ୍କ ଧାରଣା । ଏହା ଭୁଲ୍‌ ହୋଇଥାଇପାରେ । କିନ୍ତୁ ଏଥିରେ ଦ୍ୱିମତ ଥାଇନପାରେ ଯେ କଂଗ୍ରେସ ଦ୍ୱାରା ଦେଶର ପ୍ରଥମ ସ୍ୱରାଷ୍ଟ୍ର ମନ୍ତ୍ରୀ ଭାବେ ନିଯୁକ୍ତ କରାଯାଇଥିବା ସର୍ଦ୍ଦାର ସାହେବ ଦେଶର 500ରୁ ଅଧିକ ଦେଶୀୟ ରାଜ୍ୟକୁ ସଫଳତାର ସହ ସମ୍ମିଶ୍ରିତ କରିପାରିଥିଲେ । ସେ ସାରା ଜୀବନ କଂଗ୍ରେସ ପାଇଁ ବଞ୍ଚିଥିଲେ ଓ ସଂଗ୍ରାମ କରିଥିଲେ । କଂଗ୍ରେସ ପାଇଁ ମଧ୍ୟ ସେ ଜୀବନ ଦାନ କରିଥିଲେ ।


    ଗୁଜରାଟ ନିର୍ବାଚନ ବେଳେ , ସର୍ଦ୍ଦାର ପଟେଲଙ୍କ ଛବିକୁ ପୋଷ୍ଟରରେ ଦେଖିବାକୁ ମିଳୁଛି କିନ୍ତୁ କୌଣସି ଜାତୀୟ ନିର୍ବାଚନରେ ତାଙ୍କ ଛବି କୌଣସିଠାରେ ଦେଖିବାକୁ ମିଳୁନାହିଁ । ସେ ତ ଆପଣମାନଙ୍କ ଦଳର । ତାଙ୍କ ସହ ଆପଣମାନଙ୍କର କି ପ୍ରକାର ବିବାଦ ରହିଛି ? କିନ୍ତୁ ଆଜି ମୁଁ କଂଗ୍ରେସର ବରିଷ୍ଠ ନେତୃବର୍ଗଙ୍କୁ ଅନୁରୋଧ କରିବାକୁ ଚାହେଁ ଯେ ସେମାନେ ଅନ୍ତତଃ ପକ୍ଷେ ବିଶ୍ୱର ସର୍ବୋଚ୍ଚ ପ୍ରତିମୂର୍ତ୍ତି , ଷ୍ଟାଚୁ ଅଫ୍‌ ୟୁନିଟି ନିକଟକୁ ଯାଆନ୍ତୁ ଏବଂ ସେଠାରେ ସର୍ଦ୍ଦାର ସାହେବଙ୍କୁ ଶ୍ରଦ୍ଧାଞ୍ଜଳି ଜ୍ଞାପନ କରନ୍ତୁ । ମୁଁ ଚାହୁଁଛି ଯେ ଗୁଲାମ ନବୀ ଜୀ , ଗୁଜରାଟ ଯାଇ କିଛି ଦିନ ଅବସ୍ଥାନ କରନ୍ତୁ ।


    ପୁରୁଣା ନିୟମ କେମିତି ଭାବେ ଚାଲିଛି ତା ’ ର ଏକ ଅତି ଚମକ୍ରାର ଉଦାହରଣ ମୁଁ ଏଠାରେ ରଖିବାକୁ ଚାହେଁ । ଯଦି କୌଣସି ବିମାନ ବନ୍ଦର କି ବନ୍ଧ ନିର୍ମାଣ ହେଲା , ସେଠାରେ ଗୋଟିଏ ବୋର୍ଡ଼ ମରାଯାଇଥିବ ଓ ସେଥିରେ ଲେଖାଯାଇଥିବ ‘ ଫଟୋ ଉଠାଇବା ନିଷେଧ ’ । ଆଜି ଆମମାନଙ୍କ ନିକଟରେ ଏ ପ୍ରକାର ପ୍ରଯୁକ୍ତି ଉପଲବ୍ଧ ଯେ ମହାକାଶରୁ ସୁଦ୍ଧା ଆପଣମାନଙ୍କ ଘର ଆଗରେ ଥୁଆଯାଇଥିବା ଗୋଟିଏ ଦୁଇଚକିଆ ଯାନର ନମ୍ବର ପ୍ଲେଟର ସ୍ପଷ୍ଟ ଫଟୋଚିତ୍ର ସୁଦ୍ଧା ଅତି ସହଜରେ ଉତ୍ତୋଳନ କରାଯାଇପାରିବ । ଯେତେବେଳେ ସର୍ଦ୍ଦାର ସରୋବର ଡ଼୍ୟାମରୁ ପାଣି ଉଛୁଳୁଥିଲା , ସେତେବେ ଦିଗବିଜୟ ସିଂହଜୀଙ୍କ ସରକାର କ୍ଷମତାରେ ଥିଲେ । ସେମାନେ ସେଠାକୁ ଯିବାକୁ ଲୋକମାନଙ୍କୁ ଅନୁମତି ଦେଇନଥିଲେ । ଯେତେବେଳେ ମୁଁ ମୁଖ୍ୟମନ୍ତ୍ରୀ ହେଲି , ମୁଁ ସେମାନଙ୍କୁ ଏହି ନିୟମକୁ ବଦଳାଇବାକୁ କହିଲି । ଲୋକମାନେ ସେଠାକୁ ଯାଆନ୍ତୁ ଓ ଫଟୋ ଉଠାନ୍ତୁ । ତା ’ ପରେ ମୁଁ ନିଷ୍ପତ୍ତି କଲି ଯେ ସେଥିପାଇଁ ଏଣ୍ଟ୍ରି ଫି ’ ରହିବ ଯାହା ଫଳରେ ସେଠାରେ ଲୋକମାନଙ୍କ ପାଇଁ ଏକ ସୁନ୍ଦର ପାର୍କି ସ୍ଥାନ ନିର୍ମାଣ କରାଯାଇପାରିବ । ଏହାପରେ 5ଲକ୍ଷତମ ପର୍ଯ୍ୟଟକଙ୍କୁ ସମ୍ମାନିତ କରାଯାଇଥିଲା । ମୁଁ ଖୁସିର ସହ କହିବାକୁ ଚାହେଁ ଯେ ସେହି 5ଲକ୍ଷତମ ପର୍ଯ୍ୟଟକ ଥିଲେ ବାରାମୁଳାର ଏକ ନବବିବାହିତ ଦମ୍ପତ୍ତି ଏବଂ ଆମେ ସେମାନଙ୍କୁ ସମ୍ମାନିତ କଲୁ । ଆପଣମାନେ ଦେଖନ୍ତୁ , କିପରି ଭାବେ ଘଟଣାକୁ ବଦଳାଯାଇପାରିବ । ସେଇଥିପାଇଁ ମୁଁ କହିବାକୁ ଚାହେଁ ଯେ ଆପଣମାନେ ଷ୍ଟାଚୁ ଅଫ୍‌ ୟୁନିଟି ପାଖରେ କଂଗ୍ରେସ କାର୍ଯ୍ୟକାରୀ କମିଟିର ଗୋଟିଏ ବୈଠକ ଅନୁଷ୍ଠିତ କରାନ୍ତୁ । ଆପଣମାନଙ୍କୁ ଭଲ ଲାଗିବ । ଆମେମାନେ ଜାତୀୟ ବୀରମାନଙ୍କୁ ଶ୍ରଦ୍ଧାଞ୍ଜଳି ଜଣାଇପାରିବା ଓ ଆମେମାନେ ଏଭଳି କାର୍ଯ୍ୟ ଜାରି ରଖିପାରିବା ।


    ପ୍ରଚାର ବନାମ ସଚେତନତା ଅଭିଯାନ


    ଆଜାଦଜୀ , ଆପଣ ତ ସ୍ୱାସ୍ଥ୍ୟମନ୍ତ୍ରୀ ଥିଲେ । ବେଳେବେଳେ ଆମେ ପ୍ରଚାର ଓ ଜନସଚେତନତା ଅଭିଯାନ ଭିତରେ ଥିବା ପାର୍ଥକ୍ୟ ଜାଣିବା ଦରକାର । ଯେଉଁ ବିଜ୍ଞାପନରେ ଆଚରଣଗତ ପରିବର୍ତ୍ତନ କଥା କୁହାଯାଇଛି ତାହାକୁ ସରକାରୀ ବିଜ୍ଞାପନ ବୋଲି ବିବେଚନା କରାଯିବା ଅନୁଚିତ । ଆପଣମାନେ ଯଦି ପିଲାମାନଙ୍କୁ କହିବାକୁ ଚାହାନ୍ତି ଯେ ଖାଇବା ପୂର୍ବରୁ ହାତ ଧୋଇବା ଉଚିତ , ସେଥିପାଇଁ ଆପଣମାନଙ୍କୁ ଗୋଟିଏ ଅଭିଯାନ ଆରମ୍ଭ କରିବା ଦରକାର । ଯଦିଚ ଏହାର ଖର୍ଚ୍ଚ ସରକାରୀ ତହବିଲରୁ ଖର୍ଚ୍ଚ କରାଯିବ କିନ୍ତୁ ତାହାକୁ ସରକାରୀ ବିଜ୍ଞାପନ ବୋଲି ଧରାଯିବ ନାହିଁ । ଯେତେବେଳେ ଆପଣ ସ୍ୱାସ୍ଥ୍ୟ ମନ୍ତ୍ରୀ ଥିବାବେଳେ ଏକ ମହାମାରୀ ବ୍ୟାପିଥିଲା , ଆପଣ ମଧ୍ୟ ଏକ ବିଜ୍ଞାପନ ଦେଇଥିଲେ ଓ ମହାମାରି ବେଳେ ଲୋକମାନେ ପାଣିକୁ ପିଇବା ପୂର୍ବରୁ ଫୁଟାଇବାକୁ ସେଥିରେ ପରାମର୍ଶ ଦିଆଯାଇଥିଲା । ତେଣୁ , ‘ ବେଟୀ ବଚାଓ , ବେଟୀ ପଢ଼ାଓ ’ କୁ ଏକ ବିଜ୍ଞାପନ ବୋଲି କହିବା ଆପଣଙ୍କ ମୁହଁରେ ଶୋଭା ପାଉନାହିଁ ।


    କିନ୍ତୁ ଏହା ବାସ୍ତବିକ ଯନ୍ତ୍ରଣାଦାୟକ ଯେତେବେଳେ ଆମେ ଦେଖୁଛୁ ଯେ ମନରେଗା ନାମରେ ଲୋକମାନେ ଗୋଟିଏ ସ୍ଥାନରୁ ମାଟିଖୋଳି ଅନ୍ୟ ଗୋଟିଏ ସ୍ଥାନରେ ଜମା କରୁଛନ୍ତି । ଦୀର୍ଘ ତିନି ବର୍ଷ ଧରି ଦେଶରେ ବିଜ୍ଞାପନ ଦିଆଗଲା , ଯଦିଚ ମନରେଗା କୌଣସି ଆଚରଣଗତ ପରିବର୍ତ୍ତନ ଅଭିଯାନ ନଥିଲା । ତଥାପି ସରକାରୀ ଖର୍ଚ୍ଚରେ ଏଭଳି ବିଜ୍ଞାପନ ଜାରି କରାଯାଇଥିଲା ଓ ତାହା କରାଯାଇଥିଲା ମାତ୍ର ଜଣେ ନେତାଙ୍କୁ ପ୍ରତିଷ୍ଠିତ କରିବା ସକାଶେ । ଦେଶ କଦାପି ଏକଥାକୁ ଭୁଲି ପାରିବନାହିଁ । ଲୋକମାନଙ୍କୁ ଖାଇବା ପୂର୍ବରୁ ହାତ ଧୋଇବାକୁ ପରାମର୍ଶ ଦେବା ଆଚରଣଗତ ପରିବର୍ତ୍ତନ ବିଜ୍ଞାପନ । ଅନ୍ୟଥା ଦେଶରେ ପରିବର୍ତ୍ତନ ଆସିବ କିପରି ?


    ଟୀକାକରଣ ଓ ନିରାପଦ ମାତୃତ୍ୱ ଉପରେ ଗୁରୁତ୍ୱାରୋପ


    ଆୟୁଷ୍ମାନ ଭାରତ ଯୋଜନା ବିରୋଧରେ ମଧ୍ୟ ଅଙ୍ଗୁଳି ନିର୍ଦ୍ଦେଶ କରାଯାଇଛି । ଏହି ଗୋଟିଏ ପ୍ରସଙ୍ଗରେ ସବୁ ରାଜନୈତିକ ଦଳର ସାଂସଦମାନେ ମୋତେ ଲୋକସଭା ଓ ରାଜ୍ୟସଭାରେ ଇତି ପୂର୍ବରୁ ଅଭିନନ୍ଦନ ଜଣାଇ ସାରିଛନ୍ତି । ସେମାନେ ଯେତେବେଳେ ବି ପ୍ରଧାନମନ୍ତ୍ରୀ ରିଲିଫ ପାଣ୍ଠିରୁ ସେମାନଙ୍କ ନିର୍ବାଚନ ମଣ୍ଡଳୀର କୌଣସି ଅସୁସ୍ଥ ବ୍ୟକ୍ତିଙ୍କ ଚିକିତ୍ସା ପାଇଁ ମୋତେ ଚିଠି ଲେଖିଛନ୍ତି , ମୁଁ ସେମାନଙ୍କୁ କହିଛି ଯେ ଗରିବ ଲୋକଙ୍କୁ ସାହାଯ୍ୟ କରିବା ଲାଗି ଆପଣମାନେ କେତେବେଳେ ରୁଲ ବୁକ୍‌ ଆଡ଼େ ଅନାନ୍ତୁନି । ସେମାନଙ୍କୁ ଶତ ପ୍ରତିଶତ ସାହାଯ୍ୟ ଯୋଗାଇ ଦିଆଯିବ ।ଏହି କାରଣ ସକାଶେ ପ୍ରାୟ ସବୁ ରାଜନୈତିକ ଦଳର ସାଂସଦମାନେ ମୋ ନିକଟକୁ ଆସିଥାନ୍ତି ।


    ଯେଉଁ ସାଂସଦମାନେ ସେମାନଙ୍କର ନିର୍ବାଚନ ମଣ୍ଡଳୀର କୌଣସି ବ୍ୟକ୍ତିଙ୍କ ଚିକିତ୍ସା ସକାଶେ ପ୍ରଧାନମନ୍ତ୍ରୀଙ୍କ ନିକଟକୁ ପତ୍ର ଲେଖିଛନ୍ତି ସେମାନେ ସମସ୍ତେ ଆୟୁଷ୍ମାନ ଭାରତ ଯୋଜନାର କ୍ଷମତା ସଂପର୍କରେ ଅବଗତ ଅଛନ୍ତି । ଆଜିକାଲି , କୌଣସି ସାଂସଦ ଆଉ ପ୍ରଧାନମନ୍ତ୍ରୀଙ୍କ ନିକଟକୁ ସେଭଳି ପତ୍ର ଲେଖୁନାହାନ୍ତି ; କାରଣ ସେମାନେ ଜାଣିଛନ୍ତି ଯେ ଆୟୁଷ୍ମାନ ଭାରତ ଯୋଜନାରୁ ସେମାନଙ୍କୁ ସେଭଳି ସୁଫଳ ମିଳିପାରୁଛି । ତେଣୁ ପ୍ରଧାନମନ୍ତ୍ରୀଙ୍କ ନିକଟକୁ ଯିବାର କୌଣସି ଆବଶ୍ୟକତା ନାହିଁ । ଏହା ଏକ ବିରାଟ ପରିବର୍ତ୍ତନ । ଏବେସୁଦ୍ଧା 30 ଲକ୍ଷ ଲୋକ ଆୟୁଷ୍ମାନ ଭାରତ ଯୋଜନାରୁ ଉପକୃତ ହୋଇସାରିଛନ୍ତି ।


    ଆମେମାନେ ହେଲେ ଜନ ପ୍ରତିନିଧି । ଆମେମାନେ ଜନସାଧାରଣଙ୍କୁ ଭେଟିଥାଏ । ଯଦି ମୁଁ କୌଣସି ନକରାତ୍ମକ କାର୍ଯ୍ୟ କିମ୍ବା କୌଣସି ଦୋଷତ୍ରୁଟି ଦେଖିଥାଏ , ମୁଁ ସଦାବେଳେ ଲୋକମାନଙ୍କୁ କହିଥାଏ ଯେ ସେମାନେ ତାହା ମୋ ନଜରକୁ ଆଣନ୍ତୁ । ଆମେମାନେ ମିଳିମିଶି ତାହାକୁ ସଜାଡ଼ି ଦେବା । ଆମେମାନେ ଯଦି ଆୟୁଷ୍ମାନ ଯୋଜନାକୁ ଶକ୍ତିଶାଳୀ କରିବା , ତା ’ ହେଲେ ଦେଶର ଗରିବ ଲୋକମାନଙ୍କୁ ଆମେ ବାସ୍ତବରେ ସାହାଯ୍ୟ କରିପାରିବା । ଯଦି ଜଣେ ଗରିବ ଲୋକ , ଯିଏକି ନବ୍ୟ ମଧ୍ୟମବର୍ଗ ଆଡ଼େ ଅଗ୍ରସର ହେଉଛି , କୌଣସି ଗୋଟିଏ ରୋଗ ତା ’ ର 20 ବର୍ଷର ସମସ୍ତ ସଞ୍ଚୟକୁ ତା ’ ଠାରୁ ଛଡ଼ାଇନେବ । ଏହା ଏକ ମାନବକଲ୍ୟାଣକାରୀ ଯୋଜନା । ତେଣୁ ଦୟାକରି ଆୟୁଷ୍ମାନ ଭାରତ ଯୋଜନାକୁ ସମାଲୋଚନା କରନ୍ତୁନାହିଁ । ଏହା ଦେଶର ଜନସାଧାରଣଙ୍କ ପାଇଁ ଏକ ମହାନ କାର୍ଯ୍ୟ । ତେଣୁ ଆୟୁଷ୍ମାନ ଭାରତ ଯୋଜନାକୁ ସମାଲୋଚନା କରିବା ପରିର୍ବର୍ତ୍ତେ ଏବଂ ମୋଦୀ ଏଥିରୁ ସବୁ ଶ୍ରେୟ ନେଇଯିବ ବୋଲି ଯାହା କହୁଛନ୍ତି , ଏବେ ତ ନିର୍ବାଚନ ଫଳାଫଳ ଘୋଷଣା ହୋଇ ସାରିଲାଣି , ସେପରି ଅଭିଯୋଗ ବନ୍ଦ୍‌ କରନ୍ତୁ... ଏବେ ଆସନ୍ତୁ ମିଳିମିଶି କାର୍ଯ୍ୟ କରିବା । ଆପଣମାନେ ଆଶଙ୍କା କରନ୍ତୁନାହିଁ ଯେ ମୁଁ 2024 ପାଇଁ ନୂଆ ଯୋଜନା ହାତକୁ ନେଉଛି , ଆପଣମାନଙ୍କ ଠାରୁ ଅଳ୍ପ ସହଯୋଗ ନେଇ ମୁଁ ଏଭଳି ଜନହିତକର କାର୍ଯ୍ୟ କରିବାକୁ ଚାହେଁ ।


    ଏଠାରେ ଆମେ ବିହାରର ଏନସେଫାଲାଇଟିସ କଥା ଆଲୋଚନା କରିଛେ ।ଏହା ଆମ ସମସ୍ତଙ୍କ ପାଇଁ ଅତ୍ୟନ୍ତ ଲଜ୍ଜାକର ଓ କ୍ଷୋଭର କଥା । ମୁଁ ମାନୁଛି ଯେ ଏକ ସମାଜ ଭାବେ , ଏକ ସରକାର ଭାବେ ବିଗତ ସାତ ଦଶନ୍ଧି ଧରି ଆମେ ଯେଉଁସବୁ ବିଫଳତା ପାଇଛେ , ସେଥି ମଧ୍ୟରୁ ଏହା ସବୁଠାରୁ ବଡ଼ ବିଫଳତା । ମୁଁ ଦେଖିଛି ପୂର୍ବ ଉତ୍ତର ପ୍ରଦେଶରେ ସ୍ଥିତି କିଛିଟା ଉନ୍ନତ , ତଥାପି ମୁଁ ତାହା ଦାବି କରୁନାହିଁ ।


    ଗଲା ପାଞ୍ଚବର୍ଷ ଧରି ମୁଁ ସାର୍ବଜନୀନ ଟୀକାକରଣ ଉପରେ ଗୁରୁତ୍ୱ ଆରୋପ କରିଆସୁଛି ଓ ନିରାପଦ ମାତୃତ୍ୱ ଉପରେ ପ୍ରାଧାନ୍ୟ ଦେଇଆସୁଛି । ଏଭଳି ଯନ୍ତ୍ରଣାଦାୟକ ପରିସ୍ଥିତି ସକାଶେ ମୁଁ ରାଜ୍ୟ ସରକାରଙ୍କ ସହ ନିରବଚ୍ଛିନ୍ନ ଭାବେ ଯୋଗସୂତ୍ରରେ ରହିଛି । ମୁଁ ଆମର ସ୍ୱାସ୍ଥ୍ୟ ମନ୍ତ୍ରୀଙ୍କୁ ସେଠାକୁ ପଠାଇଛି ଯାହା ଫଳରେ କେନ୍ଦ୍ର ଓ ରାଜ୍ୟ ସରକାର ମିଶି ଯଥାଶୀଘ୍ର ଏହି ସମସ୍ୟାର ସମାଧାନ କରିପାରିବେ । ତାହା ପୁଷ୍ଟିସାଧନ ହୋଇଥାଉ , ନିରାପଦ ମାତୃତ୍ୱ ହୋଇଥାଉ , କିମ୍ବା ଆୟୁଷ୍ମାନ ଭାରତ ଯୋଜନାର ସୁଫଳ ହୋଇଥାଉ । ଏହା ସଂପର୍କରେ ଆମେ ଯେତେ ଅଧିକ ଜନସଚେତନତା ବୃଦ୍ଧି କରିବା , ସେଭଳି ସମସ୍ୟାକୁ ଆମେ ସେତିକି ମାତ୍ରାରେ ଏଡ଼ାଇ ପାରିବା । ଆଜି ଗୋଟିଏ ରାଜ୍ୟ ଏଭଳି ମହାମାରୀରେ ଆକ୍ରାନ୍ତ ହୋଇଛି , ହୁଏତ ଆସନ୍ତାକାଲି ତାହା ଆଉ କିଛି ରାଜ୍ୟକୁ ବ୍ୟାପୀପାରେ । ଯଦି ଆମେ ଆଗୁଆ ସତର୍କତା ଅବଲମ୍ବନ କରିବା , ତା ’ ହେଲେ ଏଭଳି ସମସ୍ୟାରୁ ଆମେ ଲୋକମାନଙ୍କୁ ରକ୍ଷା କରିପାରିବା ।


    ଆକାଂ କ୍ଷି ଜିଲ୍ଲାଗୁଡ଼ିକର ବିକାଶ ଉପରେ ଗୁରୁତ୍ୱାରୋପ


    ସବକା ସାଥ୍‌ , ସବକା ବିକାଶ ଏକ ରାଜନୈତିକ ସ୍ଲୋଗାନ ନୁହେଁ । ଆମ ଦେଶର କିଛି ଅଞ୍ଚଳ ରହିଛି ଯାହା ବିକାଶ ଦୃଷ୍ଟିରୁ ପଛୁଆ । ଆମେ ସେହିଭଳି 112ଟି ଆକାଂକ୍ଷି ଜିଲ୍ଲାକୁ ଚିହ୍ନଟ କରିଛୁ । କିଛି ରାଜ୍ୟ ଏହା ଦେଖି ଛାନିଆ ହୋଇପଡ଼ିଲେ କାରଣ ଏଭଳି ହେବା ସେମାନଙ୍କ ଲାଗି ରାଜନୈତିକ ବାଧ୍ୟବାଧକତା ଥିଲା । ଏକଥା ଦେଖି ମୁଁ ବିସ୍ମିତ ହେଲି । ଏଥିରେ ରାଜନୀତି ଆସିଲା କୁଆଡ଼ୁ ? ମୁଁ ଯେତେବେଳେ ଗୁଜରାଟରେ ଥିଲି , ଯଦି ସେତେବେଳେ କାହାର କଚ୍ଛକୁ ବଦଳି ହେଉଥିଲା , ସେ ଗୁଁ ପୁଁ ହେଉଥିଲା ଯେ ତାଙ୍କୁ ସେଠାକୁ ଶାସ୍ତିବିଧାନ ସ୍ୱରୂପ ବଦଳି କରାଯାଇଛି । କୌଣସି ଅଫିସର ସେଠାକୁ ଯିବାକୁ ଚାହୁଁନଥିଲେ । ଏବେ କଚ୍ଛ ରାଜ୍ୟର ଦ୍ରୁତତର ବିକାଶଶୀଳ ଜିଲ୍ଲାମାନଙ୍କ ମଧ୍ୟରୁ ଗୋଟିଏ ହୋଇପାରିଛି । ଦେଶର ପ୍ରତ୍ୟେକ ରାଜ୍ୟରେ ସେଭଳି ଗୋଟିଏ ଦୁଇଟି ଲେଖାଏଁ ଜିଲ୍ଲା ରହିଛି । ଏଭଳି ମାନସିକତା ବଦଳାଇବା ସକାଶେ ଆମକୁ ସେଠାରେ ଯୁବ ଅଧିକାରୀମାନଙ୍କୁ ନିଯୁକ୍ତ କରିବାକୁ ପଡ଼ିବ । ମୁଁ ରାଜ୍ୟ ସରକାରମାନଙ୍କ ସହ ଆଲୋଚନା କଲି । ସେଠାରେ ଯୁବ ଅଫିସରମାନଙ୍କୁ ନିଯୁକ୍ତ କରାଯାଇଛି ଏବଂ ପ୍ରତିଦିନ ଭିତ୍ତିରେ ସେହି 112ଟି ଯାକ ଜିଲ୍ଲାର ବିକାଶ କାର୍ଯ୍ୟାବଳୀକୁ ମନିଟରିଂ କରାଯାଉଛି । ସେମାନଙ୍କର କିଛି କ୍ଷେତ୍ରରେ ତାହାଦ୍ୱାର ଉନ୍ନତି ଘଟିପାରିଛି । ସବକା ସାଥ , ସବକା ବିକାଶ ଦ୍ୱାରା , ମୋ କହିବାର ତାତ୍ପର୍ଯ୍ୟ ହେଲା , ଯେଉଁ ଜିଲ୍ଲା ବିକାଶ ଧାରାରେ ପଛୁଆ ପଡ଼ିଯାଇଛି ତାକୁ ଆଗକୁ ଆଣିବାକୁ ପଡ଼ିବ । ତାହା ଦ୍ୱାରା ସେମାନଙ୍କର ଆତ୍ମବିଶ୍ୱାସ ବୃଦ୍ଧିପାଇବ ଏବଂ ସେମାନେ ଆଗକୁ ଆଗେଇବାକୁ ଚେଷ୍ଟା କରିବେ ।


    ଗତ ପାଞ୍ଚ ବର୍ଷ ଭିତରେ ଆମେ ଉତ୍ତର- ପୂର୍ବାଞ୍ଚଳ ଉପରେ ଗୁରୁତ୍ୱ ଆରୋପ କରିଆସିଛୁ । ସେଠାରେ ବିକାଶର ଏକ ଭିନ୍ନ ବାତାବରଣ ସୃଷ୍ଟି କରାଯାଇପାରିଛି । ଏହା ଉପରେ ଆମେ ଆହୁରି ଅଧିକ ଗୁରୁତ୍ୱ ଆରୋପ କରିବାକୁ ଚାହୁଁ । ରାଷ୍ଟ୍ର ତଥା ମୋ ପାଇଁ ଉତ୍ତର ପୂର୍ବାଞ୍ଚଳ ବେଶ୍ ମହତ୍ତ୍ୱ ରଖେ । ତେଣୁ , ବିଗତ ପାଞ୍ଚ ବର୍ଷ ଭିତରେ ସେଠାକୁ ମନ୍ତ୍ରୀମାନଙ୍କୁ ଗସ୍ତ କରିବା ସକାଶେ ବାଧ୍ୟତାମୂଳକ କରାଯାଇଛି । ତାହା ପୁଣି କେବଳ ସେଠାକାର ରାଜ୍ୟମାନଙ୍କ ରାଜଧାନୀକୁ ନୁହେଁ , ବରଂ ସେମାନଙ୍କୁ ଅନ୍ୟକୌଣସି ଜିଲ୍ଲାରେ ଅନ୍ତତଃ ଗୋଟିଏ ରାତି ବିତାଇବାକୁ ନିର୍ଦ୍ଦେଶ ଦିଆଯାଇଛି । ଏହା ପଛରେ ଥିବା ମୋର ଚିନ୍ତନଟି ହେଲା ‘ ସବକା ସାଥ ସବକା ବିକାଶ ’ ର ଅର୍ଥକୁ ଦେଶର ସମସ୍ତ ଅଞ୍ଚଳର ଲୋକମାନେ ହୃଦୟଙ୍ଗମ କରିପାରିବେ ଏବଂ ଭୌଗୋଳିକ ଦୃଷ୍ଟିରୁ ସେ କ୍ଷେତ୍ର ବିକଶିତ ହୋଇପାରିବ ।


    ଜଳ ବିଦ୍ୟୁତ ଠାରୁ ଜଳ ସଂରକ୍ଷଣ ପର୍ଯ୍ୟନ୍ତ:


    ଆଜିକାଲି ମୁଁ କିଛି ଜଳ ସର୍ଭେ କାର୍ଯ୍ୟ ସଂପାଦନ କରିଛି । ଦେଶର 226ଟି ଜିଲ୍ଲା ଜଳ ସଂପର୍କୀତ କୌଣସି ନା କୌଣସି ସମସ୍ୟାର ସମ୍ମୁଖୀନ ହୋଇ ଆସୁଛନ୍ତି । ସେଥିପାଇଁ ମୁଁ ସମସ୍ତଙ୍କୁ ପ୍ରେରିତ କରିଛି । ଜଳ ସଂରକ୍ଷଣ ବ୍ୟବସ୍ଥାରେ ଘଟାଯାଉଥିବା କାର୍ଯ୍ୟରେ ଆପଣମାନେ ସହଯୋଗର ହାତ ବଢ଼ାଇବାକୁ ମୁଁ ଆପଣମାନଙ୍କୁ ଆହ୍ୱାନ ଜଣାଉଛି । ଏମପିଲାଡ଼ ପାଣ୍ଠିରେ ଜଳ ସଂରକ୍ଷଣକୁ କିଭଳି ଗୁରୁତ୍ୱ ପ୍ରଦାନ କରାଯିବ ? ସେଭଳି କାର୍ଯ୍ୟ ପାଇଁ କିଭଳି ପାଣ୍ଠି ବ୍ୟବସ୍ଥା କରାଯିବ ? ଏହି ସମସ୍ୟାରୁ ଦେଶକୁ ବାହାରକୁ ବାହାର କରାଯିବା ଆବଶ୍ୟକ । ସମାଜକୁ ଜଳ ସଂପର୍କୀତ ସମସ୍ୟାବଳୀ ସଂପର୍କରେ ସଚେତନ କରାଯିବା ଦରକାର ଓ ଭବିଷ୍ୟତ ପିଢ଼ି ପାଇଁ କିଭଳି ଜଳ ସଂରକ୍ଷିତ ରଖାଯାଇପାରିବ ସେ ଦିଗରେ ସେମାନଙ୍କୁ ଅବଗତ କରାଯିବା ଦରକାର । ସେମାନେ ଯେଭଳି ଜଳ ସଂକଟର ସମ୍ମୁଖୀନ ନହେବେ । ତେଣୁ ଜଳଶକ୍ତି ମନ୍ତ୍ରଣାଳୟ ନାମକ ଏକ ନୂତନ ମନ୍ତ୍ରଣାଳୟ ସୃଷ୍ଟି କରାଯାଇଛି ଯାହା ଜଳ ସଂରକ୍ଷଣ ଦିଗରେ କାର୍ଯ୍ୟ କରିବ ।


    ପୂର୍ବର ଯାହା ମୁଁ କହିଛି ସେହି କଥା ଆଜି ମୁଁ ଦୋହରାଉଛି । ଆମକୁ ଦେଶକୁ ଏକ 5 ଟ୍ରିଲିୟନ ଅର୍ଥନୀତିରେ ପରିଣତ କରିବାକୁ ହେବ । ଏଠାରେ ଦେବାଳିଆ ଆଇନ ସଂପର୍କରେ ଅନେକ ଆଲୋଚନା ପର୍ଯ୍ୟାଲୋଚନା ହୋଇସାରିଛି । ପଳାତକ ଆର୍ଥିକ ଅପରାଧୀ ନିରୋଧ ଆଇନ ଏବଂ ଇନସଲଭେନ୍ସି ଓ ବ୍ୟାଙ୍କରପ୍ସି କୋଡ଼ର ଏତେ ପ୍ରଭାବ ଯେ ଏହି ଦୁଇ ଆଇନ ବଳରେ ବ୍ୟାଙ୍କକୁ ଏବେସୁଦ୍ଧା 3 ଲକ୍ଷ କୋଟି ଟଙ୍କା ଫେରିସାରିଛି । ତେଣୁ ଏଭଳି ବାତାବରଣର ସକାରାତ୍ମକ ଦିଗ ପ୍ରତି ଆମେ ଦୃଷ୍ଟିପାତ କରିବା ଉଚିତ ଏବଂ ସେସବୁ ସମସ୍ୟାର କିଭଳି ସମାଧାନ କରାଯାଇପାରିବ ସେ କଥା ଚିନ୍ତା କରିବା ଆବଶ୍ୟକ । ଏଥିପାଇଁ ଆମମାନଙ୍କୁ ଏକତ୍ର କାର୍ଯ୍ୟ କରିବାକୁ ପଡ଼ିବ ଏବଂ ମୋର ବିଶ୍ୱାସ ଯେ ଏହି ଉଦ୍ୟମରେ ଆମକୁ ଖୁବ୍ ଶୀଘ୍ର ସୁଫଳ ମିଳିବ । ଏଠାରେ ସହଭାଗୀ ସଂଘୀୟ ବ୍ୟବସ୍ଥା କଥା ମଧ୍ୟ ଆଲୋଚିତ ହୋଇଛି । ମୋର ବିଶ୍ୱାସ ଯେ ଆମ ସମ୍ବିଧାନର ପ୍ରଣେତାମାନେ ଦୂରଦୃଷ୍ଟିସମ୍ପନ୍ନ ଏଭଳି ଏକ ନଥି ପ୍ରଦାନ କରିଛନ୍ତି ଯଦ୍ୱାରା ଆମେ ଦେଶକୁ ଏକତ୍ର ରଖିପାରିବା ସହ ଆଗକୁ ଅଗ୍ରସର ହୋଇପାରିବା ।


    ସହଭାଗୀ ପ୍ରତିଯୋଗୀ ସଂଘୀୟ ବ୍ୟବସ୍ଥା: ରାଜ୍ୟ ରାଜ୍ୟ ମଧ୍ୟରେ ସୁସ୍ଥ ପ୍ରତିଯୋଗିତାମୂଳକ ବାତାବରଣ ସୃଷ୍ଟି କରାଯିବା ଏକାନ୍ତ ଜରୁରୀ । ଆମକୁ ‘ ନାରା ’ ମନ୍ତ୍ରରେ ଆଗକୁ ଅଗ୍ରସର ହେବାକୁ ପଡ଼ିବ । ନାରା- ଅର୍ଥାତ୍ , କ୍ଷେତ୍ରୀୟ ଆକାଂକ୍ଷାସହ ଜାତୀୟ ଲକ୍ଷ୍ୟ ହାସଲ କରିବା । କିନ୍ତୁ ପ୍ରଶ୍ନ ହେଉଛି ଏଭଳି କିଛି କ ’ ଣ ପ୍ରସଙ୍ଗ ନାହିଁ ଯାହା ଉପରେ ଆମେମାନେ ସହମତ ହୋଇପାରିବା ? ଏହା କ ’ ଣ ଘଟିବା ସମ୍ଭବ ନୁହେଁ ? ଆମେମାନେ କ ’ ଣ ସେଭଳି ପ୍ରସଙ୍ଗକୁ ନେଇ ଏକ କାର୍ଯ୍ୟକ୍ଷମ ବାତାବରଣ ସୃଷ୍ଟି କରିପାରିବା ନାହିଁ ଯେଉଁଥିରେ ଆମେମାନେ ସହମତ ହୋଇପାରିବା ।


    ଗାନ୍ଧୀଜୀଙ୍କ 150ତମ ଜୟନୀ ଏବଂ ସ୍ୱାଧୀନତାର 75 ବର୍ଷ ପୂର୍ତ୍ତି ଏଭଳି ଏକ ସୁଯୋଗ । ଏହିସବୁ କାର୍ଯ୍ୟକ୍ରମ ସକାଶେ ଆମେ ପରସ୍ପରର ହାତ ଧରାଧରି ହୋଇ ଚାଲିପାରିବା । ରାଜ୍ୟସଭା କ ’ ଣ ଆମ ସଂଘୀୟ ବ୍ୟବସ୍ଥାର ଅଂଶବିଶେଷ ନୁହେଁ କି ? ଆମେ କ ’ ଣ ଏକ ପୃଥକ୍ ୟୁନିଟ୍ ? ନା! ଆମେ ସେହି ଏକା ବ୍ୟବସ୍ଥାର ଅଂଶବିଶେଷ । ଲୋକସଭାକୁ ଜନସାଧାରଣ ନିର୍ବାଚିତ ପ୍ରତିନିଧିମାନଙ୍କୁ ପଠାଇଛନ୍ତି ।


    କିନ୍ତୁ ଆମମାନଙ୍କର ଯେହେତୁ ଏଠାରେ ସଂଖ୍ୟାଗରିଷ୍ଠତା ନାହିଁ ତାହାବୋଲି କ ’ ଣ ଆପଣମାନେ ହଙ୍ଗାମା ସୃଷ୍ଟି କରିବେ ? ଉୁଁ ମୁଁ ବୁଝିପାରୁଛି ଆମକୁ ଅପମାନିତ କରି ଆପଣମାନେ ଖୁସି ହେଉଛନ୍ତି କିନ୍ତୁ ଦେଶ ପାଇଁ ଆପଣମାନେ କ ’ ଣ କରିବେ ? ମୁଁ ଏଠାରେ କୌଣସି ନିର୍ଦ୍ଦିଷ୍ଟ ବ୍ୟକ୍ତିବିଶେଷଙ୍କୁ ସମାଲୋଚନା କରୁନାହିଁ । ମୁଁ କେବଳ ଏକ ବିଶ୍ଳେଷଣ କରୁଛି ମାତ୍ର ।


    ଗତ ପାଞ୍ଚ ବର୍ଷ ମଧ୍ୟରେ , ଆମେ ପ୍ରାୟ ସମାପ୍ତ ହେବାକୁ ଥିବା ଅନେକ କାର୍ଯ୍ୟକୁ ବାତିଲ କରିଛୁ । ଆପଣମାନେ ମୋତେ କୁହନ୍ତି । ଯେଉଁସବୁ ବିଲ୍ ରଦ୍ଦ ହୋଇଯାଇଛି ପୁଣି ଥରେ ତାହା ମୂଳରୁ ଆଗତ ହେବ । କାରଣ ରାଜ୍ୟସଭାରେ ପାରିତ ହୋଇନଥିବାରୁ ତାହାକୁ ପୁଣି ଥରେ ଲୋକସଭାରେ ଆଗତ କରାଯିବ । ପୁଣି ଥରେ , ସେହି ପ୍ରକ୍ରିୟାରେ ଆମକୁ ଅର୍ଥ ବ୍ୟୟ କରିବାକୁ ପଡ଼ିବ । ଏହା ଲୋକମାନେ ଦେଇଥିବା ଟିକସ ଅର୍ଥ ଏବଂ ତାହା ଅଯଥାରେ ବ୍ୟୟ ହେବ । ପାର୍ଲାମେଣ୍ଟର ପୁଣି କିଛି ସମୟ ବରବାଦ ହେବ । ଆମର ରାଜ୍ୟସଭା ସେହିସବୁ ବିଲକୁ ପାରିତ କରିପାରନ୍ତା କାରଣ ଏହା ହେଉଛି ସୁସ୍ଥ ସଂଘୀୟ ବ୍ୟବସ୍ଥାର ଅଂଶବିଶେଷ ଏବଂ ଏହା ମଧ୍ୟ ଏ ଗୃହର ଦାୟିତ୍ୱ ଯେ ଆଗକୁ ଆଗେଇ ସଂଘୀୟ ମନୋଭାବ ଦ୍ୱାର ସେମାନେ ବିଲଗୁଡ଼ିକୁ ପାରିତ କରିବା ଉଚିତ ।


    ଆପଣମାନେ ଆମମାନଙ୍କ କଥାରେ ରାଜି ହେବେ କି ନହେବେ ତାହା ଆପଣମାନଙ୍କ ଇଚ୍ଛା କିନ୍ତୁ ଆମେ ସଭିଏଁ ଆମର ପୂର୍ବତନ ରାଷ୍ଟ୍ରପତି ପ୍ରଣବ ଦା ’ ଙ୍କ ସହ ଏକମତ ହେବା ଆବଶ୍ୟକ । ମୁଁ ରାଜିହେବା ଉଚିତ ଏବଂ ଆପଣ ମଧ୍ୟ ରାଜି ହେବା ଦରକାର । ପ୍ରଣବ ଦା ’ ଗୋଟିଏ କଥା ଅତି ସ୍ପଷ୍ଟ ସ୍ୱରରେ କହିଥିଲେ । “ ତାହା ହେଉଛି ସଂଖ୍ୟାଗରିଷ୍ଠ ଦଳ ଶାସନ କରିବାକୁ ଜନସମର୍ଥନ ପାଇଛନ୍ତି ଏବଂ ସଂଖ୍ୟାଲଘୁ ତାହାକୁ ବିରୋଧ କରିବାକୁ ନିର୍ବାଚିତ ହୋଇଛନ୍ତି । ” ମୁଁ ଭାବୁଛି ସେଥିରେ ଦ୍ୱିମତ ଥାଇନପାରେ । କିନ୍ତୁ ଆମର ପୂର୍ବତନ ରାଷ୍ଟ୍ରପତି ଏକଥା ମଧ୍ୟ ସେଥିରେ ଯୋଡ଼ି କହିଥିଲେ - “ କିନ୍ତୁ କେହି କାର୍ଯ୍ୟକୁ ବାଧା ପହଞ୍ଚାଇବା ପାଇଁ ମତାଧିକାର ପାଇନାହାନ୍ତି । ” ମୋର ବିଶ୍ୱାସ ଯେ ଆମେମାନେ ସେହି ମନ୍ତ୍ରକୁ ପାଥେୟ କରି ଆଗକୁ ଅଗ୍ରସର ହେବା ଉଚିତ । ତା ’ ହେଲେ ଯାଇ ସଂଘୀୟ ଢ଼ାଞ୍ଚା ଏହାର ଅସଲ ମାର୍ଗରେ କାର୍ଯ୍ୟ କରିପାରିବ । ଏବଂ ରାଜ୍ୟସଭା ହେଉଛି ରାଜ୍ୟଗୁଡ଼ିକର ପ୍ରତିନିଧିମାନଙ୍କ ସଭା । ଏଠାରେ ରାଜ୍ୟମାନଙ୍କ ଆକାଂକ୍ଷାପ୍ରତିଫଳିତ ହୋଇଥାଏ । ଆପଣମାନେ ନିଜ ନିଜ ଦଳର ଗଣ୍ଡିର ଉଦ୍ଧ୍ୱର୍କୁ ଉଠନ୍ତୁ ଏବଂ ରାଜ୍ୟମାନଙ୍କ କଲ୍ୟାଣ ସକାଶେ ସ୍ୱର ଉତ୍ତୋଳନ କରନ୍ତୁ ।


    ଏକଥା ସତ ଯେ ଭାରତ ଭଳି ଏକ ରାଷ୍ଟ୍ରରେ ସବୁ ରାଜ୍ୟକୁ ଏକାସଙ୍ଗେ ସବୁକଥା ଦେବା ଅସମ୍ଭବ । କିଛି ରାଜ୍ୟଙ୍କୁ ହୁଏତ ଆଗ କିଛି କଥା ଦିଆଯାଇଥାଇ ପାରେ ଏବଂ ଅନ୍ୟମାନଙ୍କୁ ପଛରେ । ସମ୍ଭବତଃ କିଛି ରାଜ୍ୟ ଏଯାବତ୍ ତାହା ନପାଇଥାଇ ପାରନ୍ତି । ଏପରି ଘଟେ ଏବଂ ପୂର୍ବରୁ ମଧ୍ୟ ଏହା ଘଟିଛି । କିନ୍ତୁ ଏହି କାରଣକୁ ଗଣ୍ଠିକରି କ ’ ଣ ଗୃହର କାର୍ଯ୍ୟକୁ ଅଚଳ କରିରଖିବା ଉଚିତ ଏବଂ ତାହା ପୁଣି କେବଳ ଆପଣମାନେ ସଂଖ୍ୟାଗରିଷ୍ଠ ହୋଇଥିବାରୁ ? ମୁଁ ଜାଣିଛି ଗତଥର ଯେତେବେଳେ ଗୃହ କାର୍ଯ୍ୟ ସମାପ୍ତ ହେଲା , ଉଭୟ ଆନନ୍ଦଜୀ ଏବଂ ଗୁଲାମନବୀ ଆଜାଦ ଜୀ ମୋତେ କହୁଥିଲେ- ଆମମାନଙ୍କୁ କିଛି ଗୋଟିଏ କରିବାକୁ ପଡ଼ିବ । କେତେକ ରାଜ୍ୟର ଗୋଟିଏ ପ୍ରସଙ୍ଗ ରହିଛି କିନ୍ତୁ ଯଦି କିଛି ଅଥବା ଅନ୍ୟ ସାଂସଦମାନେ ଗୃହର କାର୍ଯ୍ୟକୁ ରୋକି ଚାଲନ୍ତି , ତାହା ଠିକ୍ କଥା ହେବନାହିଁ ।


    ମୁଁ ବିଶ୍ୱାସ କରୁଛି ଯେ ଆମେ ସଭିଏଁ ଏକତ୍ର ମିଶି ଗୃହକୁ ଚଳାଇବାକୁ ହେବ ଏବଂ ଦେଶକୁ ଆଗକୁ ଆଗେଇ ନେବାକୁ ପଡ଼ିବ । ମୁଁ ଏକଥାରେ ମଧ୍ୟ ବିଶ୍ୱାସୀ ଯେ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ଏବଂ ସ୍ୱାଧୀନତାର 75ତମ ପୂର୍ତ୍ତି ଆମମାନଙ୍କ ପାଇଁ ପ୍ରେରଣାର କେନ୍ଦ୍ରବିନ୍ଦୁ । ଏହା ଏପରି ଏକ ଦିନ ଓ ଅବସର ଯେତେବେଳେ ଆମେ ସଭିଏଁ ନେତୃତ୍ୱ ନେଇପାରିବା ଓ ଜନସାଧାରଣଙ୍କୁ ପଚାରିପାରିବା ଯେ ସେମାନେ କିଛି ନା କିଛି କରନ୍ତୁ । ଆମେ ଆମର ଦାୟିତ୍ୱବୋଧ ଓ କର୍ତ୍ତବ୍ୟର ମନୋଭାବକୁ ଜାଗ୍ରତ କରିପାରିବା ଓ ଲୋକଙ୍କ ମନରେ ତାହା ଉଜ୍ଜୀବିତ କରିପାରିବା ଯେ ସଭିଏଁ କିଛି ନା କିଛି ତ୍ୟାଗ କରିବାକୁ ପ୍ରସ୍ତୁତ ହୁଅନ୍ତୁ । ଏହା ନିଶ୍ଚିତ ଭାବେ ସମ୍ଭବ ଯେ ଯଦି ଆମେ ବିଦ୍ୟାଳୟରେ ଛାତ୍ରଛାତ୍ରୀମାନଙ୍କୁ ଅନୁପ୍ରେରିତ କରିବା ଯେ ସେମାନେ ଖାଇବା ପୂର୍ବରୁ ନିଶ୍ଚିତ ଭାବେ ହାତ ଧୋଇବା ଆବଶ୍ୟକ । ଆମେ ଏମିତି ନିୟମ କରିବା ଯେ 150ତମ ଗାନ୍ଧୀ ଜୟନ୍ତୀ ଅବସରରେ ଏହା ବାଧ୍ୟତାମୂଳକ କରାଯିବ । ମୁଁ ନିଷ୍ପତ୍ତି ନେବି ଯେ ମୋ ଜୀବନରେ କିଛି ନା କିଛ ନୂଆକଥା କରିବି । ଅନ୍ୟମାନେ ମଧ୍ୟ କିଛି ନା କିଛି ସଂକଳ୍ପ ନେବେ- ଯେପରିକି ମୁଁ ଛୋଟ ବାଳକଟିଏ , ତେଣୁ ମୁଁ ଖାଦ୍ୟ ନଷ୍ଟ କରିବିନାହିଁ ।


    ଆମର କୃଷକମାନେ ସିଦ୍ଧାନ୍ତ ନେବେଯେ ସେମାନେ 10% କମ୍ ୟୁରିଆ ବ୍ୟବହାର କରିବେ ଯଦ୍ୱାରା ଧରିତ୍ରୀମାତାର ସ୍ୱାସ୍ଥ୍ୟ ଭଲ ରହିବ । 1942-1947 ବେଳର କଥା ଚିନ୍ତା କରନ୍ତୁ । ଗାନ୍ଧୀଜୀ ଏହିଭଳି ଛୋଟ ଛୋଟ କଥାକୁ ନେଇ ସମସ୍ତ ନାଗରିକଙ୍କୁ ଦାୟିତ୍ୱସମ୍ପନ୍ନ କରିପାରିଥିଲେ । ଆମେ ମଧ୍ୟ କିଛି ନୂଆ କଥା କରି ଦେଖାଇବା । ଗାନ୍ଧୀଜୀଙ୍କ ମଡ଼େଲକୁ ଆଧାର କରି ଆମେ ମଧ୍ୟ ଆଗକୁ ଅଗ୍ରସର ହୋଇପାରିବା । ଦେଶଲାଗି କିଛି କରିବା ଲାଗି ଆମେମାନେ ସଂକଳ୍ପ ନେଇପାରିବା । ଆମେମାନେ ନିଜ ଭିତରେ କର୍ତ୍ତବ୍ୟର ଭାବନା ଜାଗ୍ରତ କରିପାରିବା । ନୂତନ ଭାରତ ନିର୍ବାଣ କରିବା ସକାଶେ ଆମେମାନେ ଭିନ୍ନ ଭିନ୍ନ ମଡ଼େଲ ଅନୁସରଣ କରିପାରିବା । ସେଇ ପୁରୁଣା ବ୍ୟବସ୍ଥା ଭିତରେ ଆଉ ରହିବାନାହିଁ । ଦେଶର ଯୁବଶକ୍ତି ସେମାନଙ୍କ ସ୍ୱପ୍ନର ନୂତନ ଭାରତ ଗଠନ କରିପାରିବେ ।


    ମୋର ପୂର୍ଣ୍ଣ ବିଶ୍ୱାସ ଯେ ଆଲୋଚନା ମାଧ୍ୟମରେ ହିଁ ଏଥିରୁ ଶ୍ରେଷ୍ଠ ନିର୍ଯ୍ୟାସ ଉତ୍ପନ୍ନ ହୋଇପାରିବ ଓ ଏହାକୁ ଆମେମାନେ ଉପଯୋଗ କରିପାରିବା । ଦେଶର କଲ୍ୟାଣ ସକାଶେ ଆମେମାନେ କିଛି ପଦକ୍ଷେପ ଗ୍ରହଣ କରିପାରିବା ।


    ଯେଉଁମାନେ ଆଲୋଚନାରେ ଅଂଶଗ୍ରହଣ କରିଛନ୍ତି ପୁଣି ଥରେ ମୁଁ ସମସ୍ତଙ୍କୁ ଧନ୍ୟବାଦ ଜଣାଉଛି । ମହାମହୀମ ରାଷ୍ଟ୍ରପତି ମହୋଦୟଙ୍କୁ ତାଙ୍କର ଅଭିଭାଷଣ ସକାଶେ ଧନ୍ୟବାଦ ଜ୍ଞାପନ କରୁଛି ଏବଂ ପରିଶେଷରେ ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ଦେଉଛି ।


    ଆପଣମାନଙ୍କୁ ଅନେକ ଅନେକ ଧନ୍ୟବାଦ!


    **********

    
    
    (Release ID: 1584162) Visitor Counter : 1