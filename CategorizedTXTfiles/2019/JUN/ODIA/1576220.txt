      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲୋକସଭାରେ ରାଷ୍ଟ୍ରପତିଙ୍କ ଅଭିଭାଷଣ ଉପରେ ଜୁନ 25, 2019ରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଧନ୍ୟବାଦ ପ୍ରସ୍ତାବ
      Posted On: 25 JUN 2019 5:28PM by PIB Bhubaneshwar


    ମାନନୀୟ ଅଧ୍ୟକ୍ଷ ମହୋଦୟଜୀ , ସପ୍ତଦଶ ଲୋକସଭା ଗଠିତ ହେବା ପରେ ମହାମହୀମ ରାଷ୍ଟ୍ରପତି ମହୋଦୟଙ୍କ ଅଭିଭାଷଣ ଉପରେ ଧନ୍ୟବାଦ ପ୍ରସ୍ତାବକୁ ସମର୍ଥନ ଜଣାଇବା ସକାଶେ , ମୁଁ ଏଠାରେ ଉପସ୍ଥିତ ହୋଇଛି ।


    ରାଷ୍ଟ୍ରପତିଜୀ ତାଙ୍କର ଅଭିଭାଷଣରେ - ଆମେ ଭାରତକୁ କେଉଁ ଶୀର୍ଷକୁ ନେଇଯିବାକୁ ଚାହୁଁଛୁ , କିପରି ଭାବେ ନେଇ ଯିବାକୁ ଚାହୁଁଛୁ , ଭାରତର ସାଧାରଣ ଜନତାଙ୍କ ଆଶା ଆକାଂକ୍ଷାକୁ ସାକାର କରିବା ନିମନ୍ତେ କେଉଁ କେଉଁ କଥା ଉପରେ ପ୍ରାଥମିକତା ପ୍ରଦାନ କରିବାକୁ ଇଚ୍ଛୁକ , କେଉଁ କେଉଁ କଥା ଉପରେ ଗୁରୁତ୍ୱାରୋପ କରିବାକୁ ପ୍ରୟାସ କରୁଛୁ ,- ତାହାର ଏକ ଚିତ୍ର ପ୍ରଦାନ କରିବାର ଚେଷ୍ଟା କରିଛନ୍ତି । ଦେଶର ସାଧାରଣ ଜନତା ଯେଉଁ ଯେଉଁ ଆଶା ଆକାଂକ୍ଷା ସହ ଆମମାନଙ୍କୁ ଏହି ସଦନକୁ ନିର୍ବାଚିତ କରି ପଠାଇଛନ୍ତି ଏବଂ ଆମେମାନେ ସେମାନଙ୍କୁ ଏଠାରେ ପ୍ରତିନିଧିତ୍ୱ କରୁଛେ , ଏବଂ ସେଥିପାଇଁ ଏହି ଭାଷଣର ଧନ୍ୟବାଦ ଦେଶର ସେହିସବୁ କୋଟି କୋଟି ଜନତାଙ୍କୁ ଧନ୍ୟବାଦ ଜ୍ଞାପନ କରିବା ସଙ୍ଗେ ସମାନ ।


    ଏକ ସଶକ୍ତ , ସୁରକ୍ଷିତ , ସମୃଦ୍ଧ , ସମାବେଶୀ- ଏଭଳି ଏକ ରାଷ୍ଟ୍ରର ସ୍ୱପ୍ନ ଆମ ଦେଶର ଅନେକ ମହାପୁରୁଷ ଦେଖିଛନ୍ତି । ସେହିସବୁ ସ୍ୱପ୍ନକୁ ସାକାର କରିବା ସକାଶେ ସଂକଳ୍ପବଦ୍ଧ ହୋଇ , ସେଗୁଡ଼ିକୁ ଅଧିକ ଗତିଶୀଳ କରି , ଅଧିକ ତୀବ୍ରତାର ସହ ଆମ ସମସ୍ତଙ୍କୁ ମିଳିମିଶି କାର୍ଯ୍ୟକରି ଆଗକୁ ଅଗ୍ରସର ହେବାକୁ ପଡ଼ିବ । ଏହା ହେଉଛି ସମୟର ଆବଶ୍ୟକତା , ଦେଶର ପ୍ରତ୍ୟାଶା ଏବଂ ଆଜିର ବୈଶ୍ୱିକ ବାତାବରଣରେ ଭାରତ ଏହି ସୁଯୋଗକୁ କଦାପି ହାତଛଡ଼ା ନକରିବା ଉଚିତ ।


    ଏହି ମାନସିକତାର ସହ ଆମମାନଙ୍କୁ ଆଗକୁ ବଢ଼ିବାକୁ ହେବ , ଆମେ ସଭିଏଁ ମିଳିମିଶି ଆଗକୁ ପାଦ ବଢ଼ାଇବାକୁ ପଡ଼ିବ- ମୁଁ ଭାବୁଛି ଯେ ଦେଶର ଆଶା ଆକାଂକ୍ଷାଗୁଡ଼ିକୁ ସାକାର କରିବା ସକାଶେ ଆଗାମୀ ଦିନର ସମସ୍ତ ପ୍ରକାର ପରୀକ୍ଷା , ପ୍ରତ୍ୟେକ ବାଧାବିଘ୍ନକୁ ଆମେ ପାର କରିବାକୁ ସକ୍ଷମ ହୋଇପାରିବା ।


    ଏହି ଆଲୋଚନାରେ ପାଖାପାଖି 60 ଜଣ ଆଦରଣୀୟ ସଦସ୍ୟ ଅଂଶଗ୍ରହଣ କରିଛନ୍ତି । ଯେଉଁମାନେ ପ୍ରଥମ ଥର ପାଇଁ ନିର୍ବାଚିତ ହୋଇ ଆସିଛନ୍ତି , ସେମାନେ ନିଜ ନିଜର ମତକୁ ବେଶ୍‌ ପ୍ରଭାବୀ ଢ଼ଙ୍ଗରେ ଉପସ୍ଥାପନ କରିବାର ପ୍ରୟାସ କରିଛନ୍ତି , ଏହି ଚର୍ଚ୍ଚାକୁ ଅତି ସାର୍ଥକ ଶୈଳୀରେ ପ୍ରତିପାଦନ କରିବାକୁ ଚେଷ୍ଟା କରିଛନ୍ତି । ଯେଉଁମାନେ ଅନୁଭବୀ , ସେମାନେ ନିଜ ନିଜ ଶୈଳୀରେ ଏହି ଚର୍ଚ୍ଚାକୁ ଆଗକୁ ବଢ଼ାଇ ନେଇଛନ୍ତି ।


    ଶ୍ରୀମାନ ଅଧୀର ରଂଜନ ଚୌଧୁରୀ ଜୀ , ଶ୍ରୀ ଟି ଆର ବାଲୁ ଜୀ , ଶ୍ରୀ ଦୟାନିଧି ମାରନ ଜୀ , ଶ୍ରୀମାନ୍‌ ସୌଗତ ରାୟ ଜୀ , ଜୟଦେବ ଜୀ , ସୁଶ୍ରୀ ମହୁଆ ମୌତ୍ର ଜୀ , ପି ଭି ମିଥୁନ ରେଡ୍ଡୀ ଜୀ , ବିନାୟକ ରାଉତ ଜୀ , ରଂଜନ ସିଂହ ଜୀ , ପିନାକୀ ମିଶ୍ର ଜୀ , ଶ୍ରୀ ନାମା ନାଗେଶ୍ୱର ରାଓ ଜୀ , ମହମ୍ମଦ ଆଜମ ଖାନ୍‌ ଜୀ , ଆସାଦୁଦ୍ଦିନ ଓୱେସୀ ଜୀ , ଶ୍ରୀ ପ୍ରତାପ ଚନ୍ଦ୍ର ଷଡ଼ଙ୍ଗୀଜୀ , ଡାକ୍ତର ହୀନା ଗାମିତ ଜୀଙ୍କ ସମେତ ଅନ୍ୟ ସମସ୍ତଙ୍କୁ ଏହି ଆଲୋଚନାକୁ ସାର୍ଥକ କରିଥିବାରୁ ମୁଁ ହୃଦୟର ସହ ସେମାନଙ୍କୁ ଅନେକ ଅନେକ କୃତଜ୍ଞତା ଜ୍ଞାପନ କରୁଛି ।


    ଏକଥା ସତ ଯେ ଆମେମାନେ ସଭିଏଁ ମଣିଷ , 30 ଦିନରେ ଆମମାନଙ୍କ ମନରେ ଯେଉଁସବୁ ଛାପ ରହେ , ପ୍ରଭାବ ରହେ , ତାହା ବ୍ୟକ୍ତ କରିବା ବେଶ୍‌ କଠିନ ପ୍ରତୀୟମାନ ହୋଇଥାଏ । ଏବଂ ଏହି କାରଣରୁ ନିର୍ବାଚନୀ ଭାଷଣର କିଛି କିଛି ଛାପ ଆମମାନଙ୍କ ଭାଷଣରେ ପ୍ରତୀତ ହେଉଛି । ସେଇସବୁ କଥା ଏଠାରେ ବି ଶୁଣିବାକୁ ମିଳୁଥିଲା । କିନ୍ତୁ ସମ୍ଭବତଃ ଏହା ହେଉଛି ପ୍ରକୃତିର ନିୟମ ଏବଂ ସେଇଥିପାଇଁ... ଏବେ ଦେଖନ୍ତୁ ମୁଁ ଆପଣମାନଙ୍କୁ ବି ଏହି ଗରିମାପୂର୍ଣ୍ଣ ପଦରେ ଆପଣମାନେ ଯେଉଁଭଳି ଭାବେ ଏହି ସଦନକୁ ସଂଚାଳନ କରୁଛନ୍ତି , ସଂପୂର୍ଣ୍ଣ ଆଲୋଚନାରେ ଅଂଶ ଗ୍ରହଣ କରି ସମସ୍ତଙ୍କୁ ବିଶ୍ୱାସକୁ ନେଇ ଆଗକୁ ବଢୁଛନ୍ତି , ଆପଣମାନେ ଏହି ପଦରେ ନୂଆ , ଏବଂ ଯେତେବେଳେ ଆପଣମାନେ ନୂଆକରି ଆସିଛନ୍ତି ତ କିଛି ଲୋକଙ୍କ ମନ ବି କରୁଥିବ ଯେ ଥରେ ଆପଣମାନଙ୍କୁ ଅସୁବିଧାରେ ପକାଇ ଦିଆଯାଇପାରେ ।


    କିନ୍ତୁ ସକଳ ସ୍ଥିତି ସତ୍ତ୍ୱେ ଆପଣମାନେ ଅତି ଉତ୍ତମ ଢ଼ଙ୍ଗରେ ଏହି ସମସ୍ତ ଘଟଣାକୁ ପରିଚାଳନା କରିଛନ୍ତି , ସେଥିପାଇଁ ମୁଁ ଆପଣମାନଙ୍କୁ ବହୁତ ବହୁତ ବଧେଇ ଜଣାଉଛି । ଏବଂ ମୁଁ ଏହି ସଦନକୁ , ଅଧ୍ୟକ୍ଷ ମହୋଦୟଙ୍କୁ ସହଯୋଗ ଦେଇଥିବାରୁ ଆଭାର ବ୍ୟକ୍ତ କରୁଛି ।


    ମାନନୀୟ ଅଧ୍ୟକ୍ଷ ମହୋଦୟ ଜୀ , କେଇ ଦଶନ୍ଧି ପରେ ଦେଶ ଏକ ମଜଭୁତ ଜନାଦେଶ ପ୍ରଦାନ କରିଛି । ଗୋଟିଏ ସରକାରକୁ ଦ୍ୱିତୀୟ ଥର ପାଇଁ ପୁନଃ ନିର୍ବାଚିତ କରିଛି । ପ୍ରଥମ ଥର ଠାରୁ ଅଧିକ ଶକ୍ତି ପ୍ରଦାନ କରି କ୍ଷମତାକୁ ଫେରାଇଛି । ଆଜିର ଏହି ସାଧାରଣ ବାତାବରଣରେ ଭାରତ ଭଳି ଏକ ସକ୍ରିୟ ଗଣତାନ୍ତ୍ରିକ ବ୍ୟବସ୍ଥା ପ୍ରତ୍ୟେକ ଭାରତୀୟଙ୍କ ସକାଶେ ଗୌରବ ଅନୁଭବ କରିବାର ବିଷୟ ଯେ ଆମର ମତଦାତାମାନେ କେତେ ସଚେତନ । ସେମାନେ ନିଜଠାରୁ ସୁଦ୍ଧା ଏ ଦେଶକୁ କେତେ ମାତ୍ରାରେ ଶ୍ରଦ୍ଧା କରନ୍ତି । ନିଜ ଦେଶ ପାଇଁ କେତେ ଅଧିକ ନିର୍ଣ୍ଣାୟକ ସିଦ୍ଧାନ୍ତ ଗ୍ରହଣ କରିପାରନ୍ତି । ଗତ ନିର୍ବାଚନରୁ ତାହା ସ୍ପଷ୍ଟ ଭାବେ ପରିଲକ୍ଷିତ ଓ ପ୍ରମାଣିତ ହୋଇଛି । ଏବଂ ସେଥିପାଇଁ ଦେଶର ମତଦାତାମାନଙ୍କୁ ମୁଁ ଅନେକ ଅନେକ ଧନ୍ୟବାଦ ଜଣାଉଛି । ସେମାନେ ସଭିଏଁ ଏହି ଅଭିନନ୍ଦନର ହକଦାର ।


    ମୋତେ ଏହି କଥାଟି ସବୁଠାରୁ ସନ୍ତୁଷ୍ଟି ଦେଇଛି , ଆମର ପୁରା ଟିମକୁ ସନ୍ତୋଷ ପ୍ରଦାନ କରିଛି ଯେ 2014ରେ , ଯେତେବେଳେ କି ଆମେ ସଂପୂର୍ଣ୍ଣ ନୂଆ ଥିଲୁ , ଦେଶ ପାଇଁ ସୁଦ୍ଧା ଅପରିଚିତ ଥିଲୁ , କିନ୍ତୁ ସେଭଳି ସ୍ଥିତିରୁ ବାହାରିବା ସକାଶେ ଦେଶର ନୂତନ ପ୍ରୟୋଗ ସକାଶେ , - ଚାଲ ଭାଇ , ଯାହାବି ହେଉ , ଏମାନଙ୍କ ଠାରୁ ତ ବଞ୍ଚିଯିବା , ଏହା ଚିନ୍ତାକରି ସେମାନେ ଆମକୁ ଥରେ ସୁଯୋଗ ଦେଇଥିଲେ । କିନ୍ତୁ 2019ର ଜନାଦେଶରେ ସେମାନେ ସଂପୂର୍ଣ୍ଣ ରୂପେ କଷଟି ପଥରେ ପରଖି ନିରେଖିବା ପରେ , ତରାଜୁରେ ତଉଲିବା ପରେ ଯାଇ- ଅତି ସତର୍କତାର ସହ ଜନତା ଜନାର୍ଦ୍ଦନ ସମସ୍ତଙ୍କୁ ପରଖିଥିଲେ । ଯାଞ୍ଚ କରିଥିଲେ ଏବଂ ସେହି ଆଧାରରେ ଯାହା ବୁଝିଥିଲେ , ଏବଂ ସେତେବେଳେ ଯାଇ ସେମାନେ ଦ୍ୱିତୀୟ ଥର ଆମମାନଙ୍କୁ ସରକାରରେ ବସାଇଛନ୍ତି । ଏହା ହେଉଛି ଗଣତନ୍ତ୍ରର ସବୁଠାରୁ ବଡ଼ ଶକ୍ତି । ସେମାନେ ବିଜେତା ହୋଇଥାନ୍ତୁ , ପରାଜିତ ପକ୍ଷ ହୋଇଥାନ୍ତୁ , ସେମାନେ ମୈଦାନରେ ଥାଆନ୍ତୁ ଅବା ମୈଦାନ ବାହାରେ ଥାଆନ୍ତୁ , ଏହି ବିଜୟ ଦ୍ୱାରା ସରକାରକୁ ପାଞ୍ଚ ବର୍ଷ ପାଇଁ କଠୋର ପରିଶ୍ରମ, ପାଞ୍ଚ ବର୍ଷ ପାଇଁ ଜନତା ଜନାର୍ଦ୍ଦନଙ୍କ ସୁଖ ଦୁଃଖପାଇଁ ସମର୍ପିତ ରହି , ପୂର୍ଣ୍ଣ ସମର୍ପଣ ଭାବ ନେଇ , ପୂର୍ଣ୍ଣ ଭାବେ ‘ ବହୁଜନ ହିତାୟ , ବହୁଜନ ସୁଖାୟ ’ ଏହି ନୀତିକୁ ଗ୍ରହଣ କରି ସଫଳ ପ୍ରୟାସ କରିବାକୁ ହେବ । କାରଣ ସରକାରକୁ ଜନସାଧାରଣ ପୂର୍ଣ୍ଣ ବହୁମତ ସହ ଦେଶର ସେବା କରିବା ସକାଶେ ଦ୍ୱିତୀୟ ଥର ଏହି ପଦରେ ବସାଇଛନ୍ତି ।


    ମାନନୀୟ ଅଧ୍ୟକ୍ଷ ମହୋଦୟ , ଜଣେ ବ୍ୟକ୍ତି ଭାବେ ଜୀବନରେ ଏହାଠାରୁ ବଡ଼ କୌଣସି ସନ୍ତୁଷ୍ଟି ଥାଇ ନପାରେ , ଯେତେବେଳେ ଜନତା ଜନାର୍ଦ୍ଦନ , ଯେଉଁମାନେ କି ଈଶ୍ୱରଙ୍କର ପ୍ରତିରୂପ- ସେମାନେ ଆପଣମାନଙ୍କୁ କାମ କରିବାର ଅନୁମତି , ଅନୁମୋଦନ ପ୍ରଦାନ କରନ୍ତି । ଏହାକୁ କେବଳ ନିର୍ବାଚନ ବିଜୟ ବୋଲି ହେତୁ କରିବା ଅନୁଚିତ । ଏହା କେବଳ ବିଜୟ କିମ୍ବା ପରାଜୟ ନୁହେଁ , ପରିସଂଖ୍ୟାନର ଖେଳ ନୁହେଁ , ଏହା ଜୀବନର ସେହି ଆସ୍ଥାର ଖେଳ ଯେଉଁଠାରେ ପ୍ରତିବଦ୍ଧତା କହିଲେ କ ’ ଣ ବୁଝାଏ , ସମର୍ପଣ ଭାବ କହିଲେ କ ’ ଣ ସୂଚୀତ କରେ , ଜନତା ଜନାର୍ଦ୍ଦନଙ୍କ ସକାଶେ ଜୀବନକୁ ସମର୍ପିତ କରିବା- ତାହା କିପରି ସଂପାଦନ କରିବାକୁ ପଡ଼ିବ , ଆଗାମୀ ପାଞ୍ଚ ବର୍ଷ କିପରି ଭାବେ ଅଖଣ୍ଡ , ଏକନିଷ୍ଠ , ଅବିରତ ତପସ୍ୟାର ଯେଉଁ ଫଳ ମିଳିବାକୁ ଯାଉଛି , ତାହାର ସନ୍ତୁଷ୍ଟିକୁ , ଏକ ଅନୁଭୂତିକୁ ଉପଲବ୍ଧି କରାଉଛି । ତେଣୁ ଏହି ଆଇନାରେ ବିଜୟ ପରାଜୟକୁ ଦେଖିବା ମୋର ଚିନ୍ତାଧାରାର ଅଂଶବିଶେଷ ନୁହେଁ । ମୁଁ ଏହାଠାରୁ କିଛି ଦୂର ଆଗକୁ ଚିନ୍ତା କରୁଛି । ଏବଂ ସେଥିପାଇଁ ମୋତେ 130 କୋଟି ଦେଶବାସୀଙ୍କ , ସେମାନଙ୍କ ସ୍ୱପ୍ନ , ସେମାନଙ୍କର ଆଶା ଆକାଂକ୍ଷା ସେସବୁ ନଜରକୁ ଆସୁଛି ।


    ମାନନୀୟ ଅଧ୍ୟକ୍ଷ ମହୋଦୟ , 2014 ରେ ଯେତେବେଳେ ଦେଶର ଜନତା ମୋତେ ଅବସର ଦେଇଥିଲେ , ପ୍ରଥମ ଥର ମୋତେ ସେଣ୍ଟ୍ରାଲ ହଲରେ ବକ୍ତବ୍ୟ ପ୍ରଦାନ କରିବାର ସୁଯୋଗ ମିଳିଥିଲା । ଏବଂ ଅତି ସହଜ ଭାବରେ ମୁଁ କହିଥିଲି ଯେ ମୋ ସରକାର ଦେଶର ଦରିଦ୍ରମାନଙ୍କ ପାଇଁ ସମର୍ପିତ । ଆଜି ଏହି ପାଞ୍ଚବର୍ଷର କାର୍ଯ୍ୟକାଳ ଶେଷ ହେବାପରେ ଅତି ସନ୍ତୁଷ୍ଟିର ସହ ମୁଁ କହିପାରେ ଏବଂ ଯେଉଁ ସନ୍ତୋଷ ଜନତା ଜନାର୍ଦ୍ଦନ ଇଭିଏମର ବଟନ ଟିପି ବ୍ୟକ୍ତ କରିଛନ୍ତି ତାହା ମୋ ପାଇଁ ସ୍ୱୀକାର୍ଯ୍ୟ । ଯେତେବେଳେ ଏହି ସଦନରେ ଚର୍ଚ୍ଚାର ଆରମ୍ଭ ହେଲା , ପ୍ରଥମ ଥର ସଦନକୁ ଆସିଥିବା ଶ୍ରୀମାନ ପ୍ରତାପ ଷଡ଼ଙ୍ଗୀଜୀ ଏବଂ ଆଦିବାସୀ ସମାଜରୁ ଆସିଥିବା ମୋର ଭଉଣୀ ଡାକ୍ତର ହୀନା ଗବିତ ଜୀ ଯେଉଁ ପ୍ରକାର ନିଜର ଭାବ ବ୍ୟକ୍ତ କଲେ , ଯେଉଁଭଳି ଢ଼ଙ୍ଗରେ ନିଜର ଚିନ୍ତାଧାରାକୁ ଉପସ୍ଥାପନ କଲେ- ମୁଁ ଭାବୁଛି ଏହାପରେ ମୁଁ ଯଦି କିଛି ନ କହିବି ତଥାପି ସମସ୍ତଙ୍କ ନିକଟରେ ସବୁ କଥା ପହଞ୍ଚି ସାରିଛି ।


    ମାନନୀୟ ଅଧ୍ୟକ୍ଷ ମହୋଦୟ , ଆମ ଦେଶରେ ଯେତେଯେତେ ମହାପୁରୁଷ ଅଛନ୍ତି , ସାର୍ବଜନିକ ଜୀବନରେ ଯେଉଁମାନେ ଆମକୁ ମାର୍ଗଦର୍ଶନ କରିଛନ୍ତି , ସେମାନେ ସଦାବେଳେ ଗୋଟିଏ କଥା କହିଛନ୍ତି ଏବଂ ତାହା ହେଲା ଅନ୍ତ୍ୟୋଦୟର କଥା । ସମାଜର ଶେଷସୀମାରେ ଠିଆ ହୋଇଥିବା ବ୍ୟକ୍ତିର ଉପକାର କଥା ସେମାନେ କହିଛନ୍ତି । ସେ ପୂଜ୍ୟ ବାପୁ ହୋଇଥାନ୍ତୁ , ସେ ବାବା ସାହେବ ଆମ୍ବେଦକର ହୋଇଥାନ୍ତୁ , ସେ ଲୋହିଆ ହୋଇଥାନ୍ତୁ ଅଥବା ଦୀନଦୟାଲଜୀ , - ସଭିଏଁ ଏଇ କଥା ଉପରେ ହିଁ ଗୁରୁତ୍ୱାରୋପ କରିଛନ୍ତି । ବିଗତ ପାଞ୍ଚ ବର୍ଷର କାର୍ଯ୍ୟକାଳ ଭିତରେ ଆମ ମନରେ ଏହି ଭାବନା ରହିଆସିଛି- ଯାହାର କେହି ନାହାନ୍ତି , ତାଙ୍କ ଲାଗି କେବଳ ସରକାର ହିଁ ଅଛନ୍ତି ।


    ଦେଶ ସ୍ୱାଧୀନତା ଲାଭ କରିବା ପରେ ଆମେ ଜାଣତରେ ହେଉ ଅବା ଅଜାଣତରେ ହୋଇଥାଉ ଏଭଳି ଏକ ସଂସ୍କୃତିକୁ ସ୍ୱୀକାର କରିନେଇଛୁ , ହୁଏତ ଏହାର ବୃଦ୍ଧି ପାଇଁ ଆମେ ବଳ ଯୋଗାଇଛୁ , ଏବଂ ମୁଁ କେବଳ କଥା ଛଳରେ ଏକଥା କହୁଛି , କାହା ଉପରେ ଆରୋପ କରୁନାହିଁ । ଆମେ ଜାଣତ- ଅଜାଣତରେ ଏଭଳି ଏକ ସଂସ୍କୃତି ପ୍ରସାରିତ କରିଛେ , ଯେଉଁଥିରେ ଦେଶର ସାଧାରଣ ଜନତାଙ୍କୁ ସେମାନଙ୍କର ହକ୍‌ ହାସଲ କରିବା ସକାଶେ ବ୍ୟବସ୍ଥା ସହ ଯୋଡ଼ାଯିବା ଦରକାର , ସେମାନଙ୍କୁ ତାହା ପାଇବା ପାଇଁ ଲଢ଼ିବାକୁ ପଡ଼ୁଛି । ଆମେ କ ’ ଣ ସାଧାରଣ ଲୋକଙ୍କ ପାଇଁ ସେମାନଙ୍କ ହକ୍ ପ୍ରାପ୍ତିର ସହଜ ଉପାୟ କରିପାରିବା ନାହିଁ ? ଏଭଳି ବ୍ୟବସ୍ଥା କରାଯିବା ତ ସେମାନଙ୍କର ହକ୍‌ । ସେମାନେ ଏଥିପାଇଁ ହକ୍‌ଦାର । ତାହା ସେମାନଙ୍କୁ ମିଳିବା ଦରକାର ନା ନାହିଁ ? ଆଉ ତାହା ସେମାନଙ୍କୁ ମିଳୁ ଅବା ନ ମିଳୁ , ସେମାନେ ଏଥିପାଇଁ ଅଭିଯୋଗ ବାଢ଼ନ୍ତୁ ଅବା ନ ବାଢ଼ନ୍ତୁ , ଆମେ କିନ୍ତୁ ମାନିନେଲୁ ଯେ ଏଭଳି ବ୍ୟବସ୍ଥା ଜାରି ରହିବା ଆବଶ୍ୟକ ।


    ମୁଁ ଜାଣିଛି ଯେ ଏଭଳି ବ୍ୟବସ୍ଥାକୁ ବଦଳାଇବା ସକାଶେ କେତେ ଶ୍ରମ ସ୍ୱୀକାର କରିବାକୁ ପଡ଼ିବ । ରାଜ୍ୟମାନଙ୍କୁ ସାଥିରେ ନେଇ ଆଗକୁ ଚାଲିବା କେଡ଼େ କଷ୍ଟସାଧ୍ୟ । ଏବଂ 70 ବର୍ଷର ବେମାରୀକୁ ପାଞ୍ଚ ବର୍ଷ ଭିତରେ ସୁଧାରିବା କେତେ କଠିନ କଥା । କିନ୍ତୁ ମୁଁ ସନ୍ତୁଷ୍ଟିର ସହ ଏକଥା କହିପାରେ ଯେ ଆମେ ଏଭଳି ଦିଗକୁ ଧରିଛୁ- କଠିନତା ସତ୍ତ୍ୱେ ଆମେ ସେ ଦିଗକୁ ଛାଡ଼ିନାହୁଁ- ନା ସେଥିରୁ ବିଚ୍ୟୁତ ହୋଇଛୁ ନା ପଥଭ୍ରଷ୍ଟ ହୋଇଛୁ । ଆମେ ଯଦି ଏହି ମାନସିକତା ଓ ଆଭିମୁଖ୍ୟର ସହ ଆଗକୁ ଅଗ୍ରସର ହେବୁ ତେବେ ଦେଶବାସୀ ସତ କଣ , ମିଛ କ ’ ଣ , ତାହା ବେଶ ଭଲଭାବେ ଜାଣିପାରିବେ । ଏବେ ଦେଶବାସୀ ଶୌଚାଳୟକୁ କେବଳ ଶୌଚାଳୟ ବୋଲି ଭାବୁନାହାନ୍ତି , ଘରେ ଯଦି ଗ୍ୟାସଚୁଲା ପହଞ୍ଚିଲା ତେବେ କେବଳ ଖାଦ୍ୟପଦାର୍ଥ ଉଚିତ ଭାବେ ରୋଷେଇ ହୋଇଯିବନାହିଁ , ଏଥିସହ ଆହୁରି ଅନେକ ଉପକାର ମଧ୍ୟ ସାଧିତ ହେଉଛି । ଏକଥା ସେମାନେ ଭଲଭାବେ ଉପଲବ୍ଧି କରିଛନ୍ତି । ଏହି ସକଳ ପ୍ରକାର ବ୍ୟବସ୍ଥା ପଛରେ ଥିବା ଉଦ୍ଦେଶ୍ୟକୁ ସାଧାରଣ ଜନତା ବୁଝି ପାରିଛନ୍ତି । ସେମାନେ ନିଶ୍ଚିତ ଭାବେ ଚିନ୍ତା କରିଛନ୍ତି ସରକାର ଏସବୁ କଥା କାହିଁକି କରୁଛନ୍ତି । ମୁଁ ତ ସରକାରଙ୍କୁ ଗ୍ୟାସଚୁଲା ମାଗିନଥିଲି , ମୁଁ ତ ବିଜୁଳି ସଂଯୋଗ ପାଇଁ କହିନଥିଲି , ବିଜୁଳି ବିନା ତ ମୁଁ ଜୀବନ ବଞ୍ଚୁଥିଲି । ତା ’ ହେଲେ ସରକାର କାହିଁକି ଏସବୁ କଥା କରୁଛନ୍ତି ? ପ୍ରଥମେ ପ୍ରଶ୍ନ ଉଠୁଥିଲା କାହିଁକି କରୁନାହାନ୍ତି ? ଆଜି ସେମାନଙ୍କ ମନରେ ବିଶ୍ୱାସ ଆସ୍ଥା ବାନ୍ଧିଛି ଯେ ସେମାନେ ଏହା କାହିଁକି କରୁଛନ୍ତି ? କାହିଁକି କରୁନାହାନ୍ତି ଠାରୁ ନେଇ କାହିଁକି କରୁଛନ୍ତି- ଏ ଯାତ୍ରାର ଦୈର୍ଘ୍ୟ ବେଶ୍‌ ଲମ୍ବା । କିନ୍ତୁ ସେମାନଙ୍କ ମନରେ ଏ ବିଶ୍ୱାସ ଦୃଢ଼ୀଭୂତ ହୋଇଛି ଯେ ଯେଉଁମାନେ ଆପଣାପଣକୁ ଉଜାଗର କରିଛନ୍ତି ଏବଂ ଯେଉଁମାନେ ଆଜି ଦେଶରେ ଏକ ନୂତନ ସାମର୍ଥ୍ୟର ଅନୁଭୂତିକୁ ଉପଲବ୍ଧ କରାଇଛନ୍ତି ଏବଂ ସେହି କାର୍ଯ୍ୟକୁ ଆଗକୁ ଆଗେଇ ନେଉଛନ୍ତି ଓ ସେହି ଦିଗରେ କାର୍ଯ୍ୟ କରୁଛନ୍ତି , ନିଶ୍ଚିତ ଭାବେ ସେମାନଙ୍କର ଉଦ୍ଦେଶ୍ୟ ଜନହିତ ସାଧନ ।


    ଏକଥା ସତ ଯେ ଏକ ଜନକଲ୍ୟାଣକାରୀ ରାଷ୍ଟ୍ର ଭାବେ ଯେଉଁଭଳି ଭାବେ ଦେଶ ସଂଗ୍ରାମ କରୁଛି , ସେଥିପାଇଁ ସରକାର ଯେଉଁସବୁ ଜନହିତକର ଯୋଜନାମାନ କାର୍ଯ୍ୟକାରୀ କରୁଛନ୍ତି ଏବଂ ସାଧାରଣ ଜନତାଙ୍କୁ ଇଜ୍‌ ଅଫ୍‌ ଲିଭିଂ ସୁନିଶ୍ଚିତ କରିବା ଦିଗରେ ପ୍ରୟାସ କରୁଛନ୍ତି , ତାହା ଲୋକଙ୍କର ଆବଶ୍ୟକତା । ଏହା କିଭଳି ସେମାନଙ୍କୁ ପ୍ରାପ୍ତ ହେବ ତାହା ସୁନିଶ୍ଚିତ କରିବା ସରକାରଙ୍କ କର୍ତ୍ତବ୍ୟ । ଦେଶକୁ ଆଗକୁ ବଢ଼ିବାକୁ ପଡ଼ିବ । ଗରିବ ଲୋକମାନଙ୍କ କଲ୍ୟାଣ ସାଧନ ହେବ , ଗରିବମାନଙ୍କ ଉତ୍ଥାନ ହେବ , ଗରିବମାନେ ସଶକ୍ତ ହେବେ , ଏବଂ ଏହା ସହ ଆଧୁନିକ ଭାରତକୁ ବି ମଜଭୁତ କରିବାକୁ ପଡ଼ିବ । ଏଭଳି ମାର୍ଗରେ ବିକାଶ ଧାରା ଆଗକୁ ଆଗେଇବା ଦରକାର , ଯେଉଁଠି ଗୋଟିଏ ପଟେ ଜନକଲ୍ୟାଣକୁ ଅଗ୍ରାଧିକାର ଦିଆଯିବ , ସାଧାରଣ ଜନତାଙ୍କ ଜୀବନର ସାମାନ୍ୟତମ ଆବଶ୍ୟକତାକୁ ଉପଲବ୍ଧ କରାଇବା ଦିଗରେ ଏବେ ସଂପୂର୍ଣ୍ଣ ପ୍ରୟାସ ଜାରି ରହିଛି ଏବଂ ଅନ୍ୟପଟେ ସେଭଳି ମାର୍ଗ ଯାହା ଆଧୁନିକ ସଂସାଧନର ନିର୍ମାଣ କରିବ , ଦେଶକୁ ଆଧୁନିକ କରିବା ସକାଶେ ଯୋଜନାମାନ ପ୍ରଣୟନ ଓ ପ୍ରବର୍ତ୍ତନ କରିବ ।


    ଏବଂ ଆମେ ଉଭୟ ଦିଗପ୍ରତି ଗୁରୁତ୍ୱ ଆରୋପ କରିଛୁ । ଏବଂ ତାହା ଜାତୀୟ ରାଜମାର୍ଗ ହୋଇଥାଉ ଅଥବା ଜଳପଥ ହୋଇଥାଉ , ରେଳପଥ ନିର୍ମାଣ ହୋଇଥାଉ , କିମ୍ବା ସାଧାରଣ ମାର୍ଗ , ଉଡ଼ାନ ଯୋଜନା ମାଧ୍ୟମରେ ଉଡ଼ାଜାହାଜର ବ୍ୟବସ୍ଥା ହୋଇଥାଉ କିମ୍ବା ଷ୍ଟାର୍ଟଅପ୍‌ , ଅଭିନବତ୍ୱ , ଟିଙ୍କରିଂ ଲାବ୍‌ ଠାରୁ ନେଇ ଚନ୍ଦ୍ରଯାନ ପର୍ଯ୍ୟନ୍ତ ଯାତ୍ରାର କଳ୍ପନା- ଏହିସବୁ ପ୍ରୟାସକୁ ଏକ ଆଧୁନିକ ଭାରତ ଏବଂ ଆହୁରି ଅନେକ ଚାଲେଞ୍ଜ୍‌ ସହ ଲଢ଼ିବା ଦିଗରେ ଆମେ ଆଗକୁ ଅଗ୍ରସର ହେଉଛୁ ।


    ଏଠାରେ ଅନେକ ଭଲ ଭଲ କଥା ସୂଚୀତ କରାଯାଇଛି । କିଛି ଅପ୍ରିୟ ସତ୍ୟ କଥା ମଧ୍ୟ ଉପସ୍ଥାପନ କରାଯାଇଛି । ଅଧିକାଂଶ ନିର୍ବାଚନୀ ସଭାରେ ଭାଷଣ ଦେବାଭଳି କଥା ଉପସ୍ଥାପିତ ହୋଇଛି । ପ୍ରତ୍ୟେକଙ୍କର ନିଜସ୍ୱ କିଛି ନା କିଛି ଏଜେଣ୍ଡା ରହିଛି । ସେ ସଂପର୍କରେ ମୁଁ କୌଣସି ମନ୍ତବ୍ୟ ଦେବାକୁ ଚାହୁଁନାହିଁ । କିନ୍ତୁ ଏଠାରେ ସୂଚୀତ କରାଯାଇଛି ଯେ ଆମର ଶୀର୍ଷକୁ କେହି ନ୍ୟୁନ କରିପାରିବେନାହିଁ । ଏପରି ଭୁଲ ଆମେ କଦାପି କରିପାରିବୁ ନାହିଁ । ଆମେ କାହାର ମାପଦଣ୍ଡକୁ ଛୋଟ କରିବା ସକାଶେ ଆମର ମୂଲ୍ୟବାନ ସମୟ ଅପଚୟ କରୁନା , ଆମେ ଆମ ନିଜର ମାପଦଣ୍ଡକୁ ଆହୁରି ବଡ଼ କରିବା ପାଇଁ ଜୀବନକୁ ସମର୍ପିତ କରିଦେଇଛୁ ।


    ଏବଂ ଆପଣଙ୍କ ସଫଳତା ସକାଶେ , ଆପଣ ଯେତିକି ଶୀର୍ଷରେ ପହଞ୍ଚିଛନ୍ତି ସେଥିପାଇଁ ଆପଣଙ୍କୁ ଅଭିନନ୍ଦନ । କାରଣ ଆପଣ ଏତେ ଉଚ୍ଚକୁ ଚାଲି ଯାଇଛନ୍ତି , ଏତେ ଶୀର୍ଷରେ ପହଞ୍ଚିଛନ୍ତି ଯେ ତଳେ ଆଉ ଭୂମି ଦୃଶ୍ୟ ହେଉନାହିଁ । ଆପଣ ଏତେ ଉଚ୍ଚରେ ଅଛନ୍ତି ଯେ ବାସ୍ତବତା ଠାରୁ ବିଚ୍ଛିନ୍ନ ହୋଇଯାଇଛନ୍ତି । ଆପଣ ଏତେ ଉଚ୍ଚତାରେ ପହଞ୍ଚିଛନ୍ତି ଯେ ଯେଉଁମାନେ ମାଟିରେ ପାଦଥାପି ଠିଆ ହୋଇଛନ୍ତି ସେମାନେ ଆପଣଙ୍କୁ ତୁଚ୍ଛ ଦୃଶ୍ୟ ହେଉଛନ୍ତି । ଏବଂ ସେଇଥିପାଇଁ ଆପଣମାନଙ୍କର ଅଧିକ ଉଚ୍ଚ ହେବା ମୋ ପାଇଁ ଅତ୍ୟନ୍ତ ସନ୍ତୋଷର କଥା... ଏବଂ ମୋର କାମନା ଯେ ଆପଣମାନେ ଆହୁରି ଉଚ୍ଚକୁ ଉଠନ୍ତୁ । ଆମର ପାରସ୍ପରିକ ଉଚ୍ଚତା ସମ୍ବନ୍ଧରେ କୌଣସି ସାମଞ୍ଜସ୍ୟ ନାହିଁ , ସ୍ପର୍ଦ୍ଧା ନାହିଁ । କାରଣ ଆମର ସ୍ୱପ୍ନ ଅତି ଉଚ୍ଚକୁ ଉଠିବା ନୁହେଁ । ଆମର ସ୍ୱପ୍ନ ହେଲା ଭୂମି ସହ ଜଡ଼ିତ ହୋଇ ରହିବା ।


    ଆମର ସ୍ୱପ୍ନ ହେଲା ଭୂମିରେ ଥିବା ଚେରର ଗଭୀରତା ସହ ଜଡ଼ିତ ହୋଇ ରହିବା । ଆମର ସ୍ୱପ୍ନ , ଆମର ରାସ୍ତା ଭୂମିରୁ ହିଁ ଶକ୍ତି ଆହରଣ କରିବା ଏବଂ ଦେଶକୁ ଶକ୍ତି ପ୍ରଦାନ କରିବା । ଏହା ହେଉଛି ଆମର ମାର୍ଗ । ଏବଂ ସେଥିପାଇଁ ଯେଉଁ ସ୍ପର୍ଦ୍ଧାରେ ଆମେ ନାହୁଁ , ସେହି ସ୍ପର୍ଦ୍ଧା ପାଇଁ ଆମେ ଆପଣମାନଙ୍କୁ ଶୁଭକାମନା ଜଣାଉଛୁ । ଦେଇ ଚାଲିଥିବୁ । ଆପଣମାନେ ଆହୁରି ଆହୁରି ଉପରକୁ ଉଠନ୍ତୁ , ନୂଆ ଶୀର୍ଷରେ ପହଞ୍ଚନ୍ତୁ । ମୁଁ ଲକ୍ଷ୍ୟ କରୁଛି ଯେ ବାରମ୍ବାର ଏହି ଚର୍ଚ୍ଚା ହେଉଛି , ଏକଥା ସତଯେ କିଛି ଲୋକଙ୍କ ମନରେ ଆଉ କିଛି ଲୋକ ସଦାବେଳେ ଛାଇଁ ରହିଥାନ୍ତି । ଯଦି ସେମାନଙ୍କ ନାମ ନଆସିବ ତ ସେମାନଙ୍କ ମନ ଆନ୍ଦୋଳିତ ହେବ , ସେମାନେ ବିବ୍ରତ ହୋଇପଡ଼ିବେ । ନାମ ନଆସିଲେ ସେମାନେ ଯେମିତି ଅପମାନିତ ବୋଧ କରନ୍ତି । ହୋଇଥାଇପାରେ । ଏପରି ହେବା ଉଚିତ ନୁହେଁ , କିନ୍ତୁ ତାହା ହେଉଛି ।


    କିନ୍ତୁ ମୁଁ ଆହ୍ୱାନ ଜଣାଉଛି ଯେ 2004 ମସିହା ପୂର୍ବରୁ ଦେଶରେ ଅଟଳ ବିହାରୀ ବାଜପେୟୀଜୀଙ୍କ ସରକାର ଥିଲା । 2004 ଠାରୁ 2014 ପର୍ଯ୍ୟନ୍ତ ଶାସନ ଗାଦିରେ ବସିଥିବା ଲୋକମାନେ ଅଧିକୃତ କାର୍ଯ୍ୟକ୍ରମ ସଂପର୍କରେ ଥରେ ମାତ୍ର ଭଲା ଅଟଳ ବିହାରୀଜୀଙ୍କ ସରକାରକୁ ପ୍ରଶଂସା କରିନାହାନ୍ତି । ତାଙ୍କର ଉତ୍ତମ କାର୍ଯ୍ୟର ଉଲ୍ଲେଖ କରିନାହାନ୍ତି । ନିଶ୍ଚିତ ଭାବେ ଏହାକୁ ନିଜର ଚିନ୍ତାରେ ରଖନ୍ତୁ । କେବଳ ଏତିକି ନୁହେଁ , ଅଟଳଜୀଙ୍କ କଥା ଛାଡ଼ନ୍ତୁ , ନରସିଂହ ରାଓଙ୍କ ସରକାରଙ୍କ ପ୍ରଶଂସା ଭଲା କରିଥାନ୍ତେ । ସେକଥା ବତାନ୍ତୁ । ସେତିକି ମଧ୍ୟ ନୁହେଁ , ସେମାନେ ଏବେ ଏବେ ଦେଇଥିବା ଭାଷଣ ପ୍ରସଙ୍ଗରେ ଡ଼କ୍ଟର ମନମୋହନ ସିଂହଜୀଙ୍କ ସରକାର କଥା ଭଲା ପଦେ ଉଲ୍ଲେଖ କରିଥାନ୍ତେ ? ମୋତେ କହନ୍ତୁ । ଏବଂ ସେମାନେ ସବୁ ବଡ଼ ବଡ଼ ଲୋକ , ସେମାନଙ୍କ ତୁଳନାରେ ମୁଁ କିଛି ନୁହଁ । ମୁଁ ତ ଜଣେ ସାଧାରଣ ବ୍ୟକ୍ତି । କିନ୍ତୁ ଲାଲକିଲ୍ଲା ଉପରୁ ବୋଧହୁଏ , ଏକଥା ପରଖିବା ଦରକାର , ମୁଁ ସମ୍ଭବତଃ ପ୍ରଥମ ପ୍ରଧାନମନ୍ତ୍ରୀ ଯିଏ ଦୁଇ ଥର ଏକଥା କହିଛି ଯେ ଦେଶ ସ୍ୱାଧୀନତା ଲାଭ କରିବା ଦିନଠାରୁ ଅଦ୍ୟାବଧି କେନ୍ଦ୍ରରେ ଏବଂ ରାଜ୍ୟରେ ଯେତେ ଯେତେ ସରକାର ଗଠିତ ହୋଇଛି , ସମସ୍ତଙ୍କର ଦେଶକୁ ଆଗକୁ ନେବାରେ ଯୋଗଦାନ ରହିଛି ।


    ଏହି ସଦନରେ ମଧ୍ୟ ମୁଁ ଅନେକ ଥର ଏକଥା କହିସାରିଛି , ଆଜି ପୁଣି ଥରେ କହୁଛି , ଆମେ ସେଭଳି ଲୋକ ନୋହୁଁ । ଏବଂ ସେଥିପାଇଁ ବାରମ୍ବାର ଏକଥା କହିବା- ହଁ , ସେମାନଙ୍କର ଅପେକ୍ଷା ଯେ ସେହିସବୁ ନାମମାନ ଆସୁ , ସେକଥା ଭିନ୍ନ , କିନ୍ତୁ ମୁଁ ଗୋଟିଏ ଛୋଟ ଉଦାହରଣ ଦେଉଛି- ଆମମାନଙ୍କ ସ୍ୱଭାବ କଣ , ଆମମାନଙ୍କ ଚିନ୍ତାଧାରା କିପରି , ଆପଣମାନଙ୍କ ଗୋଚରାର୍ଥେ ମୁଁ ଏକଥା ସୂଚାଉଛି- ତା ’ ହେଲେ ଯାଇ ଆପଣମାନଙ୍କୁ ବୁଝିବାରେ ସୁବିଧା ହେବ , ଏକଥା ସମସ୍ତଙ୍କୁ ବୁଝିବାରେ ସହଜସାଧ୍ୟ ହେବନାହିଁ ।


    ଗୁଜରାଟରେ ମୋତେ ଦୀର୍ଘ ବର୍ଷ ଧରି ମୁଖ୍ୟମନ୍ତ୍ରୀ ଭାବେ କାର୍ଯ୍ୟ କରିବାର ଅବସର ମିଳିଥିଲା । ଗୁଜରାଟ ରାଜ୍ୟ ଗଠନ ହେବାର 50 ବର୍ଷ ପୂର୍ତ୍ତି ପାଳନ କରାଯାଇଥିଲା । ସୁବର୍ଣ୍ଣ ଜୟନ୍ତୀ ଉତ୍ସବ । ସେହି ସୁବର୍ଣ୍ଣ ଜୟନ୍ତୀ ଉତ୍ସବ ବର୍ଷରେ ଅନେକ କାର୍ଯ୍ୟକ୍ରମ ଆୟୋଜିତ ହୋଇଥିଲା । ସମସ୍ତଙ୍କୁ ସାଙ୍ଗରେ ନେଇ ତାହା ସଂପାଦନ କରାଯାଇଥିଲା । କିନ୍ତୁ ଆଜି ମୁଁ ଏଠାରେ ଗୋଟିଏ ମହତ୍ତ୍ୱପୂର୍ଣ୍ଣ କଥା ସୂଚୀତ କରିବାକୁ ଚାହେଁ । ମୁଁ ଏକଥା ସୂଚୀତ କରିବାକୁ ଚାହେଁ ଯେ 50 ବର୍ଷ ପୂର୍ତ୍ତି ଅବସରରେ ରାଜ୍ୟପାଳ ମହୋଦୟଙ୍କର ଯେଉଁ ଅଭିଭାଷଣ ହୋଇଥାଏ ସେହି ଭାଷଣକୁ ସଂକଳନ କରି ଏହାର ଏକ ଗ୍ରନ୍ଥ ପ୍ରକାଶ କରାଯିବା ଆବଶ୍ୟକ ଏବଂ ତାହା ଇତିହାସର ରେକର୍ଡ଼ ପାଲଟିଯିବ । ଏବେ ମୋତେ କହନ୍ତୁ ଯେ 50 ବର୍ଷ ପର୍ଯ୍ୟନ୍ତ ରାଜ୍ୟପାଳଙ୍କ ଅଭିଭାଷଣ , ଅର୍ଥାତ୍‌ କାହାର ଭାଷଣ ଥିଲା ?


    ସେତେବେଳର ସରକାରଙ୍କର ଏକପ୍ରକାର ବାହାଦୁରୀ କୁହାଯାଉ ଅଥବା ସେତେବେଳର ସରକାରଙ୍କର ଏହା ଲେଖାଯୋଖା ସ୍ୱଭାବ । ସେତେବେଳେ ତ ଆମ ଦଳ ସରକାର ନଥିଲା । କିନ୍ତୁ ଏହା ହେଉଛି ଆମ ଚିନ୍ତାଧାରାର ଅଂଶବିଶେଷ ଯେ ଶାସନ ପରିଚାଳନା ବ୍ୟବସ୍ଥାରେ ଯିଏ ଥାଉନା କାହିଁକି , ଦେଶକୁ ଆଗକୁ ଆଗେଇ ନେବାରେ ଯାହାର ଭୂମିକା ଥାଉନା କାହିଁକି , ସେ ପୂର୍ଣ୍ଣତଃ ସକାରାତ୍ମକ ହେବା ବାଂଛନୀୟ । ଏହା କୌଣସି ସମ୍ବାଦପତ୍ରର ସଂପାଦକୀୟକୁ ସଂକଳନ କରି ଛାପିବା କାର୍ଯ୍ୟ ନଥିଲା । ରାଜ୍ୟପାଳଙ୍କ ଅଭିଭାଷଣକୁ ଏକତ୍ର କରି ଛାପିବା କାର୍ଯ୍ୟ ଥିଲା ଏବଂ ଯାହା ଆମେ କରିଛୁ ଏବଂ ତାହା ଆଜି ଉପଲବ୍ଧ , ଆପଣମାନେ ଯାଇ ଦେଖିପାରନ୍ତି ।


    ଏବଂ ସେଥିପାଇଁ ଏକଥା କହୁଛନ୍ତି ଯେ ଦେଶରେ ପୂର୍ବରୁ ଯେଉଁସବୁ କାର୍ଯ୍ୟ ହୋଇଛି ତାକୁ ଆମେ ବିଲକୁଲ୍‌ ଗଣୁନାହୁଁ ଓ ବାରମ୍ବାର ଆମକୁ ଏଇ କଥା ଶୁଣାଇ ଚାଲିଛନ୍ତି । ଏବଂ ଏକଥା ଶୁଣାଇବାର ହକ୍‌ କେବଳ ସେମାନଙ୍କର ହିଁ ଅଛି ଯେଉଁମାନେ କେତେବେଳେ ସୁଦ୍ଧା କିଛି କଥାକୁ ସ୍ୱୀକାର କରିନଥାନ୍ତି । ଅନ୍ୟଥା ଦେଶକୁ ଲାଗୁଥିଲା ଯେ ତାଙ୍କର କାର୍ଯ୍ୟକାଳରେ ନରସିଂହ ରାଓଙ୍କୁ ଭାରତ ନତ୍ନ ମିଳିବା କଥା । ତାଙ୍କ ପରେ ଡ଼କ୍ଟର ମନମୋହନ ସିଂହଜୀଙ୍କୁ ମଧ୍ୟ ଭାରତ ରତ୍ନ ମିଳିବା କଥା ।


    କିନ୍ତୁ ପରିବାର ବାହାରୁ ତ କୌଣସି ବ୍ୟକ୍ତିଙ୍କୁ ଏଭଳି ସମ୍ମାନ ମିଳିବା ଅନୁଚିତ । କିନ୍ତୁ ଆମେ , ଆମର ଚିନ୍ତାଧାରା ଭିନ୍ନ- ପ୍ରଣବ ଦା ’, ସିଏ କେଉଁ ଦଳର ଥିଲେ ? କେଉଁ ପାର୍ଟି ପାଇଁ ସେ ଜୀବନ ସମର୍ପିତ କରିଥିଲେ , ଏଭଳି ଆଧାରରେ ଆମେ କୌଣସି ନିର୍ଣ୍ଣୟ କରୁନା । ତାଙ୍କର ଦେଶ ପାଇଁ ଯୋଗଦାନ ଥିଲା , ଭାରତ ରନତ୍ନର ନିର୍ଣ୍ଣୟ ଆମେ କରିପାରିବା । ତେଣୁ କୃପାକରି- ମୋତେ ଏଭଳି କଥା କହିବାକୁ ଆଦୌ ଭଲ ଲାଗୁନାହିଁ , ମୋତେ ଆନନ୍ଦ ମିଳୁନାହିଁ , କିନ୍ତୁ ବାରମ୍ବାର ଆମକୁ ଏଇ କଥା ଶୁଣାଯାଉଛି , ତେଣୁ ଏଇ ପର୍ଯ୍ୟନ୍ତ ତାହା ସୀମିତ ରହୁ ଏବଂ ଏଇଠି ସେଥିରେ ପୂର୍ଣ୍ଣଚ୍ଛେଦ ପଡ଼ୁ ।


    ଆଜି ଏକଥା ମୁଁ ଏଇଥିପାଇଁ ରେକର୍ଡ଼ରେ ରଖିବାକୁ ଚାହୁଁଛି ଯେ ଏପରି କଥା ଦୟାକରି ବାରମ୍ବାର ଦୋହରାନ୍ତୁ ନାହିଁ । ଆମେ କାହାରି ଯୋଗଦାନକୁ କଦାପି ଅସ୍ୱୀକାର କରୁନାହୁଁ । ଏବଂ ଆମେ ଯେତେବେଳେ କହୁଛୁ ଯେ 125 କୋଟି ଦେଶବାସୀ ଦେଶକୁ ଆଗକୁ ଆଗେଇ ନେବାରେ ଯୋଗଦାନ କରିଛନ୍ତି ତ , 125 କୋଟି ଜନତାଙ୍କ କଥା କୌଣସି ନା କୌଣସି ପ୍ରକାରେ ଆଗକୁ ଆସୁଛି । ଏବଂ ସେଥିପାଇଁ କୃପାକରି ଆମର ଆଲୋଚନାକୁ ଏତେ ଛୋଟ କରିଦେବାକୁ ଚେଷ୍ଟା ନକରିବା ବାଂଛନୀୟ ।


    ମାନନୀୟ ଅଧ୍ୟକ୍ଷ ମହୋଦୟ , ଆପଣଙ୍କ ଦୃଷ୍ଟି ଆକର୍ଷଣ କରି ମୁଁ କହିବାକୁ ଚାହେଁ , ଗତକାଲି ପ୍ରତ୍ୟେକ କଥାରେ କିଏ ହଟ୍ଟଗୋଳ ସୃଷ୍ଟି କରୁଥିଲେ ? କିଏ କରୁଥିଲେ ? ଆଜି ଜୁନ 25 ତାରିଖ ମହାଶୟ । ଅନେକ ଲୋକଙ୍କୁ ଏକଥା ହୁଏତ ଜଣାନାହିଁ ଜୁନ 25 ତାରିଖର ମହତ୍ତ୍ୱ କଣ ? ଆଖ ପାଖର ଲୋକଙ୍କ ପଚାରିବାକୁ ପଡ଼ିବ । 25 ଜୁନର ସେହି ରାତି , ଦେଶର ଆତ୍ମାକୁ ଯେଉଁଦିନ ଦଳିମକଚି ଦିଆଯିବାର ପ୍ରୟାସ କରାଯାଇଥିଲା । ଭାରତର ଗଣତନ୍ତ୍ର ସମ୍ବିଧାନର ପୃଷ୍ଠାରୁ ଜନ୍ମ ନେଇନଥିଲା । ଭାରତରେ ଲୋକତନ୍ତ୍ର ଶତାବ୍ଦୀ ଶତାବ୍ଦୀ ଧରି ଆମମାନଙ୍କ ଆତ୍ମା ସହ ଜଡ଼ିତ । ସେହି ଆତ୍ମାକୁ ସେଦିନ ନଷ୍ଟ କରିଦେବାର ପ୍ରଚେଷ୍ଟା ହୋଇଥିଲା । ଦେଶର ଗଣମାଧ୍ୟମକୁ ଚପାଇ ଦିଆଯାଇଥିଲା । ଦେଶର ମହାପୁରୁଷମାନଙ୍କୁ ଜେଲରେ ଭର୍ତ୍ତି କରି ଦିଆ ଯାଇଥିଲା । ସମଗ୍ର ଭାରତକୁ ଏକ ଜେଲଖାନାରେ ପରିଣତ କରାଯାଇଥିଲା- ଏବଂ ଏହାର ଉଦ୍ଦେଶ୍ୟ ଥିଲା କାହାର ଜଣଙ୍କର କ୍ଷମତା ଯେଭଳି ହାତଛଡ଼ା ହୋଇନଯାଏ । ଏଇଥିପାଇଁ । ନ୍ୟାୟପାଳିକାର ରାୟ ଥିଲା , ନ୍ୟାୟପାଳିକାର ହତାଦର କିଏ କରିଛି , ତାହା ହେଉଛି ଏହାର ପ୍ରକୃଷ୍ଟ ଉଦାହରଣ ।


    ଆଜି 25 ଜୁନ ତାରିଖକୁ ଆମେ ଲୋକତନ୍ତ୍ର ପ୍ରତି ପୁଣି ଥରେ ଆମର ସମର୍ପଣ , ଆମର ସଂକଳ୍ପ , ଏହାକୁ ଅଧିକ ଶକ୍ତିଶାଳୀ କରିବା ସହ ଆମର ପ୍ରତିବଦ୍ଧତା ପ୍ରକଟ କରିବାକୁ ପଡ଼ିବ । ସମ୍ବିଧାନର କଥା କହିବା ଏବଂ ସମ୍ବିଧାନକୁ ହାତରେ ମୋଡ଼ି ମକଚି ନଷ୍ଟ କରିବାର ପାପ କରିବାରେ ଭାଗୀଦାରୀ ହେବା , ଏ ଦାଗ କଦାପି ଲିଭିବ ନାହିଁ । ଏବଂ ସେହି ସମୟରେ ଯେଉଁ ଯେଉଁମାନେ ଏହି ପାପରେ ଭାଗୀଦାର ଥିଲେ ସେମାନେ ଚାହିଁଲେ ସୁଦ୍ଧା ସେ ଦାଗକୁ ମିଟାଇପାରିବେ ନାହିଁ । ଏବଂ ଏହି କଥାକୁ ବି ବାରମ୍ବାର ସ୍ମରଣ କରିବା ଜରୁରି ଯାହା ଫଳରେ ଦେଶରେ ଭବିଷ୍ୟତରେ କେବେ ବି ଏଭଳି ଅବସ୍ଥା ଯେଭଳି ସୃଷ୍ଟି ନହୁଏ । ଫଳରେ ଅନ୍ୟମାନଙ୍କୁ ଏଭଳି ପାପ ରାସ୍ତାରେ ପରିଚାଳିତ ହେବା ମାର୍ଗରୁ ମଧ୍ୟ ରୋକାଯାଇପାରିବ । ସେଥିପାଇଁ ଏହାକୁ ସ୍ମରଣ କରିବା ଜରୁରି । କାହାକୁ ଭଲ ମନ୍ଦ କହିବା ସକାଶେ ନୁହେଁ ।


    ଲୋକତନ୍ତ୍ର ପ୍ରତି ଆସ୍ଥାର ମହତ୍ତ୍ୱ କଣ , ଏହା ବୁଝିବା ସକାଶେ ଏବଂ ଲୋକତନ୍ତ୍ର ଉପରେ ଅତୀତରେ କିଭଳି ଭାବେ ପ୍ରହାର କରାଯାଇଥିଲା , ଏକଥା ସ୍ମରଣ କରାଇବା ଜରୁରି । ସେତେବେଳେ ଯେତେବେଳେ ଗଣମାଧ୍ୟମ ସଂସ୍ଥାମାନଙ୍କରେ ତାଲା ଝୁଲାଇ ଦିଆଯାଇଥିଲା , ସମସ୍ତଙ୍କୁ ଲାଗୁଥିଲା ଯେ ଆଜି ସନ୍ଧ୍ୟାରେ ନିଶ୍ଚୟ ପୁଲିସ ଆସିବ ଏବଂ ଆମକୁ ବାନ୍ଧିନେବ । ଏହି ଆତଙ୍କର ବାତାବରଣ ଭିତରେ ମୋ ଦେଶର ନାଗରିକମାନଙ୍କର ସାମର୍ଥ୍ୟକୁ ଦେଖନ୍ତୁ , ସେମାନଙ୍କର ଶକ୍ତିକୁ ଦେଖନ୍ତୁ , ଜାତି , ପତି , ସମ୍ପ୍ରଦାୟ ସବୁର ଉପରକୁ ଉଠି ସେମାନେ ଦେଶରେ ସେହି ସମୟରେ ନିର୍ବାଚନରେ ଅବତୀର୍ଣ୍ଣ ହୋଇଥିଲେ । ଏବଂ ନିର୍ବାଚନର ଫଳାଫଳ କ ’ ଣ ହୋଇଥିଲା ତାହା ଆପଣମାନଙ୍କୁ ସମସ୍ତଙ୍କୁ ଜଣା । ତାହା ସୂଚାଇ ଦେଇଥିଲା ଯେ ଲୋକତନ୍ତ୍ରର ସୁରକ୍ଷା ଲାଗି ଅନୁଷ୍ଠିତ ମତଦାନରେ ଲୋକତନ୍ତ୍ର ପୁନଃ ସଂସ୍ଥାପିତ ହୋଇଥିଲା । ଏହା ହେଉଛି ମୋ ଦେଶର ମତଦାତାମାନଙ୍କ ସାମର୍ଥ୍ୟ । ଏଥର ମଧ୍ୟ ପୁଣି ଥରେ ଜାତି , ଧର୍ମ , ସମ୍ପ୍ରଦାୟ , ଭାଷା ସବୁର ଉପରକୁ ଉଠି ଏବଂକେବଳ ଓ କେବଳ ଦେଶର ଉଜ୍ଜ୍ୱଳ ଭବିଷ୍ୟତ ସକାଶେ ପୁଣି ଥରେ ଦେଶର ମତଦାତାମାନେ ସେମାନଙ୍କର ମତାଧିକାର ସାବ୍ୟସ୍ତ କରିଛନ୍ତି ।


    ମାନନୀୟ ଅଧ୍ୟକ୍ଷ ମହୋଦୟ , ରାଷ୍ଟ୍ରପତି ଜୀ ନିଜ ଭାଷଣରେ ଦୁଇଟି ମହତ୍ତ୍ୱପୂର୍ଣ୍ଣ ଅବସରର ଉଲ୍ଲେଖ କରିଛନ୍ତି- ଗୋଟିଏ ହେଉଛି ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ଏବଂ ଦ୍ୱିତୀୟଟି ହେଉଛି ସ୍ୱାଧୀନତାର 75ତମ ବର୍ଷ ପୂର୍ତ୍ତି । ଜଣେ ବ୍ୟକ୍ତିର ଜୀବନର ଜୀବନ ହେଉ , ପରିବାରର ଜୀବନ ହେଉ , ସମାଜର ଜୀବନ ହେଉ , କିଛି ତାରିଖ ଏଭଳି ହୋଇଥାଏ ଯାହା ନୂତନ ଜ୍ୟୋତି ଓ ଉତ୍ସାହ ପ୍ରଦାନ କରିଥାଏ । ଜୀବନକୁ ପ୍ରାଣବନ୍ତ କରିବାର ଅବସର ବନି ଯାଇଥାଏ । ସଂକଳ୍ପକୁ ପୂର୍ଣ୍ଣ କରିବା ସକାଶେ ସମର୍ପଣର ଭାବନା ମନରେ ସଂଯୋଗ କରିଦେଇଥାଏ । ଭାରତର ଜୀବନରେ ବି ଆଜି ଆମ ପାଖରେ ପୂଜ୍ୟ ବାପୁଙ୍କ ଠାରୁ କୌଣସି ବଡ଼ ପ୍ରେରଣା ନାହିଁ । ଆଜି ଆମ ନିକଟରେ ସ୍ୱାଧୀନତା ପାଇଁ ପ୍ରାଣବଳି ଦେବା ସକାଶେ ବୀରମାନଙ୍କଙ୍କ ଠାରୁ ବଳି କୌଣସି ବଡ଼ ସ୍ମୃତି ନାହିଁ । ତେଣୁ ଏହି ଅବସରକୁ ଆମେ ହାତଛଡ଼ା କରିବା ଉଚିତ ନୁହେଁ ।


    ଦେଶ ସ୍ୱାଧୀନତା ପାଇଁ ଯେଉଁମାନେ ପ୍ରାଣବଳି ଦେଇଛନ୍ତି , ସେମାନଙ୍କୁ ପୂଣ୍ୟ ସ୍ମରଣ କରି , ଯେଉଁମାନେ ନାନା ପ୍ରକାର ଯାତନା ସହ୍ୟ କରିଛନ୍ତି , ଯେଉଁମାନେ ନିଜର ଜୀବନକୁ ମା ’ ଭାରତୀ ସକାଶେ ଉତ୍ସର୍ଗ କରିଦେଇଥିଲେ , ସେମାନଙ୍କୁ ପବିତ୍ରତାର ସହ ସ୍ମରଣ କରି ଦେଶରେ ସ୍ୱାଧୀନତା ସକାଶେ ଜନ ଆନ୍ଦୋଳନକୁ ସଫଳତାପୂର୍ବକ ନେତୃତ୍ୱ ପ୍ରଦାନ କରିଥିବା ପୂଜ୍ୟ ବାପୁଙ୍କୁ ସ୍ମରଣ କରିବା ଲାଗି ଏହି ତାରିଖଗୁଡ଼ିକର ଏକ ତାଲିକା ପ୍ରସ୍ତୁତ କରି ଆମେ ଦେଶରେ ପୁଣି ଥରେ ସେଭଳି ମନୋଭାବ ଜାଗ୍ରତ କରିପାରିବା । ଏବଂ ଏହା କେବଳ ସରକାରଙ୍କ କାର୍ଯ୍ୟସୂଚୀ ହୋଇନପାରେ , କୌଣସି ରାଜନୈତିକ ଦଳର ଏଜେଣ୍ଡା ହୋଇନପାରେ । ଏହା ସମଗ୍ର ଦେଶର ଏଜେଣ୍ଡା । ଏଥିରେ କୌଣସି ଦଳ ନାହିଁ , କେବଳ ଏବଂ କେବଳ ଦେଶ ହିଁ ରହିଛି । ରାଷ୍ଟ୍ରପତିଜୀ ଏହି କଥାକୁ ହିଁ ସୂଚାଇଛନ୍ତି । ଆମଲାଗି ଏହା ସଂକଳ୍ପର ମୁହୂର୍ତ୍ତ । ନିର୍ବାଚନ ମଞ୍ଚରେ ଆମେ କିଏ କାହାକୁ ଭଲ ମନ୍ଦ କହିପାରିବ , କରନ୍ତୁ , କିନ୍ତୁ ଏହା ଏଭଳି ଏକ ଅବସର ଯାହାକୁ ଆମେ ସଭିଏଁ ଧରି ରଖିବା ଆବଶ୍ୟକ । ସ୍ୱାଧୀନତା ଲାଭ ପୂର୍ବରୁ ଦେଶ ପାଇଁ ପ୍ରାଣବଳି ଦେବାର ଭାବନା ଥିଲା । ଆଜି ଦେଶ ସ୍ୱାଧୀନ ହେବାର 75 ବର୍ଷ ପୂର୍ତ୍ତିରେ ଦେଶ ପାଇଁ ଜୀଇଁବାର ମାନସିକତା ସୃଷ୍ଟି କରିବାର ଅବସର ଆମମାନଙ୍କୁ ମିଳିଛି । ମୁଁ ଏହି ସଦନର ସମସ୍ତ ଜନପ୍ରିୟ ପ୍ରତିନିଧିମାନଙ୍କୁ ନିବେଦନ କରୁଛି , ମୁଁ ଦେଶର ସମସ୍ତ ସାର୍ବଜନିକ ଜୀବନର ନେତୃତ୍ୱ ନେଉଥିବା ଲୋକମାନଙ୍କୁ ନିବେଦନ କରୁଛି କି ରାଷ୍ଟ୍ରପତିଜୀ ଆମମାନଙ୍କୁ ଯେଉଁ ଆଦେଶ ଦେଇଛନ୍ତି , ଯାହାକୁ ଆମେମାନେ ଅପେକ୍ଷା କରିଥିଲେ , ସେହି ଅପେକ୍ଷାକୁ ସାକାର କରିବା ସକାଶେ ଆମେ ଆଗଭର ହେବା ଏବଂ ଏହି ଦୁଇଟିଯାକ ମହତ୍ତ୍ୱପୂର୍ଣ୍ଣ ଅବସରକୁ ନୂତନ ଭାରତର ନିର୍ମାଣ ସକାଶେ , ସାଧାରଣ ଜନତାଙ୍କୁ ଏଥିସହ ଯୋଡ଼ିବା ସକାଶେ ଆମମାନଙ୍କୁ କିଭଳି ଭାବେ ଆଗକୁ ଅଗ୍ରସର ହେବାକୁ ପଡ଼ିବ ସେ ପ୍ରୟାସ ଆାମମାନେ କରିବା ଉଚିତ ।


    ଭାରତବର୍ଷର ପରାଧିନତାର କାଳଖଣ୍ଡ ବେଶ୍ ଦୀର୍ଘ । କିନ୍ତୁ ଏହି ପରାଧୀନତାର କାଳଖଣ୍ଡ ଭିତରେ ଏଭଳି କୌଣସି କାଳଖଣ୍ଡ ନଥିଲା ଯେତେବେଳେ କୌଣସି ନା କୌଣସି ବ୍ୟକ୍ତି ସ୍ୱାଧାନତାର ସ୍ୱର ଉତ୍ତୋଳନ କରିନଥିଲେ । ତ୍ୟାଗ , ବଳିଦାନର ପରମ୍ପରା ସଦାବେଳେ ଚାଲି ଆସିଥିଲା । 1857 ମସିହାରେ ଏକ ସଂଗଠିତ ଗୋଷ୍ଠୀ ଭାବେ ସେମାନେ ଏହା ପ୍ରକଟ କରିଥିଲେ , କିନ୍ତୁ ମହାତ୍ମା ଗାନ୍ଧୀଙ୍କର ସ୍ୱାଧୀନତା ଆନ୍ଦୋଳନରେ ଯୋଗଦାନ ସର୍ବାଧିକ । ସେ ଦେଶର ସାଧାରଣ ଜନତାଙ୍କୁ ସ୍ୱତନ୍ତ୍ରତା ସେନାନୀ ବନାଇ ଦେଇଥିଲେ । ଯିଏ ଝାଡ଼ୁ କରୁଥିଲେ ସିଏ ବି ସ୍ୱାଧୀନତା ଲାଗି ବାହାରି ଆସିଥିଲେ , ଯିଏ ପିଲାଙ୍କୁ ପାଠ ପଢ଼ାଉଥିଲେ ସେମାନେ ବି ସ୍ୱତନ୍ତ୍ରତା ଆନ୍ଦୋଳନରେ ଝାସ ଦେଇଥିଲେ । ଯିଏ ଖଦି ସୂତା କାଟୁଥିଲା କି ଲୁଗା ବୁଣୁଥିଲା ସେ ବି ସ୍ୱାଧୀନତା ସଂଗ୍ରାମରେ ସାମିଲ ହୋଇଥିଲା ।


    ପୂଜ୍ୟ ବାପୁ ଏହାକୁ ସାକାର କରି ଦେଖାଇଥିଲେ । ସମଗ୍ର ଭାରତରେ ଏଭଳି ଭାବନା ଜାଗରିତ କରିପାରିଥିଲେ । ଏବଂ 1942 ମସିହାର ଭାରତ ଛାଡ଼ ଆନ୍ଦୋଳନରେ ସେଇଥିପାଇଁ ଦେଶର ସାଧାରଣ ଜନତା ସାମିଲ ହୋଇ ଯାଇଥିଲେ । 1942- 47 ମସିହା ଥିଲା ଭାରତ ଇତିହାସର ଏକ ମୋଡ଼ ପରିବର୍ତ୍ତନକାରୀ କାଳଖଣ୍ଡ । ବିଶେଷ କରି ସ୍ୱାଧୀନତା ସଂଗ୍ରାମର । ଆମେମାନେ କଣ ମହାତ୍ମା ଗାନ୍ଧୀ-150 ଓ ସ୍ୱାଧୀନତା-75କୁ ଏକାସଙ୍ଗେ 1942 ଆନ୍ଦୋଳନର ମାନସିକତାର ସହ ପାଳନ କରିପାରିବା ନାହିଁ ? ଦେଶକୁ ସଂକଟରୁ ମୁକ୍ତି ଦେବା ସକାଶେ , ଦେଶକୁ ସମସ୍ୟାରୁ ମୁକ୍ତି ଦେବା ଲାଗି , ଅଧିକାରରୁ ଉପରକୁ ଉଠି ଏବେ କର୍ତ୍ତବ୍ୟ ଉପରେ ଆମକୁ ଜୋର ଦେବାକୁ ପଡ଼ିବ । ଦାୟିତ୍ୱକୁ ସଂପାଦନ କରିବାକୁ ହେବ ଓ ଦେଶକୁ ପ୍ରେରିତ କରିବାକୁ ପଡ଼ିବ । ଆମେମାନେ କଣ ଏଥିପାଇଁ ଆଗଭର ହୋଇପାରିବା ନାହିଁ ?


    ମୁଁ ମାନୁଛି , ରାଷ୍ଟ୍ରପତିଜୀ ଆମମାନଙ୍କ ସମ୍ମୁଖରେ ଏହି ମହତ୍ତ୍ୱପୂର୍ଣ୍ଣ ବିଷୟକୁ ଆମମାନଙ୍କ ସମ୍ମୁଖରେ ବେଶ୍ ଉତ୍ତମ ଢ଼ଙ୍ଗରେ ଉପସ୍ଥାପନ କରିଛନ୍ତି । ଏବଂ ଲୋକମାନଙ୍କୁ ଏକଥା ଆଶ୍ଚର୍ଯ୍ୟ ଲାଗୁଥିଲା ଯେତେବେଳେ ସେମାନେ ଦେଶର ସ୍ୱାଧୀନତା ବ୍ରିଟିଶ ସରକାରଙ୍କୁ ମାଗୁଥିଲେ । ଏହାକୁ ପରିହାସ କରୁଥିଲେ , କେମିତି ଦେଶ ଚଳାଇବ , କଣ କଣ ଚଳାଇବ ? କିନ୍ତୁ ସ୍ୱାଧୀନତା ପାଇଁ ଲଢ଼ୁଥିବା ସେନାନୀଙ୍କ ମନରେ ଏକ ଦୀପ ପ୍ରଜ୍ଜ୍ୱଳିତ ହେଉଥିଲା । ସ୍ୱାଧୀନତା ପାଇଁ ଜୀବନ ଦେବାକୁ ପ୍ରସ୍ତୁତ ଥିବା ଏହି ଲୋକମାନଙ୍କ ମନରେ ଏକ ଭାବନା ଥିଲା । ଦେଶ ସ୍ୱାଧୀନତା ପାଇଁ ଲୋକମାନଙ୍କ ମନରେ ଏକ ଚିନ୍ତାଧାରା ସୃଷ୍ଟି କରିବା , ସେଭଳି ନେତୃତ୍ୱରେ ଏଭଳି ତାକତ ଥିଲା ।


    ମୁଁ ଚାରିପଟକୁ ହାତ ଘୂରାଇ କହୁଛି । ମୁଁ କେବଳ ମୋ ପାଇଁ ଏକଥା କହୁନାହିଁ । ନା ମୁଁ କୌଣସି ଗୋଟିଏ ପଟକୁ ହାତ ଦେଖାଇ କହୁଛି । ଆମେ ସଭିଏଁ ମିଳିମିଶି ଏହି କାର୍ଯ୍ୟକୁ କରିବା ଏବଂ ସ୍ୱଭାବତଃ ମୋତେ ତତ୍କାଳ ଲାଭ – ଏକଥା ତ ମୋ ଚିନ୍ତାଧାରାରେ ନାହିଁ , ଛୋଟମୋଟ ଚିନ୍ତା କରିବା ମୋର ଆଦୌ ପସନ୍ଦ ନୁହେଁ- ଏବଂ ସେଇଥିପାଇଁ ମୋତେ କେତେବେଳେ କେତେବେଳେ ଲାଗେ ଯେ 125 କୋଟି ଦେଶବାସୀଙ୍କ ସ୍ୱପ୍ନକୁ ଯଦି ଜୀବିତ ରଖିବାକୁ ହେବ , ତା ’ ହେଲେ ଏମିତି ଛୋଟମୋଟ ଚିନ୍ତା କରିବାର ମୋର କୌଣସି ଅଧିକାର ନାହିଁ ।


    ଜବ୍ ହୌସଲ ବନା ଲିୟା ଉଁଚି ଉଡ଼ାନ କା


    ଫିର୍ ଦେଖନା ଫିଜୁଲ ହୈ କଦ ଆସମାନ କା ।


    ଏଭଳି ଭାବନାର ସହ ଆମକୁ ଆଗକୁ ଏକ ନୂତନ ବିଶ୍ୱାସ , ନୂତନ ଉଦ୍ଦୀପନା ଏବଂ ବିଚାରର ସହ... ଏ ସରକାରକୁ ଏବେ ତ ମାତ୍ର ତିନି ସପ୍ତାହ ହୋଇଛି । କିନ୍ତୁ ଆମର ଏଠାରେ ଗୋଟିଏ ଲୋକକଥା ଅଛି- ପୁତ୍ରର ଲକ୍ଷଣ ପାଳନ କରିବା ସକାଶେ । କେମିତି ଭାବେ ତିନି ସପ୍ତାହ ଭିତରେ - ଆମମାନଙ୍କ ମନ କରିଥାଏ ଯେ କେଉଁଠାକୁ ଯାଇ ମାଳା ପିନ୍ଧିବି , କିନ୍ତୁ ଆମେ ସେପରି ମାର୍ଗ ଚୟନ କରିନାହୁଁ । ଆମକୁ ବି ଲାଗୁଥିଲା , ଆରେ , ଏତେ ଏତେ ନିର୍ବାଚନ , ଛଅ ମାସହେଲା ଦୌଡ଼ାଦୌଡ଼ି ଲାଗିଥିଲା- ଚାଲ , କିଛି ଦିନ ଆମେ ବି ଆରାମ କରିନେବା । କିନ୍ତୁ ଆମକୁ ସେପରି ମାର୍ଗ ଆଦୌ ପସନ୍ଦ ନୁହେଁ ।


    ଆମର ମାର୍ଗ ତାହା ନୁହେଁ , ଆମେ ତ ଦେଶ ପାଇଁ ବଞ୍ଚିବାକୁ ଆସିଛୁ । ତିନି ସପ୍ତାହ ଭିତରେ କେତେ ମହତ୍ତ୍ୱପୂର୍ଣ୍ଣ ନିଷ୍ପତ୍ତିମାନ ଏ ସରକାର ଗ୍ରହଣ କରିଛନ୍ତି- ଏକ ଗତିଶୀଳ ସମୟର ପ୍ରତିଟି ମୁହୂର୍ତ୍ତ ନିଷ୍ପତ୍ତି ନେବା ସକାଶେ ଏ ସରକାରଙ୍କ ପାଇଁ କେତେ ଗୁରୁତ୍ୱପୂର୍ଣ୍ଣ ତାହାକୁ ସ୍ମରଣ ରଖି ଆମକୁ ଆଗକୁ ଆଗେଇବାକୁ ପଡ଼ିବ । ଦେଶ ପାଇଁ ସମର୍ପିତ ହେବାକୁ ପଡ଼ିବ । ଦେଶକୁ ଆଗକୁ ଆଣିବାକୁ ହେବ । ତାହା ଛୋଟମୋଟ କୃଷକମାନଙ୍କ ସକାଶେ ହୋଇଥାଉ ଅଥବା ଛୋଟ ଦୋକାନୀଟିଏ ପାଇଁ- କ୍ଷେତ ମଜୁରିଆଙ୍କ ପାଇଁ ହୋଇଥାଉ ଅଥବା ଷାଠିଏ ବର୍ଷ ପରେ ପେନସନ୍ ବ୍ୟବସ୍ଥା ସଂପର୍କରେ ନିର୍ଣ୍ଣୟ ଗ୍ରହଣ କରିବା ପ୍ରସଙ୍ଗରେ ହେଉ ।


    ଆମର ପ୍ରଧାନମନ୍ତ୍ରୀ କିଷାନ ସମୃଦ୍ଧି ଯୋଜନା- ଆମେ ପ୍ରତିଶ୍ରୁତି ଦେଇଥିଲୁ ଯେ ଦେଶର ସବୁ କୃଷକମାନଙ୍କୁ ଏହାର ପରିସରଭୁକ୍ତ କରାଯିବ ଓ ସେମାନଙ୍କୁ ସେଥିରୁ ଲାଭ ପ୍ରଦାନ କରାଯିବ । ସେ ଲାଭ ଦିଆଯାଇ ସାରିଛି । ସେନା ଯବାନମାନଙ୍କ ପିଲାମାନଙ୍କ ପାଇଁ ଯେଉଁ ଛାତ୍ରବୃତ୍ତି ମିଳୁଛି , ତାହାକୁ ଆମେ ବଢ଼ାଇ ଦେଇଛୁ । ଏବଂ ଏଥିସହ ସମାଜର ସୁରକ୍ଷା ସକାଶେ ନିୟୋଜିତ ଆମର ପୁଲିସ ଯବାନମାନଙ୍କ ପିଲାମାନଙ୍କ ପାଇଁ ବି ଏହାର ସୁବିଧା ପ୍ରାପ୍ତ ହେବ । ଏହା ଏକ ବହୁତ ବଡ଼ ନିର୍ଣ୍ଣୟ । ମାନବିକ ଅଧିକାର ସହ ଜଡ଼ିତ ବହୁତ ବଡ଼ ମହତ୍ତ୍ୱପୂର୍ଣ୍ଣ ଆଇନ ଆମେ ସଂସଦରେ ଆଣିବା ପାଇଁ ଯାହାବି ଆବଶ୍ୟକ ପ୍ରସ୍ତୁତି ଦରକାର , ତାହା ପୂର୍ଣ୍ଣ କରିଛୁ ।


    2022ର ସ୍ୱପ୍ନକୁ ପୂର୍ଣ୍ଣ କରିବା , ମୁଖ୍ୟମନ୍ତ୍ରୀମାନଙ୍କ ବୈଠକ ଡ଼କାଇବା , ସର୍ବଦଳୀୟ ବୈଠକ ଡ଼ାକିବା ଏବଂ ସବୁ ରାଜନୈତିକ ଦଳଙ୍କ ଅଧ୍ୟକ୍ଷମାନଙ୍କ ବୈଠକ ଆୟୋଜିତ କରିବା- ପ୍ରତ୍ୟେକ କାର୍ଯ୍ୟକୁ ତିନି ସପ୍ତାହ ଭିତରେ ଯେତିକି ବ୍ୟଗ୍ରତାର ସହ ସଂପାଦନ କରିବା କଥା ଏବଂ ସମସ୍ତଙ୍କୁ ସାଥିରେ ନେଇ ଚାଲିବାର କଥା ସେହି କାର୍ଯ୍ୟ ଆମେ ସଂପାଦନ କରିଛୁ । ଆମେ ଗୋଟିଏ ପରେ ଗୋଟିଏ କାର୍ଯ୍ୟ ସଂପାଦନ କରିଛୁ । ମୁଁ ଯଦି ସେସବୁ କାର୍ଯ୍ୟକୁ ସଂପୂର୍ଣ୍ଣ ରୂପେ ଗଣିବି ତା ’ ହେଲେ ପାଖାପାଖି ପ୍ରତିଦିନ ତିନୋଟି କାର୍ଯ୍ୟ ସମ୍ପନ୍ନ ହୋଇଥିବା ଜଣାଯିବ । ଏବଂ ସେଇଥିପାଇଁ ମାନନୀୟ ଅଧ୍ୟକ୍ଷ ମହୋଦୟଜୀ , ରାଷ୍ଟ୍ରପତିଜୀ ତାଙ୍କର ଭାଷଣ ପ୍ରସଙ୍ଗରେ ତାହା ଉଲ୍ଲେଖ କରିଛନ୍ତି । ଆମେ , ଏକଥା ତ ନୁହେଁ ଯେ ପୂର୍ବର ସରକାର କିଛିହେଲେ କାର୍ଯ୍ୟ କରିନଥିଲେ ।


    ଏଠାରେ ଚର୍ଚ୍ଚା କରାଯାଉଥିଲା , ଏ ବନ୍ଧ ନିର୍ମାଣ କରାଯାଇଛି , ସେ ବନ୍ଧ ନିର୍ମାଣ କରାଯାଇଛି । ଅମୁକ ବନ୍ଧ ନିର୍ମାଣ ହୋଇଛ , ସମୁକ ବନ୍ଧ ନିର୍ମାଣ ହୋଇଛି । ଢ଼େର ଢ଼େର ଚର୍ଚ୍ଚା । ଭଲ ହୋଇଥାନ୍ତା ଯଦି ବାବା ସାହେବ ଆମ୍ବେଦକରଙ୍କ ନାମରେ କୌଣସି ବନ୍ଧ ନିର୍ମାଣ କରାଯାଇଥାନ୍ତା ଓ ସେକଥା ସୂଚୀତ ହୋଇଥାନ୍ତା । ଭାରତରେ ଜଳ ସମ୍ବନ୍ଧରେ ଯେତେଯେତେ ପଦକ୍ଷେପ ଗ୍ରହଣ କରାଯାଇଛି , ସେସବୁ କାର୍ଯ୍ୟ ବାବା ସାହେବ ଆମ୍ବେଦକରଙ୍କ ନେତୃତ୍ୱରେ ହିଁ କରାଯାଇଛି । କିନ୍ତୁ କ ’ ଣ ହୁଏ କି ଏକ ନିର୍ଦ୍ଦିଷ୍ଟ ସୀମା ପରେ , ବହୁତ ଉଚ୍ଚକୁ ଚାଲିଯିବା ପରେ ତଳେ କ ’ ଣ ଅଛି ଆଉ ଦିଶେନାହିଁ । ଏବଂ ବାବା ସାହେବ ଆମ୍ବେଦକର କେନ୍ଦ୍ରୀୟ ଜଳପଥ , ଜଳସେଚନ , ଜଳ ପରିବହନ ଆଦି ସଂପର୍କରେ ଅନେକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ଗ୍ରହଣ କରିଥିଲେ । ବାବା ସାହେବ ପାଣି ସଂପର୍କରେ ସଦାବେଳେ କହୁଥିଲେ – ମୁଁ ଭାବୁଛି ବାବା ସାହେବଙ୍କର ଏହି ଆଦେଶ ଆଜି ଆମମାନଙ୍କ ସମସ୍ତଙ୍କ ପାଇଁ ବେଶ୍ ଉପଯୋଗୀ ସାବ୍ୟସ୍ତ ହେବ । ସେ କହୁଥିଲେ ଜଳହୀନତା ଲାଗି ମଣିଷ ଯେତିକି କଷ୍ଟ ପାଏ ତା ’ ଠାରୁ ଅଧିକ କଷ୍ଟ ପାଏ ଜଳ ଉପଲବ୍ଧ ନହେବା ଯୋଗୁ । ମୁଁ ଭାବୁଝି ଯେ ବାବା ସାହେବ ଏଥିପାଇଁ ନିଜର ଚିନ୍ତା ବ୍ୟକ୍ତ କରିଥିଲେ । ତାଙ୍କର ଏଭଳି ଉଦ୍ବେଗକୁ ବୁଝି ଆମକୁ କିଛି ନା କିଛି କାର୍ଯ୍ୟ କରିବା ସକାଶେ ଚିନ୍ତା କରିବା ଆବଶ୍ୟକ ।


    ଏଠାରେ ଅନେକ ନଦୀବନ୍ଧ ପ୍ରସଙ୍ଗରେ ଆଲୋଚନା ହୋଇଛି । ସେଥିରେ ସର୍ଦ୍ଦାର ସରୋବର ଡ଼୍ୟାମ୍‌ କଥା ବି ଆଲୋଚନା ହୋଇଛି । ତ ମୁଁ ଏହି ପରିପ୍ରେକ୍ଷୀରେ କିଛି ସମୟ ନେବାକୁ ଚାହେଁ ମାନନୀୟ ଅଧ୍ୟକ୍ଷ ମହୋଦୟ । କାରଣ , ବେଳେବେଳେ କ ’ ଣ ହୁଏ ନା ଅନେକ ପ୍ରକାର ଭ୍ରମ ଲୋକମାନଙ୍କ ମନରେ ସୃଷ୍ଟି କରାଯାଇଥାଏ । ତେବେ ଏହାର ଇକୋ ସିଷ୍ଟମ ହେଲା ଏଇଆ ଯେ ଏହିଭଳି ଭ୍ରମକୁ ଲୋକମାନଙ୍କ ଆଗରେ ବଢ଼ାଇବାରେ କିଛି ଲୋକଙ୍କୁ ମଜା ଲାଗିଥାଏ । ସେମାନେ କେତେବେଳେ ସୁଦ୍ଧା ସତ୍ୟକୁ ସାମ୍ନାରେ ଉପସ୍ଥାପନ କରିନଥାନ୍ତି କିମ୍ବା କରିବାକୁ ଦେଇନଥାନ୍ତି । ଆଜି ମୁଁ ଏଠାରେ ମୋ ବକ୍ତବ୍ୟ ରଖିବା ପରେ ସୁଦ୍ଧା ସତ୍ୟ ଯେ ପ୍ରକଟିତ ହେବ ତାହାର କୌଣସି ଗ୍ୟାରେଣ୍ଟି ମଧ୍ୟ ନାହିଁ । ଭ୍ରମ ଯେଉଁଠି ଥିଲା ସେଇଠି ରହିଯାଇପାରେ । ତଥାପି ମୋତେ ମୋର କର୍ତ୍ତବ୍ୟ ଅବଶ୍ୟ ପାଳନ କରିବାକୁ ହେବ ଏବଂ ମୋତେ ନିଶ୍ଚିତ ଭାବେ ସନ୍ତୁଷ୍ଟି ମିଳିବ ।


    ସର୍ଦ୍ଦାର ସରୋବରର ପରିକଳ୍ପନା ଢ଼େର ପୂର୍ବରୁ କରାଯାଇଥିଲା ଏବଂ 1961 ମସିହାରେ ପଣ୍ଡିତ ନେହରୁ ଏହାର ଆଧାରଶିଳା ରଖିଥିଲେ । ସର୍ଦ୍ଦା ବଲ୍ଲଭଭାଇ ପଟେଲଙ୍କର ଏହା ସ୍ୱପ୍ନ ଥିଲା କିନ୍ତୁ ଏହାର ଶିଳାନ୍ୟାସ କରାଯାଇଥିଲା 1961 ମସିହାରେ । ଏବଂ ଦଶନ୍ଧି ଦଶନ୍ଧି ଧରି ଏହାକୁ ମଂଜୁରୀ ମିଳିନଥିଲା । ବିନା ମଂଜୁରୀରେ ସେଠାରେ ଆଧାରଶିଳା ଖଣ୍ଡେ ପୋତି ଦିଆଯାଇଥିଲା । ଏବଂ ସେତେବେଳେ ଏହା ଥିଲା ଛଅ ହଜାର କୋଟି ଟଙ୍କାର ଯୋଜନା । ଏବଂ ତାହା ସଂପୂର୍ଣ୍ଣ ହେବା ବେଳକୁ ପହଞ୍ଚିଯାଇଥିଲା 60ରୁ 70 ହଜାର କୋଟି ଟଙ୍କାରେ ।


    ଏମାନେ ଦେଶର କି ସେବା କରିଛନ୍ତି ତାହା ଆପଣମାନେ ଚିନ୍ତା କରନ୍ତୁ... କେବଳ ଏତିକି ନୁହେଁ , ୟୁପିଏ ସରକାରଙ୍କ ଅମଳରେ ବି ଏହାକୁ ରୋକିବାକୁ ପ୍ରୟାସ କରାଯାଇଥିଲା । 1986- 1987 ମସିହାରେ ଛଅ ହଜାର କୋଟିର ଖର୍ଚ୍ଚ 62 ହଜାର କୋଟି ଛୁଇଁଥିଲା... ଆମେ କ୍ଷମତାକୁ ଆସି ଏହାକୁ ପୂର୍ଣ୍ଣାଙ୍ଗ କଲୁ । ଏଥିପାଇଁ ମୋତେ ଅନଶନରେ ବସିବାକୁ ପଡ଼ିଥିଲା । ୟୁପିଏ ସରକାରଙ୍କ ବିରୋଧରେ ମୋତେ ଅନଶନରେ ବସିବାକୁ ହୋଇଥିଲା । ସେତେବେଳେ ମୁଁ ମୁଖ୍ୟମନ୍ତ୍ରୀ ଥିଲି । କାରଣ ଏହି ବନ୍ଧ ନିର୍ମାଣର ସମସ୍ତ କାର୍ଯ୍ୟ ରୋକି ଦିଆଯାଇଥିଲା । ଏବଂ ତା ’ ପରେ ଯାଇ ଏହି ଯୋଜନାକୁ ଏବଂ ଏବେ ମୁଁ ଏହାକୁ ସଂପୂର୍ଣ୍ଣ କରିବା ସକାଶେ ପ୍ରଧାନମନ୍ତ୍ରୀ ହେବାର 15 ଦିନ ଭିତରେ ଏଥିପାଇଁ ଥିବା ସବୁ ପ୍ରକାର ପ୍ରତିବନ୍ଧକକୁ ମୁଁ ହଟାଇବା ସକାଶେ ପଦକ୍ଷେପ ନେଇଥିଲି ।


    ଆଜି ସର୍ଦ୍ଦାର ସରୋବର ଯୋଜନା ସଂପୂର୍ଣ୍ଣ ହେବାପରେ ପ୍ରାୟ ଚାରି କୋଟି ଲୋକଙ୍କୁ ଜଳ ଉପଲବ୍ଧ ହୋଇପାରୁଛି । ସାତଟି ମହାନଗରକୁ , 107ଟି ନଗରପାଳିକାକୁ ଏବଂ 9 ହଜାର ଗାଁକୁ ଶୁଦ୍ଧ ପାନୀୟ ଜଳ ଯୋଗାଇ ଦିଆଯାଇପାରୁଛି । ଜଳ ସଂକଟ କ ’ ଣ ତାହା ଗୁଜରାଟ ଓ ରାଜସ୍ଥାନର ଲୋକମାନଙ୍କୁ ସବୁଠାରୁ ବେଶୀ ଜଣା । ଏବଂ ସେଇଥିପାଇଁ ଆମେ ଜଳ ଶକ୍ତି ମନ୍ତ୍ରାଳୟକୁ ପୃଥକ୍‌ ଭାବେ ସୃଷ୍ଟି କରିଛୁ ।ଦେଶର ଜଳ ସଂକଟକୁ ଆମେ ଗମ୍ଭୀରତାର ସହ ଗ୍ରହଣ କରିଛୁ । ଏବଂ ଏହି ଋତୁରେ ମଧ୍ୟ ଜଳ ସଂଞ୍ଚୟ ଉପରେ ଯେତିକି ଗୁରୁତ୍ୱ ଦିଆଯିବା ଆବଶ୍ୟକ ତାହା ଦେଉଛୁ ।


    ଏବଂ ମୁଁ ମୋର ସମସ୍ତ ଆଦରଣୀୟ ସଦସ୍ୟ ମହୋଦୟଙ୍କୁ ପ୍ରାର୍ଥନା କରିବି , ସବୁ ଏନଜିଓମାନଙ୍କୁ ନିବେଦନ କରିବି ଯେ ଆମେ ଦେଶରେ ଜଳ ସଞ୍ଚୟର ପ୍ରାଧାନ୍ୟକୁ କିପରି ଆଗକୁ ଆଗେଇ ନେଇପାରିବା ସେ ଦିଗରେ ଏବଂ ସରକାରୀ ବ୍ୟବସ୍ଥା ବାହାରକୁ ଆସି ସୁଦ୍ଧା ତାହା ସାକାର କରିବା ଦିଗରେ ସହଯୋଗ କରନ୍ତୁ । ଆମକୁ ଜଳ ସଂଚୟ କରିବାକୁ ପଡ଼ିବ । ଏହି କାର୍ଯ୍ୟକୁ ସଂପାଦନ କରିବା ଦ୍ୱାରା ଆମେ ସାଧାରଣ ଜନତାଙ୍କ ଜୀବନ ବଞ୍ଚାଇବା ଦିଗରେ ଏକ ମହତ କାର୍ଯ୍ୟ ହାସଲ ପାଇଁ ସହଯୋଗ କରିପାରିବା । ଏବଂ ଜଳ ସଂକଟ ବିଶେଷ କରି ଦୁଇ ପ୍ରକାର ଲୋକଙ୍କୁ ଅଧିକ ଆକ୍ରାନ୍ତ କରିଥାଏ । ସେଥିରୁ ଗୋଟିଏ ବର୍ଗ ହେଲେ ଗରିବ ଏବଂ ବିଶେଷ କରି ଆମର ମା ’- ଭଉଣୀମାନଙ୍କୁ ଏହା ସଂକଟରେ ପକାଇଥାଏ ।


    ଆମର ସମାଜବାଦୀ ବନ୍ଧୁମାନଙ୍କର କ ’ ଣ ହେଲା , ସେକଥା ମୁଁ ଜାଣେନା । କିନ୍ତୁ ଲୋହିଆଜୀ ଖୁବ୍‌ ଆଗ୍ରହର ସହ କହୁଥିଲେ ଯେ ଦେଶର ମହିଳାମାନଙ୍କର ଦୁଇଟି ; ମୁଖ୍ୟ ସମସ୍ୟା ରହିଛି । ସେ ଦୁଇଟି ସମସ୍ୟା ହେଲା- ପିଇବା ପାଣି ଏବଂ ପାଇଖାନା । ଲୋହିଆଜୀ ସଦାବେଳେ କହୁଥିଲେ ଯେ ଏହି ସମସ୍ୟାରୁ ମା ’ ଭଉଣୀମାନଙ୍କୁ ମୁକ୍ତ କରାଯିବା ଆବଶ୍ୟକ । ପାଇଖାନା ସଂକଟ ଶୌଚାଳୟ ନିର୍ମାଣ କରି ମା ’ ଓ ଭଉଣୀମାନଙ୍କୁ ଇଜ୍ଜତର ସହ ବଞ୍ଚ ô ବାକୁ ଲୋହିଆଜୀଙ୍କ ସ୍ୱପ୍ନକୁ ତ ଆମେ ସାକାର କରିସାରିଛୁ । ଏବଂ ଦେଶର ପ୍ରତ୍ୟେକ ଘଯକୁ ଜଳ ଯୋଗାଣ ମନ୍ତ୍ରକୁ ନେଇ ଆମେ ଏବେ ଆଗକୁ ବଢିବାକୁ ପଡ଼ିବ ।


    ମୁଁ ମାନୁଛି ଯେ ଏହି ଲକ୍ଷ୍ୟକୁ ସାକାର କରିବା ବଡ଼ କଠିନ । ହୋଇପାରେ କିଏ ଏହାକୁ ତରାଜୁରେ ତଉଲି ଆମକୁ କହିବ ଯେ ମୋଦୀ , ତୋତେ ଏଥିରୁ 100ରୁ 70 ମାର୍କ ମିଳିବ , 50 ମାର୍କ ମିଳିବ । ସେ ଯାହା ହେଉ , କିନ୍ତୁ କାହାକୁ ତ ହେଲେ ଏ କାମକୁ ହାତକୁ ନେବାକୁ ପଡ଼ିବ... କାମ କରିବାକୁ ପଡ଼ିବ । ଆମେ ଏବେ ଜଳ ଶକ୍ତି ମନ୍ତ୍ରାଳୟ ସୃଷ୍ଟି କରିଛୁ ଓ ମୁଁ ସେହି କଥା କହୁଥିଲି । ଜଳ ସଞ୍ଚୟର ଦ୍ୱିତୀୟ ଦାୟିତ୍ୱ ହେଲା ଜଳ ସିଞ୍ଚନ । ବିଶ୍ୱ ଏହା ପ୍ରମାଣସିଦ୍ଧ କରି ଦେଇଦେଇଛି ଯେ ଆଖୁ କ୍ଷେତରେ ଅଣୁ ଜଳସେଚନ କେତେ ଉପକାରସିଦ୍ଧ । କୃଷକମାନଙ୍କୁ କିଏ ଏକଥା ବୁଝାଇବ ଅଣୁ ଜଳସେଚନ ପାଇଁ ସେମାନଙ୍କୁ କିଏ ପ୍ରବର୍ତ୍ତାଇବ ? ସରକାରଙ୍କର ଏହା ଯୋଜନା ଆଉ ପଇସା ମିଳିବ । ପାଣି ବଞ୍ଚାଇବାର ବହୁତ ବଡ଼ କାରଣ ଏହାକୁ କରାଯାଇପାରିବ । ଏଭଳି ଆହୁରି ଅନେକ କାର୍ଯ୍ୟକ୍ରମ ରହିଛି ଏବଂ ଆମେ ବୁନ୍ଦାଏ ଜଳ ବଞ୍ଚାଇ ସୁଦ୍ଧା ଦେଶକୁ କିଭଳି ଆଗକୁ ନେଇଯାଇପାରିବା ସେ ଦିଗରେ ଆମେ ସଭିଏଁ ପରସ୍ପର ମଧ୍ୟଯେ ସହଯୋଗର ହାତ ବଢ଼ାଇବା ଜରୁରି ।


    କୃଷି ଆମ ଦେଶର ଅର୍ଥବ୍ୟବସ୍ଥାର ମେରୁଦଣ୍ଡ ଭାବେ ବିବେଚିତ ହୋଇଥାଏ । ଆମର ଗ୍ରାମୀଣ ଅର୍ଥବ୍ୟବସ୍ଥାର ଏହା ହେଉଛି ମୂଳ ଆଧାର । କିନ୍ତୁ ଏହାକୁ ଆଗକୁ ଆଗେଇ ନେବା ସକାଶେ ଆମକୁ ପୁରାତନ କୃଷି ପଦ୍ଧତିରୁ ବାହାରକୁ ଆସିବାକୁ ପଡ଼ିବ ।ଏହାର ଇନପୁଟ୍‌ କଷ୍ଟ କିଭଳି ଭାବେ କମ୍‌ ହେବ , ଜିରୋ ବଜେଟିଂରେ କ୍ଷେତରେ ଯେଉଁ ପ୍ରୟୋଗ କରାଯାଉଛି ସେଥିରୁ ଆମକୁ ସଫଳତା ମିଳୁଛି । ଉତ୍ପାଦନରେ କୌଣସି କାଟ ହେଉନାହିଁ । କ୍ୱାଲିଟି ଆଜିକାଲିର ସାମଗ୍ରିକ ସ୍ୱାସ୍ଥ୍ୟସେବା ଯୁଗରେ ବଢ଼ି ବଢ଼ି ଚାଲିଛି ।


    ଆମକୁ ଏହିସବୁ ଦିଗରେ ସଫଳତା ହାସଲ କରିବାକୁ ହେଲେ ରାଜନୈତିକ ସଂକୀର୍ଣ୍ଣତାରୁ ମୁକ୍ତ ହୋଇ ଏହି ସବୁ ସରକାରୀ କାର୍ଯ୍ୟକ୍ରମକୁ ନିଜର ବୋଲି ହେତୁ କରି , ଦେଶର କୃଷକମାନଙ୍କ ହିତ ସକାଶେ , ମିଳିମିଶି ଆଗକୁ ଆଗେଇବାକୁ ପଡ଼ିବ । ଆମକୁ କୃଷକମାନଙ୍କ ହାତକୁ ଧରି ସେମାନଙ୍କୁ ଆଗକୁ ଆଗେଇ ନେବାକୁ ପଡ଼ିବ । କର୍ପୋରେଟ ଦୁନିଆର କୃଷି କ୍ଷେତ୍ରକୁ କୌଣସି ନିବେଶ ଏଯାବତ୍‌ ହୋଇପାରିନାହିଁ । ସେମାନଙ୍କୁ ଆମେ ଏଥିପାଇଁ ପ୍ରୋତ୍ସାହିତ କରିବାକୁ ପଡ଼ିବ । ସେମାନଙ୍କ ପାଇଁ କିଛି ନୂଆ ନୀତି ନିୟମ ପ୍ରସ୍ତୁତ କରିବାକୁ ପଡ଼ିବ । ଅନ୍ୟଥା କିଏ ଟ୍ରାକ୍ଟର ନିର୍ମାଣ କରୁଛି ଓ ସେ ଭାବୁଛି ଯେ ଏହି ଦିଗରେ ସେ ତାର ନିବେଶ କର୍ତ୍ତବ୍ୟ ସଂପାଦନ କରିଦେଲା । ଆମେ ତ ପ୍ରତ୍ୟକ୍ଷ ଭାବେ ଖାଦ୍ୟ ପ୍ରକ୍ରିୟାକରଣରେ , ଭଣ୍ଡାର ନିର୍ମାଣ କରିବାରେ , କୋଲ୍ଡ ଷ୍ଟୋରେଜ ନିର୍ମାଣ କରିବାରେ କର୍ପୋରେଟ ଦୁନିଆ ଠାରୁ ନିବେଶ ମାଗି ପାରିବା ଏବଂ ଏହାକୁ ବଳ ଦେବା ସକାଶେ ଆମେ କାର୍ଯ୍ୟ କରିବା ଆବଶ୍ୟକ ।


    କୃଷକମାନଙ୍କ ଏପିଓଗୁଡ଼ିକ ଦ୍ୱାରା ଅଧିକରୁ ଅଧିକ ଅବସର ପ୍ରଦାନ କରି ସେମାନଙ୍କ ପାଇଁ ବିହନ ଠାରୁ ନେଇ ବଜାର ପର୍ଯ୍ୟନ୍ତ ଗୋଟିଏ ବ୍ୟବସ୍ଥା ଠିଆ କରିବାକୁ ହେବ । ଏହା ଦ୍ୱାରା ଆମର କୃଷି ସେକ୍ଟରକୁ ରପ୍ତାନିର ଏକ ବିରାଟ ଅବସର ମିଳିପାରିବ । ସେଥିରେ ପର୍ଯ୍ୟାପ୍ତ ସମ୍ଭାବନା ଭରି ରହିଛି । ଏହି କ୍ଷେତ୍ରକୁ ଆମକୁ ଅଧିକ ବଳ ଯୋଗାଇବାକୁ ପଡ଼ିବ ।


    ଗତଥର ଯେତେବେଳେ 2014ରେ ଆମେ ଦେଖିଥିଲୁ ଯେ ଡ଼ାଲିର ମୂଲ୍ୟ ବୃଦ୍ଧି ହୁ ହୁ ହୋଇ ବଢ଼ିଥିଲା , ତାହା ସେତେବେଳେ ଏକ ଆଲୋଚନାର ପ୍ରସଙ୍ଗ ବନି ଯାଇଥିଲା । କିନ୍ତୁ ଦେଶର କୃଷକମାନଙ୍କ ଚିନ୍ତାଧାରାକୁ ଲକ୍ଷ୍ୟ କରନ୍ତୁ , ଯେତେବେଳେ ମୁଁ ସେମାନଙ୍କ ମାମୁଲି ଭାବେ ଅନୁରୋଧ କଲି ଯେ ଆପଣମାନେ ଡ଼ାଲିଜାତୀୟ ଶସ୍ୟ ଚାଷ ପାଇଁ ଆଗକୁ ପାଦ ବଢ଼ାନ୍ତୁ , ଦେଶର ଆବଶ୍ୟକତାକୁ ପୂରଣ କରିବା ଦିଗରେ ସହଯୋଗ କରନ୍ତୁ । ସେମାନେ ଏହି ଦିଗରେ ଭରପୂର କାର୍ଯ୍ୟ କରିବା ଆରମ୍ଭ କରିଦେଲେ । ସେମାନେ ଏହାକୁ ଗମ୍ଭୀରତାର ସହ ନେଲେ- ଏବେ ଆମେ ଦେଶର କୃଷକମାନଙ୍କୁ ତୈଳବୀଜ ଚାଷ ପାଇଁ ପ୍ରୋତ୍ସାହିତ କରିବା ଆବଶ୍ୟକ ଏବଂ ଦେଶ ଗୋଟିଏ ବୁନ୍ଦା ତେଲ ଯେଭଳି ବିଦେଶରୁ ଆମଦାନି ନକରେ , ବିଶେଷ କରି ଖାଦ୍ୟ ତୈଳ , ସେ ଦିଗରେ ସେମାନଙ୍କୁ ପ୍ରୋତ୍ସାହିତ କରିବା ଦରକାର ।


    ମୁଁ ଜାଣେ ଯେ ଦେଶର କୃଷକମାନଙ୍କୁ ଆମେ ଚାହିଁଲେ ପ୍ରୋତ୍ସାହିତ କରିପାରିବା , ସେମାନଙ୍କୁ ଏକତା ସୂତ୍ରରେ ଯୋଡ଼ି ପାରିବା । ଏହିସବୁ ପ୍ରସଙ୍ଗକୁ ନେଇ ଆମକୁ ଏକ ଭବିଷ୍ୟାକା „ ୀ ଦୂରଦୃଷ୍ଟି ସମ୍ପନ୍ନ କାର୍ଯ୍ୟଯୋଜନା ପ୍ରସ୍ତୁ ତ କରିବାକୁ ପଡ଼ିବ ।ଏବଂ ସେଥିସହ ଗ୍ରାମୀଣ ଅର୍ଥ ବ୍ୟବସ୍ଥା , କୃଷକମାନଙ୍କ ଶକ୍ତି ଓ ଦେଶର ଆବଶ୍ୟକତା ଏହାକୁ ଯୋଡ଼ି ଆମକୁ କାର୍ଯ୍ୟ କରିବାକୁ ହେବ । ଏହି ଦିଗରେ ଆମେ ଆଗକୁ ବଢ଼ିବା ଆବଶ୍ୟକ ।


    ମାନନୀୟ ଅଧ୍ୟକ୍ଷ ମହୋଦୟ , ଏକଥା ସତ ଯେ ଆଲୋଚନା କରିବା ସକାଶେ ପରିସଂଖ୍ୟାନକୁ ସବୁ ପ୍ରକାରେ ଉପଯୋଗ କରାଯାଇପାରିବ । କିନ୍ତୁ ଏ ଦେଶର କୌଣସି ଏକ ସମୟରେ କିଛି କରାଯାଇଥିଲା ବୋଲି ସେଇଆକୁ ଦୋହରାଇ ଆମକୁ ଆନନ୍ଦ ଲାଭ କରିହେବ ? ଆଉ କାହା ସମୟରେ ଯଦି କିଛି ହୋଇଥିବ ତାହା ବହୁତ ଖରାପ... ଏହି ସଦନରେ ଆମେ ଯେତେବେଳେ ଅର୍ଥ ବ୍ୟବସ୍ଥାରେ 11 ଅଥବା 13 ନମ୍ବରରେ ପହଞ୍ଚିଥିଲେ ସେତେବେଳେ ଆମମାନଙ୍କ ମନରେ ଏତେ ଆଶା ଆକାଙ୍‌କ୍ଷା ଏବଂ ଉତ୍ସାହ ଥିଲା ଯେ ଆମେ ବେଞ୍ଚ୍‌ ବାଡ଼େଇଥିଲେ । ଏବଂ ଏହାକୁ ବହୁତ ବଡ଼ ସଫଳତାର ଉପଲବ୍ଧ ô ବୋଲି ପ୍ରଦର୍ଶିତ କରୁଥିଲେ । 11 ବା 13ରେ ପହଞ୍ଚିଥିଲେ କିନ୍ତୁ ଯେତେବେଳେ ଛଅରେ ପହଞ୍ଚ ô ଲେ ତ ସେତେବେଳେ ଏପରି ଲାଗିଥିଲା ଯେ ଆମର ଏମିତି କ ’ ଣ ହୋଇଗଲା ଭାଇ ? ଆରେ ଭାଇ ଦେଶ ସେଇ ଏକା ଏବଂ ଆମେ ସଭିଏଁ ଏ ଦେଶର ନାଗରିକ । 11ରେ ପହଞ୍ଚିବା ବେଳେ ଆନନ୍ଦ ଆସୁଛି ତ ଛଅରେ ପହଞ୍ଚିବା ବେଳେ ସେଇ ମାନସିକତା ଆମ ମନରେ ରହିବା ଦରକାର ।


    ଆମେ କେତେ ଦିନ ପର୍ଯ୍ୟନ୍ତ , କେତେ ବେଳ ପର୍ଯ୍ୟନ୍ତ ଏତେ ଉଚ୍ଚରେ ରହିବା ଯେ ଆମକୁ ଭୂମି ସୁଦ୍ଧା ଦୃଶ୍ୟ ହେବନାହିଁ ? ଏବଂ ସେଇଥିପାଇଁ ପାଞ୍ଚ ଟ୍ରିଲିୟନ୍‌ ଡ଼ଲାର ଅର୍ଥନୀତି , କାହିଁକି , ଆମମାନଙ୍କ ସମସ୍ତଙ୍କ୍‌ ସ୍ୱପ୍ନ ଏହା ହେବା ଅନୁଚିତ ? ଆମେ ସଭିଏଁ ମିଳିମିଶି ଦେଶକୁ ପାଞ୍ଚ ଟ୍ରିଲିୟନ ଡ଼ଲାର ଅର୍ଥନୀତି ପର୍ଯ୍ୟନ୍ତ ନେଇଗଲେ କାହାର କ୍ଷତି ହେବ କୁହନ୍ତୁତ ? ଏଥିରେ ସମସ୍ତଙ୍କର ଫାଇଦା ହେବ । ଏବଂ ମୁଁ ମାନୁଛି ଯେ ଏଥିପାଇଁ ଆମମାନଙ୍କୁ ସମସ୍ତଙ୍କୁ , ଢ଼େର୍‌ ଶ୍ରମ କରିବାକୁ ପଡ଼ିବ ଏବଂ ଏହି ଦିଗରେ ଆମକୁ ଆଗକୁ ଅଗ୍ରସର ହେବା ଦରକାର । ଗୋଟିଏ ସ୍ୱପ୍ନକୁ ନେଇ ଆମକୁ ଆଗକୁ ଆଗେଇବାକୁ ହେବ । ଏବଂ ମୋର ପୂର୍ଣ୍ଣ ବିଶ୍ୱାସ ଯେ ଆମ ଦେଶରେ ମେକ୍‌ ଇନ୍‌ ଇଣ୍ଡିଆର ଢ଼େର୍‌ ମଜା ଉଡ଼ା ହୋଇସାରିଛି । କିନ୍ତୁ ଏକଥାକୁ କେହି ଅସ୍ୱୀକାର କରିପାରିବେ କି ଦେଶର ମେକ୍‌ ଇନ୍‌ ଇଣ୍ଡିଆ କାର୍ଯ୍ୟକ୍ରମ କାର୍ଯ୍ୟକାରୀ ହେବା ଉଚିତ ।


    ମାନନୀୟ ଅଧ୍ୟକ୍ଷ ମହୋଦୟ , ମୁଁ ଏଠାରେ କାହାକୁ ସମାଲୋଚନା କରୁନାହିଁ କିମ୍ବା ମୁଁ ନିଜର ସମୟ ବରବାଦ କରିବା ଇଚ୍ଛୁକ ନୁହେଁ । ମୋତେ କରିବା ଲାଗି ଢ଼େର କାମ ଅଛି । କିନ୍ତୁ ଦେଶକୁ କିଛି ଘଟଣା ସଂପର୍କରେ ସୂଚୀତ କରିବା ମଧ୍ୟ ମୋର କର୍ତ୍ତବ୍ୟ । ଆମ ଦେଶ ପାଖରେ ପାଖାପାଖି 200- 225 ବର୍ଷର ଆୟୁଷ ପ୍ରସ୍ତୁତ କରିବାର ଅଭିଜ୍ଞତା ରହିଛି । 200- 225 ବର୍ଷର , ଏବଂ ଯେତେବେଳେ ଦେଶ ସ୍ୱାଧୀନ ହେଲା ସେତେବେଳେ ଏହି ଦେଶ ପାଖରେ 18ଟି ଏପରି ଫ୍ୟାକ୍ଟ୍ରି ଥିଲା ଯେଉଁଥିରେ ଆୟୁଷ ପ୍ରସ୍ତୁତ କରାଯାଉଥିଲା । ଏବଂ ଦେଶ ଯେତେବେଳେ ସ୍ୱାଧୀନ ହେଲା ସେତେବେଳେ ଚୀନ ଆୟୁଷ କ୍ଷେତ୍ରରେ ଶୂନ ସ୍ଥାନରେ ଥିଲା । ଶୂନ... । ତା ’ ନିକଟରେ ଏହାର କୌଣସି ଅନୁଭବ ହିଁ ନଥିଲା । କୌଣସି ଫ୍ୟାକ୍ଟ୍ରି ବି ନଥିଲା । ଆଜି ଚୀନ୍‌ ବିଶ୍ୱର ଅଧିକାଂଶ ରାଷ୍ଟ୍ରକୁ ତା ’ ର ପ୍ରତିରକ୍ଷା ସାମଗ୍ରୀ ରପ୍ତାନି କରୁଛି । ଏବଂ ଆମେ ବିଶ୍ୱର ସବୁଠାରୁ ବଡ଼ ପ୍ରତିରକ୍ଷା ଆମଦାନିକାରୀ ରାଷ୍ଟ୍ର ଭାବେ ମୁଣ୍ଡ ଟେକିଛୁ । ଏଭଳି ସତ୍ୟ ଠାରୁ ଆମେ ଦେଶକୁ ମୁକ୍ତ କରିବାକୁ ପଡ଼ିବ । ମେକ୍‌ ଇନ୍‌ ଇଣ୍ଡିଆକୁ ପରିହାସ କରି ଆମକୁ କ ’ ଣ ଫାଇଦା ମିଳିବ ? ହୋଇଥାଇପାରେ , ରାତିରେ ଆମକୁ ଭଲ ନିଦ ନଆସିଥାଇ ପାରେ । କିନ୍ତୁ ଦେଶ ତ ଶାନ୍ତିରେ ଶୋଇ ପାରିବ । ଏବଂ ସେଇଥିପାଇଁ... ଏବଂ ଏହାଠାରୁ ଭଲ ଭାବେ ଆଉ କିପରି ବୁଝାଇହେବ ?


    ଅଧ୍ୟକ୍ଷ ମହୋଦୟ , ମୁଁ ଆପଣଙ୍କ ନିକଟରେ କୃତଜ୍ଞ ଏବଂ ମୁଁ ସଦନ ନିକଟରେ ମଧ୍ୟ କୃତଜ୍ଞ ଯେ ମୋତେ ଏହି ଅବସର ପ୍ରଦାନ କରାଯାଇଛି । ଭାରତକୁ ବିଶ୍ୱର ପାଞ୍ଚଟି ବୃହତ୍‌ ଅର୍ଥନୀତି ମଧ୍ୟରେ କିଭଳି ଭାବେ ଗୋଟିଏ କରିହେବ । ଭାରତର କିଭଳି ଉନ୍ନତି ସାଧିତ ହେବ , ମେକ୍‌ ଇନ୍‌ ଇଣ୍ଡିଆକୁ କିଭଳି ପ୍ରୋତ୍ସାହନ ମିଳିବ , ଷ୍ଟାର୍ଟ ଅପ୍‌ ଦୁନିଆରେ ଆମର ଯୁବପିଢ଼ି ଢ଼େର୍‌ କିଛି କାର୍ଯ୍ୟ କରୁଛନ୍ତି । ଜୟ ଯବାନ , ଜୟ କିଷାନ , ଜୟ ବିଜ୍ଞାନ ଏବଂ ଏବେ ଜୟ ଅନୁସନ୍ଧାନ । ଆମେ ଦେଶର ଏହିସବୁ ଅବସ୍ଥାକୁ କିଭଳି ଭାବେ ବଦଳାଇ ପାରିବା ? ଏବଂ ଆମେ ଆମର ଯୁବପିଢ଼ିଙ୍କ ପାଇଁ ରୋଜଗାର ପନ୍ଥା ସୁନିଶ୍ଚିତ କରିବାକୁ ପଡ଼ିବ । ଆମ ଦେଶରେ ପର୍ଯ୍ୟଟନର ପର୍ଯ୍ୟାପ୍ତ ସମ୍ଭାବନା ରହିଛି । କିନ୍ତୁ ଆମ ହିଁ ଆମ ଦେଶ ବିଷୟରେ ଏଭଳି ହୀନଭାବ ସୃଷ୍ଟି କରିଛୁ ଓ ଏହି କାରଣରୁ ବିଶ୍ୱବାସୀଙ୍କୁ ଆମ ଦେଶ ପ୍ରତି ଆକର୍ଷିତ ହେବା ଦୌଡ଼ରେ ଆମେ ପଛରେ ପଡ଼ିଯାଇଛେ ।


    ସ୍ୱଚ୍ଛତା ଅଭିଯାନ ଆମମାନଙ୍କୁ ଏକ ନୂତନ ଶକ୍ତି ପ୍ରଦାନ କରିଛି । ଆମେ ପର୍ଯ୍ୟଟନ ଉପରେ ଅଧିକ ଜୋର ଦେଇପାରିବା । ଏବଂ ଭାରତରେ ରୋଜଗାରର ସମ୍ଭାବନାକୁ ବଢ଼ାଇ ପାରିବା । ଏବଂ ବିଶ୍ୱରେ ଭାରତର ଏକ ନୂତନ ପରିଚୟ , ପର୍ଯ୍ୟଟନ ମାଧ୍ୟମରେ ସୃଷ୍ଟି କରିପାରିବା । ଆମେ ଏହି ସବୁ କଥା ପ୍ରତି ଦୃଷ୍ଟି ଦେଇ ତାହାକୁ ଆଗକୁ ଆଗେଇ ନେବାକୁ ପଡ଼ିବ । ଆଗାମୀ ଦିଗରେ ଦେଶକୁ ଆଧୁନିକ ସଂସାଧନ କ୍ଷେତ୍ରରେ ଆହୁରି ଆଗକୁ ଆଗେଇ ନେବାକୁ ପଡ଼ିବ । 100 ଲକ୍ଷ କୋଟି ଟଙ୍କା , ଦେଶର ଆବଶ୍ୟକତା ପାଇଁ ଏହି ଅର୍ଥ ବି କମ୍‌ ପଡ଼ିବ ।


    କିନ୍ତୁ ଏତେ ବଡ଼ ସ୍ୱପ୍ନକୁ ନେଇ ଆମେମାନେ ଯେତେବେଳେ ଆଗକୁ ବଢ଼ିବା ଏବଂ ଯେଉଁଭଳି ବ୍ୟବସ୍ଥା ଆମମାନଙ୍କୁ ମିଳିବ , ସାରା ବିଶ୍ୱରେ ସେହିସବୁ ବ୍ୟବସ୍ଥାକୁ ଉପଯୋଗ କରିବାକୁ ମଧ୍ୟ ହେବ । ଏବଂ ସେହିସବୁ କଥା ପଛରେ ଆମମାନଙ୍କର ସ୍ୱପ୍ନ ନିହିତ- ନୂତନ ଭାରତ , ଆମର ସ୍ୱପ୍ନର ଆଧୁନିକ ଭାରତ- ଏବଂ ଆମର ସ୍ୱପ୍ନର ଇଜ୍‌ ଅଫ୍‌ ଲିଭିଂ , ସାଧାରଣ ଲୋକଙ୍କ ଜୀବନର ସୁଗମତା , ସେମାନେ ନିଜ ନିଜର ସ୍ୱପ୍ନକୁ ସାକାର କରିବା ସକାଶେ ଏହିସବୁ ସାଧନ ଓ ଅବସର ସେମାନଙ୍କ ପାଇଁ ଉପଲବ୍ଧ ହେବା ଜରୁରି । ଏହିସବୁ ବ୍ୟବସ୍ଥାର ବିକାଶ ଘଟାଇବା ଏବଂ ଏହିସବୁ କଥାକୁ ନେଇ , ତାହା ସହର ହୋଇଥାଉ କିମ୍ବା ଗ୍ରାମାଞ୍ଚଳ , ସମସ୍ତଙ୍କ ସକାଶେ ସମାନ ଅବସର ଜୁଟାଇ ଆମକୁ ଆଗକୁ ବଢ଼ିବାକୁ ହେବ ।


    ଆଜି ବିଶ୍ୱରେ ଆମେ ଜନସାଂଖ୍ୟିକ ସୁଫଳ କଥା ଆଲୋଚନା କରୁଛେ । ଦେଶ ନିକଟରେ ଯୁବଶକ୍ତି ଉପଲବ୍ଧ ରହିଛି । କିନ୍ତୁ ବିଶ୍ୱର ଆବଶ୍ୟକତା ଅନୁସାରେ କ ’ ଣ ଆମେ ଆମର ଯୁବଶକ୍ତିକୁ ପ୍ରସ୍ତୁତ କରିପାରିଛେ ? ଆମମାନଙ୍କୁ ଏ ଦିଗରେ ଢ଼େର୍‌ କିଛି କରିବାର ଅବସର ରହିଛି । କୌଶଳ ବିକାଶ କଥା ହୋଇଥିଲେ ଆମେ ଏହାର କ୍ଷେତ୍ରକୁ ବ୍ୟାପକ କରିବାକୁ ହେବଏବଂ ପ୍ରତ୍ୟେକ ସୁଯୋଗକୁ ଆମେ ଆୟତ୍ତ କରିବାକୁ ପଡ଼ିବ । ଏବଂ ଆଧୁନିକତା ଦିଗରେ କିଭଳି ଅଗ୍ରସର ହୋଇପାରିବା ? ଋାଷ୍ଟ୍ରପତିଜୀ ଏହି କଥାକୁ ଆଗକୁ ବଢ଼ାଇବା କଥା ଉଲ୍ଲେଖ କରିଛନ୍ତି ।


    ସରକାର ଏକକ ବଜାର ବ୍ୟବସ୍ଥା ସକାଶେ ଜେଏଏମ ବ୍ୟବସ୍ଥା କରିଛନ୍ତି । ମୁଁ ଚାହେଁ ଯେ ଯେଉଁଠାରେ ବି ଆପଣମାନଙ୍କର ରାଜ୍ୟ ସରକାରମାନେ ଅଛନ୍ତି , ଦେଶ ଜେଏମଏମ ପୋର୍ଟାଲର ଉପଯୋଗ କରୁ । ଏହାଦ୍ୱାରା ଢ଼େର୍‌ ମାତ୍ରାରେ ଖର୍ଚ୍ଚ ବଞ୍ଚାଯାଇ ପାରିବ ଏବଂ ଢ଼େର୍‌ ଲୋକଙ୍କୁ ଏହାର ଉପକାର ମିଳିପାରିବ । ପୁଣି କ୍ଷୁଦ୍ରରୁ କ୍ଷୁଦ୍ରତର ଲୋକଙ୍କୁ ବି ସେମାନଙ୍କର ଉତ୍ପାଦ ସରକାରଙ୍କ ଦ୍ୱାର ନିକଟରେ ପହଞ୍ଚାଯାଇ ପାରିବ । ଏହି ଦିଗରେ ଆମକୁ କାର୍ଯ୍ୟ କରିବାକୁ ପଡ଼ିବ । ଏହା ମୋର ଆପଣମାନଙ୍କୁ ନିବେଦନ ।


    ଭ୍ରଷ୍ଟାଚାର ବିରୋଧରେ ଆମର ସଂଗ୍ରାମ ଜାରି ରହିବ । ଆମକୁ ସେଇଥିପାଇଁ ଏତେ ପ୍ରକାର ସମାଲୋଚନା , ଗାଳିଗୁଲଜ କରାଯାଉଛି ଯେ ଖିଲାଫକାରୀମାନଙ୍କୁ ଜେଲରେ କାହିଁକି ଭରାନଗଲା ? ଏହା ଜରୁରିକାଳୀନ ପରିସ୍ଥିତି କଥା ନୁହେଁ ଯେ ସରକାର ଯାହାକୁ ଇଚ୍ଛା ତାକୁ ନେଇ ଜେଲରେ ପୁରାଇଦେବେ , ଏହା ଲୋକତନ୍ତ୍ର । ଏ କାମ ନ୍ୟାୟପାଳିକାର ଦାୟିତ୍ୱ । ଆମେ ଆଇନକୁ ମାନି ବାଟ ଚାଲିବାର ଲୋକ ଏବଂ କାହାକୁ ଯଦି ଜାମିନ ମିଳିଗଲା ସେଥିରେ ଖୁସି ହୁଅ , ସେଥିରେ କ ’ ଣ ଅଛି ? ପ୍ରତିଶୋଧ ଭାବନା ମନରେ ରଖି କାର୍ଯ୍ୟ କରିବା ଅନୁଚିତ , ଏପରି କରାଯିବା ଭୁଲ୍‌ । କିନ୍ତୁ ଭ୍ରଷ୍ଟାଚାର ବିରୋଧରେ ଆମର ଲଢ଼େଇ ଆଗକୁ ଜାରି ରହିବ । ଆମକୁ ଈଶ୍ୱର ଯେତିକି ବୁଦ୍ଧି ଦେଇଛନ୍ତି , ଶକ୍ତି ଦେଇଛନ୍ତି , ଆମେ ଯାହାକିଛି କରିବୁ ନିଷ୍ଠାର ସହ ସଚ୍ଚା ମନୋଭାବର ସହ ତାହା ସଂପାଦନ କରିବୁ । କାହା ପ୍ରତି ହୀନଭାବ ରଖି କଦାପି କିଛି କରିବୁନାହିଁ ଏବଂ ଦେଶ ଆମକୁ ଏତେ ଦେଇଛି...ଏତେ କିଛି ଦେଇଛିଯେ ଆମେ ଭୁଲ୍‌ ରାସ୍ତାରେ ଯିବାର କୌଣସି ଆବଶ୍ୟକତା ହିଁ ନାହିଁ । ପ୍ରଯୁକ୍ତିର ଉପଯୋଗ ଢ଼େର୍‌ ମାତ୍ରାରେ କାର୍ଯ୍ୟରେ ଆସିପାରିବ ।


    ମାନନୀୟ ଅଧ୍ୟକ୍ଷ ମହୋଦୟ , ଆତଙ୍କବାଦ ପ୍ରସଙ୍ଗରେ ଦେଶ ଭିତରେ କାହିଁକି ମତଭେଦ ସୃଷ୍ଟି ହେବ... ଏହା ମାନବତା ଲାଗି ବହୁତ ବଡ଼ ସଂକଟ ଏବଂ ଏହା ଏବେ ସମଗ୍ର ମାନବ ସମାଜକୁ ଚାଲେଞ୍ଜ ଦେଉଛି । ଯେଉଁମାନେ ବି ମାନବତାରେ ବିଶ୍ୱାସୀ ସେମାନେ ସଭିଏଁ ଏକଜୁଟ ହୋଇ , ଏକ ସ୍ୱରରେ ଏହା ବିରୋଧରେ ଲଢ଼ିବାକୁ ପ୍ରସ୍ତୁତ ହେବା ଆବଶ୍ୟକ ।


    ଆମେ ମହିଳା ସଶକ୍ତିକରଣ କଥା କହୁଛୁ , କଂଗ୍ରେସକୁ କେତେ ଥର ଏଥିପାଇଁ ଉତ୍ତମ ଅବସର ମିଳିଛି , କିନ୍ତୁ ଜଣାନାହିଁ କାହିଁକି... ସେମାନେ ଏତେ ଉଚ୍ଚରେ ଯେ ସେମାନଙ୍କୁ କିଛି କଥା ଦୃଶ୍ୟ ହୁଏନାହିଁ । ଛପିଯାଏ । 50 ଦଶନରେ ସମାନ ସିଭିଲ କୋର୍ଡ଼ ପ୍ରସଙ୍ଗରେ ଚର୍ଚ୍ଚା ହେଉଥିଲା । କଂଗ୍ରେସ ନିକଟରେ ସେତେବେଳେ ସୁଯୋଗ ଥିଲା , କିନ୍ତୁ କଂଗ୍ରେସ ଏହି ଅବସରକୁ ହାତଛଡ଼ା କରିଦେଇଥିଲା । ଏବଂ ହିନ୍ଦୁ କୋର୍ଡ଼ ବିଲ୍‌ ଆଣି ସେ ନିଜ ଗାଡ଼ି ଚଳାଇଦେଲା ।


    ଏହାର 35 ବର୍ଷ ପରେ କଂଗ୍ରେସକୁ ଦ୍ୱିତୀୟ ଅବସର ମିଳିଥିଲା । ଶାହାବାନୋଙ୍କୁ ସୁପ୍ରିମ କୋର୍ଟ ସଂପୂର୍ଣ୍ଣ ସହଯୋଗ କରିଥିଲା... ଏବଂ ଦେଶରେ ଏକ ଲିଙ୍ଗ ସମାନତା ଆଣିବା ସକାଶେ ଉତ୍ତମ ବାତାବରଣର ସମ୍ଭାବନା ସୃଷ୍ଟି ହୋଇଥିଲା । କିନ୍ତୁ ସେହି ଉଚ୍ଚତା ହିଁ ସେମାନଙ୍କୁ ତଳେ ଥିବା ବାସ୍ତବତାକୁ ଦେଖିବା ଲାଗି ଅନ୍ଧ କରିଦେଲା , ମନା କରିଦେଲା ଏବଂ ସେତେବେଳେ ବି ସେମାନେ ତାହା ମିସ୍‌ କରିଗଲେ ।...ଏବଂ ଆଜି 35 ବର୍ଷ ପରେ ପୁଣିଥରେ କଂଗ୍ରେସ ପାଖକୁ ସେଇଭଳି ମଉକା ଆସିଥିଲା... ଆମେ ବିଲ୍‌ ଆଣି ଆସିଥିଲୁ । ଏହା ଦେଶର ନାରୀମାନଙ୍କ ଗୌରବର କଥା , ଏହାକୁ କୌଣସି ସଂପ୍ରଦାୟ ସହ ଯୋଡ଼ାଯିବା ଅନୁଚିତ । ଏହାର କୌଣସି ଆବଶ୍ୟକତା ନାହିଁ ।


    ମୁଁ ଚାହିଁବି ଯେ କଂଗ୍ରେସ ଦଳ ବିଶେଶ କରି ଗୋଟିଏ କଥା ଯାହା ସେତେବେଳେ ଶାହାବାନୋଙ୍କ ମାମଲା ଚାଲିଥିଲା । ସେହି ସମଗ୍ର ବ୍ୟାପାରରେ ଯେଉଁ ମନ୍ତ୍ରୀ ଥିଲେ ଏବଂ ସେ ଗୋଟିଏ ଟେଲିଭିଜନ ସାକ୍ଷାତକାରରେ ଯେଉଁକଥା କହିଥିଲେ... ତାହା ସମସ୍ତଙ୍କୁ ଆଶ୍ଚର୍ଯ୍ୟ କରିବା ଭଳି କଥା । ମୋ ନିକଟରେ ସେହି ସତ୍ୟ ପରଖିବାର କୌଣସି ଅବସର ନାହିଁ । ମୁଁ ଯାହା ଶୁଣିଛି ସେଇ କଥା ମୁଁ ଆପଣମାନଙ୍କୁ ସୂଚାଉଛି । ସେ ସେତେବେଳେ କହିଥିଲେ ଯେ କଂଗ୍ରେସର ମନ୍ତ୍ରୀମାନଙ୍କ ତୁଣ୍ଡରୁ ଯେଉଁକଥା ବାହାରୁଥିଲା ସେଇକଥା ସେ କହିଥିଲେ । ଏବଂ ସେ ସେତିକିବେଳେ ଏହା କହିଥିଲେ ଯେତେବେଳେ ଶାହାବାନୋ ମାମଲା ଅଦାଲତରେ ଚାଲିଥିଲା । ସେତେବେଳେ କଂଗ୍ରେସର କୌଣସି ଜଣେ ମନ୍ତ୍ରୀ କିଏ କହିଥିଲେ ଯେ ମୁସଲମାନଙ୍କ ଉତ୍ଥାନ କଂଗ୍ରେସର ଦାୟିତ୍ୱ ନୁହେଁ । ଦେଖନ୍ତୁ , ଏହା କେଡ଼େ ଗମ୍ଭୀର କଥା... ମୁସଲମାନଙ୍କ ଉତ୍ଥାନ କଂଗ୍ରେସର ଦାୟିତ୍ୱ ନୁହଁ । ଯଦି ସେମାନେ ଗାତରେ ପଶି ଛପିବାକୁ ଚାହାନ୍ତି , ତେବେ ସେମାନେ ତାହା କରନ୍ତୁ । ଆମ ଦେଶର ନାଗରିକ ସେମାନେ । ସେମାନଙ୍କୁ ଆଗକୁ ଆଗେଇ ନେବା ପାଇଁ ଆମେମାନେ ମିଳିଯିବା.. ମିଳିମିଶି କାର୍ଯ୍ୟ କରିବା । ମୁଁ ଆପଣମାନଙ୍କୁ ଏହାର ୟୁ ଟ୍ୟୁବ୍‌ ପଠାଇଦେବି ।


    ମାନନୀୟ ଅଧ୍ୟକ୍ଷ ମହୋଦୟ , ମୁଁ ଅଧିକ ସମୟ ନେବିନାହିଁ କିନ୍ତୁ ଯାହା ରାଷ୍ଟ୍ରପତିଜୀ ଗାନ୍ଧୀଜୀଙ୍କ 150ତମ ଜୟନ୍ତୀ ଏବଂ ଆଜାଦୀ 75 ସଂପର୍କରେ କହିଛନ୍ତି... ଆମେମାନେ ଦେଖୁଛେ ଆମ ଦେଶରେ କୌଣସି ନା କୌଣସି କାରଣରୁ ଅଧିକାର ଉପରେ ହିଁ ସବୁକଥା କେନ୍ଦ୍ରୀତ । ସଭିଏଁ ନିଜ ନିଜର ଅଧିକାର ସହ ସଂଶ୍ଳିଷ୍ଟ , ଅଧିକାରର ସୁରକ୍ଷା ପାଇଁ ଚିନ୍ତିତ । ଏହା ଏପରି ଏକ ଅବସର ଯେ ଆମେ ଦେଶର ଆଭିମୁଖ୍ୟରେ ଆମୂଳଚୂଳ ପରିବର୍ତ୍ତନ ଘଟାଇ ଅଧିକାରକୁ କର୍ତ୍ତବ୍ୟ ଅଭିମୁଖେ ପ୍ରେରିତ ହୋଇପାରିବା । ଏବଂ ଜନ ପ୍ରତିନିଧିମାନଙ୍କର ଏହା ହେଉଛି କାମ ଯେ ସେମାନେ ଜନ ସଚେତନତା ଜାଗ୍ରତ କରିପାରିବେ । ଜନ ପ୍ରତିନିଧିମାନଙ୍କର ଏହା ଦାୟିତ୍ୱ ଯେ ଏଭଳି ସମୟରେ ସେମାନେ ଏଥିରେ ନେତୃତ୍ୱ ନେଇପାରିବେ । ଏବଂ ଏହି ବିଷୟ ଏପରିନୁହେଁ , ଯାହା ମୋ ମତରେ ଏକଥା ଆଗରୁ କେହି ଶୁଣିନାହାନ୍ତି । କର୍ତ୍ତବ୍ୟରେ କେତେ ଶକ୍ତି ରହିଛି ତାହା ସମସ୍ତଙ୍କୁ ଭଲଭାବେ ଜଣା ।


    ମହାତ୍ମା ଗାନ୍ଧୀ କହୁଥିଲେ - ପ୍ରତ୍ୟେକ ଅଧିକାର ପଛରେ କିଛି ନା କିଛି ତତସଂଲଗ୍ନ ଦାୟିତ୍ୱ ରହିଛି । ଲୋହିଆଜୀ କହୁଥିଲେ କତ୍ତ୍‌ର୍ବ୍ୟ ସଂପାଦନ ସମୟରେ ଲାଭ କ୍ଷତିର ହିସାବ କରାଯାଏ ନାହିଁ । ଏବଂ ମୁଁ ଏହି ଉକ୍ତିକୁ ବିସ୍ତାରିତ ଭାବେ ସୂଚୀତ କରିବାକୁ ଚାହୁଁଛି... ଢ଼େର୍‌ ପୁରୁଣା କଥା । ବିଚାରାଳୟର କଥା ଯାହା ସାରା ବିଶ୍ୱ ଭାରତ ଠାରୁ ଏଭଳି ବଡ଼ ଶିକ୍ଷାଲାଭ କରିଛି ଯେ ଏଠାରେ ସର୍ବପ୍ରଥମେ କର୍ତ୍ତବ୍ୟ ଆସିଥାଏ । ଏବଂ ସେହି କର୍ତ୍ତବ୍ୟରୁ ହିଁ ଅଧିକାର ଜନ୍ମ ନେଇଥାଏ । ଆଜିର ଭୌତିକବାଦୀ ଆଧୁନିକ ବିଶ୍ୱରେ ଯେଉଁଠି ପ୍ରତି କ୍ଷେତ୍ରରେ ବାଦ ପ୍ରତିବାଦ ଓ ବିବାଦ ଦେଖିବାକୁ ମିଳୁଛି , ସେଠାର ସଭିଏଁ ନିଜ ନିଜର ଅଧିକାର ଓ ସୁବିଧା କଥା କହିବାରେ ବ୍ୟସ୍ତ । କଦବା କ୍ୱଚିତ କେଉଁଠି କର୍ତ୍ତବ୍ୟ କଥା ଆଲୋଚନା କରାଯାଉଛି । ଏହାର କାରଣ ହେଉଛି ବିବାଦ । ଏହା ହେଉଛି ବାସ୍ତବିକତା ଯେ ଅଧିକାରଓ ସୁବିଧା ପାଇଁ ଆମେ ପରସ୍ପର ସହ ଲଢ଼ିଚାଲିଛୁ କିନ୍ତୁ ଏଭଳିକଲେ ଆମେ ଯଦି ଆମମାନଙ୍‌କ କର୍ତ୍ତବ୍ୟ କଥା ଭୁଲିଯିବୁ ତା ’ ହେଲେ ଅଧିକାର ଓ ସୁବିଧା ବି ଆମକୁ ପ୍ରାପ୍ତ ହେବନାହିଁ ।


    ମୁଁ ଏକଥା ଭଲ ଭାବେ ବୁଝିଛି ଯେ ଏହା ହେଉଛି ସ୍ପଷ୍ଟ ଦର୍ଶନ । ଆମ ମାନଙ୍କ ଦାୟିତ୍ୱ ହେଉଛି ଯେ ଯେଉଁ ମହାପୁରୁଷମାନେ ଏଭଳି କଥା କହିଛନ୍ତି , ସେମାନଙ୍କ ପରେ ସେପରି କଥାକୁ ଭୁଲାଇ ଦିଆଯାଇଛି । ସେହିସବୁ ମହାପୁରୁଷଙ୍କୁ ପୁନଃ ସ୍ମରଣ କରି ଆମେ ଏହି କଥାକୁ ଆଗକୁ ଆଗେଇ ନେଇଯାଇ ପାରିବା କି ? ଏବଂ ସେହିସବୁ ମହାପୁରୁଷମାନେ ଥିଲେ ଯେଉଁମାନେ କହିଥିଲେ ୧୪ ଜୁଲାଇ 1951ରେ ଯେତେବେଳେ ନିର୍ବାଚନ ପୂର୍ବରୁ କଂଗ୍ରେସର ପ୍ରଥମ ଇସ୍ତାହାର ଘୋଷଣା କରାଯାଇଥିଲା । ସେହି ଘୋଷଣା ସମୟରେ ଏହି ଅନୁଚ୍ଛେଦକୁ ସ୍ୱୟଂ ପଣ୍ଡିତ ନେହରୁଜୀ ହିଁ କହିଥିଲେ ।


    ମୁଁ ବୁଝୁଛି ସେଇ ପଣ୍ଡିତଜୀ ଯେଉଁ ସ୍ୱପ୍ନ 1951 ମସିହାରେ ଦେଖିଥିଲେ , ସେହି ସ୍ୱପ୍ନକୁ ସାକାର କରିବା ସକାଶେ ଦେଶକୁ କର୍ତ୍ତବ୍ୟର ମାର୍ଗରେ ପରିଚାଳିତ ହେବା ପାଇଁ , ପଣ୍ଡିଜୀଙ୍କ ଏହି ଇଚ୍ଛାକୁ ବୁଝି , ଆମମାନଙ୍କୁ ଆଗକୁ ବଢ଼ିବାକୁ ହେବ । ତାହା ଆମେ ପାରିବା କି... ? ଆମେମାନେ ସମସ୍ତେ ମିଳିମିଶି ସ୍ଥିର କରିବା ଏବଂ ଆଗକୁ ଆଗେଇବାକୁ ଚେଷ୍ଟିତ ହେବା ।


    ଆମ ଦେଶର ଅନୁଭବ ଏଇଆ ଯେ ଯେତେବେଳେ ମହାତ୍ମା ଗାନ୍ଧୀ ଦେଶର ଯୁବପିଢ଼ିଙ୍କୁ କହିଥିଲେ ବହିପଢ଼ା ଛାଡ଼ , ଦେଶ ସ୍ୱାଧୀନ ପାଇଁ ଆଗେଇ ଆସ- ଲୋକମାନେ ତାଙ୍କ କଥାରେ ବାହାରି ପଡ଼ିଥିଲେ । ଗାନ୍ଧୀଜୀ କହିଥିଲେ ଯେ ବିଦେଶୀ ଛାଡ଼ , ସ୍ୱଦେଶୀକୁ ଆପଣାଅ । ଲୋକମାନେ ତାଙ୍କରି ମାର୍ଗରେ ଚାଲିଥିଲେ । ଲାଲ ବାହାଦୂର ଶାସ୍ତ୍ରୀ କହିଥିଲେ ଗୋଟିଏ ଓଳି ଖାଇବା ଛାଡ଼ିଦିଅ , ଅନ୍ନ ଉତ୍ପାଦନରେ ଲାଗିଯାଅ । ଦେଶବାସୀ ତାହା କରି ଦେଖାଇଥିଲେ । ମୋ ଭଳି ଜଣେ କ୍ଷୁଦ୍ର ବ୍ୟକ୍ତି କହିଥିଲା ଯେ ଗ୍ୟାସ ସବସିଡ଼ି ଛାଡ଼ିଦିଅ- ଲୋକମାନେ ଛାଡ଼ିଦେଲେ । ଅର୍ଥତ୍‌ , ଦେଶ ପ୍ରସ୍ତୁତ ରହିଛି... ଦେଶ ସଦାବେଳେ ପ୍ରସ୍ତୁତ ରହିଛି ।


    ଆସନ୍ତୁ... ଆମେ ସଭିଏଁ ମିଳିମିଶି ଏକ ନୂତନ ଭାରତ ନିର୍ମାଣ ସକାଶେ , ଆଧୁନିକ ଭାରତ ନିର୍ମାଣ ପାଇଁ କାର୍ଯ୍ୟ କରିବା । ରାଜନୀତି ଠାରୁ ଦେଶ ଉପରେ । ଦଳଠାରୁ ଦେଶ ଉପରେ । ଦେଶର କୋଟି କୋଟି ଲୋକଙ୍କ ଆଶା ଆକାଂକ୍ଷା ରହିଛି । ତାହାକୁ ପୂରଣ କରିବା ସକାଶେ ରାଷ୍ଟ୍ରପତିଜୀ ଯାହା ଆମମାନଙ୍କୁ ମାର୍ଗଦର୍ଶନ କରାଇଛନ୍ତି , ଯେଉଁ ଦିଶା ନିର୍ଦ୍ଦେଶ କରିଛନ୍ତି ସେଇ ମାର୍ଗରେ ଆମେ ଆଗକୁ ଅଗ୍ରସର ହେବା । ରାଷ୍ଟ୍ରପତିଜୀଙ୍କୁ ଅଭିନନ୍ଦନ ଜଣାଇ , ତାଙ୍କୁ ଧନ୍ୟବାଦ ପ୍ରଦାନ କରି... ଆମେ କେବଳ ତାଙ୍କର ଭାଷଣର ଧନ୍ୟବାଦ କରୁନାହେଁ , ସେହି ଭାଷଣର ମହତ୍ୱକୁ ଉଜ୍ଜୀବିତ କରି ରାଷ୍ଟ୍ରହିତ ସକାଶେ କିଛି କରିବା ନିମନ୍ତେ ସତକୁ ସତ ଧନ୍ୟବାଦକୁ ପାରିତ କରିବା ଉଚିତ ।


    ଏହି ଅପେକ୍ଷାର ସହ ମୁଁ ଏହି ଚର୍ଚ୍ଚାକୁ ସମୃଦ୍ଧ କରିବାରେ ସକ୍ରିୟ ଅଂଶ ଗ୍ରହଣ କରିଥିବା ସମସ୍ତ ସଦସ୍ୟମାନଙ୍କୁ ଅଭିନନ୍ଦନ ଜଣାଉଛି ଏବଂ ମୋର ବକ୍ତବ୍ୟକୁ ବିରାମ ଦେଉଛି ।


    ଅଧ୍ୟକ୍ଷଜୀ , ଆପଣଙ୍କୁ ବି ଅନେକ ଅନେକ ଧନ୍ୟବାଦ ।


    **************

    
    
    (Release ID: 1576220) Visitor Counter : 42