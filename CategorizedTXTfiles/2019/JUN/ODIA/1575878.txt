      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଜ୍ୟସଭାରେ ରାଷ୍ଟ୍ରପତିଙ୍କ ଅଭିଭାଷଣର ଧନ୍ୟବାଦ ପ୍ରସ୍ତାବ ଉପରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 26 JUN 2019 7:23PM by PIB Bhubaneshwar


    ଆଜି ରାଜ୍ୟସଭାରେ ରାଷ୍ଟ୍ରପତିଙ୍କ ଅଭିଭାଷଣର ଧନ୍ୟବାଦ ପ୍ରସ୍ତାବ ଉପରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବକ୍ତବ୍ୟ ରଖିଛନ୍ତି । ଆଲୋଚନାରେ ଯୋଗଦାନ କରିଥିବାରୁ ଉଚ୍ଚ ସଦନର ସଦସ୍ୟମାନଙ୍କୁ ସେ ଧନ୍ୟବାଦ ପ୍ରଦାନ କରିଥିଲେ । ରାଜ୍ୟସଭା ସାଂସଦ ଶ୍ରୀ ମଦନଲାଲ ସାଇନିଙ୍କ ବିୟୋଗରେ ସେ ମଧ୍ୟ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ 2019 ଲୋକସଭା ନିର୍ବାଚନର ଫଳାଫଳ ସୂଚାଉଛି ଯେ ନାଗରିକମାନେ ସ୍ଥାୟୀତ୍ୱ ଚାହୁଁଛନ୍ତି । ସେ କହିଲେ ଯେ ଏବେ ବିଭିନ୍ନ ରାଜ୍ୟରେ ସ୍ଥାୟୀ ସରକାରଙ୍କୁ ନିର୍ବାଚିତ କରିବାର ପ୍ରବୃତି ମଧ୍ୟ ଦେଖାଯାଉଛି ।


    ଏଇ ନିକଟରେ ସମାପ୍ତ ଲୋକସଭା ନିର୍ବାଚନରେ ନିର୍ବାଚନୀ ପ୍ରକ୍ରିୟାକୁ ପ୍ରଶଂସା କରି ପ୍ରଧାନମନ୍ତ୍ରୀ କହିଲେ ଯେ ସମଗ୍ର ପ୍ରକ୍ରିୟା ବିଶାଳ ଥିଲା । ଗଣତନ୍ତ୍ର ହଜିଯାଇଛି ବୋଲି କେତେକ ନେତା ଯେଉଁ ମନ୍ତବ୍ୟ ଦେଇଥିଲେ ପ୍ରଧାନମନ୍ତ୍ରୀ ତାହାକୁ ଦୁର୍ଭାଗ୍ୟଜନକ ବୋଲି କହିଥିଲେ । ମତଦାତାଙ୍କର ବିଜ୍ଞତାକୁ ନେଇ ପ୍ରଶ୍ନ ନଉଠାଇବା ପାଇଁ ସେ ସଦସ୍ୟମାନଙ୍କୁ କହିଥିଲେ । “ ଆମ ନିର୍ବାଚନୀ ପ୍ରକ୍ରିୟା ଏବଂ ଗଣତନ୍ତ୍ରକୁ ସମ୍ମାନ ଦେବା ଜରୁରୀ ” ବୋଲି ପ୍ରଧାନମନ୍ତ୍ରୀ ପ୍ରକାଶ କରିଥିଲେ ।


    ଇଲେକ୍ଟ୍ରୋନିକ ଭୋଟିଂ ମେସିନ (ଇଭିଏମ)କୁ ନେଇ ଉଠାଯାଇଥିବା ପ୍ରଶ୍ନକୁ ପ୍ରଧାନମନ୍ତ୍ରୀ ସମାଲୋଚନା କରିଥିଲେ । ସେ କହିଲେ ଯେ ଇଭିଏମ ଦ୍ୱାରା ବୁଥ ଦଖଲ ଓ ହିଂସା ଘଟଣାରେ ହ୍ରାସ ଘଟିଛି । “ ଏବେ ମତଦାନ ବଢ଼ୁଥିବାର ଖବର ଆସୁଛି । ଏହା ଗଣତନ୍ତ୍ର ପାଇଁ ଶୁଭ ସଂକେତ ,” ବୋଲି ପ୍ରଧାନମନ୍ତ୍ରୀ କହିଥିଲେ । ସେ ପ୍ରକାଶ କରିଥିଲେ ଯେ ଭିଭିପାଟ ଦ୍ୱାରା ଇଲେକ୍ଟ୍ରୋନିକ ଭୋଟିଂ ମେସିନର ବିଶ୍ୱସନୀୟତା ବୃଦ୍ଧି ପାଇଛି ।


    ନିର୍ବାଚନୀ ସଂସ୍କାର ସମ୍ବନ୍ଧରେ ମତପ୍ରକାଶ କରି ପ୍ରଧାନମନ୍ତ୍ରୀ କହିଲେ ଯେ ଭାରତରେ ନିର୍ବାଚନୀ ପ୍ରକ୍ରିୟାକୁ ସୁଦୃଢ଼ କରିବା ପାଇଁ ସଂସ୍କାର ପ୍ରକ୍ରିୟା ନିହାତି ଆବଶ୍ୟକ । ଏହି ପ୍ରସଙ୍ଗରେ ‘ ଗୋଟିଏ ଦେଶ , ଗୋଟିଏ ନିର୍ବାଚନ ’ ନିର୍ବାଚନୀ ସଂସ୍କାର ପ୍ରସ୍ତାବ ଉପରେ ଆଲୋଚନା କରି ମତଦାନ କରିବା ଗୁରୁତ୍ୱପୂର୍ଣ୍ଣ ବୋଲି ସେ ପ୍ରକାଶ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ପ୍ରକ୍ରିୟାଗୁଡ଼ିକୁ ସରଳ କରିବା ପାଇଁ କେନ୍ଦ୍ର ସରକାର ଉଦ୍ୟମ କରିଛନ୍ତି ଯାହାଦ୍ୱାରା ଭାରତର ଜନସାଧାରଣ ଲାଭବାନ ହେବେ । ସେ କହିଲେ ଯେ ସରକାର ସାଧାରଣ ଲୋକଙ୍କ ସଶକ୍ତୀକରଣରେ ବିଶ୍ୱାସ କରନ୍ତି । ଦେଶର ନାଗରିକ ମାନଙ୍କ ପାଇଁ ଗୃହ , ବିଦ୍ୟୁତ , ଗ୍ୟାସ ସଂଯୋଗ , ଶୌଚାଳୟ ଆଦି ସୁବିଧା ସୁନିଶ୍ଚିତ କରିବା ପାଇଁ ସରକାରଙ୍କ କାର୍ଯ୍ୟ ଉପରେ ସେ ଆଲୋକପାତ କରିଥିଲେ ।


    ଭାରତକୁ ଏକ 5 ଟ୍ରିଲିଅନ ଡଲାର ଅର୍ଥନୀତିରେ ପରିଣତ କରାଇବା ନେଇ କାର୍ଯ୍ୟ କରିବାକୁ ଶ୍ରୀ ମୋଦୀ ସମସ୍ତଙ୍କୁ ଆହ୍ୱାନ କରିଥିଲେ । ଏହି ଲକ୍ଷ୍ୟ ହାସଲ କରିବା ପାଇଁ ଏକ ସକାରାତ୍ମକ ଚିନ୍ତାଧାରାରେ କାର୍ଯ୍ୟ କରିବା ସହ ପ୍ରସ୍ତାବ ଏବଂ ଉପାୟ ପ୍ରଦାନ କରିବା ଲାଗି ସେ ସମସ୍ତ ରାଜନୈତିକ ଦଳମାନଙ୍କୁ ଅନୁରୋଧ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଏଇ ନିକଟରେ ଝାଡଖଣ୍ଡରେ ଘଟିଥିବା ଦୁର୍ଘଟଣାକୁ ନେଇ ସେ ଗଭୀର ଭାବେ ମର୍ମାହତ । ଦେଶର ଆଇନ ଅନୁଯାୟୀ ଦୋଷୀକୁ ଦଣ୍ଡ ମିଳିବା ଉଚିତ ବୋଲି ସେ କହିଥିଲେ । ଗୋଟିଏ ଘଟଣା ପାଇଁ ସମଗ୍ର ଦେଶକୁ ବଦନାମ କରିବା ଠିକ ନୁହେଁ ବୋଲି ସେ କହିଥିଲେ । ସେ କହିଲେ ଯେ ହିଂସା ସୃଷ୍ଟିକାରୀମାନଙ୍କର ଦୃଢ଼ତାର ସହ ମୁକାବିଲା କରାଯିବା ଉଚିତ ଏବଂ ସମସ୍ତ ରାଜ୍ୟ ନିର୍ବିଶେଷରେ ଏପରି ଘଟଣା ମାନଙ୍କୁ ଆଇନ ଅନୁସାରେ ମୁକାବିଲା କରାଯିବା ଉଚିତ ।


    ପ୍ରଧାନମନ୍ତ୍ରୀ କହିଲେ ଯେ ଆୟୁଷ୍ମାନ ଭାରତକୁ ସୁଦୃଢ଼ କରିବା ବର୍ତ୍ତମାନ ସମୟର ଆବଶ୍ୟକତା । “ ଆମେ ଚାହୁଁ କି ଆମ ଗରିବ ଜନସାଧାରଣ ଶସ୍ତାରେ ଉଚ୍ଚ ଗୁଣାତ୍ମକ ଚିକିତ୍ସା ପାଆନ୍ତୁ ,” ବୋଲି ପ୍ରଧାନମନ୍ତ୍ରୀ କହିଥିଲେ ।


    ଉତ୍ତରପୂର୍ବାଂଚଳ ଏବଂ ଆକାଂକ୍ଷୀ ଜିଲ୍ଲାଗୁଡ଼ିକର ବିକାଶ ପାଇଁ ସମ୍ପୂର୍ଣ୍ଣ ରୂପେ ଧ୍ୟାନ ଦିଆଯାଉଥିବା ପ୍ରଧାନମନ୍ତ୍ରୀ ପ୍ରକାଶ କରିଥିଲେ ।


    ସହଯୋଗୀ ସଂଘୀୟ ବ୍ୟବସ୍ଥା ଉପରେ ପ୍ରଧାନମନ୍ତ୍ରୀ କହିଥିଲେ ଯେ ଜାତୀୟ ଅଭିଳାଷା ସହିତ ଆଂଚଳିକ ଆକାଂକ୍ଷା ରହିବା ଗୁରୁତ୍ୱପୂର୍ଣ୍ଣ ।


    ଦେଶକୁ ଉନ୍ନତ ଓ ଶକ୍ତିଶାଳୀ କରିବା ପାଇଁ ନାଗରିକମାନେ ଯାହା କରିପାରିବେ ତାହା କରିବା ଆବଶ୍ୟକ ବୋଲି ସେ ଆହ୍ୱାନ କରିଥିଲେ । ଭାରତକୁ ଏକ ନୂତନ ଉଚ୍ଚତାକୁ ନେଇଯିବା ପାଇଁ ଏବଂ ଏକ ନୂତନ ଭାରତ ନିର୍ମାଣ ଲାଗି ଏକାଠି କାମ କରିବା ଲାଗି ସେ ସମସ୍ତଙ୍କୁ ଅନୁରୋଧ କରିଥିଲେ ।


    **********

    
    
    (Release ID: 1575878) Visitor Counter : 21