      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଏସସିଓ ଶିଖର ସମ୍ମିଳନୀ 2019 (ଜୁନ 14, 2019)ରେ ପ୍ରଧାନମନ୍ତ୍ରୀ ଦେଇଥିବା ଅଭିଭାଷଣ
      Posted On: 14 JUN 2019 4:29PM by PIB Bhubaneshwar


    ମହାନୁଭବ କିରଗିଜ ଗଣତନ୍ତ୍ରର ରାଷ୍ଟ୍ରପତି ତଥା ଆଜିର ଶିଖର ବୈଠକର ଅଧ୍ୟକ୍ଷ ମହୋଦୟ ,


    ଅନ୍ୟାନ୍ୟ ମହାନୁଭବଗଣ , ସହଯୋଗୀ ଏବଂ ବନ୍ଧୁଗଣ ,


    ପ୍ରଥମତଃ , ମୁଁ କିରଗିଜ ଗଣତନ୍ତ୍ରର ରାଷ୍ଟ୍ରପତି ଜିନବେକୋଭଙ୍କୁ ସାଂଘାଇ ସହଯୋଗ ସଂଗଠନ (ଏସସିଓ)ର ଶିଖର ସମ୍ମିଳନୀ ସକାଶେ ଅଭିନନ୍ଦନ ଜ୍ଞାପନ କରିବାକୁ ଚାହେଁ । ପୁଣି ଏଭଳି ଭବ୍ୟ ଆୟୋଜନ ଏବଂ ସ୍ୱାଗତ ଓ ଆତିଥେୟତା ସକାଶେ ତାଙ୍କୁ ବଧେଇ ମଧ୍ୟ ଜଣାଉଛି । ଏସସିଓ ନେତୃବର୍ଗଙ୍କ ଏହି ଶିଖର ସମ୍ମିଳନୀରେ ଭାଗନେବା ମୋ ପାଇଁ ଏକ ସୌଭାଗ୍ୟର କଥା । ଗତ ଦୁଇ ବର୍ଷ ତଳେ ଭାରତ ଏସସିଓ ସଂଗଠନର ପୂର୍ଣ୍ଣ ସଦସ୍ୟତା ଲାଭ କରିଥିଲା । ଆମେ ସାଂଘାଇ ସହଯୋଗ ସଂଗଠନର ସକଳ ପ୍ରକାର କାର୍ଯ୍ୟରେ ସକାରାତ୍ମକ ସହଯୋଗ ଯୋଗାଇ ଦେଇଆସିଛୁ । ଆନ୍ତରାଷ୍ଟ୍ରୀୟ ସ୍ତରରେ ଏସସିଓର ମର୍ଯ୍ୟାଦା ବୃଦ୍ଧି ନିମନ୍ତେ ଆମେ ସବୁମତେ ଯୋଗଦାନ କରିଆସିଛୁ ଓ ଆମର ଭୂମିକା ନିର୍ବାହ କରୁଛୁ ।


    ମହାନୁଭବଗଣ ,


    ଭାରତର ଇତିହାସ , ସଭ୍ୟତା ଏବଂ ସଂସ୍କୃତି ସାଂଘାଇ ସହଯୋଗ ସଂଗଠନ ସଦସ୍ୟ ରାଷ୍ଟ୍ରମାନଙ୍କ କ୍ଷେତ୍ର ସହ ହଜାର ହଜାର ବର୍ଷ ଧରି ଓତଃପ୍ରୋତ ଭାବେ ଜଡ଼ିତ ରହିଆସିଛି । ଆମର ସହଭାଗୀ ଆବଶ୍ୟକତା ଉତ୍ତମ ରୂପେ ଆଧୁନିକ ଯୁଗ ପର୍ଯ୍ୟନ୍ତ ବ୍ୟାପ୍ତ । ଏଭଳି ସଂଯୋଗର ଉଦାହରଣ ଭାବେ ଆନ୍ତର୍ଜାତିକ ଉତ୍ତର ଦକ୍ଷିଣ ପରିବହନ କରିଡ଼ୋର , ଚାବାହର ବନ୍ଦର , ଆସଗାବାଟ ଚୁକ୍ତିନାମା ଭାରତର ପ୍ରତିବଦ୍ଧତା ଓ ନିଷ୍ଠାକୁ ପ୍ରତିପାଦିତ କରେ । ଆମେ କାବୁଲ ଓ କାନ୍ଦାହାର ଏବଂ ନୂଆଦିଲ୍ଲୀ ଓ ମୁମ୍ବାଇ ମଧ୍ୟରେ 2017 ମସିହା ଠାରୁ ବିମାନ ପରିବହନ ସେବା ଆରମ୍ଭ କରିଛୁ । ଏଭଳି ସଂଯୋଗର ଆଧାର ପାରସ୍ପରିକ ସାର୍ବଭୌମତ୍ୱ , କ୍ଷେତ୍ରୀୟ ଅଖଣ୍ଡତା , ସୁଶାସନ , ସ୍ୱଚ୍ଛତା , ବାସ୍ତବତା ଏବଂ ନିର୍ଭରଶୀଳତା ଉପରେ ଆଧାରିତ । ଏହିସବୁ ରାଷ୍ଟ୍ରର ଜନସାଧାରଣଙ୍କ ମଧ୍ୟରେ ବ୍ୟକ୍ତିଗତ ସମ୍ପର୍କ ବାସ୍ତବ ସମ୍ପର୍କ ଠାରୁ କୌଣସି ଗୁଣେ ଊଣା ନୁହେଁ । ଆମର ଇ- ପର୍ଯ୍ୟଟନ ଭିସା ସେବା ଏବେ ଏସସିଓ ସଦସ୍ୟ ରାଷ୍ଟ୍ରର ନାଗରିକଙ୍କ ପାଇଁ ଉବଲବ୍ଧ । ମୁଁ ଏକଥା ଘୋଷଣା କରିବାବେଳେ ଖୁସି ଅନୁଭବ କରୁଛି ଯେ ଭାରତୀୟ ପର୍ଯ୍ୟଟନ ବିଭାଗର ୱେବସାଇଟର ଗୋଟିଏ ଅହୋରାତ୍ର ପର୍ଯ୍ୟଟନ ହେଲ୍ପଲାଇନ ଭିସା ରହିଛି ଏବଂ ସେଥିରେ ରୁଷୀୟ ଭାଷାରେ ସକଳପ୍ରକାର ସୂଚନା ଯୋଗାଇ ଦେବା ବ୍ୟବସ୍ଥା ରହିଛି । ଏସସିଓ ସଦସ୍ୟ ରାଷ୍ଟ୍ରର ପର୍ଯ୍ୟଟକମାନଙ୍କ ଲାଗି ଏହା ବେଶ୍‌ ଉପକାରସିଦ୍ଧ ହୋଇପାରିଛି ।


    ମହାନୁଭବଗଣ ,


    ଏକ ସଂଗଠିତ , ଶାନ୍ତିପୂର୍ଣ୍ଣ , ନିରାପଦ ଓ ସମୃଦ୍ଧ ଆଫଗାନିସ୍ତାନ ଏସସିଓ କ୍ଷେତ୍ରରେ ସ୍ଥିରତା ଓ ନିରାପତ୍ତା ସକାଶେ ଏକାନ୍ତ ଜରୁରି । ସେହି ଦୃଷ୍ଟିରୁ ଆଫଗାନିସ୍ତାନ ସରକାର ଏବଂ ଜନସାଧାରଣଙ୍କୁ ଏ ଦିଗରେ ସେମାନଙ୍କର ସକଳ ପ୍ରକାର ପ୍ରୟାସକୁ ସମର୍ଥନ କରିବା ଆମର ଲକ୍ଷ୍ୟ । ଆମେ ଖୁସି ଯେ ଏସସିଓ ଆଫଗାନିସ୍ତାନ ଯୋଗସୂତ୍ର ଗୋଷ୍ଠୀର ଅଧିକ କାର୍ଯ୍ୟକ୍ରମର ରୋଡ଼ମ୍ୟାପ୍‌ ଏବେ ପ୍ରସ୍ତୁତ ହୋଇସାରିଛି ।


    ମହାନୁଭବଗଣ ,


    ଏହି କ୍ଷେତ୍ରରେ ଏକ ସୁସ୍ଥ ସହଯୋଗର ବାତାବରଣକୁ ସୁଦୃଢ଼ କରିବା ଦିଗରେ ଆମର ଆଭିମୁଖ୍ୟ ସ୍ଥିର କରାଯିବା ଆବଶ୍ୟକ । ଇଂରାଜୀରେ ‘ ହେଲ୍‌ଥ ‘ ଶବ୍ଦର ବନାନକୁ ନେଇ ଆମେ ସହଯୋଗର ଯେଉଁ ଆଭିମୁଖ୍ୟ ନେଇ କାର୍ଯ୍ୟ କରିବା ଆବଶ୍ୟକ ତାହା ଏହିଭଳି:


    ଏଚ- ହେଲା ସ୍ୱାସ୍ଥ୍ୟସେବା କ୍ଷେତ୍ରରେ ସହଯୋଗ


    ଇ-ଆର୍ଥିକ ସହଯୋଗ ପାଇଁ ଉଦ୍ଦିଷ୍ଟ


    ଏ-ବିକଳ୍ପ ଶକ୍ତିର ଉତ୍ସ ପାଇଁ ଏହା ଉଦ୍ଦିଷ୍ଟ


    ଏଲ- ସାହିତ୍ୟ ଓ ସଂସ୍କୃତି ପାଇଁ ଅଭିପ୍ରେତ


    ଟି- ଏକ ଆତଙ୍କବାଦମୁକ୍ତ ସମାଜ ଗଠନ ସକାଶେ ଉଦ୍ଦିଷ୍ଟ


    ଏଚ- ହେଲା ମାନବବାଦୀ ସହଯୋଗ


    ଆମେ ଏସସିଓର 2019-2021 ଅବଧି ପାଇଁ ସ୍ୱାସ୍ଥ୍ୟସେବାର କାର୍ଯ୍ୟଯୋଜନା ଉପରେ ଗୁରୁତ୍ୱ ଆରୋପ କରିବା ଉଚିତ । ଏହି ଦିଗରେ ଟେଲି ମେଡ଼ିସିନ୍‌ ଏବଂ ଚିକିତ୍ସା ପର୍ଯ୍ୟଟନ କ୍ଷେତ୍ରରେ ଭାରତ ସମସ୍ତ ସଦସ୍ୟ ରାଷ୍ଟ୍ରଙ୍କ ସହ ନିଜର ଅନୁଭବ ବାଣ୍ଟିବାକୁ ଇଚ୍ଛୁକ ବୋଲି ମୁଁ ଖୁସିର ସହ ଘୋଷଣା କରୁଛି ।


    ଇ-ଆର୍ଥିକ ସହଯୋଗ ପାଇଁ ଉଦ୍ଦିଷ୍ଟ


    ଆର୍ଥିକ ସହଯୋଗ ହେଉଛି ଆମ ନାଗରିକମାନଙ୍କ ଭବିଷ୍ୟତର ମୂଳାଧାର । ସଂରକ୍ଷଣବାଦ ଆମମାନଙ୍କ ସକାଶେ କୌଣସି ଦୃଷ୍ଟିରୁ ଉପକାରସିଦ୍ଧ ହୋଇପାରିନାହିଁ । ତେଣୁ ଆମକୁ ଏକ ନୀତିଭିତ୍ତିକ , ସ୍ୱଚ୍ଛ , ଭେଦଭାବହୀନ , ମୁକ୍ତ ଏବଂ ସମାବେଶୀ ବାଣିଜ୍ୟିକ ବ୍ୟବସ୍ଥା ଉପରେ ଗୁରୁତ୍ୱ ଆରୋପ କରିବାକୁ ପଡ଼ିବ ଯାହାକି ବିଶ୍ୱ ବାଣିଜ୍ୟ ସଂଗଠନ ଦ୍ୱାର ଅନୁସୃତ ହୋଇଛି । ଏହା ସମସ୍ତ ସଦସ୍ୟ ରାଷ୍ଟ୍ରଙ୍କ ସ୍ୱାର୍ଥ ରକ୍ଷା ଦିଗରେ ସହାୟକ ହେବ । ଏବଂ ବିଶେଷ କରି ବିକାଶଶୀଳ ରାଷ୍ଟ୍ରଙ୍କ ପାଇଁ ଉପକାରସିଦ୍ଧ ହୋଇପାରିବ । ଭାରତ ସକଳ ପ୍ରକାର ଆର୍ଥିକ କାର୍ଯ୍ୟକଳାପରେ ଏସସିଓ-ସଦସ୍ୟଙ୍କ ପାଇଁ ବନ୍ଧୁତ୍ୱପୂର୍ଣ୍ଣ ବାତାବରଣ ସୃଷ୍ଟି କରିବା ଦିଗରେ ଦ୍ରୁତଗତିରେ କାର୍ଯ୍ୟ କରୁଛି । ଏହା ଆମ ସମସ୍ତଙ୍କ ଆର୍ଥିକ ବ୍ୟବସ୍ଥା , ଡ଼ିଜିଟାଇଜେସନ୍‌ ଏବଂ ଏସସିଓ ଭିତରେ ଆଇସିଟି ପ୍ରବର୍ତ୍ତନ ପାଇଁ ସହାୟକ ହୋଇପାରିବ ।


    ଏ-ବିକଳ୍ପ ଶକ୍ତିର ଉତ୍ସ ପାଇଁ ଏହା ଉଦ୍ଦିଷ୍ଟ


    ଜଳବାୟୁ ପରିବର୍ତ୍ତନ ଦିଗରେ ନିର୍ଦ୍ଧାରିତ ସମୟସୀମା ଭିତରେ ଭାରତ ତାର ପ୍ରତିବଦ୍ଧତାକୁ ପୂରଣ କରିବା ପାଇଁ ସଂକଳ୍ପବଦ୍ଧ । ଏହା ଆମର କାର୍ଯ୍ୟ ସଂସ୍କୃତିରେ ନିହିତ ଏବଂ ଆମେ ବସୁଧାକୁ ମାତା ରୂପେ ହେତୁ କରିଆସିଛୁ । ଆଜି ଭାରତ ବିଶ୍ୱର ଷଷ୍ଠ ସର୍ବବୃହତ ଅକ୍ଷୟଶକ୍ତି ଉତ୍ପାଦନକାରୀ ରାଷ୍ଟ୍ରରେ ପରିଣତ ହୋଇସାରିଛି ଏବଂ ସୌରଶକ୍ତି ଉତ୍ପାଦନ କ୍ଷେତ୍ରରେ ଭାରତର ସ୍ଥାନ ବିଶ୍ୱରେ ପଞ୍ଚମ । ଆନ୍ତରାଷ୍ଟ୍ରୀୟ ସୌର ସଂଗଠନ ଭାରତର ଏକ ସହଭାଗୀ ପ୍ରୟାସ । ଏହାର ଲକ୍ଷ୍ୟ ହେଲା ପ୍ରଯୁକ୍ତି ଏବଂ ଅର୍ଥକୁ ଅନ୍ୟମାନଙ୍କ ନିକଟରେ ପହଞ୍ଚାଇବା , ଯଦ୍ୱାରା ସ୍ୱଳ୍ପ ମୂଲ୍ୟରେ ସୌରଶକ୍ତି ସମସ୍ତଙ୍କୁ ଉପଲବ୍ଧ ହୋଇପାରିବ । ଆମେ ଏସସିଓ ସଦସ୍ୟ ରାଷ୍ଟ୍ରଙ୍କୁ ଏହି ଦିଗରେ ସହଯୋଗ ପାଇଁ ସ୍ୱାଗତ କରୁଛୁ । ଆମେ ସମସ୍ତଙ୍କ ସହ ଏହି ଦିଗରେ ଆମର ଅନୁଭୂତି ଓ ଅଭିଜ୍ଞତା ବାଣ୍ଟିବାକୁ ଇଚ୍ଛୁକ । ଆଜି 2019-2021 ପର୍ଯ୍ୟନ୍ତ ଏସସିଓ ଅଧୀନରେ ପର୍ଯ୍ୟାବରଣର ସୁରକ୍ଷା ପାଇଁ ଏକ ସହଯୋଗ ଆଧାରପତ୍ର ପାଇଁ ଆମେ ସଭିଏଁ ସହମତ ହୋଇଛୁ ।


    ଏଲ- ସାହିତ୍ୟ ଓ ସଂସ୍କୃତି ପାଇଁ ଅଭିପ୍ରେତ


    ଆମର ଯୁବଗୋଷ୍ଠୀଙ୍କୁ ପରସ୍ପରର ସାହିତ୍ୟ ସହ ସୁପରିଚିତ କରାଯିବା ଦ୍ୱାରା ଆମ ମଧ୍ୟରେ ସମ୍ପର୍କକୁ ଆହୁରି ନିବିଡ଼ କରାଯାଇପାରିବ । ସେଥିପାଇଁ ଭାରତୀୟ ସାହିତ୍ୟର 10ଟି ମହାନ୍‌ କ୍ଲାସିକ୍‌ ପୁସ୍ତକକୁ ଏସସିଓ ସଦସ୍ୟରାଷ୍ଟ୍ରଙ୍କ ଭାଷାରେ ଅନୁବାଦ କରିବା ପାଇଁ ଆମେ ସ୍ଥିର କରିଛୁ । ନିକଟରେ ଉଜବେକିସ୍ତାନ ସହ ସହଯୋଗର ପରିଣାମ ସ୍ୱରୂପ , ଏକ ଏସସିଓ ଚଳଚ୍ଚିତ୍ର ମହୋତ୍ସବ ତାସକେଣ୍ଟଠାରେ ସଫଳତାର ସହ ଆୟୋଜିତ ହୋଇଯାଇଛି । ସେଥିରେ ବଲିଉଡ଼ ଏବଂ ଉଜବେକୀ ଚଳଚ୍ଚିତ୍ରମାନ ସ୍ଥାନ ପାଇଥିଲା । ସାହିତ୍ୟ ଓ ସଂସ୍କୃତି ଆମ ସମାଜ ଭିତରେ ସକାରାତ୍ମକ କାର୍ଯ୍ୟକଳାପକୁ ତ୍ୱରାନ୍ୱିତ କରିବାରେ ସହାୟକ ହୋଇଥାଏ । ବିଶେଷ କରି ଏହା ଯୁବଗୋଷ୍ଠୀଙ୍କୁ ଅତିବାଦ ଦିଗରେ ଆକୃଷ୍ଟ ହେବାରୁ ନିବୃତ୍ତ ରଖିଥାଏ ।.


    ଟି- ଏକ ଆତଙ୍କବାଦମୁକ୍ତ ସମାଜ ଗଠନ ସକାଶେ ଉଦ୍ଦିଷ୍ଟ


    ଗତ ରବିବାର ଦିଗ ମୋର ଶ୍ରୀଲଙ୍କା ଗସ୍ତ କାଳରେ , ମୁଁ ସେଠାରେ ଥିବା ସେଣ୍ଟ ଆନ୍ଥୋନୀ ଚର୍ଚ୍ଚ ପରିଦର୍ଶନ କରିଥିଲି । ସେଠାରେ ମୁଁ ଆତଙ୍କବାଦର ଅତି ଲଜ୍ଜାଜନକ ମୁଖା ଦେଖିଥିଲି ବୋଲି ମୋର ଧାରଣା ଜନ୍ମିଥିଲା । ଏଭଳି ଆତଙ୍କବାଦ ବିଶ୍ୱର ଯେକୌଣସି ସ୍ଥାନରେ ବି ଘଟିପାରେ ଓ ପ୍ରତିଦିନ ନିରୀହ ଲୋକମାନଙ୍କ ପ୍ରାଣନାଶ ଘଟାଇପାରେ । ଏଭଳି ଅପଶକ୍ତିର ମୁକାବିଲା ସକାଶେ , ସମସ୍ତ ମାନବବାଦୀ ଶକ୍ତି ସଂକୀର୍ଣ୍ଣ ଚିନ୍ତାଧାରାରୁ ମୁକୁଳିବା ଆବଶ୍ୟକ । ଯେଉଁସବୁ ରାଷ୍ଟ୍ରମାନେ ଆତଙ୍କବାଦୀଙ୍କୁ ସହାୟତା ପ୍ରଦାନ କରୁଛନ୍ତି , ସମର୍ଥନ ଜଣାଉଛନ୍ତି ଓ ସେମାନଙ୍କୁ ଆର୍ଥିକ ସହାୟତା ପ୍ରଦାନ କରୁଛନ୍ତି ସେମାନଙ୍କୁ ଏଥିପାଇଁ ଉତ୍ତରଦାୟୀ ହେବାକୁ ପଡ଼ିବ । ଏସସିଓ ସଦସ୍ୟ ରାଷ୍ଟ୍ରମାନେ ସକ୍ରିୟତାର ସହ ଏସସିଓ-ରାଟ୍ସ କ୍ଷମତାର ସନ୍ଧାନ କରି ଆତଙ୍କବାଦକୁ ସମୂଳେ ଧ୍ୱଂସ କରିବା ଉଚିତ । ଆତଙ୍କବାଦ ଭଳି ଅପଶକ୍ତିର ମୁକାବିଲା ସକାଶେ ଭାରତ ଏକ ଆନ୍ତର୍ଜାତିକ ସମ୍ମିଳନୀ ପାଇଁ ଆହ୍ୱାନ ଜଣାଉଛି ।


    ଏଚ- ହେଲା ମାନବବାଦୀ ସହଯୋଗ


    ଭାରତ ଏବେ ପ୍ରାକୃତିକ ବିପର୍ଯ୍ୟୟ ଘଟଣାରେ ମାନବବାଦୀ ସହଯୋଗ ଯୋଗାଇ ଦେବାରେ ପ୍ରଥମ ସହାୟତା ପ୍ରଦାନକାରୀ ରାଷ୍ଟ୍ର ଭାବେ କାର୍ଯ୍ୟ କରୁଛି । ଆମେ ଏ ଦିଗରେ ଆମର ଏସସିଓ ସଦସ୍ୟ ରାଷ୍ଟ୍ରଙ୍କ ସହ ଆମର ଅନୁଭୂତି ବାଣ୍ଟିବାକୁ ସଦାବେଳେ ପ୍ରସ୍ତୁତ ଅଛୁ । ତେଣୁ ଏକ ବିପର୍ଯ୍ୟୟ ସହନଶୀଳ ଭିତ୍ତିଭୂମି ଗଠନ ପ୍ରସଙ୍ଗ ଉପରେ ବିଶେଷ ଧ୍ୟାନ ଦେବାକୁ ଭାରତ ପ୍ରସ୍ତାବ ଦେଉଛି ।


    ମହାନୁଭବଗଣ ,


    ମୁଁ ବିଶକେକ ଘୋଷଣାନାମାକୁ ସ୍ୱାଗତ କରୁଛି ; ଏହା ସହଯୋଗର ଏକ ଉପଯୋଗୀ ବ୍ଲୁ ପ୍ରିଣ୍ଟ । ମୁଁ ପୁଣି ଥରେ ଏଭଳି ସଫଳ ସମ୍ମିଳନୀର ଆୟୋଜନ ସକାଶେ ରାଷ୍ଟ୍ରପତି ଜିନବେକୋଭଙ୍କୁ ଧନ୍ୟବାଦ ଜଣାଉଛି । ଏଥିସହ ମୁଁ ରାଷ୍ଟ୍ରପତି ଭ୍ଲାଦିମିର ପୁଟିନଙ୍କୁ ଅଭିନନ୍ଦନ ଜ୍ଞାପନ କରୁଛି ଯେ ଆଗାମୀ ବର୍ଷ ସେ ଏସସିଓ ସମ୍ମିଳନୀର ନେତୃତ୍ୱ ଗ୍ରହଣ କରିବେ ଏବଂ ଏ ଦିଗରେ ରୁଷୀୟ ମହାସଂଘକୁ ଭାରତ ପକ୍ଷରୁ ସମସ୍ତ ପ୍ରକାର ସହଯୋଗ ଯୋଗାଇ ଦେବାର ନିର୍ଭର ପ୍ରତିଶ୍ରୁତି ମୁଁ ପ୍ରଦାନ କରୁଛି ତଥା ଏସସିଓର ସଫଳ ଅଧ୍ୟକ୍ଷତା ପାଇଁ ତାଙ୍କୁ ମୁଁ ଶୁଭକାମନା ଜଣାଉଛି ।


    ଧନ୍ୟବାଦ ।


    ************

    
    
    (Release ID: 1575306) Visitor Counter : 32