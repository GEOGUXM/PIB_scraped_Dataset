      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନୀତି ଆୟୋଗ ନିୟନ୍ତ୍ରକ ପରିଷଦର ପଞ୍ଚମ ବୈଠକରେ ପ୍ରଧାନମନ୍ତ୍ରୀଙ୍କ ପ୍ରାରମ୍ଭିକ ମନ୍ତବ୍ୟ
      • ପ୍ରଧାନମନ୍ତ୍ରୀ:2024 ସୁଦ୍ଧା ଭାରତକୁ 5 ଟ୍ରିଲିଅନ ଅର୍ଥନୀତିରେ ପରିଣତ କରିବା ଆହ୍ୱାନପୂର୍ଣ୍ଣ, ମାତ୍ର ରାଜ୍ୟମାନଙ୍କର ଦୃଢ଼ ପ୍ରୟାସ ଦ୍ୱାରା ଏହା ସମ୍ଭବ
      • ପ୍ରଧାନମନ୍ତ୍ରୀ: ଆୟ ଓ ନିଯୁକ୍ତି ପ୍ରୋତ୍ସାହିତ କରିବା ପାଇଁ ରପ୍ତାନୀ କ୍ଷେତ୍ର ଗୁରୁତ୍ୱପୂର୍ଣ୍ଣ; ରପ୍ତାନୀ ପ୍ରସାରଣ କ୍ଷେତ୍ରରେ ରାଜ୍ୟମାନେ ଧ୍ୟାନଦେବା ଉଚିତ
      • ପ୍ରଧାନମନ୍ତ୍ରୀ: ଜଳକୁ ଏକ ସମନ୍ୱିତ ଧାରା ପ୍ରଦାନ କରିବାରେ ନୂତନ ଭାବେ ସୃଷ୍ଟ ଜଳ ଶକ୍ତି ମନ୍ତ୍ରଣାଳୟ ସହାୟକ ହେବ; ଜଳ ସଂରକ୍ଷଣ ଓ ପରିଚାଳନା ପାଇଁ ରାଜ୍ୟଗୁଡ଼ିକ ମଧ୍ୟ ବିଭିନ୍ନ ପ୍ରୟାସକୁ ସମନ୍ୱିତ କରିପାରିବେ
      • ପ୍ରଧାନମନ୍ତ୍ରୀ: ଆମେ ଏବେ ଏକ ଏପରି ଶାସନ ଆଡକୁ ଗତି କରୁଛୁ ଯାହାର ଲକ୍ଷଣ ହେଉଛି ପ୍ରଦର୍ଶନ, ସ୍ୱଚ୍ଛତା ଏବଂ ବିତରଣ
      Posted On: 15 JUN 2019 7:13PM by PIB Bhubaneshwar


    ଆଜି ନୂଆଦିଲ୍ଲୀର ରାଷ୍ଟ୍ରପତି ଭବନ ସାଂସ୍କୃତିକ କେନ୍ଦ୍ରଠାରେ ଅନୁଷ୍ଠିତ ନୀତି ଆୟୋଗର ପଞ୍ଚମ ବୈଠକରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ପ୍ରାରମ୍ଭିକ ବକ୍ତବ୍ୟ ପ୍ରଦାନ କରିଛନ୍ତି ।


    ଜାମ୍ମୁ କାଶ୍ମୀର ରାଜ୍ୟପାଳ , ବିଭିନ୍ନ ରାଜ୍ୟର ମୁଖ୍ୟମନ୍ତ୍ରୀ , ଆଣ୍ଡାମାନ ନିକୋବର ଦ୍ୱୀପପୁଞ୍ଜର ରାଜ୍ୟପାଳ ତଥା ଅନ୍ୟାନ୍ୟ ପ୍ରତିନିଧିମାନଙ୍କୁ ସ୍ୱାଗତ କରି ପ୍ରଧାନମନ୍ତ୍ରୀ ପୁଣିଥରେ ଦୋହରାଇଥିଲେ ଯେ ସବକା ସାଥ , ସବକା ବିକାଶ , ସବକା ବିଶ୍ୱାସ ମନ୍ତ୍ରକୁ ପୁରଣ କରିବାରେ ନୀତି ଆୟୋଗର ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି ।


    ଏଇ ନିକଟରେ ସମାପ୍ତ ହୋଇଥିବା ନିର୍ବାଚନକୁ ବିଶ୍ୱର ସର୍ବ ବୃହତ ଗଣତାନ୍ତ୍ରିକ ପ୍ରକ୍ରିୟା ଭାବେ ବର୍ଣ୍ଣନା କରି ପ୍ରଧାନମନ୍ତ୍ରୀ କହିଲେ ଯେ ଏବେ ସମସ୍ତେ ଭାରତର ପ୍ରଗତି ପାଇଁ କାର୍ଯ୍ୟ କରିବାର ସମୟ ଆସିଯାଇଛି । ଦାରିଦ୍ର୍ୟ , ବେକାରୀ , ମରୁଡି , ବନ୍ୟା , ପ୍ରଦୂଷଣ , ଦୂର୍ନୀତି ଏବଂ ହିଂସା ଇତ୍ୟାଦି ବିରୋଧରେ ଏକ ସାମୂହିକ ଲଢ଼େଇ ଲଢ଼ିବା ପାଇଁ ସେ କହିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ 2022 ସୁଦ୍ଧା ଏକ ନୂତନ ଭାରତ ନିର୍ମାଣ କରିବା ପାଇଁ ଏହି ଭିତ୍ତିଭୂମିରେ ଥିବା ସମସ୍ତଙ୍କର ଏକ ସାଧାରଣ ଲକ୍ଷ୍ୟ ରହିଛି । କେନ୍ଦ୍ର ଏବଂ ରାଜ୍ୟ ମିଳିତ ଭାବେ କ ’ ଣ କରିପାରିବେ ତାହା ଦର୍ଶାଇବାକୁ ଯାଇ ସେ ସ୍ୱଚ୍ଛ ଭାରତ ଅଭିଯାନ ଏବଂ ପିଏମ ଆବାସ ଯୋଜନାର ଉଦାହରଣ ପ୍ରଦାନ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ପ୍ରତ୍ୟେକ ଭାରତୀୟଙ୍କୁ ସଶକ୍ତୀକରଣ ଏବଂ ଜୀବନ ଧାରଣର ସୁଗମତା ପ୍ରଦାନ କରାଯିବା ଆବଶ୍ୟକ । ସେ କହିଲେ ଯେ ମହାତ୍ମା ଗାନ୍ଧୀଙ୍କ 150ତମ ଜନ୍ମବାର୍ଷିକୀ ପାଇଁ ଯେଉଁ ଲକ୍ଷ୍ୟ ଧାର୍ଯ୍ୟ କରାଯାଇଥିଲା ତାହା ଅକ୍ଟୋବର 2 ସୁଦ୍ଧା ପୁରଣ ହେବା ଆବଶ୍ୟକ ଏବଂ 2022ରେ ସ୍ୱାଧୀନତାର 75ତମ ବାର୍ଷିକୀ ଅବସରରେ ଲକ୍ଷ୍ୟ ପୂରଣ ପାଇଁ ପୁରା ଜୋରରେ କାର୍ଯ୍ୟ ଆରମ୍ଭ ହେବା ଉଚିତ ।


    ସ୍ୱଳ୍ପ ମିଆଦି ଏବଂ ଦୀର୍ଘ ମିଆଦି ହାସଲ କରିବା ପାଇଁ ସାମୂହିକ ଦାୟିତ୍ୱ ଉପରେ ଧ୍ୟାନ ଦେବା ପାଇଁ ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ ।


    ଶ୍ରୀ ନରେନ୍ଦ୍ର ମୋଦୀ କହିଲେ ଯେ 2024 ସୁଦ୍ଧା ଭାରତକୁ 5 ଟ୍ରିଲିଅନ ଡଲାର ଅର୍ଥନୀତିରେ ପରିଣତ କରିବାର ଲକ୍ଷ୍ୟ ହାସଲ କରିବା ଆହ୍ୱାନପୂର୍ଣ୍ଣ , ମାତ୍ର ନିଶ୍ଚିତ ଭାବେ ଏହାକୁ ହାସଲ କରାଯାଇ ପାରିବ । ସେ କହିଲେ ଯେ ରାଜ୍ୟଗୁଡିକ ସେମାନଙ୍କ ମୁଖ୍ୟ କ୍ଷମତାକୁ ଚିହ୍ନଟ କରିବା ଆବଶ୍ୟକ ଏବଂ ଜିଲ୍ଲାସ୍ତରରୁ ଜିଡିପି ଲକ୍ଷ୍ୟ ବୃଦ୍ଧି ହାସଲ ନିମନ୍ତେ କାର୍ଯ୍ୟ କରିବା ଆବଶ୍ୟକ ।


    ଦେଶର ପ୍ରଗତିରେ ରପ୍ତାନୀ କ୍ଷେତ୍ର ଏକ ଗୁରୁତ୍ୱପୂର୍ଣ୍ଣ ଉପାଦାନ ବୋଲି ପ୍ରକାଶ କରି , ସେ କହିଲେ ଯେ ମୁଣ୍ଡ ପିଛା ଆୟ ବୃଦ୍ଧି କରିବା ନିମନ୍ତେ ଉଭୟ କେନ୍ଦ୍ର ଓ ରାଜ୍ୟ ରପ୍ତାନୀ ବୃଦ୍ଧି କରିବା ଦିଗରେ କାର୍ଯ୍ୟ କରିବା ଆବଶ୍ୟକ । ସେ କହିଲେ ଯେ ଉତ୍ତର ପୂର୍ବାଂଚଳ ରାଜ୍ୟକୁ ମିଶାଇ ବିଭିନ୍ନ ରାଜ୍ୟରେ ରପ୍ତାନୀ ବୃଦ୍ଧିର ଅନେକ କ୍ଷମତା ରହିଛି । ସେ କହିଲେ ଯେ ରାଜ୍ୟସ୍ତରରେ ରପ୍ତାନୀ ପ୍ରସାରଣ ଉପରେ ଗୁରୁତ୍ୱ ପ୍ରଦାନ କରାଯିବା ଦ୍ୱାରା ଉଭୟ ଆୟ ଏବଂ ନିଯୁକ୍ତି କ୍ଷେତ୍ରରେ ବୃଦ୍ଧି ହେବ ।


    ଜଳକୁ ଜୀବନର ଏକ ଗୁରୁତ୍ୱପୂର୍ଣ୍ଣ ଉପାଦାନ ଭାବେ ଅଭିହିତ କରି ପ୍ରଧାନମନ୍ତ୍ରୀ କହିଲେ ଯେ ପ୍ରଚୁର ମାତ୍ରାରେ ଜଳ ସଂରକ୍ଷଣ ପ୍ରୟାସ କରାନଯିବା ଦ୍ୱାରା ଗରିବ ଜନସାଧାରଣ ଏହାର କୁପରିଣାମ ଭୋଗ କରୁଛନ୍ତି । ସେ କହିଲେ ଯେ ଜଳକୁ ଏକ ସମନ୍ୱିତ ଦିଗ ପ୍ରଦାନ କରିବାରେ ନୂତନ ଭାବେ ଗଠିତ ଜଳ ଶକ୍ତି ମନ୍ତ୍ରଣାଳୟ କାର୍ଯ୍ୟ କରିବ । ଜଳ ସଂରକ୍ଷଣ ଏବଂ ପରିଚାଳନା ପାଇଁ ସେମାନଙ୍କର ପ୍ରୟାସକୁ ସମନ୍ୱିତ କରିବା ପାଇଁ ସେ ରାଜ୍ୟମାନଙ୍କୁ ଅନୁରୋଧ କରିଥିଲେ । ସେ କହିଲେ ଯେ ଉପଲବ୍ଧ ଜଳ ସମ୍ପଦର ପରିଚାଳନା କରିବା ଗୁରୁତ୍ୱପୂର୍ଣ୍ଣ । ସେ କହିଲେ ଯେ 2024 ସୁଦ୍ଧା ଗ୍ରାମାଂଚଳର ପ୍ରତ୍ୟେକ ଘରକୁ ପାଇପ ଜଳ ଯୋଗାଣ କରିବାର ଲକ୍ଷ୍ୟ ରଖାଯାଇଛି । ଜଳ ସଂରକ୍ଷଣ ଏବଂ ଜଳ ସ୍ତର ବୃଦ୍ଧି ପାଇଁ ଧ୍ୟାନ ଦିଆଯାଉଛି ବୋଲି ସେ କହିଥିଲେ । ଜଳ ସଂରକ୍ଷଣ ଏବଂ ପରିଚାଳନା ପାଇଁ ମଡେଲ ନିର୍ମାଣ ବାଏ-ଲ ଭଳି ନିୟମ କାନୁନ ତିଆରି ହେବାର ଆବଶ୍ୟକତା ରହିଛି ବୋଲି ସେ କହିଥିଲେ । ସେ ପୁନଶ୍ଚ କହିଲେ ଯେ ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ଅଧୀନରେ ଜିଲ୍ଲା ଜଳସେଚନ ଯୋଜନାଗୁଡିକୁ ଯତ୍ନର ସହ ଲାଗୁ କରାଯିବା ଉଚିତ ।


    ମରୁଡି ମୁକାବିଲା କରିବା ନେଇ ଫଳପ୍ରଦ ପଦକ୍ଷେପ ପାଇଁ ପ୍ରଧାନମନ୍ତ୍ରୀ ଆହ୍ୱାନ ଦେଇଥିଲେ । ପ୍ରତି ବୁନ୍ଦା ପିଛା ଅଧିକ ଫସଲ ଭାବନାର ପ୍ରସାର ପାଇଁ ସେ ଗୁରୁତ୍ୱ ପ୍ରଦାନ କରିଥିଲେ ।


    2022 ସୁଦ୍ଧା କୃଷକମାନଙ୍କ ଆୟ ଦ୍ୱିଗୁଣିତ କରିବା ନେଇ କେନ୍ଦ୍ର ସରକାରଙ୍କ ସଂକଳ୍ପକୁ ଦୋହରାଇ ସେ କହିଲେ ଯେ ଏଥିପାଇଁ ମତ୍ସ୍ୟ ଚାଷ , ପଶୁ ପାଳନ , ଉଦ୍ୟାନ କୃଷି , ଫଳ ଓ ପନି ପରିବା ଚାଷ ଉପରେ ଧ୍ୟାନ ଦେବାକୁ ପଡିବ । ପିଏମ-କିଶାନ-କିଶାନ ସମ୍ମାନ ନିଧି ତଥା ଅନ୍ୟାନ୍ୟ କୃଷକ ସମ୍ବନ୍ଧିତ ଯୋଜନାଗୁଡ଼ିକର ଲାଭ ସଠିକ ସମୟରେ ଉପଯୁକ୍ତ ଲାଭାର୍ଥୀଙ୍କ ପାଖରେ ପହଂଚିବା ଆବଶ୍ୟକ ବୋଲି ସେ କହିଥିଲେ । କୃଷି କ୍ଷେତ୍ରରେ ଢ଼ାଂଚାଗତ ପରିବର୍ତ୍ତନର ଆବଶ୍ୟକତା ରହିଛି ବୋଲି ପ୍ରକାଶ କରି ପ୍ରଧାନମନ୍ତ୍ରୀ କର୍ପୋରେଟ ନିବେଶ , ଲଜିଷ୍ଟିକ୍ସର ଦୃଢ଼ୀକରଣ ଏବଂ ଆବଶ୍ୟକୀୟ ବଜାର ସମର୍ଥନ ବୃଦ୍ଧି କରିବାର ଆବଶ୍ୟକତା ଉପରେ ଗୁରୁତ୍ୱ ପ୍ରଦାନ କରିଥିଲେ । ସେ କହିଲେ ଯେ ଖାଦ୍ୟ ଶସ୍ୟ ଉତ୍ପାଦନ ଅପେକ୍ଷା ଖାଦ୍ୟ ପ୍ରକ୍ରିୟାକରଣ କ୍ଷେତ୍ର ଦ୍ରୂତଗତିରେ ବୃଦ୍ଧି ପାଇବା ଉଚିତ ।


    ଅଭିଳାଷା ସମ୍ପନ୍ନ ଜିଲ୍ଲା ସମ୍ବନ୍ଧରେ ପ୍ରକାଶ କରି ପ୍ରଧାନମନ୍ତ୍ରୀ କହିଲେ ଯେ ଉତ୍ତମ ଶାସନ ଉପରେ ଗୁରୁତ୍ୱ ରହିବା ଉଚିତ । ଶାସନରେ ଉନ୍ନତି ଫଳରେ ଅନେକ ଅଭିଳାଷା ସମ୍ପନ୍ନ ଜିଲ୍ଲାରେ ଆଖିଦୃଶିଆ ପ୍ରଗତି ହୋଇପାରିଛି । ଅନେକ ଉଦାହରଣ ପ୍ରଦାନ କରି ସେ କହିଲେ ଯେ ଅସାଧାରଣ ଯୋଜନା ତଥା ଅଭିନବ ସେବା ପ୍ରଦାନ ଆଦି ପ୍ରୟାସ ଫଳରେ ମଧ୍ୟ ଏଗୁଡ଼ିକ ମଧ୍ୟରୁ କେତେକ ଜିଲ୍ଲାରେ ଉତ୍ତମ ଫଳାଫଳ ମିଳିଛି ।


    ପ୍ରଧାନମନ୍ତ୍ରୀ କହିଲେ ଯେ ଅନେକ ଅଭିଳାଷା ସମ୍ପନ୍ନ ଜିଲ୍ଲା ନକ୍ସଲମାନଙ୍କ ହିଂସା ଦ୍ୱାରା ପ୍ରଭାବିତ । ସେ କହିଲେ ଯେ ନକ୍ସଲ ହିଂସା ବିରୋଧରେ ସଂଗ୍ରାମ ଏବେ ଏକ ନିର୍ଣ୍ଣାୟକ ସ୍ଥିତିରେ ରହିଛି । ଯଦିଓ ବିକାଶ ଦ୍ରୂତ ତଥା ସନ୍ତୁଳିତ ଗତିରେ ଆଗେଇ ଚାଲିଛି , ଦୃଢ଼ତାର ସହ ହିଂସାର ମୁକାବିଲା କରାଯିବ ।


    2022 ସୁଦ୍ଧା ସ୍ୱାସ୍ଥ୍ୟ କ୍ଷେତ୍ରରେ ଅନେକ ଲକ୍ଷ୍ୟ ପୂରଣ କରାଯିବାର ରହିଛି ବୋଲି ପ୍ରଧାନମନ୍ତ୍ରୀ ପ୍ରକାଶ କରିଥିଲେ । 2025 ସୁଦ୍ଧା ଟିବିକୁ ମୂଳପୋଛ କରାଯିବାର ଲକ୍ଷ୍ୟ ରହିଥିବା ସେ କହିଥିଲେ । ଆୟୁଷ୍ମାନ ଭାରତ ଅଧୀନରେ ଯେଉଁ ରାଜ୍ୟଗୁଡ଼ିକ ଏପର୍ଯ୍ୟନ୍ତ ପିଏମଜେଏୱାଇ ପ୍ରଣୟନ କରିନାହାନ୍ତି ସେହି ରାଜ୍ୟଗୁଡ଼ିକ ଶୀଘ୍ର ଏହି ଯୋଜନାକୁ କାର୍ଯ୍ୟକାରୀ କରିବା ପାଇଁ ପ୍ରଧାନମନ୍ତ୍ରୀ ପ୍ରେରିତ କରିଥିଲେ । ସେ କହିଲେ ଯେ ସ୍ୱାସ୍ଥ୍ୟ ଓ ସମୃଦ୍ଧି ପ୍ରତ୍ୟେକ ନିଷ୍ପତ୍ତିର ପ୍ରମୁଖ ବିନ୍ଦୁ ହେବା ଆବଶ୍ୟକ ।


    ପ୍ରଧାନମନ୍ତ୍ରୀ କହିଲେ ଯେ ଆମେ ସମ୍ପ୍ରତି ଏପରି ଏକ ଶାସନ ଆଡକୁ ଗତି କରୁଛେ ଯାହାର ଲକ୍ଷଣ ହେଉଛି ପ୍ରଦର୍ଶନ , ସ୍ୱଚ୍ଛତା ଏବଂ ବିତରଣ । ଯୋଜନା ତଥା ନିଷ୍ପତ୍ତିଗୁଡ଼ିକର ସଠିକ କାର୍ଯ୍ୟକାରିତା ଗୁରୁତ୍ୱପୂର୍ଣ୍ଣ । ଜନସାଧାରଣଙ୍କ ବିଶ୍ୱାସ ଭାଜନ ହୋଇପାରୁଥିବା ତଥା ସଠିକ ଭାବେ କାର୍ଯ୍ୟ କରୁଥିବା ଏକ ସରକାରୀ ପଦ୍ଧତି ନିର୍ମାଣ କରିବା ପାଇଁ ସେ ନୀତି ଆୟୋଗ ପରିଚାଳନା ପରିଷଦର ସମସ୍ତ ସଦସ୍ୟମାନଙ୍କୁ ଆହ୍ୱାନ କରିଥିଲେ ।


    **********


    

    
    (Release ID: 1574823) Visitor Counter : 25