      ସାମାଜିକ ନ୍ୟାୟ ଓ ସଶକ୍ତିକରଣ ମନ୍ତ୍ରଣାଳୟ

      ଟ୍ରାଇବ୍ସ ଇଣ୍ଡିଆର ‘ଗୋ ଟ୍ରାଇବ୍ସ’ ଅଭିଯାନ ଆରମ୍ଭ କଲେ କେନ୍ଦ୍ରମନ୍ତ୍ରୀ ରେଣୁକା ସିଂ
      • ଆମାଜନ ସହ ଟ୍ରାଇବ୍ସ ଇଣ୍ଡିଆର ବୁଝାମଣା
      • 190ଟି ଦେଶରେ ବିକ୍ରି ହେବ ଜନଜାତିଙ୍କ ଦ୍ୱାରା ପ୍ରସ୍ତୁତ ପୋଷାକ ଓ ସାମଗ୍ରୀ
      Posted On: 29 JUN 2019 9:12PM by PIB Bhubaneshwar


    ନୂଆଦିଲ୍ଲୀରେ ଆୟୋଜିତ ଏକ କାର୍ଯ୍ୟକ୍ରମରେ ଟ୍ରାଇବ୍ସ ଇଣ୍ଡିଆର “ ଗୋ ଟ୍ରାଇବାଲ ଅଭିଯାନ ” କୁ କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀମତୀ ରେଣୁକା ସିଂ ଉଦଘାଟନ କରିଛନ୍ତି । ଜନଜାତି ଉତ୍ପାଦଗୁଡ଼ିକର ଉପଯୋଗକୁ ବ୍ୟାପକ ପ୍ରୋତ୍ସାହନ ଦେବା ଉଦ୍ଦେଶ୍ୟରେ ଏହି ଅଭିଯାନ ଆରମ୍ଭ କରାଯାଇଛି । ଏହି କାର୍ଯ୍ୟକ୍ରମ ଅବସରରେ ଆମାଜନ ଗ୍ଲୋବାଲ ସେଲିଂ ଜରିଆରେ ବିଶ୍ୱ ବଜାରରେ ଟ୍ରାଇବ୍ସ ଇଣ୍ଡିଆର ପ୍ରବେଶକୁ ମଧ୍ୟ କେନ୍ଦ୍ର ମନ୍ତ୍ରୀ ଶୁଭାରମ୍ଭ କରିଥିଲେ । ଟ୍ରାଇଫେଡର ଅଧ୍ୟକ୍ଷ ଶ୍ରୀ ଆର.ସି. ମୀନା , ଆଦିବାସୀ ବ୍ୟାପାର ମନ୍ତ୍ରଣାଳୟ ସଚିବ ଶ୍ରୀ ଦୀପକ ଖାଣ୍ଡେକର ଏବଂ ଟ୍ରାଇଫେଡର ପରିଚାଳନା ନିର୍ଦ୍ଦେଶକ ଶ୍ରୀ ପ୍ରବୀର କ୍ରିଷ୍ଣା ଏହି କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    ଏହି ଅବସରରେ ମନ୍ତ୍ରୀ କହିଥିଲେ ଯେ ହସ୍ତଶିଳ୍ପ ସମେତ ବହୁ ସୃଜନଶୀଳ ଉତ୍ପାଦ ପ୍ରସ୍ତୁତି କରିବାରେ ସମର୍ଥ ଆମ ଦେଶର ଜନଜାତି ବର୍ଗର ଲୋକମାନଙ୍କୁ ଆର୍ଥିକ ଦୃଷ୍ଟି କୋଣରୁ ସୁଦୃଢ଼ କରିବାର ଆବଶ୍ୟକତା ରହିଛି । ଜନଜାତି ଉତ୍ପାଦଗୁଡ଼ିକ ଅତ୍ୟନ୍ତ ସ୍ୱଚ୍ଛ ଏବଂ ବିଶ୍ୱାସଯୋଗ୍ୟ ତଥା ଏହାର ମାନ ଏବଂ ଗୁଣବତ୍ତାକୁ ଆଖିବୁଜି ଭରସା କରାଯାଇପାରିବ । ଆମାଜନ ଗ୍ଲୋବାଲ ସେଲିଂ ଜରିଆରେ ବିଶ୍ୱ ବଜାରରେ ଜନଜାତି ଉତ୍ପାଦଗୁଡ଼ିକ ବିକ୍ରି କରିବା ଲାଗି ଟ୍ରାଇବ୍ସ ଇଣ୍ଡିଆର ପ୍ରୟାସକୁ କେନ୍ଦ୍ର ମନ୍ତ୍ରୀ ପ୍ରଶଂସା କରିଥିଲେ ଏବଂ ଏହା ଏକ ମାଇଲଖୁଂଟ ସାବ୍ୟସ୍ତ ହେବ ବୋଲି ଆଶାବ୍ୟକ୍ତ କରିଥିଲେ ।


    ଟ୍ରାଇଫେଡର ଅଧ୍ୟକ୍ଷ କହିଥିଲେ ଯେ ଟ୍ରାଇଫେଡ ଏବଂ ଆମାଜନ ମଧ୍ୟରେ ମିଳିତ ସହଭାଗୀତା ଦ୍ୱାରା ଜନଜାତୀୟ ଉତ୍ପାଦଗୁଡ଼ିକ ପ୍ରାୟତଃ 190ଟି ଦେଶରେ ଉପଲବ୍ଧ ହୋଇପାରିବ ଏବଂ ବିଶ୍ୱ ବଜାରରେ ଜନଜାତି ଉତ୍ପାଦ ରପ୍ତନି ଲାଗି ଏକ ବଜାର ପ୍ରତିଷ୍ଠା କରିବ ।


    ଆଦିବାସୀ ବ୍ୟାପାର ମନ୍ତ୍ରଣାଳୟର ସଚିବ କହିଥିଲେ ଯେ ଗତ କିଛି ମଧ୍ୟରେ ଜନଜାତି ଉତ୍ପାଦଗୁଡ଼ିକର ବିକ୍ରି ବହୁଗୁଣ ବୃଦ୍ଧି ପାଇଛି ଏବଂ ଏହା ବ୍ୟାପକ ରୋଜଗାର ସୁଯୋଗ ମଧ୍ୟ ସୃଷ୍ଟି କରିପାରିଛି । ଆମାଜନ ସହିତ ସହଭାଗୀତାରେ ଜନଜାତି ଉତ୍ପାଦ ବଜାର ନିଶ୍ଚିତ ଭାବେ ବୃହତ ଅଭିବୃଦ୍ଧି ହାସଲ କରିବ ।


    ଜନଜାତି ଉତ୍ପାଦଗୁଡ଼ିକର ବିକ୍ରିକୁ ପ୍ରୋତ୍ସାହିତ କରିବା ଉଦ୍ଦେଶ୍ୟରେ ସଂସ୍ଥାଗତ ସହଯୋଗ ଏବଂ ସହଭାଗୀତା ଉଦ୍ଦେଶ୍ୟରେ ଟ୍ରାଇଫେଡ ପକ୍ଷରୁ ଏହି କାର୍ଯ୍ୟକ୍ରମ ଆୟୋଜନ କରାଯାଇଥିଲା । ଏହି କାର୍ଯ୍ୟକ୍ରମ ଅବସରରେ ଟ୍ରାଇବ୍ସ ଇଣ୍ଡିଆ ପକ୍ଷରୁ “ ଗୋ ଟ୍ରାଇବାଲ୍ସ ଅଭିଯାନ ” ଆରମ୍ଭ କରାଯାଇଥିଲା । ଏହା ଅଧୀନରେ ଜନଜାତି ହସ୍ତଶିଳ୍ପର ବିକ୍ରିକୁ ପ୍ରୋତ୍ସାହିତ କରିବା ଲାଗି ସଂଖ୍ୟାଧିକ ଅଭିନବ କାର୍ଯ୍ୟକଳାପ ହାତକୁ ନେବା ଲାଗି ଯୋଜନା କରାଯାଇଛି । ଆମାଜନ ଡଟ କମ ଜରିଆରେ ବିଶ୍ୱ ବଜାରରେ ଟ୍ରାଇବ୍ସ ଇଣ୍ଡିଆର ଉତ୍ପାଦ ସବୁ ବିକ୍ରି କରାଯିବ । ଆମାଜନ ସହ ଏହି ବୁଝାମଣା ଫଳରେ ଆମେରିକୀୟ ବଜାରରେ ଜନଜାତି ଉତ୍ପାଦଗୁଡ଼ିକ ବିକ୍ରି କରିବା ସମ୍ଭବ ହେବ ଏବଂ ଏହା ରପ୍ତାନିକୁ ପ୍ରୋତ୍ସାହିତ କରିବ ।


    ଜନଜାତୀୟ ରେଶମ ଉତ୍ପାଦର ବିକାଶ , ପ୍ରୋତ୍ସାହନ ଓ ବିପଣନ ଏବଂ ଜନଜାତୀୟ ସୂତାକଟାଳି ଓ ବୁଣାକାରଙ୍କ ସଶକ୍ତି କରଣ ଉଦ୍ଦେଶ୍ୟରେ ଟ୍ରାଇବ୍ସ ଇଣ୍ଡିଆ ପକ୍ଷରୁ କେନ୍ଦ୍ରୀୟ ରେଶମ ବୋର୍ଡ ସହିତ ସହଭାଗୀତା ଆରମ୍ଭ ହୋଇଛି । “ ଆଇ ଆମ ଖଦି ” ଫାଉଣ୍ଡେସନ ସହଯୋଗରେ ଖଦି କୁର୍ତା ଓ ଜ୍ୟାକେଟକୁ ନିଜର ଉତ୍ପାଦ ତାଲିକାରେ ସାମିଲ କରି ଟ୍ରାଇଫେଡ ମହାତ୍ମା ଗାନ୍ଧୀଙ୍କ 150ତମ ଜନ୍ମ ଶତବାର୍ଷିକୀ ପାଳନ ପାଇଁ ହାତ ମିଳାଇଛି । ଏହି ପ୍ରୟାସର ଅଂଶବିଶେଷ ସ୍ୱରୂପ ପାରମ୍ପରିକ ପୋଷାକପରିପାଟିର ଏକ ନୂତନ ସମ୍ଭାର ପ୍ରଦର୍ଶିତ କରାଯାଇଛି । ଏହାଛଡ଼ା , ପାରମ୍ପରିକ ଜନଜାତି ହସ୍ତତନ୍ତ , ହସ୍ତଶିଳ୍ପ ଏବଂ ମଦୁଆ , ଜୋଆର , ବାଜରା , ନାଲି ଚାଉଳ , ମହୁ , ଲାଖ ଉତ୍ପାଦ , ମସଲା , କଫି , ଚା ’, ହାତତିଆରି ସାବୁନ ଆଦି ଦେଶର ବିଭିନ୍ନ ଅଂଚଳର ଜନଜାତିଙ୍କ ଦ୍ୱାରା ପ୍ରସ୍ତୁତ ଉତ୍ପାଦର ପ୍ରାକୃତିକ ସମ୍ଭାର ମଧ୍ୟ ପ୍ରଦର୍ଶିତ କରାଯାଇଛି ।


    ସୂଚନାଯୋଗ୍ୟ ଯେ ଆଦିବାସୀ ବ୍ୟାପାର ମନ୍ତ୍ରଣାଳୟ ଅନ୍ତର୍ଗତ ଟ୍ରାଇଫେଡ ହେଉଛି ଏପରି ଏକ ସଂଗଠନ ଯାହା “ ଟ୍ରାଇବ୍ସ ଇଣ୍ଡିଆ ” ନାମରେ ଜନଜାତି ଉତ୍ପାଦ , ଜନଜାତି କଳା ଓ ହସ୍ତକଳାର ବିପଣନ ତଥା ବିକାଶରେ ନିୟୋଜିତ ରହିଛି ।


    **********

    
    
    (Release ID: 1576344) Visitor Counter : 27