      ସଂସଦୀୟ ବ୍ୟାପାର ମନ୍ତ୍ରଣାଳୟ

      ସଂସଦର ବଜେଟ ଅଧିବେଶନରେ ଆଗତ ହେବାକୁ ଥିବା ଗୁରୁତ୍ୱପୂର୍ଣ୍ଣ ପ୍ରସଙ୍ଗରେ ଆଲୋଚନା ଲାଗି ସର୍ବଦଳୀୟ ବୈଠକ ଆୟୋଜନ କଲେ କେନ୍ଦ୍ର ସରକାର
      • ସବକା ସାଥ, ସବକା ବିକାଶ, ସବକା ବିଶ୍ୱାସର ବାସ୍ତବ ଲକ୍ଷ୍ୟ ହାସଲରେ ସହଯୋଗ କରିବା ଲାଗି ସମସ୍ତ ରାଜନୈତିକ ଦଳଙ୍କୁ ଶ୍ରୀ ନରେନ୍ଦ୍ର ମୋଦୀଙ୍କ ଆହ୍ୱାନ
      • 17 ଜୁନରୁ 26 ଜୁଲାଇ ପର୍ଯ୍ୟନ୍ତ ଚାଲିବାକୁ ଥିବା ଅଧିବେଶନରେ ଲୋକସଭାର 30 ଏବଂ ରାଜ୍ୟସଭାର 27 କାର୍ଯ୍ୟଦିବସ
      Posted On: 16 JUN 2019 6:59PM by PIB Bhubaneshwar


    ଆସନ୍ତାକାଲି ଠାରୁ ସଂସଦର ବଜେଟ ଅଧିବେଶନ ଆରମ୍ଭ ହେଉଛି । ଏଥି ପୂର୍ବରୁ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବିଭିନ୍ନ ରାଜନୈତିକ ଦଳର ରାଜ୍ୟସଭା ଏବଂ ଲୋକସଭାର ନେତାମାନଙ୍କୁ ସର୍ବଦଳୀୟ ବୈଠକରେ ସମ୍ବୋଧିତ କରିଛନ୍ତି । ଜନସାଧାରଣଙ୍କ କଲ୍ୟାଣ ସହ ଜଡ଼ିତ ପ୍ରସଙ୍ଗଗୁଡ଼ିକର ସମାଧାନ ପାଇଁ ସମସ୍ତ ରାଜନୈତିକ ଦଳ ସଦନର ସୁପରିଚାଳନାରେ ସରକାରଙ୍କୁ ସହଯୋଗ କରିବା ଲାଗି ସେ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ ନବନିର୍ବାଚିତ ସାଂସଦମାନଙ୍କୁ ସ୍ୱାଗତ ଜଣାଇଥିଲେ ଏବଂ ଆଶା କରିଥିଲେ ଯେ ସେମାନଙ୍କ ନୂତନ ଆଗ୍ରହ ଏବଂ ଉତ୍ସାହ ସଂସଦ ପରିଚାଳନାରେ ବିନିଯୋଗ ହେବ । ଲୋକ ପ୍ରତିନିଧି ଭାବେ ଲୋକମାନଙ୍କ ଆଶା ଆକାଂକ୍ଷା ପୂରଣ କରିବାରେ ସାଂସଦମାନେ ସଫଳ ହେଉଛନ୍ତି କି ନାହିଁ ସେଥିପ୍ରତି ଦୃଷ୍ଟିଦେବା ଲାଗି ସମସ୍ତ ନେତାମାନଙ୍କୁ ଶ୍ରୀ ମୋଦୀ ଆହ୍ୱାନ କରିଥିଲେ । ସେ କହିଥିଲେ , ସଂସଦ ପରିଚାଳନାରେ ବ୍ୟାଘାତ ସୃଷ୍ଟି କରି ଆମେ ଲୋକମାନଙ୍କ ହୃଦୟ ଜିଣି ପାରିବା ନାହିଁ । ସମସ୍ତ ରାଜନୈତିକ ଦଳଗୁଡ଼ିକ ରାଜନୈତିକ ମତଭେଦ ଦୂରରେ ରଖି ରାଷ୍ଟ୍ରର କଲ୍ୟାଣ ଦିଗରେ ନିରନ୍ତର ଭାବେ କାର୍ଯ୍ୟ କରିବା ଲାଗି ନିଜକୁ ସମର୍ପିତ କରିବା ଆବଶ୍ୟକ । ”


    ସରକାରଙ୍କୁ ସହଯୋଗ କରିବା ଏବଂ 2022 ସୁଦ୍ଧା ନୂତନ ଭାରତ ନିର୍ମାଣ ଦିଗରେ ଆଗେଇ ଯିବା ସହିତ ‘ ସବକା ସାଥ ସବକା ବିକାଶ ସବକା ବିଶ୍ୱାସ ’ ର ବାସ୍ତବ ଲକ୍ଷ୍ୟ ହାସଲ କରିବା ଲାଗି ସବୁ ନେତାମାନଙ୍କୁ ପ୍ରଧାନମନ୍ତ୍ରୀ ଆହ୍ୱାନ କରିଥିଲେ ।


    ଶ୍ରୀ ମୋଦୀ କହିଥିଲେ ଯେ ସବୁ ରାଜନୈତିକ ଦଳ ପକ୍ଷରୁ ଉପସ୍ଥାପନ କରାଯାଉଥିବା ପ୍ରସଙ୍ଗଗୁଡ଼ିକୁ ଗ୍ରହଣ କରିବା ଏବଂ ଜାତୀୟ ସ୍ୱାର୍ଥ ଜଡ଼ିତ ପ୍ରସଙ୍ଗରେ ସଂସଦର ଉଭୟ ଗୃହରେ ଆଲୋଚନା କରିବା ଲାଗି ସରକାର ସବୁବେଳେ ପ୍ରସ୍ତୁତ ଅଛନ୍ତି ।


    ଏହି ବୈଠକରେ ରାଜନୈତିକ ଦଳର ନେତାମାନଙ୍କ ଦ୍ୱାରା ବିଭିନ୍ନ ପ୍ରସଙ୍ଗ ଉପସ୍ଥାପନ କରାଯାଇଥିଲା । ବିନା ବାଧାବିଘ୍ନରେ ସଂସଦର ଉଭୟ ଗୃହକୁ ସୂଚାରୁ ରୂପେ ଚଳାଇବା ପାଇଁ ତଥା ସୃଜନଶୀଳ ଢଙ୍ଗରେ ଆଲୋଚନା ମାଧ୍ୟମରେ ଗତିରୋଧ ସମାପ୍ତ କରିବା ଲାଗି ସବୁ ରାଜନୈତିକ ଦଳର ନେତାମାନଙ୍କ ମଧ୍ୟରେ ଆପୋସ ସହମତି ପ୍ରକାଶ ପାଇଥିଲା ।


    ବୈଠକ ପରେ ଗଣମାଧ୍ୟମ ପ୍ରତିନିଧିମାନଙ୍କୁ ସମ୍ବୋଧିତ କରି କେନ୍ଦ୍ର ସଂସଦୀୟ ବ୍ୟାପାର , କୋଇଲା ଏବଂ ଖଣି ମନ୍ତ୍ରୀ ଶ୍ରୀ ପ୍ରହ୍ଲାଦ ଯୋଶୀ କହିଥିଲେ ଯେ ସରକାର ସବୁ ରାଜନୈତିକ ଦଳ , ବିଶେଷ କରି ବିରୋଧୀ ଦଳର ସାଂସଦମାନଙ୍କୁ ଉଭୟ ଗୃହକୁ ସୁଚାରୁ ରୂପେ ପରିଚାଳନା ଲାଗି ସହଯୋଗ ପାଇଁ ଅନୁରୋଧ କରିଥିଲେ । ଶ୍ରୀ ଯୋଶୀ ବୈଠକରେ ପ୍ରଧାନମନ୍ତ୍ରୀଙ୍କ ଦୁଇଟି ନୂଆ ପ୍ରୟାସ ବିଷୟରେ ସୂଚନା ଦେଇଥିଲେ ।


    ଶ୍ରୀ ଯୋଶୀ କହିଥିଲେ ଯେ ସଂସଦରେ ସବୁ ଦଳର ସଦସ୍ୟମାନଙ୍କ ମଧ୍ୟରେ ଦଳବଦ୍ଧ ଭାବନା ସୃଷ୍ଟି କରିବା ଲାଗି ପ୍ରଧାନମନ୍ତ୍ରୀ 17ତମ ଲୋକସଭା ଆରମ୍ଭ ହେବା ଅବସରରେ ଦୁଇଟି ନୂତନ ପଦକ୍ଷେପ ପାଇଁ ପ୍ରସ୍ତାବ ଦେଇଛନ୍ତି । ଶ୍ରୀ ମୋଦୀ 19 ଜୁନରେ ସଂସଦରେ ପ୍ରତିନିଧିତ୍ୱ କରୁଥିବା ସମସ୍ତ ରାଜନୈତିକ ଦଳର ଅଧ୍ୟକ୍ଷମାନଙ୍କୁ ନିମନ୍ତ୍ରଣ କରିଛନ୍ତି ଏବଂ 20 ଜୁନରେ ସମସ୍ତ ସାଂସଦମାନଙ୍କୁ ନିମନ୍ତ୍ରଣ କରିଛନ୍ତି । ଏହି ବୈଠକରେ ସାମିଲ ହେବାକୁ ଥିବା ନେତାମାନେ ସରକାରଙ୍କ ସହିତ ଖୋଲାଖୋଲି ଭାବେ ଆଲୋଚନା କରିପାରିବେ ଏବଂ ମତ ବିନିମୟ କରିପାରିବେ । ଏହି ନୂତନ ପ୍ରାରମ୍ଭ ଦ୍ୱାରା ସବୁ ସଂସଦ ସଦସ୍ୟମାନଙ୍କ ମଧ୍ୟରେ ଦଳବଦ୍ଧ ଭାବନା ବିକଶିତ ହେବ ତଥା ଏହାଦ୍ୱାରା ସଂସଦର ସୁପରିଚାଳନା ସୁନିଶ୍ଚିତ ହୋଇପାରିବ ।


    ଆସନ୍ତା ବଜେଟ ଅଧିବେଶନ ବିଷୟରେ ସୂଚନା ଦେଇ ଶ୍ରୀ ଯୋଶୀ କହିଥିଲେ ଯେ ସପ୍ତଦଶ ଲୋକସଭାର ପ୍ରଥମ ଅଧିବେଶନ 17 ଜୁନ , 2019 (ସୋମବାର) ଏବଂ ରାଜ୍ୟସଭାର 249ତମ ଅଧିବେଶନ 20 ଜୁନ , 2019 (ଶୁକ୍ରବାର) ଠାରୁ ଆରମ୍ଭ ହେବାକୁ ଯାଉଛି । ସରକାରୀ କାର୍ଯ୍ୟର ସର୍ତ ଅନ୍ତର୍ଗତ , ଅଧିବେଶନ 26 ଜୁଲାଇ 2019ରେ ଶେଷ ହେବ । ଅଧିବେଶନରେ ଲୋକସଭାର ମୋଟ 40 ଦିନ ମଧ୍ୟରୁ 30ଟି କାର୍ଯ୍ୟ ଦିବସ ଏବଂ ରାଜ୍ୟସଭାର ମୋଟ 37 ଦିନ ମଧ୍ୟରୁ 27ଟି କାର୍ଯ୍ୟ ଦିବସ ଆୟୋଜିତ ହେବ ।


    ଅଧିବେଶନରେ ମୁଖ୍ୟତଃ ଶପଥ ଗ୍ରହଣ , ଲୋକସଭା ବାଚସ୍ପତିଙ୍କ ନିର୍ବାଚନ , ରାଷ୍ଟ୍ରପତିଙ୍କ ଅଭିଭାଷଣ ଉପରେ ଧନ୍ୟବାଦ ପ୍ରସ୍ତାବ , କେନ୍ଦ୍ରୀୟ ବଜେଟ 2019-20 ସହ ଜଡ଼ିତ କାର୍ଯ୍ୟ ଲାଗି ସମର୍ପିତ ହେବ । ତେବେ ଅଧିବେଶନର ସମୟ ଆବଶ୍ୟକ ବିଧେୟକ ଏବଂ ଅଣ-ବିଧେୟକ କାର୍ଯ୍ୟ କାର୍ଯ୍ୟ ନିମନ୍ତେ ସମର୍ପିତ ହେବ ।


    ଭାରତୀୟ ସମ୍ବିଧାନର ଧାରା 356 ଅନ୍ତର୍ଗତ ରାଷ୍ଟ୍ରପତିଙ୍କ ଦ୍ୱାରା ଜାମ୍ମୁ ଏବଂ କାଶ୍ମୀର ସମ୍ପର୍କରେ 19 ଡିସେମ୍ବର , 2018ରେ ଜାରି ହୋଇଥିବା ସଂକଳ୍ପର ବିସ୍ତାରକୁ ମଞ୍ଜୁର କରାଯିବା ଆବଶ୍ୟକ ।


    ଭାରତୀୟ ଆର୍ଥିକ ସର୍ବେକ୍ଷଣ ରିପୋର୍ଟ , 4 ଜୁଲାଇ , 2019 (ଗୁରୁବାର) ସଂସଦରେ ଉପସ୍ଥାପନ କରାଯିବ । 2019-20ର କେନ୍ଦ୍ର ବଜେଟ 5 ଜୁଲାଇ , 2019 (ଶୁକ୍ରବାର)ରେ ଲୋକସଭାରେ ପୂର୍ବାହ୍ନ 11.00ଟାରେ ଆଗତ କରାଯିବ ।


    ଅନ୍ତରୀଣ ଅଧିବେଶନ ସମୟରେ 10ଟି ଅଧ୍ୟାଦେଶ ଘୋଷଣା ହୋଇଛି । ଏହାକୁ ଧ୍ୟାନରେ ରଖି ସଂସଦର ଅଧିନିୟମ ପାରିତ କରାଯିବ କାରଣ ନୂତନ ସଂସଦ ଅଧିବେଶନ ପ୍ରାରମ୍ଭ ହେବାର 6 ସପ୍ତାହ ଅର୍ଥାତ 1 ଅଗଷ୍ଟ , 2019 ପରେ ଏଗୁଡ଼ିକ ଆପେ ଆପେ ସମାପ୍ତ ହେଲା ବୋଲି ଗ୍ରହଣ କରିନିଆଯିବ ।


    ଷୋଡ଼ଷ ଲୋକସଭା ଅଧିବେଶନ ସମାପ୍ତ ହେବା ପରେ 46ଟି ବିଧେୟକର ଅବଧି ଶେଷ ହୋଇଯାଇଥିଲା । ଏଗୁଡ଼ିକ ବିଭିନ୍ନ ପର୍ଯ୍ୟାୟରେ ଉଭୟ ସଦନରେ ପ୍ରସ୍ତାବିତ କରାଯାଇଥିଲା । ଏଥିମଧ୍ୟରୁ କେତେକ ଗୁରୁତ୍ୱପୂର୍ଣ୍ଣ ବିଧେୟକ ପୁଣିଥରେ ସଂସଦରେ ଉପସ୍ଥାପନ କରାଯିବ ।


    ସର୍ବଦଳୀୟ ବୈଠକରେ ପ୍ରତିରକ୍ଷା ମନ୍ତ୍ରୀ ଶ୍ରୀ ରାଜନାଥ ସିଂହ , କେନ୍ଦ୍ର ସାମାଜିକ ନ୍ୟାୟ ଏବଂ ସଶକ୍ତିକରଣ ମନ୍ତ୍ରୀ ଶ୍ରୀ ଥାୱର ଚନ୍ଦ ଗେହଲଟ , ସଂସଦୀୟ ବ୍ୟାପାର , ଭାରୀ ଉଦ୍ୟୋଗ ଏବଂ ସାଧାରଣ ଉଦ୍ୟୋଗ ରାଷ୍ଟ୍ରମନ୍ତ୍ରୀ ଶ୍ରୀ ଅର୍ଜୁନ ରାମ ମେଘୱାଲ ଏବଂ ସଂସଦୀୟ ବ୍ୟାପାର ତଥା ବୈଦେଶିକ ରାଷ୍ଟ୍ରମନ୍ତ୍ରୀ ଶ୍ରୀ ବି ମୁରଲୀଧରନଙ୍କ ସମେତ ଅନ୍ୟ ନେତାମାନେ ଉପସ୍ଥିତ ଥିଲେ ।

    
    
    (Release ID: 1574724) Visitor Counter : 33
    
    

      Background release reference

      Government holds All Party Leaders Meeting to discuss important issues to come up during Budget Session of Parliament 2019