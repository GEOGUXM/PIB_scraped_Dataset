      ଆୟୁଷ

      ଯୋଗର ପ୍ରୋତ୍ସାହନ ଏବଂ ବିକାଶ ଦିଗରେ ଉଲ୍ଲେଖନୀୟ ଯୋଗଦାନ ପାଇଁ ପ୍ରଧାନମନ୍ତ୍ରୀ ପୁରସ୍କାର-2019 ଘୋଷଣା
      Posted On: 20 JUN 2019 5:36PM by PIB Bhubaneshwar


    ଗୁଜରାଟ ଲାଇଫ ମିଶନର ସ୍ୱାମୀ ରାଜଶ୍ରୀ ମୁନି , ଇଟାଲୀର ମିସ୍ ଆଂଟୋନିଟ୍ଟା ରୋଜି , ମୁଙ୍ଗେରର ବିହାର ଯୋଗ ସ୍କୁଲ , ଜାପାନର ଜାପାନ ଯୋଗ ନିକେତନ ପାଇବେ ଏହି ପୁରସ୍କାର


    ଯୋଗର ପ୍ରୋତ୍ସାହନ ଏବଂ ବିକାଶ କ୍ଷେତ୍ରରେ ଗୁରୁତ୍ୱପୂର୍ଣ୍ଣ ଯୋଗଦାନ ଲାଗି 2019 ବର୍ଷ ପାଇଁ ପ୍ରଧାନମନ୍ତ୍ରୀ ପୁରସ୍କାର ଘୋଷଣା କରାଯାଇଛି । ଚଳିତ ବର୍ଷ ଗୁଜରାଟ ଲାଇଫ ମିଶନର ସ୍ୱାମୀ ରାଜଶ୍ରୀ ମୁନି (ବ୍ୟକ୍ତିଗତ-ଜାତୀୟ ବର୍ଗ) , ଇଟାଲୀର ମିସ ଆଂଟୋନିଟ୍ଟା ରୋଜି (ବ୍ୟକ୍ତିଗତ-ଅନ୍ତର୍ଜାତୀୟ ବର୍ଗ) , ମୁଙ୍ଗେରସ୍ଥିତ ବିହାର ଯୋଗ ସ୍କୁଲ (ସଂଗଠନ-ଜାତୀୟ ବର୍ଗ) ଏବଂ ଜାପାନର ଜାପାନ ଯୋଗ ନିକେତନ (ସଂଗଠନ-ଅନ୍ତର୍ଜାତୀୟ) ଏହି ପୁରସ୍କାର ଲାଗି ମନୋନୀତ ହୋଇଛନ୍ତି । ପୁରସ୍କାର ବିଜେତାମାନଙ୍କୁ ଏକ ଟ୍ରଫି , ମାନପତ୍ର ସହିତ 25 ଲକ୍ଷ ଟଙ୍କା ଲେଖାଏଁ ପୁରସ୍କାର ପ୍ରଦାନ କରାଯିବ ।


    21 ଜୁନ 2016ରେ ଚଣ୍ଡିଗଡ଼ଠାରେ ଆୟୋଜିତ ଦ୍ୱିତୀୟ ଅନ୍ତର୍ଜାତୀୟ ଯୋଗ ଦିବସ ଅବସରରେ ମାନନୀୟ ପ୍ରଧାନମନ୍ତ୍ରୀ ଯୋଗର ପ୍ରୋତ୍ସାହନ ଏବଂ ବିକାଶ ପାଇଁ ଏହି ପୁରସ୍କାର ଘୋଷଣା କରିଥିଲେ । ଏହି ପୁରସ୍କାର ପାଇଁ ଆୟୁଷ ମନ୍ତ୍ରଣାଳୟ ପକ୍ଷରୁ ନିୟମାବଳୀ ପ୍ରଣୟନ କରାଯାଇଥିଲା । ଏଥିପାଇଁ ଦୁଇଟି କମିଟି ଯଥା- ସ୍କ୍ରିନିଂ କମିଟି (ପ୍ରାଥମିକ ମୂଲ୍ୟାୟନ) ଏବଂ ମୂଲ୍ୟାୟନ କମିଟି (ବିଚାରକ) ଗଠନ କରାଯାଇଥିଲା , ଯଦ୍ଦ୍ୱାରା ଏହି ପୁରସ୍କାର ଚୟନ କରିବାରେ ପାରଦର୍ଶିତା ଅବଲମ୍ବନ କରାଯାଇପାରିବ । ଖୋଲା ବିଜ୍ଞାପନ ଜରିଆରେ ଏହି ପୁରସ୍କାର ପାଇଁ ନାମାଙ୍କନ ଆହ୍ୱାନ କରାଯାଇଥିଲା ।


    ଆୟୁଷ ମନ୍ତ୍ରଣାଳୟର ସଚିବଙ୍କ ଅଧ୍ୟକ୍ଷତାରେ ଗଠିତ ସ୍କ୍ରିନିଂ କମିଟି ନିଜସ୍ୱ ଇନପୁଟ ଏବଂ ଆବେଦନଗୁଡ଼ିକ ମଧ୍ୟରୁ 79ଟି ଆବେଦନକୁ ଚୁଡ଼ାନ୍ତ ତାଲିକାରେ ରଖାଯାଇଥିଲା । କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ପ୍ରଧାନମନ୍ତ୍ରୀଙ୍କ ଅତିରିକ୍ତ ପ୍ରମୁଖ ସଚିବ , ସଚିବ (ବୈଦେଶିକ ବ୍ୟାପାର ମନ୍ତ୍ରଣାଳୟ) , ଆୟୁଷ ସଚିବ , ଡ. ହଂସା ଯୋଗେନ୍ଦ୍ର ଓ ଡ. ଜୟନ୍ତ ଯଶୱନ୍ତଙ୍କୁ ନେଇ ଗଠିତ ବିଚାରକ ମଣ୍ଡଳୀ ସ୍କ୍ରିନିଂ କମିଟର ସୁପାରିସକୁ ଅନୁଧ୍ୟାନ କରିବା ସହ ଚୂଡ଼ାନ୍ତ ତାଲିକାରେ ସ୍ଥାନ ପାଇଥିବା ସଂଗଠନ ଏବଂ ବ୍ୟକ୍ତିବିଶେଷଙ୍କର ଯୋଗ କ୍ଷେତ୍ରରେ ରହିଥିବା ଯୋଗଦାନକୁ ତର୍ଜମା କରିଥିଲେ । ବିଭିନ୍ନ ବର୍ଗରେ ମିଳିଥିବା 79ଟି ନାମାଙ୍କନକୁ ବିବେଚନା କରିବା ପରେ ଚୁଡ଼ାନ୍ତ ନିଷ୍ପତି ନିଆଯାଇଥିଲା ।


    ଗୁଜରାଟର ଲିମ୍ବଡ଼ିରେ ସ୍ୱାମୀ ରାଜଶ୍ରୀ ମୁନି ନିରନ୍ତର ଯୋଗାଭ୍ୟାସ କରିଆସୁଛନ୍ତି । 1971ରେ ସେ ସ୍ୱାମୀ କୃପାଳଭାନନ୍ଦଙ୍କ ଠାରୁ ଯୋଗ ଦୀକ୍ଷା ପାଇଥିଲେ । ସ୍ୱାମୀ ରାଜଶ୍ରୀ ମୁନି 1993ରେ ଲାକୁଲିଶ ଇଂଟରନ୍ୟାସନାଲ ଫେଲୋସିପସ୍ ଏନଲାଇଟେନମେଂଟ ମିଶନ (ଲାଇଫ ମିଶନ) ପ୍ରତିଷ୍ଠା କରିଥିଲେ । ଏହି ମିଶନ ନିରନ୍ତର ଭାବେ ଯୋଗର ପ୍ରୋତ୍ସାହନ ସହିତ ମାନବ ସେବା ଦିଗରେ କାର୍ଯ୍ୟ କରିଆସୁଛି । ପ୍ରାଚୀନ ଯୋଗ ବିଜ୍ଞାନର ଜ୍ଞାନ ଏବଂ ଅଭ୍ୟାସକୁ ପ୍ରୋତ୍ସାହିତ କରିବା ଏବଂ ନିଃସ୍ୱାର୍ଥ ମାନବସେବା ଦିଗରେ ଲାଇଫ ମିଶନ ଜରିଆରେ ହଜାର ହଜାର ଲୋକଙ୍କ ଜୀବନକୁ ସ୍ୱାମୀଜୀ ପ୍ରଭାବିତ କରିଚାଲିଛନ୍ତି । ଯୋଗ ଦର୍ଶନ , ଯୋଗ ଥେରାପି ଭଳି ଯୋଗର ବିଭିନ୍ନ ଦିଗରେ ସେ ଏକାଧିକ ପୁସ୍ତକ ଲେଖିଯାଇଛନ୍ତି । ଯୋଗ କ୍ଷେତ୍ରରେ ଉକ୍ରର୍ଷତା ହାସଲ କରିବା ଏବଂ ଏହାର ବିଭିନ୍ନ ଦିଗକୁ ଉଜାଗର କରିବା ଦିଗରେ ଛାତ୍ରଛାତ୍ରୀଙ୍କୁ ଶିକ୍ଷା ପ୍ରଦାନ କରୁଥିବା ଏକ ଶିକ୍ଷାନୁଷ୍ଠାନ , ଗୁଜରାଟର ଛାରୋଡ଼ି ଠାରେ ଲାକୁଲିଶ ଯୋଗ ବିଶ୍ୱବିଦ୍ୟାଳୟର ଅଧ୍ୟକ୍ଷ ଏବଂ ଆଧ୍ୟାତ୍ମିକ ମୁଖ୍ୟ ଭାବେ କାର୍ଯ୍ୟ କରୁଛନ୍ତି ।


    ମିସ ଆଂଟୋନିଟା ରୋଜି ଇଟାଲିର ଲେରିସିରେ ଜଣେ ଯୋଗ ପ୍ରଶିକ୍ଷକ ଭାବେ କାର୍ଯ୍ୟ କରୁଛନ୍ତି । ଯୋଗ କ୍ଷେତ୍ରରେ ତାଙ୍କର 42 ବର୍ଷର ଅଭିଜ୍ଞତା ରହିଛି । ମୂଳତଃ ସ୍ୱାମୀ ଶିବାନନ୍ଦ ଯୋଗ ପରମ୍ପରାର ଜଣେ ଛାତ୍ରୀ ଭାବେ ସେ ବିଭିନ୍ନ ଭାରତୀୟ ଯୋଗ ଗୁରୁଙ୍କ ଠାରୁ ଯୋଗାଭ୍ୟାସର ଆଧୁନିକ ଦିଗ ବିଷୟରେ ସେ ଶିକ୍ଷାଲାଭ କରିଛନ୍ତି । ଯୋଗ ଶିକ୍ଷାରେ ତାଙ୍କର ଏକ ଚମକ୍ରାର ପେସାଦାର କ୍ୟାରିଅର ରହିଛି । ଏହି ବିଷୟରେ ପାଣ୍ଡିତ୍ୟ ଏବଂ ପ୍ରତିବଦ୍ଧତା ପାଇଁ ବିଶ୍ୱବ୍ୟାପୀ ତାଙ୍କର ସୁନାମ ରହିଛି । ସର୍ବ ଯୋଗ ଇଂଟରନ୍ୟାସନାଲର ପ୍ରତିଷ୍ଠାତା ସଭାପତି ଭାବେ ସେ ଚାରି ଦଶନ୍ଧି ଧରି ଇଟାଲୀ ଏବଂ ୟୁରୋପରେ ପାରମ୍ପରିକ ଭାରତୀୟ ଯୋଗର ପ୍ରୋତ୍ସାହନ ଦିଗରେ କାର୍ଯ୍ୟ କରିଆସୁଛନ୍ତି । ୟୁରୋପର ବିଭିନ୍ନ ଯୋଗ ପେସାଦାର ସଂଗଠନର ଗୁରୁତ୍ୱପୂର୍ଣ୍ଣ ପଦପଦବୀରେ ସେ କାର୍ଯ୍ୟ କରୁଛନ୍ତି । ତାଙ୍କର କାର୍ଯ୍ୟ ଯୋଗୁ ୟୁରୋପର ବିଭିନ୍ନ ପ୍ରାନ୍ତରେ ଯୋଗ ଏବେ ସମ୍ଭାବନା ପୂର୍ଣ୍ଣ ଶିକ୍ଷା କ୍ଷେତ୍ର ଭାବେ ବିବେଚିତ ହୋଇଛି ଏବଂ ଯୋଗ ଥେରାପିକୁ ଏକ ବ୍ୟବହାରିକ ଚିକିତ୍ସା ପଦ୍ଧତି ଭାବେ ଗ୍ରହଣ କରାଯାଇଛି ।


    ବିହାରର ମୁଙ୍ଗେର ଠାରେ 1964ରେ ଶ୍ରୀ ସ୍ୱାମୀ ସତ୍ୟାନନ୍ଦ ସରସ୍ୱତୀଙ୍କ ଦ୍ୱାରା ବିହାର ଯୋଗ ସ୍କୁଲ ପ୍ରତିଷ୍ଠା କରାଯାଇଥିଲା । ସାମ୍ପ୍ରତିକ ଶାରୀରିକ ଏବଂ ମାନସିକ ସ୍ୱାସ୍ଥ୍ୟ ବିଜ୍ଞାନ ସହିତ ପାରମ୍ପରିକ ବୈଦିକ , ତାନ୍ତ୍ରିକ ଏବଂ ଯୋଗ ଶିକ୍ଷାର ବିଭିନ୍ନ ଦୃଷ୍ଟିକୋଣର ସମ୍ମିଶ୍ରଣରେ ଯୋଗ କୌଶଳର ବିକାଶ ଲାଗି ଏହି ସ୍କୁଲ ପରିଚିତ । ବିଭିନ୍ନ ପ୍ରସିଦ୍ଧ ହସପିଟାଲ , ସଂଗଠନ ଏବଂ ସଂସ୍ଥା ସହିତ ମିଶି ଚିକିତ୍ସା ଗବେଷଣା ଏବଂ ଯୋଗ ପ୍ରକଳ୍ପ ପରିଚାଳନାରେ ବିହାର ସ୍କୁଲ ମାର୍ଗଦର୍ଶନ କରିଥାଏ । ବିହାର ଯୋଗ ସ୍କୁଲ ଦ୍ୱାରା ପ୍ରସ୍ତୁତ କାର୍ଯ୍ୟକ୍ରମ ବର୍ତ୍ତମାନ ଶିକ୍ଷା , ସରକାରୀ କ୍ଷେତ୍ର , ଡାକ୍ତରଖାନା , ପ୍ରତିରକ୍ଷା ସଂସ୍ଥାନ , ଘରୋଇ ଏବଂ ସରକାରୀ କ୍ଷେତ୍ରର ଉଦ୍ୟୋଗ ଏପରିକି କାରାଗାରରେ ମଧ୍ୟ ଉପଯୋଗ ହେଉଛି । ଏହି ସ୍କୁଲ ପକ୍ଷରୁ 2013 ଠାରୁ ଏହି କ୍ଷେତ୍ରର ବିଭିନ୍ନ କ୍ଷେତ୍ର ଉପରେ ଆଲୋକପାତ କରୁଥିବା ଏକ ପତ୍ରିକା ‘ ଯୋଗ ’ ପ୍ରକାଶିତ ହେଉଛି । ଏହାଛଡ଼ା ଏହି ସଂସ୍ଥାର 100ରୁ ଅଧିକ ପ୍ରକାଶିତ ପୁସ୍ତକ ରହିଛି ଯାହା ବିଭିନ୍ନ ଯୋଗ ପାଠ୍ୟକ୍ରମ ପାଇଁ ପରାମର୍ଶ ପୁସ୍ତକ ଭାବେ ଉପଯୋଗ ହୋଇଥାଏ ।


    1980ରେ ପ୍ରତିଷ୍ଠା ହୋଇଥିବା ଜାପାନ ଯୋଗ ନିକେତନ ଜାପାନରେ ଯୋଗର ପ୍ରସାର କ୍ଷେତ୍ରରେ ଆଲୋକବର୍ତ୍ତିକା ସାଜିଛି । ଏହା ଋଷିକେଶ ଯୋଗ ନିକେତନ ଏବଂ ଏସ-ବ୍ୟାସ ଯୋଗ ବିଶ୍ୱବିଦ୍ୟାଳୟ , ବେଙ୍ଗାଲୁରୁର ସହଯୋଗରେ କାର୍ଯ୍ୟ କରିଥାଏ । ଏହି ସଂସ୍ଥା ଦ୍ୱାରା ପରିଚାଳିତ ବହୁ ଉଚ୍ଚମାନର ଯୋଗ ପ୍ରଶିକ୍ଷଣ ଏବଂ ତାଲିମ କାର୍ଯ୍ୟକ୍ରମ ଦ୍ୱାରା ଜାପାନରେ ଯୋଗର ମୂଳଦୁଆ ସ୍ଥାପିତ ହୋଇଛି । ଏହି ସଂସ୍ଥା ଜାପାନରେ ଯୋଗ ପେସାଦାରମାନଙ୍କୁ ସଂସ୍ଥାଗତ ମାନ୍ୟତା ଦେବାରେ ପ୍ରମୁଖ ଭୂମିକା ଗ୍ରହଣ କରିଛି । ଯାହାଦ୍ୱାରା ସେହି ଦେଶରେ ଯୋଗର ବୈଜ୍ଞାନିକ ଦିଗର ମାନକୁ ସୁଦୃଢ଼ କରିପାରିପାରିଛି । ସେମାନଙ୍କ ଦ୍ୱାରା ପ୍ରକାଶିତ ପୁସ୍ତକ ‘ ଯୋଗ ଥେରାପି ଥିଓରୀ : ମଡର୍ଣ୍ଣ ମେଥର୍ଡସ ବେସଡ ଅନ ଟ୍ରାଡିସନାଲ ଟିଚିଙ୍ଗସ ଅଫ ହ୍ୟୁମାନ ଷ୍ଟ୍ରକଚର ଆଣ୍ଡ ଫଙ୍କସନ ’ ଏହାର ବିଶ୍ୱସନୀୟତା ପାଇଁ ପ୍ରଶଂସିତ ହୋଇପାରିଛି ।


    **********

    
    
    (Release ID: 1575435) Visitor Counter : 32