      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମାଳଦ୍ଵୀପର ସଂସଦ ମଜଲିସରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 08 JUN 2019 8:49PM by PIB Bhubaneshwar


    ମାଳଦ୍ଵୀପର ମଜଲିସର ସମ୍ମାନନୀୟ ଅଧ୍ୟକ୍ଷ ,


    ମାଳଦ୍ଵୀପର ପୂର୍ବତନ ରାଷ୍ଟ୍ରପତି ଏବଂ ମୋର ବନ୍ଧୁ ମହମ୍ମଦ ନଶିଦ ମହାଶୟ ,


    ମଜଲିସର ସମ୍ମାନନୀୟ ସଦସ୍ୟଗଣ ,


    ମହାମହିମ ,


    ଆମନ୍ତ୍ରିତ ମାନନୀୟ ଅତିଥିଗଣ ,


    ନମସ୍କାର ,


    ଆପଣ ସମସ୍ତଙ୍କୁ ମୁଁ ନିଜ ତରଫରୁ ଏବଂ ଶହେ ତିରିଶ କୋଟି ଭାରତବାସୀଙ୍କର ଶୁଭକାମନା ଜଣାଉଛି । ଇଦ୍-ଉଲ୍-ଫିତରର ପବିତ୍ର ପର୍ବର ଆନନ୍ଦ ଏବଂ ଉତ୍ସାହ ଏବେ ମଧ୍ୟ ଆମ ସହିତ ରହିଛି । ଆପଣ ସମସ୍ତଙ୍କୁ ଏବଂ ମାଳଦ୍ଵୀପର ସମସ୍ତ ଜନସାଧାରଣଙ୍କୁ ମୁଁ ଏହି ଉପଲକ୍ଷେ ବହୁତ ବହୁତ ଶୁଭକାମନା ଜଣାଉଛି ।


    ଅଧ୍ୟକ୍ଷ ମହୋଦୟ ,


    ମାଳଦ୍ଵୀପ-ଅର୍ଥାତ ହଜାରରୁ ଅଧିକ ଦ୍ୱୀପମାନଙ୍କର ମାଳା-ଭାରତ ମହାସାଗରର ହିଁ ନୁହେଁ , ସମଗ୍ର ଦୁନିଆର ହେଉଛି ଏକ ଅନନ୍ୟ ଉପହାର । ଏହାର ଅସୀମ ସୌନ୍ଦର୍ଯ୍ୟ ଏବଂ ପ୍ରାକୃତିକ ସମ୍ପଦ ହଜାର ହଜାର ବର୍ଷ ଧରି ଆକର୍ଷଣର କେନ୍ଦ୍ରବିନ୍ଦୁ ରହି ଆସିଛି । ପ୍ରକୃତିର ଶକ୍ତି ଆଗରେ ମାନବର ଅଦମ୍ୟ ସାହସର ଏକ ଉଦାହରଣ ହେଉଛି ଏହି ଦେଶ । ବ୍ୟବସାୟ , ଲୋକ ଏବଂ ସଂସ୍କୃତିର ଅନବରତ ପ୍ରବାହର ସାକ୍ଷୀ ରହି ଆସିଛି ଏହି ମାଳଦ୍ଵୀପ । ଆଉ ଏହି ରାଜଧାନୀ ମାଲେ , ବିଶାଳ ନୀଳ ସମୁଦ୍ରର କେବଳ ପ୍ରବେଶ ଦ୍ୱାର ହିଁ ନୁହେଁ । ବରଂ ସ୍ଥାୟୀ , ଶାନ୍ତିପୂର୍ଣ୍ଣ ଏବଂ ସମୃଦ୍ଧଶାଳୀ ଭାରତ ମହାସାଗର କ୍ଷେତ୍ରର ଏହା ଏକ କୁଞ୍ଜ ମଧ୍ୟ ।


    ଅଧ୍ୟକ୍ଷ ମହୋଦୟ ,


    ଆଜି ମାଳଦ୍ଵୀପର , ଏହି ମଜଲିସରେ , ଆପଣମାନଙ୍କ ଗହଣରେ ଉପସ୍ଥିତ ରହି ମୁଁ ବହୁତ ଆନନ୍ଦିତ । ମଜଲିସ ମୋତେ ସର୍ବ ସମ୍ମତିକ୍ରମେ ନିମନ୍ତ୍ରଣ ଦେବା ନେଇ , ସମ୍ମାନନୀୟ ନଶିଦ ମହାଶୟ , ବାଚସ୍ପତି ହେବା ପରେ ନିଜର ପ୍ରଥମ ବୈଠକରେ ହିଁ ନିଷ୍ପତି ନେଇଥିଲେ । ଆପଣଙ୍କର ଏହି ଶୈଳୀ ପ୍ରତ୍ୟେକ ଭାରତୀୟଙ୍କର ହୃଦୟକୁ ଛୁଇଁ ପାରିଛି । ଏହାଛଡା ସେମାନଙ୍କର ସମ୍ମାନ ଏବଂ ଗୌରବ ମଧ୍ୟ ବୃଦ୍ଧି ପାଇଛି । ଏଥିପାଇଁ , ଅଧ୍ୟକ୍ଷ ମହୋଦୟ , ମୁଁ ଆପଣମାନଙ୍କୁ , ଆଉ ଏହି ଗୌରବଶାଳୀ ସଦନର ସମସ୍ତ ସମ୍ମାନନୀୟ ସଦସ୍ୟଙ୍କୁ ମୋ ଏବଂ ମୋ ଦେଶ ତରଫରୁ ବହୁତ ବହୁତ ଧନ୍ୟବାଦ ଜଣାଉଛି ।


    ଅଧ୍ୟକ୍ଷ ମହୋଦୟ ,


    ଆଜି ମୁଁ ଦ୍ୱିତୀୟ ଥର ପାଇଁ ମାଳଦ୍ଵୀପକୁ ଆସିଛି । ଏକ ପ୍ରକାରରେ କହିବାକୁ ଗଲେ , ଦ୍ୱିତୀୟ ଥର ମୁଁ ମଜଲିସର ଐତିହାସିକ କାର୍ଯ୍ୟକ୍ରମର ସାକ୍ଷୀ ହୋଇଛି । ଗତ ବର୍ଷ ମୁଁ ବହୁତ ଖୁସି ଏବଂ ଗୌରବର ସହିତ ରାଷ୍ଟ୍ରପତି ସୋଲିହଙ୍କ ଶପଥ ଗ୍ରହଣ ସମାରୋହରେ ସାମିଲ ହୋଇଥିଲି । ଗଣତନ୍ତ୍ରର ବିଜୟର ସେହି ଉତ୍ସବ ଖୋଲା ଷ୍ଟାଡିୟମରେ ଆୟୋଜିତ କରାଯାଇଥିଲା । ଚାରିଆଡ଼େ , ହଜାର ହଜାର ଉତ୍ସାହିତ ଲୋକ ଉପସ୍ଥିତ ଥିଲେ । ସେମାନଙ୍କର ଶକ୍ତି ଏବଂ ବିଶ୍ୱାସ , ସାହସ ଏବଂ ସଂକଳ୍ପ ସେହି ବିଜୟର ଆଧାର ହୋଇ ରହିଥିଲା । ସେହି ଦିନର ମାଳଦ୍ଵୀପର ଗଣତନ୍ତ୍ରର ଉନ୍ମାଦନାକୁ ଅନୁଭବ କରି ମୁଁ ରୋମାଂଚିତ ହୋଇ ଉଠୁଛି । ସେହି ଦିନ ମୁଁ ମାଳଦ୍ଵୀପରେ ଗଣତନ୍ତ୍ର ପ୍ରତି ସାଧାରଣ ଜନତାଙ୍କର ସମର୍ପଣକୁ ଆଉ , ଅଧ୍ୟକ୍ଷ ମହୋଦୟ , ଆପଣମାନଙ୍କ ଭଳି ନେତାମାନଙ୍କ ପ୍ରତି ସେମାନଙ୍କର ଭଲ ପାଇବା ଏବଂ ଆଦରକୁ ମଧ୍ୟ ଦେଖିଲି । ଆଉ ଆଜି , ଏହି ସମ୍ମାନନୀୟ ସଦନରେ , ମୁଁ ଆପଣ ସମସ୍ତ ଗଣତନ୍ତ୍ରର ପୁରୋଧାମାନଙ୍କୁ ହାତ ଯୋଡ଼ି ପ୍ରଣାମ କରୁଛି ।


    ଅଧ୍ୟକ୍ଷ ମହୋଦୟ ,


    ଏହି ସଦନ , ଏହି ମଜଲିସ , କେବଳ ଇଟା ପଥରରେ ନିର୍ମାଣ କରାଯାଇଥିବା ଏକ ଭବନ ନୁହେଁ । ଏହା ଲୋକମାନଙ୍କ ପାଇଁ କେବଳ ଗୋଟିଏ ଘଟଣା ନୁହେଁ । ଏହା ହେଉଛି ଗଣତନ୍ତ୍ରର ସେହି ଶକ୍ତିପୀଠ ଯେଉଁଠାରେ ଦେଶର ହୃତସ୍ପନ୍ଦନ ଆପଣମାନଙ୍କର ବିଚାରଧାରା ଏବଂ ସ୍ୱରରେ ଗୁଞ୍ଜରିତ ହେଉଛି । ଏଠାରେ ଆପଣମାନଙ୍କ ମାଧ୍ୟମରେ ଜନସାଧାରଣମାନଙ୍କର ସ୍ୱପ୍ନ ଏବଂ ଆଶାସବୁ ବାସ୍ତବତାରେ ପରିଣତ ହେଉଛି ।


    ଏଠାରେ ଭିନ୍ନ ଭିନ୍ନ ବିଚାରଧାରା ଏବଂ ଦଳର ସଦସ୍ୟ ଦେଶରେ ଗଣତନ୍ତ୍ରର , ବିକାଶ ଏବଂ ଶାନ୍ତି ପାଇଁ ସାମୁହିକ ସଂକଳ୍ପକୁ ସିଦ୍ଧିରେ ପରିଣତ କରିଥାଆନ୍ତି । ଠିକ ସେହିଭଳି , ଯେପରି କିଛି ମାସ ପୂର୍ବେ ମାଳଦ୍ଵୀପର ଲୋକମାନେ ଏକଜୁଟ ହୋଇ ଦୁନିଆ ସମ୍ମୁଖରେ ଗଣତନ୍ତ୍ରର ଏକ ଉଦାହରଣ ପ୍ରସ୍ତୁତ କରିଛନ୍ତି । ଆପଣମାନଙ୍କର ସେହି ଯାତ୍ରା ଆହ୍ୱାନରେ ପରିପୂର୍ଣ୍ଣ ହୋଇ ରହିଥିଲା ।


    କିନ୍ତୁ ମାଳଦ୍ଵୀପ ଦେଖାଇଦେଲା , ଆପଣମାନେ ଦେଖାଇଦେଲେ , କି ବିଜୟ ଅନ୍ତତଃପକ୍ଷେ ଜନତାଙ୍କର ହିଁ ହୋଇଥାଏ । ଏହା କୌଣସି ସାଧାରଣ ସଫଳତା ନ ଥିଲା । ଆପଣମାନଙ୍କର ଏହି ସଫଳତା ସମଗ୍ର ଦୁନିଆ ପାଇଁ ହେଉଛି ଏକ ଉଦାହରଣ ଏବଂ ପ୍ରେରଣା । ଆଉ ମାଳଦ୍ଵୀପର ଏହି ସଫଳତାରେ ସବୁଠାରୁ ଅଧିକ ଗର୍ବ ଏବଂ ଖୁସି କାହାକୁ ହୋଇ ପାରିଥାଏ ? ଉତର ହେଉଛି ସ୍ୱାଭାବିକ । ଆପଣଙ୍କର ସବୁଠାରୁ ଘନିଷ୍ଠ ମିତ୍ର , ଆପଣଙ୍କର ସବୁଠାରୁ ନିକଟତମ ପଡୋଶୀ ଆଉ ଦୁନିଆର ସର୍ବବୃହତ ଗଣତନ୍ତ୍ର – ଭାରତକୁ । ଆଜି ଆପଣମାନଙ୍କ ମଧ୍ୟରେ ମୁଁ ଗୁରୁତ୍ୱ ପ୍ରଦାନ କରି କହିବାକୁ ଚାହୁଁଛି କି ମାଳଦ୍ଵୀପରେ ସୁଦୃଢ଼ ଗଣତନ୍ତ୍ର ପାଇଁ ଭାରତ ଏବଂ ପ୍ରତ୍ୟେକ ଭାରତୀୟ ଆପଣମାନଙ୍କ ସାଥୀରେ ରହିଥିଲା ଏବଂ ରହିଥିବ ମଧ୍ୟ ।


    ଅଧ୍ୟକ୍ଷ ମହୋଦୟ ,


    ଭାରତ ମଧ୍ୟ ନିକଟରେ ମାନବ ଇତିହାସର ସବୁଠାରୁ ବଡ଼ ଗଣତାନ୍ତ୍ରିକ ପ୍ରକ୍ରିୟା ସଂପୂର୍ଣ୍ଣ କରିଛି । 130 କୋଟି ଭାରତୀୟଙ୍କ ପାଇଁ ଏହା କେବଳ ଏକ ନିର୍ବାଚନ ନୁହେଁ , ଗଣତନ୍ତ୍ରର ବୃହତ ମହୋତ୍ସବ ଥିଲା । ଦୁଇ ତୃତୀୟାଂଶରୁ ଅଧିକ , ଅର୍ଥାତ 60 କୋଟି ମତଦାତା ମତଦାନ କରିଥିଲେ । ସେମାନେ ବିକାଶ ଏବଂ ସ୍ଥିରତା ସପକ୍ଷରେ ବିପୁଳ ଭୋଟ ଦେଇଛନ୍ତି ।


    ଅଧ୍ୟକ୍ଷ ମହୋଦୟ ,


    ମୋ ସରକାରଙ୍କର ମୂଳମନ୍ତ୍ର –‘ ସମସ୍ତଙ୍କ ସହିତ , ସମସ୍ତଙ୍କର ବିକାଶ ଏବଂ ସମସ୍ତଙ୍କର ବିଶ୍ୱାସ ’ କେବଳ ଭାରତରେ ହିଁ ନୁହେଁ ସମଗ୍ର ବିଶ୍ୱରେ , ଆଉ ବିଶେଷ କରି ନିଜ ପଡୋଶୀରେ , ମୋ ସରକାରଙ୍କର ବିଦେଶ ନୀତିର ମଧ୍ୟ ଏହା ହେଉଛି ଆଧାର ।


    ‘ ପଡୋଶୀ ହେଉଛି ସର୍ବପ୍ରଥମ ’ ଏହା ହେଉଛି ଆମର ପ୍ରାଥମିକତା । ଆଉ ପଡୋଶୀଙ୍କ ମଧ୍ୟରେ , ମଳଦ୍ଵୀପର ପ୍ରାଥମିକତା ହେଉଛି ବହୁତ ସ୍ୱାଭାବିକ । ତେଣୁ , ଆପଣମାନଙ୍କ ଗହଣରେ ମୋର ଏହି ଉପସ୍ଥିତି କେବଳ ମାତ୍ର ସଂଯୋଗ ନୁହେଁ । ଗତ ଡିସେମ୍ବରରେ , ରାଷ୍ଟ୍ରପତି ସୋଲିହ ଭାରତକୁ ନିଜର ପ୍ରଥମ ଗସ୍ତ ଭାବେ ବାଛିଥିଲେ । ଆଉ ଏବେ ମାଳଦ୍ଵୀପର ସ୍ନେହପୂର୍ଣ୍ଣ ନିମନ୍ତ୍ରଣ , ମୋତେ ମୋର ଏହି କାର୍ଯ୍ୟକାଳର ପ୍ରଥମ ବିଦେଶଯାତ୍ରାରେ ମାଳଦ୍ଵୀପକୁ ନେଇ ଆସିଛି । ଏହି ଯାତ୍ରାରେ , ବିଦେଶୀମାନଙ୍କ ପାଇଁ ଆପଣଙ୍କ ଦେଶର ସବୁଠାରୁ ବଡ଼ ସମ୍ମାନରେ ମୋତେ ସମ୍ମାନିତ କରାଯାଇଛି । ମୋ ପାଖରେ ଧନ୍ୟବାଦ ଦେବା ପାଇଁ ଶବ୍ଦ ନାହିଁ ।


    ଅଧ୍ୟକ୍ଷ ମହୋଦୟ ,


    ଭାରତ ଏବଂ ମାଳଦ୍ଵୀପର ସମ୍ବନ୍ଧ ଇତିହାସଠାରୁ ମଧ୍ୟ ପୁରୁଣା । ଅନାଦିକାଳରୁ , ସାଗରର ଲହରୀମାଳା ଆମ ଦୁଇ ଦେଶର କୂଳକୁ ଧୌତ କରୁଛି । ଏହି ଲହାରୀମାଳା ଆମ ଦୁଇ ଦେଶର ଲୋକମାନଙ୍କ ମଧ୍ୟରେ ମିତ୍ରତାର ସନ୍ଦେଶ ବାହକ ସାଜିଛନ୍ତି । ଆମର ସଭ୍ୟତା ଏବଂ ସଂସ୍କୃତି ଏହି ତରଙ୍ଗଗୁଡ଼ିକର ଶକ୍ତିକୁ ନେଇ ପ୍ରସ୍ଫୁଟିତ ହୋଇଛନ୍ତି । ଆମର ସମ୍ପର୍କକୁ ସାଗରର ଗଭୀରତା ଏବଂ ବ୍ୟାପକତାର ଆଶୀର୍ବାଦ ମିଳିଛି । ବିଶ୍ୱର ସର୍ବପୁରାତନ ବନ୍ଦରଗୁଡ଼ିକ ମଧ୍ୟରୁ ଗୋଟିଏ ଲୋଥଲ , ମୋର ନିଜରାଜ୍ୟ ଗୁଜରାଟରେ ଥିଲା । ଅଢ଼େଇ ହଜାର ବର୍ଷରୁ ମଧ୍ୟ ଲୋଥଲ , ଆଉ ପରବର୍ତ୍ତୀ ସମୟରେ ସୁରଟ ଭଳି ସହରଗୁଡ଼ିକ ସହିତ , ମାଳଦ୍ଵୀପର ବ୍ୟାବସାୟିକ ସମ୍ପର୍କ ରହି ଆସିଛି ।


    ମାଳଦ୍ଵୀପର କୌଡିୟା / କଉଡ଼ି ଭାରତର ପିଲାମାନଙ୍କ ମଧ୍ୟରେ ବହୁତ ପ୍ରିୟଭାଜନ ହୋଇଛି । ସଙ୍ଗୀତ , ବାଦ୍ୟଯନ୍ତ୍ର , ବିଧିବିଧାନ-ଏ ସମସ୍ତ ଆମର ଦ୍ୱିପାକ୍ଷିକ ପରମ୍ପରାର ହେଉଛି ଜ୍ୱଳନ୍ତ ଉଦାହରଣ । ଦିବେହୀ ଭାଷାକୁ ନିଅନ୍ତୁ । ୱିକ୍ କୁ ଭାରତରେ ସପ୍ତାହ କୁହନ୍ତି , ଦିବେହୀରେ ମଧ୍ୟ । ଦିନଗୁଡ଼ିକର ନାମକୁ ଦେଖନ୍ତୁ । ରବିବାରକୁ ଦିବେହୀରେ ଆଦିଥା କୁହନ୍ତି , ଏହା ଆଦିତ୍ୟ ଅର୍ଥାତ , ସୂର୍ଯ୍ୟଙ୍କ ସହିତ ଜଡ଼ିତ । ସୋମବାର ଅର୍ଥାତ ମଣ୍ଡେ , ଦିବେହୀରେ ହୋମା । ଯାହାକି ସୋମ ଅର୍ଥାତ ଚନ୍ଦ୍ରମା ସହିତ ସମାନତା ରଖିଛି ।


    ଆଉ ବିଶ୍ୱକୁ ଦିବେହୀରେ କହନ୍ତି ‘ ଧୂନିୟେ ’ ଆଉ ଭାରତରେ ‘ ଦୁନିଆ ’ । ମାଳଦ୍ଵୀପରେ ‘ ଦୁନିଆ ’ ହେଉଛି ଏକ ପ୍ରସିଦ୍ଧ ନାମ । ଦୁନିଆର କଥା ଆଉ କ ’ ଣ କହିବି , ଭାଷାର ଏହି ସମାନତା ଏହିଠାରୁ ବାହାରି ‘ ସ୍ୱର୍ଗ ’ ଏବଂ ‘ ନର୍କ ’ ପର୍ଯ୍ୟନ୍ତ ଲମ୍ବି ଯାଇଛି । ଏମାନଙ୍କ ପାଇଁ ଦିବେହୀରେ ‘ ସ୍ୱରୁଗେ ’ ଏବଂ ‘ ନରକା ’ ଶବ୍ଦ ରହିଛି । ତାଲିକା ହେଉଛି ଖୁବ ଲମ୍ବା , କହି ଚାଲିଥିବି ତ ପୂରା ଶବ୍ଦକୋଷ ହୋଇଯିବ । କିନ୍ତୁ ସଂକ୍ଷେପରେ କହିବି ତ ପ୍ରତ୍ୟେକ ସ୍ତରରେ ଏହା ହେଉଛି ସ୍ପଷ୍ଟ ଯେ ଆମେ ହେଉଛେ ଗୋଟିଏ ହିଁ ପୁଷ୍ପବାଟିକାର ଫୁଲ । ତେଣୁ , ମାଳଦ୍ଵୀପର ସାଂସ୍କୃତିକ ପରମ୍ପରାର ସମ୍ବର୍ନ୍ଧନ , ମନୁସଂହିତାର ସଂରକ୍ଷଣ ଏବଂ ଦିବେହୀ ଭାଷାର ଶବ୍ଦକୋଷର ବିକାଶ ଭଳି ପ୍ରକଳ୍ପରେ ମାଳଦ୍ଵୀପକୁ ସହଯୋଗ ପ୍ରଦାନ କରିବା ଆମ ପାଇଁ ବହୁତ ଗୁରୁତ୍ୱ ବହନ କରିଥାଏ ।


    ଆଉ ଏଥିପାଇଁ , ଶୁକ୍ରବାର ମସଜିଦର ସଂରକ୍ଷଣ ପାଇଁ ଭାରତର ସହଯୋଗକୁ ଘୋଷଣା କରି ଆଜି ମୋତେ ବହୁତ ଆନନ୍ଦ ଅନୁଭବ ହେଉଛି । କୋରାଲରେ / ପ୍ରବାଳରେ ନିର୍ମିତ ଏହି ଐତିହାସିକ ମସଜିଦ ଭଳି ଦ୍ୱିତୀୟ ମସଜିଦ ମାଳଦ୍ଵୀପ ବାହାରେ ଦୁନିଆରେ ଅନ୍ୟ କୌଣସିଠାରେ ନାହିଁ । ମାଳଦ୍ଵୀପର ନିବାସୀମାନେ ହଜାର ହଜାର ବର୍ଷ ପୂର୍ବେ ସମୁଦ୍ରର ଦୟାରେ ସେହି ଅଦ୍ୱିତୀୟ ସ୍ଥାପତ୍ୟର ରଚନା କରିଥିଲେ । ଏଥିରୁ ପ୍ରକୃତି ପ୍ରତି ସେମାନଙ୍କର ରହିଥିବା ସମ୍ମାନ ଏବଂ ସାମଞ୍ଜସ୍ୟ ସମ୍ପର୍କରେ ଧାରଣା ମିଳିଥାଏ ।


    ଦୁଃଖର ବିଷୟ ହେଉଛି କି ଆଜି ସାମୁଦ୍ରିକ ସମ୍ପଦ ଉପରେ ପ୍ରଦୂଷଣର ବାଦଲ ଘନେଇ ଆସିଛି । ଏପରିସ୍ଥଳେ , ଏହି ବିଲକ୍ଷଣ ମସଜିଦର ସଂରକ୍ଷଣ ଇତିହାସ ହିଁ ନୁହେଁ , ଆମର ପରିବେଶର ସଂରକ୍ଷଣର ସନ୍ଦେଶ ବିଶ୍ୱକୁ ଦେବ ।


    ଅଧ୍ୟକ୍ଷ ମହୋଦୟ ,


    ମାଳଦ୍ଵୀପରେ ସ୍ୱତନ୍ତ୍ରତା , ଗଣତନ୍ତ୍ର , ଖୁସିର ପରିବେଶ ଏବଂ ଶାନ୍ତିର ସମର୍ଥନରେ ଭାରତ ମାଳଦ୍ଵୀପ ସହିତ କାନ୍ଧରେ କାନ୍ଧ ମିଶାଇ ଠିଆ ହୋଇଛି । ସେ ହୁଏତ 1988 ର ଘଟଣା ହେଉ , କିମ୍ବା ୨୦୦୪ର ସୁନାମୀ ଭଳି ପ୍ରାକୃତିକ ବିପଦ କିମ୍ବା ନିକଟରେ ହୋଇଥିବା ଜଳସଙ୍କଟ । ଆମେ ଗର୍ବିତ ଯେ ପ୍ରତ୍ୟେକ ଅସୁବିଧା ସମୟରେ ଭାରତ , ଆପଣଙ୍କ ପ୍ରତ୍ୟେକ ପ୍ରୟାସରେ ପ୍ରତିକ୍ଷଣ ପ୍ରତିଟି ମୁହୂର୍ତରେ ଆପଣଙ୍କ ସାଥୀରେ ଠିଆ ହୋଇଛି , ଆପଣଙ୍କ ସାଥୀରେ ଚାଲିଛି । ଆଉ ଏବେ ଆମର ଦୁଇ ଦେଶର ବିକାଶ , ସମୃଦ୍ଧି ଏବଂ ସ୍ଥିରତା ସପକ୍ଷରେ ବିପୁଳ ଜନାଦେଶ ଦ୍ୱିପାକ୍ଷିକ ସହଯୋଗ ପାଇଁ ନୂତନ ପଥ ଉନ୍ମୁକ୍ତ କରିଛି ।


    ରାଷ୍ଟ୍ରପତି ସୋଲିହଙ୍କର ବିଗତ ଯାତ୍ରାରେ 1.4 ବିଲିୟନ ଡଲାରର ଅର୍ଥନୈତିକ ପ୍ୟାକେଜ ଉପରେ ସହମତି ହୋଇଥିଲା । ତାହାର କାର୍ଯ୍ୟାନ୍ୱୟନରେ ଉତ୍ସାହଜନକ ପ୍ରଗତି ହୋଇଛି । ମାଳଦ୍ଵୀପର ବିକାଶ ପାଇଁ ଭାରତର ସହଯୋଗର ଦୃଢ଼ ଦୃଷ୍ଟିଭଙ୍ଗୀ ହେଉଛି – ମାଳଦ୍ଵୀପର ଲୋକମାନଙ୍କର ସାମାଜିକ-ଆର୍ଥିକ ବିକାଶ । ତାହା ହୁଏତ ଦ୍ୱୀପଗୁଡ଼ିକରେ ପାଣି ଏବଂ ସଫେଇର ପ୍ରସଙ୍ଗ ହେଉ କିମ୍ବା ଭିତ୍ତିଭୂମିର ନିର୍ମାଣ । ହୁଏତ ସ୍ୱାସ୍ଥ୍ୟସେବା ହେଉ କିମ୍ବା ଶିକ୍ଷା । ଭାରତର ସହଯୋଗର ଆଧାର ହେବ ଜନ-କଲ୍ୟାଣ , ଏବଂ ମାଳଦ୍ଵୀପର ଆବଶ୍ୟକତା ତଥା ପ୍ରାଥମିକତା ।


    ଆମର ଡଜନ ଡଜନ ସାମାଜିକ ପ୍ରଭାବିତ ପ୍ରକଳ୍ପ ଏବଂ ଅନ୍ୟାନ୍ୟ ସହଯୋଗ କାର୍ଯ୍ୟକ୍ରମ ମାଳଦ୍ଵୀପର ଲୋକମାନଙ୍କର ଜୀବନକୁ ନିକଟରୁ ସ୍ପର୍ଶ କରୁଛି । ଆଉ ତାଙ୍କ ଜୀବନକୁ ଉନ୍ନତ କରିବା ପାଇଁ ଆପଣଙ୍କର ଯେଉଁ ପ୍ରୟାସ ରହିଛି ତାହାକୁ ପୂରକ ଭାବେ କାର୍ଯ୍ୟ କରୁଛି । ମାଳଦ୍ଵୀପରେ ଗଣତନ୍ତ୍ର ଏବଂ ସମୃଦ୍ଧି ପାଇଁ ଭାରତ ଏକ ବିଶ୍ଵସନୀୟ , ସୁଦୃଢ଼ ଏବଂ ଅଗ୍ରଣୀ ସହଯୋଗୀ ଭାବେ ଠିଆ ହୋଇଛି । ଆଉ ଆମର ଏହି ସହଯୋଗ ଆପଣ ସମସ୍ତ ଜନ ପ୍ରତିନିଧିଙ୍କ ମନୋବଳକୁ ସୁଦୃଢ଼ କରିବ ।


    ଅଧ୍ୟକ୍ଷ ମହୋଦୟ ,


    ଦେଶମାନଙ୍କ ଭିତରେ ସମ୍ବନ୍ଧ କେବଳ ସରକାରମାନଙ୍କ ମଧ୍ୟରେ ହୋଇ ନଥାଏ । ଲୋକମାନଙ୍କ ମଧ୍ୟରେ ସମ୍ପର୍କ ତାହାର ପ୍ରାଣ ହୋଇଥାଏ । ତେଣୁ , ମୁଁ ସେ ସମସ୍ତ ଉପାୟଗୁଡ଼ିକୁ ବିଶେଷ ଭାବେ ଗୁରୁତ୍ୱ ଦେଇଥାଏ , ଯେଉଁଗୁଡ଼ିକ ଦ୍ୱାରା ଲୋକମାନଙ୍କ ମଧ୍ୟରେ ଭାବ ବିନିମୟକୁ ପ୍ରୋତ୍ସାହନ ମିଳିଥାଏ । ଅତଏବ ମୋତେ ବିଶେଷ ଖୁସି ଯେ ଶିକ୍ଷା , ସ୍ୱାସ୍ଥ୍ୟ , ବ୍ୟବସାୟ , ଇତ୍ୟାଦି ପାଇଁ ଭାରତ ଆସୁଥିବା ମାଳଦ୍ଵୀପ ଲୋକମାନଙ୍କୁ ଭିସା ସୁବିଧା ବୁଝାମଣା ଦ୍ୱାରା ଆହୁରି ଅଧିକ ସୁବିଧା ହୋଇଛି ।


    ଅଧ୍ୟକ୍ଷ ମହୋଦୟ ,


    ଦ୍ୱିପାକ୍ଷିକ ସହଯୋଗକୁ ଆଗକୁ ବଢ଼ାଇବା ସହିତ ଆମକୁ ଆଜିକାର ସଂସାରର ଗହନ ଅନିଶ୍ଚିତତା ଏବଂ ଗମ୍ଭୀର ଆହ୍ୱାନଗୁଡ଼ିକର ମଧ୍ୟ ଧ୍ୟାନରେ ରଖିବାକୁ ପଡ଼ିବ । ଟେକ୍ନୋଲୋଜିର ଦ୍ରୁତ ପ୍ରଗତି ଫଳରେ ଉତ୍ପନ୍ନ ଅବରୋଧ , ବହୁଧ୍ରୁବିୟ ବିଶ୍ୱରେ ଆର୍ଥିକ ଏବଂ ସାମରିକ ନୀତି ଗୁଡ଼ିକରେ ପରିବର୍ତନ , ପ୍ରତିଦ୍ୱନ୍ଦିତା ଏବଂ ପ୍ରତିସ୍ପର୍ଦ୍ଧା , ସାଇବର , ମହାକାଶ ଇତ୍ୟାଦି ସହିତ ସମ୍ବନ୍ଧିତ ଏମିତି ତ ବହୁତ ଗୁଡ଼ିଏ ଜିନିଷ ରହିଛି । କିନ୍ତୁ ମୁଁ ସେହି ତିନୋଟି ଆହ୍ୱାନଗୁଡ଼ିକ ସମ୍ପର୍କରେ ଆଲୋଚନା କରିବାକୁ ଚାହିଁବି ଯାହା ହେଉଛି ଆମ ଦୁଇ ଦେଶ ପାଇଁ ସବୁଠାରୁ ଅଧିକ ମହତ୍ୱପୂର୍ଣ୍ଣ ।


    ଅଧ୍ୟକ୍ଷ ମହୋଦୟ ,


    ଆତଙ୍କବାଦ ହେଉଛି ବର୍ତମାନ ଆମ ସମୟର ଏକ ବଡ଼ ଆହ୍ୱାନ । ଏହି ବିପଦ କେବଳ ଗୋଟିଏ ଦେଶ କିମ୍ବା ଅଞ୍ଚଳ ପାଇଁ ନୁହେଁ , ସଂପୂର୍ଣ୍ଣ ମାନବଜାତି ପାଇଁ । କୌଣସି ଗୋଟିଏ ଦିନ ଏପରି ଯାଏ ନାହିଁ ଯେଉଁଦିନ ଆତଙ୍କବାଦ କେଉଁଠି , କୌଣସି ସ୍ଥାନରେ ନିଜର ଭୟାନକ ରୂପ ଦେଖାଇ କୌଣସି ନିର୍ଦ୍ଦୋଷ ଜୀବନ ନେଉ ନାହିଁ । ଆତଙ୍କବାଦୀମାନଙ୍କର ନା ନିଜର ବ୍ୟାଙ୍କ ଅଛି ନା ଟଙ୍କାଶାଳ କିମ୍ବା ଅସ୍ତ୍ରଶସ୍ତ୍ର କାରଖାନା ଅଛି । ପୁଣି ମଧ୍ୟ ସେମାନଙ୍କୁ କେବେ ଅର୍ଥ କିମ୍ବା ଅସ୍ତ୍ରଶସ୍ତ୍ରର ଅଭାବ ରହେ ନାହିଁ । ଏସବୁ କେଉଁଠାରୁ ପାଆନ୍ତି ସେମାନେ ? କିଏ ସେମାନଙ୍କୁ ଏହିସବୁ ସୁବିଧା ଦେଇଥାଏ ? ଆତଙ୍କବାଦର ସରକାରୀ ପ୍ରୋତ୍ସାହନକାରୀ ସବୁଠାରୁ ବଡ଼ ବିପଦ ଭାବେ ଠିଆ ହୋଇ ରହିଛି । ଏହା ହେଉଛି ବହୁତ ବଡ଼ ଦୁର୍ଭାଗ୍ୟର ବିଷୟ କି ଲୋକମାନେ ଏ ପର୍ଯ୍ୟନ୍ତ ଭଲ ଆତଙ୍କବାଦୀ ଏବଂ ଖରାପ ଆତଙ୍କବାଦୀଙ୍କ ମଧ୍ୟରେ ଫରକ ଦେଖିବାର ଭୁଲ୍ କରୁଛନ୍ତି । କୃତ୍ରିମ ମତଭେଦରେ ପଡ଼ି ଆମେ ବହୁତ ସମୟ ଅତିବାହିତ କରି ଦେଲେଣି । ଏବେ ପାଣି ମୁଣ୍ଡ ଉପରକୁ ଚଢ଼ି ଗଲାଣି । ଆତଙ୍କବାଦର ଆହ୍ୱାନ ସହିତ ଖୁବ ଭଲ ଭାବେ ମୁକାବିଲା କରିବା ପାଇଁ ସମସ୍ତ ମାନବବାଦୀ ଶକ୍ତିଗୁଡ଼ିକୁ ଏକାଠି ହେବା ନିହାତି ଜରୁରୀ ଅଟେ । ଆତଙ୍କବାଦ ଏବଂ ବର୍ବରତା ସହିତ ଲଢ଼େଇ କରିବା ବିଶ୍ୱର ନେତୃତ୍ୱମାନଙ୍କ ପାଇଁ ହେଉଛି ସବୁଠାରୁ ଗୁରୁତ୍ୱପୂର୍ଣ୍ଣ ।


    ଯେଉଁଭଳି ଭାବେ ବିଶ୍ୱ ସମୁଦାୟ ଜଳବାୟୁ ପରିବର୍ତ୍ତନର ବିପଦ ପାଇଁ ସକ୍ରିୟ ଭାବେ ବିଶ୍ୱବ୍ୟାପୀ କନଭେନସନ ଏବଂ ସମ୍ମେଳନ କରିଛନ୍ତି , ସେହିଭଳି ଭାବେ ଆତଙ୍କବାଦ ବିଷୟରେ କାହିଁକି ହୋଇ ପାରିବ ନାହିଁ ? ମୁଁ ବିଶ୍ୱ ସଂଗଠନ ଏବଂ ସମସ୍ତ ପ୍ରମୁଖ ଦେଶଙ୍କଠାରୁ ଆଶା କରିବି ଗୋଟିଏ ସମୟସୀମା ମଧ୍ୟରେ ଆତଙ୍କବାଦ ଉପରେ ବିଶ୍ୱସ୍ତରୀୟ ସମ୍ମେଳନର ଆୟୋଜନ କରନ୍ତୁ । ଫଳରେ ଆତଙ୍କବାଦୀ ଏବଂ ସେମାନଙ୍କର ସମର୍ଥକ ଯେଉଁସବୁ ତ୍ରୁଟି ବିଚ୍ୟୁତିଗୁଡ଼ିକର ଲାଭ ଉଠାଉଛନ୍ତି ସେଗୁଡ଼ିକୁ ବନ୍ଦ କରିବା ଉପରେ ସାର୍ଥକ ବିଚାରବିମର୍ଷ କରାଯାଇ ପାରିବ । ଯଦି ଆମେ ଏବେ ଆହୁରି ଅଧିକ ବିଳମ୍ବ କରିବା ତ ଆଜି ଏବଂ ଆଜି ପରଠାରୁ ଆଗାମୀ ପୀଢି ଆମକୁ କ୍ଷମା କରିବେ ନାହିଁ ।


    ଅଧ୍ୟକ୍ଷ ମହୋଦୟ ,


    ମୁଁ ଜଳବାୟୁ ପରିବର୍ତ୍ତନ କଥା ଉଲ୍ଲେଖ କଲି । ଏଥିରେ ସନ୍ଦେହର ଅବକାଶ ନାହିଁ କି ଏହି ସତ୍ୟତାକୁ ନେଇ ଆମେ ପ୍ରତିଦିନ ବଂଚୁଛେ । ଶୁଖିଯାଉଥିବା ନଦୀ ଏବଂ ଋତୁର ଅନିୟମିତତା ଆମର କୃଷକମାନଙ୍କୁ ପ୍ରଭାବିତ କରୁଛି । ତରଳୁଥିବା ହିମଖଣ୍ଡ ଏବଂ ସମୁଦ୍ରର ବଢ଼ୁଥିବା ସ୍ତର ମାଳଦ୍ଵୀପ ଭଳି ଦେଶଗୁଡ଼ିକ ପାଇଁ ଅସ୍ତିତ୍ୱ ବଜାଏ ରଖିବାରେ ବିପଦ ଆଣି ଦେଇଛି । ପ୍ରବାଳ ଦ୍ୱୀପସମୂହ ଏବଂ ସମୁଦ୍ର ସହିତ ଜଡ଼ିତ ଜୀବନ ଜୀବିକା ଉପରେ ପ୍ରଦୂଷଣ ପ୍ରଚଣ୍ଡ ଆଘାତ କରୁଛି ।


    ଅଧ୍ୟକ୍ଷ ମହୋଦୟ ,


    ଆପଣ ସମୁଦ୍ରର ଗଭୀରତା ମଧ୍ୟରେ ବିଶ୍ୱର ପ୍ରଥମ କ୍ୟାବିନେଟ ବୈଠକ କରି ଏହି ବିପଦଗୁଡ଼ିକ ପ୍ରତି ସମଗ୍ର ସଂସାରର ଧ୍ୟାନ ଆକର୍ଷଣ କରିଥିଲେ । ତାହାକୁ କ ’ ଣ କିଏ ଭୁଲି ପାରିବ ?


    ମାଳଦ୍ଵୀପ ନିରନ୍ତର ବିକାଶ ପାଇଁ ଆହୁରି ଅନେକ କିଛି ପ୍ରୟାସ କରିଛନ୍ତି । ମୁଁ ଖୁସି ଯେ ମାଳଦ୍ଵୀପ ଅନ୍ତରାଷ୍ଟ୍ରୀୟ ସୌର ମେଂଟରେ ସାମିଲ ହୋଇଛି । ଭାରତର ଏହି ସଂଯୁକ୍ତ ପ୍ରଚେଷ୍ଟା ପର୍ଯ୍ୟାବରଣ ସଂରକ୍ଷଣ ପାଇଁ ଦୁନିଆର ଦେଶଗୁଡ଼ିକୁ ଏକ ବ୍ୟାବହାରିକ ମଞ୍ଚ ପ୍ରଦାନ କରିଛନ୍ତି । ଜଳବାୟୁ ପରିବର୍ତ୍ତନର ବହୁତ ଗୁଡ଼ିଏ ପରିଣାମର ସମାଧାନ ନବୀକରଣୀୟ ଶକ୍ତିର ସଶକ୍ତ ବିକଳ୍ପ ଦ୍ୱାରା ହିଁ ସମ୍ଭବ ।


    2022 ମସିହା ପର୍ଯ୍ୟନ୍ତ 175 ଗିଗାୱାଟ ନବୀକରଣୀୟ ଶକ୍ତି ପାଇଁ ଭାରତର ଲକ୍ଷ୍ୟ ରହିଛି ଆଉ ତାହାକୁ ହାସଲ କରିବାରେ ଯେଉଁ ଆଶାତୀତ ପ୍ରଗତି ହୋଇଛି ତାହାକୁ ଏହି ସମ୍ମାନନୀୟ ସଦନ ଭଲ ଭାବେ ଜାଣିଛି । ଆଉ ଏବେ ଭାରତ ସହଯୋଗରେ ମାଲେର ସଡ଼କଗୁଡ଼ିକ ଅଢ଼େଇ ହଜାର ଏଲଇଡ଼ି ଷ୍ଟ୍ରିଟ୍ ଲାଇଟ୍ ଶୁଭ୍ର ବର୍ଣ୍ଣ ପ୍ରକାଶରେ ଗାଧୋଉଛି । ଆହୁରି 2 ଲକ୍ଷ ଏଲଇଡ଼ି ବଲ୍ବ ମାଳଦ୍ଵୀପବାସୀଙ୍କ ଘର ଏବଂ ଦୋକାନଗୁଡ଼ିକୁ ଆଲୋକିତ କରିବା ପାଇଁ ଆସିଯାଇଛି ।


    ଏଗୁଡ଼ିକ ଦ୍ୱାରା ବିଜୁଳି ସଞ୍ଚୟ ହେବ ଏବଂ ଖର୍ଚ୍ଚ ମଧ୍ୟ । ଆଉ ଏହା ମଧ୍ୟ ପରିବେଶ ଅନୁକୂଳ ରହିବ । ପର୍ଯ୍ୟାବରଣ ସମ୍ବନ୍ଧରେ ଛୋଟ ଛୋଟ ଦ୍ୱୀପଗୁଡ଼ିକର ଚିନ୍ତା ଭାରତ କରିଛି । ସେମାନଙ୍କର ବିଶିଷ୍ଟ ସମସ୍ୟାଗୁଡ଼ିକର ସମାଧାନ କରିବା ପାଇଁ ଆମେ କେବଳ ସହଯୋଗ କରି ନାହୁଁ , ବରଂ ଦୁନିଆର ତମାମ ମଞ୍ଚରେ ସ୍ୱର ଉତୋଳନ ମଧ୍ୟ କରିଛୁ । କିନ୍ତୁ ସମ୍ମିଳିତ ପ୍ରୟାସ ଆହୁରି ବୃହତ ସ୍ତରରେ କରିବାର ଆବଶ୍ୟକତା ରହିଛି ।


    କିନ୍ତୁ ଯଦି କିଏ ଏହା ଚିନ୍ତା କରିବେ କି ଟେକ୍ନୋଲୋଜି ଦ୍ୱାରା ଏହି ସମସ୍ୟାର ସମାଧାନ ହୋଇଯିବ , ତ ଏହା ସଠିକ ହେବ ନାହିଁ । ଜଳବାୟୁ ପରିବର୍ତ୍ତନର ପ୍ରତିକାର ମୂଲ୍ୟଗୁଡ଼ିକରେ , ଚିନ୍ତାଧାରାରେ , ଜୀବନଶୈଳୀରେ ଆଉ ସମାଜରେ ପରିବର୍ତନ ବିନା ସମ୍ଭବ ହୋଇ ପାରିବ ନାହିଁ । ପ୍ରାଚୀନ ଭାରତୀୟ ଦର୍ଶନରେ ଏହା ମାନ୍ୟତା ରହିଛି କି , ‘ ମାତା ଭୂମିଃ , ପୁତ୍ରୋହଂ ପୃଥ୍ୱୀବ୍ୟାଃ ’ । ଯଦି ଆମେ ପୃଥିବୀକୁ ନିଜର ମାତା ବୋଲି ମାନିବା , ତ ଆମେ ତାହାର ସମ୍ମାନ ଏବଂ ସଂରକ୍ଷଣ ହିଁ କରିବା , କ୍ଷତି କରିବା ନାହିଁ । ଆମକୁ ଧ୍ୟାନ ରଖିବାକୁ ହେବ କି ପୃଥିବୀର ସୁରକ୍ଷା ହେଉଛି ଆଗାମୀ ପୀଢିଙ୍କର ଦାୟିତ୍ଵ । ଆମେ ତାହାର ପ୍ରଭୁ ନୁହେଁ , କେବଳ ମାତ୍ର ଟ୍ରଷ୍ଟି ।


    ଅଧ୍ୟକ୍ଷ ମହୋଦୟ ,


    ତୃତୀୟ ବିଷୟ ହେଉଛି ଭାରତ-ପ୍ରଶାନ୍ତ ମହାସାଗରୀୟ (ଇଣ୍ଡୋ-ପାସିଫିକ) ଅଞ୍ଚଳ , ଯାହାକି ହେଉଛି ଆମର ଦ୍ୱିପାକ୍ଷିକ ଅଞ୍ଚଳ । ଏଠାରେ ଦୁନିଆର 50% ଜନସଂଖ୍ୟା ବସବାସ କରନ୍ତି । ଆଉ ଧର୍ମ , ସଂସ୍କୃତି , ଭାଷା , ଇତିହାସ ତଥା ରାଜନୈତିକ ଏବଂ ଆର୍ଥିକ ବ୍ୟବସ୍ଥାଗୁଡ଼ିକର ବିବିଧତା ରହିଛି । କିନ୍ତୁ , ଏହି ଅଞ୍ଚଳରେ ବହୁତଗୁଡ଼ିଏ ଅସମାହିତ ପ୍ରଶ୍ନ ଏବଂ ସାମାଧାନ ବିହୀନ ବିବାଦ ରହିଛି । ଭାରତ-ପ୍ରଶାନ୍ତ ମହାସାଗରୀୟ ଅଞ୍ଚଳ ହେଉଛି ଆମର ଜୀବନରେଖା ଏବଂ ବ୍ୟବସାୟର ମଧ୍ୟ ରାଜମାର୍ଗ । ସବୁ ଦିଗରୁ ବିଚାର କଲେ ଆମର ଦ୍ୱିପାକ୍ଷିକ ଭବିଷ୍ୟତର ହେଉଛି ପୁଞ୍ଜି । ତେଣୁ , ମୁଁ ଜୁନ 2018ରେ ସିଙ୍ଗାପୁରରେ କହିଥିଲି ଭାରତ-ପ୍ରଶାନ୍ତ ମହାସାଗରୀୟ ଅଞ୍ଚଳରେ ମୁକ୍ତ , ଏକୀକରଣ ଏବଂ ସନ୍ତୁଳନ ବଜାୟ ରଖିବା ପାଇଁ ସମସ୍ତଙ୍କ ସହିତ ମିଶି କାର୍ଯ୍ୟ କରିବା ଉପରେ ଗୁରୁତ୍ୱ ଦେଇଥିଲି । ଏଭଳି କରିବା ଦ୍ୱାରା ହିଁ ରାଷ୍ଟ୍ର ରାଷ୍ଟ୍ର ମଧ୍ୟରେ ବିଶ୍ୱାସ ଜାତ ହେବ । ଆଉ ନିୟମ-ସମସ୍ତ ବ୍ୟବସ୍ଥାଗୁଡିକ ତଥା ବହୁମୁଖୀ ସମ୍ପର୍କ ଅତୁଟ ରହିବ ।


    ଅଧ୍ୟକ୍ଷ ମହୋଦୟ ,


    ଚାରି ବର୍ଷ ପୂର୍ବେ ମୁଁ ଭାରତ-ପ୍ରଶାନ୍ତ ମହାସାଗରୀୟ ଅଞ୍ଚଳ ପାଇଁ ସାଗର (ଝଇଏଇଜ)ଭିଜନ ଏବଂ ପ୍ରତିବଦ୍ଧତା ବିଷୟରେ ଆଲୋକପାତ କରିଥିଲି । ଏହି ଶବ୍ଦ ସାଗର(ଝଇଏଇଜ)ର ହିନ୍ଦୀ ଅର୍ଥ ହେଉଛି ସମୁଦ୍ର । ସାଗର(ଝଇଏଇଜ) ଅର୍ଥାତ ସମସ୍ତ ଅଞ୍ଚଳ ପାଇଁ ନିରାପତା ଏବଂ ଅଭିବୃଦ୍ଧି ଆମ ପାଇଁ ଭାରତ-ପ୍ରଶାନ୍ତ ମହାସାଗରରେ ସହଯୋଗର ହେଉଛି ବ୍ଲୁ ପ୍ରିଣ୍ଟ(ନକ୍ସା) । ସହଯୋଗୀତାର ଏହି ସିଦ୍ଧାନ୍ତ ଉପରେ ଆଜି ମୁଁ ପୁଣି ଗୁରୁତ୍ୱ ଦେବାକୁ ଚାହିଁବି । ମୁଁ ଏହା କହିବାକୁ ଚାହୁଁଛି କି ଭାରତ ନିଜର ଶକ୍ତି ଏବଂ କ୍ଷମତାର ଉପଯୋଗ କେବଳ ନିଜର ସମୃଦ୍ଧି ଓ ସୁରକ୍ଷା ପାଇଁ ହିଁ କରିବ ନାହିଁ ।


    ବରଂ ଏହି ଅଞ୍ଚଳର ଅନ୍ୟ ଦେଶଗୁଡ଼ିକର କ୍ଷମତା ବିକାଶରେ , ପ୍ରାକୃତିକ ବିପଦ ସମୟରେ ସେମାନଙ୍କର ମାନବୀୟ ସହାୟତା ପାଇଁ , ତଥା ସମସ୍ତ ଦେଶର ଦ୍ୱିପାକ୍ଷିକ ସୁରକ୍ଷା ସମ୍ପନ୍ନତା ଏବଂ ଉଜ୍ଜ୍ୱଳ ଭବିଷ୍ୟତ ପାଇଁ କରିବ । ସମର୍ଥ , ସଶକ୍ତ ଏବଂ ସମୃଦ୍ଧ ଭାରତ ଦକ୍ଷିଣ ଏସିଆ ଏବଂ ଭାରତ-ପ୍ରଶାନ୍ତ ମହାସାଗରରେ ହିଁ ନୁହେଁ , ସମଗ୍ର ବିଶ୍ୱରେ ଶାନ୍ତି , ବିକାଶ ଓ ସୁରକ୍ଷାର ଆଧାର ସ୍ତମ୍ଭ ହେବ ।


    ଅଧ୍ୟକ୍ଷ ମହୋଦୟ ,


    ଏହି ଭିଜନକୁ ସାକାର କରିବାରେ , ଆଉ ନୀଳ ଅର୍ଥନୀତିରେ ସହଯୋଗ ପାଇଁ , ଭାରତକୁ ମାଳଦ୍ଵୀପଠାରୁ ଅଧିକ କୌଣସି ସହଯୋଗୀ ମିଳି ପାରିବେ ନାହିଁ । କାରଣ ଆମେ ହେଉଛେ ସାମୁଦ୍ରିକ ସମ୍ପର୍କ ଥିବା ପଡ଼ୋଶୀ । କାହିଁକି ନା ଆମେ ହେଉଛେ ମିତ୍ର । ଆଉ ବନ୍ଧୁତା ମଧ୍ୟରେ କେହି ଛୋଟ କେହି ବଡ଼ ହୋଇ ନଥାଏ , ଦୁର୍ବଳ ଅବା ଶକ୍ତିଶାଳୀ ହୋଇ ନଥାଏ । ଶାନ୍ତ ଏବଂ ସମୃଦ୍ଧ ପଡୋଶୀର ଭିତ୍ତିଭୂମି ଭରସା , ସଦ୍ଭାବନା ଏବଂ ସହଯୋଗକୁ ନେଇ ତିଷ୍ଠି ରହିଥାଏ ।


    ଆଉ ଏହି ଭରସା ଏହି ବିଶ୍ୱାସ ଆସିଥାଏ କି ଆମେ ଜଣେ ଅନ୍ୟଜଣଙ୍କ ଚିନ୍ତା ଏବଂ ହିତର ଧ୍ୟାନରେ ରଖିବା । ଯାହାଦ୍ୱାରା ଆମେ ଦୁଇ ଜଣ ହିଁ ଆହୁରି ଅଧିକ ସମୃଦ୍ଧ ହୋଇ ପାରିବା , ଆହୁରି ଅଧିକ ସୁରକ୍ଷିତ ରହି ପାରିବା । ଏହା ତେବେ ସମ୍ଭବ ହେବ , ଯେତେବେଳେ ଆମେ ଭଲ ସମୟରେ ଆଉ ଖରାପ ସମୟରେ ମଧ୍ୟ ନିଜର ବିଶ୍ୱାସକୁ ଆହୁରି ସୁଦୃଢ଼ କରିବା ।


    ଅଧ୍ୟକ୍ଷ ମହୋଦୟ ,


    ଆମର ଦର୍ଶନ ଆଉ ଆମର ନୀତି ହେଉଛି ବସୁଧୈବ କୁଟୁମ୍ବକମ୍ । ଅର୍ଥାତ ସମଗ୍ର ଦୁନିଆ ହେଉଛି ଗୋଟିଏ ପରିବାର ପରି । ଯୁଗପୁରୁଷ ମହାତ୍ମା ଗାନ୍ଧି କହିଥିଲେ , ‘ ଆମ ପଡ଼ୋଶୀଙ୍କ ସେବା କରିବା ପାଇଁ କୌଣସି ସୀମା ନାହିଁ । ’ ଭାରତ ନିଜ ଉପଲବ୍ଧିଗୁଡ଼ିକୁ ସଦା ସର୍ବଦା ବିଶ୍ୱ ସହିତ ଆଉ ବିଶେଷ କରି ପଡ଼ୋଶୀମାନଙ୍କ ସହିତ ସହଭାଗୀ ହୋଇଛି ।


    ଏଥିପାଇଁ ଭାରତର ବିକାଶ ସହଯୋଗୀ ଲୋକଙ୍କୁ ସଶକ୍ତ କରିବା ପାଇଁ ଅଛି । ସେମାନଙ୍କୁ ଦୁର୍ବଳ କରିବା ପାଇଁ ନୁହେଁ ବରଂ ଆମ ଉପରେ ତାଙ୍କର ନିର୍ଭରଶୀଳତା ବୃଦ୍ଧି କରିବା ପାଇଁ । କିମ୍ବା ଭବିଷ୍ୟତ ପିଢୀଙ୍କ କାନ୍ଧ ଉପରେ ଋଣର ଅସମ୍ଭବ ବୋଝ ଲଦି ଦେବା ପାଇଁ ।


    ଅଧ୍ୟକ୍ଷ ମହୋଦୟ ,


    ବର୍ତମାନ ସମୟ ହେଉଛି ଜଟିଳ ଓ ଆହ୍ଵାମୂଳକ । କିନ୍ତୁ ଆହ୍ୱାନ ମଧ୍ୟ ସୁଯୋଗ ଆଣିଥାଏ । ଆଜି ଭାରତ ଏବଂ ମାଳଦ୍ଵୀପ ପାଖରେ ସୁଯୋଗ ରହିଛି:

      * ପଡୋଶୀମାନଙ୍କ ମଧ୍ୟରେ ମିତ୍ରତାପୂର୍ଣ୍ଣ ସମ୍ବନ୍ଧର ଏକ ଆଦର୍ଶ ହେବା ପାଇଁ ;
      * ଦ୍ୱିପାକ୍ଷିକ ସହଯୋଗ ଦ୍ୱାରା ଆମ ଲୋକଙ୍କର ଆର୍ଥିକ , ସାମାଜିକ ଏବଂ ରାଜନୈତିକ ଆକାଂକ୍ଷାକୁ ପୂରଣ କରିବା ପାଇଁ ;
      * ନିଜ ଅଂଚଳରେ ସ୍ଥାୟୀତ୍ୱ , ଶାନ୍ତି ଏବଂ ସୁରକ୍ଷା ସ୍ଥାପନ ଓ ମିଳିମିଶି କାମ କରିବା ପାଇଁ ;
      * ବିଶ୍ୱର ସର୍ବାଧିକ ଗୁରୁତ୍ୱପୂର୍ଣ୍ଣ ସମୁଦ୍ର ମାର୍ଗକୁ ସୁରକ୍ଷିତ ରଖିବା ପାଇଁ ;
      * ଆତଙ୍କବାଦକୁ ହରାଇବା ପାଇଁ ;
      * ଆତଙ୍କବାଦ ଏବଂ ଅତିବାଦର ଲାଳନପାଳନ କରୁଥିବା ଶକ୍ତିଗୁଡ଼ିକୁ ଦୂରରେ ରଖିବା ପାଇଁ
      * ଏବଂ ସୁସ୍ଥ ତଥା ସ୍ୱଚ୍ଛ ପରିବେଶ ଓ ପର୍ଯ୍ୟାବରଣ ପାଇଁ ଆବଶ୍ୟକ ପରିବର୍ତ୍ତନ ଆଣିବା ପାଇଁ ।

    ଇତିହାସକୁ , ଆଉ ଆମର ନାଗରିକଙ୍କୁ ଆମଠାରୁ ଆଶା ଆକାଂକ୍ଷା ଅଛି କି ଆମେ ଏହି ସୁଯୋଗ ଯିବାକୁ ଦେବା ନାହିଁ ଆଉ ଏହାର ସଂପୂର୍ଣ୍ଣ ଲାଭ ଉଠାଇବା । ଏହି ପ୍ରୟାସରେ ସଂପୂର୍ଣ୍ଣ ସହଯୋଗ କରିବା ପାଇଁ ଆଉ ମାଳଦ୍ଵୀପ ସହିତ ନିଜର ଅମୂଲ୍ୟ ମିତ୍ରତାକୁ ଆହୁରି ଗଭୀର କରିବା ପାଇଁ ଭାରତ ଦୃଢ଼ ପ୍ରତିଜ୍ଞା ।


    ଏହି ପବିତ୍ର ସଂକଳ୍ପ ମୁଁ ଆଜି ଆପଣମାନଙ୍କ ଗହଣରେ ଦୋହରାଉଛି । ମୋତେ ଆପଣମାନେ ଆପଣଙ୍କ ଗହଣକୁ ଆସିବାର ସୁଯୋଗ ଦେଲେ ।


    ପୁଣି ଥରେ ଏହି ବଡ଼ ସମ୍ମାନ ପାଇଁ ଧନ୍ୟବାଦ ।


    ଆପଣଙ୍କ ବନ୍ଧୁତା ପାଇଁ ଧନ୍ୟବାଦ ।


    ବହୁତ ବହୁତ ଧନ୍ୟବାଦ ।


    **************

    
    
    (Release ID: 1573787) Visitor Counter : 42
    
    
    
    
    

*