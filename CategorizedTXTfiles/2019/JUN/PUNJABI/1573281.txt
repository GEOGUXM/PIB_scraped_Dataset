      ਉੱਤਰ-ਪੂਰਬੀ ਖੇਤਰ ਵਿਕਾਸ ਮੰਤਰਾਲਾ

      ਡਾ. ਜਿਤੇਂਦਰ ਸਿੰਘ ਨੇ ਉੱਤਰ-ਪੂਰਬ ਦੇ ਚਲ ਰਹੇ ਪ੍ਰੋਜੈਕਟਾਂ ਅਤੇ ਭਵਿੱਖ ਦੀਆਂ ਯੋਜਨਾਵਾਂ ਦੀ ਸਮੀਖਿਆ ਲਈ ਮੀਟਿੰਗ ਦੀ ਪ੍ਰਧਾਨਗੀ ਕੀਤੀ
      ਉੱਤਰ ਪੂਰਬੀ ਪਰਿਸ਼ਦ ਨੇ ਉੱਤਰ ਪੂਰਬ ਦੇ ਵਿਦਿਆਰਥੀਆਂ ਲਈ ਜੇਐੱਨਯੂ ਹੋਸਟਲ ਲਈ 11 ਕਰੋੜ ਰੁਪਏ ਜਾਰੀ ਕੀਤੇ

      Posted On: 03 JUN 2019 6:19PM by PIB Chandigarh

    ਕੇਂਦਰੀ ਉੱਤਰ-ਪੂਰਬੀ ਖੇਤਰ ਵਿਕਾਸ ਰਾਜ ਮੰਤਰੀ (ਸੁਤੰਤਰ ਚਾਰਜ) ਡਾ ਜਿਤੇਂਦਰ ਸਿੰਘ ਨੇ ਉੱਤਰ-ਪੂਰਬ ਖੇਤਰ ਵਿਕਾਸ ਮੰਤਰਾਲਾ (ਡੋਨਰ) ਅਤੇ ਉੱਤਰ ਪੂਰਬੀ ਪਰਿਸ਼ਦ (ਐੱਨਈਸੀ) ਦੇ ਅਧਿਕਾਰੀਆਂ ਨਾਲ ਅੱਜ ਇੱਥੇ ਆਯੋਜਿਤ ਇਕ ਸਮੀਖਿਆ ਮੀਟਿੰਗ ਦੀ ਪ੍ਰਧਾਨਗੀ ਕੀਤੀ । ਇਸ ਮੀਟਿੰਗ ਵਿਚ ਉੱਤਰ ਪੂਰਬ ਖੇਤਰ ਵਿਕਾਸ ਮੰਤਰਾਲਾ ਦੇ ਸਕੱਤਰ ਡਾ ਇੰਦਰਜੀਤ ਸਿੰਘ , ਸਕੱਤਰ ਐੱਨਈਸੀ ਸ੍ਰੀ ਰਾਮ ਮੁਇਵਾਹ ਵੀ ਮੌਜੂਦ ਸਨ ।


    ਅਧਿਕਾਰੀਆਂ ਨੇ ਮੰਤਰੀ ਨੂੰ ਭਾਰਤ ਦੇ ਉੱਤਰ-ਪੂਰਬੀ ਖੇਤਰ ਦੇ ਵਿਕਾਸ ਲਈ ਚਲ ਰਹੇ ਪ੍ਰੋਜੈਕਟਾਂ ਵਿੱਚ ਹੋ ਰਹੀ ਪ੍ਰਗਤੀ ਬਾਰੇ ਜਾਣਕਾਰੀ ਦਿੱਤੀ । ਉਨ੍ਹਾਂ ਨੂੰ ਖੇਤਰ ਵਿੱਚ ਆਗਾਮੀ ਉਪਰਾਲਿਆਂ ਅਤੇ ਲਾਗੂ ਹੋਣ ਵਾਲੇ ਪ੍ਰੋਜੈਕਟਾਂ ਬਾਰੇ ਵੀ ਜਾਣਕਾਰੀ ਦਿੱਤੀ ਗਈ।


    ਮੀਟਿੰਗ ਦੌਰਾਨ ਡਾ ਜਿਤੇਂਦਰ ਸਿੰਘ ਨੂੰ ਦੱਸਿਆ ਗਿਆ ਕਿ ਦਿੱਲੀ ਵਿੱਚ ਉੱਤਰ ਪੂਰਬੀ ਖੇਤਰ ਦੇ ਵਿਦਿਆਰਥੀਆਂ ਲਈ ਜੇਐੱਨਯੂ ਹੋਸਟਲ ਬਣਾਉਣ ਲਈ 11 ਕਰੋੜ ਰੁਪਏ ਜਾਰੀ ਕੀਤੇ ਗਏ ਹਨ । ਸੀ ਪੀ ਡਬਲਿਊ ਡੀ ਦੇ ਟੈਂਡਰਾਂ ਦਾ ਕੰਮ ਚਲ ਰਿਹਾ ਹੈ । ਜੇਐੱਨਯੂ ਵਿੱਚ ਇਹ ਆਪਣੀ ਕਿਸਮ ਦਾ ਪਹਿਲਾ ਹੋਸਟਲ ਹੋਵੇਗਾ । ਹੋਸਟਲ ਵਿੱਚ 224 ਕਮਰੇ ਹੋਣਗੇ ਅਤੇ ਇਨ੍ਹਾਂ ਵਿੱਚ 424 ਵਿਦਿਆਰਥੀ ਰਹਿ ਸਕਣਗੇ । 224 ਕਮਰਿਆਂ ਵਿੱਚੋਂ 24 ਕਮਰੇ ਦਿਵਯਾਂਗ ਵਿਦਿਆਰਥੀਆਂ ਲਈ ਰਾਖਵੇਂ ਹੋਣਗੇ । ਬਾਕੀ ਕਮਰਿਆਂ ਵਿੱਚ 200 ਲੜਕੀਆਂ ਅਤੇ 200 ਲੜਕੇ ਰੱਖੇ ਜਾਣਗੇ । ਚਾਰ ਮੰਜ਼ਿਲਾ ਹੋਸਟਲ ਤਕਰੀਬਨ ਡੇਢ ਏਕੜ ਰਕਬੇ ਵਿਚ ਤਿਆਰ ਹੋਵੇਗਾ । ਇਸ ਦੀ ਉਸਾਰੀ ਆਉਣ ਵਾਲੇ ਹਫਤਿਆਂ ਵਿਚ ਸ਼ੁਰੂ ਹੋ ਜਾਵੇਗੀ । ਉਨ੍ਹਾਂ ਨੂੰ ਇਹ ਵੀ ਦੱਸਿਆ ਗਿਆ ਕਿ ਉੱਤਰ ਪੂਰਬੀ ਖੇਤਰ ਦੀਆਂ ਵਿਦਿਆਰਥਣਾਂ ਲਈ ਬੰਗਲੁਰੂ ਵਿਖੇ ਇਕ ਹੋਸਟਲ ਦਾ ਉਦਘਾਟਨ ਪ੍ਰਧਾਨ ਮੰਤਰੀ ਨੇ ਹਾਲ ਹੀ ਵਿਚ ਕੀਤਾ ਹੈ ਅਤੇ ਉਹ ਹੋਸਟਲ ਇਸ ਵੇਲੇ ਕੰਮ ਕਰ ਰਿਹਾ ਹੈ । ਇਨ੍ਹਾਂ ਹੋਸਟਲਾਂ ਤੋਂ ਇਲਾਵਾ ਉੱਤਰ ਪੂਰਬੀ ਖੇਤਰ ਦੇ ਦਿੱਲੀ ਯੂਨੀਵਰਸਿਟੀ ਵਿੱਚ ਪੜ੍ਹਦੇ ਵਿਦਿਆਰਥੀਆਂ ਲਈ ਰੋਹਿਣੀ ਵਿਖੇ ਇੱਕ ਹੋਸਟਲ ਬਣਾਇਆ ਜਾ ਰਿਹਾ ਹੈ ਜਿਸ ਲਈ ਜ਼ਮੀਨ ਹਾਸਲ ਕਰਨ ਦਾ ਕੰਮ ਸ਼ੁਰੂ ਦਿੱਤਾ ਗਿਆ ਹੈ । ਇਸ ਲਈ ਡੀ ਡੀ ਏ ਨੂੰ 2.5 ਕਰੋੜ ਰੁਪਏ ਜਾਰੀ ਕਰ ਦਿੱਤੇ ਗਏ ਹਨ । ਹੋਸਟਲ ਕਰੀਬ 5 ਏਕੜ ਰਕਬੇ ਵਿੱਚ ਬਣਾਇਆ ਜਾਵੇਗਾ ।


    ਨਵੀਂ ਦਿੱਲੀ ਦੇ ਦਵਾਰਕਾ ਵਿੱਚ ਉੱਤਰ -ਪੂਰਬੀ ਸੱਭਿਆਚਾਰਕ ਅਤੇ ਸੂਚਨਾ ਕੇਂਦਰ ਬਣਨ ਵਾਲਾ ਹੈ , ਉਸ ਦੀ ਸਥਿਤੀ ਬਾਰੇ ਵੀ ਮੀਟਿੰਗ ਵਿਚ ਚਰਚਾ ਕੀਤੀ ਗਈ । ਇਸ ਪ੍ਰੋਜੈਕਟ ਦੀ ਅਨੁਮਾਨਤ ਲਾਗਤ 50 ਕਰੋੜ ਰੁਪਏ ਹੋਵੇਗੀ । ਮੰਤਰੀ ਨੇ ਕਿਹਾ ਕਿ ਇਹ ਕੇਂਦਰ ਦਿੱਲੀ ਵਿੱਚ ਉੱਤਰ-ਪੂਰਬੀ ਖੇਤਰ ਲਈ ਇਕ ਸਭਿਆਚਾਰਕ ਅਤੇ ਸੰਮੇਲਨ/ਸੂਚਨਾ ਕੇਂਦਰ ਵਜੋਂ ਕੰਮ ਕਰੇਗਾ । ਇਹ ਕੌਮਾਂਤਰੀ ਮਿਆਰਾਂ ਅਨੁਸਾਰ ਉਸਾਰਿਆ ਜਾਵੇਗਾ ਅਤੇ ਇਸ ਵਿਚ ਇਕ ਲਾਇਬਰੇਰੀ-ਤੇ-ਰੀਡਿੰਗ ਰੂਮ ਵੀ ਹੋਵੇਗਾ ਜਿਸ ਵਿਚ ਉੱਤਰ-ਪੂਰਬੀ ਖੇਤਰ ਨਾਲ ਸਬੰਧਿਤ ਸਮੱਗਰੀ ਅਤੇ ਇੱਕ ਆਰਟ ਗੈਲਰੀ ਵੀ ਹੋਵੇਗੀ ।


    ਡਾ. ਜਿਤੇਂਦਰ ਸਿੰਘ ਨੇ ਕਿਹਾ ਕਿ ਉੱਤਰ -ਪੂਰਬੀ ਖੇਤਰ ਦਾ ਵਿਕਾਸ ਪ੍ਰਧਾਨ ਮੰਤਰੀ ਸ੍ਰੀ ਨਰੇਂਦਰ ਮੋਦੀ ਦੀ ਅਗਵਾਈ ਵਾਲੀ ਸਰਕਾਰ ਲਈ ਪ੍ਰਾਥਮਿਕਤਾ ਹੈ । ਸਰਕਾਰ ਵਲੋਂ ਉੱਤਰ-ਪੂਰਬੀ ਖੇਤਰ ਵਿਚ ਚਲ ਰਹੇ ਵਿਕਾਸ ਪ੍ਰੋਜੈਕਟ ਲਾਗੂ ਕਰਨ ਲਈ ਸਾਰੇ ਯਤਨ ਕੀਤੇ ਜਾਣਗੇ ਅਤੇ ਨਾਲ ਹੀ ਉਹ ਉੱਤਰ ਪੂਰਬੀ ਖੇਤਰ ਦੇ ਲੋਕਾਂ ਲਈ ਨਵੇਂ ਪ੍ਰੋਜੈਕਟ ਸ਼ੁਰੂ ਕਰਨ ਲਈ ਵੀ ਕਦਮ ਚੁੱਕੇਗੀ । ਉਨ੍ਹਾਂ ਕਿਹਾ ਕਿ ਮੰਤਰੀ ਜਲਦੀ ਹੀ ਉੱਤਰ-ਪੂਰਬੀ ਖੇਤਰ ਦੇ ਦੌਰੇ ਸ਼ੁਰੂ ਕਰਕੇ ਸਾਰੀ ਮੁੱਢਲੀ ਜਾਣਕਾਰੀ ਅਤੇ ਹਕੀਕਤਾਂ ਬਾਰੇ ਗਿਆਨ ਪ੍ਰਾਪਤ ਕਰਨਗੇ ।


    *****

    
    
    (Release ID: 1573281) Visitor Counter : 4