      ਘੱਟ ਗਿਣਤੀ ਮਾਮਲੇ ਮੰਤਰਾਲਾ

      ਇਸ ਸਾਲ ਸਬਸਿਡੀ ਤੋਂ ਬਿਨਾ ਰਿਕਾਰਡ ਗਿਣਤੀ ਵਿਚ 2 ਲੱਖ ਭਾਰਤੀ ਮੁਸਲਮਾਨ ਹੱਜ ਕਰਨ ਜਾਣਗੇ ਮੁਖਤਾਰ ਅੱਬਾਸ ਨਕਵੀ
      
      ਸਰਕਾਰ ਨੇ ਹੱਜ ਯਾਤਰੀਆਂ ਦੀ ਸੁਰੱਖਿਆ ਅਤੇ ਬਿਹਤਰ ਸਹੂਲਤਾਂ ਯਕੀਨੀ ਬਣਾਉਣ ਲਈ ਪ੍ਰਭਾਵੀ ਕਦਮ ਚੁੱਕੇ; ਕਿਸੇ ਤਰ੍ਹਾਂ ਦੀ ਲਾਪਰਵਾਹੀ ਬਰਦਾਸ਼ਤ ਨਹੀਂ

      Posted On: 25 JUN 2019 4:00PM by PIB Chandigarh

    ਕੇਂਦਰੀ ਘੱਟ ਗਿਣਤੀ ਮਾਮਲੇ ਮੰਤਰੀ ਸ਼੍ਰੀ ਮੁਖਤਾਰ ਅੱਬਾਸ ਨਕਵੀ ਨੇ ਅੱਜ ਨਵੀਂ ਦਿੱਲੀ ਵਿੱਚ ਹੱਜ 2019 ਦੇ ਨੁਮਾਇੰਦਿਆਂ ਲਈ ਦੋ ਦਿਨਾ ਓਰੀਐਂਟੇਸ਼ਨ ਅਤੇ ਟ੍ਰੇਨਿੰਗ ਪ੍ਰੋਗਰਾਮ ਦਾ ਉਦਘਾਟਨ ਕੀਤਾ । ਸ਼੍ਰੀ ਨਕਵੀ ਨੇ ਕਿਹਾ ਕਿ ਕੇਂਦਰ ਸਰਕਾਰ ਨੇ ਇਮਾਨਦਾਰੀ ਅਤੇ ਪਾਰਦਰਸ਼ਤਾ ਨਾਲ ਹੱਜ ਸਬਸਿਡੀ ਵਿੱਚ ਹੋਣ ਵਾਲੀ ਧੋਖਾਧੜੀ ਸਮਾਪਤ ਕਰ ਦਿੱਤੀ ਹੈ । ਅਜ਼ਾਦੀ ਤੋਂ ਬਾਅਦ ਪਹਿਲੀ ਵਾਰੀ ਇਸ ਸਾਲ ਸਬਸਿਡੀ ਤੋਂ ਬਿਨਾਂ ਰਿਕਾਰਡ ਗਿਣਤੀ ਵਿੱਚ 2 ਲੱਖ ਭਾਰਤੀ ਮੁਸਲਮਾਨ ਹੱਜ ਕਰਨ ਜਾਣਗੇ ।


    ਦੋ ਦਿਨਾ ਪ੍ਰੋਗਰਾਮ ਦਾ ਉਦਘਾਟਨ ਕਰਦੇ ਹੋਏ ਸ਼੍ਰੀ ਨਕਵੀ ਨੇ ਕਿਹਾ ਕਿ ਇਸ ਇਮਾਨਦਾਰ ਅਤੇ ਪਾਰਦਰਸ਼ੀ ਪ੍ਰਣਾਲੀ ਨੇ ਯਕੀਨੀ ਬਣਾਇਆ ਹੈ ਕਿ ਹੱਜ ਸਬਸਿਡੀ ਸਮਾਪਤ ਕਰ ਦੇਣ ਤੋਂ ਬਾਅਦ ਵੀ ਹੱਜ ਯਾਤਰੀਆਂ ਉੱਤੇ ਕਿਸੇ ਤਰ੍ਹਾਂ ਦਾ ਗੈਰ ਜ਼ਰੂਰੀ ਵਿੱਤੀ ਬੋਝ ਨਾ ਪਵੇ ।


    ਸ਼੍ਰੀ ਨਕਵੀ ਨੇ ਕਿਹਾ ਕਿ ਕੇਂਦਰ ਸਰਕਾਰ ਨੇ ਹੱਜ ਯਾਤਰੀਆਂ ਦੀ ਸੁਰੱਖਿਆ ਅਤੇ ਉਨ੍ਹਾਂ ਲਈ ਬਿਹਤਰ ਸਹੂਲਤਾਂ ਯਕੀਨੀ ਬਣਾਉਣ ਲਈ ਪ੍ਰਭਾਵੀ ਕਦਮ ਚੁੱਕੇ ਹਨ । ਉਨ੍ਹਾਂ ਜ਼ੋਰ ਦੇ ਕੇ ਕਿਹਾ ਕਿ ਇਸ ਸਬੰਧ ਵਿੱਚ ਕਿਸੇ ਤਰ੍ਹਾਂ ਦੀ ਲਾਪ੍ਰਵਾਹੀ ਬਰਦਾਸ਼ਤ ਨਹੀਂ ਕੀਤੀ ਜਾਵੇਗੀ ।


    ਸ਼੍ਰੀ ਨਕਵੀ ਨੇ ਕਿਹਾ ਕਿ ਹੱਜ ਯਾਤਰੀਆਂ ਦੀ ਸਹਾਇਤਾ ਲਈ 620 ਹੱਜ ਸੰਯੋਜਕ , ਸਹਾਇਕ ਹੱਜ ਅਧਿਕਾਰੀ , ਹੱਜ ਸਹਾਇਕ , ਡਾਕਟਰ , ਪੈਰਾ-ਮੈਡੀਕਸ ਤਾਇਨਾਤ ਕੀਤੇ ਗਏ ਹਨ । ਇਨ੍ਹਾਂ ਨੁਮਾਇੰਦਿਆਂ ਵਿੱਚ ਵੱਡੀ ਗਿਣਤੀ ਵਿੱਚ ਔਰਤਾਂ ਸ਼ਾਮਲ ਹਨ ।


    ਸ਼੍ਰੀ ਨਕਵੀ ਨੇ ਕਿਹਾ ਕਿ ਦੇਸ਼ ਦੇ 21 ਸਥਾਨਾਂ ਤੋਂ 500 ਉਡਾਨਾਂ ਰਾਹੀਂ ਇਸ ਸਾਲ ਬਿਨਾ ਸਬਸਿਡੀ ਦੇ ਰਿਕਾਰਡ ਗਿਣਤੀ ਵਿੱਚ 2 ਲੱਖ ਭਾਰਤੀ ਮੁਸਲਮਾਨ ਹੱਜ ਕਰਨ ਲਈ ਜਾਣਗੇ । 1 ਲੱਖ 40 ਹਜ਼ਾਰ ਹੱਜ ਯਾਤਰੀ ਹੱਜ ਸਮਿਤੀ ਰਾਹੀਂ , 60 ਹਜ਼ਾਰ ਹੱਜ ਸਮੂਹ ਸੰਗਠਨਾਂ ਰਾਹੀਂ ਹੱਜ ਯਾਤਰਾ ਲਈ ਜਾਣਗੇ । ਸਾਰੇ ਹੱਜ ਸਮੂਹ ਸੰਗਠਨਾਂ ਨੂੰ ਹੱਜ ਕਮੇਟੀ ਵੱਲੋਂ ਨਿਰਧਾਰਿਤ ਦਰਾਂ ਉੱਤੇ 10,000 ਯਾਤਰੀਆਂ ਨੂੰ ਲਿਜਾਣਾ ਪਵੇਗਾ ।


    ਸ਼੍ਰੀ ਨਕਵੀ ਨੇ ਜਾਣਕਾਰੀ ਦਿੱਤੀ ਕਿ ਹੱਜ ਯਾਤਰੀਆਂ ਦੀ ਸਹੂਲਤ ਅਤੇ ਪਾਰਦਰਸ਼ਤਾ ਕਾਇਮ ਰੱਖਣ ਲਈ ਇਸ ਸਾਲ ਹੱਜ ਗਰੁੱਪ ਆਰਗਨਾਈਜ਼ਰਜ਼ ਦਾ ਇਕ ਪੋਰਟਲ http://haj.nic.in/pto/ ( ਹੱਜ ਸਮੂਹ ਸੰਗਠਨਾਂ ਲਈ ਪੋਰਟਲ) ਵਿਕਸਿਤ ਕੀਤਾ ਗਿਆ ਹੈ ਜਿਸ ਵਿੱਚ ਐੱਚਜੀਓ , ਉਸ ਦੇ ਪੈਕੇਜ ਆਦਿ ਬਾਰੇ ਪੂਰਾ ਵੇਰਵਾ ਹੈ । ਇਸ ਸਾਲ ਕੁੱਲ 725 ਐੱਚਜੀਓ ਹੱਜ ਯਾਤਰੀਆਂ ਨੂੰ ਲਿਜਾਣਗੇ ।


    ਉਨ੍ਹਾਂ ਦੱਸਿਆ ਕਿ ਮਹਿਰਮ (ਮਰਦ ਸਾਥੀ) ਤੋਂ ਬਿਨਾ ਇਸ ਸਾਲ ਹੱਜ ਯਾਤਰਾ ‘ਤੇ ਜਾਣ ਵਾਲੀਆਂ ਮਹਿਲਾਵਾਂ ਦੀ ਗਿਣਤੀ ਪਿਛਲੇ ਸਾਲ ਦੀ ਤੁਲਨਾ ਵਿੱਚ ਦੁੱਗਣੀ ਹੈ । ਇਸ ਸਾਲ ' ਮਹਿਰਮ ' ਤੋਂ ਬਿਨਾ ਭਾਰਤ ਤੋਂ 2340 ਮੁਸਲਿਮ ਔਰਤਾਂ ਹੱਜ ਲਈ ਜਾਣਗੀਆਂ ਜਦਕਿ ਪਿਛਲੇ ਸਾਲ ਮਹਿਰਮ ਤੋਂ ਬਿਨਾ 1180 ਔਰਤਾਂ ਨੇ ਹੱਜ ਕੀਤਾ ਸੀ । ਇਸ ਸਾਲ ਵੀ ਘੱਟ ਗਿਣਤੀ ਮਾਮਲੇ ਮੰਤਰਾਲਾ ਨੇ ਲਾਟਰੀ ਪ੍ਰਣਾਲੀ ਤੋਂ ਬਿਨਾ ਇਨ੍ਹਾਂ ਮਹਿਲਾਵਾਂ ਨੂੰ ਹੱਜ ' ਤੇ ਭੇਜਣ ਦਾ ਪ੍ਰਬੰਧ ਕੀਤਾ ਹੈ । 2 ਲੱਖ ਭਾਰਤੀ ਹੱਜ ਯਾਤਰੀਆਂ ਵਿੱਚ ਤਕਰੀਬਨ 48% ਮਹਿਲਾਵਾਂ ਹਨ ।


    ਹੱਜ 2019 ਲਈ ਉਡਾਨਾਂ 4 ਜੁਲਾਈ , 2019 ਤੋਂ ਸ਼ੁਰੂ ਹੋਣਗੀਆਂ । 4 ਜੁਲਾਈ ਨੂੰ ਦਿੱਲੀ , ਗਯਾ , ਗੁਵਾਹਾਟੀ ਅਤੇ ਸ੍ਰੀਨਗਰ ਤੋਂ ਉਡਾਨਾਂ ਸ਼ੁਰੂ ਹੋਣਗੀਆਂ । ਇਸ ਤੋਂ ਇਲਾਵਾ ਹੱਜ ਯਾਤਰੀ ਬੰਗਲੁਰੂ (7 ਜੁਲਾਈ) , ਕਾਲੀਕਟ (7 ਜੁਲਾਈ) , ਕੋਚੀ (14 ਜੁਲਾਈ) , ਗੋਆ (13 ਜੁਲਾਈ) , ਮੰਗਲੌਰ (17 ਜੁਲਾਈ) , ਮੁੰਬਈ (14 ਅਤੇ 21 ਜੁਲਾਈ) , ਸ਼੍ਰੀਨਗਰ (21 ਜੁਲਾਈ) ਰਾਹੀਂ ਜਾਣਗੇ । ਦੂਜੇ ਪੜਾਅ ਵਿੱਚ ਉਡਾਨਾਂ ਅਹਿਮਦਾਬਾਦ (20 ਜੁਲਾਈ) , ਔਰੰਗਾਬਾਦ (22 ਜੁਲਾਈ) , ਭੋਪਾਲ (21 ਜੁਲਾਈ) , ਚੇਨਈ (31 ਜੁਲਾਈ) , ਹੈਦਰਾਬਾਦ (26 ਜੁਲਾਈ) , ਜੈਪੁਰ (20 ਜੁਲਾਈ) , ਕੋਲਕਾਤਾ (25 ਜੁਲਾਈ) , ਲਖਨਊ (20 ਜੁਲਾਈ) , ਨਾਗਪੁਰ (25 ਜੁਲਾਈ) , ਰਾਂਚੀ (21 ਜੁਲਾਈ) ਅਤੇ ਵਾਰਾਣਸੀ (29 ਜੁਲਾਈ) ਤੋਂ ਰਵਾਨਾ ਹੋਣਗੀਆਂ ।


    ਸ਼੍ਰੀ ਨਕਵੀ ਨੇ ਕਿਹਾ ਕਿ ਸਾਊਦੀ ਅਰਬ ਵੱਲੋਂ ਭਾਰਤ ਦਾ ਹੱਜ ਕੋਟਾ ਵਧਾ ਕੇ 2 ਲੱਖ ਕਰ ਦੇਣ ਨਾਲ ਇਹ ਤੈਅ ਹੋ ਗਿਆ ਹੈ ਕਿ ਅਜ਼ਾਦੀ ਤੋਂ ਬਾਅਦ ਪਹਿਲੀ ਵਾਰੀ ਉੱਤਰ ਪ੍ਰਦੇਸ਼ , ਪੱਛਮੀ ਬੰਗਾਲ , ਆਂਧਰ ਪ੍ਰਦੇਸ਼ ਅਤੇ ਬਿਹਾਰ ਵਰਗੇ ਸਾਰੇ ਵੱਡੇ ਰਾਜਾਂ ਤੋਂ ਅਰਜ਼ੀਆਂ ਦੇਣ ਵਾਲੇ ਸਾਰੇ ਹਾਜੀ 2019 ਵਿੱਚ ਹੱਜ ਲਈ ਜਾਣਗੇ ਕਿਉਂਕਿ ਹੱਜ ਕੋਟਾ ਵਧਣ ਨਾਲ ਉਡੀਕ ਲਿਸਟ ਸਮਾਪਤ ਹੋ ਗਈ ਹੈ ।


    ਕੁੱਲ 19 ਸਿਹਤ ਕੇਂਦਰ (ਮੱਕਾ ਵਿੱਚ 16 ਅਤੇ ਮਦੀਨਾ ਵਿੱਚ 3) ਕਾਇਮ ਕੀਤੇ ਗਏ ਹਨ । ਇਸ ਤੋਂ ਇਲਾਵਾ ਮੱਕਾ ਵਿੱਚ 3 ਅਤੇ ਮਦੀਨਾ ਵਿੱਚ 1 ਹਸਪਤਾਲ ਸਥਾਪਤ ਕੀਤਾ ਗਿਆ ਹੈ ਤਾਕਿ ਹੱਜ ਯਾਤਰੀਆਂ ਨੂੰ ਢੁਕਵੀਂ ਸਿਹਤ ਸਹੂਲਤ ਮਿਲ ਸਕੇ । ਦੋ ਦਿਨ ਦੇ ਟ੍ਰੇਨਿੰਗ ਪ੍ਰੋਗਰਾਮ ਵਿੱਚ ਹੱਜ ਕਰਨ ਵਾਲਿਆਂ ਨੂੰ ਹੱਜ ਯਾਤਰਾ , ਮੱਕਾ ਅਤੇ ਮਦੀਨਾ ਵਿੱਚ ਠਹਿਰਨ , ਟ੍ਰਾਂਸਪੋਰਟ , ਸਿਹਤ ਸਹੂਲਤਾਂ , ਸੁਰੱਖਿਆ ਉਪਾਵਾਂ ਬਾਰੇ ਸਾਰੀ ਜਾਣਕਾਰੀ ਦਿੱਤੀ ਜਾਵੇਗੀ ।


    ਆਰਸੀਜੇ / ਆਰਪੀ / ਆਈਏ

    
    
    (Release ID: 1575862) Visitor Counter : 2
    
    
      Read this release in: English