      ਸੰਸਦੀ ਮਾਮਲੇ

      ਸਰਕਾਰ ਨੇ ਸੰਸਦ ਦੇ ਬਜਟ ਸੈਸ਼ਨ 2019 ਵਿੱਚ ਰੱਖੇ ਜਾਣ ਵਾਲੇ ਮਹੱਤਵਪੂਰਨ ਮੁੱਦਿਆਂ ਉੱਤੇ ਸਲਾਹ ਮਸ਼ਵਰੇ ਲਈ ਸਰਬ ਪਾਰਟੀ ਲੀਡਰਾਂ ਦੀ ਬੈਠਕ ਕੀਤੀ
      
      ਸ਼੍ਰੀ ਨਰੇਂਦਰ ਮੋਦੀ ਨੇ “ਸਬਕਾ ਸਾਥ, ਸਬਕਾ ਵਿਕਾਸ, ਸਬਕਾ ਵਿਸ਼ਵਾਸ” ਦੇ ਸਹੀ ਅਰਥ ਨੂੰ ਹਾਸਲ ਕਰਨ ਲਈ ਸਾਰੀਆਂ ਪਾਰਟੀਆਂ ਨੂੰ ਸਰਕਾਰ ਨਾਲ ਸਹਿਯੋਗ ਕਰਨ ਦਾ ਸੱਦਾ ਦਿੱਤਾ
      
      17 ਜੂਨ ਤੋਂ 26 ਜੁਲਾਈ ਦਰਮਿਆਨ ਲੋਕ ਸਭਾ ਦੀਆਂ 30 ਅਤੇ ਰਾਜ ਸਭਾ ਦੀਆਂ 27 ਬੈਠਕਾਂ ਹੋਣਗੀਆਂ
      
      ਪ੍ਰਧਾਨ ਮੰਤਰੀ ਸ਼੍ਰੀ ਨਰੇਂਦਰ ਮੋਦੀ ਨੇ ਸੰਸਦ ਨੂੰ ਸੁਚਾਰੂ ਰੂਪ ਨਾਲ ਸੰਚਾਲਿਤ ਕਰਨ ਲਈ ਅਤੇ ਲੋਕਾਂ ਦੇ ਭਲਾਈ ਦੇ ਮੁੱਦਿਆਂ ਉੱਤੇ ਨਾਲ ਮਿਲ ਕੇ ਕੰਮ ਕਰਨ ਲਈ ਸਾਰੀਆਂ ਪਾਰਟੀਆਂ ਦੇ ਲੀਡਰਾਂ ਨੂੰ ਸਰਕਾਰ ਨਾਲ ਸਹਿਯੋਗ ਕਰਨ ਦਾ ਸੱਦਾ ਦਿੱਤਾ

      Posted On: 16 JUN 2019 3:00PM by PIB Chandigarh

    ਪ੍ਰਧਾਨ ਮੰਤਰੀ ਮੋਦੀ ਕੱਲ੍ਹ ਤੋਂ ਸ਼ੁਰੂ ਹੋਣ ਵਾਲੇ ਸੰਸਦ ਦੇ ਬਜਟ ਸੈਸ਼ਨ – 2019 ਤੋਂ ਪਹਿਲਾਂ ਅੱਜ ਕਈ ਰਾਜਨੀਤਕ ਪਾਰਟੀਆਂ ਦੇ ਰਾਜ ਸਭਾ ਅਤੇ ਲੋਕ ਸਭਾ ਵਿੱਚ ਸਦਨ ਦੇ ਨੇਤਾਵਾਂ ਨੂੰ ਸੰਬੋਧਨ ਕਰ ਰਹੇ ਸਨ ।


    ਪ੍ਰਧਾਨ ਮੰਤਰੀ ਸ਼੍ਰੀ ਨਰੇਂਦਰ ਮੋਦੀ ਨੇ ਨਵੇਂ - ਚੁਣੇ ਹੋਏ ਸੰਸਦ - ਮੈਬਰਾਂ ਦਾ ਸੁਆਗਤ ਕੀਤਾ ਅਤੇ ਆਸ਼ਾ ਪ੍ਰਗਟਾਈ ਕਿ ਸੰਸਦ ਦੇ ਕੰਮਕਾਜ ਵਿੱਚ ਉਤਸ਼ਾਹ ਅਤੇ ਊਰਜਾ ਦਾ ਸੰਚਾਰ ਹੋਵੇਗਾ । ਸ਼੍ਰੀ ਮੋਦੀ ਨੇ ਸਾਰੇ ਨੇਤਾਵਾਂ ਨੂੰ ਤਾਕੀਦ ਕਰਦੇ ਹੋਏ ਕਿਹਾ ਕਿ ਉਨ੍ਹਾਂ ਨੂੰ ਆਤਮ - ਨਿਰੀਖਣ ਕਰਨਾ ਚਾਹੀਦਾ ਹੈ ਕਿ ਕੀ ਸੰਸਦ ਮੈਂਬਰ ਜਨ ਪ੍ਰਤਿਨਿਧੀ ਦੇ ਰੂਪ ਵਿੱਚ ਲੋਕਾਂ ਦੀਆਂ ਆਕਾਂਖਿਆਵਾਂ ਨੂੰ ਪੂਰਾ ਕਰਨ ਦੇ ਸਮਰੱਥ ਹਨ ? ਉਨ੍ਹਾਂ ਕਿਹਾ , “ ਅਸੀਂ ਲੋਕਾਂ ਲਈ ਹਾਂ , ਸੰਸਦ ਦੀ ਕਾਰਵਾਈ ਨੂੰ ਰੋਕ ਕੇ ਅਸੀਂ ਲੋਕਾਂ ਦਾ ਦਿਲ ਨਹੀਂ ਜਿੱਤ ਸਕਦੇ । ਸਾਰੀਆਂ ਪਾਰਟੀਆਂ ਨੂੰ ਰਾਜਨੀਤਕ ਮਤਭੇਦਾਂ ਨੂੰ ਅਲੱਗ ਰੱਖਣਾ ਚਾਹੀਦਾ ਹੈ ਅਤੇ ਰਾਸ਼ਟਰ ਦੀ ਪ੍ਰਗਤੀ ਲਈ ਅਣਥੱਕ ਮਿਹਨਤ ਕਰਨੀ ਚਾਹੀਦੀ ਹੈ । ”


    ਪ੍ਰਧਾਨ ਮੰਤਰੀ ਨੇ ਸਾਰੇ ਨੇਤਾਵਾਂ ਨੂੰ ਸਰਕਾਰ ਨਾਲ ਸਹਿਯੋਗ ਕਰਨ ; 2022 ਤੱਕ ਨਵਾਂ ਭਾਰਤ ਬਣਾਉਣ ਅਤੇ “ ਸਬਕਾ ਸਾਥ , ਸਬਕਾ ਵਿਕਾਸ , ਸਬਕਾ ਵਿਸ਼ਵਾਸ ” ਦੇ ਸਹੀ ਅਰਥ ਨੂੰ ਹਾਸਲ ਕਰਨ ਦਾ ਸੱਦਾ ਦਿੱਤਾ । ਸ਼੍ਰੀ ਮੋਦੀ ਨੇ ਕਿਹਾ ਕਿ ਸਰਕਾਰ ਸਾਰੇ ਰਾਜਨੀਤਕ ਦਲਾਂ ਦੁਆਰਾ ਉਠਾਏ ਗਏ ਮੁੱਦਿਆਂ ਉੱਤੇ ਗੰਭੀਰਤਾ ਨਾਲ ਵਿਚਾਰ ਕਰਦੀ ਹੈ ਅਤੇ ਸੰਸਦ ਦੇ ਦੋਨਾਂ ਸਦਨਾਂ ਵਿੱਚ ਰਾਸ਼ਟਰੀ ਮਹੱਤਵ ਦੇ ਮੁੱਦਿਆਂ ਉੱਤੇ ਬਹਿਸ ਕਰਨ ਲਈ ਤਿਆਰ ਹੈ ।


    ਬੈਠਕ ਦੌਰਾਨ ਵੱਖ-ਵੱਖ ਪਾਰਟੀਆਂ ਦੇ ਨੇਤਾਵਾਂ ਨੇ ਕਈ ਮੁੱਦੇ ਸਾਹਮਣੇ ਰੱਖੇ। ਬਿਨਾ ਰੁਕਾਵਟ ਦੇ ਸੰਸਦ ਦੇ ਦੋਹਾਂ ਸਦਨਾਂ ਨੂੰ ਸੁਚਾਰੂ ਰੂਪ ਨਾਲ ਚਲਾਉਣ ਲਈ ਅਤੇ ਰਚਨਾਤਮਕ ਚਰਚਾ ਰਾਹੀਂ ਗਤੀਰੋਧ ਸਮਾਪਤ ਕਰਨ ਲਈ ਸਾਰੀਆਂ ਪਾਰਟੀਆਂ ਦੇ ਨੇਤਾਵਾਂ ਵਿੱਚ ਆਮ-ਸਹਿਮਤੀ ਸੀ ।


    ਬੈਠਕ ਦੇ ਬਾਅਦ ਮੀਡੀਆ ਕਰਮੀਆਂ ਨੂੰ ਸੰਬੋਧਨ ਕਰਦੇ ਹੋਏ ਕੇਂਦਰੀ ਸੰਸਦੀ ਮਾਮਲੇ , ਕੋਲਾ ਅਤੇ ਖਾਨ ਮੰਤਰੀ ਸ਼੍ਰੀ ਪ੍ਰਹਲਾਦ ਜੋਸ਼ੀ ਨੇ ਕਿਹਾ ਕਿ ਸਰਕਾਰ ਨੇ ਸਭ ਦਲਾਂ ਖਾਸ ਤੌਰ ' ਤੇ ਵਿਰੋਧੀ ਪਾਰਟੀਆਂ ਨੂੰ ਸੰਸਦ ਦੇ ਦੋਹਾਂ ਸਦਨਾਂ ਦੇ ਸੁਚਾਰੂ ਕੰਮਕਾਜ ਲਈ ਸਹਿਯੋਗ ਦੀ ਬੇਨਤੀ ਕੀਤੀ ਹੈ । ਸ਼੍ਰੀ ਜੋਸ਼ੀ ਨੇ ਬੈਠਕ ਵਿੱਚ ਪ੍ਰਧਾਨ ਮੰਤਰੀ ਦੀਆਂ ਦੋ ਨਵੀਆਂ ਪਹਿਲਾਂ ਬਾਰੇ ਜਾਣਕਾਰੀ ਦਿੱਤੀ ।


    ਸ਼੍ਰੀ ਜੋਸ਼ੀ ਨੇ ਕਿਹਾ ਕਿ ਸੰਸਦ ਵਿੱਚ ਸਾਰੀਆਂ ਪਾਰਟੀਆਂ ਦੇ ਮੈਬਰਾਂ ਵਿੱਚ ਦਲ-ਭਾਵਨਾ ਦੇ ਨਿਰਮਾਣ ਲਈ ਪ੍ਰਧਾਨ ਮੰਤਰੀ ਨੇ 17ਵੀਂ ਲੋਕ ਸਭਾ ਦੇ ਪ੍ਰਾਰੰਭ ਹੋਣ ਦੇ ਅਵਸਰ ਉੱਤੇ ਦੋ ਨਵੀਆਂ ਪਹਿਲਾਂ ਦਾ ਪ੍ਰਸਤਾਵ ਰੱਖਿਆ ਹੈ। ਸ਼੍ਰੀ ਮੋਦੀ ਨੇ 19 ਜੂਨ ਨੂੰ ਸੰਸਦ ਵਿੱਚ ਪ੍ਰਤੀਨਿਧੀਤਵ ਦੇਣ ਵਾਲੇ ਸਾਰੇ ਰਾਜਨੀਤਕ ਦਲਾਂ ਦੇ ਪ੍ਰਮੁੱਖਾ ਨੂੰ ਸੱਦਾ ਦਿੱਤਾ ਹੈ ਅਤੇ 20 ਜੂਨ ਨੂੰ ਸਾਰੇ ਸੰਸਦ - ਮੈਬਰਾਂ ਨੂੰ ਸੱਦਾ ਦਿੱਤਾ ਹੈ। ਇਨ੍ਹਾਂ ਬੈਠਕਾਂ ਵਿੱਚ ਸ਼ਾਮਲ ਹੋਣ ਵਾਲੇ ਨੇਤਾ ਸਰਕਾਰ ਨਾਲ ਖੁੱਲ੍ਹੀ ਬਾਤਚੀਤ ਕਰ ਸਕਦੇ ਹਨ ਅਤੇ ਵਿਚਾਰਾਂ ਦਾ ਅਦਾਨ-ਪ੍ਰਦਾਨ ਕਰ ਸਕਦੇ ਹਨ। ਇਸ ਨਵੀਂ ਸ਼ੁਰੂਆਤ ਨਾਲ ਸਾਰੇ ਸੰਸਦ- ਮੈਬਰਾਂ ਵਿੱਚ ਟੀਮ ਭਾਵਨਾ ਦਾ ਵਿਕਾਸ ਹੋਵੇਗਾ ਅਤੇ ਇਸ ਨਾਲ ਸੰਸਦ ਦੀ ਸੁਚਾਰੂ ਕਾਰਵਾਈ ਸੁਨਿਸ਼ਚਿਤ ਹੋਵੇਗੀ ।


    ਆਉਂਦੇ ਬਜਟ ਸੈਸ਼ਨ ਬਾਰੇ ਜਾਣਕਾਰੀ ਦਿੰਦੇ ਹੋਏ ਸ਼੍ਰੀ ਜੋਸ਼ੀ ਨੇ ਦੱਸਿਆ ਕਿ 17ਵੀਂ ਲੋਕ ਸਭਾ ਦਾ ਪਹਿਲਾ ਸੈਸ਼ਨ 17 ਜੂਨ , 2019 ( ਸੋਮਵਾਰ ) ਅਤੇ ਰਾਜ ਸਭਾ ਦਾ 249ਵਾਂ ਸੈਸ਼ਨ 20 ਜੂਨ , 2019 ( ਸ਼ੁੱਕਰਵਾਰ ) ਨੂੰ ਸ਼ੁਰੂ ਹੋ ਰਹੇ ਹਨ । ਸਰਕਾਰੀ ਕੰਮਕਾਜ ਦੀਆਂ ਸ਼ਰਤਾਂ ਦੇ ਅਧੀਨ , ਸੈਸ਼ਨ 26 ਜੁਲਾਈ , 2019 ( ਸ਼ੁੱਕਰਵਾਰ ) ਨੂੰ ਸਮਾਪਤ ਹੋ ਸਕਦਾ ਹੈ । ਸੈਸ਼ਨ ਦੌਰਾਨ 40 ਦਿਨਾਂ ਦੀ ਮਿਆਦ ਵਿੱਚ ਲੋਕ ਸਭਾ ਦੀਆਂ 30 ਬੈਠਕਾਂ ਅਤੇ 37 ਦਿਨਾਂ ਦੀ ਮਿਆਦ ਵਿੱਚ ਰਾਜ ਸਭਾ ਦੀਆਂ 27 ਬੈਠਕਾਂ ਆਯੋਜਿਤ ਹੋਣਗੀਆਂ ।


    ਸੈਸ਼ਨ ਮੁੱਖ ਰੂਪ ਨਾਲ ਸਹੁੰ ਚੁੱਕਣ , ਲੋਕ ਸਭਾ ਸਪੀਕਰ ਦੀ ਚੋਣ , ਰਾਸ਼ਟਰਪਤੀ ਦੇ ਭਾਸ਼ਣ ਉੱਤੇ ਧੰਨਵਾਦ ਪ੍ਰਸਤਾਵ , ਕੇਂਦਰੀ ਬਜਟ 2019-20 ਨਾਲ ਸਬੰਧਤ ਵਿੱਤੀ ਕੰਮਕਜ ਲਈ ਸਮਰਪਿਤ ਹੋਵੇਗਾ। ਹਾਲਾਂਕਿ ਸੈਸ਼ਨ ਦੌਰਾਨ ਜ਼ਰੂਰੀ ਵਿਧਾਨਕ ਅਤੇ ਗ਼ੈਰ - ਵਿਧਾਨਕ ਕਾਰਜਾਂ ਲਈ ਵੀ ਸਮਾਂ ਪ੍ਰਦਾਨ ਕੀਤਾ ਜਾਵੇਗਾ ।


    ਭਾਰਤੀ ਸੰਵਿਧਾਨ ਦੀ ਧਾਰਾ 356 ਤਹਿਤ ਰਾਸ਼ਟਰਪਤੀ ਦੁਆਰਾ ਜੰਮੂ ਅਤੇ ਕਸ਼ਮੀਰ ਦੇ ਸੰਬੰਧ ਵਿੱਚ 19 ਦਸੰਬਰ , 2018 ਨੂੰ ਜਾਰੀ ਕੀਤੇ ਗਏ ਐਲਾਨ ( Proclamation ) ਦੇ ਵਿਸਤਾਰ 2019 ਤੱਕ ਪ੍ਰਵਾਨ ਕੀਤਾ ਜਾਣਾ ਜ਼ਰੂਰੀ ਹੈ ।


    ਭਾਰਤ ਦਾ ਆਰਥਿਕ ਸਰਵੇਖਣ , 4 ਜੁਲਾਈ , 2019 ( ਵੀਰਵਾਰ ) ਨੂੰ ਸੰਸਦ ਵਿੱਚ ਪੇਸ਼ ਕੀਤਾ ਜਾਵੇਗਾ । 2019 - 20 ਦਾ ਕੇਂਦਰੀ ਬਜਟ 5 ਜੁਲਾਈ , 2019 ( ਸ਼ੁੱਕਰਵਾਰ ) ਨੂੰ ਲੋਕ ਸਭਾ ਵਿੱਚ ਸਵੇਰੇ 11 : 00 ਵਜੇ ਪੇਸ਼ ਕੀਤਾ ਜਾਵੇਗਾ ।


    ਇੰਟਰ - ਸੈਸ਼ਨ ਮਿਆਦ ਦੌਰਾਨ 10 ਆਰਡੀਨੈਂਸ ਐਲਾਨ ਹੋਏ ਹਨ । ਇਨ੍ਹਾਂ ਦੀ ਥਾਂ ਉੱਤੇ ਸੰਸਦ ਦੇ ਐਕਟ ਪਾਸ ਕੀਤੇ ਜਾਣਗੇ ਕਿਉਂਕਿ ਨਵੇਂ ਸੰਸਦ - ਸੈਸ਼ਨ ਪ੍ਰਾਰੰਭ ਹੋਣ ਦੇ ਛੇ ਹਫ਼ਤੇ ਅਰਥਾਤ 1 ਅਗਸਤ , 2019 ਦੇ ਬਾਅਦ ਇਹ ਆਪਣੇ-ਆਪ ਸਮਾਪਤ ਹੋਏ ਮੰਨੇ ਜਾਣਗੇ ।


    16ਵੀਂ ਲੋਕ ਸਭਾ ਭੰਗ ਹੋਣ ਕਰਕੇ 46 ਬਿਲਾਂ ਦੀ ਮਿਆਦ ਸਮਾਪਤ ਹੋ ਗਈ ਜੋ ਵੱਖ-ਵੱਖ ਪੜਾਵਾਂ ਵਿੱਚ ਦੋਹਾਂ ਸਦਨਾਂ ਦੇ ਸਾਹਮਣੇ ਪ੍ਰਸਤਾਵਿਤ ਸਨ। ਇਨ੍ਹਾਂ ਵਿੱਚੋਂ ਕੁਝ ਮਹੱਤਵਪੂਰਨ ਬਿਲਾਂ ਨੂੰ ਫਿਰ ਸੰਸਦ ਸਾਹਮਣੇ ਰੱਖਿਆ ਜਾਵੇਗਾ ।


    ਸਰਬ ਪਾਰਟੀ ਬੈਠਕ ਵਿੱਚ ਰੱਖਿਆ ਮੰਤਰੀ, ਸ਼੍ਰੀ ਰਾਜਨਾਥ ਸਿੰਘ , ਕੇਂਦਰੀ ਸਮਾਜਕ ਨਿਆਂ ਅਤੇ ਸਸ਼ਕਤੀਕਰਨ ਮੰਤਰੀ, ਸ਼੍ਰੀ ਥਾਵਰ ਚੰਦ ਗਹਿਲੋਤ , ਸੰਸਦੀ ਕਾਰਜ , ਭਾਰੀ ਉਦਯੋਗ ਅਤੇ ਜਨਤਕ ਉੱਦਮ ਰਾਜ ਮੰਤਰੀ ਸ਼੍ਰੀ ਅਰਜੁਨ ਰਾਮ ਮੇਘਵਾਲ ਅਤੇ ਸੰਸਦੀ ਕਾਰਜ ਅਤੇ ਵਿਦੇਸ਼ ਰਾਜ ਮੰਤਰੀ ਸ਼੍ਰੀ ਵੀ ਮੁਰਲੀਧਰਨ ਅਤੇ ਹੋਰ ਨੇਤਾ ਹਾਜ਼ਰ ਸਨ ।


    *****

    
    
    (Release ID: 1574755) Visitor Counter : 7
    
    
      Read this release in: English