      ਸੂਚਨਾ ਤੇ ਪ੍ਰਸਾਰਣ ਮੰਤਰਾਲਾ

      ਡਾਂਸ ਅਧਾਰਿਤ ਰਿਅਲਿਟੀ ਸ਼ੋਆਂ ਵਿੱਚ ਬੱਚਿਆਂ ਨੂੰ ਸਹੀ ਤਰੀਕੇ ਨਾਲ ਪੇਸ਼ ਕੀਤੇ ਜਾਣ ਬਾਰੇ ਪ੍ਰਾਈਵੇਟ ਸੈਟੇਲਾਈਟ ਟੀਵੀ ਚੈਨਲਾਂ ਨੂੰ ਅਡਵਾਇਜ਼ੀ (ਸਲਾਹ)
      ਚੈਨਲਾਂ ਨੂੰ ਰਿਅਲਿਟੀ ਸ਼ੋਅ ਅਤੇ ਪ੍ਰੋਗਰਾਮ ਦਿਖਾਉਂਦੇ ਸਮੇਂ ਇਨ੍ਹਾਂ ਵਿੱਚ ਬੱਚਿਆਂ ਦੀ ਭਾਗੀਦਾਰੀ ਨੂੰ ਲੈ ਕੇ ਸੰਜਮ ਅਤੇ ਸੰਵੇਦਨਸ਼ੀਲਤਾ ਵਰਤਣ ਦੀ ਸਲਾਹ
      ਇਸ ਨਾਲ ਛੋਟੇ ਅਤੇ ਪ੍ਰਤਿਭਾਵਾਨ ਬੱਚਿਆਂ ਨੂੰ ਅਤਿਅਧਿਕ ਤਣਾਅ ਤੋਂ ਬਚਾਇਆ ਜਾ ਸਕੇਗਾ
      Posted On: 18 JUN 2019 11:00AM by PIB Chandigarh


    ਸੂਚਨਾ ਅਤੇ ਪ੍ਰਸਾਰਣ ਮੰਤਰਾਲੇ ਨੇ ਇਸ ਗੱਲ ਦਾ ਨੋਟਿਸ ਲਿਆ ਹੈ ਕਿ ਕਈ ਡਾਂਸ ਅਧਾਰਿਤ ਰਿਅਲਿਟੀ ਟੀਵੀ ਸ਼ੋਆਂ ਵਿੱਚ ਛੋਟੇ ਬੱਚਿਆਂ ਨੂੰ ਅਜਿਹੇ ਨਾਚ ਕਰਦੇ ਦਿਖਾਇਆ ਜਾਂਦਾ ਹੈ ਜੋ ਮੂਲ ਰੂਪ ਨਾਲ ਫਿਲਮਾਂ ਅਤੇ ਮਨੋਰੰਜਨ ਦੇ ਹੋਰ ਹਰਮਨਪਿਆਰੇ ਮਾਧਿਅਮਾਂ ਵਿੱਚ ਬਾਲਗਾਂ ਦੁਆਰਾ ਕੀਤੇ ਜਾਂਦੇ ਹਨ । ਇਹ ਅਕਸਰ ਉੱਤੇਜਕ ਹੋਣ ਦੇ ਨਾਲ ਹੀ ਬੱਚਿਆਂ ਦੀ ਉਮਰ ਦੇ ਅਨੁਕੂਲ ਵੀ ਨਹੀਂ ਹੁੰਦੇ । ਇਸ ਤਰ੍ਹਾਂ ਦੇ ਨਾਚ ਛੋਟੀ ਜਿਹੀ ਉਮਰ ਵਿੱਚ ਬੱਚਿਆਂ ਉੱਤੇ ਚਿੰਤਾਜਨਕ ਅਤੇ ਬਹੁਤ ਤਣਾਅ ਭਰਿਆ ਪ੍ਰਭਾਵ ਵੀ ਪਾ ਸਕਦੇ ਹਨ ।


    ਸਾਰੇ ਪ੍ਰਾਈਵੇਟ ਸੈਟੇਲਾਈਟ ਟੀਵੀ ਚੈਨਲਾਂ ਤੋਂ ਉਮੀਦ ਕੀਤੀ ਜਾਂਦੀ ਹੈ ਕਿ ਉਹ ਇਸ ਸਬੰਧ ਵਿੱਚ ਕੇਬਲ ਟੈਲੀਵਿਜ਼ਨ ਨੈੱਟਵਰਕਸ ( ਰੈਗੂਲੇਸ਼ਨ) ਐਕਟ , 1995 ਤਹਿਤ ਨਿਰਧਾਰਿਤ ਪ੍ਰੋਗਰਾਮ ਅਤੇ ਵਿਗਿਆਪਨ ਨੇਮਾਵਲੀ ਵਿੱਚ ਨਿਹਿਤ ਵਿਵਸਥਾਵਾਂ ਅਤੇ ਨਿਯਮਾਂ ਦਾ ਪਾਲਨ ਕਰਨਗੇ । ਨਿਯਮਾਂ ਦੇ ਅਨੁਸਾਰ , ਟੀਵੀ ਉੱਤੇ ਕੋਈ ਵੀ ਅਜਿਹਾ ਪ੍ਰੋਗਰਾਮ ਨਹੀਂ ਦਿਖਾਇਆ ਜਾਣਾ ਚਾਹੀਦਾ ਜੋ ਬੱਚਿਆਂ ਦੇ ਅਕਸ ਨੂੰ ਖ਼ਰਾਬ ਕਰਦਾ ਹੋਵੇ । ਅਜਿਹੇ ਪ੍ਰੋਗਰਾਮਾਂ ਵਿੱਚ ਕਿਸੇ ਤਰ੍ਹਾਂ ਦੀ ਮੰਦੀ ਭਾਸ਼ਾ ਅਤੇ ਹਿੰਸਕ ਦ੍ਰਿਸ਼ਾਂ ਦਾ ਪ੍ਰਯੋਗ ਵੀ ਨਹੀਂ ਹੋਣਾ ਚਾਹੀਦਾ ।


    ਮੰਤਰਾਲੇ ਨੇ ਇਨ੍ਹਾਂ ਨਿਯਮਾਂ ਦੇ ਅਨੁਰੂਪ ਸਾਰੇ ਪ੍ਰਾਈਵੇਟ ਸੈਟੇਲਾਈਟ ਚੈਨਲਾਂ ਨੂੰ ਜਾਰੀ ਅਡਵਾਇਜ਼ੀ (ਸਲਾਹ) ਵਿੱਚ ਕਿਹਾ ਹੈ ਕਿ ਉਹ ਡਾਂਸ ਵਾਲੇ ਰਿਅਲਿਟੀ ਸ਼ੋਅ ਜਾਂ ਅਜਿਹੇ ਹੀ ਹੋਰ ਪ੍ਰੋਗਰਾਮਾਂ ਵਿੱਚ ਬੱਚਿਆਂ ਨੂੰ ਅਜਿਹੇ ਗਲਤ ਢੰਗਾਂ ਨਾਲ ਪੇਸ਼ ਨਾ ਕਰਨ ਜਿਸ ਨਾਲ ਉਨ੍ਹਾਂ ਦਾ ਅਕਸ ਖ਼ਰਾਬ ਹੁੰਦਾ ਹੋਵੇ । ਚੈਨਲਾਂ ਨੂੰ ਇਸ ਬਾਰੇ ਵਿੱਚ ਅਧਿਕਤਮ ਸੰਜਮ , ਸੰਵੇਦਨਸ਼ੀਲਤਾ ਅਤੇ ਸਤਰਕਤਾ ਵਰਤਣ ਦੀ ਸਲਾਹ ਦਿੱਤੀ ਗਈ ਹੈ ।


    ***

    
    
    (Release ID: 1574865) Visitor Counter : 6
    
    
      Read this release in: English