      பாதுகாப்பு அமைச்சகம்

      பாதுகாப்பு அமைச்சர் திரு ராஜ்நாத் சிங் கிழக்கு பிராந்திய கடற்படை தளத்தில் ஆய்வு
      Posted On: 30 JUN 2019 9:50AM by PIB Chennai


    பாதுகாப்பு அமைச்சர் திரு ராஜ்நாத் சிங், விசாகப்பட்டினத்தில் உள்ள கிழக்கு பிராந்திய கடற்படை தளத்திற்கு இரண்டு நாள் பயணமாக நேற்று (29.06.2019) வருகை தந்தார். ஐஎன்எஸ் தேகா தளத்திற்கு வருகை தந்த பாதுபாப்பு அமைச்சரை , கடற்படை தலைமைத் தளபதி அட்மிரல் கரம்பீர் சிங், கிழக்கு பிராந்திய கடற்படையின் கொடி அலுவலர் வைஸ் அட்மிரல் அதுல் குமார் ஜெயின் ஆகியோர் வரவேற்றனர். கடற்படையினரின் அணிவகுப்பு மரியாதையும் அவருக்கு அளிக்கப்பட்டது.


    சனிக்கிழமையன்று மாலை ஆந்திரப்பிரதேச முதலமைச்சர் திரு ஒய் எஸ் ஜெகன் மோகன் ரெட்டி மற்றும் மாநில, மாவட்ட நிர்வாகத்தின் உயரதிகாரிகளுடனும் பாதுகாப்பு அமைச்சர் ஆலோசனை நடத்தினார். ஆந்திரப் பிரதேச மாநிலத்தில் மேற்கொள்ளப்பட்டு வரும் இந்திய கடற்படையின் பல்வேறு கட்டமைப்புத் திட்டப்பணிகள் மற்றும், வருங்காலத்தில் செயல்படுத்தப்பட உள்ள திட்டங்களின் முன்னேற்றம் குறித்து இருவரும் கூட்டாக ஆய்வு செய்தனர். கடற்படை விவகாரங்களில், இந்திய கடற்படைக்கும், ஆந்திரப்பிரதேச அரசுக்கும் இடையிலான ஒத்துழைப்புகளை விரைவுபடுத்துமாறும் சம்பந்தப்பட்ட அதிகாரிகளுக்கு உத்தரவிட்டனர்.


    இந்த பயணத்தின் போது, கிழக்கு பிராந்திய கடற்படை தளத்தின் போர் ஆயத்த நிலை குறித்தும், கடலோரப் பாதுகாப்பு மற்றும் கடல்சார் அம்சங்கள் குறித்தும் திரு.ராஜ்நாத் சிங்கிற்கு எடுத்துரைக்கப்பட்டது. பாதுகாப்பு அமைச்சர் புதுதில்லி திரும்புவதற்கு முன்பாக, கிழக்கு பிராந்திய கடற்படை கட்டுப்பாட்டில் உள்ள போர்க்கப்பல்கள் மற்றும் நீர்மூழ்கிக் கப்பல்களை பார்வையிடுவதுடன், கடற்படை வீரர்களுடனும் கலந்துரையாடவுள்ளார்.


    *****

    
    
    (Release ID: 1576373) Visitor Counter : 38
    
    
      Read this release in: English , Hindi