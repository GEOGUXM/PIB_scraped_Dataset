      பிரதமர் அலுவலகம்

      இந்தியா-கிர்கிஸ்தான் வணிக அமைப்பின் தொடக்க விழாவில் பிரதமர் நிகழ்த்திய உரையின் தமிழாக்கம் (ஜூன் 14, 2019)
      Posted On: 14 JUN 2019 10:00PM by PIB Chennai


    மாண்புமிகு கிர்கிஸ் குடியரசின் அதிபர் திரு.ஜீன்பெக்கோவ் அவர்களே,


    மாண்புமிகு முதலீட்டு மேம்பாட்டு முகமையின் இயக்குனர் திரு.அதில்பெக் உலு ஷும்கார்பெக் அவர்களே,


    ஃபிக்கி தலைவர் திரு.சந்தீப் சோமான் அவர்களே,


    இந்தியா மற்றும் கிர்கிஸ்தானிலிருந்து பங்கேற்றுள்ள வணிக, தொழில், கல்விசார் பிரமுகர்களே,


    இந்தியா-கிர்கிஸ் இடையே வணிக அமைப்பை உருவாக்கியிருப்பது மிகுந்த மகிழ்ச்சியளிக்கும் விஷயமாகும். எனது பிஷ்கெக் பயணம் இந்த வணிக அமைப்பிலிருந்து தொடங்கியிருப்பது முக்கியமானதாகும். இது நமது பகிர்தல் முன்னுரிமைகளுக்கான அறிகுறியாகும். அதிபர் ஜீன்பெக்கோவும், நானும் இந்தியா-கிர்கிஸ் உறவுகளை பல்வேறு தளங்களில் விரிவுப்படுத்த விரும்புகிறோம். குறிப்பாக வர்த்தகம் மற்றும் முதலீட்டுத் துறையில் உறவுகளை வலுப்படுத்த நாங்கள் விரும்புகிறோம். இந்த அமைப்புக்கு வழிகாட்டுதல் அளித்துள்ள மதிப்புக்குரிய அதிபர், தாமே இதில் பங்கேற்கவும் செய்துள்ளார். இதற்காக நான் அவருக்கு நன்றி தெரிவிக்கிறேன்.


    நண்பர்களே,


    உலகப் பொருளாதாரத்தில் துரிதமான மாற்றங்கள் ஏற்பட்டு வருகின்றன. இத்தகைய காலகட்டத்தில் இந்தியா போன்ற மிகப் பெரிய பொருளாதார நாட்டில் பொருளாதார வளர்ச்சியும், தொழில்நுட்ப மேம்பாடும் நீடிக்கவல்ல முக்கிய விஷயங்களாகும். உலகிற்கு நம்பிக்கை அளிப்பதாகும். இந்தியா மிகப் பெரிய சந்தை. 5,000 கோடி டாலர் பொருளாதாரம் என்கிற எங்கள் இலக்கை எட்டுவதற்கு திறமையும், ஊக்கமும் கொண்ட, புதிய கண்டுபிடிப்புகளை உருவாக்கும் எங்கள் நாட்டு இளைஞர்களின் பங்கு முக்கியமானதாக இருக்கும்.


    இந்தியாவும், கிர்கிஸ்தானும் இருதரப்பு முதலீட்டு ஒப்பந்தம் குறித்து தீவிரமாக பேச்சு நடத்தி வருகின்றன. இது முதலீட்டுக்கு வலுவான அடித்தளத்தை வழங்கும். இருதரப்பு வர்த்தகத்தை அதிகரிக்க 5 ஆண்டு கால திட்டத்தை நாங்கள் தயாரித்திருக்கிறோம். ஈராசியன் பொருளாதார ஒன்றியத்தில் கிர்கிஸ் குடியரசும் ஒரு உறுப்பினராக உள்ளது. வர்த்தகத்தை அதிகரிக்க ஈராசிய பொருளாதார ஒன்றியத்துடன் முன்னுரிமை வர்த்தக ஒப்பந்தம் செய்து கொள்ள நாங்கள் பணியாற்றி வருகிறோம்.


    நண்பர்களே,


    இந்த ஆண்டு “நமஸ்கார் ஈராசியா” வர்த்தக காட்சி பிஷ்கெக்கில் நடைபெற உள்ளது. இதில் இந்தியா மற்றும் கிர்கிஸ் குடியரசின் பல்வேறு பொருட்கள் இடம் பெற்றிருக்கும். இது போன்ற சந்தர்ப்பங்களை நாங்கள் சாதகமாக எடுத்துக் கொள்வோம். இந்தியாவின் வர்த்தகர்கள் மற்றும் முதலீட்டாளர்களுக்கு கிர்கிஸ் குடியரசில் மருந்து, ஜவுளி, ரயில்வே, புனல்மின் உற்பத்தி, சுரங்கம் மற்றும் கனிமங்கள், சுற்றுலா போன்றவற்றில் நல்ல வாய்ப்புகள் உள்ளன.


    நண்பர்களே,


    இருநாட்டு மொழிகளை நீங்கள் கொஞ்சம் கவனித்தால் பல சொற்கள் ஒரே மாதிரியாக இருப்பதைக் காண முடியும். இத்தகைய ஒற்றுமையைக் காண்பது நமது நெருக்கத்தை மட்டுமின்றி இயற்கையான உறவையும் காட்டுவதாகும். இந்த அமைப்பு மூலம் இருநாடுகளும் ஆதாயமடைய முடியும் என்பதோடு உலக வர்த்தகத்தில் இருநாடுகளின் வளர்ச்சி அதிகரிப்பு வர்த்தக உலகில் சிறந்த பங்களிப்பாக இருக்கும். இந்த ஒரு எதிர்பார்ப்போடு உங்கள் அனைவருக்கும் பாராட்டுக்கள்.


    மிக மிக நன்றி.

    
    
    (Release ID: 1575170) Visitor Counter : 42
    
    
      Read this release in: Assamese , English , Marathi , Bengali , Punjabi