      PIB Headquarters

      சுதந்திர தினத்தை முன்னிட்டு, அஞ்சலகத் துறை நடத்தும் புகைப்படப் போட்டி
      Posted On: 17 JUN 2019 5:33PM by PIB Chennai


    சுதந்திர தினத்தை முன்னிட்டு அஞ்சலகத் துறை புகைப்படப் போட்டியை நடத்துகிறது. “நவீன இந்தியாவில் காந்திய பாரம்பரியம்” என்பது 2019 ஆம் ஆண்டுக்கான தலைப்பாகும்.


    இந்தப் போட்டியில் முதல் பரிசாக ரூ.50,000 ரொக்கமும், இரண்டாவது பரிசாக ரூ.25,000-மும், மூன்றாவது பரிசாக ரூ.10,000-மும் வழங்கப்படும். மேலும் ஆறுதல் பரிசாக ஐந்து பேருக்கு தலா ரூ.5,000 வழங்கப்படும். வெற்றி பெறும் புகைப்படங்கள் அஞ்சல் தலைகள் மற்றும் அஞ்சல் சேமிப்பு தொடர்பான பொருட்களில் பயன்படுத்தப்படலாம்.


    இந்தப் போட்டியில் இந்தியாவின் அனைத்து குடிமக்களும் பங்கேற்கலாம். ஒரு போட்டியாளர் ஒரு புகைப்படத்தை மட்டுமே அனுப்பி வைக்க முடியும். ஏ4 அளவிலான புகைப்படத்துடன், அதனை சிடி-யில் பதிவு செய்து துணை தலைமை இயக்குநர் (அஞ்சல் சேமிப்பு), அறை எண்- 108, தாக் பவன், நாடாளுமன்றத் தெரு, புதுதில்லி 110 001 என்ற முகவரிக்கு அனுப்பி வைக்க வேண்டும். பெயர், வயது, பாலினம், குடியுரிமை, அஞ்சலக குறியீடு உடனான முழு முகவரி, தொலைபேசி/கைப்பேசி எண், மின்னஞ்சல் முகவரி, புகைப்படம் எடுக்கப்பட்ட தேதி, புகைப்பட விவரங்கள், புகைப்படம் எடுக்க பயன்படுத்தப்பட்ட கேமரா விவரங்கள் ஆகியவை புகைப்படத்தின் பின்புறத்திலும், சிடி-யிலும் தெளிவாக எழுதப்பட வேண்டும்.


    பங்கேற்பாளரின் புகைப்படம் இதற்கு முன்பு வேறு எந்த ஊடகத்திலும் வெளியிடப்பட்டிருக்கக்கூடாது. சமர்ப்பிக்கப்பட்டுள்ள புகைப்படம் அசல் என்றும், இந்த தனிநபர் பங்கேற்பில் எந்தவித காப்புரிமை பிரச்சினையும் இல்லை என்று உறுதியளிக்க வேண்டும். புகைப்படம், சிடி மற்றும் உறுதிச்சான்று கொண்ட கடித உறையில் “Independence Day 2019 - Photography Competition” என்று எழுதி அனுப்ப வேண்டும்.


    புதுதில்லியில் புகைப்படங்களை சமர்ப்பிக்க வேண்டிய கடைசி நாள் 30.06.2019. இந்தப் போட்டியின் முடிவுகள் www.indiapost.gov.in மற்றும் www.postagestamps.gov.in என்ற இணையதளங்களில் ஆகஸ்ட் 15, 2019 அன்று வெளியிடப்படும். மேலும் விவரங்களுக்கு www.indiapost.gov.in என்ற இணைய தளத்தைப் பார்க்கவும்.


    இந்த தகவலை சென்னை நகர தலைமை அஞ்சல் அலுவலர் வெளியிட்டுள்ள செய்திக் குறிப்பில் தெரிவித்துள்ளார்.


    *****


    

    
    (Release ID: 1574803) Visitor Counter : 122
    
    
      Read this release in: English