      நாடாளுமன்ற விவகாரத்துறை அமைச்சகம்

      நாடாளுமன்றத்தின் 2019 ஆம் ஆண்டுக்கான பட்ஜெட் கூட்டத்தொடரில் எழுப்பப்படவுள்ள பல்வேறு முக்கிய பிரச்சினைகள் குறித்து விவாதிக்க அனைத்து கட்சித் தலைவர்கள் கூட்டத்தை அரசு நடத்தியுள்ளது
      அனைவரும் இணைவோம், அனைவரும் உயர்வோம், அனைவரின் நம்பிக்கையைப் பெறுவோம்’ என்ற சொல்லுக்கு உண்மையான அர்த்தம் கொடுக்கும் வகையில், அனைத்து அரசியல் கட்சிகளும் அரசுக்கு ஒத்துழைப்பு அளிக்க வேண்டும் என திரு. நரேந்திர மோடி கேட்டுக் கொண்டார்
      ஜூன் 17 முதல் ஜூலை 26 ஆம் தேதி வரை மக்களவை கூட்டம் 30 நாட்களும், மாநிலங்களவை கூட்டம் 27 நாட்களும் நடைபெறும்
      Posted On: 16 JUN 2019 2:31PM by PIB Chennai


    நாளை (17.06.2019) தொடங்கவிருக்கும் நாடாளுமன்ற பட்ஜெட் கூட்டத்தொடரை ஒட்டி, புதுதில்லியில் இன்று நடைபெற்ற மாநிலங்களவை மற்றும் மக்களவையைச் சேர்ந்த அனைத்துக் கட்சித் தலைவர்கள் கூட்டத்தில் உரையாற்றிய பிரதமர் திரு. நரேந்திர மோடி, அவையை சுமூகமாக நடத்தவும், மக்கள் நலனுக்கான பிரச்சினைகளுக்கு தீர்வுகாண்பதில் ஒருங்கிணைந்து செயல்பட முன்வருமாறும் கேட்டுக் கொண்டார்.


    நாடாளுமன்றத்திற்கு புதிதாக தேர்ந்தெடுக்கப்பட்டுள்ள உறுப்பினர்களை வரவேற்ற பிரதமர், நாடாளுமன்ற செயல்பாட்டில் புத்தெழுச்சியும், உத்வேகமும் ஏற்படும் என்று நம்பிக்கை தெரிவித்தார். மக்களின் பிரதிநிதிகளான நாடாளுமன்ற உறுப்பினர்கள், தங்களை தேர்ந்தெடுத்த மக்களின் எதிர்பார்ப்புகளை பூர்த்தி செய்பவர்களாக செயல்படுகிறார்களா என்பது குறித்து, அவர்களுடன் நாடாளுமன்ற கட்சித் தலைவர்கள் கலந்துரையாட வேண்டும் என்றும் திரு மோடி வலியுறுத்தினார். “மக்களுக்காகத்தான் நாம், நாடாளுமன்ற செயல்பாடுகளுக்கு இடையூறு ஏற்படுத்துவதன் மூலம் மக்களின் மனதை வெல்ல முடியாது. அனைத்து கட்சிகளும் அரசியல் வேறுபாடுகளை புறந்தள்ளி, நாட்டின் வளர்ச்சிக்காக அயராது பாடுபட உறுதியேற்க வேண்டும்” என்றும் அவர் குறிப்பிட்டார்.


    2022 ஆம் ஆண்டுவாக்கில் புதிய இந்தியாவை உருவாக்கவும், ‘அனைவரும் இணைவோம், அனைவரும் உயர்வோம், அனைவரின் நம்பிக்கையைப் பெறுவோம்’ என்ற சொல்லுக்கு உண்மையான அர்த்தம் கொடுக்கும் வகையிலும், அனைத்து கட்சித் தலைவர்களும் அரசுக்கு ஒத்துழைப்பு அளிக்க வேண்டும் என பிரதமர் கேட்டுக் கொண்டார். அனைத்து அரசியல் கட்சிகளும் எழுப்பும் பிரச்சினைகளை அரசு எப்போதும் வரவேற்பதாகக் குறிப்பிட்ட திரு. மோடி, தேசிய முக்கியத்துவம் வாய்ந்த அனைத்து அம்சங்கள் குறித்தும், நாடாளுமன்ற இரு அவைகளிலும் விவாதிக்க தயாராக இருப்பதாகவும் தெரிவித்தார்.


    இந்தக் கூட்டத்தொடரின் போது, அனைத்து கட்சித் தலைவர்களும், பல்வேறு பிரச்சினைகளை எழுப்பினர். எனினும், அவையை இடையூறுகள் இன்றி சுமூகமாக நடத்த வேண்டும் என்பதில் கட்சி வேறுபாடின்றி, அனைத்து கட்சியினரும் ஒருமித்த ஆதரவு தெரிவித்தனர். நாடாளுமன்றத்தில் தேக்க நிலை ஏற்படாமல், இரு அவைகளிலும் ஆக்கப்பூர்வ விவாதங்கள் நடத்தி, பிரச்சினைகளுக்கு தீர்வு காண வேண்டும் என்றும் தெரிவித்தனர்.


    கூட்டத்திற்கு பின்னர், செய்தியாளர்களிடம் பேசிய நாடாளுமன்ற விவகாரங்கள் துறை, நிலக்கரி மற்றும் சுரங்கத்துறை அமைச்சர் திரு பிரலாத் ஜோஷி, நாடாளுமன்ற இரு அவைகளும் சுமூகமாக செயல்பட ஒத்துழைக்குமாறு அனைத்து கட்சிகளையும், குறிப்பாக எதிர்க்கட்சிகளை அரசுத்தரப்பில் கேட்டுக் கொண்டதாகத் தெரிவித்தார். மேலும், பிரதமர் மேற்கொண்டுள்ள இரண்டு புதிய முன்முயற்சிகள் குறித்தும், அனைத்து கட்சித் தலைவர்கள் கூட்டத்தில் திரு ஜோஷி குறிப்பிட்டார்.


    17-வது மக்களவை செயல்படத் தொடங்கவுள்ள நிலையில், நாடாளுமன்றத்தில் அனைத்துக்கட்சி உறுப்பினர்களிடமும் துடிப்புமிக்க அறிவாற்றலை ஏற்படுத்த இரண்டு புதிய முன்முயற்சிகளை பிரதமர் மேற்கொண்டிருப்பதாக திரு. ஜோஷி தெரிவித்தார். புதிதாக அமைக்கப்பட்டுள்ள மக்களவை நல்லவிதத்தில் செயல்படத் தொடங்கும் வகையில், நாடாளுமன்றத்தில் அங்கம் வகிக்கும் அனைத்து அரசியல் கட்சிகளின் தலைவர்களை திரு மோடி ஜூன் 19 அன்றும், இரு அவைகளையும் சேர்ந்த நாடாளுமன்ற உறுப்பினர்களை ஜூன் 20 அன்றும் சந்தித்து, அரசுடன் சுதந்திரமாக கலந்துரையாடவும், கருத்து பரிமாற்றம் செய்ய முன்வருமாறு அழைப்பு விடுத்திருப்பதாகவும் அவர் கூறினார். இந்த புதுமையான முன்முயற்சி, நாடாளுமன்ற உறுப்பினர்கள் அனைவரிடமும் எழுச்சியை ஏற்படுத்துவதோடு, எதிர்காலத்தில் நாடாளுமன்றம் சுமூகமாக செயல்படுவதை உறுதி செய்வதாக அமையும் என்றும் திரு. ஜோஷி தெரிவித்தார்.


    பட்ஜெட் கூட்டத்தொடர் நடைபெறவுள்ள நாட்கள் பற்றி விளக்கம் அளித்த திரு.ஜோஷி, 17-வது மக்களவையின் முதல் கூட்டத்தொடர் 2019 ஜூன் 17 திங்கட்கிழமையன்றும், மாநிலங்களவையின் 249-வது கூட்டத்தொடர் 20 ஜூன் 2019 அன்றும் தொடங்குவதாகக் கூறினார். அரசின் அலுவல்களுக்கான தேவையைப் பொறுத்து, இந்தக் கூட்டத்தொடர் 26 ஜூலை 2019 வெள்ளியன்று முடிவடையும் என்றும் அவர் குறிப்பிட்டார். மக்களவை கூட்டத்தொடர் 30 நாட்களும், மாநிலங்களவை கூட்டத்தொடர் 27 நாட்களும் செயல்படும் என்றும் அமைச்சர் தெரிவித்தார்.


    இந்தக் கூட்டத்தொடரின் போது, புதிய உறுப்பினர்கள் பதவியேற்பு, மக்களவைத் தலைவர் தேர்தல், குடியரசுத் தலைவர் உரைக்கு நன்றி தெரிவிக்கும் தீர்மானத்தின் மீதான விவாதம் மற்றும் 2019-20 நிதியாண்டுக்கான மத்திய நிதிநிலை அறிக்கை தொடர்பான, நிதி சார்ந்த அலுவல்கள் முக்கியமாக மேற்கொள்ளப்பட உள்ளது. எனினும், பல்வேறு முக்கிய அலுவல்களை மேற்கொள்ளவும் இந்த கூட்டத்தொடரில் உரிய நேரம் ஒதுக்கப்படும்.


    ஜம்மு-காஷ்மீர் மாநிலத்தில் குடியரசுத் தலைவர் ஆட்சியை நீட்டிப்பதற்கான மசோதா, இரு அவைகளிலும் 2019 ஜூலை இரண்டாம் தேதிக்குள் நிறைவேற்றப்பட வேண்டியுள்ளது.


    நாட்டின் பொருளாதார ஆய்வறிக்கை நாடாளுமன்றத்தில் 2019 ஜூலை 4-ம் தேதி வியாழக்கிழமையன்று தாக்கல் செய்யப்படும். 2019-20 ஆம் ஆண்டுக்கான மத்திய அரசின் நிதிநிலை அறிக்கை மக்களவையில் 5 ஜூலை 2019 வெள்ளியன்று காலை பதினோரு மணிக்கு தாக்கல் செய்யப்படும்.


    நாடாளுமன்றம் செயல்படாத கால கட்டத்தில் பிறப்பிக்கப்பட்ட 10 அவசர சட்டங்களுக்கு மாற்றாக கொண்டுவரப்படும் மசோதாக்கள், 2019 ஆகஸ்ட் ஒன்றாம் தேதிக்குள் நிறைவேற்றப்படாவிட்டால், அவை செயலற்றதாகிவிடும்.


    16-வது மக்களவை கலைக்கப்பட்ட போது, இரு அவைகளிலும் பல்வேறு நிலைகளில் நிலுவையில் இருந்த 46 மசோதாக்கள் காலாவதியாகிவிட்டன. இவற்றில் சில முக்கிய மசோதாக்கள் நாடாளுமன்றத்தில் மீண்டும் தாக்கல் செய்யப்படக் கூடும் எனத் தெரிகிறது.


    பாதுகாப்பு அமைச்சர் திரு. ராஜ்நாத் சிங், சமூக நீதி மற்றும் அதிகாரமளித்தல் துறை அமைச்சர் திரு தாவர்சந்த் கெலாட், நாடாளுமன்ற விவகாரங்கள் மற்றும் கனரக தொழில்துறை இணையமைச்சர் திரு. அர்ஜூன் ராம் மேவால், நாடாளுமன்ற விவகாரங்கள் மற்றும் வெளியுறவுத் துறை இணையமைச்சர் திரு வி. முரளிதரன் மற்றும் பிற தலைவர்கள் அனைத்து கட்சி கூட்டத்தில் கலந்து கொண்டனர்.


    *****

    
    
    (Release ID: 1574721) Visitor Counter : 225
    
    
      Read this release in: English , Urdu , Hindi , Marathi , Punjabi