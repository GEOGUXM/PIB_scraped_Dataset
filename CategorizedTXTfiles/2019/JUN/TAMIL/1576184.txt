      PIB Headquarters

      இந்திய உணவு பதப்படுத்துதல் தொழில்நுட்ப நிறுவனத்தில் கணினிவழி நவீனப்படுத்துதல் மற்றும் மிகச் சிறிய அளவிலான பதப்படுத்தும் பிரிவை மத்திய இணையமைச்சர் தொடங்கி வைத்தார்
      Posted On: 28 JUN 2019 3:22PM by PIB Chennai


    தஞ்சாவூரில் உள்ள இந்திய உணவு பதப்படுத்துதல் தொழில்நுட்ப நிறுவனத்தில் நடைபெற்ற, உணவு பதப்படுத்தும் தொழிலில் வளர்ந்து வரும் தொழில்நுட்பம் பற்றிய தேசிய மாநாட்டை, மத்திய உணவு பதப்படுத்தும் தொழில்துறை இணையமைச்சர் திரு. ராமேஸ்வர் தேலி இன்று (28.06.2019) தொடங்கி வைத்தார். இந்நிறுவனத்தில் அமைக்கப்பட்டுள்ள கணினிவழி நவீனப்படுத்துதல் மற்றும் மிகச் சிறிய அளவிலான பதப்படுத்தும் பிரிவையும், சோதனைக் கூடங்களையும் அமைச்சர் திறந்து வைத்தார். மத்திய மீன்வள தொழில்நுட்ப நிறுவன இயக்குநர் டாக்டர் சி.என். ரவிசங்கர், இந்திய உணவு பதப்படுத்துதல் தொழில்நுட்ப நிறுவனத்தின் இயக்குநர் டாக்டர் சி. அனந்த ராமகிருஷ்ணன் ஆகியோர் நிகழ்ச்சிக்கு முன்னிலை வகித்தனர்.


    நிகழ்ச்சியில் தலைமை விருந்தினராக கலந்து கொண்டு பேசிய மத்திய அமைச்சர் திரு. ராமேஸ்வர் தேலி, உணவு தானிய உற்பத்தியில், உலக அளவில் இந்தியா முன்னணியில் உள்ளதாக கூறினார். நாட்டு மக்கள் அனைவருக்கும் உணவு வழங்கக் கூடிய அளவிற்கு, உணவு தானிய உற்பத்தி செய்வதில் அளப்பறிய பங்காற்றிய விஞ்ஞானிகளுக்கு நன்றி தெரிவித்துக் கொள்வதாக அவர் கூறினார்.


    2020-ஆம் ஆண்டு வாக்கில், நாட்டின் சில்லரை உணவு தானிய விற்பனை 61 லட்சம் கோடி ரூபாயை எட்டும் என்று எதிர்பார்ப்பதாகவும் அவர் குறிப்பிட்டார். பால், வாழை, மா, வாசனைத் திரவியங்கள், இறால், பருப்பு மற்றும் பயறு வகைகள், காய்கறி மற்றும் தேயிலை உற்பத்தியில் இந்தியா முன்னிலை வகிப்பதாகவும் மத்திய அமைச்சர் தெரிவித்தார்.


    அறுவடைக்கு பிந்தைய இழப்புகள் உணவு விநியோக சங்கிலியில் பாதிப்பை ஏற்படுத்துவதாக குறிப்பிட்ட அமைச்சர் திரு. ராமேஸ்வர் தேலி, ஆண்டுதோறும் கணிசமான அளவிற்கு ஏற்படும் உற்பத்தி இழப்பு மிகுந்த மனவேதனையை அளிப்பதாகவும் கூறினார்.


    எனவே, உணவு தானிய உற்பத்தி மட்டுமின்றி, பதப்படுத்துதல் மற்றும் சேமிப்பிலும் கவனம் செலுத்த வேண்டும் என்றார்.


    விவசாயிகளின் ஏழ்மை நிலையைப் போக்க, பிரதமரின் விவசாயிகளின் சொத்துக்கள் பாதுகாப்புத் திட்டம் 6,000 கோடி ரூபாய் மதிப்பீட்டில் தொடங்கப்பட்டிருப்பதாகவும், இது விளைபொருட்களுக்கு உரிய விலை கிடைக்க உதவிகரமாக இருக்கும் என்றும் குறிப்பிட்டார். நாட்டின் மொத்த உணவு சந்தையில், உணவு பதப்படுத்தும் தொழில்துறை 32 சதவீத பங்கு வகிப்பதாகவும் மத்திய அமைச்சர் தெரிவித்தார்.


    உணவு பதப்படுத்தும் தொழில் என்பது காலத்திற்கேற்ப மாறக்கூடியது என்பதால், நாள்தோறும் புதிய புதிய கண்டுபிடிப்புகள் வெளிவருவதாகவும் அவர் கூறினார். எனவே, புதிய தொழில்நுட்பங்களை அவ்வப்போது பின்பற்றி உணவுப் பொருட்களை பதப்படுத்தி, பாதுகாக்க வேண்டுமெனவும் அமைச்சர் கேட்டுக் கொண்டார்.


    விவசாயிகளுக்கு உதவும் நோக்கில், மத்திய உணவு பதப்படுத்தும் தொழில்துறை சார்பில் 42 மெகா உணவுப் பூங்காக்கள் தொடங்கப்பட்டிருப்பதாக கூறிய அமைச்சர், இந்த பூங்காக்களில் நிறுவப்படும் தொழில் நிறுவனங்களின் எந்திர தளவாட செலவீனத்தில் 35 சதவீத அளவிற்கு மத்திய அரசு நிதியுதவி செய்து வருவதாகவும் தெரிவித்தார்.


    சிறுதானிய ஐஸ் கிரீம், வெங்காய இயக்கம், நீரா கலந்த ஊட்டச்சத்துப் பொருட்கள் தயாரிப்பு மற்றும் முப்பரிமாண அச்சுத் துறைகளில் இந்திய உணவு பதப்படுத்தும் தொழில்நுட்ப நிறுவனத்தின் ஆராய்ச்சிப் பிரிவு மேற்கொண்டுவரும் முயற்சிகளையும் மத்திய அமைச்சர் வெகுவாக பாராட்டினார்.


    இந்த மாநாட்டின் மூலம் மாணவர்கள், ஆராய்ச்சியாளர்கள், தொழில்துறையினர் உட்பட சுமார் 1,000 பேர் கலந்து கொண்டு பயனடைந்தனர்.


    -------

    
    
    (Release ID: 1576184) Visitor Counter : 222
    
    
      Read this release in: English