      PIB Headquarters

      சென்னையில் சர்வதேச யோகா தினத்தை முன்னிட்டு மண்டல மக்கள் தொடர்பு அலுவலகம் சார்பில் பள்ளியில் யோகா தின கொண்டாட்டம்
      Posted On: 21 JUN 2019 2:51PM by PIB Chennai


    சர்வதேச யோகா தினத்தையொட்டி சென்னை மகரிஷி வித்யா மந்திர் மேல்நிலைப் பள்ளியில் மண்டல மக்கள் தொடர்பு அலுவலகம் சார்பில் யோகா தின நிகழ்ச்சி மற்றும் புகைப்படக் கண்காட்சி நடைபெற்றது. இந்த நிகழ்ச்சியில் யோகா மைய பயிற்றுனர் டாக்டர் லட்சுமி ஆண்டியப்பன் சிறப்பு விருந்தினராக கலந்து கொண்டு யோகாவின் பயன்கள் மற்றும் அதன் மருத்துவ பலன்கள் குறித்து மாணவ-மாணவியருக்கு எடுத்துரைத்தார். மேடையில் அவர் பல்வேறு யோகாசனங்களை செய்து காண்பித்து அதன் பலன்கள் குறித்தும் விளக்கினார்.


    சர்வதேச யோகா தினம் இன்று நாடெங்கிலும் கொண்டாடப்படுவதை முன்னிட்டு கடந்த 17-ந் தேதி மகரிஷி வித்யா மந்திர் மேல்நிலைப்பள்ளியில் யோகா குறித்த புகைப்படக் கண்காட்சி அமைக்கப்பட்டது. பள்ளி மாணவ-மாணவியர் பலரும் இந்தக் கண்காட்சியை கண்டு யோகா குறித்த விழிப்புணர்வை பெற்றனர். இன்று சர்வதேச யோகா தின நிகழ்ச்சிகள் பள்ளியில் மண்டல மக்கள் தொடர்பு அலுவலகத்தின் சார்பில் நடத்தப்பட்டன. கடந்த ஒரு வார காலமாக பள்ளியில் நடத்தப்பட்ட பேச்சுப் போட்டி, கட்டுரைப் போட்டி, ஓவியப் போட்டி ஆகியவற்றில் வெற்றி பெற்ற மாணவ-மாணவியருக்கு இந்த நிகழ்ச்சியில் டாக்டர் லட்சுமி ஆண்டியப்பன் பரிசுகளையும், கேடயங்களையும், சான்றிதழ்களையும் வழங்கி பாராட்டினார்.


    நிகழ்ச்சியில் பேசிய டாக்டர் லட்சுமி ஆண்டியப்பன், நாட்டிலேயே முதன் முறையாக யோகா பயிற்சிகளை மருத்துவ ரீதியில் ஆய்வு செய்யும் மையமாக தனது ஆசன ஆண்டியப்பன் யோகா ஆராய்ச்சி மையம் அமைந்துள்ளதாக குறிப்பிட்டார். பல்வேறு ஆராய்ச்சிகள் மூலமாக குறிப்பிட்ட சில நோய்களை யோகா பயிற்சிகள் மூலமாக அதிசயத்தக்க வகையில் குணமாக்க இயலும் என்று கண்டறியப்பட்டுள்ளதாக அவர் கூறினார். மேலும் இந்த யோகாசனப் பயிற்சிகளை குறிப்பிட்ட நேரத்தில் மேற்கொள்வதால் சீரான பலன்கள் கிட்டும் என்றும் அவர் தெரிவித்தார். உதாரணமாக, ஆஸ்த்மா, மூச்சுத் திணறல் உள்ளிட்ட பிரச்சனைகளால் பாதிக்கப்பட்டுள்ளவர்கள் மாலை நேரத்தில் குறிப்பிட்ட யோகா பயிற்சிகளை மேற்கொள்ள வேண்டும் என்றும், பித்த நோயால் பாதிக்கப்பட்டுள்ளவர்கள் அதிகாலை நேரத்தில் யோகா பயிற்சிகளை மேற்கொள்ள வேண்டும் என்றும் கூறினார்.


    நிகழ்ச்சியில் பேசிய மண்டல மக்கள் தொடர்பு அலுவலக இயக்குனர் திரு.குருபாபு பலராமன், உடலையும், மனதையும் கட்டுப்படுத்தக் கூடிய யோகா பயிற்சிகளை முறையாக மேற்கொண்டு மாணவ-மாணவியர் தங்கள் எதிர்கால வாழ்க்கையை சிறப்பாக அமைத்துக் கொள்ள வேண்டுமென்று குறிப்பிட்டார். நிகழ்ச்சியில் மகரிஷி வித்யா மந்திர் மேல்நிலைப்பள்ளியின் மூத்த முதல்வர் திரு.நமச்சிவாயம், முதல்வர் திருமதி.பிரேமலதா, துணை முதல்வர் திரு.ஹரிபாபு, மண்டல மக்கள் தொடர்பு அலுவலக உதவி இயக்குனர் திரு.ரவிக்குமார் உள்ளிட்டோர் கலந்து கொண்டனர்.


    முன்னதாக சர்வதேச யோகா தினத்தை முன்னிட்டு பள்ளியில் அதிகாலையில் ஆயிரக்கணக்கான மாணவர்கள் பள்ளி வளாகத்தில் சிறப்பு யோகா பயிற்சி மேற்கொண்டனர். இந்த பயிற்சியின் போது பல்வேறு யோகாசன முத்திரைகளை அவர்கள் நிகழ்த்தி காட்டினார்கள். நிகழ்ச்சியின் போதும் மேடையில் மாணவ-மாணவியர் யோகா பயிற்சியை செய்து காண்பித்தனர்.


    *****

    
    
    (Release ID: 1575149) Visitor Counter : 85