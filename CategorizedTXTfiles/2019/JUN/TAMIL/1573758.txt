      குடியரசுத் துணைத் தலைவர் செயலகம்

      21-வது நூற்றாண்டில் தேவைப்படும் அறிவாற்றல், திறன் மற்றும் பழக்கவழக்கங்களுக்கு ஏற்ப, இளைஞர்களை மேம்படுத்தும் வகையில், நமது கல்வி முறையை மாற்றியமைக்க வேண்டும் : குடியரசுத் துணைத் தலைவர்
      Posted On: 09 JUN 2019 12:16PM by PIB Chennai


    21- வது நூற்றாண்டில் தேவைப்படும் அறிவாற்றல் , திறன் மற்றும் பழக்கவழக்கங்களுக்கு ஏற்ப , இளைஞர்களை மேம்படுத்தும் வகையில், நமது ஒட்டு மொத்த கல்வி முறையையும் மாற்றியமைக்க வேண்டும் என்று குடியரசுத் துணைத் தலைவர் திரு எம். வெங்கைய்யா நாயுடு வலியுறுத்தியுள்ளார். பெங்களுருவில் இன்று (09.06.2019) ­ஸ்ரீ சத்ய சாய் உயர்கல்வி மையத்தின் பொன்விழாக் கொண்டாட்டங்களை அவர் தொடங்கி வைத்தார்.


    தனது கல்வி பயணத்தில் 50 ஆண்டுகளை நிறைவு செய்திருப்பதன் மூலம் இந்தக் கல்வி நிறுவனம் ஒரு முக்கிய மைல்கல்லை தாண்டியிருப்பதாக கூறிய திரு. வெங்கைய்யா நாயுடு, இந்த சாதனை ஸ்ரீ சத்ய சாய் பாபாவின் தொலைநோக்குப் பார்வைக்கு தலைசிறந்த உதாரணம் என்றார். உலகெங்கிலும் உள்ள லட்சக்கணக்கான மக்களை ஈர்த்தவரான ஸ்ரீ சத்ய சாய் பாபா, அந்த மக்களை மனித குலத்திற்கான சேவையில் தீவிரமாக ஈடுபடவைத்த பெருமைக்குரியவர் என்றும் தெரிவித்தார்.


    வளர்ச்சி மற்றும் மேம்பாட்டிற்கு, கல்வி மிகப்பெரிய உந்துசக்தியாக திகழ்வதாக கூறிய குடியரசுத் துணைத் தலைவர், கல்வி என்பது, பெரும் மாற்றத்தை உருவாக்குவதாக இருக்கவேண்டுமே தவிர, வெறும் பரிமாற்றமாக அமைந்து விடக்கூடாது என்றும் குறிப்பிட்டார்.


    தாய்மொழி மற்றும் பிற மொழிகளுக்கு உரிய முக்கியத்துவம் அளிக்கும் வகையிலான, நடைமுறைக்கு உகந்த மொழிக் கொள்கை தேவைப்படுவதாகவும் அவர் தெரிவித்தார்.


    1964-68 காலகட்டத்தில் தாக்கல் செய்யப்பட்ட கோத்தாரி குழுவின் அறிக்கை, நாட்டின் கல்விக் கொள்கையை வகுத்ததை சுட்டிக்காட்டிய அவர், நாட்டின் எதிர்காலம், வகுப்பறைகளிலிருந்து வடிவமைக்கப்படுவதாக இருக்க வேண்டும் என்றார்.


    ஆனால், தற்போது தாக்கல் செய்யப்பட்டுள்ள 2019-ஆம் ஆண்டுக்கான புதிய கல்விக் கொள்கையின் வரைவு அறிக்கை, பல்வேறு அம்சங்கள் குறித்து விரிவாக எடுத்துரைப்பதாக உள்ளது என்று குறிப்பிட்ட குடியரசுத் துணைத் தலைவர், புதிய கல்விக் கொள்கை நமது மாணவர்களை சர்வதேச அளவில் தலைச்சிறந்த மாணவர்களாக உருவாக்கும் வகையிலும், நாட்டின் தேவைகளை ஈடுகட்டுவதாக உள்ளது என்றும் தெரிவித்தார்.


    *****

    
    
    (Release ID: 1573758) Visitor Counter : 75
    
    
      Read this release in: Kannada , English , Urdu , Hindi