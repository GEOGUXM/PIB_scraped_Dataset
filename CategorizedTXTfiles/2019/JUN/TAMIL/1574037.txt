      பழங்குடியினர் நலத்துறை அமைச்சகம்

      பழங்குடியின மக்கள் நலத்திட்டங்களை செயல்படுத்த மின்னணு ஆளுமை திட்டத்தை திரு.அர்ஜூன் முண்டா தொடங்கி வைத்தார்
      Posted On: 12 JUN 2019 1:43PM by PIB Chennai


    மத்திய பழங்குடியினர் நல அமைச்சரகம் இன்று புதுதில்லியில் ஏற்பாடு செய்திருந்த நிகழ்ச்சி ஒன்றில், “பழங்குடியினருக்கான நலத்திட்டங்களை மின்னணு ஆளுமை மூலம் பெற்றுக் கொள்ளும் திட்டத்தை” அத்துறையின் மத்திய அமைச்சர் திரு. அர்ஜூன் முண்டா தொடங்கி வைத்தார். இந்நிகழ்ச்சியில் அத்துறையின் இணை அமைச்சர் திருமதி ரேணுகா சிங் செரூதாவும் பங்கேற்றார்.


    இத்திட்டத்தைச் செயல்படுத்த அமைச்சகம் மேற்கொள்ளும் கூட்டு முயற்சிகளைப் பாராட்டிய திரு.முண்டா, நாடு முழுவதும் பழங்குடி சமூகங்களை மேம்படுத்துவதற்கு இத்திட்டங்கள் உதவும் என்றும், அத்துறையினால் பயனடைந்தவர்கள் பற்றிய விவரங்களை தயாரித்து குறிப்பிட்ட காலத்திற்குள் பணிகளை முடித்து இலக்கை அடைய வேண்டும் என்றும் அதிகாரிகளை வலியுறுத்தினார்.


    பழங்குடி மக்களுக்கான மின்னணுத் திட்டங்களை செயல்படுத்த டி.பி.டி. பழங்குடியினர் ஆன்-லைன் போர்டலும், என்.ஜி.ஓ. நிதியுதவி ஆன்-லைன் விண்ணப்பம் மற்றும் கண்காணிப்பு முறைக்கான போர்டலும் உருவாக்கப்பட்டுள்ளன.


    டி.பி.டி. ஆன்-லைன் போர்டலில், பழங்குடியின மாணவர்கள் 10 ஆம் வகுப்புக்கு முந்தைய மற்றும் அதற்கு பிறகான கல்வி உதவித் தொகை பெற்றுக் கொள்ளும் வசதி, மாநில அரசுகள் பயனாளிகளின் தரவுகளை பகிர்ந்து கொள்ளும் வசதி ஆகியவை செய்யப்பட்டுள்ளன.


    மாநிலங்கள், ஆவணங்களைப் பதிவேற்றுவது, கேள்வி எழுப்புவது, டிபிடி தரவுகளைப் பதிவேற்றுவது ஆகியவற்றால் மத்திய அரசு நிதியை விரைவாக விடுவிக்க வகை செய்கிறது.


    கல்வி உதவித் தொகை திட்டத்தின் கீழ் கல்லூரிகளும், பல்கலைக்கழகங்களும் மாணவர்கள் தொடர்பான விவரங்களை சரிபார்க்கவும், பயனடையும் மாணவர்கள் தங்கள் குறைகளைத் தெரிவித்து தீர்வு காணவும் இந்தப் போர்டலில் வசதி செய்யப்பட்டுள்ளது. பழங்குடி மக்களின் நலனுக்காகப் பணியாற்றும் தன்னார்வத் தொண்டு நிறுவனங்களுக்கான உதவித் தொகை திட்டத்தை செயல்படுத்தவும் போர்டலில் வசதி செய்யப்பட்டுள்ளது.


    2019-20 ஆம் நிதியாண்டிற்கான என்.ஜி.ஓ. மற்றும் ஆன்லைன் விண்ணப்பத்திற்காக போர்டல் இன்று மீண்டும் திறக்கப்பட்டுள்ளது.


    *****

    
    
    (Release ID: 1574037) Visitor Counter : 131
    
    
      Read this release in: Telugu , Malayalam , English , Urdu , Hindi , Bengali