      वित्‍त मंत्रालय

      अधिकारी अपने शैक्षणिक ज्ञान का उपयोग मानवीय, भौगोलिक और स्थानीय पहलुओं में विविधताएं लाने के लिए आज के भारत के लिए नवोन्‍मेषी विचार तलाशने के लिए करें: वित्‍त मंत्री
      Posted On: 27 JUN 2019 7:36PM by PIB Delhi


      केंद्रीय वित्त और कॉर्पोरेट कार्य मंत्री श्रीमती निर्मला सीतारमण ने कहा है कि अधिकारियों को अपने शैक्षणिक ज्ञान का उपयोग मानवीय , भौगोलिक और स्थानीय पहलुओं में विविधताएं लाने के लिए आज के भारत के लिए नवोन्‍मेषी विचार तलाशने के लिए करना चाहिए। उन्होंने जोर देकर कहा कि आर्थिक मॉडल भले ही संख्या तक सीमित नहीं हो सकते हों , लेकिन मानव व्यवहार की अप्रत्याशितता उनमें शामिल होनी चाहिए। वित्त मंत्री श्रीमती निर्मला सीतारमण आज नई दिल्ली में नॉर्थ ब्लॉक स्थित अपने कार्यालय में मुलाकात के लिए आए भारतीय आर्थिक सेवा ( आईईएस ) के परिवीक्षाधीन और अधिकारी-प्रशिक्षुओं को संबोधित कर रही थीं। श्रीमती सीतारमण ने परिवीक्षाधीन अधिकारियों को प्रोत्साहित करते हुए कहा कि वे अपनी परियोजना के संदर्भ में सूक्ष्म निबंधन एवं शर्तों तक सीमित नहीं रहें , बल्कि अर्थव्यवस्था पर व्यापक दृष्टिकोण रखने के लिए विहंगम दृष्टि रखें। उन्होंने अधिकारियों से वर्तमान घरेलू और वैश्विक आर्थिक रुझानों के प्रति सजग रहने का आग्रह किया , ताकि वे अपने करियर के सभी स्तरों पर सरकार के लिए विश्वसनीय आंकड़ों के स्रोत के रूप में कार्य कर सकें।


      इससे पहले , भारतीय आर्थिक सेवा ( आईईएस ) के 2017 बैच के 15 अधिकारियों के एक समूह और 2018 बैच के 12 अधिकारी-प्रशिक्षुओं ने आज केंद्रीय वित्त एवं कॉर्पोरेट कार्य मंत्री श्रीमती निर्मला सीतारमण तथा वित्त एवं कॉर्पोरेट कार्य राज्य मंत्री श्री अनुराग सिंह ठाकुर से नई दिल्ली में नॉर्थ ब्लॉक स्थित उनके कार्यालय में मुलाकात की। इन अधिकारियों के साथ अन्‍य लोगों के अलावा मुख्य आर्थिक सलाहकार (सीईए) डॉ. कृष्णमूर्ति वी. सुब्रमण्यन और सलाहकार , आईईएस कैडर श्री अरुण कुमार झा भी मौजूद थे।


      इससे पहले , परिवीक्षाधीन और अधिकारी-प्रशिक्षुओं को संबोधित करते हुए वित्त राज्य मंत्री श्री अनुराग ठाकुर ने कहा कि हाल ही में सरकार में शामिल होने वाला युवा अर्थशास्त्रियों का समूह आर्थिक विशेषज्ञों के आंतरिक कैडर का हिस्सा बनेगा। आईईएस गहन अनुसंधान और विश्लेषण करता है , विभिन्न वृहद मुद्दों और क्षेत्र विशिष्ट विविध आर्थिक मुद्दों पर विशेषज्ञ जानकारी प्रदान करता है। उन्होंने कहा कि आईईएस अधिकारियों को ऐसे नए विचार और सुझाव देने चाहिए , जो सरकार के लिए बहुत उपयोगी हों।


      ***


      आर.के.मीणा/आरएनएम/एएम/आरके/एसकेपी -1790

    
    
    (Release ID: 1576207) Visitor Counter : 48
    
    
      Read this release in: English