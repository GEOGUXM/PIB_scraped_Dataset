      उप राष्ट्रपति सचिवालय

      नये केन्द्रीय मंत्री उपराष्ट्रपति से मिले
      Posted On: 12 JUN 2019 4:35PM by PIB Delhi


    
    केन्द्रीय मंत्रिमंडल में नये केन्द्रीय मंत्रियों ने उपराष्ट्रपति श्री एम. वेंकैया नायडू से मुलाकात की और अपने-अपने मंत्रालयों द्वारा शुरू की गई गतिविधियों की जानकारी उपराष्ट्रपति को दी।


    आवास और शहरी कार्य राज्य मंत्री (स्वतंत्र प्रभार) श्री हरदीप सिंह पुरी ने कल उपराष्ट्रपति से भेंट की। बातचीत में उपराष्ट्रपति ने इस बात पर संतोष व्यक्त किया कि स्मार्ट सिटी तथा आवास योजनाएं काफी अच्छे तरीके से शुरू हुई हैं। उन्होंने सुझाव दिया कि यह गति बनाए रखनी चाहिए और आने वाले महीनों में क्रियान्वयन का काम तेज किया जाना चाहिए।


    सामाजिक न्याय और अधिकारिता मंत्री श्री थावर चंद गहलोत के साथ भेंट में उपराष्ट्रपति ने कौशल विकास, पुनर्वास तथा दिव्यांगजनों के सशक्तिकरण के लिए विभिन्न योजनाओं को मजबूत बनाने की आवश्यकता पर बल दिया। उपराष्ट्रपति ने कोल्हापुर में आयोजित होने वाले समारोह में सामाजिक न्याय और अधिकारिता मंत्री के निमंत्रण को स्वीकार किया। इस समारोह में 10 हजार दिव्यांगजनों को उनकी सहायता के लिए उपकरण दिए जाएंगे।


    आज सवेरे रेल तथा वाणिज्य और उद्योग मंत्री पीयूष गोयल ने उपराष्ट्रपति से मुलाकात की। श्री गोयल से बातचीत में उपराष्ट्रपति ने उन्हें नई परियोजनाएं शुरू करने से पहले जारी परियोजनाओं की प्रगति में तेजी लाने की सलाह दी।


    रेल मंत्री ने उपराष्ट्रपति को आंध्र प्रदेश की विभिन्न परियोजनाओं की प्रगति की जानकारी दी। इन परियोजनाओं में दक्षिण तट रेल जोन (वाईजैग जोन), वेंकटाचलम-वेल्लीकल्लू तथा ओबुलावरईपल्ली-चेर्लोपल्ली (कृष्णापट्टनम-ओबुलावरईपल्ली रेल लाइन परियोजना का भाग) के बीच नई रेल लाइन, नेल्लोर रेलवे स्टेशन का पुनर्विकास, कृष्णापट्टनम तथा ओबुलावरईपल्ली स्टेशनों के बीच सभी रेल स्टेशनों पर यात्री सुविधाएं शामिल हैं।


    नम्बुरू (आंध्र प्रदेश) इर्रूपलेम (तेलंगाना) रेल लाइन की चर्चा करते हुए श्री नायडू ने कहा कि 106 किलोमीटर लंबी रेल लाइन राजधानी अमरावती से संपर्क सहज बनाएगी। उन्होंने कहा कि दोनों राज्यों तथा केन्द्र को टीम इंडिया भाव से इसे तेजी से लागू करना चाहिए।


    पशुपालन, डेरी तथा मत्स्यपालन मंत्री श्री गिरिराज सिंह ने उपराष्ट्रपति से मुलाकात की। उपराष्ट्रपति ने श्री सिंह के साथ बातचीत में सुझाव दिया कि मछलीपालन और समुद्री उत्पाद कार्य में शामिल उद्यमियों तथा मुर्गीपालन और डेरी उद्यमियों के बीच विचार-विमर्श के लिए बैठक की जानी चाहिए, ताकि जारी कार्यक्रमों को तेजी दी जा सके।


    केन्द्रीय महिला और बाल विकास तथा कपड़ा मंत्री श्रीमती स्मृति जुबिन ईरानी ने उपराष्ट्रपति से मुलाकात की। उपराष्ट्रपति ने उन्हें सुझाव दिया कि बाल श्रम एक समस्या है, जिसे समाप्त करने के लिए ठोस कार्रवाई की जानी चाहिए। उन्होंने बाल अधिकारों को प्रोतसाहित करने के लिए सरकार द्वारा उठाए गए कदमों के समर्थन की पेशकश की।


    ***


    आर.के.मीणा/आरएनएम/एएम/एजी/एमएस–1560

    
    
    (Release ID: 1574391) Visitor Counter : 35
    
    
      Read this release in: English , Urdu , Bengali , Malayalam