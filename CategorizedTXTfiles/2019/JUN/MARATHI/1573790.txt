      पंतप्रधान कार्यालय

      मालदीव भेटीदरम्यान पंतप्रधान नरेंद्र मोदी यांनी प्रसारमाध्यमांसमोर केलेले निवेदन
      Posted On: 08 JUN 2019 8:46PM by PIB Mumbai


    नवी दिल्ली, 8 जून 201 9


    मान्यवर महोदय आणि माझे मित्र , राष्ट्राध्यक्ष सोलिह ,


    उपस्थित मान्यवर आणि बंधू भगिनींनो ,


    पंतप्रधान म्हणून माझ्या दुसऱ्या कारकीर्दीच्या सुरुवातीला माझ्या पहिल्या परदेश दौऱ्यात मला मालदीवला येण्याचे सौभाग्य मिळाले याचा मला अतिशय आनंद होत आहे.


    आपल्यासारख्या जवळच्या मित्राला पुन्हा एकदा भेटण्याची संधी मिळणे ही अधिकच आनंदाची गोष्ट आहे.


    या संधीसाठी आणि आपल्या उबदार आतिथ्यशीलतेसाठी मी स्वतः तसेच माझ्या चमूतर्फे आपल्याला आणि मालदीव सरकारला मनापासून धन्यवाद देतो.


    आपल्या देशांनी काही दिवसांपूर्वीच ईदचा सण अतिशय उत्साह आणि आनंदात साजरा केला.


    या उत्सवपर्वाचा प्रकाश आपल्या नागरिकांची आयुष्य कायम उजळवून टाकणारा ठरो , अशा माझ्या शुभेच्छा !


    मान्यवर महोदय ,


    मालदीवच्या सर्वोच्च नागरी सन्मानाने माझा सत्कार करुन आपण केवळ माझाच नाही , तर संपूर्ण भारताचा गौरव वाढवला आहे.


    ‘निशान इज्जुद्दीन’ हा नागरी सन्मान मिळणं माझ्यासाठी अभिमान आणि आनंदाची बाब आहे. हा केवळ माझा सन्मान नाही तर दोन देशांमधील मौत्री आणि घनिष्ट संबंधाचा सन्मान आहे.


    मी अत्यंत विनम्रतेने आणि मन:पूर्वक कृतज्ञता व्यक्त करत सर्व भारतीयांच्या वतीने ह्या सन्मानाचा स्वीकार करतो.


    हिंद महासागरच्या लाटांनी आपल्या दोन्ही देशांना हजारो वर्षांच्या दृढ ऐतिहासिक आणि सांस्कृतिक संबंधाना जोडून ठेवले आहे.


    ही अतूट मैत्री अतिशय कठीण प्रसंगातही आमच्यासाठी मार्गदर्शक बनली आहे.


    वर्ष 1988 मध्ये झालेला हल्ला असो , किंवा मग त्सुनामीसारखे नैसर्गिक संकट , किंवा मग काही दिवसांपूर्वी निर्माण झालेली पिण्याच्या पाण्याची टंचाई! भारत कायमच मालदीवच्या खांद्याला खांदा लावून उभा राहिला आहे आणि मदतीसाठी सर्वात आधी पोहोचला आहे.


    मित्रांनो ,


    भारतात झालेल्या लोकसभा निवडणूक आणि मालदीवच्या राष्ट्राध्यक्ष आणि मजलिस(संसदे)च्या निवडणुकीत मिळालेल्या जनादेशावरुन स्पष्ट झाले आहे , की ह्या दोन्ही देशातील लोकांना स्थैर्य आणि प्रगती हवी आहे. अशा स्थितीत , लोकाभिमुख आणि सर्वसमावेशक विकासाची आणि सुशासन देण्याची आपली जबाबदारी अधिकच महत्वाची ठरते.


    मी आज थोड्यावेळापूर्वी , राष्ट्रपती सोलिह यांच्यासोबत अतिशय विस्तृत आणि उपयुक्त चर्चा केली.परस्पर हितांसोबतच प्रादेशिक आणि जागतिक मुद्यांसह आम्ही अनेक द्विपक्षीय मुद्यांवर सहकार्यासाठी विस्ताराने समीक्षा केली आहे.आमच्या भागीदारीच्या भविष्यातील दिशेसंदर्भात , दोन्ही देशांमध्ये पूर्ण सहमती आहे.


    राष्ट्रपती सोलिह , आपण पदग्रहण केल्यानंतर द्वीपक्षीय सहकार्याची गती आणि दिशा यात अतिशय मौलिक बदल झाले आहेत.डिसेंबर 2018 च्या आपल्या भारत दौऱ्यादरम्यान उभयपक्षी घेतल्या गेलेल्या निर्णयांची अंमलबजावणी अतिशय ठोस आणि कालबद्ध पद्धतीने केली जात आहे.


    मित्रांनो ,


    राष्ट्रपती सोलिह यांच्या भारत दौऱ्यादरम्यान जाहीर करण्यात आलेल्या 1.4 अब्ज डॉलर्सच्या आर्थिक पॅकेजमधून मालदीवच्या तत्कालीन वित्तीय गरजांची पूर्तता तर झाली आहेच , त्यासोबतच , सामाजिक सुधारणांसाठीचे अनेक नवे प्रकल्प सुरु करण्यात आले आहेत. यासोबतच , 800 दशलक्ष डॉलर्सच्या कर्जामुळे विकासाची नवी दारे देखील खुली झाली आहेत.


    भारत आणि मालदीव यांच्यातल्या विकासाच्या भागीदारीला आणखी मजबूत करण्यासाठी आम्ही मालदीवच्या सर्वसामान्य नागरिकांना लाभ मिळणाऱ्या प्रकल्पांवर लक्ष केंद्रित केलं आहे.


    आपल्या द्विपक्षीय सहकार्याचा प्रभाव आज मालदीवमधल्या सर्वसामान्य व्यक्तींच्या आयुष्यातल्या प्रत्येक पैलूवर पडतो आहे.

      * इथल्या वेगवेगळ्या बेटांवर पाणी आणि स्वच्छतेची व्यवस्था ,
      * मध्यम आणि लघुउद्योगांसाठी पर्यायी वित्तपुरवठा ,
      * बंदरांचा विकास ,
      * संमेलन आणि सामुदायिक केंद्राची निर्मिती ,
      * क्रिकेट स्टेडीयमचे बांधकाम ,
      * आपत्कालीन वैद्यकीय सेवा ,
      * रुग्णवाहिका सेवा ,
      * किनारी सुरक्षाविषयक उपाययोजना ,
      * आउटडोअर व्यायामशाळा आणि फिटनेस केंद्र ,
      * व्यसनमुक्ती केंद्र,
      * विद्यार्थी वाहतूक ,
      * कृषी आणि मत्स्य पालन ,
      * अक्षय उर्जा आणि पर्यटन

    असे अनेक प्रकल्प जे भारताच्या सहकार्यातून सुरु आहेत , त्यांचा मालदीवच्या जनतेला थेट लाभ मिळतो आहे.


    अड्डू येथे पायाभूत सुविधांचा विकास आणि ऐतिहासिक ‘ फ्रायडे मॉस्क ’ च्या संवर्धनासाठी देखील भारत-मालदीव दरम्यान सहमती झाली आहे.


    दोन्ही देशांच्या नागरीकांमध्ये संपर्क आणि संवाद वाढवण्यासाठी भारतातील कोच्ची आणि मालदीव येथील कुलधुफ़ुशी व माले या शहरांदरम्यान जहाज वाहतूक सेवा सुरु करण्यास उभय राष्ट्रांनी सहमती दर्शवली आहे.


    मालदीव येथे रूपे कार्ड सुरु केल्यामुळे भारतीय पर्यटकांच्या संख्येत वाढ होईल. या संदर्भात आम्ही त्वरित कार्यवाही करणार आहोत.


    संरक्षण सहकार्य आणखी मजबूत करण्याबद्दल देखील या बैठकीत चर्चा झाली. आज आम्ही मालदीव संरक्षण दलांच्या संयुक्त प्रशिक्षण केंद्राचे तसेच किनारी टेहळणीच्या रडार प्रणालीचे संयुक्तरीत्या उद्‌घाटन केले , या यंत्रणांमुळे मालदीवच्या सागरी सुरक्षेत आणखी वाढ होईल.


    मालदीवसोबतच्या आपल्या संबंधांना भारत अतिशय महत्व देतो. एकमेकांसोबत एक घट्ट आणि मजबूत भागीदारी व्हावी , अशी आमची इच्छा आहे. एक समृद्ध , लोकशाही आणि शांततामय मालदीव , संपूर्ण प्रदेशाच्या हिताचे आहे.


    मालदीवला सर्वतोपरी मदत करण्यासाठी भारत कायमच कटिबद्ध असेल , असा मी पुनरुच्चार करतो.


    माझ्या या स्नेहपूर्ण आणि उत्साही स्वागतासाठी मी पुन्हा एकदा महामहीम राष्ट्रपती आणि मालदीवच्या जनतेला धन्यवाद देतो.


    भारत मालदीव मैत्री चिरायू होवो.


    दिवेही राज्जे आ इंडियागे राहमेथेरीखन अबदह्.


    धन्यवाद।


    M.Chopade/R.Aghor/P.Malandkar

    
    
    (Release ID: 1573790) Visitor Counter : 10
    
    
      Read this release in: English
    
    
    

*