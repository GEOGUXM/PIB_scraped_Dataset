      माहिती आणि प्रसारण मंत्रालय

      पत्र सूचना कार्यालय आणि मुंबई मराठी पत्रकार संघाच्या वतीने आंतरराष्ट्रीय योग दिनानिमित्त विशेष कार्यक्रमाचे आयोजन
      Posted On: 18 JUN 2019 8:49PM by PIB Mumbai


    मुंबई, 18 जून 201 9


    येत्या 21 जूनला जगभरात आंतरराष्ट्रीय योग दिन साजरा केला जाणार आहे. या योगदिनाच्या मोहिमेत सहभागी होत मुंबईच्या पत्र सूचना कार्यालय आणि मुंबई मराठी पत्रकार संघाने संयुक्तरित्या एका विशेष कार्यक्रमाचे आयोजन केले होते. योगाभ्यासाविषयी जनजागृती आणि जनसहभाग वाढावा यासाठी मुंबई मराठी पत्रकार संघाच्या सभागृहात हा कार्यक्रम आयोजित करण्यात आला होता.


    सांताक्रूझच्या योग संस्थेच्या शिक्षिका रुची गुलाटी कार्यक्रमाच्या प्रमुख पाहुण्या होत्या. त्याशिवाय माहिती आणि प्रसारण विभागाचे महासंचालक (पश्चिम क्षेत्र) आर. एन. मिश्रा, मुंबई मराठी पत्रकार संघाचे अध्यक्ष नरेंद्र वाभळे आणि सचिव संदीप चव्हाण यावेळी उपस्थित होते. निरामय आयुष्यासाठी योगसाधना अतिशय महत्वाची असून योगाभ्यास हा दैनंदिन आयुष्याचा अविभाज्य घटक असावा, असे मत गुलाटी यांनी यावेळी व्यक्त केले. रोज योगाभ्यास केल्यास डॉक्टरची गरज पडणार नाही, असेही त्या म्हणाल्या. योगाभ्यास म्हणजे केवळ आसन नाही तर त्यात निरोगी आयुष्यासाठीच्या इतर अनेक साधनाही आहेत. योग केवळ शरीरासाठीच नाही तर निरोगी मन आणि सकारात्मक दृष्टीकोनासाठीदेखील आवश्यक असतो. त्यामुळे केवळ एका दिवशीच नाही तर दररोज योगाभ्यास करावा, असा सल्लाही त्यांनी दिला.


    योगाचा संदेश आणि महत्व सर्वसामान्यांपर्यंत पोहोचवण्यासाठी माध्यमांनी दिलेल्या योगदानाची दखल घेत केंद्र सरकारने ‘आंतरराष्ट्रीय योग दिवस माध्यम सन्मान’ हे पुरस्कार यंदा प्रथमच जाहीर केले आहेत, अशी माहिती आर.एन.मिश्रा यांनी दिली. 22 भारतीय भाषांमधल्या मुद्रीत आणि दृक श्राव्य माध्यमांना 33 पुरस्कार दिले जाणार आहेत, असे त्यांनी सांगितले. 2014 साली पंतप्रधान नरेंद्र मोदी यांनी संयुक्त राष्ट्रांच्या महासभेत योग दिवस जाहीर करण्याची मागणी केली होती. या विनंतीचा स्वीकार करत तेव्हापासून हा दिवस जगभरात साजरा केला जातो. मात्र अद्याप जनतेने आपल्या दैनंदिन जीवनात योगाचा फारसा आंतर्भाव केलेला नाही त्यामुळे माध्यमांनी त्याचे फायदे जनतेपर्यंत पोहोचवावेत, असे आवाहन मिश्रा यांनी केले.


    या उपक्रमाबद्दल मुंबई मराठी पत्रकार संघाचे अध्यक्ष नरेंद्र वाभळे यांनी पत्र सूचना कार्यालयाचे आभार मानले. संदीप चव्हाण यांनीही उपक्रमाचे स्वागत करत असे संयुक्त उपक्रम आणखी व्हायला हवेत, असे मत व्यक्त केले. पत्र सूचना कार्यालयाचे सहाय्यक संचालक नितीन सप्रे यांनी उपस्थितांचे आभार मानले. यावेळी सर्व उपस्थितांनी प्रमुख पाहुण्या गुलाटी यांच्या मार्गदर्शनाखाली योगाभ्यासही केला.


    B.Gokhale /R.Aghor/P.Kor

    
    
    (Release ID: 1574956) Visitor Counter : 14
    
    
      Read this release in: English