      संसदीय कामकाज मंत्रालय

      संसदेच्या अर्थसंकल्पीय अधिवेशनापूर्वी सरकारने बोलावली सर्वपक्षीय बैठक
      
      ‘सबका साथ, सबका विकास, सबका विश्वास’ खऱ्या अर्थाने साध्य करण्यासाठी राजकीय पक्षांनी सरकारला सहाय्य करावे-पंतप्रधानांचे आवाहन

      Posted On: 16 JUN 2019 6:14PM by PIB Mumbai

    नवी दिल्ली, 1 6 जून 201 9


    संसदेच्या उद्यापासून सुरू होणाऱ्या अर्थसंकल्पीय अधिवेशनाच्या पार्श्वभूमीवर सरकारने विविध विषयांवर चर्चा करण्यासाठी लोकसभा आणि राज्यसभेतल्या विविध पक्षनेत्यांची बैठक बोलावली होती. यावेळी पंतप्रधानांनी सर्वपक्षीय नेत्यांना सभागृहाचे कामकाज सुरळीत चालण्याबद्दल सहकार्य करण्याचे आवाहन केले.


    पंतप्रधानांनी नव्याने निवडून आलेल्या खासदारांचे स्वागत केले. या खासदारांच्या ऊर्जा आणि उत्साहामुळे संसदेच्या कामकाजातही चैतन्य येईल, अशी आशा त्यांनी व्यक्त केली. जनतेने येथे आपल्याला त्यांचे प्रतिनिधी म्हणून पाठवले आहे त्यामुळे सभागृहाच्या कामकाजात अडथळे आणून आपण जनतेची मनं जिंकू शकत नाही. देशहितासाठी सर्व पक्षांनी मतभेद बाजूला ठेऊन अथक परिश्रम करावेत, असे आवाहन त्यांनी केले.


    ‘सबका साथ, सबका विकास, सबका विश्वास’ खऱ्या अर्थाने साध्य करत 2022 पर्यंत नव्या भारताची निर्मिती करण्यासाठी सर्व नेत्यांनी सहकार्य करावे, असं आवाहन त्यांनी केले. सरकार कुठल्याही विषयावर चर्चेसाठी तयार आहे, असे मोदी म्हणाले.


    यावेळी संसदीय कार्यमंत्री प्रल्हाद जोशी यांनी सर्व नेत्यांना अधिवेशनातल्या प्रस्तावित कामकाजाची माहिती दिली. सर्व पक्षांच्या सहकार्याने संसदेचे कामकाज चालावे यासाठी पंतप्रधानांनी यावर्षीपासून एक सकारात्मक पाऊल उचलले आहे त्यानुसार ज्या ज्या पक्षांचे प्रतिनिधी संसदेत आहेत त्या सर्व पक्षांच्या अध्यक्षांना पंतप्रधानांनी 19 आणि 20 जूनला बैठकीसाठी आमंत्रित केले असून यावेळी या बैठकीत विविध विषयांवर मोकळेपणाने चर्चा आणि संवाद करण्याचा हेतू आहे. या उपक्रमामुळे संसदेचे कामकाज सुरळीत चालेल, अशी अपेक्षा जोशी यांनी व्यक्त केली.


    17 व्या लोकसभेचे कामकाज उद्यापासून सुरू होईल आणि राज्यसभेच्या 249व्या अधिवेशनाचे कामकाज 20 जूनपासून सुरू होईल, असे त्यांनी सांगितले. दोन्ही सभागृहाचे कामकाज 26 जुलै 2019 पर्यंत चालेल. या अधिवेशनात लोकसभेच्या एकूण 30 बैठका होतील आणि 40 दिवस कामकाज चालेल तर राज्यसभेत 37 दिवसांच्या कामकाजात 27 बैठका होतील.


    या अधिवेशनात नवनिर्वाचित सदस्यांचा शपथविधी, लोकसभा सभापतीची निवड, राष्ट्रपतींच्या अभिभाषणावरील धन्यवाद प्रस्ताव आणि इतर आर्थिक कामे होतील.


    त्याशिवाय जम्मू-काश्मीरमध्ये 356 कलमानुसार राज्यपाल राजवटीला सहा महिन्यांची मुदतवाढ देण्याचा प्रस्तावही संसदेच्या दोन्ही सभागृहात मांडला जाईल.


    4 जुलै 2019 रोजी भारताचा आर्थिक पाहणी अहवाल मांडला जाईल तर त्याच्या दुसऱ्याच दिवशी 5 जुलै 2019 रोजी 2019-20 या आर्थिक वर्षासाठीचा अर्थसंकल्प मांडला जाईल.


    याआधीच्या अधिवेशनानंतर मधल्या काळात सरकारने 10 अध्यादेश काढले आहेत. या सर्व अध्यादेशांना संसदेची मंजुरी मिळणे आवश्यक आहे.


    16वी लोकसभा विसर्जित झाल्यानंतर 46 विधेयकंही विसर्जित झाली होती. यातील महत्वाची विधेयक पुन्हा संसदेसमोर मांडली जातील, अशी माहिती जोशी यांनी दिली. या बैठकीला विविध विभागांचे मंत्री उपस्थित होते.


    N.Sapre / R.Aghor /P.Kor

    
    
    (Release ID: 1574769) Visitor Counter : 10
    
    
      Read this release in: English