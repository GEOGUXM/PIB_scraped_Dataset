      संसदीय कामकाज मंत्रालय

      पंतप्रधान नरेंद्र मोदी यांच्या अध्यक्षतेखाली राजकीय पक्षअध्यक्षांची बैठक
      
      एक देश एक निवडणूक या मुद्द्याचा अभ्यास करण्यासाठी पंतप्रधानांनी जाहीर केली समिती

      Posted On: 19 JUN 2019 8:27PM by PIB Mumbai

    संसदेत प्रतिनिधित्व करणाऱ्या सर्व राजकीय पक्ष अध्यक्षांची, पंतप्रधान नरेंद्र मोदी यांच्या अध्यक्षतेखाली आज नवी दिल्लीत बैठक झाली. 21 पक्षाध्यक्ष या बैठकीला उपस्थित होते.


    संसदेत अधिक सुरळीतपणे भरीव चर्चा व्हाव्यात,एक देश एक निवडणूक,स्वातंत्र्याच्या 75व्या वर्षात नव भारताची उभारणी, महात्मा गांधी यांची 150 वी जयंती साजरी करण्यासाठी कार्यक्रम,महत्वाकांक्षी जिल्हयाचा विकास,या मुद्द्यांवर या बैठकीत चर्चा झाली.


    या महत्वाच्या मुद्द्यांवर पंतप्रधानांनी बैठक आयोजित करून पक्षअध्यक्षांची मते जाणून घेतली याबद्दल पक्ष अध्यक्षानी प्रशंसा केली.


    संसदेच्या सदनात कामकाज वारंवार तहकूब होत असल्याबद्द्दल आणि कामकाजात अडथळे येत असल्याबद्दल अनेक पक्षांच्या अध्यक्षांनी चिंता व्यक्त केली. यामुळे संसदेच्या कामकाजावर परिणाम होतो तसेच संबंधित मुद्द्यावर सदस्यांना आपले मत मांडता येत नाही.संसदेत चर्चा आणि संवाद यासाठी अनुकूल वातावरण असले पाहिजे यावर भर देण्यात आला.17 व्या लोकसभेत निम्मे सदस्य पहिल्यांदाच खासदार झाले आहेत त्यामुळे सदनात आशयघन चर्चा करण्याची परंपरा हे सदस्य कायम ठेवतील अशी आशा व्यक्त करण्यात आली.


    एक देश एक निवडणूक या विषयीच्या प्रस्तावाला अनेक पक्ष अध्यक्षांनी पाठींबा व्यक्त केला.यासंदर्भात सर्व पैलूंचा बारकाईने अभ्यास करण्याची गरज अनेक पक्ष अध्यक्षांनी व्यक्त केली.हा एका पक्षाचा मुद्दा नसून राष्ट्रीय महत्वाचा मुद्दा आहे असे सांगून पंतप्रधानांनी या संदर्भात सर्व पक्षांची मते विचारात घेतली जातील असे सांगितले. एक देश एक निवडणूक या मुद्याबाबत एक समिती स्थापन करण्यात येईल आणि कालबद्ध रीतीने ही समिती सूचना करेल असे त्यांनी सांगितले.


    महात्मा गांधी यांचे विचार आणि शिकवण नव्या पिढीला माहित करून दिली पाहिजे आणि महात्मा गांधी यांच्या 150 व्या जयंतीचे औचित्य यासाठी समर्पक असल्याची भावना अनेक पक्षांनी व्यक्त केली.


    आकांक्षी जिल्ह्याबाबत अनेक पक्षांनी ठोस आणि सकारात्मक दृष्टीकोन व्यक्त करत अनेक सूचनाही केल्या.राज्यातल्या मागास राहिलेल्या जिल्ह्यांचा, विकसित जिल्ह्याप्रमाणे विकास व्हावा यासाठी राज्य सरकारांनी,केंद्र सरकारशी सहयोग ठेवत काम करण्याचे आवाहन पंतप्रधानांनी केले.यामुळे 2022 पर्यंत नव भारत घडवण्याचे उद्दिष्ट साध्य होईल असे ते म्हणाले.


    पक्ष अध्यक्षांनी या बैठकीत सहभागी होऊन भरीव सूचना केल्याबद्दल पंतप्रधानांनी त्यांचे आभार मानले.


    केंद्रीय गृह मंत्री अमित शहा,रस्ते वाहतूक आणि महामार्ग मंत्री नितीन गडकरी,कृषी आणि शेतकरी कल्याण मंत्री नरेंद्र सिंह तोमर,सामाजिक न्याय आणि सबलीकरण मंत्री थावरचंद गेहलोत,संसदीय कामकाज मंत्री प्रल्हाद जोशी या बैठकीला उपस्थित होते.


    DJM/N.Chitale/P.Kor

    
    
    (Release ID: 1575030) Visitor Counter : 10
    
    
      Read this release in: English