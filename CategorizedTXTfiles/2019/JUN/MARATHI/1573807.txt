      पंतप्रधान कार्यालय

      मालदीवच्या संसदेत, मजलिसमध्ये पंतप्रधानांचे भाषण
      Posted On: 08 JUN 2019 11:15PM by PIB Mumbai


    नवी दिल्ली, 8 जून 201 9


    मालदीवच्या मजलिसचे सन्माननीय अध्यक्ष ,


    मालदीवचे माजी राष्ट्रपती आणि माझे मित्र मोहम्मद नशीद जी ,


    मजलिसचे सन्माननीय सदस्य.


    महोदय ,


    आमंत्रित माननीय अतिथी ,


    नमस्कार


    मी तुम्हा सर्वांना माझ्या आणि 130 कोटी भारतीयांच्या वतीने शुभेच्छा देतो. ईद-ऊल-फित्रच्या पवित्र सणाचा आनंद आणि उत्साह अजूनही आपल्यासोबत आहे. तुम्हा सगळ्यांना आणि मालदीवच्या सर्व नागरिकांना या पवित्र सणाच्या मी खूप खूप शुभेच्छा देतो.


    अध्यक्ष महोदय ,


    मालदीव- म्हणजे हजारांहून अधिक बेटांची श्रृंखला – हिंदी महासागराचाच नाहीतर संपूर्ण जगाचा हा एक अनमोल हिरा आहे. याचे अमाप सौंदर्य आणि नैसर्गिक संपदा हजारो वर्षांपासून आकर्षणाचे केंद्र आहे. हा देश म्हणजे निसर्गाच्या सामर्थ्यासमोर मनुष्याच्या निर्विवाद धैर्याचे एक अद्वितीय उदाहरण आहे. व्यापार , लोकं आणि संस्कृतीच्या निरंतर प्रवाहाचा मालदीव साक्षीदार आहे. आणि ही राजधानी माले , ही केवळ विशाल निळ्या समुद्राचे प्रवेश द्वारच नाही तर स्थिर , शांत आणि समृद्ध हिंद महासागर क्षेत्राची किल्ली देखील आहे.


    अध्यक्ष महोदय ,


    आज मालदीवमध्ये आणि या मजलिसमध्ये , तुम्हा सर्वांमध्ये उपस्थित रहायला मिळाल्याचा मला खूप आनंद होत आहे. सन्माननीय नशीद जी यांची स्पीकर पदी नियुक्ती झाल्यानंतर त्यांच्या पहिल्या बैठकीत , मजलिसने सर्वानुमते मला निमंत्रित करण्याचा निर्णय घेतला.तुमच्या या भावनेने प्रत्येक भारतीयाच्या हृदयाला स्पर्श केला आहे. आणि त्यांचा सन्मान आणि गौरव वाढविला आहे. अध्यक्ष महोदय , यासाठी मी तुमचे , आणि या गौरवशाली सदनाच्या सर सन्माननीय सदस्यांचे माझ्या आणि संपूर्ण भारताच्या वतीने खूप खूप आभार मानतो.


    अध्यक्ष महोदय ,


    आज मी दुसऱ्यांदा मालदीवला आलो आहे , आणि एकप्रकारे दुसऱ्यांदा मजलिसच्या ऐतिहासिक कार्यवाहीचा साक्षीदार झालो आहे. गेल्यावर्षी राष्ट्रपती सोलिह यांच्या पदग्रहण समारंभात मी खूप आनंदाने आणि अभिमानाने सहभागी झालो होतो. लोकशाहीचा विजयाचा हा उत्सव खुल्या मैदानात आयोजित करण्यात आला होता. चोहुबाजुला हजारो उत्साही लोक उपस्थित होते. त्यांचीच शक्ती आणि विश्वास , धैर्य आणि दृढनिश्चय हा या विजयाचा आधार होता. त्या दिवशी मालदीवच्या लोकशाहीत मला एका अद्भुत उर्जेचा अनुभव आला. त्या दिवशी मी मालदीवमध्ये लोकशाही प्रती सामान्य जनतेचे समर्पण आणि अध्यक्ष महोदय तुमच्या सारख्या नेत्यासाठी त्यांचे प्रेम आणि आणि आदर देखील पहिला आहे. आणि आज या सन्माननीय सभागृहात , मी तुमच्या सारख्या लोकशाहीच्या सर्व आधारस्तंभाना हात जोडून नमस्कार करतो.


    अध्यक्ष महोदय ,


    हे सभागृह , ही मजलिस , वीट- मातीने बनलेली केवळ एक इमारत नाही. ही केवळ लोकांची गर्दी नाही. ही लोकशाहीची ती उर्जा भूमी आहे जिथे तुमचे विचार आणि आवाजातून देशाचा आवाज ऐकू येतो. इथे तुमच्या माध्यमातून लोकांची स्वप्ने आणि आशा सत्यात उतरतात.


    येथे , वेगवेगळ्या विचारधारा आणि पक्षांचे सदस्य देशात लोकशाही , विकास आणि शांततेसाठी एकत्रित संकल्प करून तो तडीस नेतात. अगदी त्याचप्रमाणे , जसे काही महिन्यांपूर्वीच मालदीवच्या लोकांनी एकत्र येऊन जगासमोर लोकशाहीचा एक आदर्श स्थापित केला. तुमचा तो प्रवास आव्हानांनी भरलेला होता.


    परंतु मालदीवने दाखवून दिले , तुम्ही दाखवून दिले की , अखेर विजय हा जनतेचाच होतो. हे काही साधारण यश नव्हते. तुमचे हे यश संपूर्ण जगासाठी एक उदाहरण आणि प्रेरणा आहे. आणि मालदीवच्या या यशाने सर्वात जास्त अभिमान आणि आनंदी कोण झाले असेल ? उत्तर अगदी स्वाभाविक आहे. तुमचा सर्वात जवळचा मित्र , तुमचा सर्वात जवळचा शेजारी आणि जगातील सर्वात मोठा लोकशाही असलेला देश - भारत. आज मी तुम्हाला हे ठामपणे सांगू इच्छितो की , मालदीवमध्ये लोकशाहीच्या बळकटीकरणासाठी भारत आणि प्रत्येक भारतीय तुमच्यासोबत होता आणि सोबत राहील.


    अध्यक्ष महोदय ,


    भारताने देखील अलीकडेच मानवी इतिहासातील सर्वात मोठी लोकशाही प्रक्रिया पूर्ण केली आहे. 130 कोटी भारतीयांसाठी ही केवळ निवडणूक नव्हती तर लोकशाहीचा महोत्सव होता. दोन तृतीयांशहून अधिक म्हणजेच 60 कोटी मतदारांनी मतदान केले. त्यांनी विकास आणि स्थिर पक्षाला निवडून आणले.


    अध्यक्ष महोदय ,


    माझ्या सरकारचा मूलमंत्र – ‘ सबका साथ , सबका विकास आणि सबका विश्वास ’ फक्त भारतातच नाहीतर तर संपूर्ण जगत आणि विशेषतः माझ्या शेजारील देशांमध्ये , माझ्या सरकारच्या परराष्ट्र धोरणांचा देखील आधार आहे.


    आम्ही शेजारधर्माला प्रथम प्राधान्य देतो. आणि शेजारधर्मात मालदीवला प्राधान्य देणे हे तर स्वाभाविकच आहे. आणि म्हणूनच आज मी जो हा तुमच्यामध्ये उपस्थितीत आहे तो केवळ योगायोग नाही. मागीलवर्षी , राष्ट्रपती सोलिह यांनी सर्वात आधी भारताचा दौरा केला होता. आणि मालदीवने दिलेल्या अगत्याच्या आमंत्रणामुळे , माझ्या या कार्यकाळाच्या सुरवातीलाच सर्वात प्रथम मालदीवच्या परदेश दौऱ्यावर आलो आहे. या दौऱ्यादरम्यान तुम्ही मला तुमचा सर्वोच्च नगरी सन्मान प्रदान करून सन्मानित केले. तुम्हाला धन्यवाद म्हणण्यासाठी माझ्याकडे शब्द नाहीत.


    अध्यक्ष महोदय ,


    भारत आणि मालदीवचे संबंध इतिहासापेक्षा जुने आहेत. प्राचीन काळापासून समुद्राच्या लता दोन्ही देशांच्या किनाऱ्याला स्पर्श करत आहेत. या लाटा आपल्या लोकांमध्ये मैत्रीचा संदेशवाहक आहेत. आपली सभ्यता आणि संस्कृती या लाटांपासून ऊर्जा घेऊन समृद्ध झाली आहे. आपल्या नात्याला समुद्राची खोली आणि विस्तृतपणाचा आशीर्वाद मिळाला आहे. जगातील सर्वात जुन्या बंदरांपैकी एक , लोथल माझे राज्य गुजरातमध्ये होते. आधी लोथल आणि नंतर सुरतसारख्या शहरांसोबत अडीच हजार वर्षांपासून मालदीवचे व्यापारी संबंध आहेत.


    मालदीवच्या कौड्या भारतातील मुलांना देखील आवडायच्या. संगीत , वाद्य यंत्र , परंपरा हे सर्व आपल्या सामायिक वारश्याचे उदाहरण आहेत. दिवेही भाषेचेच बघा. विक ला भारतात हफ्ता (आठवडा) म्हणतात , दिवेही मध्ये देखील. दिवसांची नावे बघा. संडेला दिवेहीमध्ये आदिथा बोलतात , हे आदित्य म्हणजे सूर्याशी निगडीत आहे. सोमवार म्हणजे मंडे , दिवेही मध्ये होमा जे सोम म्हणजे चंद्राशी मिळते जुळते आहे.


    आणि वर्ल्डला दिवेही बोलतात ‘ धुनिये ’ आणि भारतात ‘ दुनिया ’. मालदीवमध्ये ‘ दुनिया ’ एक प्रसिद्ध नव देखील आहे. दुनियेची तर(जगाची) गोष्टच करू नका , भाषेची ही समानता अगदी ‘ स्वर्ग ’ आणि ‘ नरक ’ पर्यंत पोहोचली आहे. यासाठी दिवेही मध्ये ‘ सुवरुगे ’ आणि ‘ नरका ’ शब्द आहेत. यादी खूप मोठी आहे , बोलत बसलो तर संपूर्ण शब्दकोश तयार होईल. थोडक्यात सांगायचे झाले तर हे अगदी स्पष्ट आहे की आपण एकाच बागेतील फुलं आहोत. आणि म्हणूनच , मालदीवच्या सांस्कृतिक वारसाचे संवर्धन , हस्तलिखितांचे जतन आणि दिवेही भाषेच्या शब्दकोशाचा विकास यासारख्या प्रकल्पांमध्ये मालदीवला सहकार्य करणे आमच्यासाठी खूप महत्वाचे आहे.


    आणि म्हणूनच शुक्रवार मशिदीचे संवर्धन भारताच्या सहकार्याची घोषणा करताना मला आज खूप आनंद होत आहे. प्रवाळापासून बनलेली ही जगातील एकमेव मशीद आहे. शेकडो वर्षांपूर्वी मालदीवच्या रहिवाशांनी समुद्राच्या मदतीने मशिदीची अद्वितीय रचना केली. यातून निसर्गाबद्दल त्यांना वाटणारा आदर आणि सौजन्य प्रकट होते.


    सागरी संपत्तीवर आज प्रदुषणाचे ढग दाटले आहेत हा खेदाचा विषय आहे. अशा परिस्थितीत या अद्वितीय मशिदीच्या संवर्धनाच इतिहासच नाही तर , आपल्या पर्यावरण संरक्षणाचा संदेश संपूर्ण जगाला देईल.


    अध्यक्ष महोदय ,


    मालदीवमध्ये स्वातंत्र्य , लोकशाही , समृद्धी आणि शांततेच्या समर्थनासाठी भारत मालदीवच्या सोबत नेहमीच उभा राहिला आहे. मग ती 1988ची घटना असो , किंवा 2004 मधील त्सुनामी सारखे नैसर्गिक संकट किंवा नुकतेच आलेली पूर परिस्थिती. भारत प्रत्येक संकटात , तुमच्या प्रत्येक प्रयत्नांमध्ये तुमच्या सोबत आहे याचा आम्हाला अभिमान आहे. आणि आता , आपल्या उभय देशांमध्ये विकास , समृद्धी आणि स्थिरता यांच्या बाजूने असलेल्या मोठ्या जनाधारामुळे परस्पर सहकार्यासाठी नवीन मार्ग तयार केले आहेत.


    राष्ट्रपती सोलिह यांच्या मागील भेटीदरम्यान 1.4 अब्ज डॉलर्सच्या आर्थिक पॅकेजला मंजूरी मिळाली होती. त्याच्या अंमलबजावणीमध्ये उत्साहवर्धक प्रगती झाली आहे. मालदीवच्या विकासासाठी भारताच्या सहकार्यांचे लक्ष्य आहे - मालदीवच्या लोकांचा सामाजिक-आर्थिक विकास. बेटांमध्ये पाणी किंवा स्वच्छतेचा विषय असो किंवा पायाभूत सुविधांची निर्मिती असो , किंवा आरोग्य सेवा किंवा शिक्षण असो , लोक कल्याण आणि मालदीवची गरज आणि प्राधान्य हा भारताच्या सहकार्याचा आधार असेल.


    आमचे अनेक सामाजिक प्रभाव प्रकल्प आणि अनेक सहकार्य कार्यक्रम मालदीवच्या लोकांच्या आयुष्यावर परिणामकारक ठरत आहेत. आणि त्यांचे आयुष्य अधिक चांगले बनवण्याच्या तुमच्या प्रयत्नांना पूरक ठरत आहेत. मालदीवमध्ये लोकशाही आणि समृद्धीसाठी भारत एक विश्वसनीय , मजबूत आणि प्रमुख सहकारी असेल. आणि आमचे हे सहकार्य तुम्हा सर्व लोक प्रतिनिधींचे हात अधिक मजबूत करेल.


    अध्यक्ष महोदय ,


    देशाचे संबंध केवळ उभय देशाच्या सरकारांमध्ये नसतात. लोकांमधील संपर्क हा त्याचा प्राण असतो. ज्यामुळे लोकांमधील देवाणघेवाण वाढेल अशा सर्व उपायांना मी विशेष महत्व देतो. आणि म्हणूनच उभय देशादरम्यान बोट सेवा सुरु करण्यावर सामंजस्य करार झाल्यामुळे मला आनंद होत आहे. शिक्षण , आरोग्य , व्यवसाय इत्यादी कारणांसाठी भारतात येणाऱ्या मालदीवच्या नागरिकांना व्हिसा सुविधा करारामुळे अधिक सुविधा प्राप्त झाल्या याचा मला विशेष आनंद आहे.


    अध्यक्ष महोदय ,


    परस्पर सहकार्य वृद्धिंगत करत असतानाच , आपल्याला आजच्या युगातील अनाकलनीय अनिश्चितता आणि गंभीर आव्हानांवर देखील लक्ष दिले पाहिजे. तंत्रज्ञानातील प्रचंड प्रगतीमुळे उद्‌भवणारे ' अडथळे ', बहुध्रुवीय जगातील आर्थिक आणि रणनीतिक पातळीवरील बदल , स्पर्धा सायबर स्पेस इत्यादीशी संबंधित अनेक विषय आहेत. परंतु उभय देशासाठी अधिक महत्वपूर्ण असणाऱ्या त्या तीन आव्हानांचा मी उल्लेख करू इच्छितो.


    अध्यक्ष महोदय ,


    सध्या दहशतवादाचे मोठे आव्हान आपल्यासमोर आहे. हे संकट एका देशापुरते किंवा क्षेत्राला नाही तर संपूर्ण मानवतेला आहे. असा एकही दिवस जात नाही जेव्हा दहशतवाद कुठेतरी , कोणत्यातरी ठिकाणी आपले भयानक रूप दाखवून निर्दोष लोकांचे बळी घेत नाही. दहशतवाद्यांची स्वतःची कोणती बँक नसते ना टाकसाळ आणि हत्यारांचा कारखाना देखील नसतो. असे असले तरीदेखील त्यांना कधीच पैसे आणि हत्यारांची कमतरता भासत नाही.


    त्यांना कुठून मिळते हे सगळे ? कोण पुरवतं त्यांना या सुविधा ? काही राज्य दहशतवादाला पाठबळ देतात हाच सर्वात मोठा धोका आहे. लोकं अजूनही चांगला दहशतवाद आणि वाईट दहशतवाद असा फरक करण्याची चूक करत आहेत ही खूप दुर्भाग्याची बाब आहे. कृत्रिम मतभेदांमध्ये आपण खूप वेळ वाया घालवाला आहे. पाणी आता डोक्याच्या वरून वाहत आहे. दहशतवादाच्या आव्हानाला तोंड देण्याकरिता सर्व मानवतावादी शक्तींनी एकत्र येणे आवश्यक आहे. दहशतवादाचा सामना करणे ही वैश्विक नेतृत्वासामोराची सर्वात मोठी कसोटी आहे.


    ज्या प्रकारे जागतिक समूहाने हवामान बदलाच्या संकटावर सक्रियपणे जागतिक स्तरावर परिषद आणि संमेलनाचे आयोजन करण्यात येते , तसेच दहशतवाद या विषयावर का नाही होत ?


    सर्व जागतिक संघटना आणि सर्व प्रमुख देश एका ठराविक कालावधीत दहशतवाद या विषयावर जागतिक परिषद आयोजित करतीलअशी मला आशा आहे. जेणेकरून दहशतवादी आणि त्यांचे समर्थक ज्या कमतरतांचा फायदा घेतात त्यावर सार्थक विचार केला जाईल. आपण जर आता अजून उशीर केला तर येणाऱ्या पिढ्या आपल्याला कधीच माफ करणार नाहीत.


    अध्यक्ष महोदय ,


    मी हवामान बदलाचा उल्लेख केला. यात काही शंका नाही की आपण दररोज हे सत्य जगत आहोत. सुकणाऱ्या नद्या आणि हवामानाची अनिश्चितता आपल्या शेतकऱ्यांना प्रभावित करीत आहे. वितळणारे हिमखंड आणि समुद्राचा वाढता स्तर मालदीव सारख्या देशांच्या अस्तित्वासाठी हा खूप मोठा धोका आहे. प्रवाळयुक्त बेटं आणि समुद्राशी निगडीत उपजीविकेच्या साधनांवर प्रदूषण वाढत आहे.


    अध्यक्ष महोदय ,


    तुम्ही या विषयावर समुद्राच्या पाण्याखालील जगातील पहिली कॅबिनेट बैठक आयोजित करून जगाचं लक्ष या संकटाकडे वेधलत. हे कोणी विसरू शकणार नाही.


    मालदीवने शाश्वत विकासासाठी अनेक उपक्रम केले आहेत. मालदीव आंतरराष्ट्रीय सौर गटात सहभागी झाला आहे याचा मला आनंद आहे. भारताच्या या संयुक्त उपक्रमामुळे पर्यावरण संरक्षित करण्यासाठी जगातील इतर देशांना व्यावहारिक व्यासपीठ उपलब्ध करून दिले आहे. हवामान बदलाच्या अनेक परिणामांचे उत्तर नवीकरणीय ऊर्जेच्या मजबूत पर्यायामुळे शक्य आहे.


    वर्ष 2022 पर्यंत 175 गिगा व्हॅट नवीकरणीय उर्जा तयार करण्याचे भारताचे उद्दिष्ट आहे आणि ते साध्य करण्यासाठी झालेली प्रगती या सन्माननीय सभागृहाला माहित आहे. आणि आता मालेचे रस्ते अडीच हजार एलईडी पथ दिव्यांनी उजळून निघाले आहेत. आणि 2 लाख एलईडी बल्ब मालदीव वासियांचे घर आणि दुकानं उजळून काढण्यासाठी आले आहेत.


    यामुळे वीज वाचेल आणि पैसे देखील. आणि हे पर्यावरण पूरक देखील आहेत. भारताने पर्यावरणा संबंधी छोट्या बेटांची विशेष काळजी घेतली आहे. त्यांच्या विशिष्ट समस्यांच्या उपाययोजनेसाठी आम्ही केवळ सहकार्य केले नाही तर जगातील सर्व व्यासपीठांवर यासाठी आवाज उठवला आहे. परंतु हे प्रयत्न अजून मोठ्या स्तरावर करण्याची आवशक्यता आहे.


    परंतु जर एखाद्याला वाटत असेल की फक्त तंत्रज्ञानामुळे या समस्या सोडवल्या जातील , तर ते योग्य नाही. मूल्यांमध्ये , विचारांमध्ये , जीवनशैलीत आणि समाजात बदल न करता हवामान बदलाचा सामना करणे शक्य नाही. प्राचीन भारतीय तत्त्वज्ञानामध्ये असे म्हटले होते की "माता भूमि: , पुत्रोहं पृथ्वीया: ” जर आपण पृथ्वीला आपली आई मानले तर आपण तिचा सन्मान आणि संरक्षण करू आणि तिचे कधीच नुकसान करणार नाही. आपण हे लक्षात ठेवले पाहिजे की ही पृथ्वी आगामी पिढ्यांची वारसा आहे. आपण त्याचे मालक नाही , तर फक्त विश्वस्त आहोत.


    अध्यक्ष महोदय ,


    तिसरा विषय आहे हिंद-प्रशांत महासागराचे क्षेत्र जे आपले सामायिक क्षेत्र आहे. येथे जगातील 50 टक्के लोकसंख्या वास्तव्य करते. आणि येथे धर्म , संस्कृती , भाषा , इतिहास तसेच राजकीय आणि आर्थिक व्यवस्थेमध्ये विविधता आहे. परंतु या क्षेत्रात अनेक अनुत्तरीत प्रश्न आणि न मिटलेले वाद आहेत.


    हिंद-प्रशांत क्षेत्र ही आमची जीवनरेखा आहे आणि व्यापार करण्याचा महामार्ग देखील आहे. हे प्रत्येक अनुषंगाने आपल्या सामायिक भविष्याची किल्ली आहे. म्हणून , जून 2018 मध्ये मी सिंगापूरमध्ये बोलताना हिंद-प्रशांत विभागात खुलेपणा , एकत्रीकरण आणि संतुलन तयार करण्यासाठी एकत्र काम करण्यावर भर दिला होता. असे केले तरच राष्ट्रांमध्ये विश्वास निर्माण होईल. आणि नियम तसेच सर्व व्यवस्था आणि बहुपक्षीयता कायम राहील.


    अध्यक्ष महोदय ,


    चार वर्षापूर्वी मी हिंद महासागरासाठी SAGAR ची (सागरची) दृष्टी आणि बांधिलकी रेखांकित केली होती. या SAGAR या शब्दाचा हिंदीमध्ये अर्थ समुद्र असा होतो. SAGAR चा अर्थ क्षेत्रातील सर्वांसाठी सुरक्षा आणि विकास , आमच्यासाठी हिंद-प्रशांत महासागर क्षेत्रात सहकार्याची ब्लू प्रिंट तयार आहे. सामावेशनाच्या या तत्वावर मी आज पुन्हा जोर देऊ इच्छितो. मी हे देखील सांगू इच्छितो की भारत आपली शक्ती आणि क्षमतांचा वापर केवळ स्वतःच्या समृद्धी आणि सुरक्षिततेसाठी करणार नाही.


    त्याऐवजी , या क्षेत्रातील इतर देशांच्या क्षमतेच्या विकासासाठी , आपत्तींमध्ये मानवतेच्या दृष्टीने सहाय्य करण्यासाठी आणि सर्व देशांतील सामायिक सुरक्षा , समृद्धी आणि उज्ज्वल भविष्यासाठी याचा वापर करेल. मजबूत , सशक्त आणि समृद्ध भारत हा केवळ दक्षिण आशिया आणि हिंद-प्रशांत महासागर क्षेत्रातच नाहीतर संपूर्ण जगात शांतता , विकास आणि सुरक्षितता याचा आधार स्तंभ असेल.


    अध्यक्ष महोदय ,


    हे व्हिजन साध्य करण्यासाठी आणि नील अर्थव्यवस्थेत सहकार्य करण्यासाठी , भारताला मालदीवहून चांगला भागीदार मिळू शकत नाही. कारण आपण सागरी शेजारी आहोत , कारण आपण मित्र आहोत. आणि मित्रांमध्ये कोणी छोटे आणि मोठे , कमकुवत आणि शक्तिशाली नसते. शांत आणि समृद्ध शेजारचा पाया हा विश्वास , सद्भावना आणि सहकार्यावर टिकून असते.


    आपण एकमेकांचे हित आणि चिंतांची काळजी करूनच हा विश्वास संपादन करू शकतो. जेणेकरून आपण दोघेही अधिक समृद्ध आणि अधिक सुरक्षित होऊ. आपण जेव्हा चांगल्या आणि वाईट काळातही एकमेकांवरील विश्वास ढळून देणार नाही तेव्हाच हे शक्य आहे.


    अध्यक्ष महोदय ,


    ‘वसुधैव कुटुंबकम्’ हे आमचे धोरण आहे ; म्हणजे हे विश्वची माझे घर. महात्मा गांधी म्हणाले होते: " There is no limit to extending our services to our neighbours. ” भारताने नेहमीच आपले यश जगासोबत आणि विशेषतः शेजारील देशासोबत सामायिक केले आहे.


    म्हणून , भारताची विकास भागीदारी लोकांना सशक्त करण्यासाठी आहे. त्यांना कमकुवत करण्यासाठी नाही. किंवा आमच्यावर अवलंबित्व वाढवण्यासाठी नाही तसेच येणाऱ्या पिढ्यांच्या खांद्यांवर कर्जाचे ओझे ठेवण्यासाठी नाही.


    अध्यक्ष महोदय ,


    ही वेळ आव्हानांनी भरलेली आहे ; परंतु आव्हाने देखील संधी आणतात. आज भारत आणि मालदीवकडे संधी आहे:

      * शेजाऱ्यांमधील मैत्रीपूर्ण संबंधाचे आदर्श होण्यासाठी ;
      * परस्पर सहकार्याने आपल्या लोकांच्या आर्थिक , सामाजिक आणि राजकीय आकांक्षा पूर्ण करण्याची ;
      * आपल्या क्षेत्रात स्थिरता , शांतता आणि सुरक्षितता स्थापित करण्यासाठी एकत्र कार्य करण्याची ;
      * जगातील सर्वात महत्त्वाचा समुद्री मार्ग सुरक्षित ठेवण्याची ;
      * दहशतवादाला पराभूत करण्याची ;
      * दहशतवाद आणि उग्रवाद पोषण करणाऱ्या शक्तींना लांब ठेवण्याची ;
      * आणि आरोग्यदायी तसेच स्वच्छ पर्यावरणासाठी आवश्यक बदल घडवण्याची.

    आपण ही संधी न दवडता याचा पूर्ण लाभ घेतला पाहिजे अशी इतिहास आणि आपल्या नागरिकांना आपल्याकडून अपेक्षा आहे. या प्रयत्नांमध्ये संपूर्ण सहकार्य करण्यासाठी आणि मालदीव सोबत असलेली आपली मौल्यवान मैत्री अधिक दृढ करण्यासाठी भारत वचनबद्ध आहे.


    या पवित्र संकल्पाचा आज मी पुनरुच्चार करतो. मला तुम्ही तुमच्यात सहभागी होण्याची संधी दिली.


    या सन्मानासाठी पुन्हा एकदा धन्यवाद.


    तुमच्या मैत्रीसाठी धन्यवाद.


    खूप-खूप धन्यवाद.


    M.Chopade/S.Mhatre/P.Malandkar


    

    
    (Release ID: 1573807) Visitor Counter : 14
    
    
      Read this release in: English
    
    
    

*