      रस्ते वाहतूक आणि महामार्ग मंत्रालय

      नागपूर सुधार प्रन्यास महानगर पालिकेच्या विकासकार्याची केंद्रीय रस्ते वाहतूक, महामार्ग व जहाजबांधणी आणि केंद्रीय सूक्ष्म, लघू व मध्यम उद्योग मंत्री श्री. नितीन गडकरी यांच्या अध्यक्षेतेखालील समीक्षा बैठक संपन्न
      Posted On: 29 JUN 2019 9:37PM by PIB Mumbai


    नागपूर दि. 29 जून 2019


    नागपूर महानगरपालिकेतर्फे फेज 1,2,3 अंतर्गत बांधल्या जाणा-या रस्त्यामध्ये सार्वजनिक बांधकाम विभागाला गोरेवाडा तलावातून निघालेली काळी माती वापरण्याचे निर्देश केंद्रीय रस्ते वाहतूक, महामार्ग व जहाजबांधणी आणि केंद्रीय सूक्ष्म, लघू व मध्यम उद्योग मंत्री श्री. नितीन गडकरी यांनी आज दिले. सार्वजनिक बांधकाम विभागानेच सिमेंट रस्त्यांच्या बांधकामा सोबत फुटपाथ, पथदिवे यांची व्यवस्था करण्या संदर्भात कार्यवाही करावी, अशी सूचना त्यांनी दिली. सिमेंट रोडच्या उंचीमूळे पावसाचे पाणी पश्चिम नागपूरातील काही वस्त्यांतील नागारिकांच्या घरात शिरत असल्याने, त्यांची गैरसोय होत असल्याचे आमदार सुधाकर देशमुख यांनी निर्दशनास आणून दिले. अशा अर्धवट बांधकाम झालेल्या रस्त्याच्या जागी पाणी निचरा होण्यासाठीच्या कृती योजनेविषयीच्या निविदा प्रकिया त्वरीत काढाव्यात, असे गडकरी यांनी संबंधित विभागास सांगितले.


    स्थानिक वनामती सभागृहात झालेल्या समिक्षा बैठकीस नागपूरचे जिल्हाधिकारी अश्विन मुद्‌गल, मनपा आयुक्त अभिजीत बांगर, नासुप्र सभापती शितल उगले, सर्वश्री आमदार सुधाकर कोहळे, सुधाकर देशमुख, कृष्णा खोपडे, डॉ. मिलींद माने व इतर लोकप्रतिनिधी उपस्थित होते.


    यशवंत स्टेडीअम, सक्करदरा बाजार , महाल येथील बुधवार बाजार, सोकता भवन यांच्या प्रारुपाचे अवलोकनही यावेळी गडकरींनी केली. या सर्व वास्तूमध्ये फ़ूड मॉल, पार्किंग व्यवस्था यांची विशेष सोय सर्व करावी, असे त्यांनी सागिंतले. या फ्रुट वेजिटेबल, मटन मच्छी मार्केट मधून तयार होणारी ‘म्युनिसिपल वेस्ट’ एकत्र करून त्याचा वापर प्रस्तावित सी. एन. जी. प्लांट मध्ये करण्याची सूचना गडकरींनी म. न. पा. आयुक्तांना दिली. या प्रकल्पाव्दारे 60 टन बायो सी.एन.जी. निर्मितीची क्षमता विकसित होऊन त्याव्दारे ट्रक्स व इतर वाहने चालू शकतील, अशी आशा त्यांनी व्यक्त केली.


    पुर्व नागपूरात स्थापन होणा-या स्पोर्टस ऑथोरिटी ऑफ इंडिया (साई) च्या 100 एकर जागेवरील 25 अतिक्रमणे काढून व त्यांचे योग्य पुनर्वसन करून या संस्थेसाठी जागा उपलब्ध करून देण्यात येईल, अशी माहिती म. न. पा. आयुक्तांनी दिली.


    म. न. पा. च्या उद्यानात सी. एस. आर. अंतर्गत ग्रीन जिमचे साहित्य आणुन ते त्वरित संचालित करावेत, अशा सूचना उद्यान निरिक्षीकांना गडकरी यांनी दिल्या.ना. सु. प्र. च्या उद्यानांत 1-2 एम. एल. डी. सांडपाण्याचा उपयोग देखील लॉन व झाडांना पाणी देण्यासाठी करा, असेही त्यांनी सुचाविले’


    ना. सु. प्र. च्या जागा म. न.पा. ला हस्तांतरणाबाबत संबंधित प्राधिकरणांच्या प्रमुखांनी बैठक घेऊन त्यासंदर्भात मंत्रिमंडळ आदेशासाठी प्रस्ताव तयार करून पाठवावा, असेही त्यांनी सुचविले .


    या बैठकित पंतप्रधान आवास योजना, अमृत योजना यांचाही आढावा होण्यात आला. बैठकीस राष्ट्रीय महामार्ग प्राधिकरण, महामेट्रो, म्हाडा, सार्वजनिक बांधकाम विभागाचे अधिकारी उपास्थित होते.


    ***


    PIB Nagpur - D.Wankhede/A.Awasthi/D.Dubey

    
    
    (Release ID: 1576346) Visitor Counter : 96