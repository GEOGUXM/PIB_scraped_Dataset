      पंतप्रधान कार्यालय

      ओम बिर्ला यांची लोकसभेच्या अध्यक्षपदी निवड झाल्यानिमित्त पंतप्रधानांनी केलेले अभिनंदनपर भाषण
      Posted On: 19 JUN 2019 4:56PM by PIB Mumbai


    नवी दिल्ली , 19 जून 201 9


    आदरणीय अध्यक्ष महोदयजी , तुम्हाला या पदावर विराजमान झाल्याचे पाहणे हा या सदनाच्या सर्व सदस्यांसाठी अत्यंत आनंद आणि अभिमानाचा क्षण आहे. या सदनातील जुने सर्व सदस्य तुमच्या चांगल्या परिचयाचे आहेत. आमदार म्हणून राजस्थानात तुम्ही जी सक्रिय भूमिका पार पाडली ते देखील राजकीय क्षेत्रातील लोकाना माहित आहे.


    आपणा सर्वांसाठी अभिमानाची बाब आहे की, अध्यक्षपदी आज एका अशा व्यक्तिमत्वासाठी आपण अनुमोदन देत आहोत , ज्यांना सर्वसहमतीने मान्यता मिळत आहे , जे सार्वजनिक जीवनात विद्यार्थीदशेपासून विद्यार्थी संघटनांमध्ये सहभागी होऊन , विद्यापीठाच्या विद्यार्थी चळवळींचे नेतृत्व करून आयु्ष्यातील सर्वाधिक उत्तम काळ कुठल्याही प्रकारच्या खंडाशिवाय अखंड अविरत समाज जीवनाच्या कुठल्या ना कुठल्या घडामोडीत सहभागी आहेत. भारतीय जनता पार्टीचा कार्यकर्ता म्हणून विद्यार्थी चळवळीतून बाहेर पडून युवक मोर्चा संघटनेत सुमारे 15 वर्षे जिल्हा , राज्य आणि राष्टीय स्तरावर काम केले आहे. मला अनेक वर्ष संघटनेचे काम करण्याची संधी मिळाली. त्यामुळे माझे सहकारी म्हणूनही आम्हाला दोघांना एकत्र काम करण्याची संधी मिळाली. कोटा असा प्रदेश आहे जो एक प्रकारे आजकाल शिक्षणाची काशी बनला आहे ज्यांच्या मनात - डोक्यात करियरला प्राधान्य आहे , त्यांची पसंती कोट्याला असते. कोटा इथे राहतात , कोट्यात शिकतात , कोटा इथे आपले आयुष्य घडवतात. राजस्थानच्या कोपऱ्यातील एक छोटे शहर आज एक प्रकारे लघु भारत बनले आहे. कोटाचे परिवर्तन ज्या नेतृत्वाच्या समोर झालं आहे , ज्यांच्या योगदानामुळे़ झाले आहे , ज्यांच्या पुढाकाराने झाले आहे , त्यांचे नाव आहे ओम बिरलाजी.


    साधारणपणे राजकीय जीवनात आपली एक प्रतिमा तयार झालेली असते की आपण चोवीस तास राजकारण करतो , वाद-विवाद करतो , तू-तू -मी-मी करत असतो , कोण हरले कोण जिंकले यातच व्यग्र असतो. मात्र त्याव्यतिरिक्त एक सत्य असते जे कधी कधी समोर येत नाही. सध्या देशाला अनुभव आला आहे की राजकीय जीवनात सामाजिक सेवेचे प्रमाण जेवढे अधिक असते , समाजात तेवढी मान्यता जास्त मिळते. हाडाचे राजकारण करण्याचा काळ आता जवळपास संपला आहे. ओम बिरलाजी असे व्यक्तिमत्व आहे जे लोक प्रतिनिधी या नात्याने राजकारणाशी जोडले जाणे स्‍वाभाविक होते , मात्र त्यांची संपूर्ण कार्यशैली समाज सेवेवर केंद्रित राहिली. सामाजिक जीवनात कुठेही एखादी समस्या त्यांना आढळून आली तर सर्वप्रथम पोहचणाऱ्या व्यक्तींमधले ते असायचे. मला चांगले आठवतंय , जेव्हा गुजरातमध्ये भीषण भूकंप झाला होता. खूप प्रदीर्घ काळ ते कच्छ मध्ये राहिले , आपल्या परिसरातील युवकांना ते बरोबर घेऊन आले होते. कुठल्याही स्थानिक व्यवस्थेचा वापर न करता , आपल्या उपलब्ध व्यवस्थेच्या आधारे त्यांनी प्रदीर्घ काळ सेवा केली. जेव्हा केदारनाथमध्ये नैसर्गिक आपत्ती ओढवली तेव्हा ते पुन्हा उत्तराखंड मध्ये आपल्या समूहासह समाजसेवा करतांना दिसले. आणि कोटा इथेही जर कुणाकडे थंडीच्या दिवसात ब्लॅंकेट नसेल तर रात्रभर कोटातील गल्ल्यांमध्ये फिरून लोकसहभागातून ब्लॅंकेट वगैरे गरम कपडे गोळा करायचे आणि गरजूंपर्यंत पोहचवायचे. त्यांनी सार्वजनिक जीवनात एक वसा घेतला होता जो आपणा सर्व खासदारांना प्रेरणा देत राहील.


    त्यांनी एक संकल्प केला होता की कोटा इथे कुणीही उपाशीपोटी झोपणार नाही आणि त्यासाठी त्यांनी ' प्रसादम ' नावाची एक योजना सुरु केली होती. ही योजना अजूनही सुरु आहे. या प्रसादम योजने अंतर्गत लोकसहभागातून उपाशी लोकांचा शोध घेऊन त्यांना जेवण भरवणे हा त्यांचा नित्यक्रम होता. त्याचप्रकारे त्यांनी गरीब आणि वंचितांना कपडालत्ता पुरवण्यासाठी परिधान योजना सुरु केली. या परिधान चळवळीच्या माध्यमातून ते गरीबांसाठी चपला-बूट गोळा करायचे. जर कुणी आजारी असेल तर कुठे रक्तदान करणे आवश्यक असेल किंवा रुग्णालयात आणखी काही कामे असतील तर लोकसहभागातून ते पूर्ण करायचे.एक प्रकारे त्यांनी आपला राजकारणाचा केंद्र बिंदू लोकचळवळीपेक्षा लोकसेवेवर केंद्रित ठेवला.


    आणि आज असे संवेदनशील व्यक्तिमत्व अध्यक्षपदी विराजमान आहे आणि गेली अनेक वर्षे सामाजिक संवेदनाचे आयुष्य व्यतीत केल्यामुळे आणि एका जबाबदारीच्या पदावर काम करताना एक प्रेरणादायी व्यक्ती म्हणून ते आपल्याला शिस्त लावतील , प्रेरणा देतील आणि हे सभागृह देशाला सर्वोत्तम कामगिरी करून दाखवेल असा मला विश्वास वाटतो. ते अधिक उत्तम प्रकारे ही कामगिरी पार पाडतील.


    सदनातही आपण पाहिले ते अतिशय विनम्रपणे हसताना आणि बोलताना दिसतात. कधी कधी मला भीती वाटते की कुणी त्यांच्या नम्रतेचा आणि विवेकाचा गैरफायदा घेतील. यापूर्वी लोकसभेच्या अध्यक्षांना जास्त आव्हानांना तोंड द्यावे लागायचे , तर राज्यसभेच्या अध्यक्षांपुढे कमी आव्हाने असायची . मात्र आता परिस्थिती बदलली आहे. आपण मागचे अधिवेशन आठवा , सर्वजण हे मान्य करतील की आपल्या ज्या अध्यक्ष होत्या त्या कायम हसतमुख आणि आनंदी असायच्या. जर कुणाला रागवायचे असेल तरी रागवल्यावर हसायच्या. मात्र त्यांनी एक नवीन परंपरा विकसित केली. या सभागृहच्या वतीने , ट्रेजरी बेंचच्या वतीने तुम्हाला आश्वासन देतो की, तुमचे काम सोपे करण्याचा आम्ही १०० टक्के प्रयत्न करू . आणि या सभागृहाचे कामकाज सुरु असताना जर नियमांचे उल्लंघन झाले , अडथळे निर्माण केले गेले तर आम्हाला आणि आमच्या स्तराच्या लोकांना ते निदर्शनाला आणून देण्याचा तुम्हाला पूर्ण अधिकार आहे. कारण या सभागृहाचे पावित्र्य राखण्यात आपणा सर्वांचे योगदान आवश्यक आहे. यापूर्वी सुरुवातीची तीन-चार वर्षे चांगली जायची , निवडणुकीच्या वर्षात थोड्या समस्या यायच्या. मात्र आता दर तीन-चार महिन्यांनी निवडणूक असल्यामुळे लोकांना इथूनच संदेश द्यायचे असतात. अशा परिस्थितीत तुम्हाला थोडा ताण जाणवेल. मात्र तरीही सभागृहात महत्वाच्या विषयांवर चांगली चर्चा आणि वादावादी व्हावी आणि एकमताने निर्णय घेतले जातील याची काळजी घेऊ. या आशेसह माझ्या वतीने , सभागृहाच्या वतीने आणि ट्रेझर बेंचच्या वतीने तुम्हाला खूप-खूप शुभेच्छा देतो.


    धन्‍यवाद.


    B.Gokhale/S.Kane/P.Malandkar


    

    
    (Release ID: 1580649) Visitor Counter : 6
    
    
      Read this release in: English