      सांख्यिकी आणि कार्यक्रम अंमलबजावणी मंत्रालय

      राष्ट्रीय सांख्यिकी विभाग मुंबईतर्फे सांख्यिकी दिन साजरा
      Posted On: 29 JUN 2019 7:09PM by PIB Mumbai


    मुंबई , 29 जून 2019


    मुंबईतल्या राष्ट्रीय नमूना सर्व्हेक्षण कार्यालयाच्या क्षेत्रीय कृती विभागामध्ये आज सांख्यिकी दिन साजरा करण्यात आला. या वर्षी ‘’शाश्वत विकास उद्दिष्ट’’ ही संकल्पना निश्चित करण्यात आली आहे.


    या कार्यक्रमाला मुंबईच्या एसएनडीटी विद्यापीठाच्या कुलगुरू डॉ. शशिकला जी. वंजारी प्रमुख पाहुण्या म्हणून उपस्थित होत्या. यावेळी बोलताना डॉ. वंजारी म्हणाल्या , श्वाशत विकासाच्या विविध 17 उद्दिष्टांपैकी स्त्री-पुरूष समानता याविषयावर अधिक चर्चा करण्याची आवश्यकता आहे. भारतीय संस्कृतीमध्ये स्त्री-पुरूष समानतेला महत्व दिले जात असले तरी , पुरेशा शिक्षणा अभावी समानता नाकारली जात आहे. यामध्ये अजूनही बदल घडवून आणण्याची गरज आहे. यावेळी त्यांनी उदाहरणादाखल महिलांच्या शिक्षणासाठी महर्षी कर्वे यांनी 104 वर्षांपूर्वी सुरू केलेल्या स्त्री शिक्षणाचे महत्व सांगितले शतकापूर्वी साक्षरतेचे प्रमाण अवघे 1.8 टक्के होते आता यामध्ये जरी खूप बदल झाला असला तरीही अजून शिक्षणामध्ये लांब पल्ला गाठायचा आहे. असे डॉ. वंजारी यांनी सांगितलं.


    सर्वे भवन्तु सुखिनः सर्वे संतु निरामयः या वेदातल्या मंत्राचा त्यांनी संदर्भ देवून , प्रत्येकामध्ये , समाधानी आणि आनंदी राहण्यासाठी वैचारिक शक्ती विकसित होण्याची गरज आहे असे सांगितले. हा आपल्या व्यक्तिमत्वाचा एक भाग बनला पाहिजे असेही त्या म्हणाल्या. वास्तविक हे सगळे अंतर्भूत गुणधर्म असतात परंतु त्याविषयी आपण फारसे जागरूक नसतो.


    राष्ट्रीय नमूना सर्वेक्षण विभागानं जमा केलेल्या माहितीच्या आधारे सरकारच्या नीती आयोगामार्फत देशातल्या जनतेसाठी विकास योजना तयार करण्यात येऊन , त्या जनतेसाठी राबविल्या जातात सांख्यिकी विभागाचे संशोधक घेत असलेल्या परिश्रमाचे डॉ. वंजारी यांनी कौतुक केले. आकडेवारी जमा केल्यानंतर त्यावर संशोधन करताना लक्षात घेण्यात येणारी गृहितकं तसंच वस्तुस्थिती , प्रत्यक्षात हाती आलेली माहिती यांची सांगड घालून निष्कर्ष काढले जातात आणि योजनांची अंमलबजावणी केली जाते , अशी माहिती यावेळी देण्यात आली. संशोधन कार्यात गृहितकांना असलेलं महत्व यावेळी अधोरेखित करण्यात आलं.


    आर्थिक नियोजन आणि सांख्यिकी विभागाचे संशोधक सुनील सूर्यवंशी यांनी यावेळी शाश्वत विकासासाठी महाराष्ट्र सरकारच्यावतीनं केल्या जाणा-या उपाय योजनांची माहिती दिली.


    यावेळी एनएसएसओच्या महाराष्ट्र शाखेच्या उप महासंचालिका श्रीमती सुप्रिया रॉय तसंच मुंबईचे इतर विभागीय अधिकारी , याप्रसंगी उपस्थित होते.


    पृष्ठभूमी –


    प्रोफेसर (स्वर्गीय) प्रशांत चन्द्र महालनोबिस यांच्याद्वारे स्वातंत्र्योत्तर काळात देशाच्या आर्थिक नियोजन व सांख्यिकी विकासात दिलेल्या योगदानाचे स्मरण करण्याच्या हेतूने त्यांचा वाढदिवस राष्ट्रीय स्तरावर सांख्यिकी दिवसाच्या स्वरूपात साजरा करण्याची घोषणा केंद्र सरकारतर्फे करण्यात आली आहे. प्रोफेसर महालनोबीस यांनी १९३१ मध्ये भारतीय सांख्यिकी संस्था स्थापन केली जिला १९५१ मध्ये भारतीय संसदेने राष्ट्रीय संस्थेचा दर्जा दिला.


    B.Gokhale/ S.Bedekar/ D.Rane

    
    
    (Release ID: 1576325) Visitor Counter : 21
    
    
      Read this release in: English