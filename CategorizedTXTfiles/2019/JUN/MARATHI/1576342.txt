      सांख्यिकी आणि कार्यक्रम अंमलबजावणी मंत्रालय

      सांख्यिकीची सतत विकास लक्ष्यात महत्वाची भूमिका - राष्ट्रसंत तुकडोजी महाराज विद्यापीठ नागपूरचे प्रभारी कुलसचिव तसेच वाणिज्य व व्यवस्थापन शाखेचे विभागप्रमुख डॉ. विनायक देशपांडे यांचे प्रतिपादन
      
      सांख्यिकी केवळ शैक्षणिक अ‍भ्यासक्रम नसून सामाजिक आर्थिक परिवर्तनाचे साधन - डेटा गुणवत्ता आश्वासन विभाग, नागपुरचे उपमहासंचालक श्री अनिल पाटिल यांचे मत
      
      राष्ट्रीय सांख्यिकी विभाग , नागपूरतर्फे सांख्यिकी दिन साजरा

      Posted On: 29 JUN 2019 8:58PM by PIB Mumbai

    ‘ सतत विकास लक्ष्य’(एस.डी.जी.) यांच्या क्रियान्वयन प्रक्रियेत सांख्यिकी महत्वाची भूमिका बजावते. सांख्यिकी दिन केवळ सांख्यिकी कार्यांलयापुरता मर्यादित न राहता जनसामान्यापर्यंत पोहचून याचे महत्व त्यांना कळणे आवश्यक आहे. यंदाच्या सांख्यिकी दिनाची संकल्पना ‘सतत विकास लक्ष्य’(एस.डी.जी.)’ असून विकासप्रक्रीयेत पर्यावरणाचा –हास टाळून लक्ष्य साधण्याचे आव्हान धोरणकर्त्यांपुढे आहे, असे मत राष्ट्रसंत तुकडोजी महाराज विद्यापीठ नागपूरचे प्रभारी कुलसचिव तसेच वाणिज्य व व्यवस्थापन शाखेचे विभागप्रमुख डॉ. विनायक देशपांडे यांनी मांडले. राष्ट्रीय सांख्यिकी विभागाच्या क्षेत्र संचालन विभाग (एफ.ओ.डी) व डेटा ग़ुणवत्ता आश्वासन विभाग यांच्या संयुक्त विद्यमाने नागपूरातील सेमीनरी हिल्स स्थित डी. क्यू. ए. डी. च्या सभागृहात राष्ट्रीय सांख्यिकी दिवसाप्रसंगी आयोजित कार्यक्रमात मुख्य अतिथीच्या स्थानी ते बोलत होते. यावेळी अध्यक्षस्थानी डेटा गुणवत्ता आश्वासन विभाग (डि. क्यू. ए. डी) नागपूरचे उप महासंचालक अनिल पाटील उपास्थित होते. तर राष्ट्रीय सांख्यिकी विभाग, क्षेत्रीय संचालन विभागाचे संचालक श्रीनिवास उप्पला, सेवनिवृत्त महासंचालक शालिनी भोयर, अपर महासंचालक टी. के बसू व राष्ट्रीय सांख्यिकी विभाग, नागपूर विभागीय कार्यालयाचे सहसंचालक एम. राजू प्रामुख्याने उपास्थित होते.


    ‘सतत विकास लक्ष्यांची पूर्तता करतांना पीपल, प्लेनेट, प्रॉस्पेरिटी, पीस व पार्टनरशीप या 5 ‘पी’ वर आपला भर असला पाहिजे. जी. डी. पी. सोबतच भूतानप्रमाणे ग्रॉस नेशनल हैपिनेस इंडेक्सचा स्वीकार भारतात झाला पाहिजे, असे डॉ. विनायक देशपांडे यांनी यावेळी सांगितले.


    सांख्यिकीशास्त्राला आधुनिक विज्ञानातील एक बहुशाखीय शैक्षणिक अभ्यासक्रम बनविण्यात पी. सी. महालनोबीस यांचे योगदान भरीव होते. केवळ शिकवण्यासाठी सांख्यिकीचा उपयोग नसून सामाजिक व आर्थिक परिवर्तनाला दिशा देण्यासाठी सांख्यिकीची भूमिका महत्वाची आहे,देशाच्या प्रगती ही त्याच्या सांख्यिकी माहितीच्या विश्वसनियता व पारदर्शकतेवर अवलंबून असते. अनेक वर्षापासून केंद्रीय सांख्यिकी मंत्रालय व त्यांचे अधिनस्थ विभाग हे कार्य सचोटीने पार पाङत आहेत, असे विचार आपल्या अध्यक्षीय भाषणातून श्री. अनिल पाटील यांनी यावेळी मांडले.


    जी. डी. पी. च्या सांख्यिकी माहिती अहवालावर देशाची परकीय थेट गुंतवणूक अवंलबून असते. यामुळे देशाच्या आर्थिक विकासात सांख्यिकीशास्त्रज्ञ व अर्थशास्त्रींची महत्वाची भूमिका आहे, असे मत एम. राजू यांनी मांडले.


    सांख्यिकी सर्वसामान्यांच्या जीवनात महत्वाची भूमिका बजावते. धोरणात्मक आराखडा तयार करण्यासाठी सांख्यिकीचा उपयोग देशाच्या विकासासाठी साधन म्ह्णून होतो. यावर्षी ‘सतत विकासलक्ष्य’ या 17 लक्ष्याचे प्रतिबिंब नॅशनल स्टॅटेस्टिकल ऑफिसच्या प्रतीकामध्ये असणा-या 17 रंगामधून उमटत आहे असेही श्री. उप्पला यांनी निदर्शनस आणून दिले.


    याप्रसंगी महालनोबीस यांच्या यांच्या जीवन प्रसंगावर प्रकाश टाकणारा एक माहितीपट दाखविण्यात आला. तसेच प्रश्नमजुंषा व शब्दकोडे स्पर्धाही घेण्यात आली व पारितोषिक वितरण करण्यात आले. या कार्यक्रमाला राष्ट्रीय सांख्यिकी विभागाच्या क्षेत्र संचालन विभाग (एफ.ओ.डी) व डेटा ग़ुणवत्ता आश्वासन विभाग कार्यालयातील कर्मचारी अधिकारी उपास्थित होते.


    ***


    PIB RELEASE D.WANKHEDE/A.AWASTHI

    
    
    (Release ID: 1576342) Visitor Counter : 113
    
    
      Read this release in: English