      गृह मंत्रालय

      जनगणना, 2021 ची तयारी सुरु
      
      पुण्यातील यशदा येथे 03 ते 11 जून या कालावधीत राज्यस्तरीय प्रशिक्षकांचे प्रशिक्षण संपन्न

      Posted On: 12 JUN 2019 6:25PM by PIB Mumbai

    पुणे, 12 जून 201 9


    भारताच्या महारजिस्ट्रार आणि जनगणना आयुक्त , नवी दिल्ली कार्यालयामार्फत देशाच्या सर्वात मोठ्या प्रशासकीय कामाची म्हणजेच जनगणना 2021 ची तयारी सुरु झाली आहे. जनगणना , 2021 च्या पूर्वतयारी अंतर्गत जनगणनेच्या सर्व टप्प्यांची रंगीत तालिम म्हणजेच “ प्री-टेस्ट ” संपूर्ण देशातील निवडक जिल्ह्यांमधील ग्रामीण व शहरी भागांमध्ये ऑगस्ट ते सप्टेंबर , 2019 या कालावधीत होणार आहे.


    जनगणनेअंतर्गत माहिती संकलित करण्याच्या पध्दतीमध्ये क्रांतीकारक बदल आगामी जनगणनेमध्ये प्रस्तावित आहे. या जनगणनेत ऑनलाईन पध्दतीने माहिती संकलित होणार असून , भारताचे महारजिस्ट्रार आणि जनगणना आयुक्त , नवी दिल्ली कार्यालयाने यासंबंधी दिनांक 3 ते 11 जून , 2019 या कालावधीत यशदा , पुणे येथे राज्यस्तरीय प्रशिक्षकांचे प्रशिक्षण आयोजित केले होते. या प्रशिक्षणाचे उद्‌घाटन रश्मी झगडे , भाप्रसे , जनगणना संचालक , महाराष्ट्र यांच्या हस्ते 3 जून , 2019 रोजी झाले.


    राष्ट्रीय स्तरावरील प्रशिक्षकांचे प्रशिक्षण मे 2019 मध्ये नवी दिल्ली येथे संपन्न झाले होते. या प्रशिक्षकांनी महाराष्ट्र , गुजरात , तेलंगणा आणि गोवा राज्यांमधील प्रशिक्षकांना यशदा , पुणे येथे प्रशिक्षण दिले. राज्यस्तरीय प्रशिक्षक या पुढील टप्प्यात जिल्हास्तरीय प्रशिक्षकांना प्रशिक्षण देतील.


    प्रशिक्षणाच्या उद्‌घाटनप्रसंगी जनगणना संचालक , महाराष्ट्र यांनी प्री-टेस्ट ही जनगणनेची रंगीत तालिम असल्याने त्यातील प्रत्येक टप्प्यात बिनचूक काम झाल्यास प्रत्यक्ष जनगणनेची प्रश्नावली , सूचना पुस्तिका , माहिती संकलनाची पध्दती आणि माहिती संस्करणाची पध्दती सुनिश्चित करणे शक्य होईल असे प्रतिपादन केले.


    प्रशिक्षणाच्या शेवटच्या दिवशी , राज्यस्तरीय प्रशिक्षकांनी , पुणे जिल्हयातील निवडक ग्रामीण व शहरी भागात चाचणीसाठी माहिती संकलन केले. प्रशिक्षणाच्या समारोप कार्यक्रमास भारताचे महारजिस्ट्रार आणि जनगण्ना आयुक्त , विवेक जोशी उपस्थित होते. या प्रसंगी बोलताना विवेक जोशी यांनी जनगणना 2021 साठी प्री-स्टेट अत्यंत महत्वाचा टप्पा असल्याचे सांगितले. जनगणना 2021 मध्ये पहिल्यांदाच माहितीचे संकलन ऑनलाईन पध्दतीने करण्याचे प्रस्तावित असून, त्याची चाचणी प्री- टेस्ट मध्ये होणार आहे. जनगणना 2021 मध्ये माहितीचे संकलन ऑनलाईन पध्दतीने झाल्यास शासकीय धोरण ठरविण्यासाठी आणि संशोधकांना आवश्यक जणगणनेची माहिती वेळेत उपलब्ध होऊ शकेल.


    S.Tupe/S.Kane /D.Rane

    
    
    (Release ID: 1574056) Visitor Counter : 44
    
    
      Read this release in: English