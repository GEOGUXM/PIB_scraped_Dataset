      প্ৰধানমন্ত্ৰীৰ কাৰ্যালয়

      মালদ্বীপ ভ্ৰমণৰ সময়ত প্ৰধানমন্ত্ৰীৰ প্ৰেছ বিবৃতি
      Posted On: 08 JUN 2019 7:48PM by PIB Guwahati


    মাননীয় ৰাষ্ট্ৰপতি তথা মোৰ বন্ধু ৰাষ্ট্ৰপতি ছলীহ ,


    উপস্থিত ভদ্ৰ পুৰুষ - মহিলাসকল ,


    মই অতিশয় আনন্দিত যে ভাৰতৰ প্ৰধানমন্ত্রী হিচাপে মোৰ দ্বিতীয় কার্যকালৰ প্ৰথম বিদেশ ভ্ৰমণতে আপোনালোকৰ সুন্দৰ দেশ মালদ্বীপলৈ অহাৰ সৌভাগ্য হৈছে৷


    তাতকৈও আনন্দৰ কথা যে আপোনালোকৰ দৰে ঘনিষ্ঠ বন্ধুসকলৰ সৈতে মোৰ পুনৰবাৰ সাক্ষাতৰ সুযোগ হৈছে৷


    এই সুযোগ দিয়াৰ বাবে আৰু আপোনালোকৰ অসাধাৰণ অতিথি পৰায়ণতাৰ বাবে মোৰ লগতে ভ্ৰমণকাৰী দলৰ হৈ আপোনাক আৰু মালদ্বীপ চৰকাৰক আন্তৰিক ধন্যবাদ জনাইছো৷


    আমাৰ দুয়োখন দেশেই কেইদিনমান পূৰ্বে অতি উৎসাহ - উদ্দীপনাৰে ঈদ পালন কৰিছে৷


    এই উৎসৱৰ আলোকেৰে দুয়োখন দেশৰ জনগণৰ জীৱনক সদায়ে আলোকিত কৰি ৰাখক , তাৰে শুভ কামনা জনাইছো৷


    মহাশয় , আজি মোক মালদ্বীপৰ সর্বোচ্চ নাগৰিক সন্মান প্ৰদর্শনৰ জৰিয়তে আপোনালোকে কেৱল মোকে নহয় , সমগ্ৰ ভাৰতক এক নতুন গৌৰৱ প্ৰদান কৰিলে৷ এই ‘ নিশান ইজ্জুদ্দিন ’ সন্মান মোৰ বাবে অতি আনন্দ আৰু গৌৰৱৰ বিষয়। ইয়াৰ দ্বাৰা আমাৰ উভয় দেশৰ মৈত্রী আৰু ঘনিষ্ঠ সম্পর্ককো সন্মানিত কৰিছে৷


    মই অতি বিনম্ৰতা তথা কৃতজ্ঞচিত্তে সকলো ভাৰতবাসীৰ হৈ এই সন্মান গ্ৰহণ কৰিছো৷


    ভাৰত মহাসাগৰৰ ঊর্মিমালা হাজাৰ হাজাৰ বছৰ ধৰি উভয় দেশক ঐতিহাসিক আৰু সাংস্কৃতিক সম্পর্কৰ বান্ধোনেৰে বান্ধি ৰাখিছে৷


    এই অটুট বন্ধুত্ব কঠিন সময়তো আমাৰ পথ - প্ৰদর্শকৰ ভূমিকা পালন কৰিছে৷


    ১৯৮৮ চনত বহিঃশত্রুৰ আক্ৰমণ , ২০০৪ চনত ছুনামিৰ প্ৰলয়ংকৰী দুৰ্যোগ অথবা শেহতীয়া খোৱা পানীৰ সংকটৰ সময়ত ভাৰতেই প্ৰথম সহযোগিতাৰ হাত আগবঢ়াই আহিছে আৰু ভৱিষ্যতেও আমি এইদৰে আপোনালোকৰ কাষত থাকিম৷


    বন্ধুসকল ,


    ভাৰতৰ সাধাৰণ নির্বাচন আৰু মালদ্বীপত ৰাষ্ট্ৰপতি আৰু মজলীছ নির্বাচনৰ জনাদেশৰ পৰা এই স্পষ্ট হৈছে যে আমাৰ দুয়ো দেশেৰ জনগণে সুস্থিৰতা আৰু উন্নয়ন বিচাৰে৷ এই ক্ষেত্রত জনতাকেন্দ্রিক আৰু সমন্বয়ধর্মী উন্নয়ন আৰু সুশাসনৰ বাবে আমাৰ দায়িত্ব আৰু অধিক গুৰুত্বপূর্ণ হৈ পৰিছে৷


    মই কিছু সময়ৰ পূৰ্বে ৰাষ্ট্ৰপতি ছলীহৰ সৈতে বিস্তৃত আৰু অতি ফলপ্ৰসূ আলোচনাত মিলিত হৈছো৷ আমাৰ পাৰস্পৰিক হিতসাধনৰ আঞ্চলিক আৰু আন্তঃৰাষ্ট্ৰীয় বিষয়সমূহক লৈ যিমান আলোচনা হৈছে , সিমানেই পাৰস্পৰিক দ্বিপাক্ষিক সহযোগিতা কিদৰে আৰু অধিক সম্প্ৰসাৰিত কৰিব পৰা যায় , তাক পুংখানুপুংখভাৱে চাইছো৷ আমাৰ পাৰস্পৰিক সহযোগিতাৰ ভৱিষ্যতৰ প্ৰতি লক্ষ্য ৰাখি আমি সম্পূর্ণ সহমত প্ৰকাশ কৰিছো৷


    ৰাষ্ট্ৰপতি ছলীহ , আপুনি এই গুৰু দায়িত্ব গ্ৰহণ কৰাৰ পাছৰ পৰা দ্বিপাক্ষিক সহযোগিতাৰ গতি আৰু লক্ষ্যৰ মৌলিক পৰিৱর্তন আহিছে। ২০১৮চনৰ ডিচেম্বৰত ভাৰত ভ্ৰমণলৈ আহি আপুনি আমাৰ সৈতে যিবোৰ সিদ্ধান্ত গ্ৰহণ কৰিছিল , আমি যিবোৰ চুক্তি সম্পাদন কৰিছিলো , সেইবোৰ সময়মতে বাস্তবায়িত কৰা হৈছে৷


    বন্ধুসকল ,


    ৰাষ্ট্ৰপতি ছলীহৰ ভাৰত ভ্ৰমণৰ সময়ত আমি যি ১ . ৪ বিলিয়ন ডলাৰ আর্থিক পেকেজ ঘোষণা কৰিছিলো , তাৰ জৰিয়তে মালদ্বীপৰ তৎকালীন আর্থিক প্ৰয়োজন পূৰণ সম্ভৱ হৈছে৷ ইয়াৰ সমান্তৰালভাৱে , ‘ সামাজিক প্ৰভাৱ ’ পৰা কেতবোৰ আঁচনি আৰম্ভ কৰা হৈছে৷ তদুপৰি , ৮০০ মিলিয়ন মাৰ্কিন ডলাৰৰ ‘ লাইন অৱ ক্রেডিট ’ ৰ অন্তর্গত উন্নয়ন কর্মসূচীসমূহৰ বাবে নতুন পথ মুকলি কৰা হৈছে৷


    ভাৰত আৰু মালদ্বীপৰ মাজত উন্নয়ন সহযোগিতা আৰু অধিক শক্তিশালী কৰাৰ বাবে আমি মালদ্বীপৰ সাধাৰণ জনতাৰ উন্নয়নকেন্দ্রিক বিভিন্ন প্ৰকল্পক অগ্রাধিকাৰ দিছো৷


    আজি আমাৰ দ্বিপাক্ষিক সহযোগিতাই মালদ্বীপৰ সাধাৰণ জনতাৰ জীৱনযাপনৰ প্ৰতিটো ক্ষেত্ৰকে স্পর্শ কৰিছে৷


    বিভিন্ন দ্বীপত জল সৰবৰাহ আৰু পৰিচ্ছন্নতাৰ ব্যৱস্থা ;


    ক্ষুদ্ৰ আৰু সুক্ষ্ম উদ্যোগ খণ্ডত পর্যাপ্ত বিনিয়োগৰ ব্যৱস্থা ;


    সমুগ্ৰ বন্দৰসমূহৰ আন্তঃগাঁথনি উন্নয়ন ;


    কনফাৰেন্স আৰু কমিউনিটী চেণ্টাৰ নির্মাণ ;


    ক্রিকেট ষ্টেডিয়াম নির্মাণ ;


    জৰুৰীকালীন চিকিৎসা সেৱা ;


    এম্বুলেন্স সেৱা ;


    উপকূল সুৰক্ষা সুনিশ্চিত কৰা ;


    আউটড ’ ৰ ফিটনেছ উপকৰণৰ ব্যৱস্থা ;


    ড্রাগ ডিটক্স চেণ্টাৰ ;


    ষ্টুডেণ্ট ফেৰী ;


    কৃষি আৰু মৎস্যপালন ;


    নবীকৰণযোগ্য শক্তি ; আৰু


    পর্যটন৷


    ভাৰতৰ সহযোগিতাত গঢ়ি উঠা এনে বহুতো প্ৰকল্পই মালদ্বীপৰ জনগণক তাৎক্ষণিকভাৱে উপকৃত কৰিবে৷


    আমি আড্ডুত আন্তঃগাঁথনি উন্নয়ন আৰু ঐতিহাসিক ‘ ফ্রাইডে মস্ক ’ ৰ সংৰক্ষণৰ ক্ষেত্রত সহযোগিতাৰ বাবে সহমতত উপনীত হৈছো৷


    উভয় দেশৰ জনগণৰ মাজত সম্পর্ক অধিক নিবিড় কৰিবলৈ আমি ভাৰতৰ কোচি আৰু মালদ্বীপৰ কুলধুফুচি আৰু মালেৰ মাজত নৌকা সেৱা আৰম্ভ কৰাৰ সিদ্ধান্ত লৈছে৷


    মালদ্বীপত ৰুপে কার্ড আৰম্ভ কৰি ভাৰতীয় পর্যটকৰ সংখ্যা বৃদ্ধিৰ পৰিকল্পনা লৈ এই ক্ষেত্ৰত আমি শীঘ্ৰে প্ৰয়োজনীয় পদক্ষেপ গ্ৰহণ কৰিম৷


    নিৰাপত্তা সহযোগিতাকে আৰু অধিক মজবুত কৰিবলৈ আমি আলোচনা কৰিছো৷ তাৰপাছত আজি আমি যুটীয়াভাবে মালদ্বীপ প্ৰতিৰক্ষা বাহিনীৰ যৌথ পৰীক্ষণ কেন্দ্ৰ আৰু উপকূল পর্যবেক্ষণৰ বাবে ৰাডাৰ প্ৰণালীৰ উদ্বোধন কৰিছো৷ এই প্ৰণালীয়ে মালদ্বীপৰ সমুগ্ৰ নিৰাপত্তাকে আৰু অধিক শক্তিশালী কৰিব৷


    ভাৰতে মালদ্বীপৰ সৈতে পাৰস্পৰিক সম্পর্কক সর্বাধিক গুৰুত্ব দিয়ে৷ আমি পৰস্পৰৰ সৈতে এক নিবিড় আৰু শক্তিশালী সম্পর্ক বিচাৰো , যি এখন সমৃদ্ধ , গণতান্ত্রিক আৰু শান্তিপূর্ণ মালদ্বীপ গঢ়ি তোলাৰ ক্ষেত্রত গুৰুত্বপূর্ণ ভূমিকা পালন কৰিব৷


    মই পুনৰবাৰ কও যে ভাৰতে সদায় মালদ্বীপক সম্ভাৱ্য সকলো ধৰণৰ সহযোগিতাৰ বাবে দৃঢ়প্ৰতিজ্ঞ৷


    মই পুনৰবাৰ মাননীয় ৰাষ্ট্ৰপতি আৰু মালদ্বীপেৰ জনগণক উষ্ণ আতিথ্যৰ বাবে ধন্যবাদ জনাইছো৷


    ভাৰত – মালদ্বীপৰ বন্ধুত্ব অমৰ হওক৷


    দিবেহী ৰাজ্জে আ ইণ্ডিয়াগে ৰাহোমেথেৰীখন অবদহ ,


    ধন্যবাদ৷


    *****


    AKT/KP /DB

    
    
    (Release ID: 1574176) Visitor Counter : 3
    
    
      Read this release in: English , Urdu , Marathi , Bengali , Tamil , Kannada , Malayalam