      প্ৰধানমন্ত্ৰীৰ কাৰ্যালয়

      মালদ্বীপৰ সংসদ মাজলিছত প্ৰধানমন্ত্ৰীয়ে প্ৰদান কৰা ভাষণৰ অসমীয়া অনুবাদ
      Posted On: 08 JUN 2019 9:00PM by PIB Guwahati


    মালদ্বীপৰ মাজলিছৰ সন্মানীয় অধ্যক্ষ , মালদ্বীপৰ প্ৰাক্তন ৰাষ্ট্ৰপতি আৰু মোৰ মিত্ৰ মহম্মদ নৌশীদ মহোদয় , মাজলিছৰ সন্মানীয় সদস্যগণ ,


    সন্মানীয়সকল ,


    আমন্ত্ৰিত মাননীয় অতিথিগণ ,


    নমস্কাৰ৷


    আপোনালোক সকলোকে মই মোৰ তৰফৰ পৰা তথা ১৩০ কোটি ভাৰতীয়ৰ তৰফৰ পৰা শুভকামনা প্ৰদান কৰিছো৷ ঈদ - উল - ফিটৰৰ আনন্দ আৰু উৎসাহ এতিয়াও আমাৰ মাজত আছে৷ আপোনালোক সকলোকে আৰু মালদ্বীপৰ সকলো লোকক এই উপলক্ষে অশেষ শুভকামনা জনাইছো৷


    অধ্যক্ষ মহোদয় ,


    মালদ্বীপ - অৰ্থাৎ হাজাৰতকৈও অধিক দ্বীপপুঞ্জ - কেৱল ভাৰত মহাসাগৰৰেই নহয় , সমগ্ৰ বিশ্বৰ বাবে এক নতুন আৰ্হি হিচাপে বিবেচিত হৈছে৷ ইয়াৰ অসীম সৌন্দৰ্য আৰু প্ৰাকৃতিক সম্পদে সহস্ৰ বৰ্ষ ধৰি আকৰ্ষণৰ কেন্দ্ৰ হৈ আহিছে৷ প্ৰকৃতিৰ শক্তিৰ সন্মুখত মানৱৰ অদম্য সাহস এই দেশৰ এক অতুলনীয় উদাহৰণ৷ মালদ্বীপ ব্যৱসায় , জনসাধাৰণ আৰু সংস্কৃতিৰ নিৰন্তৰ প্ৰবাহৰ সাক্ষী৷ আৰু এই ৰাজধানী মালে , কেৱল বিশাল নীল সমুদ্ৰৰ প্ৰৱেশদ্বাৰেই নহয় , ই স্থায়ী , শান্তিপূৰ্ণ তথা সমৃদ্ধশালী ভাৰত মহাসাগৰ ক্ষেত্ৰৰ কেন্দ্ৰস্থল হিচাপেও বিবেচিত হৈছে৷


    অধ্যক্ষ মহোদয় ,


    আজি মালদ্বীপত , এই মাজলিছত , আপোনালোক সকলোৰে মাজত উপস্থিত হৈ মই অতিশয় আনন্দিত হৈছো৷ মাজলিছে সৰ্বসন্মতিৰ দ্বাৰা মোক নিমন্ত্ৰণ দিয়াৰ সিদ্ধান্ত , সন্মানীয় নৌশীদ মহোদয় অধ্যক্ষ হোৱাৰ পিছত নিজৰ প্ৰথম বৈঠকতেই লৈছে৷ আপোনালোকৰ এই আন্তৰিকতাই প্ৰতিজন ভাৰতীয়ৰে হৃদয় স্পৰ্শ কৰিছে৷ তেওঁলোকৰ সন্মান আৰু গৌৰৱ বৃদ্ধি কৰিছে৷ ইয়াৰ বাবে , অধ্যক্ষ মহোদয় , মই আপোনাক , এই গৰিমাময় সদনৰ সকলো সন্মানীয় সদস্যক মোৰ তৰফৰ পৰা তথা সমুহ ভাৰতৰ তৰফৰ পৰা অশেষ ধন্যবাদ প্ৰদান কৰিছো৷


    অধ্যক্ষ মহোদয় ,


    আজি মই দ্বিতীয়বাৰলৈ মালদ্বীপলৈ আহিছো৷ আৰু এক প্ৰকাৰে , দ্বিতীয়বাৰলৈ মাজলিছৰ এক ঐতিহাসিক কাৰ্যসূচীৰ সাক্ষী হৈছো৷ যোৱাবাৰ মই বহুত আনন্দ আৰু গৌৰৱৰ সৈতে ৰাষ্ট্ৰপতি ছলিহৰ পদ - গ্ৰহণ সমাৰোহত উপস্থিত আছিলো৷ সেই গণতন্ত্ৰৰ জয়ৰ উৎসৱ মুক্ত ষ্টেডিয়ামত আয়োজন কৰা হৈছিল৷ চাৰিওফালে অগণন লোক উপস্থিত আছিল৷ তেওঁলোকৰ শক্তি আৰু বিশ্বাস , সাহস আৰু সংকল্প সেই জয়ৰ আধাৰস্বৰূপ৷ সেইদিনা মালদ্বীপত গণতন্ত্ৰৰ শক্তিক অনুভৱ কৰাৰ এক ৰোমাঞ্চকৰ অনুভূতি লাভ কৰিছিলো৷ সেইদিনা মই মালদ্বীপত লোকতন্ত্ৰৰ প্ৰতি , অধ্যক্ষ মহোদয় , আপোনালোকৰ দৰে নেতাসকলৰ প্ৰতি সাধাৰণ নাগৰিকৰ সমৰ্পণ আৰু প্ৰেম দেখিছিলো৷ আৰু আজি এই সন্মানীয় সদনত , লোকতন্ত্ৰৰ সমূহ পুৰোধাক মই হাত জোৰ কৰি নমস্কাৰ জনাইছো৷


    অধ্যক্ষ মহোদয় ,


    এই সদন , এই মাজলিছ কেৱল ইটা - পাথৰেৰে নিৰ্মিত এক অট্টালিকা নহয়৷ এয়া কেৱল জনসাধাৰণৰ সমাৱেশস্থলী নহয়৷ এয়া গণতন্ত্ৰৰ সেই শক্তি ভূমি য ’ ত আপোনাৰ চিন্তাধাৰাত দেশৰ হৃদস্পন্দন গুঞ্জৰিত হয়৷ ইয়াত আপোনালোকৰ জৰিয়তে জনসাধাৰণৰ সপোন আৰু আশা সত্যলৈ পৰিৱৰ্তিত হয়৷


    ইয়াত ভিন্ন ভিন্ন বিচাৰধাৰা আৰু দলৰ সদস্যসকলে দেশত লোকতন্ত্ৰ , বিকাশ আৰু শান্তিৰ বাবে সামূহিক সংকল্পক সিদ্ধিলৈ পৰিৱৰ্তিত কৰে৷ ঠিক সেইদৰে যিদৰে কিছুমাহ পূৰ্বে মালদ্বীপৰ জনতাই একত্ৰিত হৈ বিশ্বৰ সন্মুখত গণতন্ত্ৰৰ আদৰ্শ স্থাপিত কৰিছে৷ আপোনালোকৰ সেই যাত্ৰা প্ৰত্যাহ্বানেৰে ভৰা আছিল৷


    কিন্তু মালদ্বীপে দেখুৱালে , আপোনালোকে দেখুৱালে যে জয় শেষত জনতাৰেই হয়৷ এয়া কোনো সাধাৰণ সফলতা নহয়৷ আপোনালোকৰ এই সফলতা বিশ্বৰ বাবে এক উদাহৰণ আৰু প্ৰেৰণাৰ স্ৰোত৷ আৰু মালদ্বীপৰ এই সাফল্যত সকলোতকৈ অধিক গৰ্ব আৰু আনন্দিত কোন হ ’ ব পাৰে ? ইয়াৰ উত্তৰ স্বাভাৱিক৷ আপোনালোকৰ সকলোতকৈ ঘনিষ্ঠ মিত্ৰ , আপোনালোকৰ সকলোতকৈ ওচৰ চুবুৰীয়া আৰু বিশ্বৰ সকলোতকৈ ডাঙৰ গণতন্ত্ৰ - ভাৰতৰ৷ আজি আপোনালোকৰ মাজত মই ডাঠি ক ’ ব খুজিছো যে মালদ্বীপত সৱল গণতন্ত্ৰৰ বাবে ভাৰত আৰু প্ৰতিজন ভাৰতীয় আপোনালোকৰ সৈতে আৰু আছিল আপোনালোকৰ সৈতে থাকিবও৷


    অধ্যক্ষ মহোদয় ,


    অলপতে ভাৰতে মানৱ ইতিহাসৰ সবাতোকৈ বৃহৎ গণতান্ত্ৰিক প্ৰক্ৰিয়া সম্পন্ন কৰিলে৷ ১৩০ কোটি ভাৰতীয়ৰ বাবে এয়া কেৱল এক নিৰ্বাচন নহয় , গণতন্ত্ৰৰ এক মহোৎসৱ অৰ্থাৎ এক মেগা ফেষ্টিভেল আছিল৷ দুই তৃতীয়াংশতকৈও অধিক অৰ্থাৎ ৬০ কোটি ভোটদাতাই ভোটদান কৰিছিল৷ তেওঁলোকে বিকাশ আৰু স্থিৰতাৰ পক্ষত এই বিশাল জনাদেশ প্ৰদান কৰিলে৷


    অধ্যক্ষ মহোদয় ,


    মোৰ চৰকাৰৰ মূলমন্ত্ৰ - ‘‘ সকলোৰে সৈতে , সকলোৰে বিকাশ আৰু সকলোৰে বিশ্বাস ’’ কেৱল ভাৰততেই নহয় , সমগ্ৰ বিশ্বতে আৰু বিশেষকৈ ওচৰ চুবুৰীয়াৰ সৈতে মোৰ চৰকাৰৰ বৈদেশিক নীতিৰ আধাৰস্বৰূপ৷


    ‘‘ ওচৰ চুবুৰীয়া প্ৰথম ’’ আমাৰ প্ৰাথমিক উদ্দেশ্য৷ আৰু চুবুৰীয়াৰ ভিতৰত মালদ্বীপৰ প্ৰাথমিকতা অতিশয় স্বাভাৱিক৷ সেইবাবে আপোনালোকৰ মাজত মোৰ উপস্থিতি কেৱল এক সংযোগ নহয়৷ যোৱা ডিচেম্বৰত ৰাষ্ট্ৰপতি ছলিহে প্ৰথম গন্তব্যস্থল হিচাপে ভাৰতলৈ আহিছিল৷ আৰু এতিয়া মালদ্বীপৰ স্নেহপূৰ্ণ নিমন্ত্ৰণ , মোৰ এই দ্বিতীয়টো কাৰ্যকালত প্ৰথম বিদেশ যাত্ৰা হিচাপে মালদ্বীপলৈ আহিছো৷ এই যাত্ৰাত , বিদেশীৰ বাবে আপোনালোকৰ দেশৰ আটাইতকৈ বৃহৎ সন্মানেৰে মোক সন্মানিত কৰা হৈছে৷ ধন্যবাদ প্ৰকাশৰ বাবে মোৰ কোনো ভাষা নাই৷


    অধ্যক্ষ মহোদয় ,


    ভাৰত আৰু মালদ্বীপৰ সম্পৰ্ক ইতিহাসতকৈও পুৰণি৷ অনাদি কালৰ পৰা সাগৰৰ ঢৌৱে আমাৰ দুয়োখন দেশৰ চৰণ পখালি আছে৷ এই লহৰ আমাৰ জনসাধাৰণৰ মাজত মিত্ৰতাৰ বাৰ্তাবাহক হিচাপে বিবেচিত হৈছে৷ আমাৰ সভ্যতা আৰু সংস্কৃতি এই তৰংগৰ শক্তিৰ সৈতে প্ৰস্ফুটিত হৈছে৷ আমাৰ সম্বন্ধই সাগৰৰ সমান গভীৰতা আৰু আশীৰ্বাদ লাভ কৰিছে৷ বিশ্বৰ সবাতোকৈ পুৰণি বন্দৰসমূহৰ ভিতৰত এটা লোথাল , মোৰ গৃহৰাজ্য গুজৰাটত আছিল৷ আঢ়ৈ হাজাৰ বছৰতকৈও পূৰ্বে লোথাল আৰু পিছলৈ ছুৰাটৰ দৰে চহৰৰ সৈতে মালদ্বীপৰ ব্যৱসায়িক সম্বন্ধ গঢ় লৈ উঠিছিল৷


    মালদ্বীপৰ কড়ি ভাৰতৰ শিশুসকলৰ খুব প্ৰিয়৷ সংগীত , বাদ্যযন্ত্ৰ , নীতি - নিয়ম - এই সকলোবোৰৰ সৈতে আমাৰ সম্বন্ধ ইতিহাসৰ এক জ্বলন্ত উদাহৰণ৷ দ্বিবেহী ভাষাৰ কথাকেই লক্ষ্য কৰক৷ ভাৰতত ‘ Week’ ক ‘ হফ্তা ’ বুলি কোৱা হয় , দ্বিবেহীতো কোৱা হয়৷ দিনসমূহৰ নামেই চাওক৷ দেওবাৰক ‘ আদিথা ’ আৰু দ্বিবেহীত আদিত্ব অৰ্থাৎ সুৰ্যৰ সৈতে জড়িত৷ সোমবাৰ অৰ্থাৎ মানডে্ , দ্বিবেহীত সোম৷ সোম অৰ্থাৎ চন্দ্ৰমা৷ আৰু দ্বিবেহীত বিশ্বক কোৱা হয় ‘ ধুনিয়ে ’ আৰু ভাৰতত ‘ দুনিয়া ’ ৷ মালদ্বীপক ‘ দুনিয়া ’ এক প্ৰসিদ্ধ নাম৷ ইয়াততো ‘ স্বৰ্গ ’ আৰু ‘ নৰক ’ শব্দও বিস্তৃত হৈ আছে৷ দ্বিবেহীত ‘ সুৱৰুগে ’ আৰু ‘ নৰকা ’ বুলি কোৱা হয়৷ এই তালিকা বহু দীঘল৷ কৈ থাকিলে এখন শব্দকোষৰেই সৃষ্টি হ ’ ব৷ কিন্তু সংক্ষেপতে ক ’ বলৈ গ ’ লে আমি একেখন বাগিচাৰে ফুল৷ সেইবাবে মালদ্বীপৰ সাংস্কৃতিক ধৰোহৰৰ সংবৰ্ধন , মেনুস্ক্ৰিপ্টৰ সংৰক্ষণ আৰু দ্বিবেহী ভাষাৰ শব্দকোষৰ বিকাশৰ দৰে প্ৰকল্পত মালদ্বীপক সহযোগিতা প্ৰদান কৰা আমাৰ বাবে অতিশয় গুৰুত্বপূৰ্ণ৷


    আৰু সেইবাবে , ফ্ৰাইডে ’ মস্কোৰ সংৰক্ষণত ভাৰতৰ সহযোগিতা ঘোষণা কৰি আজি মই অতিশয় আনন্দিত হৈছো৷ ক ’ ৰেলৰ দ্বাৰা নিৰ্মিত এই ঐতিহাসিক মছজিদৰ দ্বিতীয় এটা কোনো ঠাইতে দেখা পোৱা নাযায়৷ মালদ্বীপৰ বাসিন্দাসকলে শতাধিক বৰ্ষ পূৰ্বে এই মছজিদৰ অদ্বিতীয় স্থাপত্য নিৰ্মাণ কৰিছে৷ ইয়াৰ দ্বাৰা প্ৰকৃতিৰ প্ৰতি তেওঁলোকৰ সন্মান আৰু সমাঞ্জস্যতা ধাৰণা কৰিব পাৰি৷


    দুখৰ বিষয় যে আজি সামুদ্ৰিক সম্পদসমূহৰ ওপৰত প্ৰদূষণে ছানি ধৰিছে৷ এই ক্ষেত্ৰত এই সৰ্বসুলক্ষণীয় মছজিদৰ সংৰক্ষণে ইতিহাসতেই নহয় , আমাৰ পৰিবেশৰ সংৰক্ষণৰ বাৰ্তা সমগ্ৰ বিশ্বতে প্ৰচাৰ কৰিব৷


    অধ্যক্ষ মহোদয় ,


    মালদ্বীপত স্বতন্ত্ৰতা , গণতন্ত্ৰ , সুখ আৰু শান্তিৰ সমৰ্থনত ভাৰত মালদ্বীপৰ সৈতে কান্ধত কান্ধ মিলাই থিয় হৈছে৷ সেয়া লাগিলে ১৯৮৮ৰ ঘটনাই হওক হা ২০০৪ চনৰ ছুনামিৰ দৰে প্ৰাকৃতিক বিপদেই হওক অথবা পানীৰ সংকটতেই হওক৷ আমি গৰ্বিত যে ভাৰতে প্ৰতিটো সমস্যাত আপোনালোকৰ প্ৰতিটো প্ৰয়াসত , প্ৰতিটো পদক্ষেপতে আপোনালোকৰ সৈতে থিয় হৈছে , আপোনালোকৰ সৈতে আগবাঢ়িছে৷ আৰু এতিয়া আমাৰ দুয়োখন দেশৰ বিকাশ , সমৃদ্ধি আৰু স্থিৰতাৰ পক্ষত সবল জনাদেশে পাৰস্পৰিক সহযোগিতাৰ নতুন পথ মুকলি কৰিছে৷


    ৰাষ্ট্ৰপতি ছ ’ লিহৰ শেহতীয়া যাত্ৰাত ১ . ৪ বিলিয়ন ডলাৰৰ অৰ্থনৈতিক পেকেজৰ বাবে সহমতি প্ৰকাশ কৰা হৈছিল৷ সেই পদক্ষেপ প্ৰণয়নৰ উৎসাহজনক প্ৰগতি হৈছে৷ মালদ্বীপৰ বিকাশৰ বাবে ভাৰতৰ সহযোগিতাৰ লক্ষ্য হ ’ ল - মালদ্বীপৰ জনতাৰ সামাজিক আৰু আৰ্থিক বিকাশ৷ সেয়া লাগিলে দ্বীপসমূহত পানী আৰু স্বচ্ছতাৰ বিষয়েই হওক অথবা আন্তঃগাঁথনিৰ নিৰ্মাণেই হওক , স্বাস্থ্য সেৱাই হওক অথবা শিক্ষাই হওক৷ ভাৰতৰ সহযোগিতাৰ আধাৰ হ ’ ব লোক কল্যাণ আৰু মালদ্বীপৰ প্ৰয়োজনীয়তা তথা প্ৰাথমিকতা৷


    আমাৰ বহুতো সামাজিক প্ৰভাৱ প্ৰকল্প আৰু অন্য সহযোগিতা কাৰ্যসূচীয়ে মালদ্বীপৰ জনতাৰ জীৱনক প্ৰভাৱিত কৰিছে৷ আৰু তেওঁলোকৰ জীৱন উন্নত কৰিবলৈ আপোনালোকৰ প্ৰয়াসৰ পৰিপূৰক হিচাপে কাম কৰিছে৷ মালদ্বীপত গণতন্ত্ৰ আৰু সমৃদ্ধিৰ বাবে ভাৰত এক বিশ্বাসযোগ্য , শক্তিশালী আৰু অগ্ৰণী সহযোগী হিচাপে পৰিচিত হ ’ ব৷ আৰু আমাৰ এই সহযোগে আপোনালোক সকলো জন - প্ৰতিনিধিৰ হাত শক্তিশালী কৰিব৷


    অধ্যক্ষ মহোদয় ,


    দেশৰ সম্বন্ধ কেৱল চৰকাৰৰ মাজতেই নহয়৷ জনতাৰ মাজত সম্পৰ্কই হ ’ ল সেই সম্বন্ধৰ চালিকা শক্তি৷ সেইবাবে , মই সেই সকলো উপায়ক গুৰুত্ব প্ৰদান কৰো যাৰ দ্বাৰা people-to-people exchanges ৰ প্ৰগতি হয়৷ সেয়ে মই আজি বিশেষভাৱে সন্তোষিত হৈছো কিয়নো আজি আমি দুয়োখন দেশৰ মাজত ফেৰী সেৱাৰ চুক্তি কৰিছো৷ মই এই কথাত সুখী হৈছো যে শিক্ষা , স্বাস্থ্য , ব্যৱসায় অদিৰ বাবে ভাৰতলৈ অহা মালদ্বীপবাসীক ভিজা সুবিধা চুক্তিৰ দ্বাৰা অধিক সুবিধা প্ৰদান কৰা হৈছে৷


    অধ্যক্ষ মহোদয় ,


    পাৰস্পৰিক সহযোগিতা বৃদ্ধি কৰি আমি আজি বিশ্বৰ গম্ভীৰ অনিশ্চয়তা তথা গুৰুত্বপূৰ্ণ প্ৰত্যাহ্বানসমূহৰ প্ৰতিও লক্ষ্য ৰাখিব লাগিব৷ প্ৰযুক্তিৰ সবল উত্তৰণৰ দ্বাৰা উৎপন্ন বিশৃংখলতা , বহুধ্ৰুবীয় বিশ্বত আৰ্থিক আৰু সামাজিক পৰিবৱ্তন , প্ৰতিদ্বন্ধিতা আৰু প্ৰতিস্পৰ্ধা , চাইবাৰ স্পেচ আদিৰ সৈতে সম্বন্ধীয় বহু বিষয় আছে৷ কিন্তু মই সেই তিনিটা প্ৰত্যাহ্বানৰ কথা উল্লেখ কৰিবলৈ বিচাৰিম যি আমাৰ দুয়োখন দেশৰ বাবে আটাইতকৈ গুৰুত্বপূৰ্ণ৷


    অধ্যক্ষ মহোদয় ,


    সন্ত্ৰাসবাদৰ সমস্যা আমাৰ বাবে এক বৃহৎ প্ৰত্যাহ্বান৷ এই বিপদ এখন দেশ অথবা ক্ষেত্ৰৰ বাবে নহয় , সমগ্ৰ মানৱতাৰ বাবে৷ এনেকুৱা এটা দিন নাই য ’ ত সন্ত্ৰাসবাদে নিজৰ ভয়ংকৰ ৰূপ প্ৰদৰ্শন কৰি কোনো নিৰ্দোষীৰ প্ৰাণ লোৱা নাই৷ সন্ত্ৰাসবাদীসকলৰ বেংকো নাথাকে , টকাশালো নাথাকে আৰু অস্ত্ৰ - শস্ত্ৰৰ কাৰখানাও নাথাকে৷ তথাপিও তেওঁলোকৰ ধন আৰু অস্ত্ৰ - শস্ত্ৰৰ অভাৱ নহয়৷ ক ’ ৰ পৰা পায় তেওঁলোকে ? কোনে এই সুবিধা প্ৰদান কৰে ? সন্ত্ৰাসবাদৰ পৃষ্ঠপোষকতাই হ ’ ল আটাইতকৈ বৃহৎ বিপদ৷ এয়া দুৰ্ভাগ্যৰ বিষয় যে জনতাই এতিয়াও ভাল সন্ত্ৰাসবাদী আৰু বেয়া সন্ত্ৰাসবাদীৰ পাৰ্থক্য বাহিৰ কৰাৰ ভুল কৰি আছে৷ কৃত্ৰিম মতভেদত আমি বহু সময় নষ্ট কৰিছো৷ পানী এতিয়া মূৰৰ ওপৰেৰে বৈ গৈছে৷ সন্ত্ৰাসবাদৰ প্ৰত্যাহ্বানৰ সৈতে ভালদৰে মোকাবিলা কৰিবলৈ সকলো মানৱতাবাদী শক্তিসমূহ একত্ৰিত হোৱা আৱশ্যক৷ সন্ত্ৰাসবাদ আৰু মৌলবাদৰ বিৰুদ্ধে মোকাবিলা কৰিবলৈ বিশ্বৰ নেতৃত্বসকল একত্ৰিত হ ’ ব লাগিব৷ যিদৰে বিশ্ব সম্প্ৰদায়ে জলবায়ু পৰিৱৰ্তনৰ বিপদৰ পৰিপ্ৰেক্ষিতত সক্ৰিয় ৰূপত বিশ্বব্যাপী সন্মিলনত অংশগ্ৰহণ কৰিছে , ঠিক সেইদৰে সন্ত্ৰাসবাদৰ বিৰুদ্ধেও এইদৰে সন্মিলনত সন্মিলিত হ ’ ব নোৱাৰিনে ?


    মই বিশ্ব - সংগঠন আৰু সকলো প্ৰধান দেশসমূহক আহ্বান জনাইছো যে এক সময়সীমাৰ ভিতৰত সন্ত্ৰাসবাদৰ ওপৰত এক বিশ্বজনীন সন্মিলনৰ আয়োজন কৰা হওক৷ যাতে সন্ত্ৰাসবাদীসকল আৰু তেওঁলোকৰ সমৰ্থকসকলক স্তব্ধ কৰাৰ সাৰ্থক চিন্তা কৰিব পাৰি৷ যদি আমি অধিক পলম কৰো তেন্তে অনাগত প্ৰজন্মই আমাক ক্ষমা নকৰিব৷


    অধ্যক্ষ মহোদয় ,


    মই জলবায়ু পৰিৱৰ্তনৰ বিষয়ে উল্লেখ কৰিলো৷ ইয়াত কোনো সন্দেহ নাই যে এই সত্যৰ সৈতে প্ৰতিপল আমি জীয়াই আছো৷ শুকাই যোৱা নদী আৰু বতৰৰ অনিশ্চয়তাই আমাৰ কৃষকসকল প্ৰভাৱিত কৰিছে৷ গলিত হিমখণ্ড আৰু সমুদ্ৰৰ বৰ্ধিত স্তৰে মালদ্বীপৰ দৰে দেশসমূহলৈ অশনি সংকেত কঢ়িয়াই আনিছে৷ কোৰল দ্বীৰ আৰু সমুদ্ৰৰ সৈতে জড়িত আজীৱিকাসমূহৰ ওপৰত প্ৰদূষণে ছানি ধৰিছে৷


    অধ্যক্ষ মহোদয় , আপুনি সমুদ্ৰৰ গভীৰতাত বিশ্বৰ প্ৰথমখন কেবিনেট বৈঠক আয়োজিত কৰি এই বিপদৰ প্ৰতি বিশ্বৰ ধ্যান আকৰ্ষণ কৰিবলৈ সমৰ্থ হৈছিল৷ সেয়া কোনে পাহৰিব পাৰে ?


    মালদ্বীপে বহনক্ষম বিকাশৰ বাবে বহুতো পদক্ষেপ গ্ৰহণ কৰিছে৷ মই সুখী যে মালদ্বীপে আন্তঃৰাষ্ট্ৰীয় সৌৰ সহযোগিতাত অংশগ্ৰহণ কৰিছে৷ ভাৰতৰ এই যৌথ পদক্ষেপে পৰিবেশৰ সংৰক্ষণৰ বাবে বিশ্বৰ দেশসমূহক এক ব্যৱহাৰিক মঞ্চ প্ৰদান কৰিছে৷ জলবায়ু পৰিৱৰ্তনৰ দৰে পৰিণামসমূহৰ সমাধান পুনৰ নৱীকৰণ শক্তিৰ সশক্ত বিকল্পৰ দ্বাৰা সম্ভৱ৷


    ২০২২ চন পৰ্যন্ত ১৭৫ গিগাবাইট পুনৰ নৱীকৰণ শক্তিৰ বাবে ভাৰতৰ লক্ষ্য আৰু সেয়া প্ৰাপ্ত কৰাত হোৱা আশাতীত প্ৰগতিৰ বিষয়ে এই সন্মানীয় সদন ভালদৰেই পৰিচিত৷ আৰু এতিয়া ভাৰতৰ সহযোগিতাত মালেৰ পথসমূহ আঢ়ৈহাজাৰ এলইডি পথৰ লাইটৰ দ্বাৰা জকমকাই আছে৷ আৰু ২ লাখ এলইডি বাল্ব মালদ্বীৰবাসীৰ ঘৰ তথা দোকানসমূহ জিলিকাবলৈ আহি পাইছে৷


    ইয়াৰ দ্বাৰা বিদ্যুতো ৰাহি হ ’ ব আৰু খৰচো হ্ৰাস হ ’ ব৷ এয়া পৰিবেশ অনুকূলো হ ’ ব৷ পৰিবেশৰ সম্বন্ধত সৰু দ্বীপসমূহৰ বিষয়ে ভাৰতে বিশেষভাৱে চিন্তা কৰিছে৷ তেওঁলোকৰ সমস্যাসমূহৰ সমাধানৰ বাবেই আমি কেৱল সহযোগিতা প্ৰকাশ কৰা নাই আনকি বিশ্বৰ বিভিন্ন মঞ্চত এই বিষয়ে উত্থাপনো কৰিছো৷ কিন্তু ইয়াক সন্মিলিত প্ৰয়াস আৰু বৃহৎ পৰিসৰত কৰা আৱশ্যক৷


    কিন্তু যদি কোনোবাই এয়া ভাবে যে কেৱল প্ৰযুক্তিৰ দ্বাৰাই সমস্যা সমাধান হ ’ ব তেন্তে এয়া সত্য নহয়৷ জলবায়ু পৰিৱৰ্তনৰ প্ৰতিকাৰ মূল্যত , চিন্তাত , জীৱন - শৈলীত আৰু সমাজৰ পৰিৱৰ্তন অবিহনে এয়া সম্ভৱ নহয়৷ প্ৰাচীন ভাৰতীয় দৰ্শনত কোৱা হৈছে যে ‘‘ মাতা ভূমিঃ , পুত্ৰোহঃ পৃথ্বীয়াঃ ’’ ৷ যদি আমি পৃথিৱীক নিজৰ মাতৃ হিচাপে জ্ঞান কৰো তেন্তে তেওঁৰ সন্মান আৰু সংৰক্ষণ কৰিম , লোকচান নহয়৷ আমি লক্ষ্য ৰাখিব লাগিব যে এই পৃথিৱী হ ’ ল অনাগত প্ৰজন্মৰ ধৰোহৰ৷ আমি ইয়াৰ স্বামী নহয় , আমি ন্যাসৰক্ষীহে৷


    অধ্যক্ষ মহোদয় ,


    তৃতীয় বিষয়টো হ ’ ল ভাৰত - প্ৰশান্ত ( ইণ্ডো - পেচিফিক ) ক্ষেত্ৰ যি আমাৰ বিনিময় ক্ষেত্ৰ৷ ইয়াত বিশ্বৰ ৫০ % জনসংখ্যাই বাস কৰে৷ আৰু ই ধৰ্ম , সংস্কৃতি , ভাষা , ইতিহাস তথা ৰাজনৈতিক আৰু আৰ্থিক ব্যৱস্থাৰ সমাহাৰ ক্ষেত্ৰ৷ কিন্তু এই ক্ষেত্ৰত বৰ্তমানে বিবদমান বিষয় হৈ পৰিছে৷ ভাৰত - প্ৰশান্ত ক্ষেত্ৰ আমাৰ জীৱনৰেখা স্বৰূপ আৰু ব্যৱসায়ৰ ৰাজমাৰ্গৰ দৰে৷ ইয়াত সম্পাদন কৰা বিভিন্ন সহযোগিতা ভৱিষ্যতৰ কুঞ্জীস্বৰূপ৷ সেইবাবে মই ২০১৮ চনত জুন মাহত ছিংগাপুৰত ভাৰত - প্ৰশান্ত ক্ষেত্ৰৰ মুকলি , একীকৰণ তথা সন্তুলন বৰ্তাই ৰখাৰ ক্ষেত্ৰত সকলোৰে সৈতে সহযোগিতাৰে কাম কৰাৰ ক্ষেত্ৰত গুৰুত্ব আৰোপ কৰিছিলো৷ ইয়াৰ জৰিয়তেহে ৰাষ্ট্ৰসমূহৰ মাজত বিশ্বাসৰ জন্ম হ ’ ব৷ আৰু নিয়মসন্মত ব্যৱস্থা তথা বহুপক্ষীয় ব্যৱস্থা বাহাল থাকিব৷


    অধ্যক্ষ মহোদয় ,


    চাৰি বছৰ পূৰ্বে মই ভাৰত মহাসাগৰ ক্ষেত্ৰৰ বাবে SAGAR ৰ পৰিকল্পনা সংৰেখিত কৰিছিলো৷ SAGAR ৰ অৰ্থ হিন্দীত সমুদ্ৰ৷ SAGAR অৰ্থাৎ Security And Growth for All in the Region হ ’ ল আমাৰ বাবে ভাৰত - প্ৰশান্ত অঞ্চলত সহযোগিতাৰ এক ব্লুপ্ৰিণ্ট৷ সমাবেশিতাৰ এই সিদ্ধান্তৰ ওপৰত আজি মই আকৌ গুৰুত্ব প্ৰদান কৰিবলৈ বিচাৰিম৷ মই এয়াও ক ’ ব বিচাৰিছো যে ভাৰতে নিজৰ শক্তি আৰু ক্ষমতাসমূহৰ ব্যৱহাৰ কেৱল নিজৰ সমৃদ্ধি আৰু সুৰক্ষাৰ বাবে নকৰে৷ তাৰ পৰিৱৰ্তে অন্য দেশৰ ক্ষমতাৰ বিকাশত , বিপদৰ সময়ত মানৱীয় সহায় তথা সকলো দেশ সহযোগিতা সুৰক্ষা , সম্পন্নতা আৰু উজ্বল ভৱিষ্যতৰ বাবে কৰিব৷ সমৰ্থ , সশক্ত আৰু সমৃদ্ধ ভাৰত কেৱল দক্ষিণ এছিয়া আৰু ভাৰত - প্ৰশান্ত অঞ্চলতেই নহয় , সমগ্ৰ বিশ্বতে শান্তি , বিকাশ আৰু সুৰক্ষাৰ আধাৰ স্তম্ভ হিচাপে বিবেচিত হ ’ ব৷


    অধ্যক্ষ মহোদয় ,


    এই বীক্ষণক বাস্তৱায়িত কৰাৰ বাবে আৰু নীলা অৰ্থনীতিৰ সহযোগিতাৰ বাবে ভাৰতে মালদ্বীপতকৈ অধিক সহযোগিতা আন কাৰোৰে পৰা নাপায়৷ কাৰণ আমি সামুদ্ৰিক ওচৰ চুবুৰীয়া৷ কাৰণ আমি বন্ধু৷ আৰু বন্ধুৰ মাজত কোনো ডাঙৰ - সৰু , দুৰ্বলী - শক্তিশালী নাথাকে৷ শান্ত আৰু সমৃদ্ধ ওচৰ চুবুৰীয়াৰ ভেঁটি বিশ্বাস , সদ্ভাৱনা আৰু সহযোগিতাৰ ওপৰত নিৰ্ভৰ কৰে৷ আৰু এই বিশ্বাস আমি পৰস্পৰে পৰস্পৰৰ চিন্তা তথা হিতৰ ধ্যান ৰখাৰ জৰিয়তেহে আহে৷ যাৰ দ্বাৰা আমি দুয়োৱে অধিক সমৃদ্ধ আৰু অধিক সুৰক্ষিত হ ’ ব পাৰো৷ এয়া তেতিয়াহে সম্ভৱ যেতিয়া আমি ভাল সময়ত আৰু বেয়া সময়তো নিজৰ বিশ্বাস সুদৃঢ় ৰাখিম৷


    অধ্যক্ষ মহোদয় ,


    আমাৰ দৰ্শন আৰু আমাৰ নীতি হ ’ ল বসুধৈৱ কুটুম্বকম৷ অৰ্থাৎ সমগ্ৰ বিশ্বই হ ’ ল এটা পৰিয়াল৷ যুগপুৰুষ মহাত্মা গান্ধীয়ে কৈছিলঃ ‘‘There is no limit to extending our services to our neighbours.” ভাৰতে নিজৰ উপলব্ধিসমূহ সদায়েই বিশ্বৰ সৈতে আৰু বিশেষকৈ ওচৰ চুবুৰীয়াৰ সৈতে বিনিময় কৰি আহিছে৷ সেইবাবে ভাৰতৰ বিকাশ সহযোগী লোকসমূহৰ সশক্ত কৰাৰ বাবেহে , তেওঁলোকক দুৰ্বল প্ৰতিপন্ন কৰাৰ বাবে নহয় বা আমাৰ ওপৰত তেওঁলোকৰ নিৰ্ভৰতা বৃদ্ধিৰ বাবে নহয় বা ভৱিষ্যতৰ প্ৰজন্মৰ কান্ধত ঋণৰ অসম্ভৱ বোজা দিয়াৰ বাবে নহয়৷


    অধ্যক্ষ মহোদয় ,


    এই সময় প্ৰত্যাহ্বানেৰে ভৰা এক জটিল সংক্ৰান্তিকাল৷ কিন্তু প্ৰত্যাহ্বানে অৱকাশৰো সৃষ্টি কৰে৷ আজি ভাৰত আৰু মালদ্বীপৰ সন্মুখত অৱকাশৰ সৃষ্টি হৈছেঃ

      * ওচৰ চুবুৰীয়াসকলৰ লগত মিত্ৰতাপূৰ্ণ সম্বন্ধৰ আদৰ্শ প্ৰস্তুতৰ বাবে ;
      * পাৰস্পৰিক সহযোগিতাৰ দ্বাৰা আমাৰ জনসাধাৰণৰ আৰ্থিক , সামাজিক তথা ৰাজনৈতিক আকাংক্ষা পূৰণ কৰাৰ বাবে ;
      * নিজৰ ক্ষেত্ৰত স্থায়িত্ব , শান্তি আৰু সুৰক্ষা স্থাপিত কৰাৰ বাবে মিলিজুৰি কাম কৰাৰ ;
      * বিশ্বৰ সৰ্বাধিক গুৰুত্বপূৰ্ণ সামুদ্ৰিক ভূমিক সুৰক্ষিত কৰাৰ বাবে ;
      * সন্ত্ৰাসবাদক হৰুৱাৰ বাবে ;
      * সন্ত্ৰাসবাদ আৰু মৌলবাদৰ পোষক শক্তিক বিদূৰত ৰখাৰ বাবে ;
      * আৰু স্বাস্থ্য তথা স্বচ্ছ পৰিবেশৰ বাবে প্ৰয়োজনীয় পৰিৱৰ্তন অনাৰ বাবে৷

    ইতিহাস আৰু আমাৰ নাগৰিকসকলে এয়াই আশা কৰিব যে এই অৱকাশ যাতে আমি অথলে যাবলৈ নিদিও , ইয়াৰ সম্পূৰ্ণ লাভ যাতে আমি উঠাব পাৰো৷ এই প্ৰয়াসত সম্পূৰ্ণ সহযোগিতাৰ বাবে আৰু মালদ্বীপৰ সৈতে আমাৰ অমূল্য মৈত্ৰীক অধিক গাঢ় কৰাৰ বাবে ভাৰত দৃঢ় প্ৰতিজ্ঞ৷


    এই পবিত্ৰ সংকল্পৰ মই আজি আপোনালোকৰ সন্মুখত দোহাৰিছো৷ আপোনালোকে মোক আজি নিজৰ মাজত উপস্থিত থকাৰ সুবিধা প্ৰদান কৰিলে৷ পুনৰ বাৰ এই বৃহৎ সন্মানৰ বাবে ধন্যবাদ৷ আপোনালোকৰ মিত্ৰতাৰ বাবে ধন্যবাদ৷


    বহু বহু ধন্যবাদ৷


    ****


    AKT/KP/MANN

    
    
    (Release ID: 1574179) Visitor Counter : 2
    
    
      Read this release in: English , Urdu , Marathi , Bengali , Tamil
    
    
    

*