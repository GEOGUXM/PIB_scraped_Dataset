      প্ৰধানমন্ত্ৰীৰ কাৰ্যালয়

      লোকসভাত ৰাষ্ট্ৰপতিয়ে আগবঢ়োৱা ভাষণৰ প্ৰত্যুত্তৰত প্ৰধানমন্ত্ৰীৰ ধন্যবাদসূচক ভাষণ
      Posted On: 25 JUN 2019 7:03PM by PIB Guwahati


    সংসদত ৰাষ্ট্ৰপতিয়ে আগবঢ়োৱা ভাষণৰ বিপৰীতে প্ৰধানমন্ত্ৰী শ্ৰী নৰেন্দ্ৰ মোদীয়ে আজি ধন্যবাদসূচক ভাষণ প্ৰদান কৰে৷ তেওঁ সংসদৰ সাংসদসকলক বিশেষকৈ প্ৰথমবাৰলৈ সাংসদ হৈ অহাসকলক বিভিন্ন বিতৰ্কত ভাগ লোৱাৰ বাবে ধন্যবাদ জনায়৷ তেওঁ লগতে কয় যে ৰাষ্ট্ৰপতিৰ ভাষণত কোটি কোটি ভাৰতীয়ৰ সপোনৰ এখন নতুন ভাৰত পৰিস্ফূট হৈছে৷


    ২০১৯ৰ লোকসভা নিৰ্বাচনৰ সবল জনাদেশ সন্দৰ্ভত উল্লেখ কৰি প্ৰধানমন্ত্ৰীয়ে কয় যে ভাৰতৰ জনগনে পূৰ্বৰ কাম - কাজৰ মূল্যায়ন কৰি পুনৰ এখন সুস্থিৰ চৰকাৰ নিৰ্বাচিত কৰিলে৷


    প্ৰধানমন্ত্ৰীয়ে কয় , “ ২০১৯ৰ নিৰ্বাচনে দেখুৱালে যে ভাৰতৰ লোকসকলে দেশৰ মংগলৰ কথা ভাবে৷ ” তেওঁ লগতে কয় যে ১৩০ কোটি লোকক সেৱা কৰিবলৈ সূযোগ পোৱাটো অতি সন্তুষ্টিৰ কথা আৰু নাগৰিকসকলৰ জীৱনত এক ইতিবাচক পৰিৱৰ্তনৰ বাবেই কাম কৰি আছে৷


    কেন্দ্ৰীয় চৰকাৰৰ দৃষ্টিভংগী আলোকপাত কৰি প্ৰধানমন্ত্ৰীয়ে কয় যে চৰকাৰে ৰাইজৰ কল্যান আৰু অত্যাধূনিক আন্তঃগাঁথনিত বিশ্বাস কৰে৷ তেওঁ কয় যে চৰকাৰে কেতিয়াও বিকাশৰ পথৰ পৰা বিচলিত নহয় , নাইবা উন্নয়নৰ এজেণ্ডাও মচি নেপেলায়৷ “ দেশৰ প্ৰগতি , প্ৰতিগৰাকী ভাৰতীয়ক সবলীকৰণ আৰু আমাৰ দেশ অত্যাধূনিক আন্তঃগাঁথনিৰে সমৃদ্ধ ইত্যাদি দিশবোৰ অতি গুৰুত্বপূৰ্ণ৷ ” তেওঁ লগতে কয়৷


    প্ৰধানমন্ত্ৰীয়ে কয় যে চৰকাৰে বিশ্বাস কৰে যে ভাৰতৰ প্ৰগতিৰ বাবে প্ৰতিগৰাকী নাগৰিকে বৰঙণি আগবঢ়াওক৷ তেওঁ লগতে সংসদক জৰুৰীকালীন সময়ৰ ক ’ লা দিনবোৰৰ কথা সোঁৱৰাই দিয়ে৷


    মহাত্মা গান্ধীৰ ১৫০ বছৰীয়া জয়ন্তী আৰু ভাৰতৰ স্বাধীনতাৰ ৭৫ বছৰক ভাৰতৰ ইতিহাসৰ মাইলৰখুঁটি বুলি উল্লেখ কৰি প্ৰধানমন্ত্ৰীয়ে সকলোকে এইবোৰ অতি উলহ - মালহেৰে উদযাপন কৰিবলৈ কয়৷ তেওঁ কয় যে দেশৰ নাগৰিকসকলে ভাৰতক গঢ়ি তুলিবলৈ পৰিশ্ৰম কৰা উচিত , আমাৰ মুক্তি যুঁজাৰুসকলে দেশৰ বাবে জীয়াই থকাৰ সপোন দেখিছিল৷


    প্ৰধানমন্ত্ৰীয়ে কয় যে কেন্দ্ৰীয় চৰকাৰে কাৰ্যভাৰ গ্ৰহণ কৰাৰ এসপ্তাহৰ ভিতৰতে একাধিক জনতাকেন্দ্ৰিক সিদ্ধান্ত গ্ৰহণ কৰিছে৷ তেওঁ কয় যে সেই সিদ্ধান্তসমূহে কৃষক , ব্যৱসায়ী , যুৱ - প্ৰজন্মৰ লগতে সমাজৰ অন্যান্য ক্ষেত্ৰৰ লোকসকলক ব্যাপকধৰণে উপকৃত কৰিব৷ তেওঁ লগতে কয় যে চৰকাৰে দেশবাসীক দিয়া প্ৰতিশ্ৰুতি পুৰণৰ কাম আৰম্ভ কৰিছে৷


    পানী সংৰক্ষণৰ গুৰুত্ব সন্দৰ্ভত শ্ৰী মোদীয়ে ‘ জলশক্তি ’ মন্ত্ৰালয় গঠন কৰাকে ধৰি কেন্দ্ৰীয় চৰকাৰে হাতত লোৱা কেতবোৰ পদক্ষেপৰ কথা উল্লেখ কৰে৷ তেওঁ দেশবাসীক পানী সংৰক্ষণৰ ক্ষে্ত্ৰত বলিষ্ঠ পদক্ষেপ গ্ৰহণ কৰিবলৈ আহ্বান জনায়৷ তেওঁ কয় যে জল সংকটে আটাইতকৈ বেছি দুখীয়া আৰু মহিলা লোকসকলক ক্ষতি কৰে৷ তেওঁ চৰকাৰে প্ৰতিঘৰ লোকক পানী যোগান ধৰাৰ বাবে লোৱা প্ৰতিশ্ৰুতিক পুনৰ দোঁহাৰে৷


    প্ৰধানমন্ত্ৰীয়ে ভাৰতক এখন পাঁচ ত্ৰিলিয়ন মাৰ্কিন ডলাৰ অৰ্থনীতিৰ দেশ হিচাপে গঢ়ি তুলিবলৈ এক সামূহিক প্ৰচেষ্টা গ্ৰহণ কৰাৰ আহ্বান জনায়৷ তেওঁ লগতে কয় যে পৰ্যটনৰ প্ৰচাৰ আৰু পৰ্যটনৰ আন্তঃগাঁথনিৰ উন্নয়ন অৰ্থনৈতিক সমৃদ্ধিৰ বাবে উত্তম ব্যৱস্থা৷ তেওঁ ‘ মেক ইন ইণ্ডিয়া ’ আৰু দক্ষ ভাৰতৰ গুৰুত্বৰ সন্দৰ্ভত উল্লেখ কৰে৷


    প্ৰধানমন্ত্ৰী মোদীয়ে দৃঢ়তাৰে কয় যে দেশত দুৰ্নীতিৰ স্থান নাই৷ তেওঁ কয় যে চৰকাৰে দুৰ্নীতিৰ বিৰুদ্ধে যুঁজ অব্যাহত ৰাখিব৷ তেওঁ কয় যে চৰকাৰে সকলো নাগৰিকৰ জীৱন প্ৰণালী সহজ কৰি তোলাটো সুনিশ্চিত কৰিবলৈ প্ৰতিশ্ৰুতিবদ্ধ আৰু ইয়াৰ বাবে সকলো এখন নতুন ভাৰত গঢ়ি তোলাৰ দিশত কাম কৰিবলৈ আহ্বান জনায়৷


    *****


    AKT/KP/SKS /DB

    
    
    (Release ID: 1575784) Visitor Counter : 2
    
    
      Read this release in: English , Urdu , Marathi , Hindi , Bengali , Punjabi , Gujarati , Tamil , Kannada