      বাণিজ্য আৰু উদ্যোগ মন্ত্ৰালয়

      গুৱাহাটীত অনুষ্ঠিত হ’ল ৪ৰ্থ আঞ্চলিক উৎকৰ্ষ সন্মিলন
      Posted On: 26 JUN 2019 5:05PM by PIB Guwahati


    ভাৰতীয় মানদণ্ড পৰিষদ আৰু ফিকিৰ উদ্যোগত আজি গুৱাহাটীৰ নেডফি সন্মিলন কেন্দ্ৰত অনুষ্ঠিত হৈ যায় ৪ৰ্থ আঞ্চলিক উৎকৰ্ষ সন্মিলন । আজি অনুষ্ঠিত হৈ যোৱা এই সন্মিলনৰ মুখ্য বিষয় আছিল ‘ প্ৰতিযোগিতামূলক নিৰ্মাণৰ বাবে মানদণ্ড ’ (“Quality for Manufacturing Competitiveness”) ।


    এদিনীয়া কাৰ্যসূচীৰে আয়োজন কৰা এই সন্মিলনখনি আজি আনুষ্ঠানিকভাৱে মুকলি কৰে অসম চৰকাৰৰ উদ্যোগ আৰু বাণিজ্যি বিভাগৰ অতিৰিক্ত মুখ্য সচিব ৰবি কাপুৰে । উদ্বোধনী ভাষণত শ্ৰী কাপুৰে কয় , “ সমগ্ৰ বিশ্বতে বিগত এটা দশকত কোনো এখন দেশেই ভাৰতৰ সমান ক্ষীপ্ৰতাৰে উত্তৰণ সাধন কৰিব পৰা নাই । এই অৰ্থনৈতিক বিকাশৰ গতি অক্ষুণ্ণ ৰাখিবলৈ আমি নিৰ্মাণ বা উৎপাদনৰ ক্ষেত্ৰত ইয়াৰ মানদণ্ডৰ ওপৰত গুৰুত্ব প্ৰদান কৰিব লাগিব । আমি কেৱল এবিধ সামগ্ৰী উৎপাদন হৈ ওলোৱাৰ পিছত ইয়াৰ মানদণ্ড চালেই নহ ’ ব , সামগ্ৰীবিধৰ উৎপাদন প্ৰক্ৰিয়াটো চলি থকাৰ সময়তো মানদণ্ড সুনিশ্চিত কৰিব লাগিব ।


    শ্ৰী কাপুৰে লগতে কয় , “ উদাহৰণস্বৰূপে , আমি যদিহে নিশ্চিত কৰিব পাৰো যে অসমত উৎপাদিত চাহ শ্ৰেষ্ঠতম মানৰ চাহ , তেন্তে ই এক বৃহৎ অৰ্থনৈতিক পৰিৱৰ্তন আনিবলৈ সক্ষম হ ’ ব । এনে পৰিস্থিতিত কেৱল মানদণ্ড নিয়ন্ত্ৰণৰ বাবে এক সুন্দৰ পৰিস্থিতিতন্ত্ৰৰ প্ৰয়োজন । আমাৰ নতুন উদ্যোগীসকলক আমি প্ৰশিক্ষিত কৰি তুলিব লাগিব আৰু তেওঁলোকৰ মাজত মানদণ্ডৰ এক সুন্দৰ ধাৰণা প্ৰতিষ্ঠা কৰিব লাগিব । ”


    ইফালে ভাৰতীয় মানদণ্ড পৰিষদৰ নেশ্যনেল এক্ৰেডিটেশ্যন ব ’ ৰ্ড ফৰ চাৰ্টিফিকেশ্যন ব ’ ডিজ চমুকৈ NABCB ৰ অধ্যক্ষ তথা আৰু ফিকি টাস্ক ফ ’ ৰ্চ অন মেনুফেকশ্যাৰিং এক্সেলেন্সৰো শীৰ্ষ বিষয়া শ্যাম বাঙে অনুষ্ঠানত উপস্থিত থাকি কয় , “ আমাৰ দেশত নিৰ্মাণ খণ্ডটোক বিকশিত কৰাৰ বাবে সকলো দিশৰ পৰাই প্ৰয়াস থাকিব লাগে । আমাৰ দেশৰ মুঠ ঘৰুৱা উৎপাদনলৈ নিৰ্মাণ খণ্ডৰ বৰঙণি যথেষ্ট বেছি । নিৰ্মাণ খণ্ডৰ বিকাশৰ বাবে অন্যতম গুৰুত্বপূৰ্ণ কাৰক হৈছে মানদণ্ড নিয়ন্ত্ৰণ ; আমাৰ দেশৰ মানদণ্ড ব্যৱস্থাটো উন্নত কৰাৰ বাবে আমি অহৰহ প্ৰয়াস কৰিব লাগিব । ” আজিৰ অনুষ্ঠানত নেশ্যনেল ব ’ ৰ্ড ফৰ কোৱালিটি প্ৰমোশ্যন চমুকৈ NBQP ৰ মুখ্য কাৰ্যবাহী বিষয়া চি কে বিশ্বাসো উপস্থিত থাকে ।


    এদিনীয়া কাৰ্যসূচীৰে আয়োজন কৰা এই সন্মিলনত বিভিন্ন বিষয় লৈ একাধিক আলোচনা চক্ৰও অনুষ্ঠিত হয় । ‘ জিৰো ডিফেক্ট জিৰো এফেক্ট ’, নিম্ন মানদণ্ডৰ ব্যয় হ্ৰাস , বুদ্ধিদীপ্ত আৰু দীৰ্ঘম্যাদী নিৰ্মাণৰ বাবে নৱ - প্ৰযুক্তি আদি বিষয়ক লৈ এই আলোচনাচক্ৰবোৰ অনুষ্ঠিত হৈছিল । ইয়াৰ উপৰিও মানদণ্ড উন্নীতকৰণ আৰু প্ৰতিযোগিতামূলক পৰিৱেশৰ বাবে নীতি নিৰ্ধাৰণ বিষয়তো আন এক আলোচনাচক্ৰ অনুষ্ঠিত হয় ।

    
    
    (Release ID: 1575914) Visitor Counter : 43
    
    
      Read this release in: English