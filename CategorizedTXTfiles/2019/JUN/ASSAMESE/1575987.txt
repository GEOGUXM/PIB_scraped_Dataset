      প্ৰধানমন্ত্ৰীৰ কাৰ্যালয়

      ছাংহাই সহযোগিতা সংস্থাৰ শীৰ্ষ সন্মিলনত প্ৰধানমন্ত্ৰীৰ ভাষণৰ ইংৰাজী সংস্কৰণৰ লিখিত ৰূপ
      Posted On: 14 JUN 2019 2:30PM by PIB Guwahati


    কিৰ্গিজ গণৰাজ্যৰ ৰাষ্ট্ৰপতি আৰু আজিৰ বৈঠকৰ অধ্যক্ষ ,
    
    মহামান্যসকল , সতীৰ্থ আৰু বন্ধুসকল,
    ছাংহাই সহযোগিতা সংস্থাৰ শীৰ্ষ সন্মিলনত সৱল নেতৃত্বৰ বাবে সৰ্বপ্ৰথমে মই ৰাষ্ট্ৰপতি জিনবেক ’ভ আৰু কিৰ্গিজ গণৰাজ্যক অভিনন্দন জনাব বিচাৰো৷ উদাৰ আতিথ্য আৰু উষ্ম আদৰণিৰ বাবেও মই তেওঁক ধন্যবাদ জনাব বিচাৰো৷ এছচিঅ’ নেতাসকলৰ সৈতে বৈঠকত অংশ ল’বলৈ পোৱাটো মোৰ বাবে এক আনন্দদায়ক অভিজ্ঞতা৷ ভাৰতে এছচিঅ’ৰ পূৰ্ণকালীন সদস্যৰ মৰ্যদা লাভ কৰাৰ দুবছৰ সম্পূৰ্ণ হ’ল৷ আমি এছচিঅ’ৰ সকলো কাৰ্যসূচীলৈ পূৰ্ণ সহযোগিতা আগবঢ়াই আহিছো৷ আন্তঃৰাষ্ট্ৰীয় পৰ্যায়ত এছচিঅ’ৰ ভূমিকা আৰু গ্ৰহণযোগ্যতা অধিক বিস্তাৰিত কৰিবলৈ আমি প্ৰচেষ্টা অব্যাহত ৰাখিম৷
    
    মহানুভৱসকল ,
    ভাৰতৰ ইতিহাস , সভ্যতা আৰু সংস্কৃতি হাজাৰ হাজাৰ বছৰ ধৰি এছচিঅ’ অঞ্চলসমূহৰ সৈতে পৰস্পৰ সংযুক্ত হৈ আছে৷ আমাৰ এই উমৈহতীয়া অঞ্চলসমূহত উন্নত যোগাযোগ ব্যৱস্থাৰ প্ৰয়োজনীয়তা আছে৷ আন্তঃৰাষ্ট্ৰীয় উত্তৰ-দক্ষিণ পৰিবহণ কৰিড’ৰ, চাবাহাৰ বন্দৰ, আছগাবাট চুক্তিৰ দৰে পদক্ষেপেৰে ভাৰতে যোগাযোগ ব্যৱস্থাৰ ওপৰত নিজৰ গুৰুত্ব বৃদ্ধি কৰিছে৷ ইয়াৰ লগতে আমি ২০১৭ৰ পৰা কাবুল-কান্দাহাৰ তথা নতুন দিল্লী আৰু মুম্বাইৰ মাজত মালবাহী বিমানৰ ব্যৱস্থা মুকলি কৰিছো৷ সাৰ্বভৌমত্ব, আঞ্চলিক অখণ্ডতা, সুপ্ৰশাসন, স্বচ্ছতা, ব্যৱহাৰিকতা আৰু বিশ্বাসযোগ্যতা যোগাযোগ ব্যৱস্থাৰ ভেটি হোৱা উচিত৷ আমাৰ ই-ট্যুৰিষ্ট ভিছা সেৱা প্ৰায় সকলো এছচিঅ’ ৰাষ্ট্ৰৰ বাবে উপলব্ধ হৈছে৷ মই ঘোষণা কৰিবলৈ পাই সুখী যে এছচিঅ’ দেশৰ পৰ্যটকৰ সুবিধাৰ বাবে শীঘ্ৰে ভাৰতীয় পৰ্যটন বিভাগে ৰাছিয়ান ভাষাত এক ২৪ ঘণ্টীয়া পৰ্যটন হেল্পলাইন মুকলি কৰিব৷
    
    মহানুভৱসকল ,
    এক সংঘবদ্ধ , শান্তিপূৰ্ণ আৰু সমৃদ্ধিশালী আফগানিস্তান হ’ল ছাংহাই সহযোগিতা সংস্থা(এছচিঅ’)অঞ্চলৰ সুস্থিৰতা আৰু সুৰক্ষাৰ বাবে গুৰুত্বপূৰ্ণ বিষয়৷ আমাৰ লক্ষ্য হ’ল আফগান চৰকাৰৰ প্ৰচেষ্টাক সমৰ্থন কৰা আৰু আফগানিস্তানৰ জনসাধাৰণৰ বাবে এক আফগান-নেতৃ্ত্বাধীন, আফগান-শাসনাধীন আৰু আফগান নিয়ন্ত্ৰণাধীন শান্তি প্ৰক্ৰিয়া নিশ্চিত কৰা৷
    
    মহানুভৱসকল ,
    আমাৰ অঞ্চলটোৰ সুস্থ সহযোগিতা সৱল কৰিবলৈ আমাৰ এক সুস্পষ্ট ধাৰণা থকা উচিত৷ হেল্থ (স্বাস্থ্য)শব্দটোক আমাৰ সহযোগিতাৰ ক্ষেত্ৰত পৃথক ৰূপত উপস্থাপন কৰিব পাৰি—
    
    এইচ মানে হেল্থকেয়াৰ কোঅ ’পাৰেচন(স্বাস্থ্যসেৱাৰ দিশত সহযোগিতা)৷
    ই মানে ইক ’নমিক কোঅ’পাৰেচন(অৰ্থনৈতিক সহযোগিতা)৷
    এ মানে অল্টাৰনেট এনাৰ্জী (বিকল্প শক্তি)৷
    এল মানে লিটাৰেচাৰ এণ্ড কালচাৰ (ভাষা আৰু সংস্কৃতি)৷
    টি মানে টেৰ ’ৰিজম ফ্ৰী ছ’চাইটী(সন্ত্ৰাসমুক্ত সমাজ)৷
    এইচ মানে হিউমেনাইটেৰিয়ান কোঅ ’পাৰেচন(মানৱ কল্যাণত সহযোগিতা)৷
    এইচ মানে হেল্থকেয়াৰ কোঅ ’পাৰেচন(স্বাস্থ্যসেৱাৰ সহযোগিতা)৷
    
    আমি এছচিঅ ’ৰ২০১৯-২১ৰ কৰ্ম পৰিকল্পনাত স্বাস্থ্যসেৱাক গুৰুত্ব আৰোপ কৰা উচিত৷ ভাৰতে টেলি-মেডিচিন আৰু মেডিকেল ট্যুৰিজিমৰ ক্ষেত্ৰত ইয়াৰ অভিজ্ঞতা সকলোৰে সৈতে বিনিময় কৰিব বিচাৰে৷
    
    ই মানে ইক ’নমিক কোঅ’পাৰেচন(অৰ্থনৈতিক সহযোগিতা)
    অৰ্থনৈতিক সহযোগিতা হ ’ল আমাৰ জনসাধাৰণৰ ভৱিষ্যতৰ ভেটি৷ একপক্ষীয়তা আৰু সংৰক্ষণবাদ কাৰো বাবে উপযোগী নহয়৷ বিশ্ব বাণিজ্য সংস্থাৰ প্ৰতি লক্ষ্য ৰাখি আমাক প্ৰয়োজন এক নিয়মভিত্তিক, স্বচ্ছ, বৈষম্যবিহীন, মুক্ত আৰু সৰ্বব্যাপী বহুপাক্ষিক ঔদ্যোগিক ব্যৱস্থাৰ৷ ইয়ে সকলো সদস্য ৰাষ্ট্ৰ বিশেষকৈ উন্নয়নশীল দেশৰ স্বাৰ্থ সুৰক্ষিত কৰিব৷ অৰ্থনৈতিক গতিবিধিৰ বাবে এছচিঅ’ সদস্য অনুকূল এক পৰিৱেশ গঢ়ি দিবলৈ ভাৰত দৃঢ়বদ্ধ৷ আজি আমি কেইবাটাও গুৰুত্বপূৰ্ণ চুক্তিত স্বাক্ষৰ কৰিবলৈ গৈ আছো, যিয়ে এছচিঅ’ৰ মঞ্চত বিত্তীয় বিষয়, ডিজিটেলকৰণ আৰু আইচিটি ক্ষেত্ৰৰ সহযোগিতাক শক্তিশালী কৰিব৷
    
    এ মানে অল্টাৰনেট এনাৰ্জী (বিকল্প শক্তি)
    পৃথিৱীক নিজৰ মাতৃ হিচাপে গণ্য কৰি ভাৰতে জলবায়ু পৰিৱৰ্তনৰ সৈতে মোকাবিলা কৰিবলৈ সংকল্প গ্ৰহণ কৰিছে৷ আজি ভাৰত বিশ্বৰ ষষ্ঠ বৃহৎ নৱীকৰণযোগ্য শক্তি উৎপাদনকাৰী দেশ আৰু পঞ্চম বৃহৎ সৌৰ শক্তি উৎপাদনকাৰী দেশ৷ আন্তঃৰাষ্ট্ৰীয় সৌৰ মৈত্ৰী ভাৰতৰ এক যুটীয়া প্ৰচেষ্টা৷ আমি এই পদক্ষেপলৈ এছচিঅ ’ ৰাষ্ট্ৰসমূহক আদৰণি জনাইছো৷ শক্তিৰ বিকল্প উৎস বিকশিত কৰাৰ ক্ষেত্ৰত আমাৰ অভিজ্ঞতা বিনিময় কৰিবলৈ আমি সাজু আছো৷ আজি আমি পৰিৱেশ ৰক্ষাৰ ক্ষেত্ৰত এছচিঅ’ৰ অধীনত এক বুজাবুজিত উপনীত হৈছো৷
    
    এল মানে লিটাৰেচাৰ এণ্ড কালচাৰ (ভাষা আৰু সংস্কৃতি)
    পৰস্পৰৰ সাহিত্য -সংস্কৃতিৰ সৈতে আমাৰ দেশসমূহৰ যুৱ প্ৰজন্মক চিনাকী কৰাই দিলে, আমাৰ সম্পৰ্ক অধিক গাঢ় হ’ব৷ ভাৰতীয় সাহিত্যৰ ১০টা মহান সৃষ্টি এছচিঅ’ ৰাষ্ট্ৰৰ ভাষালৈ অনুবাদ কৰা হ’ব৷ শেহতীয়াভাৱে, উজবেকিস্তানৰ সহযোগিতাত তাছকেণ্টত এক এছচিঅ’ ছবি মহোৎসৱ সফলতাৰে আয়োজন কৰা হয়৷ ইয়াত বলীউদৰ লগতে উজবেকিস্তানৰ ছবি প্ৰদৰ্শন কৰা হয়৷ সাহিত্য আৰু সংস্কৃতিয়ে আমাৰ সমাজত এক ইতিবাচক প্ৰভাৱ বিস্তাৰ কৰে৷ বিশেষকৈ ইয়ে আমাৰ যুৱ প্ৰজন্মৰ মাজত মৌলবাদৰ প্ৰসাৰ প্ৰতিৰোধ কৰিব পাৰে৷
    
    টি মানে টেৰ ’ৰিজম ফ্ৰী ছ’চাইটী(সন্ত্ৰাসমুক্ত সমাজ)
    
    যোৱা দেওবাৰে শ্ৰীলংকা ভ্ৰমণৰ সময়ত মই ছেইণ্ট এন্থনী গিৰ্জালৈ গৈছিলো৷ তাত মই সন্ত্ৰাসবাদৰ লজ্জাজনক ছবি অনুভৱ কৰিছিলো , যিয়ে বিশ্বৰ যিকোনো স্থানত যিকোনো সময়ত প্ৰত্যেক দিনাই নিৰপৰাধী লোকৰ প্ৰাণ কাঢ়ি নিছে৷ এই ব্যাধি ৰোধ কৰিবলৈ সকলো মানৱতাবাদী শক্তি একগোট হোৱা উচিত৷ সন্ত্ৰাসবাদীক সহায়, সহযোগ আৰু বিত্তীয় বৰঙণি আগবঢ়োৱা দেশক জবাবদিহি কৰিব লাগে৷ এছচিঅ’ ৰাষ্ট্ৰসমূহে সন্ত্ৰাসবাদ নিৰ্মূলৰ ক্ষেত্ৰত কাৰ্যকৰী ভূমিকা লোৱা উচিত৷
    
    এইচ মানে হিউমেনাইটেৰিয়ান কোঅ ’পাৰেচন(মানৱীয় সহযোগিতা)
    ছাংহাই সহযোগিতা সংস্থাৰ অধীনষ্ঠ অঞ্চলসমূহত মানবীয় সহযোগিতা আৰু দুৰ্যোগৰ পৰিস্থিতিত ভাৰতে প্ৰথম পদক্ষেপ লৈ আহিছে৷ এছচিঅ ’ দেশসমূহৰ সৈতে আমাৰ অভিজ্ঞতা আৰু কাৰ্যকুশলতা বিনিময় কৰিবলৈ পালে আমি সুখী হ’ম৷
    
    মহামান্যসকল ,
    
    [ মই বিছকেক ঘোষণা পত্ৰক আদৰণি জনাইছো , সহযোগিতাৰ ক্ষেত্ৰত ই এক উপযোগী কৰ্মসূচী ]


    মই পুনৰ এবাৰ এই সুন্দৰ আয়োজনৰ বাবে মহামান্য ৰাষ্ট্ৰপতি জীনবেক ’ভক ধন্যবাদ জ্ঞাপন কৰিছো৷ পৰৱৰ্তী বৰ্ষৰ এছচিঅ’ শীৰ্ষ সন্মিলন আয়োজনৰ দায়িত্ব গ্ৰহণ কৰাৰ বাবে ৰাষ্ট্ৰপতি ভ্লাডিমিৰ পুটিনক মই শুভেচ্ছা আৰু অভিনন্দন জনাব বিচাৰো৷ এছচিঅ’ সন্মিলনৰ সফল আয়োজনৰ ক্ষেত্ৰত ৰাছিয়াৰ প্ৰতি ভাৰতৰ পূৰ্ণ সহযোগ থাকিব বুলি মই প্ৰতিশ্ৰুতি দিলো৷
    
    ধন্যবাদ৷


    ***


    AKT/AKP/AK/ MS

    
    
    (Release ID: 1575987) Visitor Counter : 4
    
    
      Read this release in: Bengali , English , Marathi , Tamil