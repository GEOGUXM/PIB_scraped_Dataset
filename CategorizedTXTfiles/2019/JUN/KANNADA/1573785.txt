      ಉಪರಾಷ್ಟ್ರಪತಿಗಳ ಕಾರ್ಯಾಲಯ

      21 ನೇ ಶತಮಾನಕ್ಕೆ ಅಗತ್ಯವಿರುವ ಜ್ಞಾನ, ಕೌಶಲ್ಯ ಮತ್ತು ಮನೋಭಾವದಿಂದ ನಮ್ಮ ಯುವಕರನ್ನು ಸಜ್ಜುಗೊಳಿಸಲು ನಾವು ನಮ್ಮ ಶಿಕ್ಷಣ ವ್ಯವಸ್ಥೆಯನ್ನು ಪುನರುಜ್ಜೀವನಗೊಳಿಸಬೇಕು: ಉಪ ರಾಷ್ಟ್ರಪತಿ
      Posted On: 09 JUN 2019 12:16PM by PIB Bengaluru


    21 ನೇ ಶತಮಾನಕ್ಕೆ ಅಗತ್ಯವಿರುವ ಜ್ಞಾನ, ಕೌಶಲ್ಯ ಮತ್ತು ಮನೋಭಾವದಿಂದ ನಮ್ಮ ಯುವಕರನ್ನು ಸಜ್ಜುಗೊಳಿಸಲು ನಾವು ನಮ್ಮ ಶಿಕ್ಷಣ ವ್ಯವಸ್ಥೆಯನ್ನು ಪುನರುಜ್ಜೀವನಗೊಳಿಸಬೇಕು: ಉಪ ರಾಷ್ಟ್ರಪತಿ


    ಶಿಕ್ಷಣವು ಬೆಳವಣಿಗೆ ಮತ್ತು ಅಭಿವೃದ್ಧಿಯ ಪ್ರಮುಖ ವೇಗವರ್ಧಕಗಳಲ್ಲಿ ಒಂದಾಗಿದೆ;


    ನಮಗೆ ಮಾತೃಭಾಷೆ ಮತ್ತು ಇತರ ಭಾಷೆಗಳಿಗೆ ಪ್ರಾಮುಖ್ಯತೆಯನ್ನು ನೀಡುವ ಭಾಷಾ ನೀತಿಯ ಅಗತ್ಯವಿದೆ;


    ಶ್ರೀ ಸತ್ಯ ಸಾಯಿ ಉನ್ನತ ಕಲಿಕಾ ಸಂಸ್ಥೆಯ ಸುವರ್ಣ ಮಹೋತ್ಸವದ ಉದ್ಘಾಟನೆ.


    ಬೆಂಗಳೂರು :ಜೂನ್ 09, 2019


    21ನೇ ಶತಮಾನಕ್ಕೆ ಅಗತ್ಯವಾದ ಜ್ಞಾನ, ಕೌಶಲ್ಯ ಮತ್ತು ಮನೋಭಾವದಿಂದ ನಮ್ಮ ಯುವಕರನ್ನು ಸಜ್ಜುಗೊಳಿಸಲು ನಮ್ಮ ಶಿಕ್ಷಣ ವ್ಯವಸ್ಥೆಯನ್ನು ಪುನರುಜ್ಜೀವನಗೊಳಿಸಬೇಕು ಎಂದು ಉಪ ರಾಷ್ಟ್ರಪತಿ ಶ್ರೀ ಎಂ. ವೆಂಕಯ್ಯ ನಾಯ್ಡು ಕರೆ ಕೊಟ್ಟಿದ್ದಾರೆ. ಅವರು ಬೆಂಗಳೂರಿನಲ್ಲಿಂದು ಶ್ರೀ ಸತ್ಯ ಸಾಯಿ ಉನ್ನತ ಕಲಿಕಾ ಸಂಸ್ಥೆಯ ಸುವರ್ಣ ಮಹೋತ್ಸವವನ್ನು ಉದ್ಘಾಟಿಸಿದರು.


    ಸಂಸ್ಥೆಯು 50 ವರ್ಷಗಳನ್ನು ಪೂರೈಸಿರುವುದು ಸಂಸ್ಥೆಯ ಪಯಣದಲ್ಲಿ ಒಂದು ‘ಮಹತ್ವದ ಮೈಲಿಗಲ್ಲು’ ಎಂದ ಅವರು, ಈ ಸಾಧನೆಯು ಶ್ರೀ ಸತ್ಯ ಸಾಯಿ ಬಾಬಾ ಅವರ ದೂರದೃಷ್ಟಿಗೆ ಒಂದು ನಿರರ್ಗಳ ಸಾಕ್ಷ್ಯವಾಗಿದೆ. ಒಬ್ಬ ಅಸಾಮಾನ್ಯ ಗುರು ಮತ್ತು ಪರಿವರ್ತನಾ ನಾಯಕ ಜಗತ್ತಿನಾದ್ಯಂತದ ಲಕ್ಷಾಂತರ ಜನರು ಮಾನವೀಯತೆಯ ಸೇವೆಯಲ್ಲಿ ಸಕ್ರಿಯವಾಗಿ ಪಾಲ್ಗೊಳ್ಳುವಂತೆ ಪ್ರೇರೇಪಿಸಿದ್ದಾರೆ ಎಂದರು.


    ಶಿಕ್ಷಣ ಬೆಳವಣಿಗೆಯ ಪ್ರಮುಖ ವೇಗವರ್ಧಕಗಳಲ್ಲಿ ಒಂದಾಗಿದೆ ಎಂದ ಉಪರಾಷ್ಟ್ರಪತಿಯವರು, ನಾಗರಿಕರು ವಿದ್ಯಾವಂತರಾದಾಗ ಮಾತ್ರ ರಾಷ್ಟ್ರಗಳು ವೃದ್ಧಿಯಾಗುತ್ತವೆ ಎಂದು ಹೇಳಿದರು. 1964-68ರ ಕೊಥಾರಿ ಆಯೋಗದ ವರದಿಯನ್ನು ಉಲ್ಲೇಖಿಸಿದ ಅವರು ನಮ್ಮ ದೇಶದ ಅದೃಷ್ಟ ನಮ್ಮ ತರಗತಿ ಕೊಠಡಿಗಲ್ಲಿ ಸಾಕಾರಾಗೊಳ್ಳುತ್ತದೆ ಎಂದು ಶ್ರೀ ನಾಯ್ಡು ಹೇಳಿದರು.


    ರಾಷ್ಟ್ರೀಯ ಶಿಕ್ಷಣ ನೀತಿ 2019ರ ಬಗ್ಗೆ ಉಲ್ಲೇಖಿಸಿದ ಅವರು, ಅದು ಎಲ್ಲ ವಿಷಯಗಳ ಬಗ್ಗೆ ಉತ್ತಮ ವಿವರಗಳನ್ನು ಒಳಗೊಂಡಿದೆ ಎಂದರು.ಉತ್ಕೃಷ್ಟತೆ ಹಾಗೂ ಔಚಿತ್ಯದ ಗುರಿಯ ಅಗತ್ಯದ ಬಗ್ಗೆ ಮಾತನಾಡಿದ ಅವರು, ರಾಷ್ಟ್ರೀಯ ಅಗತ್ಯತೆಗಳು ಮತ್ತು ಮೌಲ್ಯಗಳ ನಡುವೆ ಸಮತೋಲನ ಸಾಧಿಸಬೇಕು ಹಾಗೂ ಜಾಗತಿಕ ಸನ್ನಿವೇಶದಲ್ಲಿ ನಮ್ಮ ವಿದ್ಯಾರ್ಥಿಗಳು ಅತ್ಯುತ್ತಮರಲ್ಲಿ ಒಬ್ಬರಾಗುವಂತೆ ತಯಾರು ಮಾಡಬೇಕಾದ ಅವಶ್ಯಕತೆ ಇದೆ ಎಂದರು.


    ಬಹು ಭಾಷೆಯ ಜಗತ್ತಿನಲ್ಲಿ ನಮ್ಮ ಯುವಕರ ಸಾಧನೆಗೆ ನೆರವಾಗುವಂತಹ ಮಾತೃಭಾಷೆ ಹಾಗೂ ಇತರ ಭಾಷೆಗಳಿಗೆ ಆದ್ಯತೆಯನ್ನು ನೀಡುವ ಭಾಷಾ ನೀತಿಗೆ ಶ್ರೀ ನಾಯ್ಡು ಕರೆಕೊಟ್ಟರು.


    ಭಾರತದಲ್ಲಿ ಉತ್ತಮವಾಗುತ್ತಿರುವ ಸಾಕ್ಷರತಾ ಪ್ರಮಾಣದ ಬಗ್ಗೆ ಮಾತನಾಡಿದ ಅವರು, ಮುಂದಿನ ಕೆಲವು ವರ್ಷಗಳಲ್ಲಿ, ನಮ್ಮ ಜನರು ಓದುವುದು, ಬರೆಯುವುದು, ಲೆಕ್ಕಹಾಕಲು, ಅಭಿವ್ಯಕ್ತಗೊಳಿಸುವ ಮೂಲಕ ಅಭಿವೃದ್ಧಿಯ ಪ್ರಕ್ರಿಯೆಗಳಲ್ಲಿ ಹೆಚ್ಚಿನ ಆತ್ಮ ವಿಶ್ವಾಸದೊಂದಿಗೆ ಪಾಲ್ಗೊಳ್ಳುವಂತೆ ನಾವು ಖಚಿತಪಡಿಸಿಕೊಳ್ಳಬೇಕು ಎಂದರು.


    ನಮ್ಮ ಶಾಲಾ ವ್ಯವಸ್ಥೆಯು ಮಗು ಸ್ನೇಹಿಯಾಗಿರಬೇಕು ಮತ್ತು ಪ್ರತೀ ಮಗುವಿನ ಸಮಗ್ರ ಅಭಿವೃದ್ಧಿಯ ಕಡೆ ಇರಬೇಕು. ಸಂಶೋಧನೆ ಮತ್ತು ಬೋಧನೆಯಲ್ಲಿ ಉತ್ಕೃಷ್ಟತೆಗೆ ಮಹತ್ತರ ಒತ್ತು ನೀಡುವುದಕ್ಕಾಗಿ ನಮ್ಮ ಉನ್ನತ ಶಿಕ್ಷಣ ವ್ಯವಸ್ಥೆಯನ್ನು ಮರು-ವಿನ್ಯಾಸಗೊಳಿಸಬೇಕಾಗಿದೆ ಎಂದು ಉಪ ರಾಷ್ಟ್ರಪತಿಯವರು ಅಭಿಪ್ರಾಯಪಟ್ಟರು. ಭವಿಷ್ಯವನ್ನು ರೂಪಿಸುವುದು ನಮ್ಮೆಲ್ಲರ ಮಹತ್ವದ ಸಾಮೂಹಿಕ ಜವಾಬ್ದಾರಿಯಾಗಿದೆ. ಇದರಲ್ಲಿ ನಾವಿ ವಿಫಲರಾಗಬಾರದು. ನಮ್ಮ ದೇಶದ ಶ್ರೇಷ್ಠ ಪರಂಪರೆಯಿಂದ ಸ್ಫೂರ್ತಿ ಪಡೆಯಬೇಕು ಮತ್ತು ಅದನ್ನು ಜಗತ್ತಿನಾದ್ಯಂತದ ಆಲೋಚನೆಗಳು ಹಾಗೂ ಕ್ರಿಯೆಗಳೊಂದಿಗೆ ಸಂಯೋಜಿಸುವ ಅಗತ್ಯದ ಅವರು ಒತ್ತಿ ಹೇಳಿದರು.


    ಭಾರತವು ಇಂದು ಜ್ಞಾನಾಧಾರಿತ ಆರ್ಥಿಕತೆಯಾಗಿದೆ ಎಂದ ಉಪ ರಾಷ್ಟ್ರಪತಿಯವರು, ಕ್ಷಿಪ್ರವಾಗಿ ಬದಲಾಗುತ್ತಿರುವ ಜಗತ್ತಿನಲ್ಲಿ ಅಭಿವೃದ್ದಿ ಸಾಧಿಸಲು ನಾವು ಒಂದು ಸಾಧಾರಣ ಅಥವಾ ಗುಣಾತ್ಮಕವಾದ ಉಪ-ಯೋಗ್ಯ ಶಿಕ್ಷಣದ ವ್ಯವಸ್ಥೆಯಿಂದ ಸಾಧ್ಯವಿಲ್ಲ. ವ್ಯಕ್ತಿಯ ವ್ಯಕ್ತಿತ್ವದ ಸರ್ವಾಂಗೀಣ ಅಭಿವೃದ್ಧಿಯನ್ನು ಕೇಂದ್ರೀಕರಿಸುವ ಶೈಕ್ಷಣಿಕ ಸಂಸ್ಥೆಗಳು ಹೆಚ್ಚಾಗಬೇಕು ಎಮದು ಅವರು ಕರೆ ನೀಡಿದರು. 'ತಲೆ, ಕೈ ಮತ್ತು ಹೃದಯ ಏಕಕಾಲದಲ್ಲಿ ಅಭಿವೃದ್ಧಿಯಾಗಬೇಕು' ಎಂದು ಅವರು ಹೇಳಿದರು


    ಉತ್ತಮ ಗುಣಮಟ್ಟದ ಶಿಕ್ಷಣವು ಅಜ್ಞಾನ, ಮೂಢನಂಬಿಕೆ, ಧರ್ಮಾಂಧತೆ, ಪೂರ್ವಾಗ್ರಹ ಮತ್ತು ಸಂಕುಚಿತ ಮನೋಭಾವಗಳಿಂದ ನಮ್ಮನ್ನು ಮುಕ್ತಗೊಳಿಸುತ್ತೇವೆ ಎಂದು ಶ್ರೀ ವೆಂಕಯ್ಯ ನಾಯ್ಡು ಹೇಳಿದರು.


    ಬೌದ್ಧಿಕ ಪ್ರತಿಭೆಯು ಒಳ್ಳೆಯ ಕೆಲಸಗಳು ಮತ್ತು ಸಹಾನುಭೂತಿ ವರ್ತನೆಗಳೊಂದಿಗೆ ಕೂಡಿರಬೇಕು ಎಂದು ಉಪ ರಾಷ್ಟ್ರಪತಿಯವರು ಹೇಳಿದರು. ಶ್ರೀ ಸತ್ಯ ಸಾಯಿಬಾಬಾರವರ "ಶಿಕ್ಷಣವು ಜೀವನಕ್ಕಾಗಿ, ಕೇವಲ ಬದುಕಲು ಅಲ್ಲ” ಎಂಬ ಮಾತುಗಳನ್ನು ಉಲ್ಲೇಖಿಸಿ: ಶಿಕ್ಷಣವು 'ಪರಿವರ್ತನೆ'ಗಾಗಿರಬೇಕು ಮತ್ತು ಕೇವಲ 'ವಹಿವಾಟು' ಆಗಿರಬಾರದು ಎಂದರು. ಶಿಕ್ಷಣದಲ್ಲಿ ಶ್ರೇಷ್ಠತೆಗಾಗಿ ನಿರಂತರವಾಗಿ ಶ್ರಮಿಸುತ್ತಿರುವ ಶ್ರೀ ಸತ್ಯ ಸಾಯಿ ಉನ್ನತ ಕಲಿಕಾ ಸಂಸ್ಥೆಯನ್ನು ಅವರು ಶ್ಲಾಘಿಸಿದರು.


    ಶ್ರೀ ಸತ್ಯ ಸಾಯಿ ಉನ್ನತ ಕಲಿಕಾ ಸಂಸ್ಥೆಯ ಕುಲಪತಿ ಶ್ರೀ ಚಕ್ರವರ್ತಿ, ಉಪ ಕುಲಪತಿ ಪ್ರೊಫೆಸರ್ ಕೆ ಬಿ ಆರ್ ವರ್ಮಾ, ಶ್ರೀ ಸತ್ಯ ಸಾಯಿ ಟ್ರಸ್ಟ್ ನ ಟ್ರಸ್ಟಿಗಳಾದ ಶ್ರೀ ಆರ್ ಎಸ್ ರತ್ನಾಕರ್ ಮತ್ತು ಶ್ರೀ ನಾಗಾನಂದ್ ಮತ್ತಿತರ ಗಣ್ಯರು ಸಮಾರಂಭದಲ್ಲಿ ಪಾಲ್ಗೊಂಡರು.


    ಉಪ ರಾಷ್ಟ್ರಪತಿಯವರ ಭಾಷಣದ ಪಠ್ಯ


    “ಶ್ರೀ ಸತ್ಯ ಸಾಯಿ ಸಾಯಿ ಉನ್ನತ ಕಲಿಕಾ ಸಂಸ್ಥೆ (SSSIHL) ಯ ಸುವರ್ಣ ಮಹೋತ್ಸವದಲ್ಲಿ ನಿಮ್ಮೊಂದಿಗೆ ಇರುವುದು ನನಗೆ ಅತೀವ ಸಂತಸ ತಂದಿದೆ.


    ಈ ಶಿಕ್ಷಣ ಸಂಸ್ಥೆಯು ಐವತ್ತು ವರ್ಷಗಳನ್ನು ಪೂರೈಸಿರುವುದು, ಸುವರ್ಣ ಮಹೋತ್ಸವ ಆಚರಿಸುತ್ತಿರುವುದು ಈ ಸಂಸ್ಥೆಗೆ ಒಂದು ಮಹತ್ವದ ಮೈಲಿಗಲ್ಲಾಗಿದೆ.


    ಈ ಸಾಧನೆಯು ಶ್ರೀ ಸತ್ಯ ಸಾಯಿ ಬಾಬಾ ಅವರ ದೂರದೃಷ್ಟಿಗೆ ಒಂದು ನಿರರ್ಗಳ ಸಾಕ್ಷ್ಯವಾಗಿದೆ. ಒಬ್ಬ ಅಸಾಮಾನ್ಯ ಗುರು ಜಗತ್ತಿನಾದ್ಯಂತದ ಲಕ್ಷಾಂತರ ಜನರು ಮಾನವೀಯತೆಯ ಸೇವೆಯಲ್ಲಿ ಸಕ್ರಿಯವಾಗಿ ಪಾಲ್ಗೊಳ್ಳುವಂತೆ ಪ್ರೇರೇಪಿಸಿದ್ದಾರೆ


    ಅವರೊಬ್ಬ ಪರಿವರ್ತನಾ ನಾಯಕರಾಗಿದ್ದರು. ಶೈಕ್ಷಣಿಕ ಸಂಸ್ಥೆಗಳು ಹಾಗೂ ಆಸ್ಪತ್ರೆಗಳನ್ನು ಸ್ಥಾಪಿಸಿದರು ಮತ್ತು ಶಿಕ್ಷಣದ ಮೂಲಕ ಮೌಲ್ಯಗಳನ್ನು ಹೇಗೆ ಪ್ರೇರೇಪಿಸಬಹುದು ಮತ್ತು ಬಡವರಿಗೆ ಹೇಗೆ ಆರೋಗ್ಯ ರಕ್ಷಣೆ ನೀಡಬಹುದು ಎಂಬುದನ್ನು ಜಗತ್ತಿಗೆ ತೋರಿಸಿದರು.


    1969ರ ಜೂನ್ 9 ರಂದು ಶ್ರೀ ಸತ್ಯ ಸಾಯಿ ಕಲೆ ಮತ್ತು ವಿಜ್ಞಾನ ಕಾಲೇಜಾಗಿ ಈ ಸಂಸ್ಥೆಯು ಆರಂಭವಾಯಿತು.


    ಈ ಸಂಸ್ಥೆಯ ವಿದ್ಯಾರ್ಥಿಗಳು ಹಲವಾರು ಕ್ಷೇತ್ರಗಳಲ್ಲಿ ಸಶಸ್ತ್ರ ಪಡೆಯ ಸೈನಿಕರಾಗಿ, ನಾಗರೀಕ ಸೇವೆಯ ಅಧಿಕಾರಿಗಳಾಗಿ, ವಕೀಲರಾಗಿ, ನ್ಯಾಯಾಧೀಶರಾಗಿ, ವಿಜ್ಞಾನಿಗಳಾಗಿ, ಸಂಶೋಧಕರಾಗಿ, ಉದ್ಯಮಿಗಳಾಗಿ ಹಾಗೂ ವಿದೇಶಗಳಲ್ಲಿ ತಾಯ್ನಾಡಿನ ಸೇವೆ ಮಾಡುತ್ತಿದ್ದಾರೆ ಎಂದು ಕೇಳಿ ಸಂತಸವಾಗುತ್ತದೆ


    ಐವತ್ತು ವರ್ಷಗಳ ಹಿಂದೆ ಬಾಬಾ ಅವರು ಬಿತ್ತಿದ ಒಂದು ಸಣ್ಣ ಬೀಜವು ಇಂದು ಕಲ್ಪವೃಕ್ಷವಾಗಿ ಬೆಳೆದಿದೆ. ಈ ಕಲ್ಪವೃಕ್ಷವು ಅಪಾರ ಜ್ಞಾನದ ಹಣ್ಣುಗಳು ನೀಡುತ್ತಿದೆ ಮತ್ತು ಶಾಂತಿ ಹಾಗೂ ಬುದ್ಧಿಮತ್ತೆಯ ಪರಿಮಳ ತುಂಬಿದ ಅಪಾರ ಹೂವಿನ ರಾಶಿಯಿಂದ ತುಂಬಿದೆ. ಎನ್ನುವುದು ಸಂತಸದ ವಿಷಯ.


    ಉತ್ತಮ ಶಿಕ್ಷಣ ವ್ಯಕ್ತಿಗೆ ದೇಶಕ್ಕೆ ಮತ್ತು ಜಗತ್ತಿಗೆ ನಿಜವಾದ ಕಲ್ಪವೃಕ್ಷ. ಭಾರತೀಯ ಸುಭಾಷಿತ ಹೇಳುವಂತೆ,


    “ವ್ಯಯೇ ಕೃತೇ ವರ್ಧತೈವನೀತ್ಯಂ


    ವಿದ್ಯಾ ಧನಂ ಸರ್ವಧನಾ ಪ್ರಧಾನಂ”


    “ಎಲ್ಲ ಸಂಪತ್ತುಗಳಿಗಿಂತ ವಿದ್ಯೆ ಎನ್ನುವುದು ಬಹಳ ಮುಖ್ಯವಾದ್ದು. ಇದೊಂದು ಅನನ್ಯವಾದುದು ಏಕೆಂದರೆ, ಇದನ್ನು ಇತರರೊಂದಿಗೆ ಹಂಚಿಕೊಂಡಷ್ಟೂ ಇದು ಹೆಚ್ಚು ಬೆಳೆಯುತ್ತದೆ”.


    ಶಿಕ್ಷಣವು, ಅಭಿವೃದ್ಧಿಯ ಪ್ರಮುಖ ವೇಗವರ್ಧಕಗಳಲ್ಲಿ ಒಂದಾಗಿದೆ. ಅದರ ಪ್ರಜೆಗಳು ಶಿಕ್ಷಣ ಪಡೆದ ನಂತರ ದೇಶಗಳು ಏಳಿಗೆ ಪಡೆದಿವೆ. ಪೂರ್ವ ಏಷ್ಯಾದ ದೇಶಗಳ ಅಪರೂಪದ ಬೆಳವಣಿಗೆಯು ಜನರ ಶೈಕ್ಷಣಿಕ ಪ್ರಗತಿಯಿಂದ ಹೆಚ್ಚಾಗಿರುವುದನ್ನು ಅಧ್ಯಯನಗಳು ತೋರಿಸಿವೆ. 2012 ರಲ್ಲಿ ನಡೆಸಿದ OECD ಅಧ್ಯಯನವು, "ಸರಾಸರಿಯಾಗಿ ಅರ್ಧದಷ್ಟು ಆರ್ಥಿಕ ಬೆಳವಣಿಗೆಯು ತೃತೀಯ ಮಟ್ಟದ ಶಿಕ್ಷಣ ಪಡೆದ ಕಾರ್ಮಿಕ ಆದಾಯದ ಬೆಳವಣಿಗೆಗೆ ಸಂಬಂಧಿಸಿದೆ" ಎಂದು ತೋರಿಸಿದೆ.


    1964-68ರ ಕೊಥಾರಿ ಆಯೋಗದ ವರದಿಯು “ನಮ್ಮ ದೇಶದ ಅದೃಷ್ಟ ನಮ್ಮ ತರಗತಿ ಕೊಠಡಿಗಳಲ್ಲಿ ಸಾಕಾರಾಗೊಳ್ಳುತ್ತದೆ “ ಎಂದು ಆರಂಭವಾಗುತ್ತದೆ.


    ನಾವು, ಭಾರತದಲ್ಲೀಗ ಪ್ರಮುಖ ಸುಧಾರಣಾ ಪ್ರಕ್ರಿಯೆಯನ್ನು ಕೈಗೊಂಡಿದ್ದೇವೆ. ಸಾವ್ರಜನಿಕ ಚರ್ಚೆಗಾಗಿ ಕೆಲವು ದಿನಗಳ ಹಿಂದೆ ಬಿಡುಗಡೆ ಮಾಡಿರುವ ರಾಷ್ಟ್ರೀಯ ಶಿಕ್ಷಣ ನೀತಿಯ ಕರಡಿನ ಬಗ್ಗೆ ನೀವು ಓದಿರಬಹುದು. ಎಲ್ಲ ವಿಚಾರಗಳ ಬಗ್ಗೆ ಸಂಪೂರ್ಣ ವಿವರಗಳೊಂದಿಗೆ ಇರುವ ಒಂದು ದಾಖಲೆ ಇದು. ಎಲ್ಲ ಮಕ್ಕಳು ಹಾಗೂ ಯುವಕರಿಗೆ ಗುಣಮಟ್ಟದ ಶಿಕ್ಷಣ ನೀಡುವ ದಾರಿಯನ್ನು ಇದು ತೋರಿಸುತ್ತದೆ. ಉತ್ಕೃಷ್ಟತೆ ಮತ್ತು ಔಚಿತ್ಯವನ್ನು ಗುರಿಯ ಅವಶ್ಯಕತೆಯನ್ನು ಇದು ಹೇಳುತ್ತದೆ. ಇದು ರಾಷ್ಟ್ರೀಯ ಅಗತ್ಯತೆಗಳು ಹಾಗೂ ತತ್ವಗಳ ನಡುವೆ ಸಮತೋಲನ ಸಾಧಿಸಲು ಮತ್ತು ನಮ್ಮ ವಿದ್ಯಾರ್ಥಿಗಳು ಜಾಗತಿಕ ಸನ್ನಿವೇಶದಲ್ಲಿ ಅತ್ಯುತ್ತಮರಾಗುವಂತೆ ಸಿದ್ಧಗೊಳಿಸಲು ನೆರವಾಗುತ್ತದೆ. ಬಹುಭಾಷೆಗಳ ಜಗತ್ತಿನಲ್ಲಿ ಮಾತೃಭಾಷೆಗೆ ಹಾಗೂ ಜೊತೆಗೆ ಇತರ ಭಾಷೆಗಳಿಗೂ ಮಹತ್ವ ನೀಡುವ ಭಾಷಾ ನೀತಿಗೆ ಇದು ಕರೆ ಕೊಡುತ್ತದೆ.


    ಭಾರತದ ಅಭಿವೃದ್ಧಿಯ ಪಯಣದ ಮಹತ್ವದ ಸಂದರ್ಭದಲ್ಲಿ ಈ ವರದಿ ಬಂದಿದೆ.


    ಇಂದಿನ ಭಾರತ ತರುಣ ಭಾರತ. ದೇಶದಲ್ಲಿ ಜನಸಂಖ್ಯೆಯ ಶೇಕಡಾ 50 ರಷ್ಟು 25 ವರ್ಷದೊಳಗಿನವರು ಹಾಗೂ ಶೇಕಡಾ 65 ರಷ್ಟು 35 ವರ್ಷದೊಳಗಿನವರು ಇದ್ದಾರೆ.


    21ನೇ ಶತಮಾನಕ್ಕೆ ಅಗತ್ಯವಾದ ಜ್ಞಾನ, ಕೌಶಲ್ಯ ಮತ್ತು ಮನೋಭಾವದಿಂದ ನಮ್ಮ ಯುವ ಜನರನ್ನು ಸಜ್ಜುಗೊಳಿಸಲು ನಮ್ಮ ಶಿಕ್ಷಣ ವ್ಯವಸ್ಥೆಯನ್ನು ಪುನರುಜ್ಜೀವನಗೊಳಿಸಬೇಕು


    ಈ ವ್ಯವಸ್ಥೆಯ ಅಡಿಪಾಯ ಬಲಪಡಿಸಲೇಬೇಕು.


    ಭಾರತದ ಸಾಕ್ಷರತಾ ಪ್ರಮಾಣ ಶೇ.74.04. 15 ರಿಂದ 24 ವರ್ಷದೊಳಗಿನ ಯುವಜನರ ಸಾಕ್ಷರತಾ ಪ್ರಮಾಣ ಶೇ.81.1. ಮುಂದಿನ ಕೆಲವು ವರ್ಷಗಳಲ್ಲಿ, ನಮ್ಮ ಜನರು ಓದುವುದು, ಬರೆಯುವುದು, ಲೆಕ್ಕಹಾಕಲು, ಅಭಿವ್ಯಕ್ತಗೊಳಿಸುವ ಮೂಲಕ ಅಭಿವೃದ್ಧಿಯ ಪ್ರಕ್ರಿಯೆಗಳಲ್ಲಿ ಹೆಚ್ಚಿನ ಆತ್ಮ ವಿಶ್ವಾಸದೊಂದಿಗೆ ಪಾಲ್ಗೊಳ್ಳುವಂತೆ ನಾವು ಖಚಿತಪಡಿಸಿಕೊಳ್ಳಬೇಕು.


    ನಮ್ಮ ಶಾಲಾ ವ್ಯವಸ್ಥೆಯು ಮಗು ಸ್ನೇಹಿಯಾಗಿರಬೇಕು ಮತ್ತು ಪ್ರತೀ ಮಗುವಿನ ಸಮಗ್ರ ಅಭಿವೃದ್ಧಿಯ ಕಡೆ ಇರಬೇಕು.


    ಸಂಶೋಧನೆ ಮತ್ತು ಬೋಧನೆಯಲ್ಲಿ ಉತ್ಕೃಷ್ಟತೆಗೆ ಮಹತ್ತರ ಒತ್ತು ನೀಡುವುದಕ್ಕಾಗಿ ನಮ್ಮ ಉನ್ನತ ಶಿಕ್ಷಣ ವ್ಯವಸ್ಥೆಯನ್ನು ಮರು-ವಿನ್ಯಾಸಗೊಳಿಸಬೇಕಾಗಿದೆ.


    ರಾಷ್ಟ್ರೀಯ ಶಿಕ್ಷಣ ನೀತಿ 2019ರ ಕರಡು ಹಲವಾರು ಶಿಫಾರಸ್ಸುಗಳನ್ನು ಒಳಗೊಂಡಿದೆ. ಅದು ದೇಶದ ಶಿಕ್ಷಣ ಕಾರ್ಯಸೂಚಿಯನ್ನು ಸಂಭಾವ್ಯವಾಗಿ ಮುನ್ನಡೆಸುತ್ತದೆ ಮತ್ತು ಭಾರತವು ಹೆಚ್ಚಿನ ಬೆಳವಣಿಗೆಯ ಪಥವನ್ನು ಸಾಗಿಸಲು ಸಹಾಯ ಮಾಡುತ್ತದೆ.


    ತಜ್ಞರ ಸಮಿತಿಯ ಈ ಸಲಹೆಗಳನ್ನು ದೇಶದಲ್ಲಿರುವ ಎಲ್ಲರು, ಪೋಷಕರು, ವಿದ್ಯಾರ್ಥಿಗಳು, ಶೈಕ್ಷಣಿಕ ನಿರ್ವಾಹಕರು ಮತ್ತು ನಮ್ಮ ದೇಶದ ಭವಿಷ್ಯದ ಬಗ್ಗೆ ಕಾಳಜಿವಹಿಸುವ ಎಲ್ಲರೂ ಅಧ್ಯಯನ ಮಾಡಬೇಕು.


    ಕರಡು ನೀತಿಯು ನಮಗೆ ಸಾಧಿಸಿರುವುದನ್ನು ತಿಳಿಯಲು ಮತ್ತು ಭವಿಷ್ಯವನ್ನು ರೂಪಿಸಲು ಅತ್ಯುತ್ತಮ ಸಂದರ್ಭವಾಗಿದೆ. ನಿಮ್ಮಂತಹ ಶ್ರೇಷ್ಠ ಸಂಸ್ಥೆಗಳೂ ಸಹ ಈ ಚರ್ಚೆಯಲ್ಲಿ ಸಹಕರಿಸುತ್ತವೆ ಎಂದು ನಾನು ಭಾವಿಸುತ್ತೇನೆ.


    .ನಮ್ಮ ಆರ್ಥಿಕತೆಯು ಹೆಚ್ಚು ದೃಢ ಹಾಗೂ ಚೇತರಿಕೆಯನ್ನು ಕಾಣುತ್ತಿರುವಾಗ ನಮ್ಮ ನಾಗರೀಕರ ಜೀವನ ಸುಧಾರಣೆಗೆ ಆಡಳಿತ ವ್ಯವಸಸ್ಥೆಗಳ ಸುಧಾರಣೆಗಳನ್ನು ತರುತ್ತೇವೆ.


    ಭವಿಷ್ಯವನ್ನು ನಾವು ರೂಪಿಸಲೇಬೇಕು. ಭವಿಷ್ಯವನ್ನು ಸಾಕಾರಗೊಳಿಸುವುದು ನಮ್ಮ ಸಾಮೂಹಿಕ ಹೊಣೆಗಾರಿಕೆ ಮತ್ತು ನಾವು ವಿಫಲರಾಗಬಾರದು.


    ಇಡೀ ಶಿಕ್ಷಣ ವ್ಯವಸ್ಥೆಯನ್ನು ಮರು ಆಲೋಚನೆಗೆ, ಮರು ಕಲ್ಪನೆಗೆ ಮತ್ತು ಮರು ಆವಿಷ್ಕರಣೆಗೆ ಒಡ್ಡುವ ಸಮಯ ಈಗ ಬಂದಿದೆ.


    ನಿಮ್ಮ ಸಂಸ್ಥೆಯು ಈಗಾಗಲೇ ಕೆಲವು ಭರವಸೆದಾಯಕ ಮಾರ್ಗಗಳನ್ನು ತೋರಿಸಿದೆ.


    ನಮ್ಮ ದೇಶದ ಶ್ರೇಷ್ಠ ಪರಂಪರೆಯಿಂದ ನಾವು ಹೇಗೆ ಸ್ಫೂರ್ತಿ ಪಡೆಯಬಹುದು ಮತ್ತು ಜಗತ್ತಿನಾದ್ಯಂತದ ಚಿಂತನೆಯ ಮತ್ತು ಕ್ರಿಯೆಯ ಅತ್ಯುತ್ತಮ ಅಂಶಗಳೊಂದಿಗೆ ಹೇಗೆ ಸಂಯೋಜಿಸಬಹುದು ಎಂಬುದನ್ನು ನೀವು ತೋರಿಸಿದ್ದೀರಿ.


    ಸೃಜನಶೀಲ ಸ್ವಯಂ-ಅಭಿವ್ಯಕ್ತಿಗಾಗಿ ಹಲವಾರು ಅವಕಾಶಗಳನ್ನು ತೆರೆದು, ಸರ್ವಾಂಗೀಣ ಬೆಳವಣಿಗೆ ಮತ್ತು ಬಹು ಸಾಮರ್ಥ್ಯದ ಐಚ್ಛಿಕ ಅಭಿವೃದ್ಧಿಯಲ್ಲಿ ಸೃಜನಶೀಲತೆ ಮತ್ತು ಕಲ್ಪನೆಯನ್ನು ನಮ್ಮ ಯುವಕರಲ್ಲಿ ಬೆಳೆಸಲು ನೀವು ನಿರಂತರವಾಗಿ ಶ್ರಮಿಸುತ್ತಿದ್ದೀರಿ.


    ಶ್ರೀ ಸತ್ಯ ಸಾಯಿ ಬಾಬಾ ಅವರು ಶಿಕ್ಷಣದ ಬಹುದೊಡ್ಡ ದೃಷ್ಟಿಯನ್ನು ಹೊಂದಿದ್ದರು. ಮಾನವನ ಜೀವನ ಮತ್ತು ಅನುಭವಗಳನ್ನು ಕೂಡಿಸುವ ದೃಷ್ಟಿ ಅದು. ಅವರಿಗೆ, ಶಿಕ್ಷಣ ಜೀವನಕ್ಕಾಗಿ, ಕೇವಲ ಬದುಕಿಗಲ್ಲ.


    ನಿಮ್ಮ ಸಂಸ್ಥೆಯಲ್ಲಿ ನೀಡುತ್ತಿರುವ ಶಿಕ್ಷಣ ‘ಪರಿವರ್ತನಾದಾಯಕವಾದ್ದು’. ಇದು ಕೇವಲ ‘ವಹಿವಾಟಿನದ್ದಲ್ಲ’.


    ಅದು ಮಾಹಿತಿಯನ್ನು ನೀಡುವುದಷ್ಟೇ ಅಲ್ಲ. ಅಥವಾ ಜ್ಞಾನವನ್ನು ನೀಡುವ ಅಥವಾ ನಿಮ್ಮ ಕೌಶಲ್ಯಗಳನ್ನು ಪರಿಷ್ಕರಿಸುವುದು ಮಾತ್ರವಲ್ಲ. ಅದಕ್ಕಿಂತ ಹೆಚ್ಚು.


    ಇದು ಪ್ರತಿಯೊಬ್ಬರೂ ನಿಮ್ಮ ನಿಜವಾದ ಸಾಮರ್ಥ್ಯವನ್ನು ಅರ್ಥಮಾಡಿಕೊಳ್ಳುವಂತಾಗುತ್ತದೆ. ಒಂದು ರೀತಿಯಲ್ಲಿ, ಸ್ವಾಮಿ ವಿವೇಕಾನಂದರು ಹೇಳಿದಂತೆ, ನಿಮ್ಮ ಎಲ್ಲ ಗುಪ್ತ ಪ್ರತಿಭೆಗಳನ್ನು ಪತ್ತೆಹಚ್ಚುವ ಒಂದು ಪ್ರಕ್ರಿಯೆಯಾಗಿದೆ.


    ನಾವು ಯೋಚಿಸುವ ವಿಧಾನ, ನಾವು ಕಲಿಯುವ ವಿಧಾನ, ನಾವು ಮಾತನಾಡುವ ವಿಧಾನ, ಬಾಹ್ಯ ಘಟನೆಗಳಿಗೆ ನಾವು ಪ್ರತಿಕ್ರಿಯೆ ನೀಡುವ ವಿಧಾನ ಮತ್ತು ನಮ್ಮ ಬದುಕುವ ಉತ್ತಮ ಶಿಕ್ಷಣದೊಂದಿಗೆ ಪರಿವರ್ತನೆಗೊಳ್ಳುತ್ತದೆ.


    ಬಾಬಾ ಅವರ ಮಾತುಗಳನ್ನು ನಾನಿಲ್ಲಿ ಉಲ್ಲೇಖಿಸುತ್ತೇನೆ. “ನನ್ನ ವಿದ್ಯಾರ್ಥಿಗಳು ಶಂಕರರ ತಲೆಯನ್ನು, ಜನಕನ ಕೈಗಳನ್ನು ಮತ್ತು ಬುದ್ಧನ ಹೃದಯವನ್ನು ಹೊಂದಿರಬೇಕು” ಎಂದು ಅವರು ಅವರದೇ ಶೈಲಿಯಲ್ಲಿ ಹೇಳುತ್ತಿದ್ದರು. ಅವರು ಹೇಳಲು ಬಯಸುತ್ತಿದ್ದದ್ದು ಏನೆಂದರೆ, ಬೌದ್ಧಿಕ ಪ್ರತಿಭೆಯು ಒಳ್ಳೆಯ ಕೆಲಸಗಳು ಮತ್ತು ಸಹಾನುಭೂತಿ ವರ್ತನೆಗಳೊಂದಿಗೆ ಕೂಡಿರಬೇಕು ಎನ್ನುವುದು. ಬಾಬಾ ಅವರಿಗೆ, ನಮ್ಮಲ್ಲಿ ಪ್ರತಿಯೊಬ್ಬರೂ ಅಂತರ್ಗತವಾಗಿ ದೈವಿಕರು ಮತ್ತು ನಾವು ಶಿಕ್ಷಣವನ್ನು ಭಕ್ತಿಯೊಂದಿಗೆ ಸಂಯೋಜಿಸಬಹುದಾದರೆ, ಆ ದೈವಿಕ ಗುಣಗಳನ್ನು ನಾವು ಗ್ರಹಿಸಬಹುದು.


    ನನ್ನ ಪ್ರೀತಿಯ ಸೋದರಿ, ಸೋದರರೇ,


    ನಾವು ಇಂದು ಜ್ಞಾನಾಧಾರಿತ ಆರ್ಥಿಕತೆಯಲ್ಲಿದ್ದೇವೆ. ಈ ವೇಗವಾಗಿ ಬದಲಾಗುತ್ತಿರುವ ಜಗತ್ತಿನಲ್ಲಿ ಅಭಿವೃದ್ದಿಯಾಗಲು,ನಾವು ಸಾಧಾರಣ ಅಥವಾ ಉಪ-ಸೂಕ್ತ ಶಿಕ್ಷಣದ ವ್ಯವಸ್ಥೆಯನ್ನು ಹೊಂದಲು ಸಾಧ್ಯವಿಲ್ಲ.


    ಉತ್ತಮವಾದ್ದನ್ನು ಮಾಡುವುದು, ಈ ಮೊದಲು ಆಗಿರದ ಕೆಲಸಗಳನ್ನು ಮಾಡುವವುದು, ಒಂದೇ ಸಮಯದಲ್ಲಿ ಬಹುಮುಖಿ ಕೆಲಸಗಳನ್ನು ಮಾಡುವುದು, ನಾವು ಶಿಕ್ಷಣ ವ್ಯವಸ್ಥೆಯನ್ನು ಮರು ರೂಪಿಸಬೇಕಿದೆ.


    ಪ್ರತಿಭೆಯ ದ್ವೀಪಗಳಂತಿರುವ ನಿಮ್ಮಂತಹ ಸಂಸ್ಥೆಗಳು ಪರಿಣಾಮಕಾರಿ ಬೆಳಕಿನ ಮನೆಗಳಾಗುತ್ತವೆ. ನಮಗೀಗ ಇಂತಹ ಹಲವು ಬೆಳಕಿನ ಮನೆಗಳ ಅವಶ್ಯಕತೆ ಇದೆ. ವ್ಯಕ್ತಿಯ ವ್ಯಕ್ತಿತ್ವದ ಸರ್ವಾಂಗೀಣ ಅಭಿವೃದ್ಧಿಯ ಕಡೆ ಕೇಂದ್ರೀಕರಿಸುವ ಹೆಚ್ಚಿನ ಸಂಖ್ಯೆ ಶಿಕ್ಷಣ ಸಂಸ್ಥೆಗಳನ್ನು ನಾವು ಹೊಂದಬೇಕು.


    ತಲೆ, ಕೈ ಮತ್ತು ಹೃದಯ ಏಕಕಾಲದಲ್ಲಿ ಅಭಿವೃದ್ಧಿಯಾಗಬೇಕು. ಜ್ಞಾನಗ್ರಹಣದ ಆಯಾಮದ ಮೇಲೆ ಅರಿವಿನ ಅಂಶಗಳ ಮೇಲೆ ಹೆಚ್ಚು ಸಮಯವನ್ನು ವಿನಿಯೋಗಿಸಬೇಕು. ಬಹು-ಆಯಾಮದ ಜೀವನದ ಕಾರಣ, ಶಿಕ್ಷಣವು ಬಹು-ಆಯಾಮಗಳನ್ನು ಹೊಂದಿರಬೇಕು.


    ನಮ್ಮ ಪುರಾತನ ಋಷಿಗಳ ಪ್ರಕಾರ, "ಸಾ ವಿದ್ಯಾ ಯಾ ವಿಮುಕ್ತಯೇ” (ಉತ್ತಮ ಶಿಕ್ಷಣವು ಸ್ವತಂತ್ರಗೊಳಿಸುತ್ತದೆ). ಶಿಕ್ಷಣಕ್ಕೆ ವಿಮೋಚನೆಯ ಗುಣವಿದೆ. ಅದು ನಮಗೆ ಆಯ್ಕೆ ಮಾಡುವ ಸ್ವಾತಂತ್ರ್ಯ, ಯೋಚಿಸುವ ಸ್ವಾತಂತ್ರ್ಯ ಮತ್ತು ಕಾರ್ಯನಿರ್ವಹಿಸುವ ಸ್ವಾತಂತ್ರ್ಯವನ್ನು ನೀಡುತ್ತದೆ. ಉತ್ತಮ ಗುಣಮಟ್ಟದ ಶಿಕ್ಷಣವು ಅಜ್ಞಾನ, ಮೂಢನಂಬಿಕೆ, ಧರ್ಮಾಂಧತೆ, ಪೂರ್ವಾಗ್ರಹ ಮತ್ತು ಸಂಕುಚಿತ ದೃಷ್ಟಿಗಳಿಂದ ನಮ್ಮನ್ನು ಮುಕ್ತಗೊಳಿಸುತ್ತದೆ. ನಮ್ಮ ಶಾಲೆಗಳು ಮತ್ತು ಕಾಲೇಜುಗಳಲ್ಲಿ ನಾವು ನೀಡಬೇಕಾದ ಶಿಕ್ಷಣ ಇದು. ಬಾಬಾ ಕೂಡ ಊಹಿಸಿದ್ದ ಶಿಕ್ಷಣ ಇದು. ಅವರು ಹೇಳಿದ್ದರು, "ಈ ಸಂಸ್ಥೆಯಲ್ಲಿ, ಬೋಧನೆಯ ಮಾಧ್ಯಮವು ಶಿಸ್ತು. ಮೊದಲ, ಎರಡನೇ ಮತ್ತು ಮೂರನೇ ಭಾಷೆಗಳೆಂದರೆ ಪ್ರೀತಿ, ಸೇವೆ ಮತ್ತು ಸಾಧನ."


    ಪ್ರೀತಿಯ ಸೋದರಿ, ಸೋದರರೇ,


    ಶ್ರೀ ಸತ್ಯ ಸಾಯಿ ಬಾಬಾ ಅವರ ಮಹಾನ್ ಆತ್ಮದ ಆದರ್ಶದ ದೃಷ್ಟಿಕೋನದಿಂದ ತುಂಬಿರುವ ಸುಂದರ ಪರಿಸರದಲ್ಲಿ ಕಲಿಯಲು ನೀವು ಅದೃಷ್ಟ ಮಾಡಿದ್ದೀರಿ.


    ಶ್ರೇಷ್ಠತೆಯ ನಿರಂತರ ಅನ್ವೇಷಣೆಯು ಈ ಸಂಸ್ಥೆಯ ಲಕ್ಷಣವಾಗಿದೆ. ತಮ್ಮ ಸುತ್ತಲಿನ ಜಗತ್ತಿಗೆ ಗಣನೀಯ ಕೊಡುಗೆ ನೀಡಲು ವಿದ್ಯಾರ್ಥಿಗಳನ್ನು ಉತ್ತಮ ಮಾನವರನ್ನಾಗಿ ಪರಿವರ್ತಿಸುವ ನಿರಂತರ ಪ್ರಯತ್ನ ನಡೆಯುತ್ತಿದೆ.


    ಸುವರ್ಣ ಮಹೋತ್ಸವದ ಈ ಶುಭ ಸಂದರ್ಭದಲ್ಲಿ, ಶ್ರೀ ಸತ್ಯ ಸಾಯಿಬಾಬಾರವರ ದೃಷ್ಟಿ ಮತ್ತು ಉದ್ದೇಶಗಳಿಗೆ ಅನುಗುಣವಾಗಿ ಈ ಮಹಾನ್ ಸಂಸ್ಥೆಯನ್ನು ರೂಪಿಸುವಲ್ಲಿ ಬೋಧಕವರ್ಗ, ಆಡಳಿತಗಾರರು ಮತ್ತು ವಿದ್ಯಾರ್ಥಿಗಳನ್ನು ನಾನು ಶುಭಾಶಯ ಹೇಳುತ್ತೇನೆ. ಮಾನವ ಜೀವನವನ್ನು ಪರಿವರ್ತಿಸಲು ಮತ್ತು ನಮ್ಮ ನೆರವಿನ ಅಗತ್ಯವಿರುವವರಿಗೆ ಸೇವೆ ನೀಡಲು ನಿಮ್ಮ ಜ್ಞಾನ ಮತ್ತು ಕೌಶಲ್ಯಗಳನ್ನು ಬಳಸಿಕೊಳ್ಳುವ ನಿಮ್ಮ ಪ್ರಯತ್ನಗಳು ಹೊಸ ಭಾರತ ಮತ್ತು ಹೊಸ ಪ್ರಪಂಚವನ್ನು ನಿರ್ಮಿಸಲು ಮಹತ್ತರ ಕೊಡುಗೆ ನೀಡುತ್ತವೆ ಎಂದು ನಂಬಿದ್ದೇನೆ.


    ಓಂ ಸಾಯಿ ರಾಂ!


    ಜೈ ಹಿಂದ್”


    ************


    

    
    (Release ID: 1573785) Visitor Counter : 33
    
    
      Read this release in: Tamil , English , Urdu , Hindi