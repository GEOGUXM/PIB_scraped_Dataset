      ಹಣಕಾಸು ಆಯೋಗ

      2019 ರ ಜೂನ್ 23 ರಿಂದ 26 ರವರೆಗೆ ಹಣಕಾಸು ಆಯೋಗದ ಕರ್ನಾಟಕ ಭೇಟಿ
      Posted On: 20 JUN 2019 12:36PM by PIB Bengaluru


    2019 ರ ಜೂನ್ 23 ರಿಂದ 26 ರವರೆಗೆ ಹಣಕಾಸು ಆಯೋಗದ ಕರ್ನಾಟಕ ಭೇಟಿ.


    ಅಧ್ಯಕ್ಷ ಶ್ರೀ ಎನ್.ಕೆ.ಸಿಂಗ್ ನೇತೃತ್ವದ 15 ನೇ ಹಣಕಾಸು ಆಯೋಗ 2019 ರ ಜೂನ್ 23 ರಿಂದ 26 ರವರೆಗೆ ಕರ್ನಾಟಕ ರಾಜ್ಯಕ್ಕೆ ಭೇಟಿ ನೀಡಲಿದೆ. ಆಯೋಗವು ಭೇಟಿ ನೀಡುತ್ತಿರುವ ಭಾರತದ 22 ನೇ ರಾಜ್ಯ ಇದಾಗಿದೆ.


    ಆಯೋಗವು ತನ್ನ ಭೇಟಿಯ ಅಂಗವಾಗಿ ಕರ್ನಾಟಕ ಮುಖ್ಯಮಂತ್ರಿ ಶ್ರೀ ಎಚ್.ಡಿ. ಕುಮಾರಸ್ವಾಮಿ ಮತ್ತು ಅವರ ಸಂಪುಟದ ಇತರ ಸಹೋದ್ಯೋಗಿಗಳು ಮತ್ತು ರಾಜ್ಯ ಸರಕಾರದ ಹಿರಿಯ ಅಧಿಕಾರಿಗಳ ಜೊತೆ ಸಂವಾದ ನಡೆಸಲಿದೆ. ಆಯೋಗವು ರಾಜ್ಯದ ರಾಜಕೀಯ ಪಕ್ಷಗಳ ಪ್ರತಿನಿಧಿಗಳ ಜೊತೆ ಸಭೆ ನಡೆಸಲಿದೆ. ಗ್ರಾಮೀಣ ಸ್ಥಳೀಯಾಡಳಿತ ಸಂಸ್ಥೆಗಳು ಮತ್ತು ನಗರ ಸ್ಥಳೀಯಾಡಳಿತ ಸಂಸ್ಥೆಗಳ ಪ್ರತಿನಿಧಿಗಳ ಜೊತೆ ಪ್ರತ್ಯೇಕ ಸಭೆಗಳನ್ನು ಅದು ನಡೆಸಲಿದೆ. ಹಿರಿಯ ಅರ್ಥಶಾಸ್ತ್ರಜ್ಞರ ಜೊತೆ ಆಯೋಗವು ಸಂವಾದ ನಡೆಸಲಿದೆ ಮತ್ತು ಶ್ರೀ ನಂದನ್ ನೀಲೇಕಣಿ ಸಹಿತ ಇತರ ಮಾಹಿತಿ ತಂತ್ರಜ್ಞಾನ ತಜ್ಞರ ಜೊತೆಗೂ ಅದು ಪ್ರತ್ಯೇಕ ಸಂವಾದ ಕಾರ್ಯಕ್ರಮ ನಡೆಸಲಿದೆ. ಡಿ.ಬಿ.ಟಿ., ಪಿ.ಎಫ್.ಎಂ.ಎಸ್. ಮತ್ತು ಡಿಜಿಟಲ್ ಆರ್ಥಿಕತೆಯನ್ನು ಪ್ರೋತ್ಸಾಹಿಸಲು ಸಾಧನೆ ಆಧಾರಿತ ಪ್ರೋತ್ಸಾಹಧನದ ಸಾಧ್ಯತೆಯ ನಿಟ್ಟಿನಲ್ಲಿ ಈ ಸಂವಾದ ಆಯೋಜನೆಯಾಗಿದೆ. ಆಯೋಗವು ಕರ್ನಾಟಕ ರಾಜ್ಯ ಕೈಗಾರಿಕೋದ್ಯಮದ ಪ್ರತಿನಿಧಿಗಳ ಜೊತೆಗೂ ಸಭೆ ನಡೆಸಲಿದೆ.


    ಆಯೋಗವು ಕರ್ನಾಟಕ ರಾಜ್ಯ ನೈಸರ್ಗಿಕ ವಿಪತ್ತು ನಿಗಾ ಕೇಂದ್ರ (ಕೆ.ಎಸ್.ಎನ್.ಡಿ.ಎಂ.ಸಿ.) ಕ್ಕೆ ಭೇಟಿ ನೀಡಲಿದೆ. ಕೆ.ಎಸ್.ಎನ್.ಡಿ.ಎಂ.ಸಿ. ಯು ವಿಪತ್ತು ಪ್ರತಿಕ್ರಿಯಾ ನಿಗಾ ಮತ್ತು ನಿರ್ವಹಣೆಗಾಗಿರುವ ಅತ್ಯಾಧುನಿಕ ವ್ಯವಸ್ಥೆಯಾಗಿದ್ದು, ಈ ರೀತಿಯ ವ್ಯವಸ್ಥೆ ಇರುವ ದೇಶದ ಮೊದಲ ಕೇಂದ್ರವಾಗಿದೆ.


    ಬೆಂಗಳೂರು ಎದುರಿಸುತ್ತಿರುವ ಪ್ರಮುಖ ಸಮಸ್ಯೆಗಳಲ್ಲಿ ಒಂದು ಅದರ ಸಂಚಾರ ನಿರ್ವಹಣೆ. ಈ ಸಮಸ್ಯೆಯನ್ನು ಅರಿತುಕೊಳ್ಳಲು ಮತ್ತು ಅದಕ್ಕೆ ಪರಿಹಾರವನ್ನು ಕಂಡುಕೊಳ್ಳಲು ಬೆಂಗಳೂರು ನಗರ ಸಾರಿಗೆ ನಿರ್ವಹಣಾ ಕೇಂದ್ರಕ್ಕೆ ಭೇಟಿಯನ್ನೂ ಯೋಜಿಸಲಾಗಿದೆ.


    ಹಣಕಾಸು ಆಯೋಗವು ಬೋಷ್ ಎಕ್ಸ್ಪೀರಿಯನ್ಸ್ ಕೇಂದ್ರಕ್ಕೂ ಭೇಟಿ ನೀಡಲಿದೆ. ಬೋಷ್ ಸಂಸ್ಥೆ ಬೆಂಗಳೂರಿನ ಅತ್ಯಂತ ಹಳೆಯ ಕಂಪೆನಿಗಳಲ್ಲಿ ಒಂದಾಗಿದೆ.ಇದು ಇತ್ತೀಚೆಗೆ ಅತ್ಯಾಧುನಿಕ ಎಕ್ಸ್ಪೀರಿಯನ್ಸ್ ಕೇಂದ್ರವನ್ನು ತೆರೆದಿದೆ.

    
    
    (Release ID: 1575040) Visitor Counter : 26
    
    
      Read this release in: English , Urdu , Hindi