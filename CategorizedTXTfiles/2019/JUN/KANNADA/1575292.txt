      ಪ್ರಧಾನ ಮಂತ್ರಿಯವರ ಕಛೇರಿ

      17 ನೇ ಲೋಕ ಸಭಾ ಆರಂಭದಲ್ಲಿ ಪ್ರಧಾನ ಮಂತ್ರಿ ಅವರ ಮಾಧ್ಯಮ ಹೇಳಿಕೆಯ ಇಂಗ್ಲೀಷ್ ಅವತರಣಿಕೆ
      Posted On: 17 JUN 2019 11:42AM by PIB Bengaluru


    17 ನೇ ಲೋಕ ಸಭಾ ಆರಂಭದಲ್ಲಿ ಪ್ರಧಾನ ಮಂತ್ರಿ ಅವರ ಮಾಧ್ಯಮ ಹೇಳಿಕೆಯ ಇಂಗ್ಲೀಷ್ ಅವತರಣಿಕೆ


    ಸ್ನೇಹಿತರೇ


    ಚುನಾವಣೆಗಳು ಮತ್ತು ಹೊಸ ಲೋಕ ಸಭೆ ರಚನೆಯಾದ ಬಳಿಕದ ಮೊದಲ ಅಧಿವೇಶನ ಇದಾಗಿದೆ. ಇದು ಹೊಸ ಸಹೋದ್ಯೋಗಿಗಳನ್ನು ಪರಿಚಯಿಸಿಕೊಳ್ಳಲು ಒಂದು ಅವಕಾಶ. ಮತ್ತು ಹೊಸ ಸಹೋದ್ಯೋಗಿಗಳು ಸೇರಿದಾಗ ಅವರಲ್ಲಿ ಹೊಸ ಆಶೋತ್ತರಗಳು , ಹೊಸ ಉತ್ಸಾಹ ಮತ್ತು ಹೊಸ ಕನಸುಗಳು ಜೊತೆಗೂಡಿರುತ್ತವೆ. ಭಾರತೀಯ ಪ್ರಜಾಪ್ರಭುತ್ವವು ಯಾವ ಅಂಶದಿಂದಾಗಿ ವಿಶಿಷ್ಟವಾಗಿದೆ ?. ಪ್ರತೀ ಚುನಾವಣೆಗಳಲ್ಲಿಯೂ ಭಾರತೀಯ ಪ್ರಜಾಪ್ರಭುತ್ವದ ವಿಶೇಷ ಅಂಶಗಳು ಮತ್ತು ಅದರ ಶಕ್ತಿ ನಮ್ಮ ಅರಿವಿಗೆ ಬರುತ್ತಿದೆ. ಈ ಬಾರಿಯ ಸಂಸದೀಯ ಚುನಾವಣೆಯಲ್ಲಿ ಗರಿಷ್ಟ ಪ್ರಮಾಣದ ಮತದಾನವಾಗಿದೆ ಮತ್ತು ಸ್ವಾತಂತ್ರ್ಯದ ಬಳಿಕ ಗರಿಷ್ಟ ಸಂಖ್ಯೆಯಲ್ಲಿ ಮಹಿಳಾ ಪ್ರತಿನಿಧಿಗಳು ಆಯ್ಕೆಯಾಗಿದ್ದಾರೆ. ಈ ಮೊದಲಿನ ಚುನಾವಣೆಗಳಿಗೆ ಹೋಲಿಸಿದರೆ ಈ ಬಾರಿ ಗರಿಷ್ಟ ಸಂಖ್ಯೆಯಲ್ಲಿ ಮಹಿಳೆಯರು ಮತ ಚಲಾಯಿಸಿದ್ದಾರೆ. ಈ ಚುನಾವಣೆ ಹಲವು ವಿಶಿಷ್ಟ ಅಂಶಗಳನ್ನು ಒಳಗೊಂಡಿದೆ. ಹಲವು ದಶಕಗಳ ಬಳಿಕ ಸತತ ಎರಡನೇ ಬಾರಿಗೆ ಸರಕಾರಕ್ಕೆ ಸ್ಪಷ್ಟ ಬಹುಮತದೊಂದಿಗೆ ಜನ ಸೇವೆ ಮಾಡುವ ಅವಕಾಶ ದೊರಕಿಸಿಕೊಡಲಾಗಿದೆ ಮತ್ತು ಅದಕ್ಕೆ ಹಿಂದಿಗಿಂತಲೂ ಹೆಚ್ಚಿನ ಸಂಖ್ಯೆಯಲ್ಲಿ ಸ್ಥಾನಗಳು ಸಿಕ್ಕಿವೆ . ಸದನ ನಡೆಯುತ್ತಿರುವಾಗ ಅಲ್ಲಿ ಆರೋಗ್ಯಪೂರ್ಣ ಪರಿಸರ ಇದ್ದರೆ ರಾಷ್ಟ್ರ ಕಲ್ಯಾಣಕ್ಕಾಗಿ ಕೈಗೊಂಡ ನಿರ್ಧಾರಗಳು ಕೂಡಾ ಉತ್ತಮವಾಗಿರುತ್ತವೆ ಎಂಬುದನ್ನು ಕಳೆದ ಐದು ವರ್ಷಗಳಲ್ಲಿ ನಾವು ಕಂಡುಕೊಂಡಿದ್ದೇವೆ. ಆ ಪ್ರಯೋಗಗಳ ಆಧಾರದಲ್ಲಿ ಎಲ್ಲಾ ಪಕ್ಷಗಳು ಸಮಾಲೋಚನೆ, ಚರ್ಚೆಗಳನ್ನು ನಡೆಸಿ ಸಾರ್ವಜನಿಕ ಹಿತಾಸಕ್ತಿಯ ನಿರ್ಧಾರಗಳನ್ನು ಕೈಗೊಳ್ಳುತ್ತವೆ ಮತ್ತು ಜನರ ಆಶೋತ್ತರಗಳನ್ನು ಈಡೇರಿಸಲು ಸಾಧ್ಯವಾದಷ್ಟು ಉತ್ತಮ ರೀತಿಯಲ್ಲಿ ಕ್ರಮಗಳನ್ನು ಕೈಗೊಳ್ಳುತ್ತವೆ ಎಂಬ ನಂಬಿಕೆ ಮತ್ತು ವಿಶ್ವಾಸವನ್ನು ನಾನು ಹೊಂದಿದ್ದೇನೆ. ನಾವು “ಸಬ್ ಕಾ ಸಾಥ್, ಸಬ್ ಕಾ ವಿಕಾಸ್” ನೊಂದಿಗೆ ಪ್ರಯಾಣವನ್ನು ಆರಂಭಿಸಿದ್ದೆವು; ಆದರೆ ದೇಶದ ಜನತೆ ಅದ್ಭುತ “ನಂಬಿಕೆ” ಅಥವಾ “ವಿಶ್ವಾಸ” ವನ್ನು ಅದಕ್ಕೆ ಸೇರಿಸಿದ್ದಾರೆ. ಮತ್ತು ಅದರೊಂದಿಗೆ ನಾವು ಖಂಡಿತವಾಗಿಯೂ ಸಾಮಾನ್ಯ ಜನತೆಯ ಆಶೋತ್ತರಗಳನ್ನು ಮತ್ತು ಭರವಸೆಗಳನ್ನು ಈಡೇರಿಸಲು ಉತ್ತಮ ರೀತಿಯಲ್ಲಿ ಪ್ರಯತ್ನಗಳನ್ನು ನಡೆಸುತ್ತೇವೆ.


    ಪ್ರಜಾಪ್ರಭುತ್ವಕ್ಕೆ ಕ್ರಿಯಾಶೀಲ ವಿಪಕ್ಷದ ಹಾಜರಾತಿ ಒಂದು ಅವಶ್ಯ ಪೂರ್ವ ಶರತ್ತು. ವಿಪಕ್ಷ ಈಗ ಸಂಖ್ಯಾಬಲದ ಬಗ್ಗೆ ಚಿಂತೆ ಮಾಡುವುದನ್ನು ನಿಲ್ಲಿಸಬೇಕು ಎಂದು ನಾನು ಆಶಿಸುತ್ತೇನೆ. ಜನತೆ ಅವರಿಗೂ ನಿರ್ದಿಷ್ಟ ಸಂಖ್ಯಾಬಲವನ್ನು ನೀಡಿದ್ದಾರೆ. ಆದರೆ ನಮಗೆ ಅವರ ಪ್ರತೀ ಶಬ್ದವೂ ಮತ್ತು ಭಾವನೆಯೂ ಬಹಳ ಅಮೂಲ್ಯ. ಮತ್ತು ನಾವು ಸದನದ ಒಳಗಿರುವಾಗ , ಸಂಸತ್ ಸದಸ್ಯರ ಸ್ಥಾನಗಳಲ್ಲಿ ಕುಳಿತಾಗ ಯಾರು ಅಧಿಕಾರದಲ್ಲಿದ್ದಾರೆ ಮತ್ತು ಯಾರು ವಿಪಕ್ಷದಲ್ಲಿದ್ದಾರೆ ಎಂಬುದಕ್ಕಿಂತ ನಿಷ್ಪಕ್ಷಪಾತ ನಿಲುವು ಮತ್ತು ಸ್ಪೂರ್ತಿ ಹೊಂದಿರುವುದು ಬಹಳ ಮುಖ್ಯ. ಮತ್ತು ವೈರತ್ವವನ್ನು ದೂರವಿಟ್ಟು , ನಾವೆಲ್ಲರೂ ಮುಂದಿನ ಐದು ವರ್ಷಗಳ ಕಾಲ ಪಕ್ಷಪಾತರಹಿತವಾಗಿ ಜನ ಕಲ್ಯಾಣಕ್ಕಾಗಿ ದುಡಿಯುವತ್ತ ಸದನದ ಘನತೆಯನ್ನು ಎತ್ತಿಹಿಡಿಯಲು ಪ್ರಯತ್ನಿಸುತ್ತೇವೆ ಎಂಬ ಅಶಯ ನನ್ನದಾಗಿದೆ. ನಮ್ಮ ಸದನಗಳು ಹಿಂದೆಂದಿಗಿಂತಲೂ ಹೆಚ್ಚು ಕ್ರಿಯಾಶೀಲವಾಗಿರುತ್ತವೆ, ಮತ್ತು ಹೆಚ್ಚಿನ ಉತ್ಸಾಹದಿಂದ , ವೇಗದಿಂದ ಹಾಗು ಸಾರ್ವಜನಿಕ ಹಿತಾಸಕ್ತಿಗಾಗಿ ಉತ್ತಮ ಸಾಮೂಹಿಕ ಚಿಂತನಾಕ್ರಮದಿಂದ ಕೆಲಸ ಮಾಡುವ ಅವಕಾಶ ನಮಗೆ ದೊರೆಯುತ್ತದೆ ಎಂಬ ಬಗ್ಗೆ ನನಗೆ ವಿಶ್ವಾಸವಿದೆ.


    ಸದನದಲ್ಲಿ ಚರ್ಚೆಯನ್ನು ಆಪ್ತವಾಗಿಸುವ , ಜೀವನ್ಮುಖಿಯಾಗಿಸುವ ಹಲವು ಸದಸ್ಯರಿದ್ದಾರೆ. ಅವರು ಕೆಲವು ಅದ್ಭುತ ಚಿಂತನೆಗಳನ್ನು , ಯೋಚನೆಗಳನ್ನು ಮಂಡಿಸುತ್ತಾರೆ, ಅವುಗಳಲ್ಲಿ ಹೆಚ್ಚಿನವು ರಚನಾತ್ಮಕವಗಿದ್ದರೂ ಅವುಗಳು ಟಿ.ಆರ್.ಪಿ.ಗೆ ಹೋಲಿಕೆಯಾಗಲಾರವು. ಆದರೆ ಕೆಲವೊಮ್ಮೆ ಸದಸ್ಯರಿಗೆ ಟಿ.ಆರ್.ಪಿ. ಗಳನ್ನು ಮೀರಿದ ಅವಕಾಶಗಳು ದೊರೆಯುತ್ತವೆ. ಸರಕಾರವನ್ನು ರಚನಾತ್ಮಕವಾಗಿ ಟೀಕಿಸಿದರೆ , ಸದನದಲ್ಲಿ ಸಂಸತ್ ಪಟುಗಳು ಸಕಾರಣಗಳೊಂದಿಗೆ ಚರ್ಚಿಸಿದರೆ ಅದು ಪ್ರಜಾಪ್ರಭುತ್ವಕ್ಕೆ ಉತ್ತೇಜನ ನೀಡುತ್ತದೆ. ಪ್ರಜಾಪ್ರಭುತ್ವವನ್ನು ಬಲಪಡಿಸುವ ನಿಟ್ಟಿನಲ್ಲಿ ನಾನು ನಿಮ್ಮೆಲ್ಲರ ಮೇಲೆ ಭಾರೀ ನಿರೀಕ್ಷೆಗಳನ್ನು ಇಟ್ಟುಕೊಂಡಿದ್ದೇನೆ. ನಾವೆಲ್ಲರೂ ಖಂಡಿತವಾಗಿ ಇಂತಹ ನಿರೀಕ್ಷೆಗಳನ್ನು ಈಡೇರಿಸೋಣ, ಆದರೆ ಮುಂದಿನ ಐದು ವರ್ಷ ಈ ಸ್ಪೂರ್ತಿಯನ್ನು ಬಲಪಡಿಸುವಲ್ಲಿ ನೀವೆಲ್ಲರೂ ಧನಾತ್ಮಕ ಪಾತ್ರವನ್ನು ವಹಿಸಬಹುದಾಗಿದೆ. ನೀವು ಧನಾತ್ಮಕ ಪಾತ್ರವನ್ನು ವಹಿಸಿದಿರಾದರೆ ಮತ್ತು ಧನಾತ್ಮಕ ಚಿಂತನೆಯನ್ನು ಪ್ರಸಾರಿಸಿದಿರಾದರೆ ಆಗ ಪ್ರತೀಯೊಬ್ಬರೂ ಧನಾತ್ಮಕತೆಯತ್ತ ವಾಲುತ್ತಾರೆ. ಆದುದರಿಂದ ,17 ನೇ ಲೋಕ ಸಭೆಯಲ್ಲಿ ನೀವೆಲ್ಲರೂ ಹೊಸ ಹುರುಪು, ಹೊಸ ವಿಶ್ವಾಸ,ಹೊಸ ನಿರ್ಧಾರಗಳೊಂದಿಗೆ ಮತ್ತು ಹೊಸ ಕನಸುಗಳೊಂದಿಗೆ ಜತೆಗೂಡಿ ಸಾಗಲು ನಾನು ನಿಮ್ಮನ್ನು ಆಹ್ವಾನಿಸುತ್ತೇನೆ. ಜನಸಾಮಾನ್ಯರ ಆಶೋತ್ತರಗಳನ್ನು ಮತ್ತು ಭರವಸೆಗಳನ್ನು ಈಡೇರಿಸುವಲ್ಲಿ ಸರ್ವ ಪ್ರಯತ್ನಗಳನ್ನು ಮಾಡೋಣ. ಈ ನಂಬಿಕೆಯೊಂದಿಗೆ , ನಿಮ್ಮೆಲ್ಲರಿಗೂ ಧನ್ಯವಾದಗಳು !

    
    
    (Release ID: 1575292) Visitor Counter : 9
    
    
      Read this release in: Assamese , Urdu , Hindi , Gujarati , Tamil , English