      शिक्षा मंत्रालय

      आई आई टी (IITs) और आई आई आई टी(IIITs) जैसे संस्थान नए भारत के निर्माण के सशक्त माध्यम - डॉ. रमेश पोखरियाल ‘निशंक’
      Posted On: 14 JUN 2019 6:51PM by PIB Delhi


    केंद्रीय मानव संसाधन विकास मंत्री डॉ. रमेश पोखरियाल 'निशंक' ने आज नई दिल्ली में आई आई टी (IITs) और आई आई आई टी (IIITs) के निदेशकों के साथ समीक्षा बैठक की। मानव संसाधन विकास राज्य मंत्री श्री संजय धोत्रे भी बैठक के दौरान उपस्थित रहे।


    डॉ. निशंक ने संस्थान प्रमुखों को उनके बेहतरीन काम के लिए बधाई दी और अपेक्षा की कि इन महत्वपूर्ण संस्थाओं के अथक परिश्रम से हम दुनिया में शिक्षा के क्षेत्र में शीघ्र ही शीर्ष पर पंहुचेंगे।


    मंत्री जी ने सभी निदेशकों को कहा कि आप लोग देश के सबसे महत्वपूर्ण पदों पर हैं इसलिए आपकी जिम्मेदारी भी बड़ी हैं। डॉ. निशंक ने कहा कि पुरे देश को आप पर गर्व है क्योंकि आपके संस्थान पूरे विश्व में गुणवत्तापरक शिक्षा के लिए जाने जाते हैं । हमें इस परंपरा को आगे बढ़ाना है और अपने संस्थानों को नए शिखर तक तक लेकर जाना है । डॉ. निशंक ने संस्थानों की अगले 100 दिनों की कार्ययोजना की भी समीक्षा की तथा उन्हें अगले एक वर्ष एवं पांच वर्षों की कार्ययोजना बनाने का निर्देश दिया। केंद्रीय मंत्री ने कहा कि आई आई टी (IITs) और आई आई आई टी(IIITs) जैसे संस्थान नए भारत के निर्माण के सशक्त माध्यम हैं।


    डॉ. निशंक ने नवीन आई आई आई टी (IIITs) की अवस्थापना कार्यों की प्रगति की भी समीक्षा की तथा इन्हें जल्द से जल्द स्थाई भवनों से संचालित करवाने का लक्ष्य निर्धारित करने को कहा। मंत्री जी ने आश्वासन दिया कि इस बाबत मंत्रालय की तरफ से जो भी सहयोग अपेक्षित है वो पूरा किया जाएगा।


    *****


    नाभ/अकुजै/आक

    
    
    (Release ID: 1574646) Visitor Counter : 229
    
    
      Read this release in: English