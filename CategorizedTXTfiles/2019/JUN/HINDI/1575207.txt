      उप राष्ट्रपति सचिवालय

      जीवन शैली से जुड़ी बीमारियों से बचाव तथा बेहतर स्‍वास्‍थ्‍य और मानसिक संतुलन सुनिश्चित करने के लिए योग को स्‍कूली पाठ्यक्रमों में शामिल किया जाना चाहिए
      
      योग के जनअभियान बनने पर प्रसन्‍नता व्‍यक्‍त की;
      
      प्रकृति के अंधाधुंध दोहन से बचने की सलाह दी;
      
      अंतर्राष्‍टीय योग दिवस के अवसर पर लाल किले में आयोजित समारोह में भाग लिया

      Posted On: 21 JUN 2019 11:28AM by PIB Delhi

    उपराष्ट्रपति श्री एम. वेंकैया नायडू ने योग को लोकप्रिय बनाने तथा स्‍वस्‍थ्‍य जीवनशैली को बढ़ावा देने और देश में गैर संचारी रोगों के बढ़ते मामलों से निपटने के लिए इसे स्‍कूली पाठ्यक्रमों में शामिल किए जाने का आह्वान किया है।


    प्रजापिता ब्रह्म कुमारी विश्‍वविद्यालय द्वारा आज यहां अंतर्राष्‍ट्रीय योग दिवस के अवसर पर लाल किले पर आयोजित कार्यक्रम में हिस्‍सा लेते हुए उपराष्‍ट्रपति ने कहा कि प्राचीन भारतीय स्‍वास्‍थ्‍य पद्धति योग न केवल बेहतर शारीरिक और मानसिक स्‍वास्‍थ्‍य सुनिश्चित करता है बल्कि अनुशासित जीवन जीने के तरीके भी सिखाता है। उन्‍होंने इसके मद्देनजर केन्‍द्र तथा राज्‍य सरकारों से योग को स्‍कूली पाठ्यक्रम में शामिल करने की अपील की ।


    खान-पान की गलत आदतों से स्‍वास्‍थ्‍य पर पड़ने वाले दुष्‍प्रभावों का हवाला देते हुए श्री नायडू ने लोगों और खासकर युवाओं को जंक फूड खाने के प्रति आगाह किया। उन्‍होंने कहा कि तुरंत तैयार किए जाने वाले ऐसे खाद्य पदार्थ तुरंत बीमारियां भी लेकर आते हैं। उपराष्‍ट्रपति ने कहा कि हमारे पूर्वज खान-पान के जो स्‍वेदशी तौर तरीके बता कर गए हैं वे हर मौसम और जलवायु तथा क्षेत्रों के अनुरूप हैं। इन्हें सब लोगों को अपनाना चाहिए। दैनिक जीवन में लोगों द्वारा भारी तनाव झेलने का जिक्र करते हुए श्री नायडू ने कहा कि ऐसे में योग को अपनी दिनचर्या का हिस्‍सा बनाया जाना और भी जरूरी हो गया है।


    सरलता , ईमानदारी , करुणा और सभी प्राणियों और प्रकृति के प्रति सम्मान को दर्शाने की भावना से युक्‍त योग के महत्‍व पर प्रकाश डालते हुए श्री नायडू ने कहा कि अधिक संसाधनों को प्राप्‍त करने , धन , सुख और शक्ति की लालसा तथा प्राकृतिक संसाधनों के अंधाधुंध दोहन के स्‍वार्थी विचारों का परिणाम आज हम जलवायु परिवर्तन और बढ़ती असमानताओं के रूप में देख रहे हैं। हमें इस भौतिकवादी लालसा पर अंकुश लगाने की आवश्‍यकता है।


    उपराष्‍ट्रपति ने कहा कि योग सभी जीवों के साथ सहअस्तित्‍व की भावना के साथ जीने के भारतीय दर्शन का प्रतिबिंबित करता है। ऐसे में हमें बेहतर भविष्‍य के लिए इसका अनुसरण करते हुए प्रकृति के साथ सांमजस्‍य बनाकर रहना सीखना चाहिए।


    दुनियाभर के योग की बढ़ती लोकप्रियता पर खुशी प्रकट करते हुए श्री नायडू ने कहा कि यह देश के लिए गौरव की बात है कि प्रधानमंत्री श्री नरेन्‍द्र मोदी की पहल पर हर साल 21 जून को पूरी दुनिया में अंतर्राष्‍ट्रीय योग दिवस मनाया जा रहा है।


    उपराष्‍ट्रपति ने आयोजन स्‍थल पर 30 हजार योग साधकों के साथ कुछ योग आसन भी किए। बाद में रिथू नेस्थाम फाउंडेशन के अध्यक्ष श्री वेंकेटश्वर ने स्वास्थ्य के लिए गुणकारी भोजन- श्रीधनयालु (बाजरा) शीर्षक वाली एक पुस्तक उपराष्ट्रपति को भेंट की। इस अवसर पर बह्म कुमारी, कई योग संस्थानों और अन्य संगठनों के प्रतिनिधि भी उपस्थित थे।


    *****


    आर.के.मीणा/आरएनएम/एएम/एमएस/डीके- 1682

    
    
    (Release ID: 1575207) Visitor Counter : 182
    
    
      Read this release in: English , Urdu , Marathi , Bengali