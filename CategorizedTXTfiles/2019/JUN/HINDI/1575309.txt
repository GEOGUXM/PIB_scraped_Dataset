      पंचायती राज मंत्रालय

      प्रेस विज्ञप्ति
      Posted On: 21 JUN 2019 5:48PM by PIB Delhi


    पंचायती राज मंत्रालय ने आज अंतर्राष्‍ट्रीय योग दिवस के अवसर पर नई दिल्ली में जीवन प्रकाश बिल्डिंग परिसर में योग और योग अभ्यास अंतर्राष्ट्रीय कार्यक्रम पर एक संगोष्ठी का आयोजन किया। मुख्य अतिथि अपर सचिव श्री संजय सिंह ने इस अवसर पर कहा कि योग भारत की 5,000 साल पुरानी परंपरा है जो शरीर और मन का सामंजस्य प्राप्त करने के लिए शारीरिक, मानसिक और आध्‍यात्मिक गतिविधियों को जोड़ती है। योग हमारे सामाजिक, आर्थिक, पारिवारिक और दैनिक जीवन में खुशियों से संबद्ध माध्यम है।


    इससे पहले, पंचायती राज मंत्रालय में आर्थिक सलाहकार श्रीमती सुजाता शर्मा संगोष्ठी में मुख्य वक्ता के तौर पर अपने संबोधन में रोजमर्रा के जीवन में खुशियां लाने में योग के महत्व पर प्रकाश डाला। उन्होंने कहा कि प्रधानमंत्री श्री नरेन्द्र मोदी के प्रयासों से दुनिया भर में भारतीय योग पद्धति को स्वीकार किया गया है और इस भारतीय विज्ञान के जरिए करोड़ों लोग अपने जीवन में खुशियां ला रहे हैं।


    गैर सरकारी संगठन आर्ट ऑफ़ लिविंग से आए योग विशेषज्ञों श्रीमती सावित्री जांगिड़ और श्री मनोज ग्रोवर ने मंत्रालय के अधिकारियों और कर्मचारियों को योग आसनों और प्राणायाम का प्रशिक्षण दिया।


    कार्यक्रम का संचालन अवर सचिव श्री सुभाष सांगवान ने किया। श्री सांगवान ने कहा कि हमें अपने दैनिक जीवन में योग का पालन करना चाहिए। अंत में, उप सचिव विजय कुमार ने मंत्रालय के सभी प्रतिभागियों को और आर्ट ऑफ़ लिविंग के योग विशेषज्ञों का आभार प्रकट किया।


    ***


    आर.के.मीणा/आरएनएम/एएम/आरके/केपी–1698

    
    
    (Release ID: 1575309) Visitor Counter : 102