      रक्षा मंत्रालय

      दुर्घटनाग्रस्‍त एएन-32 विमान: खराब मौसम के कारण पार्थिव अवशेष को प्राप्‍त करने में बाधा
      Posted On: 15 JUN 2019 7:50PM by PIB Delhi


    दुर्घटनाग्रस्‍त एएन-32 मालवाहक विमान में सवार कर्मियों के पार्थिव अवशेष को प्राप्‍त करने के प्रयास जारी हैं। भारतीय वायु सेना एवं सेना एसएफ के कर्मियों और विभिन्‍न नागरिकों का 17 सदस्‍यीय बचाव दल दुर्घटनास्‍थल पर मौजूद है। निरंतर बारिश होने और घने बादल छाए रहने के कारण बचाव कार्य में बाधाएं आ रही हैं। खराब मौसम के कारण आज कोई भी हेलिकॉप्‍टर उड़ान नहीं भर पाया।


    इस तरह के मौसम में विशेषकर काफी ऊंचाई के साथ-साथ पहाडि़यों की चोटियों के निकट हेलिकॉप्‍टर के परिचालन के लिए व्‍यापक कौशल एवं अत्‍यंत सावधानी जरूरी होती है। खराब मौसम के कारण हेलिकॉप्‍टरों को दुर्घटनास्‍थल के ऊपर चक्‍कर लगाने में बाधाएं आ रही हैं, जबकि सभी तरह के बचाव कार्यों और पार्थिव अवशेष को प्राप्‍त करने के लिए यह अत्‍यंत जरूरी है। भारतीय वायु सेना के कर्मियों के पार्थिव अवशेषों को हेलिकॉप्‍टर के जरिए जल्‍द से जल्‍द मुख्‍य एयर फोर्स स्‍टेशन जोरहाट ले जाने के लिए हरसंभव प्रयास किए जा रहे हैं। बचाव दलों को आपातकालीन उपयोग के लिए तैयार रखा गया है और मौसम में सुधार होते ही यह कार्य फिर से शुरू कर दिया जाएगा।


    ***


    आर.के.मीणा/आरएनएम/एएम/आरआरएस/वाईबी –


    

    
    (Release ID: 1574812) Visitor Counter : 58
    
    
      Read this release in: English , Urdu