      स्‍वास्‍थ्‍य एवं परिवार कल्‍याण मंत्रालय

      केन्‍द्रीय दल ने केरल में निपाह वायरस से बचाव के जनस्‍वास्‍थ्‍य उपायों की समीक्षा की
      
      दहशत में आने की आवश्‍यकता नहीं है; स्थिति नियंत्रण में है: डॉ. हर्षवर्धन

      Posted On: 05 JUN 2019 8:30PM by PIB Delhi

    केंद्रीय स्‍वास्‍थ्‍य और परिवार कल्‍याण मंत्री डॉ. हर्षवर्धन केरल में निपाह वायरस से उत्‍पन्‍न स्थिति पर करीबी नजर रखे हुए है। उन्‍होंने लोगों से कहा कि वे दहशत में नहीं आये क्‍योंकि सरकार स्थिति को संभालने के लिए हरसंभव प्रयास कर रही है। केंद्रीय मंत्री ने कहा कि वे निजी तौर पर हालात की समीक्षा कर रहे हैं। इसके साथ ही राज्‍य सरकार की स्‍वास्‍थ्‍य मंत्री के के शैलजा भी नियमित रूप से इस काम में लगी हुई हैं ’’ डॉ. हर्षवर्धन ने कहा कि सचिव सुश्री प्रीति सूदन सहित मंत्रालय के कई अधिकारी केरल में अपने समकक्षों से लगातार स्थिति की जानकारी ले रहे हैं।


    डॉ. हर्षवर्धन के निर्देश पर गठित केंद्रीय स्‍वास्‍थ्‍य दल ने आज केरल की स्‍वास्‍थ्‍य मंत्री के के शैलजा और निपाह वायरस से प्रभावित जिलो के कलेक्‍टरों से मुलाकात की। बैठक में वायरस के संक्रमण के शुरूआती लक्षणों , प्रभावित लोगों में वायरस की जांच तथा उनको अलग रखने की व्‍यवस्‍था जैसे मुद्दों पर विशेष रूप से चर्चा की गई। केंद्रीय दल ने प्रतिदिन की जानकारी के आधार पर जिला कंट्रोल कक्षों में निपाह वायरस संक्रमण के आंकड़ों का रिकॉर्ड रखे जाने पर जोर दिया।


    राज्‍य के स्‍वास्‍थ्‍य अधिकारियों द्वारा निपाह वायरस से निपटने के लिए निम्‍नलिखित जन स्‍वास्‍थ्‍य उपाय किए हैं:


    o प्रत्‍येक जिलाधिकारी के कार्यालय में अलग से कंट्रोल रूम बनाया गया है। कंट्रोल रूम के नंबर पर फोन कर निपाह वायरस के संक्रमण के बारे में सभी जानकारी प्राप्‍त की जा सकती है।


    o एर्नाकुलम में सरकारी मेडिकल कॉलेज में वायरस से संक्रमित लोगों को अन्‍य मरीजों से अलग रखने के लिए पृथक वॉर्ड बनाए गए हैं।


    o कालीकट , त्रिशूर और कोट्टयम मेडिकल कॉलेजों में भी ऐसी व्‍यवस्‍था की गई है।


    o उपरोक्‍त मेडिकल कॉलेजों के पीईआईडी प्रकोष्‍ठ निपाह वायरस से निपटने में सक्रिय रूप से भाग लेंगे।


    o सभी स्‍वास्‍थ्‍य सुविधा केंद्रों को यह सुनिश्चित करने को कहा गया है कि वे निपाह वायरस या उसकी तरह का कोई भी लक्षण दिखने पर ऐसे मरीज को तुरंत अलग करने की व्‍यवस्‍था करें।


    o कोर ग्रुप को स्थिति पर निगरानी रखने के लिए रोजाना स्थिति की समीक्षा करने को कहा गया है।


    o कंट्रोल रूम से हर दिन शाम को निपाह वायरस के बारे में बुलेटिन जारी करने की व्‍यवस्‍था की गई है।


    ताजा स्थिति :


    · निपाह वायरस से संक्रमित एक मरीज की हालत स्थिर है।


    · वायरस से संक्रमण की संभावना के तहत 314 लोगों की स्थिति की हर दिन समीक्षा की जा रही है।


    · वायरस से संक्रमण की आशंका वाले पांच लोगों को मेडिकल कॉलेज अस्‍पताल में अलग रखा गया है और उनके नमूने जांच के लिए भेजे गए हैं।


    · रणनीतिक स्वास्थ्य संचालन केंद्र (एसएचओसी) के साथ आयोजित वीडियो सम्मेलन को एनसीडीसी में केंद्रीय स्तर पर और भी सक्रिय किया गया है ।


    o एनसीडीसी के जरिए संदर्भ सामग्री के तौर पर निम्‍नलिखित दिशानिर्देश जारी किए गए हैं।


    o निपाह वायरस के संबंध में अक्‍सर पूछे जाने वाले प्रश्‍न


    o निपाह वायरस संक्रमण की परिभाषा


    o निपाह वायरस सं‍क्रमित लोगों के लिए अस्‍पताल में व्‍यवस्‍था


    o निपाह वायरस के नमूने इक्‍ट्ठा करने और उन्‍हें जांच के लिए निश्चित स्‍थान तक पहुंचाने के दिशानिर्देश


    o निपाह वायरस संक्रमण की आशंका वाले मामलो तथा पुष्‍ट मामलों के लिए नैदानिक प्रबंधन की व्‍यवस्‍था

    
    ·         पुष्‍ट निपाह मरीजों के शवों के सुरक्षित निपटान के लिए दिशानिर्देश

    · आम लोगों के लिए सूचना तथा स्‍वास्‍थ्‍य कर्मियों के लिए सलाह


    · लोगों में वायरस संक्रमण को लेकर भय को दूर करने के लिए सामुदायिक जागरूकता तथा जोखिम घटाने के लिए पर्याप्‍त सूचनाओं की उपलब्‍धता।


    केरल के एर्नाकुलम जिले में जून , 2019 में निपाह का मामला


    राज्‍य के इडुक्की जिले में रहने वाले 21 वर्षीय युवक गोकुल कृष्ण दिलीप , को 23 मई 2019 को तेज बुखार हुआ था। बुखार लगातार तेज होने पर उसने त्रिशूर में एक चिकित्सक से मुलाकात की , लेकिन दवा से कोई फायदा नहीं होने और बुखार काफी तेज बने रहने पर वह अपने घर एर्नाकुलम लौट आया। उसने 25 मई , 2019 को एर्नाकुलम में निजी अस्पताल से परामर्श किया और एंटीबायोटिक दवाएं लीं। 30 मई , 2019 की रात को उसे एक निजी अस्पताल में भेज दिया गया क्योंकि उसमें शारीरिक गड़बडि़यां होने लगी थीं। उसके रक्त और मूत्र के नमूनों को 2 जून , 2019 को अलापुझा स्थित नेशनल इंस्टीट्यूट ऑफ वायरोलॉजी भेजा गया । ये नमूने NIV पुणे में 3 जून , 2019 को पुष्टि के लिए भेजे गए जहां जांच में उसे निपाह वायरस से संक्रमित पाया गया। फिलहाल दिलीप की स्थिति स्थिर है। उसका अस्‍पताल में अलग से ईलाज किया जा रहा है। उसके परिवार के अन्‍य तीन सदस्‍य पूरी तरह स्‍वस्‍थ हैं।


    ***


    आर.के.मीणा / आरएनएम/एएम/एमएस / सीसी –1468

    
    
    (Release ID: 1573573) Visitor Counter : 102
    
    
      Read this release in: English , Urdu , Bengali