      आयुष

      नीती अयोग के उपाध्यक्ष ने दो दिवसीय योग महोत्सव का उद्घाटन किया
      
      अंतर्राष्ट्रीय योग दिवस के लिए दो योग एप्लीकेशंस की घोषणा
      
      Posted On: 01 JUN 2019 8:26PM by PIB Delhi


    अंतर्राष्ट्रीय योग दिवस (आईडीवाई ) 2019 के कर्टन रेज़र दो दिवसीय योग महोत्सव का आज नई दिल्ली में नीति आयोग के उपाध्यक्ष श्री राजीव कुमार ने उद्घाटन किया। आयुष मंत्रालय के अंतर्गत मोरारजी देसाई नेशनल इंस्टीट्यूट ऑफ योग (एमडीएनआईवाई ) आईडीवाई 2019 मनाने के लिए जनता को जागरूक बनाने के लिए योग महोत्सव -2019 का आयोजन कर रहा है। इस अवसर पर आयुष मंत्रालय में सचिव वैद्य राजेश कोटेचा ने ' अंतर्राष्ट्रीय योग दिवस 2019 से संबंधित दो एप्लिकेशंस ' योग लोकेटर ' और ‘ भुवन ऐप ' की घोषणा की।


    श्री राजीव कुमार ने योग छात्रों और पेशेवरों की विशाल सभा को संबोधित करते हुए सोशल मीडिया के माध्यम से योग संस्कृति को लोकप्रिय बनाने पर जोर दिया। उन्होंने राष्ट्रीय समवेत औषध परिषद (नेशनल काउंसिल ऑफ इंटीग्रेटेड मेडिसिन) से संबंधित अपने प्रस्ताव का भी उल्लेख किया, जिससे भारतीय प्राकृतिक और पारंपरिक चिकित्सा संस्कृति को और भी बढ़ावा मिलेगा। उन्होंने कहा कि योग हमें प्रकृति पर विजय प्राप्त करने के बजाय प्रकृति के साथ रहना सिखाता है जिससे ' वसुधैव कुटुम्बकम ' संभव हो पाता है और हम सद्भाव एवं शांति के साथ रहते हैं।


    आयुष राज्य मंत्री (स्वतंत्र प्रभार) श्रीपद नाइक ने उद्घाटन सत्र की अध्यक्षता की। उन्होंने अंतर्राष्ट्रीय योग दिवस को स्वास्थ्य और कल्याण के लिए सबसे बड़ा जन आंदोलन करार दिया। श्री नाइक ने कहा कि प्राकृतिक और पारंपरिक चिकित्सा प्रणाली केवल भारत में नहीं, बल्कि पूरे विश्व में फल-फूल रही है। उन्होंने आश्वासन दिया कि आयुष मंत्रालय योग , आयुर्वेद और अन्य प्राकृतिक एवं पारंपरिक औषधीय प्रणालियों के अनुसंधान और विकास के लिए प्रतिबद्ध है।


    इस अवसर पर , सचिव , आयुष ने अंतर्राष्ट्रीय योग दिवस के लिए विशेष रूप से डिज़ाइन किए गए ‘ योग लोकेटर ’ एप्लिकेशन के लॉन्च की घोषणा की , जो दुनिया भर में योग कार्यक्रमों को रिकॉर्ड करेगा और दर्शाएगा। उन्होंने ' भुवन ऐप ' के बारे में भी जानकारी दी , जिसे इसरो के सहयोग से तैयार किया गया है। यह जिओ टाइम लोकेशन और प्रलेखन प्रदान करेगा। उन्होंने ' हृदय के लिए योग ' को आईडीवाई 2019 के विषय के रूप में प्रस्तुत किया।


    इस अवसर पर सांसद श्रीमती मीनाक्षी लेखी, एसवीवाईएएसए विश्वविद्यालय , बेंगलुरु के चांसलर डॉ. एच. आर. नागेंद्र और द योग इंस्टीट्यूट , मुंबई की निदेशक श्रीमती हंसा जयदेव भी उपस्थित थे।


    योग में दिलचस्पी रखने वाले लोगों को योग के बारे में जानकारी देने के लिए योग महोत्सव-2019 के दौरान एक विशेष सत्र रखा गया है। इस सत्र में योग की ऐतिहासिक , चिकित्सा और शैक्षिक संभावनाओं पर विस्तार से चर्चा की जाएगी। दो दिवसीय योग महोत्सव 2019 में बड़ी संख्या में युवाओं की भागीदारी को देखते हुए , एक विशेष सत्र “ योग में मेरा आत्म-अनुभव - एक प्रेरक यात्रा ” और सेलिब्रिटी सत्र विशेष रूप से निर्धारित किए गए हैं।


    ****


    आर.के.मीणा/आरएनएम/आरके/एमएस-1386

    
    
    (Release ID: 1573154) Visitor Counter : 458
    
    
      Read this release in: English , Urdu , Bengali