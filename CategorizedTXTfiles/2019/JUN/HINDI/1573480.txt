      स्‍वास्‍थ्‍य एवं परिवार कल्‍याण मंत्रालय

      डॉ. हर्षवर्धन ने तपेदिक पर उच्चस्तरीय समीक्षा बैठक की अध्यक्षता की
      
      मिशन मोड के जरिये तपेदिक उन्मूलन का कार्य किया जाएगा
      
      एक जन-आंदोलन के जरिये भारत को तपेदिक मुक्त बनाया जाएगा : डॉ. हर्षवर्धन

      Posted On: 04 JUN 2019 6:30PM by PIB Delhi

    केंद्रीय स्वास्थ्य और परिवार कल्याण मंत्री डॉ. हर्षवर्धन ने आज नई दिल्ली में संशोधित राष्ट्रीय तपेदिक नियंत्रण कार्यक्रम (आरएनटीसीपी) की समीक्षा के लिए एक उच्चस्तरीय बैठक की। बैठक में स्वास्थ्य मंत्रालय में सचिव सुश्री प्रीति सूदन, अपर सचिव श्री संजीव कुमार, अपर सचिव और प्रबंध निदेशक श्री मनोज झालानी तथा मंत्रालय के अन्य वरिष्ठ अधिकारी मौजूद थे।


    तपेदिक नियंत्रण कार्यक्रम (आरएनटीसीपी) का जायजा लेते हुए डॉ. हर्षवर्धन ने अधिकारियों को मिशन मोड के जरिये तपेदिक उन्मूलन का कार्य करने का निर्देश दिया, इसके अंतर्गत 2025 तक भारत को तपेदिक मुक्त करने के लिए एक आक्रामक रणनीति अपनाने के उद्देश्य से सभी साझेदारों को मिलकर काम करना होगा। प्रधानमंत्री ने 2025 तक भारत को तपेदिक मुक्त करने का आह्वान किया है जो विश्व लक्ष्य से पांच वर्ष पहले का समय है। डॉ. हर्षवर्धन ने कहा कि आइये सरकारी और गैर-सरकारी क्षेत्रों की सभी प्रणालियों और उपलब्ध संसाधनों के साथ विस्तृत कार्य योजना विकसित करें।


    डॉ. हर्षवर्धन ने सुझाव दिया कि तपेदिक के उन्मूलन के लिए नवीन दृष्टिकोण अपनाया जाए। उन्होंने निर्देश दिया कि तपेदिक उन्मूलन को एक जन-आंदोलन बनाया जाना चाहिए। केंद्रीय स्वास्थ्य मंत्री ने सुझाव दिया कि इस कार्य में अन्य मंत्रालयों, राज्य सरकारों, सांसदों, विधायकों, एनजीओ, सिविल सोसाइटी संगठनों और मीडिया को भी शामिल किया जाए ताकि तपेदिक से निपटने के लिए निरंतर प्रयास जारी रहें। उन्होंने अधिकारियों को निर्देश दिया कि वे आक्रामक जागरूकता अभियान चलाएं ताकि पूरा ‘ देश टीबी हारेगा, देश जीतेगा ’ के नारे के साथ चले।


    ***


    आर.के.मीणा / आरएनएम/एएम/केपी / सीएस – 1435


    

    
    (Release ID: 1573480) Visitor Counter : 84
    
    
      Read this release in: English