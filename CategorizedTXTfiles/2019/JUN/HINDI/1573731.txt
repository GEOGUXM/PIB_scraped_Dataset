      वाणिज्‍य एवं उद्योग मंत्रालय

      केन्द्रीय वाणिज्य और उद्योग मंत्री ने विदेशी मुद्रा में प्रतिस्पर्धी दरों पर एक्सपोर्ट क्रेडिट की आसान उपलब्धता पर आयोजित बैठक की अध्यक्षता की
      Posted On: 07 JUN 2019 7:00PM by PIB Delhi


    केन्‍द्रीय वाणिज्‍य एवं उद्योग मंत्री श्री पीयूष गोयल ने निर्यातकों को प्रतिस्पर्धी दरों में ऋण उपलब्ध कराने के उपायों पर चर्चा के लिए भारतीय स्टेट बैंक, निर्यात ऋण गारंटी निगम, निर्यात आयात बैंक तथा अन्य सार्वजनिक उपक्रमों, निजी और विदेशी बैंकों निर्यात संवर्धन परिषद, भारतीय निर्यातक संगठन फियो और कई उद्योग संगठनों के प्रमुखों के साथ आज नई दिल्‍ली में बैठक की। बैठक में वाणिज्य और उद्योग राज्य मंत्री हरदीप पुरी और सोमप्रकाश भी उपस्थित थे।


    वाणिज्य और उद्योग मंत्री ने जोर देकर कहा कि भारत को 10 ट्रिलियन अमरीकी डालर के वस्तुओं और सेवाओं के निर्यात का लक्ष्य रखना चाहिए। इसके लिए केन्द्र सरकार, वित्तीय संस्थानों और उद्योग की संयुक्त जिम्मेदारी है कि वह यह सुनिश्चित करें कि प्रतिस्पर्धी दरों पर निर्यात ऋण व्यापार के लिए उपलब्ध हो। उन्होंने कहा कि इसके लिए हमें 9.5 लाख करोड़ के निर्यात ऋण के वर्तमान स्तर से ज्यादा का स्तर प्राप्त करने की आवश्यकता है। यदि हम अपने निर्यात लक्ष्यों को प्राप्त करना चाहते हैं तो हमें एक बड़ी छलांग लगानी होगी। इस संबंध में, उन्होंने आरबीआई, ईसीजीसी, एक्जिम और एसबीआई से अपने यहां विनियामक सुधारों और नये वित्तीय संसाधनों का पता लगाने तथा ऋण वितरण प्रक्रियाओं को युक्तिसंगत बनाने के लिए कहा।


    वाणिज्य और उद्योग मंत्री ने कहा कि निर्यातकों को विदेशी मुद्रा में अधिक से अधिक निर्यात ऋण लेने लायक बनाना चाहिए। कुल निर्यात ऋण में इसकी हिस्सेदारी वर्तमान के 50 प्रतिशत के स्तर से बढ़नी चाहिए। उन्होंने आरबीआई को इस उद्देश्य के लिए अपने विदेशी मुद्रा भंडार के उपयोग की संभावना का पता लगाने के लिए भी कहा।


    फेडरेशन ऑफ इंडियन एक्सपोर्ट ऑर्गेनाइजेशन और अन्य एक्सपोर्ट प्रमोशन काउंसिल और उद्योग निकायों ने बैंक कवरेज शुल्क, ईरान को निर्यात, प्रसंस्करण शुल्क और ऋण वितरण सहित विभिन्न मुद्दों को उठाया। वाणिज्य और उद्योग मंत्री के हस्तक्षेप से कई मुद्दों का तुरंत समाधान किया गया। उन्होंने वित्तीय संस्थानों और संबंधित विभागों से अनुरोध किया कि वे शेष मुद्दों पर ध्यान दें और समयबद्ध तरीके से इनका समाधान करें। फियो को 30 जून, 2019 तक निर्यात ऋण प्रक्रियाओं के सरलीकरण पर एक रिपोर्ट प्रस्तुत करने के लिए कहा गया


    वाणिज्य और उद्योग मंत्री ने निर्यात ऋण के संबंध में 30 जून 2019 को मुम्बई में फिर से बैठक किए जाने का फैसला किया जिसमें आज की बैठक में तय किए गए मुद्दों की प्रगति की समीक्षा की जाएगी।


    
    ****


    आर.के.मीणा/आरएनएम/एएम/एमएस/डीसी–1499

    
    
    (Release ID: 1573731) Visitor Counter : 138