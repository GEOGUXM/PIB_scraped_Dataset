      वित्‍त मंत्रालय

      हलवे की रस्‍म के साथ वर्ष 2019-20 का आम बजट छपने की प्रक्रिया शुरू
      Posted On: 22 JUN 2019 5:50PM by PIB Delhi


    केंद्रीय वित्त और कॉर्पोरेट कार्य मंत्री श्रीमती निर्मला सीतारमण की गरिमापूर्ण उपस्थिति में आज दोपहर नॉर्थ ब्लॉक में हलवे की रस्‍म के साथ आम बजट 2019-20 की छपाई प्रक्रिया शुरू हो गई।


    केंद्रीय आम बजट 2019-20 5 जुलाई, 2019 को पेश किया जाना है। बजट की गोपनीयता बनाए रखने के लिए, बजट तैयार करने की प्रक्रिया में शामिल अधिकारियों को "बंद रहना" होता है। केंद्रीय बजट की प्रस्तुति तक की अवधि तक सभी अधिकारियों को नॉर्थ ब्लॉक में स्थित बजट प्रेस में ही रहना होता है। केंद्रीय वित्त मंत्री द्वारा संसद में बजट पेश किए जाने के बाद ही ये अधिकारी और कर्मचारी अपने प्रियजनों के साथ संपर्क कर पाते हैं।


    हलवा रस्‍म में केंद्रीय वित्त मंत्री के साथ केंद्रीय वित्त और कॉर्पोरेट कार्य राज्य मंत्री, श्री अनुराग ठाकुर; वित्त सचिव श्री एस.सी. गर्ग; राजस्व सचिव श्री ए.बी.पांडे; डीएफएस में सचिव श्री राजीव कुमार और डीआईपीएएम में सचिव श्री अतनु चक्रवर्ती और अन्य लोग शामिल थे।


    सीबीडीटी के अध्यक्ष श्री पी.सी. मोदी; सीबीआईसी के अध्यक्ष श्री पी.के. दास, , सीबीडीटी और सीबीआईसी के सदस्य तथा संयुक्त सचिव (बजट) श्री अरविंद श्रीवास्तव के अलावा बजट तैयार करने और उसकी छपाई की प्रक्रिया में शामिल वित्त मंत्रालय के अन्य अधिकारी और कर्मचारी भी इस अवसर पर मौजूद थे। बाद में, वित्त मंत्री ने प्रेस का दौरा किया और छपाई प्रक्रिया के बारे में जानकारी प्राप्‍त की।


    ***


    आर.के.मीणा/आरएनएम/एएम/आरके/केपी–1702

    
    
    (Release ID: 1575310) Visitor Counter : 207