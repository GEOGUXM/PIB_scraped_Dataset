      गृह मंत्रालय

      कैबिनेट सचिव की अध्यक्षता में राष्ट्रीय संकट प्रबंधन समिति की बैठक में चक्रवात ‘वायु’ से निपटने के उपायों की तैयारी का जायजा लिया गया
      Posted On: 11 JUN 2019 6:43PM by PIB Delhi


    कैबिनेट सचिव श्री प्रदीप कुमार सिन्हा की अध्यक्षता में आज राष्ट्रीय संकट प्रबंधन समिति (एनसीएमसी) की बैठक का आयोजन हुआ। बैठक में चक्रवात ‘ वायु ’ से संबंधित तैयारी की स्थिति का जायजा लिया। भारतीय मौसम विभाग के पूर्वानुमानों के अनुसार चक्रवाती तूफान वायु के पोरबंदर और महुवा के बीच वेरावल और दीव क्षेत्र के आसपास गुजरात के तट को छूने की उम्मीद है। इस गंभीर चक्रवाती तूफान में हवा की गति 110 से 120 किलोमीटर प्रति घंटा होने और 13 जून, 2019 की सुबह को 135 किलोमीटर प्रति घंटा तक होने की संभावना है। इसके कारण गुजरात के तटीय जिलों में भारी वर्षा होने की संभावना है। तूफान में बढ़ोतरी होने के कारण द्वारका, पोरबंदर, जूनागढ़, दीव, गिर सोमनाथ, अमरेली और भावनगर जिलों के निचले तटीय क्षेत्रों में बाढ़ आ सकती है। मौसम विभाग संबंधित अधिकारियों को नियमित बुलेटिन जारी कर रहा है।


    गुजरात के मुख्य सचिव और दमन-दीव के प्रशासक के सलाहकार ने एनसीएमसी को चक्रवाती तूफान से निपटने के लिए किए गए उपायों की तैयारी के बारे में जानकारी दी। गुजरात के मुख्य सचिव ने बताया कि तटीय क्षेत्रों के लगभग 2.8 लाख लोगों को कल इन क्षेत्रों से हटा लिया जाएगा। लोगों को मीडिया और एसएमएस के माध्यम से आने वाले चक्रवात के बारे में चेतावनी देने का प्रबंध किया गया है।


    राज्य और केंद्रीय एजेंसियों की तैयारी की समीक्षा करते हुए कैबिनेट सचिव ने संवेदनशील तटीय क्षेत्रों से लोगों को सुरक्षित स्थान पर ले जाने और आवश्यक भोजन, पेय जल और दवाइयों का स्टॉक बनाने का निर्देश दिया। किसी भी प्रकार की जन हानि रोकने के लिए सभी संभव उपाय करने तथा बुनियादी ढांचे को होने वाली किसी भी हानि को दुरुस्त करने के भी निर्देश दिये गए हैं। एनडीआरएफ ने स्थानीय प्रशासन के साथ तालमेल के लिए गुजरात में 35 टीमें और दिव में 4 टीमें रवाना की हैं। एसडीआरएफ, सेना, तटरक्षक और बीएसएफ के बचाव दलों को भी तैयार किया गया है। गृह मंत्रालय राज्य सरकारों और संबंधित केंद्रीय एजेंसियों के साथ लगातार संपर्क में है।


    गुजरात और दमन - दीव तथा दादरा नगर हवेली के मुख्य सचिवों और अन्य अधिकारियों ने वीडियो कांफ्रेंस के माध्यम से इस बैठक में भाग लिया। गृह मंत्रालय, शिपिंग, विद्युत, दूरसंचार, रक्षा, मत्स्य पालन, आईएमडी एमए और एनडीआरएफ के वरिष्ठ अधिकारी भी इस बैठक में शामिल हुए। एनसीएमसी दोबारा बैठक कर स्थिति का जाएगा लेगा।


    ***


    आर.के.मीणा/आरएनएम/एएम/आईपीएस/ सी एस–15 38


    

    
    (Release ID: 1574003) Visitor Counter : 70
    
    
      Read this release in: English , Urdu , Bengali