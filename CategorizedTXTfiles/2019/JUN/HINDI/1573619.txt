      सूचना और प्रसारण मंत्रालय

      भारत के वन क्षेत्र में पिछले 5 वर्षों में एक प्रतिशत का इजाफा, जन भागीदारी के जरिए आने वाले पांच वर्षों में समान प्रगति संभव होगीः श्री प्रकाश जावड़ेकर
      
      केन्द्रीय सूचना एवं प्रसारण मंत्री ने एनएमआईसी का पहली बार दौरा किया

      Posted On: 06 JUN 2019 6:05PM by PIB Delhi

    केन्द्रीय सूचना एवं प्रसारण और पर्यावरण, वन एवं जलवायु परिवर्तन मंत्री श्री प्रकाश जावड़ेकर ने कहा है कि भारत के वन क्षेत्र में पिछले 5 वर्षों में 1 प्रतिशत का इजाफा हुआ है और जन भागीदारी के जरिए आने वाले पांच वर्षों में भी इतनी प्रगति संभव होगी। उन्होंने कहा कि हम अपने जीवन काल में जितनी ऑक्सीजन लेते हैं उसे देखते हुए हम सभी को निश्चित तौर पर कम से कम 10 पौधे लगाने चाहिए और फिर उन्हें पूरी तरह से विकसित करने में हमें मदद करनी चाहिए। उन्होंने कहा कि पर्यावरण संरक्षण के लिए यह आगे की राह है।


    श्री जावड़ेकर ने कल पर्यावरण दिवस मनाए जाने के तहत गुलशन महल के परिसर में तीन पौधे लगाने के बाद मीडिया को संबोधित करने के दौरान ये बातें कहीं। गुलशन महल फिल्म प्रभाग में ऐतिहासिक इमारत है जिसमें एनएमआईसी का एक हिस्सा निहित है।


    इस अवसर पर अनुपम खेर , जैकी श्रॉफ , श्याम बेनेगल , किरण शांताराम , वर्षा उसगांवकर और अन्य फिल्मी हस्तियों उपस्थित थीं। श्री जावड़ेकर ने सभी कलाकारों का एक साथ आने और इस अभियान में शामिल होने के लिए दिल से आभार प्रकट किया।


    श्री जावड़ेकर ने पर्यावरण दिवस की पूर्व संध्या पर एक जनअभियान # सेल्फीविद्सेपलिंग का शुभारंभ कर सभी को एक पौधा लगाने और पौधे के साथ अपनी सेल्फी सोशल मीडिया पर पोस्ट करने का आग्रह किया। पर्यावरण दिवस के अवसर पर श्री जावड़ेकर ने नई दिल्ली में पर्यावरण मंत्रालय के परिसर में पर्यावरण राज्य मंत्री श्री बाबुल सुप्रियो , प्रसिद्ध क्रिकेट खिलाड़ी श्री कपिल देव , बॉलीवुड अभिनेता श्री जैकी श्रॉफ, श्री रणदीप हुड्डा और विख्यात गायिका श्रीमती मालिनी अवस्थी के साथ पौधे लगाये।


    प्रधानमंत्री श्री नरेंद्र मोदी के नेतृत्व में सरकार के दूसरे कार्यकाल में कैबिनेट मंत्री के रूप में कार्यभार संभालने के बाद श्री जावड़ेकर की मुंबई की यह पहली आधिकारिक यात्रा है।


    इस अवसर पर उन्होंने भारतीय सिनेमा के राष्ट्रीय संग्रहालय (एनएमआईसी ), फिल्म्स डिवीजन की भी पहली यात्रा की, जिसका प्रधान मंत्री ने 19 जनवरी , 2019 को उद्घाटन किया था।


    श्री जावड़ेकर ने लगभग 100 फिल्मी हस्तियों के साथ बातचीत भी की। श्याम बेनेगल , सुभाष घई , रमेश सिप्पी , केतन मेहता , जब्बार पटेल , किरण शांताराम , शिल्पा शेट्टी , सतीश कौशिक , सिद्धार्थ रॉय कपूर , सचिन पिलगांवकर , दिव्या दत्ता , पूनम ढिल्लों , साजिद नाडियाडवाला भी इस अवसर पर मौजूद थे।


    सूचना और प्रसारण सचिव श्री अमित खरे ; सूचना और प्रसारण मंत्रालय के महानिदेशक (पश्चिम क्षेत्र) श्री आर. एन. मिश्रा ; सूचना और प्रसारण मंत्रालय के संयुक्त सचिव (फिल्म) श्री अशोक कुमार आर. परमार ; सूचना और प्रसारण मंत्रालय के एडीजी (पश्चिमी क्षेत्र) श्री डी. जे. नारायण भी इस अवसर पर उपस्थित थे।


    ***


    आर.के.मीणा/आरएनएम/एएम/आरआरएस/आरके/आईपीएस/डीसी/एमएस/सीएस–1476


    

    
    (Release ID: 1573619) Visitor Counter : 338
    
    
      Read this release in: English , Urdu , Marathi , Bengali