      कॉरपोरेट कार्य मंत्रालय

      जम्मू-कश्मीर क्षेत्र में आयकर विभाग ने लगातार कार्रवाई की
      Posted On: 27 JUN 2019 8:17PM by PIB Delhi


    आयकर विभाग ने 27 जून, 2019 को श्रीनगर में एक प्रमुख व्यापार समूह के विरुद्ध जांच एवं जब्ती कार्रवाई की। इस कार्रवाई में कश्मीर घाटी के 4 परिसर और जम्मू क्षेत्र के 6 स्थान शामिल हैं। जम्मू-कश्मीर के परिसरों के अलावा, विभिन्न पक्षों से संबंधित लुधियाना, राष्ट्रीय राजधानी क्षेत्र और जम्मू के अन्य 10 व्यापार परिसरों को भी सर्वेक्षण कार्रवाई में शामिल किया गया है, जिसने आय छुपाने में कर चोरी करने वालों की मदद की और जो अवैध गतिविधियों में शामिल रहे। यह व्यापार समूह भू-सम्पदा और सूचना प्रौद्योगिकी के व्यापार में लगा है। इस समूह के विरुद्ध जेएंडके बैंक से बड़े पैमाने पर ऋण संबंध गड़बड़ियों के आरोप थे।


    जांच के दौरान पता चला कि जेएंडके बैंक द्वारा कर चोरी करने वालों को 60 करोड़ रुपये का अवैध लाभ दिया गया है। उनके 190 करोड़ रुपये के बकाए को 130 करोड़ रुपये में निपटा दिया गया था, जबकि वे किसी प्रकार की छूट पाने के लिए पात्र नहीं थे।


    जांच के दौरान इस बात के प्रमाण भी मिले कि मुख्य प्रोमोटर दुबई की एक कम्पनी में निदेशक था। उसके पास एक विदेशी बैंक खाता भी था और वह उससे लेन-देन करता था। उसकी कर विवरणियों में कभी भी न तो दुबई की कम्पनी और न ही विदेशी बैंक खाते के ब्याज की घोषणा की गई थी। उसके विरुद्ध काला धन (अघोषित विदेशी आय और संसाधन) और करारोपण अधिनियम, 2015 के साथ-साथ अन्य संबंधित कानूनों के अनुसार विदेशी निवेश की घोषणा को जानबूझकर छोड़ने को लेकर विधिवत कार्रवाई की जा सकती है।


    क्षेत्रीय जांच से पता चला है कि कर चोरी करने वाले व्यक्ति ने बेहिसाब नगदी से जम्मू के निकट पैराडाईज एवेन्यू की अपनी रियल स्टेट प्रोजेक्ट के हिस्से को बेच दिया है अथवा बुक कर दिया है। पैराडाईज एवेन्यू के फ्लैट के खरीददारों द्वारा आयकर विवरणी में नगद घटक की न तो घोषणा की गई और न ही उनकी लेखा विवरणी में इन प्राप्तियों की घोषणा की गई है।


    पैराडाईज एवेन्यू परियोजना के अलावा, कर चोरी करने वाले ने व्यक्तिगत तौर पर अथवा परिजनों के नाम से भू-सम्पदा संबंधी लेन-देन भी किए हैं, जिसमें आरोप के अनुसार 7 करोड़ रुपये से अधिक बेहिसाब नगदी शामिल है।


    नोटबंदी की अवधि के दौरान, इस व्यापार समूह ने 1.44 करोड़ रुपये नगद जमा किए थे। जांच की कार्रवाई के दौरान, मुख्य प्रोमोटर इन नगद जमा राशियों के स्रोत के बारे में नहीं बता पाया था।


    ****


    आर.के.मीणा/आरएनएम/एएम/एसकेएस/डीके – 1791

    
    
    (Release ID: 1576162) Visitor Counter : 46
    
    
      Read this release in: English