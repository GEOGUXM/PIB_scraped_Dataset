      गृह मंत्रालय

      श्री अमित शाह ने केन्‍द्रीय गृह मंत्री का पदभार संभाला
      
      श्री जी. किशन रेड्डी और श्री नित्‍यानंद राय ने भी गृह राज्‍य मंत्री का पदभार संभाला

      Posted On: 01 JUN 2019 2:39PM by PIB Delhi

    श्री अमित शाह ने आज नई दिल्‍ली में केन्‍द्रीय गृह मंत्री का पदभार संभाल लिया। श्री शाह के नॉर्थ ब्‍लॉक पहुंचने पर केन्‍द्रीय गृह सचिव श्री राजीव गाबा और गुप्‍तचर ब्‍यूरो के निदेशक श्री राजीव जैन ने उनका स्‍वागत किया।


    श्री अमित शाह का नये गृह राज्‍य मंत्री श्री जी. किशन रेड्डी और श्री नित्‍यानंद राय ने भी अभिनंदन किया। इन दोनों राज्‍य मंत्रियों ने भी आज पदभार संभाल लिया।


    श्री अमित शाह हाल ही में 17वीं लोकसभा के लिए गांधीनगर से निर्वाचित हुए हैं। इससे पहले वे राज्‍यसभा के सदस्‍य , गुजरात सरकार में मंत्री और गुजरात विधानसभा में विधायक रह चुके हैं। उन्‍होंने कृषि, राजनैतिक और सामाजिक कार्यकर्ता के रूप में भी कार्य किया।


    श्री अमित शाह का जन्‍म 1964 में मुंबई में श्रीमती कुसुम बेन और श्री अनिल चन्‍द्र शाह के घर में एक संपन्‍न गुजराती परिवार में हुआ। श्री अमित शाह 16 वर्ष की उम्र तक अपने पैतृक गांव मानसा, गुजरात में रहे और वहीं स्‍कूल में पढ़ाई की। स्‍कूली शिक्षा पूरी करने के बाद उनका परिवार अहमदाबाद आ गया। उन्‍होंने गुजरात विश्‍वविद्यालय, अहमदाबाद से बीएससी (द्वितीय वर्ष) की डिग्री हासिल की।


    श्री अमित शाह 1997 से 2017 तक गुजरात विधानसभा के सदस्‍य रहे। वह 2002 से 2010 तक गुजरात सरकार में मंत्री रहे और गृह, परिवहन, मद्य निषेध और संसदीय कार्य तथा उत्‍पाद शुल्‍क सहित प्रमुख मंत्रालयों में रहे। अगस्‍त 1917 में उन्‍हें राज्‍यसभा का सदस्‍य बनाया गया और 23 मई, 2019 तक राज्‍यसभा के सदस्‍य रहे।


    श्री शाह गुजरात राज्‍य वित्‍तीय निगम के अध्‍यक्ष भी रहे और उन्‍होंने उसकी कायापलट कर उसे स्‍टॉक एक्‍सचेंज में सूचीबद्ध कराया। वह 2006 में गुजरात शतरंज एसोसिएशन, 2009 में सेंट्रल बोर्ड ऑफ क्रिकेट एसोसिएशन और 2014 में गुजरात राज्‍य क्रिकेट एसोसिएशन के भी अध्‍यक्ष रहे। श्री शाह 2016 से श्री सोमनाथ मंदिर के ट्रस्‍टी भी हैं।


    ******


    आर.के.मीणा / आरएनएम/एएम/केपी/वाईबी

    
    
    (Release ID: 1573146) Visitor Counter : 129
    
    
      Read this release in: English , Urdu , Bengali