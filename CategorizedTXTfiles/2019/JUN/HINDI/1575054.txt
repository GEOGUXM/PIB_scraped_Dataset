      उप राष्ट्रपति सचिवालय

      राज्य सभा को सुचारु रूप से चलाने के लिए उपराष्ट्रपति ने राजनैतिक दलों का सहयोग मांगा
      Posted On: 20 JUN 2019 4:44PM by PIB Delhi


    भारत के उपराष्ट्रपति तथा राज्य सभा के सभापति श्री एम . वेंकैया नायडु ने आज सदन को सुचारु रूप से चलाने के लिए सभी राजनैतिक दलों से सहयोग की अपेक्षा की।


    बृहस्पतिवार को , सत्र के पहले दिन , अपने निवास पर दोपहर के भोजन पर आमंत्रित , राज्य सभा में दलों के नेताओं से बातचीत के दौरान उपराष्ट्रपति ने उनसे आग्रह किया कि वे जनाकाक्षांओं की पूर्ति को सर्वोच्च प्राथमिकता दें।


    सभी सदस्यों द्वारा सदन की प्रतिष्ठा और गरिमा बनाये रखने तथा सर्वोत्कृष्ट संसदीय मर्यादाओं और परंपराओं का पालन / अनुकरण करने की आवश्यकता पर बल देते हुए , उन्होंने कहा कि राज्य सभा से देश के सभी विधायी निकायों के लिए आदर्श प्रस्तुत करना अपेक्षित है।


    हाल के चुनावों तथा उसमें प्राप्त जनमत का जिक्र करते हुए उपराष्ट्रपति ने कहा कि समय आ गया है कि सभी दल अपने मतभेदों को दरकिनार करके , नये भारत के निर्माण में जुटें।


    श्री नायडु ने कहा कि सरकार , विपक्ष तथा सभी दलों के सदस्य , विधेयकों सहित सभी महत्वपूर्ण मुद्दों पर सौहार्दपूर्ण स्वस्थ बहस और विमर्श करें तथा उन्हें पास करें।


    इस अवसर पर राज्य सभा के उपसभापति , श्री हरिवंश , सदन के नेता श्री थावरचंद गहलौत , सदन में विपक्ष के नेता श्री गुलाम नबी आजाद , रक्षा मंत्री श्री राजनाथ सिंह , वित्त मंत्री श्रीमती निर्मला सीतारमण , संसदीय कार्य मंत्री श्री प्रहलाद जोशी , रेल मंत्री श्री पीयूष गोयल , अल्पसंख्क मामलों के मंत्री श्री मुख्तार अब्बास नकवी , पैट्रोलियम तथा प्राकृतिक गैस मंत्री श्री धर्मेन्द्र प्रधान , पर्यावरण , वन और जलवायु परिवर्तन मंत्री श्री प्रकाश जावडेकर , आवास तथा शहरी मामलों के मंत्रालय में राज्य मंत्री ( स्वतंत्र प्रभार ) श्री हरदीप सिंह पुरी , सामाजिक न्याय एवं अधिकारिता राज्य मंत्री श्री रामदास आठवले उपस्थित रहे।


    सदन में दलों के जो नेता इस अवसर पर शामिल हुए उनमें एआईएडीएमके के श्री ए . नवनीतकृष्णन , अखिल भारतीय तृणमूल कांग्रेस के श्री डेरेक ओ ब्रायन , बीजू जनता दल के श्री प्रसन्न आचार्य , जदयू के श्री आर . सी . पी . सिंह , तेलुगू देशम पार्टी के श्री वाई . एस . चौधरी , तेलंगाना राष्ट्रीय समिति के डा . के . केशव राव , मार्क्सवादी कम्युनिस्ट पार्टी के श्री टी . के . रंगराजन , राष्ट्रीय जनता दल के श्री प्रेम चंद्र गुप्ता , डी . एम . के . के श्री तिरुची शिवा , शिव सेना के श्री संजय राउत , आम आदमी पार्टी के श्री संजय सिंह , इंडियन नेशनल लोकदल के श्री राम कुमार कश्यप , शिरोमणि अकाली दल के सरदार सुखदेव सिंह ढीढ़सा , पीडीपी के श्री मीर मुहम्मद फैज़ , वाईएसआर कांग्रेस पार्टी के श्री वी . विजयसाईं रेड्डी , असम गण परिषद के श्री बीरेन्द्र प्रसाद बैश्य , भारतीय कम्युनिस्ट पार्टी के श्री डी . राजा सम्मिलित हैं।


    ***


    AKT/BK/MS/RK

    
    
    (Release ID: 1575054) Visitor Counter : 219
    
    
      Read this release in: English , Urdu