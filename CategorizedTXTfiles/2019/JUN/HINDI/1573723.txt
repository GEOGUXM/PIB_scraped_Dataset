      आयुष

      प्रधानमंत्री पांचवें अंतरराष्‍ट्रीय योग दिवस के अवसर पर रांची में आयोजित मुख्‍य कार्यक्रम में 30 हजार उत्‍साही योगकर्मियों की अगुवायी करेंगे
      Posted On: 08 JUN 2019 3:29PM by PIB Delhi


    प्रधानमंत्री श्री नरेन्‍द्र मोदी 21 जून 2019 को अंतरराष्‍ट्रीय योग दिवस के अवसर पर रांची के प्रभात तारा मैदान में आयोजित मुख्‍य कार्यक्रम की अगुवाई करेंगे। इस कार्यक्रम में करीब 30 हजार लोगों के हिस्‍सा लेने की संभावना है। मुख्‍य कार्यक्रम का पूर्वावलोकन 13 जून को रांची में होगा जिसमें योग संगठनों और योग गुरुओं के साथ ही राज्‍य के कई अधिकारी भी उपस्थित रहेंगे।


    आयुष मंत्रालय देशभर में अंतरराष्‍ट्रीय योग दिवस का आयोजन करने वाली शीर्ष संस्‍था है। मंत्रालय पिछले चार वर्षों में अंतरराष्‍ट्रीय योग दिवस के अवसर पर सफलतापूर्वक कई कार्यक्रम आयोजित कर चुका है। इस साल भी अंतरराष्‍ट्रीय योग दिवस के अवसर पर मंत्रालय की ओर से कई छोटे बड़े आयोजन की तैयारी की गई है।


    मंत्रालय ने सार्वजनिक स्वास्थ्य और जन कल्याण के क्षेत्र में राष्‍ट्रीय स्‍तर पर दीर्घकालिक लाभ प्राप्त करने की केन्‍द्र सरकार की प्राथमिकताओं के अनुरूप केन्‍द्र सरकार के संबंधित मंत्रालयों और विभागों , राज्य सरकारों और अन्य संबंधित संस्थानों से अनुरोध किया है कि वे 21 जून 2019 को अंतर्राष्ट्रीय योग दिवस के आयोजन के लिए राष्ट्रीय स्तर पर समन्वित तरीके से काम करें। समग्र स्वास्थ्य और आरोग्‍य कें संबंध में योग के प्रमाणित लाभों को ध्यान में रखते हुए, अधिकांश मंत्रालयों और विभागों, राज्य सरकारों और अन्य संस्थानों ने अंतरराष्‍ट्रीय योग दिवस में व्‍यापक जनभागीदारी सुनिश्चित करने के लिए अभी से कई गतिविधियां शुरु कर दी हैं।


    सीआईआई, फिक्की और आईसीएस जैसे उद्योग संगठनों के अलावा सीबीएसई, एनसीईआरटी, यूजीसी और डीएवी आदि जैसे शैक्षिक निकाय भी अंतरराष्‍ट्रीय योग दिवस की तैयारी के तहत विभिन्न कार्यक्रमों की शुरुआत कर चुके हैं। इसके अलावा, मंत्रालय शैक्षणिक संस्थानों , सरकारी निकायों , व्यावसायिक संस्‍थानों, उद्योगों और सांस्कृतिक संगठनों को भी अपने कर्मचारियों और सदस्‍यों के स्‍वास्‍थ्‍य लाभ के लिए उन्‍हें अंतरराष्‍ट्रीय योग दिवस में शामिल होनें के लिए प्रोत्‍साहित कर रहा है।


    अंतराराष्‍ट्रीय योग दिवस के अवसर पर आय़ुष मंत्रालय इस बात पर जोर दे रहा हा कि इस दिन बड़ी संख्या में लोग विभिन्न स्थानों पर बड़ी संख्या में सामूहिक रूप से योग कार्यक्रम में भाग लें। ऐसे आयोजन सौहार्दपूर्ण वातावरण में हों यह सुनिश्चित करने के लिए देश के कुछ नामी-गिरामी योग गुरूओं ने एक साथ मिलकर योग आसनों का एक सामान्य निर्दिष्ट अनुक्रम (कॉमन योग प्रोटोकॉल) विकसित किया है। यह 45 मिनट की अवधि के योगासनों का कार्यक्रम है जो विभिन्न आयु वर्ग के लोगों के तन और मन दोनों को स्वस्थ बनाता है। कॉमन योग प्रोटोकॉल की सीडी और ई-बुक आयुष मंत्रालय की वेबसाइट से डाउनलोड की जा सकती है। मंत्रालय विभिन्न सहयोगी संगठनों के माध्यम से भी इन्हें वितरित कर रहा है।


    आयुष मंत्रालय द्वारा अंतर्राष्ट्रीय योग दिवस की तैयारियों के लिए शुरू की गई गतिविधियाः

     1. आयुष मंत्रालय ने विभिन्न संगठनों, केन्द्र और राज्य सरकारों के विभिन्न मंत्रालयों और विभागों की मदद से देशभर में अंतर्राष्ट्रीय योगदिवस से जुड़ी गतिविधियां संचालित करने के लिए कई पहल की हैं। 2.5 लाख गांव के ग्राम प्रधानों, योग संस्थानों, शिक्षण संस्थाओं, उद्योग संगठनों, स्थानीय निकायों सभी से कहा गया है कि वे बड़ी संख्या में लोगों को योग दिवस के अवसर पर आयोजिक कार्यक्रम में भाग लेने के लिए प्रोत्साहित करें
     2. मंत्रालय ने अंतर्राष्ट्रीय योग दिवस के प्रचार के लिए प्रिंट और इलेक्ट्रानिक संचार माध्यमों के साथ ही बाह्य प्रचार माध्यमों का भी इस्तेमाल करने के लिए वृहत योजना बनाई है।
     3. विभिन्न एजेंसियों द्वारा संचालित गतिविधियों में समन्वय सुनिश्चित करने के लिए कई दौर की बैठकें की गई हैं। इनमें आयुष सचिव की अध्यक्षता में गठित अंतर मंत्रालयी समिति की बैठक और मंत्रालय द्वारा विभिन्न औद्योगिक संगठनों और शिक्षण संस्थाओं के साथ की गई बैठकें शामिल हैं।
     4. योग दिवस के बारे में लोगों को सटिक और संपूर्ण जानकारी उपलब्ध कराने के लिए सोशल मीडिया का भी भरपूर इस्तेमाल किया जा रहा है। मंत्रालय के नए वेब पोर्टल का भी इसके लिए पूरा इस्तेमाल किया जा रहा है।
     5. योगलोकेटर – आम जनता को योग प्रशिक्षकों, योग केन्द्रों और मुफ्त योग आयोजनों की जानकारी देने के लिए योग लोकेटर के नाम से एक मोबाइल एप्लीकेशन शुरू किया गया है।
     6. भुवन मोबाइल ऐप- इस ऐप के जरिए योग दिवस के दिन आयोजित होने वाले कार्यक्रमों के स्थान, प्रतिभागियों, आयोजकों और प्रशिक्षकों के बारे में जानकारी हासिल की जा सकती है।
     7. 20000 केन्द्रों से वीडियो के जरिए योग कार्यक्रमों का सीधा प्रसारण करने की व्यवस्था की गई है। वालंटियर्स को भुवन ऐप इस्तेमाल करने के लिए भी जागरुक बनाया जा रहा है।
     8. पर्यावरण अनुकूल योग कार्यक्रम को बढ़ावा देने के लिए आयुष मंत्रालय योग दिवस के अवसर पर लोगों को हरित उत्पाद इस्तेमाल करने के लिए प्रोत्साहित कर रहा है।

    प्रधानमंत्री योग पुरस्कार


    प्रधानमंत्री योग पुरस्कारों की घोषणा अंतर्राष्ट्रीय योग दिवस का एक मुख्य आकर्षण होगा। प्रतिवर्ष यह पुरस्कार योग के विकास और उसे बढ़ावा देने के लिए दिया जाता है। इस वर्ष दो श्रेणियों में ऐसे 4 पुरस्कार दिए जाएंगे।

      * राष्ट्रीय स्तर पर योग के प्रचार और विकास में उत्कृष्ट योगदान के लिए प्रधान मंत्री पुरस्कार (संख्या 2), और
      * अंतर्राष्ट्रीय स्तर पर योग के प्रचार और विकास की उत्कृष्ट योगदान के लिए प्रधानमंत्री पुरस्कार (संख्या 2)

    इन पुरस्कारों के लिए मंत्रालय को इस वर्ष 200 प्रविष्टियां/आवेदन मिल चुके हैं। इनके चयन का काम काम तय प्रक्रिया के तहत किया जा रहा है।


    दिल्ली में आयोजनः


    अंतर्राष्ट्रीय योग दिवस के असर पर दिल्ली में मुख्य आयोजन राजपथ पर होगा। नई दिल्ली नगर पालिका परिषद आयुष मंत्रालय के साथ मिलकर इस का आयोजन करेगी। मुख्य आयोजन के अलावा लालकिले, नेहरू पार्क, लोधी गार्डन, तालकटोरा गार्डन, यमुना स्पोर्ट्स कम्पलैक्स, रोहिणी के स्वर्ण जयंती पार्क और द्वारका सेक्टर 11 में भी योग कार्यक्रम आयोजित किए जाएंगे।


    ****


    आर.के.मीणा/आरएनएम/एएम/एमएस/डीसी–1494


    

    
    (Release ID: 1573723) Visitor Counter : 381
    
    
      Read this release in: English
    
    
    

*