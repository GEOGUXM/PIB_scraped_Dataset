      शिक्षा मंत्रालय

      योग जीवनशैली को बदलने और चेतना को उत्पन्न करने का साधन - डॉ. रमेश पोखरियाल 'निशंक'
      Posted On: 21 JUN 2019 5:34PM by PIB Delhi


      केंद्रीय मानव संसाधन विकास मंत्री डॉ. रमेश पोखरियाल ' निशंक ' ने आज पांचवे अंतरराष्ट्रीय योग दिवस को दिल्ली के बुराड़ी गांव में आम लोगों के बीच योग अभ्यास करके मनाया।


      डॉ. निशंक ने वहां उपस्थित जन समूह को योग के महत्व के बारे में बताया और योग को नियमित दिनचर्या में शामिल करने का आग्रह किया। केंद्रीय मंत्री ने साथ ही कहा कि योग चिंता और तनाव से मुक्ति देता है। इसमें श्वास तकनीक , ध्यान प्रक्रिया और साधारण व्यायाम करने से ही व्यक्ति सदैव स्वस्थ और प्रसन्न रहता है अतः अपने आप में और योग में विश्वास रखें तथा सकारात्मक सोच के साथ सदैव योगाभ्यास करे।


      केंद्रीय मंत्री ने कहा कि योग अपनी जीवनशैली को बदलने और चेतना को उत्पन्न करने के साथ ही जलवायु परिवर्तन की समस्या से निपटने में मदद कर सकता है।


      केंद्रीय मंत्री ने प्रधान मंत्री श्री नरेन्द्र मोदी को बधाई देते हुए कहा कि आज प्रधानमंत्री जी के प्रयासों की वजह से दुनिया भर में योग दिवस मनाया गया है। योग दुनिया को भारत की अनमोल देन है , इसके माध्यम से तन , मन और आत्मा सभी को साधा जा सकता है।


      *****


      नाभ/अकुजै/आक


    

    
    (Release ID: 1575232) Visitor Counter : 107
    
    
      Read this release in: English