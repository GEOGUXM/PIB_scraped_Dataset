      वित्‍त मंत्रालय

      यूएनओडीसी की पेरिस संधि पहल पर विशेषज्ञ कार्य समूह की दो दिवसीय बैठक नई दिल्‍ली में 27 और 28 जून, 2019 को होगी; यह बैठक भारतीय एजेंसियों को अवैध वित्‍तीय प्रवाह से उत्‍पन्‍न नए खतरों से संबंधित नई जानका‍री को समझने का अवसर प्रदान करेगी
      Posted On: 26 JUN 2019 7:49PM by PIB Delhi


    वित्‍त मंत्रालय का राजस्‍व विभाग अफगानिस्तान में होने वाली ओपियेट्स की तस्करी से उत्पन्न अवैध वित्तीय प्रवाह पर पेरिस संधि पहल से संबंधित विशेषज्ञ कार्य समूह की बैठक की मेजबानी करने जा रहा है। इस बैठक के सत्रों का आयोजन 27 और 28 जून, 2019 को किया जाएगा। इस बैठक का आयोजन मादक पदा‍र्थों और अपराध पर संयुक्त राष्ट्र कार्यालय (यूएनओडीसी) के सहयोग से किया जा रहा है।इस बैठक का उद्घाटन अपर सचिव, राजस्‍व श्री अनिल कुमार झा द्वारा किया जाएगा और इसमें पेरिस संधि के सदस्‍य देशों के प्रतिनिधि, यूएनओडीसी के क्षेत्रीय प्रतिनिधि और मादक पदार्थों की तस्‍करी के कारण होने वाली मनी लाँडरिंग (यानी काले धन को अवैध तरीके वैध बनाना)/अवैध वित्‍तीय प्रवाह से निपटने में संलग्‍न डीआरआई, ईडी और एनसीबी जैसी भारतीय एजेंसियों के वरिष्‍ठ अधिकारी भाग लेंगे।


    पेरिस संधि अफगान ओपियेट्स के मादक पदार्थों की तस्करी से प्रभावित 58 देशों और 23 अंतर्राष्ट्रीय संगठनों का समूह है। यूएनओडीसी के दायरे में, पेरिस संधि पहल अफ़ग़ानिस्तान में उत्पन्न होने वाली अफ़ीम से संबंधित ड्रग समस्या के मुद्दे को नीति और कार्यान्वयन स्तर दोनों पर निपट रही है। इसने सदस्य देशों और अंतर्राष्ट्रीय संगठनों को ओपिएट्स की तस्करी और खपत का समान और साझा जिम्मेदारी के सिद्धांत पर तालमेल बनाने और मुकाबला करने के लिए एक मंच प्रदान किया है।


    इस विशेषज्ञ कार्य समूह की बैठक के दौरान अन्य देशों और अंतर्राष्ट्रीय संगठनों के विशेषज्ञ अपने अनुभव साझा करेंगे। यह बैठक भारतीय एजेंसियों को अवैध वित्तीय प्रवाह से उत्पन्न नए खतरों से संबंधित नई जानका‍री को समझने का अवसर प्रदान करेगी, जिसमें इस तरह के खतरों और गतिविधियों का आकलन करने के लिए नए तरीके भी शामिल हो सकते हैं। बैठक में अवैध वित्तीय प्रवाह की समझ को बढ़ाने और इसमें व्यवधान डालने की दिशा में तकनीकी सहायता की जरूरतों और नई क्षमताओं पर भी प्रकाश डाला जाएगा। इससे मादक पदार्थों की तस्करी से जुड़े अवैध वित्तीय प्रवाह के संबंध में भारत के एएमएल/सीएफटी प्रारूप की प्रभावशीलता में एफएटीएफ मानकों के अनुसार सुधार लाने का मार्ग प्रशस्‍त होगा।


    ****


    आर.के.मीणा/आरएनएम/एएम/आरके/जीआरएस-1899

    
    
    (Release ID: 1576718) Visitor Counter : 19
    
    
      Read this release in: English