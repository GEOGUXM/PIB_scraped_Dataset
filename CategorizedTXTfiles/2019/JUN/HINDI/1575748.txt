      सामाजिक न्‍याय एवं अधिकारिता मंत्रालय

      श्री थावरचंद गहलोत ने अंतर्राष्‍ट्रीय मादक पदार्थ सेवन और तस्‍करी निरोध दिवस पर ‘17वें मादक पदार्थ निरोध रन’ को झंडी दिखाकर रवाना किया
      Posted On: 26 JUN 2019 12:43PM by PIB Delhi


    केन्‍द्रीय सामाजिक न्‍याय एवं अधिकारिता मंत्री श्री थावरचंद गहलोत ने आज नई दिल्‍ली के जवाहरलाल नेहरू स्‍टेडियम में ‘अंतर्राष्‍ट्रीय मादक पदार्थ सेवन और तस्‍करी निरोध दिवस’ के अवसर पर ‘17वें मादक पदार्थ निरोध रन’ को झंडी दिखाकर रवाना किया। सामाजिक न्‍याय एवं अधिकारिता राज्‍य मंत्री श्री कृष्‍ण पाल गुर्जर, श्री रामदास अठावले, श्री रतनलाल कटारिया, सामाजिक न्‍याय एवं अधिकारिता मंत्रालय में सचिव श्रीमती नीलम साहनी और अन्‍य गणमान्‍य व्‍यक्ति उपस्थित थे। गणमान्‍य व्‍यक्तियों ने बैंड के साथ इस ‘सांकेतिक वॉक’ का नेतृत्‍व किया। इस अवसर पर एक सांस्‍कृतिक कार्यक्रम आयोजित किया गया और जिसमें भाग लेने वाले लोगों को प्रमाण-पत्र, पुरस्‍कार और प्रशस्ति पत्र दिए गए।


    ‘अंतर्राष्‍ट्रीय मादक पदार्थ सेवन और तस्‍करी निरोध दिवस’ पर पिछले 16 वर्षों से एक वार्षिक कार्यक्रम के रूप में ‘मादक पदार्थ निरोध रन’ का सफल आयोजन किया जा रहा है। भारत सरकार के सामाजिक न्‍याय एवं अधिकारिता मंत्रालय के इस आयोजन में 1992 की एशियाई मैराथन चैंपियन डॉ. सुनीता गोदारा सहयोगी हैं। एनआईएसडी, नारकोटिक्‍स कंट्रोल ब्‍यूरो, दिल्‍ली सरकार के निषेध निदेशालय जैसी शीर्ष एजेंसियों के साथ संयुक्‍त राष्‍ट्र की एजेंसियां और ओएनजीसी, गेल, इंडियन ऑयल, आईजीएल, पेट्रोनेट, एनडीएमसी, आईटीएस, एलपीयू जैसी साझेदार कंपनियां इस वार्षिक आयोजन में सहयोग करते हैं।


    यह आयोजन मादक पदार्थों के सेवन की रोकथाम पर आधारित जागरूकता के लिए काफी महत्‍वपूर्ण साबित हुआ है। मादक पदार्थों की रोकथाम के बारे में जागरूकता पैदा करने के लिए 26 जून, 2019 को आयोजित विश्‍व मादक पदार्थ निरोध दिवस की पहल के लिए मूल विषय के रूप में ‘पहले सुनो’ का चयन किया गया है। बच्‍चों और युवाओं को सुनना, उनके स्‍वास्‍थ्‍य और सुरक्षा को बढ़ाने में उनकी मदद करने में पहला कदम है। इस आयोजन में सभी अर्द्ध-सैन्‍य बलों, पुलिस, क्‍लबों, टीम लीडरों, स्‍कूलों, महाविद्यालयों और गैर-सरकारी संगठनों का काफी सहयोग रहा और वे बड़ी संख्‍या में उपस्थित हुए।


    ***


    आर.के.मीणा/आरएनएम/एएम/एसकेएस/वीके–1747

    
    
    (Release ID: 1575748) Visitor Counter : 303
    
    
      Read this release in: English , Urdu