      फाइनेंस कमीशन

      15वें वित्त आयोग ने कर्नाटक की पंचायती राज संस्थाओं के प्रतिनिधियों से मुलाकात की
      Posted On: 24 JUN 2019 1:10PM by PIB Delhi


    15वें वित्त आयोग के अध्यक्ष श्री एन. के. सिंह ने आयोग के सदस्यों और वरिष्ठ अधिकारियों के साथ आज कर्नाटक की पंचायती राज संस्थाओं (पीआरआई) के प्रतिनिधियों से मुलाकात की।


    आयोग को सूचित किया गया कि संविधान की 11 अनुसूची में परिकल्पित पीआरआई के सभी 29 कार्यों को कर्नाटक की पंचायती राज संस्थाओं को सौंपा गया है और राज्य चौथे राज्य वित्त आयोग ( 2018-19 to 2022-23) की सिफारिशों के अनुसार वर्तमान में धनराशि जारी कर रहा है।


    कर्नाटक में कुल 6228 पंचायती राज संस्थाएं हैं जिनमें से 30 जिला परिषद, 177 तालुक पंचायत और 6021 ग्राम पंचायतें हैं।


    चौथे राज्य वित्त आयोग की सिफारिशों के अनुसार

     1. वर्ष 2018-2019 से वर्ष 2022-23 की अवधि का स्थानीय निकायों को हस्तांतरित होने वाला गैर-ऋण शुद्ध राजस्व (एनएलएनओआरआर) 42 प्रतिशत से बढ़ा कर 48 प्रतिशत किया जाएगा।
     2. एनएलएनओआरआर का 1 प्रतिशत वृहद बैंगलुरू नगर निगम के लिए निर्धारित किया जा सकता है, 47 प्रतिशत पीआरआई और यूएलबी को 75:25 के अनुपात में आवंटन के लिए छोड़ा जा सकता है। (यानी पीआरआई और यूएलबी की क्रमशः 35 प्रतिशत और 12 प्रतिशत की हिस्सेदारी)
     3. केंद्रीय वित्त आयोग के अनुदानों को राज्य हस्तांतरण के भाग के रूप में शामिल नहीं किये जाने चाहिए।

    14वें वित्त आयोग ने वर्ष 2015-20 की अवधि के लिए कर्नाटक हेतु 8359.79 करोड़ रुपये की राशि मूलभूत अनुदान के रूप में (कुल अनुदानों का 4.64 प्रतिशत) और 928.87 रुपये निष्पादन अनुदान के रूप में (कुल अनुदानों का 4.64 प्रतिशत) प्रदान करने की सिफारिश की है।


    आयोग ने देखा कि :

      * पीआरआई को जारी होने वाले मूलभूत और निष्पादन अनुदानों में क्रमशः वर्ष 2015-16 से 2018-19 और 2016-17 से 2017-18 के दौरान हर साल मामूली कमी आई है। वर्ष 2018-19 में पीआरआई को कोई भी निष्पादन अनुदान जारी नहीं किया गया।
      * राज्य वित्त आयोगों का गठन समयबद्ध रूप से नहीं किया गया है – चौथे राज्य वित्त आयोग को आदर्श रूप से अब तक गठित हो जाना चाहिए।
      * चौथे राज्य वित्त आयोग की सिफारिशों के बावजूद राज्य सरकार ने केंद्रीय वित्त आयोग के अनुदानों के राज्य के भाग को शामिल कर लिया।
      * 14वें वित्त आयोग द्वारा केवल ग्राम पंचायतों के लिए अनुदानों की सिफारिश किये जाने के मद्देनजर 15वें वित्त आयोग को इस बारे में फैसला करना होगा कि क्या वह अनुदानों की सिफारिश राज्य की तीन स्तरीय पीआरआई में से केवल ग्राम पंचायतों के लिए करे।

    बैठक में मौजूद पीआरआई के प्रतिनिधियों में श्री सी. नारायणस्वामी, सदस्य, पंचायत राज परिषद, श्री. वी. वाई. घोरपडे, उपाध्यक्ष, कर्नाटक राज्य विकेंद्रीकृत योजना और विकास समिति, श्री मंजूनाथ, अध्यक्ष चिक्कबल्लपुरा जिला पंचायत, सुश्री जयम्मा, अध्यक्ष, बेंगलुरु ग्रामीण जिला पंचायत, श्री नीलकांतप्पा एम. कुसागुरा, अध्यक्ष, रानीबेनुरु तालुक पंचायत, सुश्री पुष्पा राजेश, अध्यक्ष, सोमावरपेट तालुक पंचायत, श्री सतीश के. एस, सदस्य कदबा, ग्राम पंचायत, गुब्बी तालुक और अध्यक्ष, कर्नाटक स्टेट ग्राम पंचायत मैम्बर फैडरेशन, श्री पी. पी. बोपन्ना, अध्यक्ष, पालीबेटा ग्राम पंचायत विराजपेट तालुक और श्री महेश कुमार एस. के., अध्यक्ष, डोड्डाजला ग्राम पंचायत, बेंगलुरु (उत्तर) शामिल थे।


    आयोग ने पीआरआई के प्रतिनिधियों द्वारा प्रस्तुत की गई सभी चिंताओं का संज्ञान लिया और उन्हें केंद्र सरकार को की जाने वाली अपनी सिफारिशों में हल करने का वादा किया।


    *****


    आर.के.मीणा/आरएनएम/एएम/आरके/सीएस-1716


    

    
    (Release ID: 1575432) Visitor Counter : 2260
    
    
      Read this release in: Bengali , English , English , Urdu , Kannada
    
    
    

*