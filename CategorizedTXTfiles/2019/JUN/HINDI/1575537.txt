      जल शक्ति मंत्रालय

      जल शक्ति मंत्री ने जल संरक्षण को स्वच्छ भारत जैसा जनआंदोलन बनाने पर जोर दिया
      
      स्वच्छ सुंदर शौचालय पुरस्कारों के साथ हुआ स्वच्छ महोत्सव 2019 का शुभारंभ

      Posted On: 24 JUN 2019 8:03PM by PIB Delhi

    केंद्रीय जल शक्ति मंत्री श्री गजेन्द्र सिंह शेखावत ने आज कृषि , औद्योगिक और घरेलू कार्यों में प्रयोग होने वाले पानी के मुद्दों को दूर करने के लिए स्वच्छ भारत मिशन की तर्ज पर जल संरक्षण के लिए एक बड़ा जनआंदोलन शुरू करने पर जोर दिया।


    उन्होंने कहा , ‘ आज से कई साल पहले , किसी को भी विश्वास नहीं होता था कि 2019 तक भारत की स्वच्छता कवरेज 100% तक पहुंच जाएगी। आज स्वच्छ भारत मिशन के शुरुआती साढ़े साल में यह आंकड़ा बढ़कर 39% से 99 प्रतिशत तक पहुंच गया है। मैं आप सभी का आभार व्यक्त करता हूं जिन्होंने इस जन-जागरण में योगदान दिया और भारत को पूरे विश्व के सामने एक आदर्श के रूप में प्रस्तुत किया। '


    श्री शेखावत ने कहा कि देश के सामने अगली बड़ी चुनौती दुनिया की 17% आबादी (जो भारत में रहती है) को पानी उपलब्ध कराने की है जबकि हमारे पास विश्व में केवल 4% पानी है। श्री शेखावत ने कहा कि उन्हें विश्वास है कि प्रधानमंत्री के विजन और लोगों के सहयोग से इस मिशन को पूरा किया जा सकता है।


    जल शक्ति मंत्री ने स्वच्छ भारत मिशन की सफलता का जश्न मनाने और इसे सफल बनाने में महत्वपूर्ण भूमिका निभाने वाले हितधारकों को सम्मानित करने के अभियान ' स्वच्छ महोत्सव 2019 ' के उद्घाटन अवसर पर संबोधित कर रहे थे। महोत्सव के दौरान आज राजधानी में स्वच्छ सुंदर शौचालय के विजेताओं को मंत्री महोदय द्वारा सम्मानित किया गया। जल मंत्रालय के पेयजल और स्वच्छता विभाग द्वारा महोत्सव का आयोजन किया जा रहा है और 2 अक्टूबर, 2019 को महात्मा गांधी की 150वीं जयंती के अवसर पर इसका समापन होगा।


    स्वच्छ सुंदर शौचालय प्रतियोगिता का उद्देश्य घरों में शौचालय को बढ़ावा देकर शौचालयों का निरंतर उपयोग करना था। 1 जनवरी से 31 जनवरी , 2019 तक इस अभियान के तहत भारत के लोगों द्वारा 1.34 करोड़ से अधिक शौचालयों को पेंटिंग कर सजाया और संवारा गया। इस अभियान को सफल बनाने के लिए सर्वश्रेष्ठ प्रदर्शन करने वाले राज्यों , जिलों और लोगों को आज सम्मानित किया गया।


    इस अवसर पर जल शक्ति मंत्रालय के स्वच्छता विभाग के सचिव श्री परमेश्वरन अय्यर ने संबोधित करते हुए बताया कि स्वच्छ भारत अभियान के तहत विभिन्न क्षेत्रों के लोगों के योगदान का सम्मान करने के लिए 20 , 000 से अधिक पुरस्कार दिए जाएंगे। उन्होंने कहा कि इस अभियान को जिला , राज्य और राष्ट्रीय स्तर पर विस्तृत जानकारी , शिक्षा और संचार गतिविधियों के माध्यम से आगे बढ़ाया जाएगा।


    इस आयोजन के दौरान जल शक्ति मंत्री द्वारा स्वच्छ महोत्सव लोगो और एक पुस्तक का विमोचन भी किया गया। ' शोकेसिंग स्वच्छ भारत मिशन: व्हेन प्रिंट मीडिया टोल्ड द स्वच्छ भारत स्टोरी ' नाम की पुस्तक का लोकार्पण किया गया। पुस्तक में स्वच्छ भारत मिशन 2014 की प्रमुख उपलब्धियों की मीडिया कवरेज का संकलन किया गया है। इस कार्यक्रम में राज्य सचिवों , मिशन निदेशकों , जिला कलेक्टरों , सरपंचों , स्वच्छाग्रहियों और स्वच्छ सुंदर शौचालय प्रतियोगिता के विजेताओं ने भाग लिया।


    ****


    आर.के.मीणा / आरएनएम/एएम/आरके/केजे–17 29


    

    
    (Release ID: 1575537) Visitor Counter : 746
    
    
      Read this release in: English , Urdu