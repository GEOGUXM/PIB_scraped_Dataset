      उपभोक्‍ता कार्य, खाद्य एवं सार्वजनिक वितरण मंत्रालय

      केन्द्रीय उपभोक्ता मामले, खाद्य और सार्वजनिक वितरण मंत्री श्री राम विलास पासवान ने राष्ट्रीय उपभोक्ता हेल्पलाइन के कामकाज की समीक्षा की
      
      उपभोक्ता शिकायतों का समय पर निवारण करने के लिए विभिन्न सरकारी विभागों और निजी क्षेत्र में समन्‍वय करने का आह्वान किया

      Posted On: 12 JUN 2019 5:22PM by PIB Delhi

    केन्द्रीय उपभोक्ता मामले , खाद्य और सार्वजनिक वितरण मंत्री श्री राम विलास पासवान ने आज उपभोक्ता मामलों के विभाग की एक प्रमुख परियोजना , राष्ट्रीय उपभोक्ता हेल्पलाइन (एनसीएच) के कामकाज की समीक्षा की। यह उपभोक्ता मामलों के विभाग की एक प्रमुख परियोजना है। श्री पासवान ने उपभोक्‍ता मामलों के सचिव, आईआईपीए के निदेशक और अन्य वरिष्ठ अधिकारियों के साथ राष्ट्रीय और क्षेत्रीय उपभोक्ता हेल्पलाइनों के कामकाज की समीक्षा की। श्री पासवान ने हेल्पलाइन के माध्यम से उत्तर प्रदेश के एक उपभोक्ता से बातचीत की और उसकी शिकायत का निवारण करने में मदद की।


    श्री राम विलास पासवान ने संतोष जाहिर किया कि हेल्पलाइन कार्यबल बढ़कर 16 से 120 हो गया है। इन्‍हें प्रशिक्षण भी दिया गया है। एनसीएच उपभोक्ताओं को एक महत्वपूर्ण सेवा उपलब्‍ध करा रही है। इस हेल्‍पलाइन का प्रचार करके लोकप्रिय बनाया जाना चाहिए , ताकि आम आदमी को अपने अधिकारों और उन्हें प्राप्‍त करने के लिए तरीके का पता चल सकें। श्री पासवान ने सुझाव दिया कि विभाग को इलेक्ट्रॉनिक , प्रिंट और सोशल मीडिया के माध्यम से एनसीएच का पर्याप्त प्रचार करना चाहिए और इसकी सफलता की कहानियों को भी उजागर करना चाहिए।


    श्री पासवान ने कहा कि उपभोक्ता शिकायतों का समय पर निवारण करने के लिए विभिन्न सरकारी विभागों और निजी क्षेत्र को समन्‍वय करना चाहिए। उन्होंने शिकायतों के निवारण के बाद उपभोक्ता संतुष्टि स्तर का मूल्‍यांकन करने के लिए फीडबैक तंत्र को सुव्यवस्थित बनाने का सुझाव दिया। इससे कार्यबल के कार्य प्रदर्शन का मूल्यांकन करने में मदद मिलेगी। उन्‍होंने यह भी सुझाव दिया कि क्षेत्रीय हेल्पलाइन को उपभोक्ता के अनुकूल स्थानों पर काम करना चाहिए , ताकि इसे अधिक से अधिक उपभोक्‍ता देख सकें।


    उन्‍होंने यह भी उल्‍लेख किया कि एनसीएच के विशाल डेटा का विश्लेषण करके सामाजिक संदेशों के प्रचार के लिए लाभप्रद रूप से उपयोग किया जाना चाहिए। सरकार की पहलों को लोकप्रिय बनाने के लिए सोशल मीडिया के व्यापक उपयोग पर भी उन्‍होंने जोर दिया। उन्‍होंने एक समर्पित ट्विटर हैंडल के सृजन करने का सुझाव दिया , जिससे उपभोक्ता सोशल मीडिया के माध्यम से एनसीएच के साथ जुड़ सकें।


    ****


    आर.के.मीणा / आरएनएम/एएम/आईपीएस /जीआरएस – 1564

    
    
    (Release ID: 1574358) Visitor Counter : 27
    
    
      Read this release in: English