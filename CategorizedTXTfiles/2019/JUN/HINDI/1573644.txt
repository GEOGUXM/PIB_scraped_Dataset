      रक्षा मंत्रालय

      भारतीय तटरक्षक ने सहायक अधिकारियों के सम्मेलन का आयोजन किया
      Posted On: 06 JUN 2019 7:30PM by PIB Delhi


    भारतीय तटरक्षक के महानिदेशक राजेन्द्र सिंह ने आज चौथे तटरक्षक सहायक अधिकारी सम्मेलन-2019 का उद्घाटन किया। इस दो दिवसीय सम्मेलन का आयोजन भारतीय तटरक्षक के मुख्यालय में किया गया है। इस सम्मेलन में देश भर के तटरक्षक इकाईयों के सहायक अधिकारी भाग ले रहे हैं। सम्मेलन के विभिन्न सत्रों में तटरक्षण से संबंधित विभिन्न पहलुओं पर गंभीरता से विचार किया जाएगा।


    भारतीट तटरक्षक ने सहायक अधिकारियों की भूमिका का विस्तार किया है तथा उन्हें अपने नवोन्मेषी विचारों को व्यक्त करने के लिए एक प्लेटफॉर्म उपलब्ध कराया है। इस अवसर पर अपने संबोधन में महानिदेशक राजेन्द्र सिंह ने कहा कि यह सम्मेलन प्रधानमंत्री के विज़न के अनुरूप है जिसमें सेवा के समावेशी विकास के लिए नवोन्मेषी विचारों को व्यक्त करने के लिए प्रोत्साहन दिया जाता है।


    इस अवसर पर महानिदेशक राजेन्द्र सिंह ने नाविक विनोद को ‘ उत्तम जीवन रक्षा पदक ’ से सम्मानित किया। नाविक विनोद ने 2018 में मुम्बई के गेट-वे ऑफ इंडिया के निकट एक महिला को समुद्र में डूबने से बचाया था। नाविक विनोद ने अद्मय साहस का परिचय दिया था। मानसून के कारण मौसम खराब था और घटनास्थल पूरी तरह से अंधकार में डूबा हुआ था।


    भारतीट तटरक्षक के महानिदेशक ने इस अवसर पर कोस्ट गार्ड वेनेवोलेंट एसोसिएशन एप को लांच किया। इस एप के माध्यम से तटरक्षक वित्तीय सहायता की मांग ऑनलाइन कर सकते है। यह एप पेपरलेस ऑफिस और लेन-देन में आसानी की दिशा में एक महत्वपूर्ण कदम है।


    चौथे सम्मेलन के दौरान जिम्मेदारी, स्वस्थ जीवन के लिए दिनचर्या बेहतर बनाना और विशेषकर चक्रवात व बाढ़ के राहत कार्यों के दौरान बेहतर तालमेल के लिए तटरक्षक बल में उभरती हुई तकनीक को शामिल करने जैसे विषयों पर विचार किया जाएगा।


    *****


    आर.के.मीणा / आरएनएम/एएम/ जेके/डीके – 1480

    
    
    (Release ID: 1573644) Visitor Counter : 85
    
    
      Read this release in: English , Urdu