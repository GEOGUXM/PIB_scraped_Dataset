      सूचना और प्रसारण मंत्रालय

      केंद्रीय मंत्री श्री प्रकाश जावड़ेकर ने डीडी फ्री डिश सेट टॉप बॉक्स वितरण की शुरूआत की
      
      डीटीएच और केबल नेटवर्किंग से शिक्षा और मनोरंजन से संबंधित सूचना के प्रसार के लिए देश में पहुंच प्रणाली में क्रांतिकारी बदलाव आया
      
      Posted On: 22 JUN 2019 6:57PM by PIB Delhi


    केंद्रीय पर्यावरण, वन और जलवायु परिवर्तन तथा सूचना और प्रसारण मंत्री श्री प्रकाश जावड़ेकर और पूर्वोत्तर क्षेत्र विकास, प्रधानमंत्री कार्यालय; कार्मिक, लोक शिकायत और पेंशन; परमाणु ऊर्जा और अंतरिक्ष राज्य मंत्री (स्वतंत्र प्रभार) डॉ. जितेंद्र सिंह ने आज जम्मू-कश्मीर राज्य के लिए विस्तृत पहलों की शुरुआत की। एसकेआईसीसी, श्रीनगर में आयोजित एक शानदार समारोह में जम्मू-कश्मीर के राज्यपाल श्री सत्य पाल मलिक और दोनों मंत्रियों ने अन्य गणमान्य लोगों की मौजूदगी में जम्मू-कश्मीर में दूरदर्शन के फ्री डिश सेट टॉप बॉक्स वितरित किए। इसके अलावा आधे घंटे के डोगरी कार्यक्रम और डीडी कशीर से न्यूज़ बुलेटिन और चैनल की सिग्नेचर ट्यून का शुभारंभ किया।


    श्री प्रकाश जावड़ेकर ने उपस्थित जनसमूह को संबोधित करते हुए सीमावर्ती इलाकों में लोगों तक सूचना, शिक्षा और मनोरंजन के संदेश का प्रसार करने के लिए सूचना और प्रसारण मंत्रालय विशेष रूप से दूरदर्शन के प्रयासों की सराहना की। उन्होंने कहा कि बुनियादी आवश्यकताओं के बाद, सूचना और मनोरंजन लोगों की सबसे महत्वपूर्ण जरूरत है और प्रधानमंत्री नरेंद्र मोदी के नेतृत्व में केंद्र सरकार इन सुविधाओं को सुनिश्चित करने के लिए लोगों तक पहुंचने के लिए सभी कदम उठा रही है।


    आकाशवाणी की भूमिका की सराहना करते हुए, श्री जावड़ेकर ने कहा कि प्रधानमंत्री नरेंद्र मोदी ने ‘मन की बात’ जैसे माध्यम के जरिये इस माध्यम की सेवाओं का बड़ी कुशलता के साथ उपयोग किया है जो अब बेहद लोकप्रिय हो चुका है। श्री जावड़ेकर ने कहा कि दूरदर्शन और आकाशवाणी की विश्वसनीयता है जो उनको कभी-कभी अफवाहों में बह जाने वाले अन्य चैनलों के मुकाबले अच्छी स्थिति में रखती है। उन्होंने कहा कि दूरदर्शन विश्वास करने योग्य संस्था है।


    प्रधानमंत्री कार्यालय में राज्य मंत्री डॉ. जितेंद्र सिंह ने पूरे देश के लोगों तक पहुंच बढ़ाने के लिए दूरदर्शन द्वारा किये गये प्रयासों की सराहना की। उन्होंने कहा कि डोगरी कार्यक्रम और समाचार बुलेटिन के शुभारंभ से लोगों में गर्व और एकजुटता की भावना आएगी। उन्होंने दूरदर्शन को एक ऐसा चैनल बताया, जो दिलों को जोड़ सकता है।


    जम्मू-कश्मीर के राज्यपाल श्री सत्य पाल मलिक ने दर्शकों को संबोधित करते हुए कहा कि सीमावर्ती इलाकों में रहने वाले लोगों को निश्चित रूप से इस पहल से लाभ मिलेगा। इस क्षेत्र में शांति और समृद्धि लाने के लिए राज्य के युवाओं की समस्याओं पर ध्यान देने की आवश्यकता है। उन्होंने दूरदर्शन और आकाशवाणी को समझाया कि वे आखिरी मील तक की जानकारी प्रदान करने के लिए सुदूरवर्ती इलाकों तक अपना प्रसार करें।


    प्रसार भारती के अध्यक्ष डॉ. ए सूर्य प्रकाश ने श्रोताओं को संबोधित करते हुए डीडी फ्री डिश डीटीएच की गुणवत्ता पर प्रकाश डाला और इसे सशक्तिकरण का साधन बताया। उन्होंने पूरे क्षेत्र में शांति और समृद्धि लाने के लिए सरकार की प्रतिबद्धता पर जोर दिया।


    सूचना एवं प्रसारण सचिव, श्री अमित खरे, दूरदर्शन की महानिदेशक सुश्री सुप्रिया साहू, जम्मू और कश्मीर सरकार के मुख्य सचिव बी.वी.आर. सुब्रह्मण्यम और राज्य और केंद्र सरकार के अन्य अधिकारी भी इस अवसर पर उपस्थित थे।


    यह सेट टॉप बॉक्स नि:शुल्क प्रदान किया जाएगा और दर्शक 100 चैनल मुफ्त में देख सकेंगे। डीडी कशीर पर समाचार बुलेटिन रोजाना शाम 6:00 बजे डिजिटल मोड पर प्रसारित किया जाएगा।सिग्नेचर ट्यून की रचना राहुल शर्मा ने की है। इसमें घाटी की भावना गूंजती है।


    ****


    आर.के.मीणा/आरएनएम/एएम/केपी/आरके/एनके-1705

    
    
    (Release ID: 1575315) Visitor Counter : 372
    
    
      Read this release in: English