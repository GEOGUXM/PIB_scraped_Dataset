      युवा कार्यक्रम एवं खेल मंत्रालय

      श्री किरेन रिजिजू ने छठी राष्ट्रीय व्हीलचेयर बास्केटबॉल चैम्पियनशिप विजेताओं को पुरस्कार प्रदान किये
      Posted On: 29 JUN 2019 7:43PM by PIB Delhi


    केन्‍द्रीय युवा मामले एवं खेल (स्वतंत्र प्रभार) और अल्पसंख्यक राज्य मंत्री श्री किरेन रिजिजू , ने पंजाब के मोहाली ज़िले के सैक्टर 78 स्थित स्पोर्ट्स कम्प्लेक्स में छठी राष्ट्रीय व्‍हीलचेयर बास्केटबॉल चैम्पियनशिप समारोह में विजेताओं को पुरस्कार प्रदान किये। समारोह के दौरान मीडिया से बात करते हुए श्री किरेन रिजिजू ने खेल नीति के बारे में कहा कि देश में खेलो इंडिया पहले से चल रहा है और अब एक और मुहिम राष्‍ट्रीय स्‍तर पर शुरू की जाएगी। फ़िट इंडिया के नाम से इस मुहिम की तैयारी जोर-शोर से चल रही है।


    श्री किरेन रिजिजू ने कहा है कि जल्द ही एक नई खेल नीति लाई जाएगी , जिसके तहत हर खिलाड़ी को चाहे वह राष्ट्रीय स्तर का हो या प्रदेश स्तर का , उसे सरकार द्वारा सहयोग प्रदान किया जाएगा।


    श्री रिजिजू ने कहा है कि खेल मंत्रालय सभी राज्‍यों के खेल विभागों के साथ जल्द ही एक बैठक आयोजित करेगा , जिसमें राज्‍य सरकारों के सहयोग से खिलाड़ियों के हितों के लिए कार्य किया जाएगा। उन्होंने कहा कि खेल अवसंरचना को और मज़बूत करने की ज़रूरत है जिसके लिये तैयारियां की जा रही हैं।


    श्री रिजिजू ने कहा कि पिछले काफ़ी समय से भारत का ओलंपिक में प्रदर्शन अच्छा नहीं रहा है। पिछली बार भी भारत केवल दो पदक लेकर आया था , इसलिए खेल मंत्रालय का मिशन , टोकियो 2020 रहेगा , जिसके तहत खिलाड़ियों को हर प्रकार की सुविधाएँ दी जाएंगी साथ ही इस बार कोशिश रहेगी कि भारत का टोक्यो ओलंपिक में बेहतर प्रदर्शन हो।


    *****


    आर.के.मीणा/आरएनएम/एएम/जेके / वाईबी- 1911

    
    
    (Release ID: 1576332) Visitor Counter : 151