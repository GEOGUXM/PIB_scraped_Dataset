      उप राष्ट्रपति सचिवालय

      उपराष्ट्रपति ने गृह राज्य मंत्री से कहा : आन्ध्र प्रदेश में एनआईडीएम प्रशिक्षण केंद्र के निर्माण कार्य को तेजी से पूरा करें
      
      उपराष्ट्रपति ने आपदा प्रबंधन में क्षमता निर्माण में बढ़ोतरी का आह्वान किया
      
      राज्य मंत्री श्री रतन लाल कटारिया और सुश्री देबाश्री चौधरी ने उपराष्ट्रपति से मुलाकात की

      Posted On: 27 JUN 2019 1:47PM by PIB Delhi

      गृह राज्य मंत्री श्री नित्यानंद राय ने आज उपराष्ट्रपति श्री एम. वेंकैया नायडू से मुलाकात की।


      बातचीत के दौरान उपराष्ट्रपति ने श्री राय को आन्ध्र प्रदेश के कृष्णा जिले में स्थित कोंडापावूलुरू गांव में राष्ट्रीय आपदा प्रबंधन संस्थान के भवन (दक्षिणी कैम्पस) निर्माण कार्य को तेजी से पूरा करने का सुझाव दिया। इस भवन का शिलान्यास उपराष्ट्रपति ने 22 मई, 2018 को तत्कालीन गृह राज्यमंत्री श्री किरेन रिजिजू की उपस्थिति में किया था।


      वर्तमान में एनआईडीएम का संचालन अस्थाई रूप से आन्ध्र प्रदेश मानव संसाधन विकास संस्थान, बापातला से हो रहा है।


      चक्रवात और बाढ़ जैसी प्राकृतिक आपदाओं के प्रति तटीय जिलों की संवेदनशीलता को देखते हुए उपराष्ट्रपति ने राज्य मंत्री श्री राय को क्षमता निर्माण में बढ़ोतरी करने तथा आपदा पूर्व तैयारी व प्रबंधन के लिए प्रशिक्षण कार्यक्रम आयोजित करने का सुझाव दिया। दक्षिण भारत की भौगोलिक स्थिति संस्थान के कार्यक्रमों को डिजाइन करने में महत्वपूर्ण भूमिका निभाती है।


      दक्षिणी कैम्पस का लक्ष्य है – स्थानीय स्तर पर योजना तैयार करना, अंतिम व्यक्ति तक पहुंचना तथा प्रशिक्षण और क्षमता निर्माण के माध्यम से आपदा प्रबंधन को सतत विकास लक्ष्यों के साथ जोड़ना।


      केंद्रीय जल शक्ति और सामाजिक न्याय व अधिकारिता राज्य मंत्री श्री रतन लाल कटारिया, तथा केंद्रीय महिला और बाल विकास राज्य मंत्री , सुश्री देबाश्री चौधरी ने भी उपराष्ट्रपति से मुलाकात की और उन्हें अपने विभाग के कार्यक्रमों और गतिविधियों के बारे में जानकारी दी।


      ****


      आर.के.मीणा / आरएनएम/एएम/जेके/सीएस-1768

    
    
    (Release ID: 1576004) Visitor Counter : 151
    
    
      Read this release in: English , Urdu