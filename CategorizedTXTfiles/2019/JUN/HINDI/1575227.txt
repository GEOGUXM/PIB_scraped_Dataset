      गृह मंत्रालय

      केंद्रीय गृह मंत्री श्री अमित शाह ने अंतर्राष्ट्रीय स्तर पर भारत का कद बढ़ाने में योग की भूमिका की प्रशंसा की
      Posted On: 21 JUN 2019 4:20PM by PIB Delhi


    केंद्रीय गृह मंत्री श्री अमित शाह ने विश्व मंच पर भारत का कद बढ़ाने में योग की भूमिका की प्रशंसा की है। श्री अमित शाह ने कहा कि योग भारत के लिए एक दूत की तरह काम कर रहा है और पूरी दुनिया को देश की प्राचीन संस्कृति की ओर आकर्षित कर रहा है। उन्होंने कहा कि प्रधानमंत्री श्री नरेन्द्र मोदी के विशेष प्रयासों के परिणामस्वरूप योग को अंतर्राष्ट्रीय स्तर पर पहचान मिली और आज लगभग 200 देशों में एक साथ योग का प्रदर्शन किया जा रहा है।


    श्री शाह 5वें अंतर्राष्ट्रीय योग दिवस के मौके पर आज रोहतक में राज्य स्तरीय समारोह में मुख्य अतिथि के रूप में बोल रहे थे। इस अवसर पर श्री शाह ने राज्य में योग के प्रचार के उद्देश्य से योग परिषद स्थापित करने के लिए मुख्यमंत्री श्री मनोहर लाल खट्टर की सराहना की। इससे पहले श्री अमित शाह और श्री मनोहर लाल खट्टर ने मेला मैदान में उपस्थित लोगों के साथ योगाभ्यास किया।


    दैनिक जीवन में योग के महत्व पर प्रकाश डालते हुए श्री शाह ने कहा कि योग एक अभ्यास है जो न केवल किसी व्यक्ति के शारीरिक और मानसिक विकास को सुनिश्चित करता है बल्कि आसानी से काम करने के लिए पर्याप्त शक्ति भी प्रदान करता है। उनका कहना था कि योग के प्रचार के लिए देश में समय-समय पर कई कार्यक्रम आयोजित किए जाते थे किंतु वर्ष 2014 में श्री नरेन्द्र मोदी के प्रधानमंत्री बनने के बाद योग को अंतर्राष्ट्रीय स्तर पर पहचान मिली। उन्होंने संयुक्त राष्ट्र महासभा में प्रधानमंत्री श्री नरेन्द्र मोदी के भाषण का जिक्र किया और कहा कि श्री मोदी द्वारा किए गए लगातार प्रयासों का परिणाम था कि 177 देशों ने प्रस्ताव को स्वीकार किया और संयुक्त राष्ट्र ने केवल 70 दिनों की अवधि में 21 जून को अंतर्राष्ट्रीय योग दिवस घोषित कर दिया।


    श्री शाह ने कहा कि आज लगभग 200 देशों में करोड़ों लोग योग कर रहे हैं और बच्चे उनसे प्रेरणा लेकर अपने जीवन में योग को अपना रहे हैं। उन्होंने योग को बढ़ावा देने के लिए संतों और गुरुओं का आभार व्यक्त किया।


    इससे पहले , इस अवसर पर बोलते हुए मुख्यमंत्री श्री मनोहर लाल ने योग को एक प्राचीन स्वास्थ्य पद्धति बताया और कहा कि उनकी सरकार ने राज्य में योग के प्रचार के लिए कई कदम उठाए हैं। उन्होंने कहा कि कल ही राज्य सरकार ने योग परिषद का गठन किया है ताकि सभी क्षेत्रों के लोग अपने जीवन में योग को अपनाएं और अपने शारीरिक , मानसिक और आध्यात्मिक विकास को सुनिश्चित करें। उन्होंने कहा कि राज्य के गांवों में योग या व्यायामशालाओं के निर्माण का भी निर्णय लिया गया है। इसके अलावा राज्य में योग प्रशिक्षकों की भर्ती भी की जा रही है।


    उन्होंने कहा कि राज्य में 80 स्थानों पर एक साथ अंतर्राष्ट्रीय योग दिवस समारोह का आयोजन किया गया है जिसमें लगभग 5 लाख लोगों ने भाग लिया। मुख्यमंत्री ने इस अवसर पर अंतर्राष्ट्रीय स्तर पर योग को मान्यता दिलाने के लिए प्रधानमंत्री श्री नरेन्द्र मोदी को धन्यवाद दिया। उन्होंने केंद्रीय गृह मंत्री श्री अमित शाह को 5वें अंतर्राष्ट्रीय योग दिवस समारोह के राज्य स्तरीय समारोह में भाग लेने के लिए धन्यवाद दिया और कहा कि देश के गृह मंत्री के रूप में कार्यभार संभालने के बाद श्री शाह की हरियाणा की यह पहली यात्रा है।


    इस अवसर पर खेल और युवा मामलों के मंत्री श्री अनिल विज , रोहतक के सांसद श्री अरविंद शर्मा , सांसद राज्यसभा और भाजपा के राष्ट्रीय महासचिव डॉ. अनिल जैन , हरियाणा सरकार में सहकारिता मंत्री श्री मनीष ग्रोवर , मुख्य सचिव श्री डी. एस. धेसी सहित जिला प्रशासन के वरिष्ठ अधिकारी उपस्थित थे।


    ******


    आर.के.मीणा/आरएनएम/एएम/एमएस/डीके-1688


    
    

    
    (Release ID: 1575227) Visitor Counter : 114
    
    
      Read this release in: English , Urdu , Bengali , Punjabi