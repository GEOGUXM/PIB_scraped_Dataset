      वित्‍त मंत्रालय

      वस्‍तु एवं सेवाओं की आपूर्ति पर दरों में परिवर्तन संबंधी जीएसटी परिषद के फैसले
      Posted On: 21 JUN 2019 6:42PM by PIB Delhi


    केंद्रीय वित्त और कॉर्पोरेट कार्य मंत्री श्रीमती निर्मला सीतारमण की अध्यक्षता में आज यहां जीएसटी परिषद की 35वीं बैठक हुई। नई सरकार के शपथ ग्रहण के बाद परिषद की यह पहली बैठक थी। इस बैठक में केंद्रीय वित्त और कॉर्पोरेट कार्य राज्य मंत्री श्री अनुराग ठाकुर के अलावा राजस्व सचिव श्री अजय भूषण पांडे और वित्त मंत्रालय के अन्य वरिष्ठ अधिकारी भी उपस्थित थे। परिषद ने वस्तुओं और सेवाओं की आपूर्ति पर निम्‍नलिखित जीएसटी की दरों से संबंधित परिवर्तनों की सिफारिश की है।


    इलेक्ट्रिक वाहन


    इलेक्ट्रिक वाहन, चार्जर और इलेक्ट्रिक वाहन किराये पर लेने के बारे में जीएसटी रियायतों से संबंधित मुद्दों पर परिषद ने सिफारिश की है कि इस मुद्दे की निर्धारण समिति (फिटमेंट कमिटी) द्वारा विस्तार से जांच की जाए और अगली बैठक में परिषद के समक्ष प्रस्‍तुत किया जाए।


    सौर ऊर्जा उत्‍पादन प्रणालियां और पवन टर्बाइन


    माननीय दिल्ली उच्च न्यायालय के आदेश के संदर्भ में, जीएसटी परिषद ने निर्देश दिया कि सौर ऊर्जा उत्पादन प्रणाली और पवन टर्बाइन में वस्तुओं और सेवाओं के मूल्यांकन से संबंधित मुद्दे को अगली फिटमेंट कमेटी के समक्ष रखा जाए। फिटमेंट कमेटी की सिफारिशों को जीएसटी परिषद की अगली बैठक से पहले रखा जाएगा।


    लॉटरी


    लॉटरी से संबंधित मंत्रियों के समूह (जीओएम) ने अपनी रिपोर्ट परिषद को सौंप दी है। लॉटरी की दर से संबंधित विभिन्न मुद्दों पर विचार-विमर्श के बाद परिषद ने सिफारिश की कि कराधान (दरों और गंतव्य सिद्धांत) से संबंधित कुछ मुद्दों पर अटॉर्नी जनरल की कानूनी राय की आवश्यकता होगी।


    ****


    आर.के.मीणा/आरएनएम/एएम/आरके/केपी–1704

    
    
    (Release ID: 1575313) Visitor Counter : 133