      उप राष्ट्रपति सचिवालय

      उपराष्‍ट्रपति ने नये केन्‍द्रीय मंत्रियों से बातचीत की
      Posted On: 13 JUN 2019 7:10PM by PIB Delhi


    केन्‍दीय मंत्रिमंडल के नये मंत्रियों से बातचीत का सिलसिला जारी रखते हुए उपराष्‍ट्रपति श्री एम वेंकैया नायडू ने आज तीन मंत्रियों से बातचीत की। श्री नायडू ने भारत की प्रगति में उनके मंत्रालयों के योगदान की सराहना करते हुए तीनों मंत्रियों को सामान्‍य जन के जीवन में सुधार के लिए सभी आवश्‍यक कदम उठाने की सलाह दी।


    खाद्य प्रसंस्‍करण तथा उद्योग मंत्री श्रीमती हरसिमरत कौर बादल ने राज्‍य मंत्री श्री रामेश्‍वर तेली के साथ उपराष्‍ट्रपति से उनके निवास पर मुलाकात की और उनके मंत्रालय द्वारा चलाई जा रही विकास गतिविधियों की जानकारी दी। दोनों मंत्रियों ने उपराष्‍ट्रपति को भारत में खाद्य प्रसंस्‍करण को बढ़ावा देने विशेषकर निजी-सार्वजनिक भागीदारी के माध्‍यम से प्रोत्‍साहित करने के बारे में मं‍त्रालय की भविष्‍य की योजनाओं की जानकारी दी। श्री नायडू ने कहा कि खाद्य प्रसंस्‍करण क्षेत्र कृषि आय बढ़ाने में पूरक का काम करेगा और किसानों की आय दोगुनी करने में मदद देगा। श्री नायडू ने खाद्य प्रसंस्‍करण मंत्री को सलाह दी कि कृषि कार्य में लगे लोगों को खाद्य प्रसंस्‍करण पर फोकस करने के लिए प्रोत्‍साहित किया जाना चाहिए ताकि कृषि उत्‍पाद का मूल्‍य संवर्धन सुनिश्चित हो सके और किसान कृषि प्रसंस्‍करण में सक्रिय साझेदार बन सकें।


    कौशल विकास तथा उद्यमिता मंत्री श्री महेन्‍द्र नाथ पांडेय ने भी उपराष्‍ट्रपति से मुलाकात की। श्री पांडेय ने उपराष्‍ट्रपति को जन सांख्यिकी लाभ प्राप्‍त करने के लिए कौशल विकास पर सरकार की पहलों की जानकारी दी। श्री नायडू ने कौशल विकास तथा उद्यमिता मंत्री को कौशल विकास गतिविधियों को बढ़ाने तथा उद्योग और संस्‍थागत सम्‍पर्कों को बढ़ाने की सलाह दी। उपराष्‍ट्रपति ने कहा कि कौशल विकास भारत के भविष्‍य की कुंजी है।


    उपराष्‍ट्रपति ने विधि तथा न्‍याय, संचार तथा इलेक्‍ट्रॉनिक्‍स और सूचना प्रौद्योगिकी मंत्री श्री रविशंकर प्रसाद से बातचीत में आंध्र प्रदेश में समीर (सोसायटी फॉर अपलायड माइक्रोवेव इलेक्‍ट्रोनिक इंजीनियरिंग एंड रिसर्च) के बारे में पूछताछ की।


    श्री प्रसाद ने उपराष्‍ट्रपति को बताया कि वाईजैग के निकट गंभीर में 80 करोड़ रुपये की यह परियोजना लगभग पूरी हो गई है और कार्य करने लगेगी।


    उपराष्‍ट्रपति जब केन्‍द्रीय शहरी विकास मंत्री थे तब 18 फरवरी, 2016 को उन्‍होंने विशाखापत्‍तनम में समीर सेंटर फॉर इलेक्‍ट्रोमैग‍नेटिक इंवायरनमेंटल इफेक्‍ट्स (ई-3) की आधारशिला रखी थी।


    उपराष्‍ट्रपति ने चुनाव याचिकाओं तथा आपराधिक मामलों विशेषकर जघन्‍य श्रेणी के मामलों की सुनवाई में तेजी लाने के महत्‍व पर बल दिया। उन्‍होंने कहा कि दल-बदल विरोधी मामलों के अन्‍तर्गत समयबद्ध तरीके से सुनवाई पूरी की जानी चाहिए।


    ***


    आर.के.मीणा/आरएनएम/एएम/एजी/जेके/सीएस/आरएन -1625

    
    
    (Release ID: 1574818) Visitor Counter : 42