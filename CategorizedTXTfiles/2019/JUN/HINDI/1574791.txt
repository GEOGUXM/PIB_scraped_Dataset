      नवीन एवं नवीकरणीय ऊर्जा मंत्रालय

      ऊर्जा मंत्री श्री आर. के. सिंह ने जापान में ऊर्जा स्रोत परिवर्तन और समावेशी विकास के लिए वैश्विक पर्यावरण विषय पर आयोजित जी-20 मंत्रिस्तरीय बैठक में भाग लिया
      
      भारत नवीकरणीय ऊर्जा विस्तार कार्यक्रम और ऊर्जा दक्षता कार्यक्रम को बड़े पैमाने पर लागू कर रहा है : श्री आर. के. सिंह
      
      आईईए के ईडी ने बैठक में भारत के विद्युतीकरण कार्यक्रम की सफलता की सराहना की
      
      आईआरईएनए के डीजी ने अपने भाषण में नवीकरणीय ऊर्जा के क्षेत्र में भारत की सफलता का जिक्र किया

      Posted On: 15 JUN 2019 7:41PM by PIB Delhi

    केंद्रीय ऊर्जा एवं नवीन व नवीकरणीय ऊर्जा राज्य मंत्री (स्वतंत्र प्रभार) तथा कौशल विकास एवं उद्यमिता राज्य मंत्री श्री आर. के. सिंह ने आज कहा कि भारत नवीकरणीय ऊर्जा विस्तार कार्यक्रम और ऊर्जा दक्षता कार्यक्रम को बड़े पैमाने पर लागू कर रहा है तथा जलवायु परिवर्तन पर पेरिस समझौते में की गई प्रतिबद्धताओं को पूरा करने की दिशा में आगे बढ़ रहा है। श्री सिंह ऊर्जा स्रोत परिवर्तन और समावेशी विकास के लिए वैश्विक पर्यावरण विषय पर आयोजित जी-20 मंत्रिस्तरीय बैठक को संबोधित कर रहे थे। यह बैठक 15-16 जून, 2019 को करुईजावा, नगानो प्रीफैक्चर, जापान में आयोजित की गई है।


    मंत्री श्री आर. के. सिंह ने कहा कि भारत के सभी घरों को विद्युतीकृत करने के लक्ष्य को हासिल किया गया है और सभी को ऊर्जा उपलब्धता सुनिश्चित की गई है। उन्होंने जलवायु परिवर्तन पर हुए पेरिस समझौते में की गई प्रतिबद्धताओं को पूरा करने के लिए महत्वपूर्ण कदमों की चर्चा की। उन्होंने विश्वास व्यक्त करते हुए कहा कि भारत संपूर्ण ऊर्जा में नवीकरणीय ऊर्जा की 40 प्रतिशत हिस्सेदारी के लक्ष्य को हासिल कर लेगा।


    श्री सिंह ने कहा कि भारत बड़े पैमाने पर नवीकरणीय ऊर्जा विस्तार कार्यक्रम लागू कर रहा है। भारत पिछले 5 वर्षों से ऊर्जा का निर्यातक है। विद्युत वितरण के क्षेत्र में भारत की उपलब्धि के बारे में श्री सिंह ने कहा कि देश में एक राष्ट्र, एक ग्रिड, हरित ऊर्जा गलियारा जैसे कार्यक्रमों को लागू किया गया है।


    बैठक में ऊर्जा तथा नवीकरणीय ऊर्जा क्षेत्रों में भारत की उपलब्धियो की सराहना की गई। आईआरईएनए के डीजी ने अपने भाषण में नवीकरणीय ऊर्जा के क्षेत्र में भारत की सफलता का जिक्र किया। आईईए के ईडी ने बैठक में भारत के विद्युतीकरण कार्यक्रम की सफलता की प्रशंसा की।


    डॉ. आर. के. सिंह ने आईईए के ईडी श्री फतीह बिरोल के साथ द्विपक्षीय बैठक की और भारत तथा आईईए के बीच सहयोग पर विचार-विमर्श किया।


    श्री सिंह ने यूके के पर्यावरण, खाद्यान्न व ग्रामीण मामलों के विभाग में संसदीय सह सचिव सुश्री थिरिजी कॉफे के साथ भी द्विपक्षीय बैठक की और दोनों देशों के बीच ऊर्जा तथा पर्यावरण के क्षेत्र में परस्पर सहयोग पर चर्चा की।


    श्री आर. के. सिंह ने जापान के अर्थव्यवस्था, व्यापार और उद्योग मंत्री श्री हीरोसिजे सिको के साथ ऊर्जा सहयोग विषय पर बैठक की। श्री सिंह ने रूस के उप ऊर्जा मंत्री श्री एंटोन इन्युत्सिन के साथ भी बैठक की।


    ***


    आर.के.मीणा /आरएनएम/एएम / जेके/सीएस –1482

    
    
    (Release ID: 1574791) Visitor Counter : 1074
    
    
      Read this release in: English , Urdu