      स्‍वास्‍थ्‍य एवं परिवार कल्‍याण मंत्रालय

      आरएमएल अस्‍पताल में मामूली आग के बाद सेवाएं सामान्‍य,
      
      हालात का जायजा लेने के लिए डॉ. हर्षवर्धन ने अस्‍पताल का दौरा किया

      Posted On: 22 JUN 2019 1:34PM by PIB Delhi

    नई दिल्‍ली के राम मनोहर लोहिया अस्‍पताल में आज तड़के बिजली की खराबी के कारण मामूली आग भड़क उठी। ड्यूटी पर तैनात प्रशिक्षित कर्मचारियों ने प्रभावी और दक्ष अग्निशमन प्रणाली के साथ तत्‍काल उस पर काबू पा लिया। अस्‍पताल के सतर्क और समर्पित डॉक्‍टरों और कर्मचारियों द्वारा मरीजों की सुरक्षा सुनिश्चित किए जाने के कारण आग की वजह से कोई भी हताहत नहीं हुआ। ऐहतियात के तौर पर 200 से ज्‍यादा मरीजों को तत्‍काल सु‍रक्षित रूप से ट्रॉमा सेंटर और अन्‍य स्‍थानों पर भेज दिया गया। केंद्रीय स्‍वास्‍थ्‍य एवं परिवार कल्‍याण मंत्री डॉ. हर्षवर्धन और स्‍वास्‍थ्‍य एवं परिवार कल्‍याण मंत्रालय में सचिव सुश्री प्रीति सूदन ने मंत्रालय के अन्‍य वरिष्‍ठ अधिकारियों के साथ अस्‍पताल का दौरा किया और हालात का जायजा लिया। डॉ. हर्षवर्धन ने मरीजों के तीमारदारों और अन्‍य स्‍थानों पर भेजे गए मरीजों के साथ बातचीत की।


    स्थिति पूरी तरह नियंत्रण में है और आपातकालीन सेवाएं अब पूरी तरह सुचारु रूप से कार्य कर रही हैं। ऐहतियात के तौर पर अस्‍थायी तौर पर रोकी गई बिजली की आपूर्ति अब बहाल की जा चुकी है। आईसीयू सेवाएं फिर से बहाल हो चुकी हैं। ट्रॉमा सेंटर में स्‍थानांतरित की गई आपातकालीन सेवाएं अब फिर से भूतल की ईसीएस बिल्डिंग में बहाल की जा चुकी हैं। आपातकालीन सेवाओं समेत सभी सेवाएं सुचारु रूप से कार्य कर रही हैं।


    ***


    आर.के.मीणा/आरएनएम/एएम/आरके/केपी–1694

    
    
    (Release ID: 1575298) Visitor Counter : 146