      फाइनेंस कमीशन

      15वें वित्त आयोग के अध्यक्ष और सदस्यों ने कर्नाटक में अर्थशास्त्रियों से बातचीत की
      Posted On: 24 JUN 2019 4:01PM by PIB Delhi


    15वें वित्त आयोग के अध्यक्ष श्री एन.के. सिंह और इसके सदस्यों एवं वरिष्ठ अधिकारियों ने अर्थशास्त्रियों से बातचीत के साथ अपना कर्नाटक दौरा शुरू किया।


    वित्त आयोग के विचारार्थ विषयों से संबंधित अनेक मुद्दों पर विचार-विमर्श किया गया, जिनमें निम्नलिखित शामिल हैं-

      * विभिन्न प्रदर्शन संकेतकों पर राज्यों को प्रोत्साहन देने से संबंधित मुद्दों पर चर्चाएं की गईं- विशेषज्ञों ने इस तरह के प्रोत्साहनों और संभावित संकेतकों के स्वरूप के बारे में अपने-अपने विस्तृत सुझाव दिए।
      * विशेषज्ञों ने कर्नाटक के अच्छे राजकोषीय प्रदर्शन की सराहना करते हुए राज्यों के भीतर मौजूद भारी क्षेत्रीय विषमता पर प्रकाश डाला। भारत के अन्य प्रमुख राज्यों में इसी तरह की क्षेत्रीय विषमताओं पर भी कुछ संभावित समाधानों के साथ विचार-विमर्श किया गया।
      * लोकतांत्रिक विकेन्द्रीकरण, जिसमें कर्नाटक अग्रणी है, के क्षेत्र में विभिन्न हालिया अध्ययनों और सरकार के तीसरे स्तर से संबंधित रूझानों पर विचार-विमर्श किया गया। विशेषज्ञों ने बुनियादी ढांचागत सुविधाओं के मामले में व्यापक अंतर होने पर चिंता जताई। शहरी स्थानीय निकायों के संबंध में तेजी से हो रहे शहरीकरण के कारण बढ़ती राजकोषीय जरूरत की ओर विशेष रूप से ध्यान आकर्षित किया गया और बेहतर राजस्व संग्रह से संबंधित सुझाव आयोग को दिए गए तथा इसके साथ ही भूमि प्रबंधन को बेहतर करने से जुड़े कुछ उपायों से आयोग को अवगत कराया गया।
      * विशेषज्ञों ने आयोग द्वारा जनगणना 2011 के जनसंख्या डेटा के उपयोग का मुद्दा भी उठाया। ज्यादातर विशेषज्ञों की यही राय थी कि नवीनतम जनसंख्या डेटा का इस्तेमाल अवश्य ही किया जाना चाहिए, क्योंकि यह राज्यों की वर्तमान जरूरतों को दर्शाता है। हालांकि, ऐसे राज्यों के लिए प्रोत्साहन तय किए जाने चाहिए, जिन्होंने बेहतर ढंग से जनसंख्या नियंत्रण सुनिश्चित किया है।
      * केन्द्र प्रायोजित योजनाओं के जरिए अंतर-सरकारी अंतरण, राजस्व घाटे से संबंधित अनुदान और विशेष उद्देश्यों से संबंधित अनुदान के मुद्दों पर दिए गए सुझावों पर भी विचार-विमर्श किया गया।

    15वें वित्त आयोग के अध्यक्ष श्री एन.के. सिंह और इसके सदस्यों के साथ बातचीत के दौरान जो अर्थशास्त्री मौजूद थे, उनमें ये शामिल हैं- श्री टी. आर. रघुनंदन, पूर्व संयुक्त सचिव , पंचायती राज मंत्रालय ; डॉ. ज्योत्सना झा , निदेशक , बजट एवं सार्वजनिक नीति केंद्र ; डॉ. रूपा चंदा, प्रोफेसर , आईआईएम , बेंगलुरू ; डॉ. नरेंद्र पाणि, प्रोफेसर , एनआईएएस ; श्री वेंकट राव घोरपड़े ; श्री एच. ए. सी. प्रसाद , महासचिव , एफकेसीसीआई ; डॉ. अश्विन महेश, सीईओ, मापुनिटी, श्री प्रणय कोटास्थेन , अनुसंधान प्रमुख , तक्षशिला संस्थान , बेंगलुरू ; श्री एम. गोविंदा राव , एमेरिटस प्रोफेसर , एनआईपीएफपी एवं काउंसलर , तक्षशिला इंस्टीट्यूशन , बेंगलुरू ; डॉ. एस.एस. मीनाक्षीसुंदरम, विजिटिंग प्रोफेसर , राष्ट्रीय उन्नत अध्ययन संस्थान , बेंगलुरू ; डॉ. कला श्रीधर , प्रोफेसर , सामाजिक एवं आर्थिक परिवर्तन संस्थान , बेंगलुरू ; डॉ. डी. राजशेखर, प्रोफेसर , सामाजिक एवं आर्थिक परिवर्तन संस्थान , बेंगलुरू ; प्रो. आर. एस. देशपांडे , पूर्व निदेशक , सामाजिक एवं आर्थिक परिवर्तन संस्थान , बेंगलुरू ; श्री एम. जी. चंद्रकांत, निदेशक, आईएसईसी और डॉ. एस. आर, केशव, प्रोफेसर, अर्थशास्त्र विभाग, बेंगलुरू विश्वविद्यालय।


    ***


    आर.के.मीणा/आरएनएम/एएम/आरआरएस/एमएस -1720

    
    
    (Release ID: 1575438) Visitor Counter : 151
    
    
      Read this release in: English , Kannada
    
    
    

*