      स्‍वास्‍थ्‍य एवं परिवार कल्‍याण मंत्रालय

      श्री अश्विनी कुमार चौबे ने स्‍वास्‍थ्‍य और परिवार कल्‍याण राज्‍य मंत्री का पदभार संभाला; निर्माण भवन पहुंचने के लिए मेट्रो से सफर किया
      
      हम आयुष्‍मान भारत योजना अंतिम व्‍यक्ति तक पहुंचाने का प्रयास करेंगे : श्री चौबे

      Posted On: 04 JUN 2019 2:39PM by PIB Delhi

    श्री अश्विनी कुमार चौबे ने आज नई दिल्‍ली स्थित निर्माण भवन में स्‍वास्‍थ्‍य और परिवार कल्‍याण राज्‍य मंत्री का पदभार संभाल लिया। वह दिल्‍ली मेट्रो से नजदीकी उद्योग भवन मेट्रो स्‍टेशन पर उतरे और वहां से पैदल स्‍वास्‍थ्‍य मंत्रालय पहुंचे। पदभार संभालने से पूर्व उन्‍होंने निर्माण भवन परिसर में पांच पेड़ लगाए।


    प्रधानमंत्री श्री नरेन्‍द्र मोदी को धन्‍यवाद देते हुए, श्री चौबे ने कहा कि वे आयुष्‍मान भारत योजना को लागू करने के अपने प्रयासों को आगे भी जारी रखेंगे और आयुष्‍मान भारत के लाभों को अंतिम व्‍यक्ति तक पहुंचाएंगे; ऐसे व्‍यक्ति जो सरकार के इस क्रांतिकारी कार्यक्रम के जरिये इस सेवा तक नहीं पहुंच पाए हैं।


    एक बार फिर पदभार संभालने के बाद श्री चौबे ने कहा, ‘सर्व सन्‍तु निरामय’ यानी सभी के लिए स्‍वास्‍थ्‍य सरकार का नीतिगत आदेश है और हम इसे हकीकत में बदलने के लिए हरसंभव प्रयास करेंगे। उन्‍होंने कहा कि माननीय प्रधानमंत्री ने एक नये भारत की कल्‍पना की है, इसलिए हमारी जिम्‍मेदारी है कि हम इस नये भारत, एक स्‍वस्‍थ भारत के स्‍वप्‍न को हकीकत में बदलने की दिशा में कार्य करने की प्रतिज्ञा करें। श्री चौबे ने कहा कि पर्यावरण हमारे स्‍वास्‍थ्‍य को प्रभावित करता है और इसलिए हमें इसे स्‍वच्‍छ और हरा-भरा रखने का प्रयास करना चाहिए। हमें पौधे लगाने चाहिए, जैसे हमने आज लगाए हैं। उन्‍होंने छोटी दूरी के लिए पैदल चलने और साइकिल से चलने पर जोर दिया। उन्‍होंने कहा कि इससे न केवल पर्यावरण को लाभ होगा, बल्कि हम स्‍वस्‍थ रहेंगे। श्री चौबे ने सभी से अपील की कि अच्‍छी सेहत बनाए रखने के लिए वे रोजाना कम से कम 20-30 मिनट तेज पैदल चलने अथवा साइकिलिंग की आदत डालें।


    *****


    आर.के.मीणा/आरएनएम/एएम/केपी/वाईबी

    
    
    (Release ID: 1573435) Visitor Counter : 91
    
    
      Read this release in: English , Urdu , Marathi , Bengali