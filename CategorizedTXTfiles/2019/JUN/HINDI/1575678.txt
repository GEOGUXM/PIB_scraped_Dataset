      फाइनेंस कमीशन

      15वें वित्त आयोग के अध्‍यक्ष और सदस्‍यों ने कर्नाटक में व्‍यापार एवं उद्योग प्रतिनिधियों के साथ बैठक की
      Posted On: 25 JUN 2019 4:39PM by PIB Delhi


    15वें वित्त आयोग के अध्‍यक्ष श्री एन . के. सिंह एवं इसके सदस्‍यों और वरिष्‍ठ अधिकारियों ने आज कर्नाटक में व्‍यापार एवं उद्योग जगत के प्रति‍निधि‍यों के साथ बैठक की। आयोग इस दौरान इन बातों से अवगत हुआ:

      * भारत की जीडीपी (स्थिर मूल्‍य , 2011-12 सीरीज) की तुलना में कर्नाटक की जीएसडीपी वृद्धि दर (स्थिर मूल्‍य, 2011-12 सीरीज) में वर्ष 2012-13 से वर्ष 2018-19 तक व्‍यापक घट-बढ़ देखी गई।
      * कर्नाटक की जीएसवीए (वर्तमान मूल्‍य) में तृतीयक क्षेत्र की हिस्‍सेदारी सभी दक्षिणी राज्‍यों में सर्वाधिक रही।
      * राज्‍य में तृतीयक क्षेत्र को विकास की नई गति देने में मुख्‍य योगदान आईटी और इस पर आधारित सेवाओं का रहा। कर्नाटक में ही दुनिया का चौथा सबसे बड़ा प्रौद्योगिकी क्‍लस्‍टर है।
      * बेंगलुरू को भारत की स्‍टार्ट-अप राजधानी माना जाता है और यह जानकारी दी गई है कि देश में लगभग 30 प्रतिशत स्‍टार्ट-अप बेंगलुरू से ही हैं (राज्‍य के ज्ञापन के अनुसार)।
      * ‘कारोबार में सुगमता सूचकांक’ में कर्नाटक को वर्ष 2017 में सभी राज्‍यों में आठवीं रैंकिंग दी गई थी।

    15वें वित्त आयोग को राज्‍य के ज्ञापन के अनुसार , निवेश को बढ़ावा देने के लिए राज्‍य सरकार द्वारा की गई पहलों में निम्‍नलिखित शामिल हैं:

      * कर्नाटक ही देश का वह पहला राज्‍य है जिसने 2015-2020 के लिए मल्‍टी-सेक्‍टर स्‍टार्ट-अप नीति पेश की है जिसका लक्ष्‍य विश्‍व स्‍तर पर प्रतिस्‍पर्धी स्‍टार्ट-अप परिवेश सुनिश्चित करना है। इसका उद्देश्‍य वर्ष 2020 तक 20 ,000 प्रौद्योगिकी स्‍टार्ट-अप स्‍थापित करना है।
      * कर्नाटक उद्योग मित्र (केयूएम) ऐसे सभी निवेशकों के लिए एकल संपर्क केन्‍द्र है जो राज्‍य में उद्यम/व्‍यवसाय स्‍थापित करना चाहते हैं।

    15वें वित्त आयोग ने यह पाया:

      * राज्‍य को विनिर्माण क्षेत्र के विकास को बढ़ावा देने की जरूरत है जिससे आईटी/संबद्ध सेवाओं के क्षेत्र पर इसकी निर्भरता घट जाएगी। इससे विकास के प्रति केन्‍द्रीकरण जोखिम घट जाएगा।
      * आम तौर पर उत्तरी कर्नाटक के जिले दक्षिणी कर्नाटक की तुलना में अपेक्षाकृत रूप से पिछड़े हैं।

    वित्त आयोग ने कर्नाटक व्‍यापार एवं उद्योग जगत के प्रतिनिधियों द्वारा व्‍यक्‍त की गई सभी चिंताओं को नोट किया और केन्‍द्र सरकार को पेश की जानी वाली अपनी सिफारिशों में इनका निराकरण करने का आश्‍वासन दिया।


    ***


    आर.के.मीणा/आरएनएम/एएम/आरआरएस/वीके -1743


    

    
    (Release ID: 1575678) Visitor Counter : 89
    
    
      Read this release in: English
    
    
    

*