      पूर्वोत्‍तर क्षेत्र विकास मंत्रालय

      सिक्किम के मुख्‍यमंत्री श्री प्रेम सिंह तमांग ने पूर्वोत्‍तर क्षेत्र विकास मंत्री डॉ. जितेन्‍द्र सिंह से भेंट की
      Posted On: 18 JUN 2019 6:57PM by PIB Delhi


    सिक्किम के मुख्‍यमंत्री श्री प्रेम सिंह तमांग ने वर्तमान पद संभालने के बाद राष्‍ट्रीय राजधानी के अपने पहले दौरे के दौरान आज पूर्वोत्‍तर क्षेत्र विकास (डोनर) मंत्रालय में केन्‍द्रीय राज्‍य मंत्री (स्‍वतंत्र प्रभार) और प्रधानमंत्री कार्यालय, कार्मिक, जन शिकायत एवं पेंशन, परमाणु ऊर्जा तथा अंतरिक्ष राज्‍य मंत्री डॉ. जितेन्‍द्र सिंह से भेंट की।


    श्री तमांग ने बैठक के दौरान ऐसी अनेक परियोजनाओं के बारे में बताया जिन्‍हें राज्‍य सरकार प्राथमिकता के साथ शुरू करना चाहती है। इनमें तीन पर्यटन परियोजनाएं भी शामिल हैं। दक्षिण सिक्किम के यांगांग में भालेय धुंगा स्‍काईवाक परियोजना, पश्चिमी सिक्किम में पेल्लिंग से सांगाचोलिंग तक पैसेंजर रोपवे और युकसोम में पर्यटन रिजॉट इन तीन परियोजनाओं में शामिल हैं।


    मुख्‍यमंत्री ने हाल ही में निर्मित मल्टी-स्पेशियलिटी अस्पताल को पूरा करने के लिए वित्‍तीय मदद देने का भी अनुरोध किया। मुख्‍यमंत्री के अनुसार पूर्वोत्‍तर क्षेत्र विकास मंत्रालय ने इससे पहले चिकित्‍सा उपकरणों एवं फर्नीचर के लिए 1.6 करोड़ रुपय मुहैया कराने पर सहमति जताई थी और तदनुसार पूर्वोत्‍तर परिषद (एनईसी) को विस्‍तृत परियोजना रिपोर्ट (डीपीआर) प्रस्‍तुत की गई है।


    पूर्वोत्‍तर क्षेत्र विकास मंत्री डॉ. जितेन्‍द्र सिंह ने मुख्‍यमंत्री के रूप में पदभार संभालने के लिए श्री तमांग को बधाई देते हुए कहा कि वह स्‍वयं को पेश की गई प्राथमिकता वाली परियोजनाओं की सूची पर विचार-विमर्श करने के लिए अपने मंत्रालय के अधिकारियों को निर्देश देंगे। उन्‍होंने यह निर्देश भी जारी किया कि सिक्किम के अधिकारियों और पूर्वोत्‍तर क्षेत्र विकास मंत्रालय के अधिकारियों के बीच आधिकारिक स्‍तर की एक बैठक आयोजित की जाएगी, ताकि इन परियोजनाओं की संभाव्‍यता के साथ-साथ संभावित बजट आवंटन के बारे में एक संक्षिप्‍त प्रपत्र (नोट) तैयार किया जा सके।


    ***


    आर.के.मीणा/आरएनएम/एएम/आरआरएस/वाईबी –

    
    
    (Release ID: 1574892) Visitor Counter : 134
    
    
      Read this release in: English , Urdu