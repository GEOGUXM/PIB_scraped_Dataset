      रक्षा मंत्रालय

      भारतीय वायुसेना का दल गरुड़-6 युद्धाभ्‍यास के लिए रवाना
      Posted On: 25 JUN 2019 4:32PM by PIB Delhi


    भारतीय वायुसेना 1 से 12 जुलाई , 2019 के दौरान भारत और फ्रांस की वायु सेनाओं के बीच आयोजित ‘ गरुड़-6 ’ फ्रांस नामक एक संयुक्‍त युद्धाभ्‍यास में भाग लेगी। यह छठा गरुड़ युद्धाभ्‍यास है और इसे फ्रांस के वायुसेना बेस , मोंट-डी-मार्सन में आयोजित किया जा रहा है। वायुसेना स्‍टेशन जोधपुर में जून , 2014 में ‘ गरुड़-5 ’ युद्धाभ्‍यास आयोजित किया गया था।


    भारतीय वायुसेना के दल में 120 वायुसैनिक और चार एसयू-30 एमकेआई के साथ-साथ उड़ान के दौरान ईंधन भरने वाला एक आईएल-78 विमान शामिल है , जो युद्धाभ्‍यास में हिस्‍सा लेगा। सी-17 विमान इस दल के आगमन और प्रस्‍थान के दौरान साजोसामान प्रदान करेगा। दो वायुसेनाओं के बीच आयोजित यह सबसे बड़े युद्धाभ्‍यासों में शामिल है। भारतीय वायुसेना का एसयू-30 एमकेआई विमान भी फ्रांस की वायुसेना के राफेल विमान के साथ युद्धाभ्‍यास में भाग लेगा। दोनों वायुसेनाओं के बीच परस्‍पर अभ्‍यास के दौरान इससे अंतर-संचालन संबंधी समझदारी बढ़ेगी और एक-दूसरे की श्रेष्‍ठ परंपराओं से सीखने का अवसर मिलेगा।


    युद्धाभ्‍यास में भारतीय वायुसेना की भागीदारी से व्‍यावसायिक संपर्क को बढ़ावा मिलेगा , अनुभवों और संचालन संबंधी जानकारी का आदान-प्रदान होगा तथा फ्रांस की वायुसेना के साथ द्विपक्षीय संबंधों को मजबूती भी मिलेगी। इस आयोजन से वायुसैनिकों को एक अंतर्राष्‍ट्रीय वातावरण में काम करने का एक अच्‍छा अवसर भी मिलेगा। वायुसेना स्‍टेशन बरेली और आगरा से 25 जून , 2019 को दल रवाना हुआ।


    ***


    आर.के.मीणा/आरएनएम/एएम/एसकेएस/वीके–1746

    
    
    (Release ID: 1575724) Visitor Counter : 283
    
    
      Read this release in: English , Urdu