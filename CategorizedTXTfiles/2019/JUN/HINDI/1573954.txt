      शिक्षा मंत्रालय

      केंद्रीय मानव संसाधन विकास मंत्री डॉ. रमेश पोखरियाल ‘निशंक’ ने केंद्रीय विद्यालय संगठन, नवोदय विद्यालय समिति, सीबीएसई एवं राष्ट्रीय मुक्त विद्यालयी शिक्षा संस्थान के वरिष्ठ अधिकारियों के साथ समीक्षा बैठक की।
      
      सभी संस्थानो में रिक्त पड़े पदों को शीघ्र भरने के निर्देश दिये।

      Posted On: 11 JUN 2019 7:22PM by PIB Delhi

    केंद्रीय मानव संसाधन विकास मंत्री डॉ. रमेश पोखरियाल ‘ निशंक ’ ने आज नई दिल्ली में केंद्रीय विद्यालय संगठन , नवोदय विद्यालय समिति , सीबीएसई एवं राष्ट्रीय मुक्त विद्यालयी शिक्षा संस्थान के वरिष्ठ अधिकारियों के साथ समीक्षा बैठक की। केंद्रीय मंत्री ने स्वीकृत हो चुके नए केंद्रीय विद्यालयों और नवोदय विद्यालयों के भवनों के पूर्ण संचालन की प्रगति की समीक्षा की और अधिकारियों को इन विद्यालयों के जल्द से जल्द संचालन का निर्देश दिया ताकि अधिक से अधिक बच्चों तक गुणवत्तापूर्ण शिक्षा पंहुचाई जा सके। केंद्रीय मंत्री ने पिसा ( PISA)- 2019 में मंत्रालय की प्रतिभागिता की तैयारियों का भी जायजा लिया।


    मंत्री जी ने सीबीएसई में खाली पड़े पदों पर चिंता जाहिर की एवं अधिकारियों को रिक्त पदों को जल्द से जल्द युद्धस्तर पर भरने का निर्देश दिया। साथ ही केंद्रीय विद्यालयों एवं नवोदय विद्यालयों में भी खाली पड़े पदों को जल्द से जल्द भरने का निर्देश दिया। मंत्री जी ने जोर देकर कहा कि खाली पड़े पदों की वजह से नई पीढ़ी के साथ अन्याय नहीं होने दिया जाएगा।


    मंत्री जी ने व्यावसायिक पाठ्यक्रमों की महत्ता पर बल देते हुए सीबीएसई से सम्बद्ध विद्यालयों में व्यावसायिक पाठ्यक्रमों को बढ़ावा देने का निर्देश दिया।


    केंद्रीय मंत्री ने केंद्रीय विद्यालय संगठन , नवोदय विद्यालय समिति एवं सीबीएसई के अधिकारियों के साथ आगामी योग दिवस की तैयारियों की भी समीक्षा की।


    केंद्रीय मंत्री ने राष्ट्रीय मुक्त विद्यालयी शिक्षा संस्थान के बेसिक लिटरेसी प्रोग्राम की समीक्षा की। मंत्री जी ने राष्ट्रीय मुक्त विद्यालयी शिक्षा संस्थान द्वारा 15 लाख अप्रशिक्षित अध्यापकों को प्रशिक्षित करने की उपलब्धि पर संतोष प्रकट किया और संस्थान को इस उल्लेखनीय सफलता पर बधाई दी।


    ******


    नाभ/अकुजै/आक

    
    
    (Release ID: 1573954) Visitor Counter : 274