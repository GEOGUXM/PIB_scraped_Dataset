      پارلیمانی امور کی وزارت

      پارلیمنٹ 2019 کے بجٹ اجلاس کے دوران اٹھائے جانے والے اہم معاملات پر بات چیت کے لیے حکومت نے کُل جماعتی لیڈروں کی میٹنگ منعقد کی
      
      
      جناب نریندر مودی نے تمام سیاسی جماعتوں سے اپیل کی کہ وہ ‘سب کا ساتھ، سب کا وکاس، سب کا وشواس’کو حقیقی معنوں میں حاصل کرنے کے لیے حکومت کے ساتھ تعاون کریں
      
      17 جون سے 26 جولائی کے درمیان لوک سبھا کے 30 اجلاس اور راجیہ سبھا کے 27 اجلاس ہوں گے
      Posted On: 16 JUN 2019 2:31PM by PIB Delhi


    نئی دہلی، 16 جون/ کل سے شروع ہونے والے پارلیمنٹ 2019 کے بجٹ اجلاس سے قبل آج یہاں راجیہ سبھا اور لوک سبھا میں مختلف جماعتوں کے نمائندگان سے خطاب کرتے ہوئےوزیر اعظم جناب نریندر مودی نے پارلیمنٹ میں تمام سیاسی جماعتوں کے قائدین سے اپیل کی کہ وہ ایوان کو شائستگی سے چلانے میں ساتھ مل کر کام کریں۔ اور عوامی بہبود سے متعلق مسائل کو مجموعی طور پر حل کریں۔


    وزیر اعظم نے نئے منتخبہ ارکان پارلیمنٹ کا خیر مقدم کیا اور اس امید کا اظہار کیا کہ پارلیمنٹ کے کام کاج میں نیا جوش اور توانائی آئے گی۔ جناب نریندر مودی نے تمام لیڈروں سے کہا کہ وہ اپنا جائزہ لیں اور یہ دیکھیں کہ کیا ارکان پارلیمنٹ عوامی نمائندوں کے طو رپر ان کی خواہشات کو پورا کرنے کی صلاحیت رکھتے ہیں۔ انھوں نے کہا کہ ‘‘ہم عوام کے لیے ہیں ۔پارلیمنٹ کی کارروائی میں رخنہ ڈال کر ہم دلوں کو نہیں جیت سکتے۔ تمام پارٹیوں کو سیاسی اختلافات کو ایک طرف رکھ دینا چاہئے اور ملک کی ترقی کے لیے انتھک محنت کرنے کا خود کو پابند بنانا چاہئے’’۔


    وزیر اعظم نے تمام لیڈروں سے کہا کہ وہ حکومت کے ساتھ تعاون کریں اور 2022 تک ایک نئے ہندوستان کی تشکیل اور ‘سب کا ساتھ، سب کا وکاس، سب کا وشواس’ کو حقیقی معنوں میں حاصل کرنے کی سمت میں کوشش کریں۔ جناب نریندر مودی نے کہا کہ حکومت تمام سیاسی جماعتوں کے ذریعے اٹھائے جانے والے معاملوں پر ہمیشہ توجہ دیتی ہے اور پارلیمنٹ کے دونوں ایوانوں میں قومی اہمیت کے تمام مسائل پر بحث کرنے کے لیے تیار ہے۔


    اس میٹنگ کے دوران پارٹیوں کے لیڈروں نے کئی مسائل اٹھائے۔سبھی پارٹیوں کے لیڈرپارلیمنٹ کے دونوں ایوانوں میں مثبت بات چیت کے ذریعے تعطل کو ختم کرنے اور پارلیمنٹ کی کارروائی کو بغیر رخنے کے چلانے کو یقینی بنانے پرمتفق ہوئے۔


    میٹنگ کے بعد میڈیا کے لوگوں سے بات چیت کرتے ہوئے پارلیمانی امور،کوئلہ اور کان کنی کے مرکزی وزیر جناب پرہلاد جوشی نے کہا کہ حکومت نے تمام پارٹیوں، خصوصی طور پراپوزیشن سے درخواست کی ہے کہ وہ پارلیمنٹ کے دونوں ایوانوں کے بغیر رکاوٹ کام کاج کے لیے تعاون کریں۔ جناب پرہلاد جوشی نے تمام لیڈروں کے ساتھ وزیر اعظم کی میٹنگ کے دوران ان کے ذریعے کیے گئے دونوں اقدامات کے بارے میں بھی مطلع کیا۔


    جناب پرہلاد جوشی نے کہا کہ پارلیمنٹ میں تمام کے ارکان کے درمیان مل کر کام کرنے کا جذبہ پیدا کرنے کے لیے وزیر اعظم نے 17ویں لوک سبھا کے آغاز میں دو نئے اقدامات کئے ہیں۔ نئی تشکیل شدہ لوک سبھا کو ایک مثبت جذبے کے ساتھ شروع کرنے کے لیے جناب نریندر مودی نے حکومت کے ساتھ آزادانہ ماحول میں بات چیت کرنے اور خیالات کا تبادلہ کرنے کے لیے 19 جون کو پارلیمنٹ میں نمائندگی کرنے والے تمام سیاسی جماعتوں کے صدور کو اور 20 جون کو دونوں ایوانوں کے ارکان پارلیمنٹ کو مدعو کیا ہے۔ جناب پرہلاد جوشی نے کہا کہ تمام ارکان پارلیمنٹ میں ایک ٹیم کا جذبہ پیدا کرنے کے لیے یہ پہل دور رس نتائج کی حامل ہے۔ اور یہ مستقبل میں پارلیمنٹ کے کام کاج کو بلا رکاوٹ جاری رکھنے کو یقینی بنائے گی۔


    آنے والے بجٹ اجلاس کے بارے میں تفصیلات پیش کرتے ہوئے جناب پرہلاد جوشی نے بتایا کہ 17ویں لوک سبھا کا پہلا اجلاس بروز پیر 17 جون 2019 کو اور راجیہ سبھا کا 249واں اجلاس 20 جون 2019 کو شروع کیا جانا طے پایا ہے۔حکومت کے کام کاج کی ضرورتوں کے پیش نظر یہ اجلاس بروز جمعہ 26 جولائی 2019 کو اختتام پذیر ہوگا۔ وزیر موصوف نے کہا کہ اس اجلاس میں لوک سبھا میں 40 دن 30 میٹنگیں ہوں گی اور راجیہ سبھا میں 37 دن میں 27 میٹنگیں ہوں گی۔


    اس اجلاس میں خصوصی طور پر حلف برداری، اسپیکر کا انتخاب، صدر کے خطاب پر شکریے کی تحریک، 2019-20 کے مرکزی بجٹ سے متعلق مالیاتی کاروبار کے کام کیے جائیں گے۔ لیکن اس اجلاس کے دوران ضروری قانون سازی اور غیرقانون سازی سے متعلق معاملات نمٹانے کے لیے بھی وقت دیا جائے گا۔


    ریاست جموں وکشمیر سے متعلق آئین ہند کی دفعہ 356 کے تحت صدر جمہوریہ کے ذریعے 19 دسمبر 2018 کو کئے گئے اعلان کی توسیع سے متعلق تجویز بھی پارلیمنٹ کے دونوں ایوانوں کو 2جولائی 2019 تک منظور کرنی ہوگی۔


    ہندوستان کا اقتصادی جائزہ بروز جمعرات 4 جولائی 2019 کو پارلیمنٹ میں پیش کیا جائے گا۔ 2019-20 کے مرکزی بجٹ بروز جمعہ 5 جولائی 2019 کو صبح 11بجے لوک سبھا میں پیش ہوگا۔


    دو اجلاسوں کے درمیان کے وقفے کے دوران اعلان شدہ 10 آرڈیننسز کی جگہ پارلیمنٹ کے ایکٹ لائے جانے ہیں کیونکہ پارلیمنٹ کے دوسرے اجلاس سے 6 ہفتوں کی مدت ختم ہونے پر یعنی یکم اگست 2019 کو یہ غیر مؤثر ہوجائیں گے۔


    سولہویں لوک سبھا برخاست کئے جانے پر 46 ایسے بل ختم ہوگئے تھے جوکہ دونوں ایوانوں میں مختلف مراحل میں تھے۔ ان اہم بلوں میں سے چند بلوں کو پھر سے پیش اٹھائے جانے اور پارلیمنٹ میں پیش کئے جانے کا امکان ہے۔


    کُل جماعتی میٹنگ میں مرکزی وزیر دفاع جناب راج ناتھ سنگھ، سماجی انصاف اور تفویض اختیارات کے وزیر جناب تھاور چند گہلوت، پارلیمانی امور اور ہیوی انڈسٹریز اینڈ پبلک انٹرپرائزیز کے وزیر مملکت جناب ارجن رام میگھوال اور پارلیمانی امور اور امور خارجہ کے وزیر مملکت جناب وی مرلی دھرن نے دیگر لیڈروں کے ساتھ شرکت کی۔


    ۔ ۔ ۔ ۔ ۔ ۔ ۔ ۔ ۔


    ( م ن ۔اگ۔ را ۔ 16 - 06 - 2019 )


    U. No. 2473

    
    
    (Release ID: 1574722) Visitor Counter : 20
    
    
      Read this release in: English , Hindi , Marathi , Punjabi , Tamil