      صحت اور خاندانی بہبود کی وزارت

      ڈاکٹر ہرش وردھن نے ڈاکٹروں کے وفد سے ملاقات کی، حملے کی مذمت کی اور انہیں کام کرنے کا محفوظ ماحول فراہم کرنے کا یقین دلایا
      Posted On: 14 JUN 2019 3:22PM by PIB Delhi


    نئی دہلی، 14 ؍جون،صحت اور کنبہ بہبود کے مرکزی وزیر ڈاکٹر ہرش وردھن نے آج یہاں ایمس (اے آئی آئی ایم ایس)، صفدر جنگ اسپتال، ڈاکٹر رام منوہر لوہیا اسپتال کے ریسیڈنٹ ڈاکٹروں کی ایسوسی ایشن کے وفد، یونائیٹڈ ریسیڈنٹ اینڈ ڈاکٹر زایسوسی ایشن آف انڈیا (یو آر ڈی اے) اور فیڈریشن آف ریسیڈنٹ ڈاکٹر ز ایسوسی ایشن ( ایف او آر ڈی اے) سے ملاقات کی، جنہوں نے مغربی بنگال میں ڈاکٹروں کے خلاف تشدد کے معاملے میں وزیر صحت کو ایک میمورنڈم پیش کی۔ تشدد کے واقعے پر گہری تشویش ظاہر کرتے ہوئے ڈاکٹر ہرش وردھن نے کہا کہ ’’میں پرزور انداز میں ڈاکٹروں کے خلاف غیر قانونی طرز عمل اور حملے کی مذمت کرتا ہوں، میں اس معاملے پر مغربی بنگال کی وزیراعلیٰ کے ساتھ بات کروں گا‘‘۔ بنگال کی وزیراعلیٰ محترمہ ممتابنرجی کو تحریر کردہ مراسلے میں ڈاکٹر ہرش وردھن نے اُن سے احتجاج ومظاہرے کے خاتمے کو یقینی بنانے اور ڈاکٹروں کو کام کا محفوظ ماحول فراہم کرانے کی اپیل کی۔ انہوں نے کہا کہ ریاست میں جاری ہڑتال کی وجہ سے پورے ملک کے مریضوں کو سخت مشکلات کا سامنا ہے اور حفظان صحت کی خدمات پر منفی اثرات مرتب ہورہے ہیں۔


    وزیر صحت نے مزید کہا کہ وہ اسپتالوں کو تحفظ فراہم کرانے کے مسئلے پر وزارت داخلہ کے ساتھ بات کریں گے اور اس معاملے کو دوسری ریاستوں کے وزرائے اعلیٰ اور وزرائے صحت کے ساتھ بھی اٹھائیں گے تاکہ مستقبل میں ایسے ناخوشگوار واقعات سے بچا جائے اور ڈاکٹروں کو کام کا محفوظ ماحول مہیا کرایا جائے۔ انہوں نے مزید کہا کہ ریاستوں کو تمام ممکنہ احتیاطی اور حفاظتی اقدامات کرنے چاہئے جو انہیں ضروری محسوس ہوں تاکہ پُرامن ماحول بنے اور ڈاکٹر نیز طبی ادارے بلا کسی خوف اور اس تردد کے ، کہ ان پر کسی قسم کا حملہ ہوسکتا ہے، اپنی ذمہ داریاں پیشہ وارانہ انداز میں انجام دے سکیں۔


    ڈاکٹروں سے خصوصا مغربی بنگال کے ڈاکٹروں سے اپیل کرتے ہوئے ڈاکٹر ہرش وردھن نے کہا کہ ’’ڈاکٹروں کو احتجاج کے دوسرے آسان اور علامتی راستے اپنانے چاہئے، چونکہ معالج کی ذمہ داری اپنے مریضوں کے حقوق کے تحفظ کی ہے اس لئے احتجاج کے لئے ہڑتال یقینی طور پر بہتر راستہ نہیں ہے، مریضوں کو فوری اور ہنگامی حفظان صحت کی سہولیات سے محروم نہیں کیا جانا چاہئے‘‘۔


    ڈاکٹر ہرش وردھن نے تمام مریضوں اور ان کے اہل خانہ سے بھی ڈاکٹروں کی امن وسکون اور تنددہی کے ساتھ اپنے فرائض انجام دینے اور اپنی پیشہ وارانہ صلاحیتوں کا مظاہرہ کرنے میں مدد کی اپیل کی، تاکہ تشدد کا کوئی واقعہ رونما نہ ہو۔ ڈاکٹر ہرش وردھن نے مزید کہا کہ ’’ڈاکٹر ہمارے سماج کا لازمی حصہ ہیں اور ان میں اکثر وبیشتر دباؤ میں اور مشکل حالات میں کام کرنا پڑتا ہے۔ میں تمام مریضوں اور ان کے معالجوں سے ضبط وتحمل کا مظاہرہ کرنے کی اپیل کرتا ہوں‘‘۔


    ڈاکٹر ہرش وردھن نے ریاستی حکومتوں سے بھی اپیل کی کہ تشدد کے ایسے تمام واقعات کہ فورا جانچ کی جائے تاکہ یہ بات یقین ہو کہ جرائم پیشہ افراد کو مقررہ وقت کے اندر سزا مل سکے۔


    ۔۔۔۔۔۔۔۔۔۔۔۔۔۔


    U- 2463

    
    
    (Release ID: 1574628) Visitor Counter : 14
    
    
      Read this release in: English , Hindi , Malayalam