      امور داخلہ کی وزارت

      این ڈی ایم اے دہلی ، این سی آر ریاستوں میں زلزلے سے متعلق فرضی مشقیں کرے گی
      Posted On: 26 JUN 2019 4:03PM by PIB Delhi


    نئی دہلی، 26 ؍جون، آفات کے بندوبست کی قومی اتھارٹی (این ڈی ایم اے) ریاستی حکومتوں کے اشتراک سے جمعہ کے روز (28 جون 2019 ) کو زلزلے سے نمٹنے کی تیاریوں کے سلسلے میں فرضی مشقیں کرے گی۔ ان مشقوں کا مقصد زلزلے کی صورت میں مقامی انتظامیہ کی تیاری اور اس سے نمٹنے کے نظام کو بہتر بنانا ہے۔ اس میں دہلی (تمام 11 اضلاع) ، ہریانہ (4 اضلاع- جھجر، فرید آباد ، گروگرام اور سونی پت) ، اور اترپردیش (تین اضلاع – گوتم بدھ نگر ، غازی آباد اور میرٹھ) کا احاطہ کیا جائے گا۔


    ان فرضی مشقوں کے سلسلے میں دہلی ، اترپردیش اور ہریانہ کے ساتھ تال میل اور تفصیلات سے متعلق کانفرنس کا انعقاد کیا گیا جس میں ریاستوں اور متعلقہ اضلاع کے تمام فریقوں نے شرکت کی۔ قطعی مشق سے پہلے ایک روزہ ٹیبل ٹاپ ایکسرسائز منعقد کی جارہی ہے ، جس میں سبھی شرکاء اس بات کو یقینی بنائیں گے کہ یہ مشقیں بلا رکاوٹ انجام پائیں۔ تیاریوں سے متعلق ان میٹنگوں میں تمام متعلقہ محکموں، جیسے پولیس ، صحت ، تعلیم ، فائر فائٹنگ ، سول ڈیفنس ، تعلقات عامہ، ٹرانسپورٹ وغیرہ نے شرکت کی۔ اس کے علاوہ ان میٹنگوں میں فوج ، فضائیہ، آفات میں کام کرنے والی قومی فورس (این ڈی آر ایف) اور مرکزی مسلح پولیس فورس ؍ مرکزی پولیس تنظیم کے نمائندوں نے بھی شرکت کی۔


    ان مشقوں میں زلزلے کی نازک صورت حال اور اس کے بعد ہونے والی آفات سے نمٹنے کے لئے شرکت کرنے والوں کو تربیت دی جائے گی اور انہیں حادثے میں کارروائی کرنے والی ٹیموں کی تشکیل ، ایمرجنسی آپریشن سینٹروں کو چلانے ، مختلف شریک ایجنسیوں کے درمیان تال میل ، بچاؤ اور راحت رسانی کے علاوہ طبی طور پر تیاریوں کی تربیت دی جائے گی۔


    قومی دارالحکومت کا پورا خطہ زلزلے سے متعلق زون -4 یا زون -3 میں آتا ہے اور یہاں زلزلے کے کافی امکانات ہیں۔ یہ مشقیں مختلف کمیوں کو دور کرنے، بہتر مواصلات کو یقینی بنانے اور مختلف ایجنسیوں کے درمیان تال میل کو بہتر بنانے میں مدد کریں گی۔ اس کے علاوہ یہ مشقیں مقامی آبادی میں بیداری پیدا کرنے میں بھی مدد کریں گی، جنہیں این سی آر میں زلزلے کے امکانات کے بارے میں پوری طرح حساس ہونے کی ضرورت ہے۔


    مرکز کے 100-دن کے ایکشن پلان کے تحت ملک بھر میں مختلف آفات سے متعلق فرضی مشقوں کی منصوبہ بندی کی گئی ہے۔ یہ مشقیں اس سلسلے کی پہلی مشقیں ہوں گی، جبکہ آنے والی امرناتھ یاترا سے پہلے بھی مشقیں کی جائیں گی۔ اس کے علاوہ اترپردیش اور ہماچل پردیش میں باالتریب سیلاب اور زلزلے سے متعلق تیاریوں کے لئے جولائی میں بھی مشقیں ہوں گی۔ یہ مشقیں اگست میں تمل ناڈو میں انسانی ہمدردی کی بنیاد پر امداد اور آفات میں راحت رسانی کی مشق پر ختم ہوں گی۔


    ۔۔۔۔۔۔۔۔۔۔۔۔۔۔۔


    ۰۰۰۰۰۰۰۰


    (م ن-و ا- ق ر)


    U- 2622

    
    
    (Release ID: 1575872) Visitor Counter : 7
    
    
      Read this release in: English , Hindi