      نائب صدر جمہوریہ ہند کا سکریٹریٹ

      نائب صدر جمہوریہ نے سیاسی بیانات کے گرتے ہوئے معیار پر تشویش کا اظہار کیا اور اس رجحان کو بدلنے کی اپیل کی؛
      Posted On: 08 JUN 2019 7:25PM by PIB Delhi


      پارلیمنٹ اور مقننہ کی کارروائی میں رکاوٹ ڈالنا آئین کے معماروں کے نظریے کے مقاصد کے خلاف ہے: نائب صدر جمہوریہ


      نائب صدر جمہوریہ نے متنبہ کیا کہ غیر فعال مقننہ قانون سازوں کی واپسی کے مطالبے کو مضبوط کرے گی؛


      ملک کو اقتصادی ترقی کو عوام کی خوشی میں تبدیل کرنا ہوگا؛


      ہندوستان کو دنیا کی تیسری سب سے بڑی معیشت بنانے کے لیے اصلاحات کی رفتار کو تیز کرنے کی ضرورت ہے؛


      جی ایس ٹی ٹیکس لگانے کا ایک انقلابی طریقہ ہے؛


      نائب صدر جمہوریہ نے جی ایس ٹی کو کامیاب بنانے کے سلسلے میں سابق وزیر خزانہ جناب ارجن جیٹلی کی انتظامی صلاحیت کی ستائش کی؛


      انھوں نے صنعتی اداروں سےاپیل کی کہ وہ اپنے ارکان کے درمیان شفافیت ، دیانتداری ، اخلاقی قدروں اور ایمانداری کو فروغ دیں؛


      نائب صدر جمہوریہ نے حیدرآباد مینجمنٹ ایسوسی ایشن کے 46ویں انعامات کی تقریب سے خطاب کیا


      نئی دہلی، 8 جون/ نائب صدر جمہوریہ ہند جناب ایم وینکیا نائیڈو نے حال ہی کے برسوں میں سیاسی بیانات کے گرتے ہوئے معیار پر تشویش کا اظہار کیا ہے اور اس تشویش کن اظہار کو جلد از جلد بدلنے کی اپیل کی۔


      آج حیدرآباد میں حیدرآبادمینجمنٹ ایسوسی ایشن کے 46ویں سالانہ انعامات کی تقریب میں خطاب کرتے ہوئے نائب صدر جمہوریہ، جو کہ راجیہ سبھا کے چیئرمین بھی ہیں، نے پارلیمنٹ اور ریاستی قانون ساز اسمبلیوں کے کام کاج میں بار بار رخنہ ڈالے جانے پر افسوس ظاہر کیا۔


      جناب وینکیا نائیڈو نے کہا کہ ان پاکیزہ، قابل احترام اور قانونی فورموں کو ‘‘ہنگامہ آرائی کے فورموں’’ میں تبدیل کیا جاناہمارے آئین کے معماروں کے نظریے کی واضح خلاف ورزی ہے۔ انھوں انے افسوس ظاہر کرتے ہوئے کہا کہ‘‘ایک طرح سے یہ ہندوستان کے آئین کے جذبے کی خلاف ورزی ہے۔ یہ عوام کی امیدوں اور خواہشات کے تئیں خیرہمدردانہ رویہ ہے۔ عوام نے جس چیز کے لیے آپ کو منتخب کیا ہے یہ اس کی پوری طرح خلاف ورزی ہے۔ یہ جمہوریت کے ان ستونوں میں عوام کے بھروسے کو توڑنا ہے’’۔


      جناب وینکیا نائیڈو نے کہا کہ سیاستدانوں کو یہ سمجھنا ہوگا کہ وہ ایک دوسرے کے مدمقابل تو ہیں لیکن دشمن نہیں۔سابق صدر جمہوریہ جناب پرنب مکھرجی کے مشورے کا حوالہ دیتے ہوئے انھوں نے کہا کہ ‘‘بات چیت کرو، بحث کرو اور فیصلہ کرو لیکن رخنہ نہ ڈالو’’کو ان اداروں کےکارگر طریقے سے کام کرنے کے لیے ایک رہنما اصول ہونا چاہئے۔


      اس بات کا ذکر کرتے ہوئے کہ غیر فعال قانون ساز اسمبلی ‘منتخبہ قانون سازوں کو واپس بلائے جانے ’ کے مطالبے کو مضبوطی دے گی۔ نائب صدر جمہوریہ نے کہا کہ ‘‘مجھے ڈر ہے کہ ہم اُسی مرحلے کی طرف بڑھ رہے ہیں’’۔ انھوں نے کہا کہ قانون ساز اداروں کے پریزائڈنگ افسروں کو پارٹی بدلنے کے خلاف معاملات کو تین ماہ کے اندر حل کرنا چاہیے۔ اسی طرح انتخاب سے متعلق عرضداشتوں اور سیاسی لیڈروں کے خلاف فوجداری مقدمات کا بھی معینہ مدت کے اندر اعلیٰ سطحی عدالتوں کی خصوصی بینچوں کے ذریعے جلد از جلد فیصلہ کیا جانا چاہیے۔


      نائب صدر جمہوریہ نے کہا کہ حالیہ انتخابات میں عوام نے اپنی پسند کو واضح طور پر ظاہر کیا ہےاور استحکام اور تسلسل کے لیے ووٹ دیا ہے۔ انھوں نے کہا کہ ملک کو بھوک، غریبی، ناخواندگی اور بیماری کے خلاف انتھک جدوجہد کو تیز کرنا ہوگا اور اقتصادی ترقی کو اچھی صحت، تعلیم، روزگار، بہتر بنیادی ڈھانچہ اور سہولتیں فراہم کراتے ہوئے عوام کے لیے خوشی میں تبدیل کرنا ہوگا۔


      نائب صدر جمہوریہ نے کہا کہ اس مقصد کو حاصل کرنے کا ایک طریقہ نجی اور سرکاری شعبے دونوں میں روشن خیال اور کارگر انتظامی طریقہ کو اختیار کرنا ہے۔انھوں نے کہا کہ ایچ ایم اے جیسے اداروں کو معیشت اور معاشرے دونوں کی کایا پلٹ کرنے کے لیے ایک اوزار کے طور پر مینجمنٹ کو استعمال کرنا چاہیے۔


      اس بات کا تذکرہ کرتے ہوئے کہ جی ایس ٹی کا ایک انقلابی اقدام ہے۔ نائب صدر جمہوریہ نے سابق وزیر خزانہ جناب ارن جیٹلی کی انتظامی اور قائیدانہ صلاحیتوں کی تعریف کی جنھوں نے وزیر اعظم جناب نریندر مودی کی رہنمائی میں ایک ایسی اسکیم کو کامیاب بنایا تھا جس پر 17 سال سے بات چیت چل رہی تھی۔ جی ایس ٹی کونسل کی 34 میٹنگوں میں کئے گئے تمام فیصلوں کو بغیر ووٹنگ کے بلااختلاف رائے منظور کئے جانے کا ذکر کرتے ہوئے انھوں نے کہا کہ یہ مینجمنٹ کی عظمت ہے۔


      عالمی بینک کی حالیہ پیشگوئی کا حوالہ دیتے ہوئے جناب وینکیا نائیڈو نے کہا کہ پوری دنیا سرمایہ کاری کے لیے ہندوستان کی طرف دیکھ رہی ہے۔ انھوں نے کہا کہ وقت آگیا ہے کہ ہندوستان کو آنے والے برسوں میں دنیا کی تیسری سب سے بڑی معیشت بنانے کے لیے وزیر اعظم جناب نریندر مودی کے ذریعے شروع کی گئی اصلاحات کی رفتار تیز کی جائے ۔


      نجی اور سرکاری شعبے سے ایک دوسرے کے کام میں تعاون کرنے اور ایک دوسرے کے تجربات سے سبق حاصل کرنے کی اپیل کرتے ہوئے جناب وینکیا نائیڈو نے کہا کہ کسی بھی کمپنی کے لیے کارپوریٹ حکمرانی کے مضبوط اصول اس کے محرک ہونے چاہئیں۔ انھوں نے کہا کہ ‘‘شفافیت، دیانتداری، اخلاقی اقدار اور ایمانداری کے اصولوں کو ہمیشہ فوقیت دینی چاہیے اور ان کی جھلک ان کی تماما کاروباری سرگرمیوں میں نظر آنی چاہئے’’۔


      اس بات کا ذکر کرتے ہوئے کہ ترقی کے اس اہم دور میں ہندوستان گھوٹالوں، دھوکہ دہی اور اسکینڈلوں کی اجازت نہیں دے سکتا، جناب وینکیا نائیڈو نے کہا کہ کمپنی کے شیئر ہولڈروں اور دیگر متعلقین کے ساتھ فراڈ کرنے والے مالیاتی بھگوڑوں کو اس سے قبل کہ وہ بیرونی ممالک میں محفوظ پناہ گاہ تلاش کریں کیفر کردار تک پہنچایا جانا چاہئے۔


      نائب صدر جمہوریہ نے منیجر آف ایئر- 2018 سمیت مختلف زمروں میں انعامات حکومت تلنگانہ کے پرنسپل سکریٹری جناب جئیش رنجن کو پیش کئے۔


      حیدرآباد مینجمنٹ ایسوسی ایشن کے پریزیڈنٹ جناب روی کمار پیسا پتی، ایسوسی ایشن کے ارکان اور کئی دیگر معززین بھی اس موقع پر موجود تھے۔


      ۔ ۔ ۔ ۔ ۔ ۔ ۔ ۔ ۔


      م ن ۔اگ۔رض۔ را


      U. No. 2349

    
    
    (Release ID: 1573732) Visitor Counter : 15