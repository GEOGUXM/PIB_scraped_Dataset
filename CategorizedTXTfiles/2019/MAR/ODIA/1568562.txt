      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସିଆଇଏସଏଫର 50ତମ ପ୍ରତିଷ୍ଠା ଦିବସ ସମାରୋହରେ ଯୋଗ ଦେଲେ ପ୍ରଧାନମନ୍ତ୍ରୀ
      Posted On: 10 MAR 2019 6:53PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଉତ୍ତର ପ୍ରଦେଶର ଗାଜିଆବାଦସ୍ଥିତ ଇନ୍ଦିରାପୁରମଠାରେ କେନ୍ଦ୍ରୀୟ ଔଦ୍ୟୋଗିକ ସୁରକ୍ଷା ବାହିନୀ (ସିଆଇଏସଏଫ) 50ତମ ପ୍ରତିଷ୍ଠା ଦିବସ ସମାରୋହରେ ଯୋଗ ଦେଇଛନ୍ତି ।


    ପ୍ରଧାନମନ୍ତ୍ରୀ ସିଆଇଏସଏଫ ଯବାନଙ୍କ ପ୍ୟାରେଡ ଅଭିବାଦନ ଗ୍ରହଣ କରିଥିଲେ । ସେ ପ୍ରଶଂସନୀୟ ଏବଂ ଉତ୍କର୍ଷ ସେବା ପାଇଁ ସେବା ପଦକ ପ୍ରଦାନ କରିଥିଲେ । ସେ ସହିଦ ସ୍ମାରକୀରେ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ ତଥା ପରିଦର୍ଶକ ପୁସ୍ତିକାରେ ସ୍ୱାକ୍ଷର କରିଥିଲେ ।


    ସିଆଇଏସଏଫ କର୍ମଚାରୀମାନଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ ସେମାନଙ୍କୁ ସ୍ୱର୍ଣ୍ଣ ଜୟନ୍ତୀ ପାଳନ ପାଇଁ ଅଭିନନ୍ଦନ ଜଣାଇଥିଲେ । ଦେଶର ଗୁରୁତ୍ୱପୂର୍ଣ୍ଣ ସଂସ୍ଥାନଗୁଡିକର ସୁରକ୍ଷା ଏବଂ ନିରାପତ୍ତାରେ ସିଆଇଏସଏଫର ଭୂମିକାକୁ ସେ ପ୍ରଶଂସା କରିଥିଲେ । ସେ ଉଲ୍ଲେଖ କରିଥିଲେ ଯେ ନୂତନ ଭାରତ ପାଇଁ ଅତ୍ୟାଧୁନିକ ଭିତ୍ତିଭୂମିର ସୁରକ୍ଷା ଦାୟିତ୍ୱ ସିଆଇଏସଏଫର ନିରାପଦ ହାତରେ ରହିଛି ।


    ସୁରକ୍ଷା ବାହିନୀଙ୍କୁ ସହଯୋଗ କରିବା ଲାଗି ପ୍ରଧାନମନ୍ତ୍ରୀ ନାଗରିକମାନଙ୍କୁ ଆହ୍ୱାନ କରିଥିଲେ । ସୁରକ୍ଷା ଢାଂଚାରେ ଭିଆଇପି ସଂସ୍କୃତି ବାଧା ଉତ୍ପନ୍ନ କରିଥାଏ । ତେଣୁ , ସୁରକ୍ଷା ବାହିନୀଙ୍କୁ ସହଯୋଗ କରିବା ଗୁରୁତ୍ୱପୂର୍ଣ୍ଣ ବୋଲି ପ୍ରଧାନମନ୍ତ୍ରୀ କହିଥିଲେ । ସାଧାରଣ ନାଗରିକଙ୍କ ମଧ୍ୟରେ ସିଆଇଏସଏଫର ଭୂମିକା ଏବଂ କାର୍ଯ୍ୟଶୈଳୀ ବିଷୟରେ ସଚେତନତା ସୃଷ୍ଟି ଉଦ୍ଦେଶ୍ୟରେ ବିମାନ ବନ୍ଦର ଓ ମେଟ୍ରୋଠାରେ ସିଆଇଏସଏଫର କାର୍ଯ୍ୟାବଳୀକୁ ପରିଦର୍ଶିତ କରୁଥିବା ଡିଜିଟାଲ ସଂଗ୍ରହାଳୟ ଆରମ୍ଭ କରିବା ଲାଗି ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ ।


    ଦେଶର ଗୁରୁତ୍ୱପୂର୍ଣ୍ଣ ଭିତ୍ତିଭୂମିକୁ ସୁରକ୍ଷା ପ୍ରଦାନ କରିବାରେ ସିଆଇଏସଫର ଭୂମିକାକୁ ପ୍ରଶଂସା କରି ପ୍ରଧାନମନ୍ତ୍ରୀ କହିଥିଲେ ଯେ ଏହି ବାହିନୀ ବିପର୍ଯ୍ୟୟ ପ୍ରଶମନ , ମହିଳାଙ୍କ ସୁରକ୍ଷା ସୁନିଶ୍ଚିତ କରିବା ଓ ଅନ୍ୟାନ୍ୟ କାର୍ଯ୍ୟକଳାପରେ ଜଡ଼ିତ ଥାଏ । ଏହି ପରିପ୍ରେକ୍ଷୀରେ , କେରଳ ବନ୍ୟା ଓ ନେପାଳ ତଥା ହାଇତି ଭୂମିକମ୍ପ ସମୟରେ ସିଆଇଏସଏଫର ଉଦ୍ଧାର କାର୍ଯ୍ୟ ବିଷୟରେ ପ୍ରଧାନମନ୍ତ୍ରୀ କହିଥିଲେ ।


    ସୁରକ୍ଷାବାହିନୀଙ୍କ ନିରାପତ୍ତା ସୁନିଶ୍ଚିତ କରିବା ଦିଗରେ ତାଙ୍କ ସରକାର ପ୍ରତିବଦ୍ଧ ବୋଲି ପ୍ରଧାନମନ୍ତ୍ରୀ କହିଥିଲେ । ଏହି ପରିପ୍ରେକ୍ଷୀରେ , ସୁରକ୍ଷାବାହିନୀର ଆଧୁନିକୀକରଣ ଏବଂ ସେମାନଙ୍କ କଲ୍ୟାଣ ପାଇଁ ସରକାର ନେଇଥିବା ପଦକ୍ଷେପ ବିଷୟରେ ସେ ଉଲ୍ଲେଖ କରିଥିଲେ ।


    ସୁରକ୍ଷାବାହିନୀଙ୍କ ପାଇଁ କର୍ତ୍ତବ୍ୟ ହେଉଛି ପାର୍ବଣ ବୋଲି ମତବ୍ୟକ୍ତ କରି ପ୍ରଧାନମନ୍ତ୍ରୀ କହିଥିଲେ ଯେ ଆତଙ୍କବାଦଠାରୁ ମିଳୁଥିବା ଆହ୍ୱାନ କାରଣରୁ ସିଆଇଏସଏଫର ଭୂମିକା ବୃଦ୍ଧି ପାଇଛି । ସରକାର ଆତଙ୍କବାଦର ମୂଳୋତ୍ପାଟନ ଲାଗି ପ୍ରତିବଦ୍ଧ ବୋଲି ସେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ପୋଲିସ ଏବଂ ଅର୍ଦ୍ଧସାମରିକ ବାହିନୀର ସାହସ ଏବଂ ବଳିଦାନ ପ୍ରତି ଜାତୀୟ ପୋଲିସ ସ୍ମାରକ ଏକ ସମର୍ପଣ । ସେ କହିଥିଲେ ଯେ ଜାତୀୟ ଯୁଦ୍ଧ ସ୍ମାରକୀ ଏବଂ ଜାତୀୟ ପୋଲିସ ସ୍ମାରକୀ ଭଳି କୀର୍ତ୍ତିସ୍ତମ୍ଭ ସୁରକ୍ଷାବାହିନୀଙ୍କ ଯୋଗଦାନ ବିଷୟରେ ଜନସାଧାରଣଙ୍କ ମଧ୍ୟରେ ସଚେତନତା ସୃଷ୍ଟି କରିବ । ସୁରକ୍ଷାବାହିନୀରେ ବହୁସଂଖ୍ୟକ ମହିଳାମାନଙ୍କୁ ସାମିଲ କରିଥିବା କାରଣରୁ ସେ ସିଆଇଏସଫକୁ ପ୍ରଶଂସା କରିଥିଲେ ।


    ଭାରତର ଅଭିବୃଦ୍ଧି ସହିତ ସିଆଇଏସଫର ଭୂମିକା ଏବଂ ଦାୟିତ୍ୱ ମଧ୍ୟ ବୃଦ୍ଧି ପାଇବ ବୋଲି ପ୍ରଧାନମନ୍ତ୍ରୀ କହିଥିଲେ ।


    **********


    

    
    (Release ID: 1568562) Visitor Counter : 20