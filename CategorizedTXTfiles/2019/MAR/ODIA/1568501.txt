      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ କାନପୁର ଗସ୍ତ; ବିଭିନ୍ନ ଉନ୍ନୟନ ପ୍ରକଳ୍ପର ଶୁଭାରମ୍ଭ
      Posted On: 08 MAR 2019 8:34PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଉତର ପ୍ରଦେଶର କାନପୁର ଗସ୍ତ କରିଥିଲେ । ପ୍ରଧାନମନ୍ତ୍ରୀ ଲକ୍ଷ୍ନୌ ମେଟ୍ରୋ ରେଳ ପ୍ରକଳ୍ପର ଉଦଘାଟନ କରିଥିଲେ ଏବଂ ଆଗ୍ରା ମେଟ୍ରୋ ରେଳ ପ୍ରକଳ୍ପ ପାଇଁ ଶିଳାନ୍ୟାସ କରିଥିଲେ । ସେ ପାଙ୍କୀ ତାପଜ ବିଦ୍ୟୁତ କେନ୍ଦ୍ରର ଆଧାରଶିଳା ରଖଇଥିଲେ ଏବଂ କାନପୁରର ନିରାଲାନଗର ଠାରେ ବିଭିନ୍ନ ଉନ୍ନୟନ ପ୍ରକଳ୍ପର ଶୁଭାରମ୍ଭ ପାଇଁ ଫଳକ ଉନ୍ମୋଚନ କରିଥିଲେ ।


    ଉପସ୍ଥିତ ସମାରୋହକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ କାନପୁର ହେଉଛି ବହୁ ମହାନ ନେତାଙ୍କ ଜନ୍ମସ୍ଥାନ ଯେଉଁମାନେ ଦେଶର ପାଇଁ ବିପୁଳ ଯୋଗଦାନ ଦେଇଛନ୍ତି । ସେ କହିଥିଲେ ଆଜି ଶୁଭାରମ୍ଭ ହୋଇଥିବା ପ୍ରକଳ୍ପଗୁଡ଼ିକ କାନପୁର ଏବଂ ଉତର ପ୍ରଦେଶର ଲୋକମାନଙ୍କ ଜୀବନରେ ପରିବର୍ତ୍ତନ ଆଣିପାରିବ ।


    କାନପୁରରେ ବିଦ୍ୟୁତ ଉପଲବ୍ଧତାର ଉନ୍ନତି ଲାଗି ରାଜ୍ୟ ଏବଂ କେନ୍ଦ୍ର ସରକାର କଠିନ ପରିଶ୍ରମ କରିଥିବା ପ୍ରଧାନମନ୍ତ୍ରୀ କହିଥିଲେ । ଏହି ପରିପ୍ରେକ୍ଷୀରେ , ସେ ପାଙ୍କୀ ତାପଜ ବିଦ୍ୟୁତ କେନ୍ଦ୍ର ବିଷୟରେ ଉଲ୍ଲେଖ କରିଥିଲେ ଏବଂ କାନପୁର ଓ ଉତ୍ତର ପ୍ରଦେଶରେ ବିଦ୍ୟୁତ ନିଅଂଟସ୍ଥିତିକୁ ଏହା କିପରି ରୂପାନ୍ତରିତ କରିପାରିଛି ତାହା କହିଥିଲେ । ସେ ଆହୁରି ଉଲ୍ଲେଖ କରିଥିଲେ ଯେ ସୌଭାଗ୍ୟ ଯୋଜନା ଅଧୀନରେ ଉତର ପ୍ରଦେଶରେ 76 ଲକ୍ଷ ମାଗଣା ବିଦ୍ୟୁତ ସଂଯୋଗ ଯୋଗାଇ ଦିଆଯାଇଛି ।


    ଗଙ୍ଗା ନଦୀ ସଫା କରିବା ଲାଗି କେନ୍ଦ୍ର ସରକାରଙ୍କ ଦ୍ୱାରା ନିଆଯାଇଥିବା ବିଭିନ୍ନ ପଦକ୍ଷେପ ବିଷୟରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ସେ କହିଥିଲେ ଯେ ଗଙ୍ଗା ନଦୀକୁ ସଫା କରିବା ଅସମ୍ଭବ ବୋଲି ପୂର୍ବରୁ ଚିନ୍ତା କରାଯାଉଥିଲା , କିନ୍ତୁ ତାଙ୍କର ସରକାର ଅସମ୍ଭବକୁ ସମ୍ଭବ କରିପାରିଛି । ବର୍ଜ୍ୟ ଜଳ ପରିଚାଳନା ଏବଂ ନଦୀକୁ ପଡ଼ୁଥିବା ଡ୍ରେନକୁ ବନ୍ଦ କରିବା ଲାଗି ବିଭିନ୍ନ ପଦକ୍ଷେପ ନିଆଯାଇଥିବା ପ୍ରଧାନମନ୍ତ୍ରୀ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଉତ୍ତର ପ୍ରଦେଶରେ ହେଉଥିବା ପ୍ରତିରକ୍ଷା କରିଡର ବ୍ୟାପକ ଭାବେ କାନପୁର ଲୋକମାନଙ୍କୁ ଲାଭାନ୍ୱିତ କରିବ । ସେ କହିଥିଲେ ସଡ଼କପଥ , ଆକାଶପଥ ଏବଂ ରେଳପଥରେ ବୃହତ ଭିତ୍ତିଭୂମିର ନିର୍ମାଣ କରାଯାଉଛି । ରାଜ୍ୟରେ ବିଭିନ୍ନ ମେଟ୍ରୋ ପ୍ରକଳ୍ପ ମଧ୍ୟ ଆରମ୍ଭ କରାଯାଇଛି । ଏସବୁ ପ୍ରକଳ୍ପ ଉତର ପ୍ରଦେଶରେ ପରିବର୍ତ୍ତନ ଆଣିପାରିବ ବୋଲି ପ୍ରଧାନମନ୍ତ୍ରୀ କହିଥିଲେ ।


    ପ୍ରଧାନମନ୍ତ୍ରୀ ଦୋହରାଇଥିଲେ ଯେ 2022 ସୁଦ୍ଧା ଦେଶରେ ପ୍ରତ୍ୟେକ ପରିବାର ନିକଟରେ ଗୋଟି ବାସଗୃହ ଥିବ । ସେ ଉଲ୍ଲେଖ କରିଥିଲେ ଯେ ପ୍ରଧାନମନ୍ତ୍ରୀ ଆବାସ ଯୋଜନା ଅନ୍ତର୍ଗତ ବର୍ତ୍ତମାନ ସୁଦ୍ଧା ଦେଶରେ ପାଖାପାଖି 1.5 କୋଟି ଆବାସ ନିର୍ମାଣ କରାଯାଇସାରିଲାଣି ।


    ପୁଲୱାମା ଆକ୍ରମଣ ଏବଂ ବଡ଼ଗାମ୍ ସଂଘର୍ଷରେ ପ୍ରାଣବଳି ଦେଇଥିବା କାନପୁରର ବୀର ଯବାନମାନଙ୍କ ପ୍ରତି ପ୍ରଧାନମନ୍ତ୍ରୀ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ । ସେ କହିଥିଲେ ଯେ ଆତଙ୍କବାଦ ବିରୋଧରେ କେନ୍ଦ୍ର ସରକାର ଦୃଢ଼ ପଦକ୍ଷେପ ନେଉଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଦେଶରେ ଏକତାର ପରିବେଶ ବଜାୟ ରଖିବା ଗୁରୁତ୍ୱପୂର୍ଣ୍ଣ । ନିକଟରେ କାଶ୍ମୀରୀମାନଙ୍କୁ ଆକ୍ରମଣ କରିଥିବା ଲୋକମାନଙ୍କ ବିରୋଧରେ ଉତର ପ୍ରଦେଶ ସରକାର ଦେଇଥିବା ତ୍ୱରିତ କାର୍ଯ୍ୟାନୁଷ୍ଠାନକୁ ସେ ପ୍ରଶଂସା କରିଥିଲେ । ଏପରି ଷଡ଼ଯନ୍ତ୍ର କରୁଥିବା ବ୍ୟକ୍ତିବିଶେଷଙ୍କ ବିରୋଧରେ ଦୃଢ଼ କାର୍ଯ୍ୟାନୁଷ୍ଠାନ ଗ୍ରହଣ କରିବା ଲାଗି ସେ ସବୁ ରାଜ୍ୟ ସରକାରଙ୍କୁ ଆହ୍ୱାନ କରିଥିଲେ ।


    **********

    
    
    (Release ID: 1568501) Visitor Counter : 17