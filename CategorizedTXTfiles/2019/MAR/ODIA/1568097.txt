      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଦକ୍ଷିଣ ପୂର୍ବ ରେଳପଥର ନାରାୟଣଗଡ଼ ଓ ଭଦ୍ରକ (155 କିଲୋମିଟର) ତୃତୀୟ ଲାଇନକୁ କ୍ୟାବିନେଟର ମଞ୍ଜୁରି
      • ଏହି ଲାଇନରେ ବର୍ତ୍ତମାନର ପରିବହନ କ୍ଷମତା ସହିତ ଅତିରିକ୍ତ ପରିବହନ କ୍ଷମତା ବୃଦ୍ଧିରେ ମିଳିବ ସହାୟତା
      • ତୃତୀୟ ଲାଇନ ଦ୍ୱାରା ଭିଡ଼ ହ୍ରାସ ପାଇବ
      • 37.2 ଲକ୍ଷ ମାନବଦିବସ ସୃଷ୍ଟିରେ ସହାୟତା ମିଳିବ
      • ପ୍ରକଳ୍ପର ମୋଟ ଆନୁମାନିକ ବ୍ୟୟ 1,866.31 କୋଟି ଟଙ୍କା
      • 2023-24 ସୁଦ୍ଧା ଏହା ସମ୍ପୂର୍ଣ୍ଣ ହେବ
      Posted On: 07 MAR 2019 8:27PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ( ସିସିଇଏ ) ବୈଠକରେ ପଶ୍ଚିମବଙ୍ଗର ନାରାୟଣଗଡ଼ ଏବଂ ଓଡ଼ିଶାର ଭଦ୍ରକ ମଧ୍ୟରେ 155 କିମି ବିଶିଷ୍ଟ ତୃତୀୟ ରେଳ ଲାଇନ ନିର୍ମାଣକୁ ମଞ୍ଜୁରି ମିଳିଛି । ଏଥିପାଇଁ ମୋଟ 1,866.31 କୋଟି ଟଙ୍କା ବ୍ୟୟ କରାଯିବ ଏବଂ 2023-24 ସୁଦ୍ଧା ଏହାର କାର୍ଯ୍ୟ ସମ୍ପୂର୍ଣ୍ଣ କରିବା ଲାଗି ଲକ୍ଷ୍ୟ ରଖାଯାଇଛି ।


    ତୃତୀୟ ଲାଇନ ନିର୍ମାଣ ଦ୍ୱାରା ବର୍ତ୍ତମାନର ପରିବହନ କ୍ଷମତା ସହିତ ଅତିରିକ୍ତ ଯାତ୍ରୀ ତଥା ମାଲ ପରିବହନ କ୍ଷମତା ବୃଦ୍ଧି ପାଇବ । ଇସ୍ପାତ ପ୍ଳାଣ୍ଟଗୁଡ଼ିକୁ ଜାଳେଣି କୋଇଲା ଏବଂ ଚକ୍ରଧରପୁର କ୍ଷେତ୍ରରୁ ବନ୍ଦରଗୁଡ଼ିକ ପର୍ଯ୍ୟନ୍ତ ରପ୍ତାନି ଲାଗି ଖଣିଜ ପଥର ପରିବହନ ନିମନ୍ତେ ବ୍ୟସ୍ତବହୁଳ ନାରାୟଣଗଡ଼ ଏବଂ ଭଦ୍ରକ ରେଳଲାଇନର ଉପଯୋଗ ହୋଇଥାଏ । ଏହି କାରଣରୁ ତୃତୀୟ ଲାଇନ କୋଇଲା ପରିବହନକୁ ସହଜ କରିବାରେ ସହାୟକ ହେବ । ଏହାଦ୍ୱାରା ଇସ୍ପାତ ପ୍ଳାଣ୍ଟ , ବିଦ୍ୟୁତ ପ୍ଳାଣ୍ଟ ସହିତ ରପ୍ତାନୀ ଉଦ୍ୟୋଗଗୁଡ଼ିକୁ ସହାୟତା ମିଳିପାରିବ । ଓଡ଼ିଶା ଏବଂ ପଶ୍ଚିମବଙ୍ଗ ତଥା ସମଗ୍ର ପୂର୍ବ ଭାରତର ଅର୍ଥବ୍ୟବସ୍ଥାର ଅଭିବୃଦ୍ଧିକୁ ପ୍ରୋତ୍ସାହନ ମଧ୍ୟ ମିଳିବ ।


    ତୃତୀୟ ଲାଇନ ଏହି ମାର୍ଗରେ ଭିଡ଼ ହ୍ରାସ କରିବାରେ ସହାୟକ ହେବ । ନାରାୟଣଗଡ଼ - ଭଦ୍ରକ ସେକ୍ସନ ହାଓଡ଼ା - ଚେନ୍ନାଇ ଟ୍ରଙ୍କ ମାର୍ଗର ଅଂଶବିଶେଷ । 2014-15 ଲାଇନ କ୍ଷମତା ଷ୍ଟେଟମେଂଟ ଅନୁଯାୟୀ , ନାରାୟଣଗଡ଼ ଏବଂ ଭଦ୍ରକ ସେକ୍ସନର ଉପଯୋଗ ( ରକ୍ଷଣାବେକ୍ଷଣ ବ୍ଲକ ସହିତ ) 138 ପ୍ରତିଶତ ରହିଛି । ଭାରୀ ମାଲ ପରିବହନ ବ୍ୟତିତ ଏହି ମାର୍ଗରେ ଟ୍ରେନର 47 ଯୋଡ଼ା କୋଚିଂ ଟ୍ରେନ ଯାତାୟାତ କରିଥାଏ । ଏଗୁଡ଼ିକ ମଧ୍ୟରେ ରହିଛି ଦ୍ରୁତଗତିରେ ଚଳାଚଳ କରୁଥିବା ଭୁବନେଶ୍ୱର ରାଜଧାନୀ , ହାଓଡ଼ା - ୟଶୱନ୍ତପୁର , ଦୁରନ୍ତୋ , ହାଓଡ଼ା - ପୁରୀ ଦୁରନ୍ତୋ , ସିୟାଲଦା - ପୁରୀ ଦୁରନ୍ତୋ , ହାଓଡ଼ା - ପୁରୀ ଶତାବ୍ଦୀ ଏକ୍ସପ୍ରେସ ଇତ୍ୟାଦି । ଫଳରେ ଏହି ଲାଇନରେ ଅଧିକ ଭିଡ଼ ହୋଇଥାଏ ।


    ଏହି ପ୍ରକଳ୍ପ ନିର୍ମାଣ ସମୟରେ ପାଖାପାଖି 37.2 ଲକ୍ଷ ମାନବଦିବସ ସୃଷ୍ଟିରେ ସହାୟତା ମିଳିପାରିବ ଏବଂ ପରୋକ୍ଷ ଭାବେ ମଧ୍ୟ ନିଯୁକ୍ତି ସୁଯୋଗ ସୃଷ୍ଟି ହେବ ।


    **********

    
    
    (Release ID: 1568097) Visitor Counter : 15