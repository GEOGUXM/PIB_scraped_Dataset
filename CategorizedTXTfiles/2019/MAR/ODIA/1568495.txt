      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତୀୟ ସ୍ୱାଧୀନତା ସଂଗ୍ରାମ (1857-1947) ସହିଦଙ୍କ ଶବ୍ଦାବଳୀ ଉନ୍ମୋଚିତ
      Posted On: 07 MAR 2019 8:15PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭାରତୀୟ ସ୍ୱାଧୀନତା ସଂଗ୍ରାମ ସହିଦଙ୍କ ଶବ୍ଦାବଳୀକୁ ଲୋକ କଲ୍ୟାଣ ମାର୍ଗ , ନୂଆଦିଲ୍ଲୀଠାରେ ଆୟୋଜିତ ଏକ କାର୍ଯ୍ୟକ୍ରମରେ ଉନ୍ମୋଚନ କରିଛନ୍ତି ।


    ଏହି ଅବସରରେ ସେ କହିଛନ୍ତି ଯେ , ପାଞ୍ଚ ଖଣ୍ଡର ଏହି ଶବ୍ଦାବଳୀରେ ଭାରତର ପ୍ରଥମ ସ୍ୱାଧୀନତା ସଂଗ୍ରାମ , 1857ରୁ ଭାରତର ସ୍ୱାଧୀନତା , 1947 ପର୍ଯ୍ୟନ୍ତ ହୋଇଥିବା ସହିଦମାନଙ୍କ ସଂପର୍କରେ ସୂଚନା ମିଳିପାରିବ। ଜାଲିଆନାୱାଲାବାଗ ନରସଂହାର , ଅସହଯୋଗ ଆନ୍ଦୋଳନ , ଭାରତଛାଡ଼ ଆନ୍ଦୋଳନ ଏବଂ ଆଜାଦ ହିନ୍ଦ ଫୌଜର ସହିଦ ହୋଇଥିବା ସୈନିକଙ୍କ ସଂପର୍କରେ ଶବ୍ଦାବଳୀରେ ଉଲ୍ଲେଖ ରହିଛି । ସହିଦମାନଙ୍କ ନାମକୁ ତାଲିକାଭୁକ୍ତ କରିବା ପାଇଁ ପ୍ରଥମ ଥର ପାଇଁ ଏପରି ଉଦ୍ୟମ ହୋଇଛି । ଶବ୍ଦାବଳୀ ପ୍ରସ୍ତୁତିରେ ଜଡ଼ିତ ବ୍ୟକ୍ତିମାନଙ୍କୁ ସେ ପ୍ରଶଂସା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେଉଁ ଦେଶ ନିଜ ସ୍ରଷ୍ଟା ତଥା ଦେଶ ଗଠନରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଥିବା ବ୍ୟକ୍ତିଙ୍କୁ ସମ୍ମାନ ଦିଏ ନାହିଁ କିମ୍ବା ମନେ ପକାଏ ନାହିଁ ସେ ଦେଶର ଭବିଷ୍ୟତ ସୁରକ୍ଷିତ ନୁହେଁ । ଏହି ପରିପ୍ରେକ୍ଷୀରେ ସେ କହିଛନ୍ତି , ସହିଦ ଶବ୍ଦାବଳୀ କେବଳ ବିଗତ ଦିନକୁ ମନେ ପକାଇ ଦେବ ନାହିଁ ବରଂ ଭବିଷ୍ୟତକୁ ସୁରକ୍ଷିତ ରଖିବାର ମାଧ୍ୟମ ପାଲଟିବ । ଯୁବବର୍ଗ ସହିଦମାନଙ୍କ ସଂପର୍କରେ ଜାଣିବା ଜରୁରି ବୋଲି ସେ କହିଛନ୍ତି ।


    କେନ୍ଦ୍ର ସରକାର ସ୍ୱାଧୀନତା ସଂଗ୍ରାମର ବୀରମାନଙ୍କ ବୀରତ୍ୱପୂର୍ଣ୍ଣ ଗାଥାକୁ ସାଇତି ରଖିବା ତଥା ମନେ ପକାଇବାକୁ ଉଦ୍ୟମ ଜାରି ରଖିଛନ୍ତି ବୋଲି ପ୍ରଧାନମନ୍ତ୍ରୀ କହିଛନ୍ତି । ସେ କହିଛନ୍ତି ଯେ , ଏହା ପରବର୍ତ୍ତୀ ପିଢ଼ି ଉପରେ ଅନୁକୂଳ ପ୍ରଭାବ ପକାଇବ ଓ ସେମାନେ ଭାରତ ପ୍ରଥମ ବୋଲି ଚିନ୍ତା କରିବାକୁ ପ୍ରୋତ୍ସାହିତ ହେବେ ।


    ପ୍ରଧାନମନ୍ତ୍ରୀ କହିଥିଲେ ସ୍ୱାଧୀନତାର ଏତେ ବର୍ଷ ପରେ ମଧ୍ୟ ଭାରତରେ ଯୁଦ୍ଧ ସ୍ମାରକଟିଏ ନଥିଲା । ନିକଟରେ ଜାତୀୟ ଯୁଦ୍ଧ ସ୍ମାରକକୁ ଜାତି ଉଦ୍ଦେଶ୍ୟରେ ସମର୍ପଣ ହୋଇଛି । ସେହିଭଳି ଜାତୀୟ ପୁଲିସ ସ୍ମାରକ ନିର୍ମିତ ହୋଇଛି । ସର୍ଦ୍ଦାର ବଲ୍ଲଭଭାଇ ପଟେଲଙ୍କ ସ୍ମୃତିରେ ବିଶ୍ୱର ଦୀର୍ଘତମ ଷ୍ଟାଚ୍ୟୁ , ଷ୍ଟାଚ୍ୟୁ ଅଫ ୟୁନିଟି ନିର୍ମାଣ ହୋଇଛି । ନେତାଜୀ ସୁଭାଷ ଚନ୍ଦ୍ର ବୋଷ ଓ ଆଜାଦ ହିନ୍ଦ ଫୌଜ ସ୍ମୃତିରେ ଲାଲ କିଲ୍ଲାରେ କ୍ରାନ୍ତି ମନ୍ଦିର ସ୍ଥାପିତ ହୋଇଛି । ସ୍ୱାଧୀନତା ସଂଗ୍ରାମରେ ଭାଗ ନେଇଥିବା ଆଦିବାସୀ ବୀରମାନଙ୍କ ବୀରତ୍ୱପୂର୍ଣ୍ଣ ଗାଥା ସ୍ମରଣ କରିବା ପାଇଁ ମ୍ୟୁଜିୟମ ନିର୍ମାଣ ହେଉଛି ବୋଲି ସେ କହିଛନ୍ତି ।


    କେନ୍ଦ୍ର ସଂସ୍କୃତି ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ) ଡଃ ମହେଶ ଶର୍ମା ଏହି ଅବସରରେ ଉପସ୍ଥିତ ଥିଲେ ।


    ପୃଷ୍ଠଭୂମି


    ସଂସ୍କୃତି ମାନ୍ୟତାପ୍ରାପ୍ତ ସହିଦ ଶବ୍ଦାବଳୀ ସଂଯୋଜନା ପ୍ରକଳ୍ପ 1857 ବିପ୍ଳବର 150 ବର୍ଷ ପୂର୍ତ୍ତି ଉପଲକ୍ଷେ ଇଣ୍ଡିଆନ କାଉନସିଲ ଅଫ ହିଷ୍ଟୋରିକାଲ ରିସର୍ଚ (ଆଇସିଏଚଆର)ଦ୍ୱାରା ସଂପାଦିତ ହୋଇଛି । ଶବ୍ଦାବଳୀରେ ଦେଶର ମୁକ୍ତି ପାଇଁ ଆନ୍ଦୋଳନରତ ଅବସ୍ଥା , ଜେଲରେ , କିମ୍ବା ମୃତ୍ୟୁ ଦଣ୍ଡ ପାଇଥିବା ବ୍ୟକ୍ତିଙ୍କୁ ସହିଦ ସଂଜ୍ଞା ପ୍ରଦାନ କରାଯାଇଛି । ବ୍ରିଟିଶଙ୍କ ସହ ଲଢ଼ି ପ୍ରାଣ ହରାଇଥିବା ପୂର୍ବ ଆଇଏନଏ ଓ ପୂର୍ବ ସୈନିକ ଏଥିରେ ସ୍ଥାନ ପାଇଛନ୍ତି ।


    1857 ବିଦ୍ରୋହ , 1919 ଜାଲିଆନାୱାଲାବାଗ ନରସଂହାର , ଅସହଯୋଗ ଆନ୍ଦୋଳନ (1920-22) , ଆଇନ ଅମାନ୍ୟ ଆନ୍ଦୋଳନ (1930-34) , ଭାରତଛାଡ ଆନ୍ଦୋଳନ (1942-44) , ବିପ୍ଲବୀ ଆନ୍ଦୋଳନ (1915-34) , କୃଷକ ଆନ୍ଦୋଳନ , ଆଦିବାସୀ ଆନ୍ଦୋଳନ , ପ୍ରଜାମଣ୍ଡଳ ଆନ୍ଦୋଳନ , ଆଇଏନଏ (1943-45) , ରୟାଲ ଇଣ୍ଡିଆନ ଆର୍ମି ବିଦ୍ରୋହ (1946)ର ସହିଦଙ୍କ ସମେତ 13 , 500 ସହିଦଙ୍କ ସଂପର୍କରେ ଶବ୍ଦାବଳୀରେ ଉଲ୍ଲେଖ ରହିଛି ।


    ପାଞ୍ଚଟି ଖଣ୍ଡରେ ଏହା ପ୍ରକାଶିତ ହେବ ।


    1. ସହିଦ ଶବ୍ଦାବଳୀ : ଭାରତୀୟ ସ୍ୱାଧୀନତା ସଂଗ୍ରାମ (1857-1947) ଖଣ୍ଡ-1 , ଭାଗ-1 ଓ 2 । ଏଥିରେ ଦିଲ୍ଲୀ , ହରିଆନା , ପଞ୍ଜାବ , ହିମାଚଳ ପ୍ରଦେଶର 4400ରୁ ଅଧିକ ସହିଦଙ୍କ ବିବରଣୀ ରହିଛି ।


    2. ସହିଦ୍ ଶବ୍ଦାବଳୀ : ଭାରତୀୟ ସ୍ୱାଧୀନତା ସଂଗ୍ରାମ (1857-1947) ଖଣ୍ଡ-2 , ଭାଗ-1 ଓ 2 । ଏଥିରେ ଉତ୍ତର ପ୍ରଦେଶ , ଉତ୍ତରାଖଣ୍ଡ , ମଧ୍ୟପ୍ରଦେଶ , ଛତିଶଗଡ଼ , ରାଜସ୍ଥାନ , ଜାମ୍ମୁ ଓ କାଶ୍ମୀରର 3500ରୁ ଅଧିକ ସହିଦଙ୍କ ବିବରଣୀ ରହିଛି ।


    3. ସହିଦ ଶବ୍ଦାବଳୀ : ଭାରତୀୟ ସ୍ୱାଧୀନତା ସଂଗ୍ରାମ (1857-1947) ଖଣ୍ଡ-3 । ଏଥିରେ ମହାରାଷ୍ଟ୍ର , ଗୁଜୁରାଟ ଓ ସିନ୍ଧର 1400ରୁ ଅଧିକ ସହିଦଙ୍କ ବିବରଣୀ ରହିଛି ।


    4. ସହିଦ ଶବ୍ଦାବଳୀ : ଭାରତୀୟ ସ୍ୱାଧୀନତା ସଂଗ୍ରାମ (1857-1947) ଖଣ୍ଡ-4 । ଏଥିରେ ବଙ୍ଗ , ବିହାର , ଝାଡ଼ଖଣ୍ଡ , ଓଡ଼ିଶା , ଆସାମ , ଅରୁଣାଚଳ ପ୍ରଦେଶ , ମଣିପୁର , ମେଘାଳୟ , ନାଗାଲାଣ୍ଡ , ତ୍ରିପୁରାର 3300ରୁ ଅଧିକ ସହିଦଙ୍କ ବିବରଣୀ ରହିଛି ।


    5. ସହିଦ ଶବ୍ଦାବଳୀ : ଭାରତୀୟ ସ୍ୱାଧୀନତା ସଂଗ୍ରାମ (1857-1947) ଖଣ୍ଡ-5 । ଏଥିରେ ଆନ୍ଧ୍ର ପ୍ରଦେଶ , ତେଲଙ୍ଗାନା , କର୍ଣ୍ଣାଟକ , ତାମିଲନାଡୁ ଓ କେରଳର 1450ରୁ ଅଧିକ ସହିଦଙ୍କ ବିବରଣୀ ରହିଛି ।


    **********


    

    
    (Release ID: 1568495) Visitor Counter : 54