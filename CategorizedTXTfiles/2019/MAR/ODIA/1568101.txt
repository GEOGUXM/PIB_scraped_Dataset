      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ଭାରତୀୟ ଜନୌଷଧି ପରିଯୋଜନାର ହିତାଧିକାରୀଙ୍କ ସହ ମତ ବିନିମୟ କଲେ ପ୍ରଧାନମନ୍ତ୍ରୀ
      Posted On: 07 MAR 2019 8:32PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି , ଭିଡିଓ କନଫରେନ୍ସ ଜରିଆରେ ପ୍ରଧାନମନ୍ତ୍ରୀ ଭାରତୀୟ ଜନୌଷଧି ପରିଯୋଜନାର ହିତାଧିକାରୀ ଏବଂ ଜନୌଷଧି କେନ୍ଦ୍ରଗୁଡ଼ିକର ଷ୍ଟୋର ମାଲିକମାନଙ୍କ ସହିତ ମତ ବିନିମୟ କରିଥିଲେ । ଜେନେରିକ ଔଷଧର ଉପଯୋଗ ପାଇଁ ସଚେତନତା ସୃଷ୍ଟି କରିବା ଏବଂ ଏହାକୁ ତ୍ୱରାନ୍ୱିତ କରିବା ଉଦ୍ଦେଶ୍ୟରେ ସାରା ଦେଶରେ 7 ମାର୍ଚ୍ଚ , 2019କୁ ‘ ଜନୌଷଧି ଦିବସ ଭାବେ ପାଳନ କରିବା ଲାଗି କେନ୍ଦ୍ର ସରକାର ନିଷ୍ପତ୍ତି ନେଇଥିଲେ ।


    ପାଞ୍ଚ ହଜାରରୁ ଅଧିକ ସ୍ଥାନରୁ ହିତାଧିକାରୀ ଏବଂ ଷ୍ଟୋର ମାଲିକମାନଙ୍କ ସହିତ ମତ ବିନିମୟ କରି ପ୍ରଧାନମନ୍ତ୍ରୀ କହିଥିଲେ ଯେ କମ ମୂଲ୍ୟରେ ଉଚ୍ଚ ମାନର ଔଷଧ ଉପଲବ୍ଧ କରାଇବା ନିମନ୍ତେ ସରକାର ଦୁଇଟି ପ୍ରମୁଖ ପଦକ୍ଷେପ ନେଇଛନ୍ତି । ପ୍ରଥମତଃ , 850ଟି ଜରୁରି ଔଷଧର ମୂଲ୍ୟ ନିୟନ୍ତ୍ରଣ କରାଯାଇଛି ଏବଂ ହୃତପିଣ୍ଡ ଷ୍ଟେଂଟ ଓ ଆଣ୍ଠୁ ଅସ୍ତ୍ରୋପଚାର ସରଞ୍ଜାମ ମୂଲ୍ୟ ହ୍ରାସ କରାଯାଇଛି । ଦ୍ୱିତୀୟତଃ , ଦେଶବ୍ୟାପୀ ସଂଖ୍ୟାଧିକ ଜନୌଷଧି କେନ୍ଦ୍ର ଆରମ୍ଭ କରାଯାଇଛି । ଏସବୁ ପଦକ୍ଷେପ କେବଳ ଗରିବମାନଙ୍କୁ ନୁହେଁ , ବରଂ ମଧ୍ୟମବର୍ଗଙ୍କୁ ଲାଭାନ୍ୱିତ କରିଛି ବୋଲି ପ୍ରଧାନମନ୍ତ୍ରୀ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଜନୌଷଧି କେନ୍ଦ୍ରଗୁଡ଼ିକରେ ବଜାର ଦର ତୁଳନାରେ 50ରୁ 90 ପ୍ରତିଶତ କମ ମୂଲ୍ୟରେ ଔଷଧ ମିଳିପାରୁଛି । ଗତ ସାଢ଼େ ଚାରି ବର୍ଷ ମଧ୍ୟରେ 5 ହଜାରରୁ ଅଧିକ ଜନୌଷଧି କେନ୍ଦ୍ର ଖୋଲାଯାଇଥିବା ସେ ଉଲ୍ଲେଖ କରିଥିଲେ । ଏହି କେନ୍ଦ୍ରଗୁଡ଼ିକ କେବଳ ଉନ୍ନତମାନର ଔଷଧ ଯୋଗାଇ ଦେଉନାହାନ୍ତି ବରଂ ଆତ୍ମନିଯୁକ୍ତି ଏବଂ ନୂତନ ନିଯୁକ୍ତି ସୁଯୋଗ ସୃଷ୍ଟି କରୁଛନ୍ତି ବୋଲି ପ୍ରଧାନମନ୍ତ୍ରୀ କହିଥିଲେ ।


    ସ୍ୱାସ୍ଥ୍ୟ କ୍ଷେତ୍ରରେ ସାମଗ୍ରୀକ ପରିବର୍ତ୍ତନ ଆଣିବା ଲାଗି ସଂକଳ୍ପ ବିଷୟରେ ପ୍ରଧାନମନ୍ତ୍ରୀ କହିଥିଲେ ଯେ ସରକାରଙ୍କ ଆଭିମୁଖ୍ୟ ହେଉଛି “ ଶୂନ୍ୟତା ନୁହେଁ - କେବଳ ସମାଧାନ ” । ସ୍ୱାସ୍ଥ୍ୟ କ୍ଷେତ୍ର ସହ ଜଡ଼ିତ ସମସ୍ତ ଅଂଶୀଦାର ଏହି କ୍ଷେତ୍ରକୁ ପରିବର୍ତ୍ତିତ କରିବା ନିମନ୍ତେ ମିଳିତ ଭାବେ କାର୍ଯ୍ୟ କରୁଛନ୍ତି ବୋଲି ପ୍ରଧାନମନ୍ତ୍ରୀ କହିଥିଲେ । ସେ କହିଥିଲେ ଯେ ଗତ ସାଢ଼େ ଚାରି ବର୍ଷ ମଧ୍ୟରେ 15ଟି ନୂଆ ଏମ୍ସ ଖୋଲାଯାଇଛି କିମ୍ବା ନିର୍ମାଣାଧୀନ ରହିଛି । ଏଥିସହିତ ମେଡ଼ିକାଲ କ୍ଷେତ୍ରରେ 31 ହଜାର ଏମବିବିଏସ ଓ ସ୍ନାତ୍ତୋକୋତର ଡାକ୍ତରୀ ସିଟ ବୃଦ୍ଧି କରାଯାଇଛି ।


    ପ୍ରଧାନମନ୍ତ୍ରୀଙ୍କ ସହିତ ମତ ବିନିମୟ କରି , ଜନୌଷଧି କେନ୍ଦ୍ରରେ ଉନ୍ନତ ମାନର ଔଷଧ ଉପଲବ୍ଧ ହେଉଥିବା ନେଇ ହିତାଧିକାରୀମାନେ ଖୁସି ବ୍ୟକ୍ତ କରିଥିଲେ । ହିତାଧିକାରୀମାନେ ଉଲ୍ଲେଖ କରିଥିଲେ ଯେ ଔଷଧଗୁଡ଼ିକର କମ ମୂଲ୍ୟ କାରଣରୁ ସେମାନେ ଉପଯୁକ୍ତ ଚିକିତ୍ସା ପାଇବା ସହିତ ଅର୍ଥ ସଂଚୟ କରିବାରେ ସକ୍ଷମ ହେଉଛନ୍ତି ।


    **********


    

    
    (Release ID: 1568101) Visitor Counter : 17