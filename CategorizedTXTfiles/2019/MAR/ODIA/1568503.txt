      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନାର 7 କୋଟିତମ ସଂଯୋଗ ପ୍ରଦାନ କଲେ କେନ୍ଦ୍ରମନ୍ତ୍ରୀ ଧର୍ମେନ୍ଦ୍ର ପ୍ରଧାନ;
      ମାତ୍ର 34 ମାସରେ ଉଲ୍ଲେଖନୀୟ ଉପଲବ୍ଧି, ମାଗଣା ଗ୍ୟାସ ସଂଯୋଗ ସହ ଗରିବଙ୍କୁ ଖୁସି ବାଂଟିଛୁ : ଧର୍ମେନ୍ଦ୍ର ପ୍ରଧାନ
      
      Posted On: 08 MAR 2019 8:37PM by PIB Bhubaneshwar


    ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଆଜି ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା (ପିଏମୟୁୱାଇ) ଅନ୍ତର୍ଗତ 7 କୋଟିତମ ଏଲପିଜି ସଂଯୋଗ ପ୍ରଦାନ କରିଛନ୍ତି । ଏହି ଯୋଜନା ଅଧୀନରେ ଗରିବ ପରିବାରକୁ ମାଗଣା ଏଲପିଜି ସଂଯୋଗ ଯୋଗାଇ ଦିଆଯାଉଛି । ପରିବାରର ଜଣେ ମହିଳାଙ୍କ ନାମରେ ଏହି ସଂଯୋଗ ଦିଆଯାଉଛି । ମେ ପହିଲା , 2016ରେ ମାନନୀୟ ପ୍ରଧାନମନ୍ତ୍ରୀ ଏହି ଯୋଜନାର ଶୁଭାରମ୍ଭ କରିଥିଲେ । ପ୍ରଥମେ ଏହି ଯୋଜନା ଅଧୀନରେ 5 କୋଟି ଗ୍ୟାସ ସଂଯୋଗ ଦିଆଯିବାକୁ ଲକ୍ଷ୍ୟ ରଖାଯାଇଥିଲା । ପରବର୍ତ୍ତୀ ସମୟରେ ଏହାକୁ ସଂଶୋଧିତ କରାଯାଇ 8 କୋଟି ସଂଯୋଗ ଦିଆଯିବାକୁ ବୃଦ୍ଧି କରାଯାଇଥିଲା ।


    ଯୋଜନା ଆରମ୍ଭ ହେବାର ମାତ୍ର 34 ମାସ ମଧ୍ୟରେ 7 କୋଟିତମ ଏଲପିଜି ଯୋଗ ଦିଆଯାଇଛି , ଯାହାକି ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ ପାଇଁ ଏକ ଗୁରୁତ୍ୱପୂର୍ଣ୍ଣ ମାଇଲଖୁଂଟ । ଦୈନିକ ପାଖାପାଖି 69 , 000 ଗ୍ୟାସ ସଂଯୋଗ ଦିଆଯାଉଛି । ଦେଶରେ ଏଲପିଜି ସଂଯୋଗର ପ୍ରସାର 2014ରେ ମାତ୍ର 55% ଥିବା ବେଳେ ବର୍ତ୍ତମାନ ଏହା ବ୍ୟାପକ ଭାବେ ବୃଦ୍ଧି ପାଇ 93%ରେ ପହଁଚିଛି । 42% ହିତାଧିକାରୀ ଅନୁସୂଚିତ ଜାତି ତଥା ଜନଜାତି ବର୍ଗର । ସଦ୍ୟ ତଥ୍ୟ ଅନୁଯାୟୀ , 82 ପ୍ରତିଶତ ପିଏମୟୁୱାଇ ହିତାଧିକାରୀ ଗ୍ୟାସ ସିଲିଣ୍ଡର ଭରିବା ଲାଗି ଯାଉଛନ୍ତି ଏବଂ ପ୍ରତ୍ୟେକ ହିତାଧିକାରୀଙ୍କ ହାରାହାରି ଗ୍ୟାସ ଭରିବା ହାର 6.5 ସିଲିଣ୍ଡର ଥିବା ଜଣାଯାଇଛି ।


    ସର୍ବାଧିକ ସଂଖ୍ୟକ ହିତାଧିକାରୀ ଥିବା ରାଜ୍ୟ ମଧ୍ୟରେ ଉତ୍ତର ପ୍ରଦେଶ , ପଶ୍ଚିମବଙ୍ଗ , ବିହାର , ମଧ୍ୟପ୍ରଦେଶ ଓ ରାଜସ୍ଥାନ ଶୀର୍ଷରେ ରହିଛନ୍ତି ।


    ମହିଳା ହିତାଧିକାରୀମାନଙ୍କୁ ଅଭିନନ୍ଦନ ଜ୍ଞାପନ କରି ଶ୍ରୀ ପ୍ରଧାନ କହିଛନ୍ତି ଯେ ଏହି ଉପଲବ୍ଧି ପଛରେ ସେମାନେ ମୁଖ୍ୟ ବାହକ ଶକ୍ତି ହୋଇ ରହିଛନ୍ତି । ସେ କହିଥିଲେ ଯେ ସରକାର କେବଳ ଗରିବମାନଙ୍କୁ ଗ୍ୟାସ ସଂଯୋଗ ଦେଇନାହାନ୍ତି , ବରଂ ସେମାନଙ୍କ ମଧ୍ୟରେ ଖୁସି ବାଂଟିଛନ୍ତି । ଏସଇସିସି ତାଲିକାରୁ ହିତାଧିକାରୀଙ୍କୁ ଚିହ୍ନଟ କରାଯାଇ ଏହି ଯୋଜନା ଆରମ୍ଭ କରାଯାଇଥିଲା , କିନ୍ତୁ ଘଟଣାକ୍ରମେ ଏହା ଦେଶର ସମସ୍ତ ଗରିବ ଲୋକମାନଙ୍କୁ କଭର କରିଥିଲା । ତୈଳ ବିପଣନ କମ୍ପାନୀ , ବିତରକ , କ୍ଷେତ୍ରୀୟସ୍ତରର ଅଧିକାରୀ ଏବଂ ସମସ୍ତ ହିତାଧିକାରୀମାନଙ୍କୁ ପ୍ରଶଂସା କରି ସେ କହିଥିଲେ ଯେ ଏମାନଙ୍କ ଯୋଗଦାନ କାରଣରୁ ଏତେ କମ୍ ସମୟ ମଧ୍ୟରେ ସରକାର 7 କୋଟି ମାଇଲଖୁଂଟ ହାସଲ କରିପାରିଛନ୍ତି । ମନ୍ତ୍ରୀ କହିଥିଲେ ଯେ ସରକାର ସବକା ସାଥ ସବକା ବିକାଶ ନୀତିକୁ ଅନୁସରଣ କରୁଛନ୍ତି ଏବଂ ଦେଶର ସବୁ ଗରିବ ଲୋକ ଏବେ ପିଏମୟୁୱାଇ ସଂଯୋଗ ପାଇବାକୁ ଯୋଗ୍ୟ ହୋଇଛନ୍ତି ।


    ଶ୍ରୀ ପ୍ରଧାନ କହିଥିଲେ ଯେ 6 , 800 ନୂଆ ଡିଷ୍ଟ୍ରିବ୍ୟୁଟରଙ୍କୁ ଦାୟିତ୍ୱ ଦିଆଯାଇ ଗ୍ରାମୀଣ ଏଲପିଜି ଯୋଗାଣ ଶୃଙ୍ଖଳାକୁ ସୁଦୃଢ଼ କରାଯାଇଛି । ଏଲପିଜି ବୁକିଂ ଏବଂ ବିତରଣରେ ସହାୟତା କରିବା ଲାଗି ଜନସେବା କେନ୍ଦ୍ରଗୁଡ଼ିକୁ ମଧ୍ୟ ଦାୟିତ୍ୱ ଦିଆଯାଇଛି । ସେ କହିଥିଲେ ଯେ ସ୍ୱଚ୍ଛ ଏବଂ ଶସ୍ତା ଜାଳେଣି ଗ୍ୟାସ ସଂଯୋଗ ଯୋଗାଇ ଦେବା ନିମନ୍ତେ ସରକାର ଭିତ୍ତିଭୂମି ସୁଦୃଢ଼ କରିବା ଲାଗି ବିଭିନ୍ନ ପଦକ୍ଷେପ ନେଇଛନ୍ତି । ଏ ଦିଗରେ ନିକଟରେ ପ୍ରଧାନମନ୍ତ୍ରୀଙ୍କ ଦ୍ୱାରା 9 ହଜାର କୋଟି ଟଙ୍କାର ଗୋରଖପୁର-କାଣ୍ଡଲା ଏଲପିଜି ପାଇପଲାଇନର ଶିଳାନ୍ୟାସ ବିଷୟରେ ସେ ଉଲ୍ଲେଖ କରିଥିଲେ ।


    **********

    
    
    (Release ID: 1568503) Visitor Counter : 27