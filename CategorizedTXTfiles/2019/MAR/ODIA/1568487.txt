      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉତ୍ତର ପ୍ରଦେଶର ଅମେଠୀରେ ବିଭିନ୍ନ ଉନ୍ନୟନ ପ୍ରକଳ୍ପ ଉଦଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 03 MAR 2019 8:06PM by PIB Bhubaneshwar


    ମୁଁ ସର୍ବପ୍ରଥମେ ଆପଣମାନଙ୍କୁ ଜୟକାର କୁହାଇବି ଏବଂ ଦୁଇ ହାତ ମୁଠା କରି , ହାତ ଉପରକୁ କରି ଜୟକାର ଆପଣମାନେ କରନ୍ତୁ ବୋଲି ମୋର ଇଚ୍ଛା ଏବଂ ତିନୋଟି ଭିନ୍ନ ଭିନ୍ନ ଜୟକାରା ମୁଁ କୁହାଇବି ।


    ଭାରତ ମାତାଙ୍କର ଜୟର ଜୟକାରା କହିବାର ଅଛି । ପରାକ୍ରମୀ ଭାରତ ପାଇଁ-


    ଭାରତ ମାତାଙ୍କର – ଜୟ


    ପୂରା ଶକ୍ତିର ସହିତ କୁହନ୍ତୁ- ପରାକ୍ରମୀ ଭାରତ ପାଇଁ-


    ଭାରତ ମାତାଙ୍କର – ଜୟ


    ବିଜୟୀ ଭାରତ ପାଇଁ-


    ଭାରତ ମାତାଙ୍କର – ଜୟ


    ବୀର ଯବାନମାନଙ୍କ ପାଇଁ-


    ଭାରତ ମାତାଙ୍କର – ଜୟ


    ବହୁତ ବହୁତ ଧନ୍ୟବାଦ ।


    ଉତ୍ତର ପ୍ରଦେଶର ଲୋକପ୍ରିୟ ଏବଂ ଯଶସ୍ୱୀ ମୁଖ୍ୟମନ୍ତ୍ରୀ ଶ୍ରୀମାନ ଯୋଗୀ ଆଦିତ୍ୟନାଥ ଜୀ , କେନ୍ଦ୍ରରେ ମନ୍ତ୍ରୀ ପରିଷଦରେ ମୋର ସହଯୋଗୀ , ଦେଶର ପ୍ରତିରକ୍ଷା ମନ୍ତ୍ରୀ ନିର୍ମଳା ସୀତାରମଣ ଜୀ , ମନ୍ତ୍ରୀ ପରିଷଦରେ ସହଯୋଗୀ ଭଉଣୀ ସ୍ମୃତି ଇରାନୀ ଜୀ , ରାଜ୍ୟ ସରକାରଙ୍କ ମନ୍ତ୍ରୀ ମୋହସିନ ରାଜା ଜୀ , ସୁରେଶ ପାସୀ ଜୀ , ବିଧାୟକ ମୟଙ୍କେଶ୍ୱର ଶରଣ ସିଂହ ଜୀ , ଗରିମା ସିଂହ ଜୀ , ଦଲବାହାଦୂର କୋରୀ ଜୀ , ଉତ୍ତର ପ୍ରଦେଶର ମୋର ପ୍ରିୟ ଭାଇ ଓ ଭଉଣୀମାନେ , ଜୟ ରାମ ଜୀ କୀ । ଏବଂ ଆପଣମାନେ କେମତି ଅଛନ୍ତି । ସବୁ ଠିକ ଠାକ ତ ।


    ଆପଣମାନେ ବହୁ ସଂଖ୍ୟାରେ ଏଠାରେ ଏକତ୍ରିତ ହୋଇଛନ୍ତି , ଆପଣ ସମସ୍ତଙ୍କୁ ମୋର ପ୍ରଣାମ । ଏହି ଭୂମି ଟିକରମାଭୀର ମହାରାଜାଙ୍କର ତପୋଭୂମି ଥିଲା । ଏହି ଭୂମି ଜୈମିନା ମହାପୁରାଣର ରଚୟିତା ବାବା ପୁରୁଷୋତ୍ତମ ଦାସଙ୍କ ଭୂମି , ମଲିକ ମହମ୍ମଦ ଜୟସୀ , ଆର୍ଯ୍ୟ ସମାଜର ରାଷ୍ଟ୍ରୀୟ ଅଧ୍ୟକ୍ଷ ଏବଂ ଜନସଂଘର ବିଧାୟକ ଥିବା , ରାଜା ରମଣ ଜୟସୀଙ୍କର । ମୁଁ ଏହି ଭୂମିକୁ ପ୍ରଣାମ ଜଣାଉଛି ।


    ବିଗତ ସାଢେ ଚାରି ବର୍ଷରେ ଉତ୍ତର ପ୍ରଦେଶ ଏବଂ ଅମେଠୀର ବିକାଶ ପାଇଁ ଆମ ସରକାର ଯେଉଁ ବିକାଶ କାର୍ଯ୍ୟ କରିଛନ୍ତି , ଆଜି ସେଗୁଡିକୁ ଆହୁରୀ ବିସ୍ତାରିତ କରିବା ପାଇଁ ମୁଁ ଆପଣମାଙ୍କ ଗହଣରେ ଉପସ୍ଥିତ ହୋଇଛି , ଏବଂ ମୁଁ ଦେଖିଛି ଯେ ଆଜି ମଧ୍ୟ ଆମର ସ୍ୱାଗତ କରିବା ପାଇଁ ମେଘରାଜା ମଧ୍ୟ କୃପା କରିଛନ୍ତି । ଆଉ ମୋର ମନେଅଛି ଯେ 1998 ମସିହାରେ ମୁଁ ଅଟଳଜୀଙ୍କ ସହିତ ଏଠାକୁ ଏକ ଜନସଭାରେ ଯୋଗଦେବା ପାଇଁ ଆସିଥିଲି ଏବଂ ସେହିଦିନ ମଧ୍ୟ ବହୁତ ବର୍ଷା ହୋଇଥିଲା , ସବୁ ପ୍ରସ୍ତୁତି ନଷ୍ଟ ଭ୍ରଷ୍ଟ ହୋଇଯାଇଥିଲା ଏବଂ ସେହିଦିନଠାରୁ ଏ ପର୍ଯ୍ୟନ୍ତ ଲଗାତାର ଭାବେ କୌଣସି ନା କୌଣସି ସଂଗଠନର କାର୍ଯ୍ୟ ପାଇଁ ମୁଁ ଅମେଠୀ ଆସୁଛି । ପ୍ରଧାନମନ୍ତ୍ରୀ ଦାୟିତ୍ୱ ଗ୍ରହଣ କରିବା ପରେ ଆଜି ପୁଣିଥରେ ଆପଣମାନଙ୍କ ଗହଣକୁ ଆସିବାର ସୁଯୋଗ ମିଳିଛି ।


    2014ରେ ନିର୍ବାଚନ ସମୟରେ ଆମେ କହିଥିଲୁ- ସବକା ସାଥ-ସବକା ବିକାଶ । ଅମେଠୀର ମୋର ପ୍ରିୟ ଭାଇ ଓ ଭଉଣୀମାନେ , ସବକା ସାଥ-ସବକା ବିକାଶ ମନ୍ତ୍ରର ଏକ ଜ୍ୱଳନ୍ତ ଉଦାହରଣ ହେଉଛି ଅମେଠୀ । ଆଉ ଯେତେବେଳେ ଆମେ ସବକା ସାଥ-ସବକା ବିକାଶର କଥା କହିଥାଉ ସେତେବେଳେ ମଧ୍ୟ ମୁଁ କହୁଥିଲି , ଆଜି ମଧ୍ୟ କହୁଛି ଯେ ଯେଉଁମାନେ ଆମକୁ ଭୋଟ ଦେଇଥିଲେ ସେମାନେ ମଧ୍ୟ ଆମର , ଯେଉଁମାନେ ଭୋଟ ନ ଦେଇଥିଲେ ସେମାନେ ମଧ୍ୟ ଆମର । ଯେଉଁମାନେ ଆମକୁ ସିଟ ଦେଇଥିଲେ , ସେହି କ୍ଷେତ୍ର ମଧ୍ୟ ଆମର ଏବଂ ଯେଉଁମାନେ ସିଟ ଦେଇନଥିଲେ ସେମାନେ ମଧ୍ୟ ଆମର ଏବଂ ସେହି ଅଂଚଳ ମଧ୍ୟ ଆମର ।


    ଆହୁରି ଆଜି ପାଞ୍ଚ ବର୍ଷ ପରେ ମୁଁ ଅମେଠୀର ନାଗରିକମାନଙ୍କ ସମ୍ମୁଖରେ ନତମସ୍ତକ ହୋଇ ଗୌରବର ସହିତ କହିପାରିବି ଯେ ଭଉଣୀ ସ୍ମୃତି ଇରାନୀ ଜୀ ପ୍ରାର୍ଥୀ ଭାବେ ଆପଣମାନଙ୍କ ଗହଣକୁ ଆସିଥିଲେ , ଆପଣଙ୍କ ପାଇଁ ନୂଆ ଚେହେରା ଥିଲା , ନୂତନ ପରିଚୟ ଥିଲା , ସଫଳ ହୋଇଥିଲେ । ଆପଣମାନେ ଏତେ ଶ୍ରଦ୍ଧା କରିଥିଲେ ଯେ ପାଞ୍ଚ ବର୍ଷ ଧରି ସ୍ମୃତିଜୀ ଏହି କ୍ଷେତ୍ରର ବିକାଶ ପାଇଁ ଏତେ ପରିଶ୍ରମ କରିଛନ୍ତି , କିନ୍ତୁ ଆପଣମାନଙ୍କୁ କେବେ ସେ ଅନୁଭବ କରିବାକୁ ଦେଇନାହାଁନ୍ତି ଯେ ଆପଣମାନେ ତାଙ୍କୁ ଜିତେଇଛନ୍ତି ନା ହରେଇଛନ୍ତି , ଜିତିବାଠାରୁ ଅଧିକ କାମ କରି ଦେଖାଇଛନ୍ତି । ମୁଁ ଅମେଠୀର ଲୋକମାନଙ୍କୁ ପଚାରିବାକୁ ଚାହୁଁଛି ଯେ- କଣ ଆପଣମାନେ ଆମ କାମରେ ସନ୍ତୁଷ୍ଟ ଅଛନ୍ତି ? ଆମେ କଣ ଆପଣଙ୍କ ଚିନ୍ତା କରିଛୁ କି ? ଆମେ କଣ ଆପଣମାନଙ୍କ ହିତ ସାଧନ ସ୍ୱଚ୍ଛତାର ସହିତ କରିବାର ପ୍ରଚେଷ୍ଟା କରିଛୁ କି ? କେଉଁଠି ବି ଆମେ ଆପଣମାନଙ୍କ ସହିତ ଟିକେ ମଧ୍ୟ ଅନ୍ୟାୟ କରିଛୁ କି ? ସଂପୂର୍ଣ୍ଣ ନ୍ୟାୟ ପ୍ରଦାନ କରିଛୁ କି ? ଏହାହିଁ ହେଉଛି ଆମର ସବକା ସାଥ- ସବକା ବିକାଶର ମନ୍ତ୍ର ।


    କିଛି ସମୟ ପୂର୍ବରୁ ଅମେଠୀର ବିକାଶ ସହ ଜଡିତ ଶହ ଶହ କୋଟିର ଏହି ପ୍ରକଳ୍ପଗୁଡିକର ଲୋକାର୍ପଣ ଏବଂ ଆଧାରଶିଳା ରଖାଯାଇଛି । ଏଥିରେ ସ୍କୁଲ ରହିଛି , ସଡକ ରହିଛି , ଚିକିତ୍ସା କେନ୍ଦ୍ର ରହିଛି , ଗୋଶାଳା ରହିଛି , ବିଜୁଳି ରହିଛି , ଚାଷ ସମ୍ବନ୍ଧୀୟ ଅନେକ ପ୍ରକଳ୍ପ ସାମିଲ ଅଛି ।


    ଭାଇ ଓ ଭଉଣୀମାନେ , ଏହି ପ୍ରକଳ୍ପ , ସହିତ ଆଜି ମୁଁ ଏକ ବହୁତ ଗୁରୁତ୍ୱପୂର୍ଣ୍ଣ ଘୋଷଣା କରିବାକୁ ଯାଉଛି । ଏହି ଘୋଷଣା ଅମେଠୀର ନୂତନ ପରିଚୟ , ନୂତନ ସମ୍ମାନ ସହ ଜଡିତ । ଅନେକ ବଡ ବଡ ନେତା ଏଠାକୁ ଆସିଥିବେ , ଭବିଷ୍ୟତରେ ଅମେଠୀ ତାଙ୍କ ନାମରେ ନୁହେଁ , ମୁଁ ଆଜି ଯେଉଁ ଯୋଜନା ସାଙ୍ଗରେ ଆଣିଛି , ତାଙ୍କ ନାମରେ ପରିଚିତ ହେବ ।


    ଭାଇ ଓ ଭଉଣୀମାନେ , ଏବେ କୋରବାର ଗୋଲବାରୁଦ କାରଖାନାରେ ସମଗ୍ର ଦୁନିଆରେ ସବୁଠାରୁ ଆଧୁନିକ , ଦୁନିଆର ସବୁଠାରୁ ଆଧୁନିକ ବନ୍ଧୁକ ମଧ୍ୟରେ ସାମିଲ ଏକେ-203 ଅର୍ଥାତ କାଲାସନିକୋଭସ ରାଇଫଲଗୁଡିକର ସିରିଜ ମଧ୍ୟରେ ସବୁଠାର ନୂତନ ହତିଆର , ଏହା ଆମ ଅମେଠୀରେ ପ୍ରସ୍ତୁତ ହେବ । ଏହି ରାଇଫଲଗୁଡିକ ଋଷ ଏବଂ ଭାରତର ଏକ ମିଳିତ ପ୍ରଚେଷ୍ଟାରେ ପ୍ରସ୍ତୁତ ହେବ । କିଛି ସମୟ ପୂର୍ବରୁ ଆମ ଦେଶର ପ୍ରଥମ ପ୍ରତିରକ୍ଷା ମନ୍ତ୍ରୀ ନିର୍ମଳା ଜୀ ରୁଷର ରାଷ୍ଟ୍ରପତି ମହୋଦଯଙ୍କ ବାର୍ତ୍ତା ମଧ୍ୟ ଏଠାରେ ପଢିସାରିଛନ୍ତି । ମୁଁ ମୋର ଏବଂ ଭାରତର ଅତି ନିକଟତର ବନ୍ଧୁ ରାଷ୍ଟ୍ରପତି ପୁତିନଙ୍କ ଏହି ଭାଗୀଦାରୀ ପାଇଁ ବହୁତ ବହୁତ କୃତଜ୍ଞତା ଜ୍ଞାପନ କରୁଛି । ଏହି ମିଳିତ ଉଦ୍ୟମ ଅତି କମ ସମୟ ମଧ୍ୟରେ ତାଙ୍କର ସହଯୋଗ ଦ୍ୱାରା ହିଁ ସମ୍ଭବ ହୋଇଥିଲା । ତାଙ୍କର ବନ୍ଧୁତ୍ୱପୂର୍ଣ୍ଣ ବାର୍ତ୍ତା ଏବଂ ଶୁଭକାମନା ପାଇଁ ମଧ୍ୟ ମୁଁ ରାଷ୍ଟ୍ରପତି ପୁତିନଙ୍କ ପାଖରେ କୃତଜ୍ଞ । ଏଥିସହିତ ଏହି ମିଳିତ ଉଦ୍ୟମ ସହ ଜଡିତ ଥିବା ରୁଷର ବନ୍ଧୁମାନଙ୍କୁ ମଧ୍ୟ ମୁଁ ଧନ୍ୟବାଦ ଏବଂ ଶୁଭେଚ୍ଛା ଏବଂ ଏହାର ସଫଳତା ପାଇଁ ଶୁଭକାମନା ଜଣାଉଛି ।


    ବନ୍ଧୁଗଣ , କିଛି ଲୋକ ଦୁନିଆରେ ବୁଲି ବୁଲି କହୁଛନ୍ତି , ପ୍ରତ୍ୟେକ ଗାଁକୁ ଯାଇ-ମେଡ ଇନ ଉଜ୍ଜେୟିନୀ , ମେଡ ଇନ ଜୟପୁର , ମେଡ ଇନ ଜୈସଲମେର , ମେଡ ଇନ ବଡୋଦରା-ଭାଷଣ ଦେଉଛନ୍ତି । ତାଙ୍କର ଭାଷଣ , ଭାଷଣରେ ହିଁ ରହିଯାଇଥାଏ । ଏ ହେଉଛି ମୋଦୀ , ଏବେ ମେଡ ଇନ ଅମେଠୀ , ଏଇ ମେଡ ଇନ ଅମେଠୀ , ମେଡ ଇନ ଅମେଠୀ ଏକେ-203 ରାଇଫଲଗୁଡିକ ଜରିଆରେ ଆତଙ୍କବାଦୀ ଏବଂ ନକ୍ସଲଙ୍କ ସହିତ ହେଉଥିବା ଗୁଳି ବିନିମୟରେ ଆମ ସୈନିକଙ୍କୁ ନିଶ୍ଚିତ ରୂପେ ବହୁତ ସହଯୋଗ ମିଳିବାକୁ ଯାଉଛି । ଅମେଠୀର କାରଖାନାରେ ଏବେ ଲକ୍ଷ ଲକ୍ଷ ସଂଖ୍ୟାରେ ଏହି ରାଇଫଲ ପ୍ରସ୍ତୁତ ହେବ । ଆଗାମୀ ଦିନରେ ଏଠାରେ ଯେଉଁ ରାଇଫଲ ପ୍ରସ୍ତୁତ ହେବ , ସେ ଦୁନିଆର ଅନ୍ୟ ଦେଶଗୁଡିକୁ ମଧ୍ୟ ରପ୍ତାନୀ କରାଯିବ । ସେଥିପାଇଁ ଏହି କାରଖାନା ଅମେଠୀର ଯୁବବର୍ଗଙ୍କ ପାଇଁ ରୋଜଗାରର ନୂତନ ସୁଯୋଗ ମଧ୍ୟ ଦେବ ଏବଂ ଦେଶର ବିକାଶ ଏବଂ ସୁରକ୍ଷା ପାଇଁ ମଧ୍ୟ ଏକ ନୂତନ ରାସ୍ତା ଖୋଲିବ ।


    ଭାଇ ଓ ଭଉଣୀମାନେ , ଆଜିଠାରୁ ଯେଉଁ କାର୍ଯ୍ୟ ଏଠାରେ ଆରମ୍ଭ କରାଯାଉଛି , ଏହି କାର୍ଯ୍ୟ 8-9 ବର୍ଷ ପୂର୍ବରୁ ଆରମ୍ଭ ହୋଇଯିବା କଥା । କୋରବାର ଏହି କାରଖାନାକୁ ଏଥିପାଇଁ ନିର୍ମାଣ କରାଯାଇଥିଲା ଯେ ଏଠାରେ ଆଧୁନିକ ରାଇଫଲ ପ୍ରସ୍ତୁତ କରାଯାଉ , କିନ୍ତୁ ଏହାର ସଂପୂର୍ଣ୍ଣ କ୍ଷମତାର କେବେ ମଧ୍ୟ ବ୍ୟବହାର କରାଯାଇନାହିଁ । ଅମେଠୀର ଏହି କାରଖାନା ଏହାର ପ୍ରମାଣ ଯେ ପୂର୍ବରୁ କିଭଳି ଭାବେ ଆମ ସେନା ଏବଂ ସୁରକ୍ଷାବଳର ଆବଶ୍ୟକତାଗୁଡିକୁ ଅଣଦେଖା କରାଯାଉଥିଲା ।


    ବନ୍ଧୁଗଣ , ଦେଶର ସୁରକ୍ଷା ପାଇଁ ଆମ ସେନା 2005 ମସିହାରେ ଆଧୁନିକ ହତିଆରର ଆବଶ୍ୟକତାକୁ ସେତେବେଳର ସରକାରଙ୍କୁ ପ୍ରସ୍ତାବ ଦେଇଥିଲେ । ଏହାକୁ ଦୃଷ୍ଟିରେ ରଖି ଅମେଠୀରେ ସେହି କାରଖାନାର ନିର୍ମାଣ କାର୍ଯ୍ୟ ଆରମ୍ଭ କରାଯାଇଥିଲା । ଯେତେବେଳେ 2007 ରେ ଏହାର ଆଧାରଶିଳା ରଖାଯାଇଥିଲା- ସେତେବେଳେ ଆପଣମାନଙ୍କୁ ଏଠାକାର ସାଂସଦ ଏହା କହିଥିଲେ ଯେ 2010 ମସିହାରେ ଏହାର କାର୍ଯ୍ୟ ଆରମ୍ଭ କରାଯିବ । କଣ ହେଲା , କାହିଁକି ହେଲା ? ସେ କହିଥିଲେ ନା ନାହିଁ ? ତାଙ୍କ ସରକାର ଥିଲା କି ନାହିଁ ? ସେ ଯାହାବି କୁହନ୍ତୁ , ତାହା ହେବାର ଥିଲା କି ନାହିଁ ? ହୋଇଥିଲା କି ? ଯେଉଁମାନେ ଏତିକି କରିପାରିନଥିଲେ , ତାଙ୍କର ଭରସା କାହିଁକି କରୁଛନ୍ତି ? କିନ୍ତୁ , ବନ୍ଧୁଗଣ , କାର୍ଯ୍ୟ ଆରମ୍ଭ ହେବା ତ ଦୂର କଥା , ଆଧାରଶିଳା ରଖିବାର ତିନି ବର୍ଷ ପର୍ଯ୍ୟନ୍ତ ପୂର୍ବ ସରକାର ଏହା ନିଷ୍ପତ୍ତି ନେଇପାରୁନଥିଲେ ଯେ ଏଠାକାର ଗୋଲବାରୁଦ କାରଖାନାରେ କେଉଁ ପ୍ରକାରର ହତିଆର ପ୍ରସ୍ତୁତ କରାଯିବ । କେବଳ ଏତିକି ନୁହେଁ- ଏହି କାରଖାନା କେଉଁଠାରେ ନିର୍ମାଣ ହେବ , ଏଥିପାଇଁ ଜମି ପର୍ଯ୍ୟନ୍ତ ଉପଲବ୍ଧ କରାଯାଇନଥିଲା ।


    ବନ୍ଧୁଗଣ , ଚିନ୍ତା କରନ୍ତୁ- ଯେଉଁ କାରଖାନାରେ 2010ରେ କାର୍ଯ୍ୟ ଆରମ୍ଭ ହେବା କଥା , ତାହାର କୋଠା 2013 ପର୍ଯ୍ୟନ୍ତ ଅଧା ରହିଥିଲା । କୋଠା ନିର୍ମାଣ ହେବା ପରେ ଯେମତି ସେମତି ଏଠାରେ କାମ ଆରମ୍ଭ ହେଲା , କାରଣ ଆଗକୁ ନିର୍ବାଚନ ଥିଲା , କିଛି ତ ଦେଖାଇବା ଜରୁରୀ ଥିଲା କିନ୍ତୁ ଆଧୁନିକ ରାଇଫଲ ସେତେବେଳେ ମଧ୍ୟ ପ୍ରସ୍ତୁତ କରାଯାଇନଥିଲା । ଆଉ ଏହା ମଧ୍ୟ ଭୁଲନ୍ତୁ ନାହିଁ ଯେ କାରଖାନା ପାଇଁ ଏମାନେ ପ୍ରତିଶ୍ରୁତି ଦେଇଥିଲେ- ଏମାନେ କହୁଛନ୍ତି ନା , ସେମାନେ ପ୍ରତିଶ୍ରୁତି ଦେଇ , ତାହାକୁ ପାଳନ କରିଥାନ୍ତି , ସେମାନେ କେବେ ମିଛ କଥା କହନ୍ତି ନାହିଁ- ସେମାନେ ମଧ୍ୟ ବହୁତ ମିଛ କୁହନ୍ତି । ଏବଂ ଏହା ମଧ୍ୟ ଭୂଲନ୍ତୁ ନାହିଁ ଯେ 1500 ଯୁବକଯୁବତୀଙ୍କୁ ରୋଜଗାର ଦେବାର ପ୍ରତିଶ୍ରୁତି ସେମାନେ ଦେଇଥିଲେ । 1500 ଲୋକଙ୍କୁ କାରଖାନାରେ ନିଯୁକ୍ତି ଦେବାର ପ୍ରତିଶ୍ରୁତି ଦେଇଥିଲେ ? ଏହି ଅମେଠୀର କଥା , ଦେଶର କଥା କହୁନାହିଁ । କିନ୍ତୁ ଏତେ ବଡ କଥା କରୁଥିବା ଲୋକମାନେ ଅମେଠୀର ଲୋକମାନଙ୍କ ଆଖିରେ ଧୂଳି ଦେଇଥିଲେ ଏବଂ କେବଳ 200 ଲୋକଙ୍କୁ କାମ ମିଳିଲା , ଏବଂ ଆଜି ଦେଶସାରା ରୋଜଗାରର ଭାଷଣ ଦେଇ ଦେଇ ବୁଲୁଛନ୍ତି ।


    ଅମେଠୀର ମୋର ଭାଇ ଓ ଭଉଣୀମାନେ , ଏବେ ଆଜି ଏତେ ବର୍ଷର ଅପେକ୍ଷା ପରେ ଅମେଠୀର ହତିଆର କାରଖାନା , ସମଗ୍ର ଦୁନିଆର ସବୁଠାରୁ ଆଧୁନିକ ରାଇଫଲଗୁଡିକ ମଧ୍ୟରୁ ଅନ୍ୟତମ ପ୍ରସ୍ତୁତ ହେବାକୁ ଯାଉଛି ।


    ବନ୍ଧୁଗଣ , ମୁଁ ଆପଣମାନଙ୍କଠାରୁ ଜାଣିବାକୁ ଚାହୁଁଛି ଯେ ଆଧୁନିକ ରାଇଫଲ ପ୍ରସ୍ତୁତ ନ କରି ଆମ ବୀର ଯବାନମାନଙ୍କ ସହିତ ଅନ୍ୟାୟ ହୋଇଛି କି ନାହିଁ ? ଅନ୍ୟାୟ ହୋଇଛି କି ନାହିଁ ? କଣ ହତିଆର କାରଖାନାର ସଂପୂର୍ଣ୍ଣ କ୍ଷମତାର ବ୍ୟବହାର ନ କରି ଏଠାକାର ସଂଶାଧନ ସହିତ ଅନ୍ୟାୟ ହୋଇଛି କି ନାହିଁ ? ରୋଜଗାର ପ୍ରଦାନ ନ କରି ଅମେଠୀର ଯୁବବର୍ଗଙ୍କ ସହିତ ଅନ୍ୟାୟ ହୋଇଛି କି ନାହିଁ ?


    ବନ୍ଧୁଗଣ , ପୂର୍ବରୁ ଯେଉଁ ସରକାର ଥିଲା , ସେ ସୁରକ୍ଷାବଳଙ୍କର ସୁରକ୍ଷାକୁ ଅଣଦେଖା କରିବାରେ କୌଣସି ରାସ୍ତା ବାକି ଛାଡି ନାହାଁନ୍ତି । ଆମ ବୀର ଯବାନମାନଙ୍କୁ ବୁଲେଟପ୍ରୁଫ ଜ୍ୟାକେଟ ପାଇଁ କିଭଳି ଭାବେ ଅପେକ୍ଷା କରାଯାଇଥିଲା , ଏହା ଦେଶକୁ ବାରମ୍ବାର ସ୍ମରଣ ରଖିବାର ଆବଶ୍ୟକତା ରହିଛି । 2009ରେ ସେନା ଏକ ଲକ୍ଷ 88 ହଜାର ବୁଲେଟ ପ୍ରୁଫ ଜ୍ୟାକେଟର ଆବଶ୍ୟକତା ଦର୍ଶାଇଥିଲେ । ବିନା ବୁଲେଟ ପ୍ରୁଫ ଜ୍ୟାକେଟରେ ଆମ ଯବାନମାନେ ଶତ୍ରୁ ସେନା ଗୁଳି ଏବଂ ଆତଙ୍କବାଦୀଙ୍କର ଆକ୍ରମଣର ସାମନା କରୁଥିଲେ । ନିଜ ଜୀବନର ବାଜି ଲଗାଇ ଆତଙ୍କବାଦୀଙ୍କ ସହିତ ବିପଦପୂର୍ଣ୍ଣ ଗୁଳି ବିନିମୟ କରୁଥିଲା । 2009 ଠାରୁ 2014 ପର୍ଯ୍ୟନ୍ତ , ପାଞ୍ଚ ବର୍ଷ- ପାଞ୍ଚ ବର୍ଷ କିଛି କମ ସମୟ ନୁହେଁ , କିନ୍ତୁ ସେନାବାହିନୀ ପାଇଁ ବୁଲେଟପ୍ରୁଫ ଜ୍ୟାକେଟ କ୍ରୟ କରାଯାଇନଥିଲା । ଏହା ଆମର ସରକାର , ଯିଏକି ବିଗତ ସାଢେ ଚାରି ବର୍ଷ ମଧ୍ୟରେ ଦୁଇ ଲକ୍ଷ 30 ହଜାର ରୁ ଅଧିକ ବୁଲେଟ ପ୍ରୁଫ ଜ୍ୟାକେଟର ଅର୍ଡର ଦେଇଛନ୍ତି ।


    ମୁଁ ଆଜି ଅମେଠୀ ଆସିଛି ଏବଂ ଆପଣମାନଙ୍କଠାରୁ ଜାଣିବାକୁ ଚାହୁଁଛି ଯେ ଦେଶର ବୀର ଯବାନମାନଙ୍କ ପାଇଁ ରାଇଫଲର ଅପେକ୍ଷା କରାଇଥିବା , ବୁଲେଟ ପ୍ରୁଫ ଜ୍ୟାକେଟ ପାଇଁ ଅପେକ୍ଷା କରାଇଥିବା ସେହି ଲୋକମାନେ କିଏ ଥିଲେ ? କିଏ ଥିଲେ ସେମାନେ ? ମୁଁ କାହାର ନାମ କହିବିନି , କିନ୍ତୁ ଆପଣମାନେ ଭଲଭାବରେ ଜାଣିଛନ୍ତି ଯେ ଏହି ଲୋକମାନେ କିଏ ଥିଲେ , ଆପଣମାନେ ଭଲଭାବରେ ଜାଣିଛନ୍ତି ଯେ ସେମାନେ କିଏ ଥିଲେ । ଆଉ ସେଥିପାଇଁ ଭାଇ ଓ ଭଉଣୀମାନେ - ଭାରତ ମାତାଙ୍କର ଜୟ । ଏବଂ ସେଥିପାଇଁ ଭାଇ ଓ ଭଉଣୀମାନେ , ଆପଣମାନେ ଜାଣିଛନ୍ତି ଯେ ମୋତେ କାହାର ନାଁ କହିବାର ଆବଶ୍ୟକତା ନାହିଁ ।


    ଭାଇ ଓ ଭଉଣୀମାନେ , ଆମ ଦେଶକୁ କେବଳ ଆଧୁନିକ ରାଇଫଲ ନୁହେଁ , ଆଧୁନିକ ବୁଲେଟ ପ୍ରୁଫ ଜ୍ୟାକେଟ ନୁହେଁ , ଆଧୁନିକ ତୋପ ପାଇଁ ମଧ୍ୟ ଏହି ଲୋକମାନେ ଅପେକ୍ଷା କରାଇଥିଲେ । ଏଇ ଆମ ସରକାର ହିଁ ଆଧୁନିକ ତୋପର ରାଜିନାମା କରିଥିଲେ ଏବଂ ଏବେ ଏହା ଭାରତରେ ପ୍ରସ୍ତୁତ ହେବାକୁ ଯାଉଛି ।


    ବନ୍ଧୁଗଣ , ଆଧୁନିକ ତୋପ ଭଳି ଆଧୁନିକ ଲଢୁଆ ବିମାନଗୁଡିକ ପାଇଁ ଆମ ବାୟୁସେନା ଦଶନ୍ଧି ଧରି କହୁଥିଲେ , କିନ୍ତୁ ଯାହାଙ୍କ ଉଦ୍ଦେଶ୍ୟ ମନ୍ଦ , ତାଙ୍କୁ ବାୟୁସେନାର ସ୍ଵର କଣ ଶୁଣାଯିବ । ଏହି ଲୋକମାନେ ବର୍ଷ ବର୍ଷ ଧରି ରାଫେଲ ବିମାନଗୁଡିକର ଚୁକ୍ତି କରିବାରେ ରହିଲେ ଏବଂ ଯେତେବେଳେ ସରକାରଙ୍କ ଯିବାର ସମୟ ଆସିଲା ସେତେବେଳେ ତାକୁ ଶୀତଳ ଭଣ୍ଡାରରେ ରଖିଦିଆଗଲା । ଏହା ଆମ ସରକାରଙ୍କ ପ୍ରଚେଷ୍ଟାରେ ହିଁ ଆଗାମୀ କିଛି ମାସ ମଧ୍ୟରେ ପ୍ରଥମ ରାଫେଲ ବିମାନ ଭାରତର ଆକାଶରେ ଉଡୁଥିବ । କିନ୍ତୁ ଏଇ ଲୋକମାନେ , ଏବେ ବି ଏହି ରାଫେଲ ବିମାନଗୁଡିକର ଚୁକ୍ତିକୁ ନିଜର ସ୍ୱାର୍ଥ ପାଇଁ , ନିଜର ହିତ ପାଇଁ , ତାହାକୁ ମଧ୍ୟ ଅକାମୀ କରିବା ପାଇଁ , ଅସଫଳ କରିବା ପାଇଁ , କିଛି ନା କିଛି ନୂଆ ଆଳ କରୁଛନ୍ତି ।


    ଭାଇ ଏବଂ ଭଉଣୀମାନେ , ସୁପ୍ରିମ କୋର୍ଟରୁ ଆରମ୍ଭ କରି ସିଏଜି ପର୍ଯ୍ୟନ୍ତ , ପ୍ରତ୍ୟେକ ପ୍ରତିଷ୍ଠାନ କହୁଛି ଯେ ଭାରତ ସରକାର ସଠିକ ନିଷ୍ପତ୍ତି ନେଇଛନ୍ତି , ସଠିକ ସମୟରେ କରିଛନ୍ତି , ସଠିକ ଚୁକ୍ତି କରିଛନ୍ତି ଏବଂ ଦେଶର ହିତ ପାଇଁ କରିଛନ୍ତି । କିନ୍ତୁ ଏହି ଲୋକମାନେ ମିଛି ଉପରେ ମିଛ କହିଚାଲିଛନ୍ତି । ପ୍ରତିରକ୍ଷା ଚୁକ୍ତିରେ କମିଶନ ନ ମିଳିବାର ବ୍ୟସ୍ତତା କଣ ହୋଇଥାଏ , ଏହା କିଛି ଲୋକଙ୍କ ଚେହେରାରୁ ସ୍ପଷ୍ଟ ଦେଖିହେବ ।


    ବନ୍ଧୁଗଣ , ମନ ନ ଦେଇ ଯେଉଁଭଳି ଭାବେ ଏହି ଲୋକମାନେ ଦେଶର ସୁରକ୍ଷାର ଚିନ୍ତା କରିନାହାଁନ୍ତି , ସେହିଭଳି ବ୍ୟବହାର ଅମେଠୀର ଲୋକମାନଙ୍କ ସହିତ ମଧ୍ୟ କରାଯାଇଛି । ଅମେଠୀ ପାଇଁ ନୁହେଁ କି ? ଆଜି ଅମେଠୀର ସ୍ଥିତି କଣ ରହିଛି , ଏହା ଆପଣଙ୍କଠାରୁ ଅଧିକ କିଏ ଜାଣିଛି ।


    ଭାଇ ଓ ଭଉଣୀମାନେ , ଯେତେବେଳେ ଉଦ୍ଦେଶ୍ୟ ନ ଥିବ , ଯେତେବେଳେ ଗରିବଙ୍କର ହିତ ସାଧନ କରିବାର ମାନସିକତା ନଥିବ , ଯେତେବେଳେ ଲୋକମାନଙ୍କୁ କେବଳ ମିଛ ହିଁ ମିଛ କହିବାର ଅଛି ତେବେ ଏହାହିଁ ତାହାର ପରିଣାମ ହୋଇଥାଏ । ଆପଣମାନେ ମନେପକାନ୍ତୁ , ଏଠାରେ ପ୍ରତିଷ୍ଠା କରାଯାଇଥିବା ଷ୍ଟିଲ କାରଖାନା ପାଇଁ ଗ୍ୟାସର ବ୍ୟବସ୍ଥା କରାନଯିବା ଯୋଗୁ ଏଠାରୁ ଏହି କାରଖାନା ଉଠାଇ ଦିଆଗଲା । ଏଠାକାର ମେଘାପୁର ଫୁଡ ପାର୍କ ସହିତ ମଧ୍ୟ ଏହାହିଁ ହୋଇଥିଲା । ଆମେ ଷ୍ଟିଲ କାରଖାନା କଥା ଚିନ୍ତା କରିବା ପୂର୍ବରୁ ଗ୍ୟାସ ପାଇପ ଲାଇନର ବ୍ୟବସ୍ଥା କରିଥିଲୁ । ଏବେ ଏହି ଷ୍ଟିଲ କାରଖାନା ଅମେଠୀକୁ ରୋଜଗାର ପ୍ରଦାନ କରିବା ପାଇଁ ଏବଂ ଦେଶରେ ଷ୍ଟିଲ ଉତ୍ପାଦନକୁ ଆହୁରି ତୀବ୍ର କରିବା ପାଇଁ ପ୍ରସ୍ତୁତ ।


    ଭାଇ ଓ ଭଉଣୀମାନେ , ଅନୁରୂପ ସ୍ଥିତି ଗୋଲିଗଞ୍ଜରେ ସାଇକେଲ କାରଖାନା ପ୍ରତିଷ୍ଠାର ରହିଛି । ଚାଷୀଙ୍କଠାରୁ ଜମି ଅଧିଗ୍ରହଣ କରିଛନ୍ତି , ଚାଷୀମାନଙ୍କଠାରୁ ଜମି ଅଧିଗ୍ରହଣ କରିଛନ୍ତି , କାରଖାନା ପ୍ରତିଷ୍ଠା କରିନାହାଁନ୍ତି ଏବଂ ସେହି ଜମିକୁ ପରେ ନିଜ ନାମରେ କରିନେଇଛନ୍ତି । ଅମେଠୀର ବିକାଶ ନାମରେ ଆପଣଙ୍କ ଭାବନା ସହିତ ଏହିଭଳି ଖେଳିଛନ୍ତି ।


    ଭାଇ ଓ ଭଉଣୀମାନେ , ଯେତେବେଳେ କ୍ଷମତା ସ୍ୱାର୍ଥ ହୋଇଯାଏ , ନିଜର ବଂଶ ପରମ୍ପରାର ବିସ୍ତାର ଏକମାତ୍ର ଲକ୍ଷ୍ୟ ହୋଇଯାଏ , ସେତେବେଳେ ଦେଶର ଆବଶ୍ୟକତା ଅଣଦେଖା ହେବା ସ୍ୱାଭାବିକ ହୋଇଥାଏ । ଯେତେବେଳେ ନିଜ ଲୋକମାନଙ୍କର , ନିଜ ସଂପର୍କୀୟମାନଙ୍କର ସ୍ଵାର୍ଥ ସାଧନ ପ୍ରାଥମିକ ହୋଇଯାଏ ସେତେବେଳେ ସାଧାରଣ ମାନବ କଲ୍ୟାଣର ଭାବନା ସମାପ୍ତ ହୋଇଯାଏ । ଦୁର୍ଭାଗ୍ୟବଶତଃ ଅମେଠୀ ସହିତ ତାହାହିଁ ହୋଇଛି ।


    ମୁଁ ଗୋଟିଏ ଟେଲିଭିଜନ ରିପୋର୍ଟ ଦେଖୁଥିଲି । ସେଥିରେ ଏଠାକାର ଦଳିତ ବସ୍ତିର ରିପୋର୍ଟ ପ୍ରସାରିତ କରାଯାଉଥିଲା । ସେଥିରେ କୁହାଯାଇଥିଲା ଯେ 2008ରେ ଦଳିତମାନଙ୍କୁ ଯେଉଁ ବାସଗୃହ ଆବଣ୍ଟିତ କରାଯାଇଥିଲା , ତାହା ଦଶ ବର୍ଷ ମଧ୍ୟରେ ଭୁଶୁଡି ପଡିବାର ସ୍ଥିତିରେ ରହିଛି । ସେହି ବସ୍ତିର ଲୋକମାନେ କହୁଥିଲେ ଯେ ଏଠାକାର ସାଂସଦ ବସ୍ତିଗୁଡିକୁ ସେମାନଙ୍କ ନାମରେ ନାମକରଣ କରିଥିଲେ କିନ୍ତୁ ଏହାପରେ ସେହି ଲୋକମାନଙ୍କୁ ଭୂଲି ଯାଇଥିଲେ ।


    ବନ୍ଧୁଗଣ , ଅମେଠୀର ଲୋକମାନଙ୍କ ସହିତ କେଉଁଭଳି ବ୍ୟବହାର କରାଯାଇଥିଲା , ଆପଣମାନେ ତାହାର ସାକ୍ଷୀ । ଆଉ ଆଜି ଆପଣମାନେ ଏହା ମଧ୍ୟ ଦେଖୁଛନ୍ତି ଯେ ଆମ ସରକାର ଏଠାରେ କେଉଁଭଳି ଭାବେ ବିକାଶ କାର୍ଯ୍ୟ କରିଛନ୍ତି ।


    ପ୍ରଧାନମନ୍ତ୍ରୀ ଆବାସ ଯୋଜନା ଅନ୍ତର୍ଗତ ଅମେଠୀରେ ଏହିଭଳି 9 ହଜାରରୁ ଅଧିକ ଗୃହ ନିର୍ମାଣ କରାଯାଇଛି । ଉଜ୍ଜ୍ୱଳା ଯୋଜନାରେ ବିନା ମୂଲ୍ୟରେ ଗ୍ୟାସ ସଂଯୋଗ ପ୍ରଦାନ , ସୌଭାଗ୍ୟ ଯୋଜନାରେ ବିନା ମୂଲ୍ୟରେ ବିଜୁଳି ସଂଯୋଗ ପ୍ରଦାନ , ଶୌଚାଳୟ ନିର୍ମାଣ କରି ଏଠାକାର ଲୋକମାନଙ୍କ ଜୀବନଧାରଣକୁ ସହଜ କରିବା ପାଇଁ ପ୍ରଚେଷ୍ଟା କରାଯାଇଛି ।


    ଭାଇ ଓ ଭଉଣୀମାନେ , ଭୋଟ ପାଇବା ପରେ ଜନସାଧାରଣଙ୍କୁ ଭୁଲିଯିବା କିଛି ପରିବାରର ପ୍ରବୃତି , କିଛି ଲୋକଙ୍କର ପ୍ରବୃତି ହୋଇଥାଏ । ସେମାନେ ଗରିବକୁ ଗରିବ କରି ରଖିବାକୁ ଚାହାଁନ୍ତି ଯାହାଦ୍ୱାରା ପିଢି ପରେ ପିଢି ଦାରିଦ୍ର୍ୟ ଦୂର କରିବାର ସ୍ୱର ଉତ୍ତୋଳନ କରିପାରିବେ । ଆମେ ଗରିବଙ୍କୁ ସଶକ୍ତ କରି ତାଙ୍କୁ ଏତେ ଶକ୍ତିଶାଳୀ କରୁଛୁ ଯେ ସେମାନେ ଦାରିଦ୍ର୍ୟତାରୁ ବାହାରକୁ ଅତିଶୀଘ୍ର ଆସିପାରନ୍ତୁ । ଏହି କାରଣରୁ ଆଜି ଭାରତ ସେହି ଦେଶମାନଙ୍କ ମଧ୍ୟରୁ ଅନ୍ୟତମ ଯେଉଁଠାରେ ଅତିଶୀଘ୍ର ଦାରିଦ୍ର୍ୟ ଦୂରୀକରଣ ହେଉଛି । ଗରିବଙ୍କ ପ୍ରତି , ସେମାନଙ୍କ ଆବଶ୍ୟକତା ପ୍ରତି ସମ୍ବେଦନଶୀଳତା କିଛି ଲୋକ ବୁଝନ୍ତି ନାହିଁ ।


    ବନ୍ଧୁଗଣ , ଗରିବଙ୍କ ସହିତ ଯାହା କରାଯାଇଛି , ତାହା ଦେଶର କୃଷକମାନଙ୍କ ସହିତ ମଧ୍ୟ କରାଯାଇଛି । ସେହି ଲୋକମାନେ କେବେ ମଧ୍ୟ କୃଷକମାନଙ୍କୁ ଶସକ୍ତ କରିବାର ପ୍ରଚେଷ୍ଟା କରିନାହାଁନ୍ତି । ତାଙ୍କର ଛୋଟ ବଡ ସମସ୍ୟାଗୁଡିକୁ ସେମାନେ ଅଣଦେଖା କରିଛନ୍ତି । ଯେତେବେଳେ କୃଷକ ସେମାନଙ୍କ ଯୋଜନାରେ ଅତିଷ୍ଟ ହୋଇଯାଉଥିଲେ ସେତେବେଳେ ଋଣ ଛାଡର ଭ୍ରମରେ ତାଙ୍କୁ ଫସାଇ ଦିଆଯାଉଥିଲା । ପୂର୍ବଥର 2008ରେ ଯେତେବେଳେ କୃଷକଙ୍କ ଉପରେ 6 ଲକ୍ଷ କୋଟି ଟଙ୍କାର ଋଣ ଥିଲା ସେମାନେ କେବଳ 52 ହଜାର କୋଟି ଟଙ୍କାର ଋଣ ଛାଡ କରିଥିଲେ ।


    କେବଳ ଏତିକି ନୁହେଁ , ଯେତେ ଋଣ ଛାଡ କରିଥିଲେ ତାହାର ଲାଭ ମଧ୍ୟ ତିନି-ସାଢେ ତିନି କୋଟି ଯଦି ଆପଣଙ୍କ ଗାଁରେ 100 ଜଣ କୃଷକ ଅଛନ୍ତି ତେବେ ଅତିବେଶୀରେ 20 ବା 25 ଜଣ କୃଷକଙ୍କୁ ଏହି ଲାଭ ମିଳିଥିଲା । ବାକି ଋଣ ଛାଡର ଲାଭ ସେମାନଙ୍କ ଠିକାଦାର , ଦଲାଲ , ମଧ୍ୟସ୍ଥି ନେଇଥିଲେ । ସେହିସ୍ଥଳେ ଆମ ସରକାର ପ୍ରଧାନମନ୍ତ୍ରୀ କୃଷକ ସମ୍ମାନ ନିଧି ଯୋଜନା ପ୍ରସ୍ତୁତ କରିଛନ୍ତି ତାହାର ଲାଭ ଦେଶର 12 କୋଟି କୃଷକଙ୍କୁ ମିଳିବା ସୁନିଶ୍ଚିତ । କିଛି ଦିନ ପୂର୍ବେ କୋଟି କୋଟି କୃଷକଙ୍କ ଖାତାରେ ଦୁଇ ହଜାର ଟଙ୍କାର ପ୍ରଥମ କିସ୍ତି ଅର୍ଥ ପହଞ୍ଚି ସାରିଛି । ଯେଉଁମାନଙ୍କୁ ଏହି ଅର୍ଥ ମିଳିନାହିଁ ସେମାନଙ୍କୁ ଅତିଶୀଘ୍ର ଏହା ମିଳିଯିବ ।


    ବନ୍ଧୁଗଣ , ଏହି ଯୋଜନା ଏତେ ବଡ ଯେ ଆଗାମୀ ଦଶ ବର୍ଷରେ ସାଢେ ସାତ ଲକ୍ଷ କୋଟି ଟଙ୍କା କୃଷକଙ୍କ ଖାତାକୁ ସିଧାସଳଖ ଭାବେ ପହଞ୍ଚିଯିବ । ଚିନ୍ତା କରନ୍ତୁ , ଦେଶର ଗ୍ରାମାଞ୍ଚଳକୁ , କୃଷକଙ୍କୁ , ଗ୍ରାମୀଣ ଅର୍ଥବ୍ୟବସ୍ଥାକୁ ଏହାଦ୍ୱାରା କେତେ ବଡ ସହଯୋଗ ମିଳିବାକୁ ଯାଉଛି । ଏହାଦ୍ୱାରା ଅମେଠୀର ମଧ୍ୟ ହଜାର ହଜାର କୃଷକଙ୍କୁ ଅନେକ ଲାଭ ହେବ । ସାର କ୍ରୟ କରିବାକୁ ହେଉ , ବିହନ କ୍ରୟ କରିବାକୁ ହେଉ , ବିଜୁଳି ବିଲ ଭରିବାର ହେଉ , କୀଟନାଶକ କ୍ରୟ କରିବା ହେଉ , ଏଭଳି ଅନେକ କାର୍ଯ୍ୟ ସେ ଏହି ଅର୍ଥରେ କରିପାରିବ ।


    ଭାଇ ଓ ଭଉଣୀମାନେ , କୃଷକ ହୁଅନ୍ତୁ , ଅବା ଯବାନ ହୁଅନ୍ତୁ ଅବା ଆମ ଦେଶର ଯୁବବର୍ଗର ପୁଅ ଝିଅ ହୁଅନ୍ତୁ , ଆପଣଙ୍କର ଏହି ପ୍ରଧାନ ସେବକ ଆଜି କାମ କରିପାରୁଛି କାରଣ ତା ପଛରେ ଆପଣଙ୍କ ଶକ୍ତି ରହିଛି , ଆପଣଙ୍କ ଆଶୀର୍ବାଦ ରହିଛି । ଆପଣମାନଙ୍କର ଏହି ଉତ୍ସାହ ଦେଖି ମୁଁ କହିପାରିବି ଯେ ଅମେଠୀ ଏବଂ ଅମେଠୀର ଲୋକମାନେ ନୂତନ ଇତିହାସ ରଚିବାକୁ ଯାଉଛନ୍ତି । ଏହା ଏକ ଏଭଳି ଇତିହାସ ଯାହାର ଧ୍ୱନି ସମଗ୍ର ଦେଶରେ ଶୁଣାଯିବ ।


    ବନ୍ଧୁଗଣ , ମୁଁ ଅମେଠୀ ବିକାଶର ଅନେକ କାର୍ଯ୍ୟ କରାଉଥିବା ସ୍ମୃତିଜୀଙ୍କୁ ମଧ୍ୟ ବିଶେଷ ଧନ୍ୟବାଦ ଜଣାଉଛି । ଏଥିସହିତ ମୁଁ ପୁଣି ଥରେ ରୁଷର ରାଷ୍ଟ୍ରପତି ପୁତିନଜୀ , ଯାହାଙ୍କର ବାର୍ତ୍ତା ଦେଶର ପ୍ରଥମ ମହିଳା ପ୍ରତିରକ୍ଷା ମନ୍ତ୍ରୀ ନିର୍ମଳାଜୀ ପଠନ କରିଥିଲେ , ତାଙ୍କୁ ମଧ୍ୟ ଧନ୍ୟବାଦ ଜଣାଉଛି ଆଉ ସମଗ୍ର ଦୁନିଆ ଭାରତର ନାରୀ ଶକ୍ତି କଣ , ଏବେ ଭଲଭାବରେ ବୁଝିଗଲେଣି । ଯେଉଁ ଦେଶର ପ୍ରତିରକ୍ଷା ମନ୍ତ୍ରୀ ଜଣେ ମହିଳା , ସେ ଦୁନିଆକୁ ଦେଖାଇ ଦେଇଛନ୍ତି ଯେ ଦେଶର ସୁରକ୍ଷା ପାଇଁ କିଭଳି ଭାବେ ପଦକ୍ଷେପ ନିଆଯାଏ ।


    ପୁନର୍ବାର , ଅମେଠୀରୁ ଏତେ ସଂଖ୍ୟାରେ ଏହି ବିରାଟ ଜନସମୁଦ୍ରକୁ ମୁଁ ଏଠାରୁ ଦେଖିପାରୁଛି । ଆପଣମାନେ ଆମକୁ ଆଶୀର୍ବାଦ ଦେବାପାଇଁ ଆସିଛନ୍ତି , ମୁଁ ଆପଣମାନଙ୍କୁ ହୃଦୟର ସହିତ ଅଶେଷ ଅଶେଷ ଧନ୍ୟବାଦ ଦେଉଛି , ମୋ ସହ କୁହନ୍ତୁ-


    ଭାରତ ମାତାଙ୍କର – ଜୟ


    ଭାରତ ମାତାଙ୍କର – ଜୟ


    ଅଶେଷ ଅଶେଷ ଧନ୍ୟବାଦ ।


    **********


    

    
    (Release ID: 1568487) Visitor Counter : 1