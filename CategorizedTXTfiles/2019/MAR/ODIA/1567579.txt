      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ଶ୍ରମ ଯୋଗୀ ମାନ-ଧନ ଯୋଜନାର ଶୁଭାରମ୍ଭ କଲେ ପ୍ରଧାନମନ୍ତ୍ରୀ ମୋଦୀ
      Posted On: 05 MAR 2019 8:24PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଗୁଜରାଟର ଭସ୍ତ୍ରଲ ଠାରେ ପ୍ରଧାନମନ୍ତ୍ରୀ ଶ୍ରମ ଯୋଗୀ ମାନ-ଧନ ( PM-SYM ) ଯୋଜନାର ଶୁଭାରମ୍ଭ କରିଛନ୍ତି । ସେ ମଧ୍ୟ ବଛା ବଛା ହିତାଧିକାରୀମାନଙ୍କୁ PM-SYM ପେନସନ କାର୍ଡ ବଣ୍ଟନ କରିଥିଲେ । ଭିଡିଓ କନଫରେନ୍ସି ମାଧ୍ୟମରେ ଦେଶବ୍ୟାପୀ ଥିବା 3 ଲକ୍ଷ ଜନସେବା କେନ୍ଦ୍ରରେ 2 କୋଟିରୁ ଊର୍ଦ୍ଧ୍ଵ ଶ୍ରମଜୀବୀ ଏହି ଶୁଭାରମ୍ଭ କାର୍ୟ୍ୟକ୍ରମକୁ ଦେଖିଥିଲେ ।


    ଏହାକୁ ଏକ ଐତିହାସିକ ଦିନ ଭାବେ ଅଭିହିତ କରି ପ୍ରଧାନମନ୍ତ୍ରୀ PM-SYM ଯୋଜନାକୁ ଦେଶର 42 କୋଟି ଦୃଢ଼ ଅସଂଗଠିତ କ୍ଷେତ୍ରର ଶ୍ରମଜୀବୀମାନଙ୍କ ଉଦ୍ଦେଶ୍ୟରେ ଉତ୍ସର୍ଗ କରିଥିଲେ । ସେ କହିଥିଲେ ଯେ ଏହି ଯୋଜନାରେ ପଞ୍ଜିକୃତ ହୋଇଥିବା ଅସଂଗଠିତ କ୍ଷେତ୍ରର ଶ୍ରମିକମାନେ ସେମାନଙ୍କ ବୃଦ୍ଧାବସ୍ଥା ସମୟରେ 3 ହଜାର ଟଙ୍କାର ମାସିକ ସୁନିଶ୍ଚିତ ପେନସନ ପାଇପାରିବେ । ସ୍ୱାଧୀନତା ପରେ ପ୍ରଥମ ଥର ପାଇଁ ଏପରି ଏକ ଯୋଜନା ଅନୌପଚାରିକ କ୍ଷେତ୍ରରେ ନିୟୋଜିତ ଶ୍ରମିକମାନଙ୍କ ଲାଗି ଆରମ୍ଭ କରାଯାଇଛି ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    PM-SYM ର ଲାଭ ବିଷୟରେ ପ୍ରଧାନମନ୍ତ୍ରୀ ବିସ୍ତୃତ ଭାବେ ବର୍ଣ୍ଣନା କରିଥିଲେ । ହିତାଧିକାରୀ ଯେତିକି ଟଙ୍କାର ଯୋଗଦାନ ଦେବେ କେନ୍ଦ୍ର ସରକାର ମଧ୍ୟ ସମାନ ପରିମାଣର ଯୋଗଦାନ କରିବେ ବୋଲି ପ୍ରଧାନମନ୍ତ୍ରୀ କହିଥିଲେ । ମାସିକ 15 ହଜାର ଟଙ୍କାରୁ କମ ଆୟ କରୁଥିବା ଅସଂଗଠିତ କ୍ଷେତ୍ରର ଶ୍ରମିକମାନେ ନିକଟସ୍ଥ ଜନସେବା କେନ୍ଦ୍ରକୁ ଯାଇ ଏହି ଯୋଜନାରେ ପଞ୍ଜିକୃତ ହେବା ପାଇଁ ପ୍ରଧାନମନ୍ତ୍ରୀ ଆହ୍ୱାନ କରିଥିଲେ ।


    ପଞ୍ଜିକରଣ ପ୍ରକ୍ରିୟାରେ କୌଣସି ଅସୁବିଧା ହେବ ନାହିଁ ବୋଲି ଆଶ୍ୱସ୍ତି ପ୍ରଦାନ କରି ଉପସ୍ଥିତ ଜନସମାବେଶକୁ ଶ୍ରୀ ମୋଦୀ କହିଥିଲେ ଯେ କେବଳ ଆଧାର ସଂଖ୍ୟା ଏବଂ ବ୍ୟାଙ୍କ ବିବରଣୀ ସହିତ ଏକ ଫର୍ମ ପୂରଣ କରିବାକୁ ପଡ଼ିବ । ଜନସେବା କେନ୍ଦ୍ରରେ ହିତାଧିକାରୀଙ୍କ ପଞ୍ଜିକରଣ ଖର୍ଚ୍ଚ କେନ୍ଦ୍ର ସରକାର ବହନ କରିବେ । “ ଏହା ଡିଜିଟାଲ ଇଣ୍ଡିଆର ଚମତ୍କାର ” ବୋଲି ପ୍ରଧାନମନ୍ତ୍ରୀ କହିଥିଲେ ।


    ନିଜ ଘରେ କିମ୍ବା ପଡ଼ୋଶୀରେ ହୁଅନ୍ତୁ ପଛେ , ଅସଂଗଠିତ କ୍ଷେତ୍ରରେ କାର୍ୟ୍ୟ କରୁଥିବା ଲୋକମାନଙ୍କୁ ପିଏମ-ଏସୱାଇଏମରେ ପଞ୍ଜିକରଣ କରିବାରେ ସହାୟତା କରିବା ନିମନ୍ତେ ପ୍ରଧାନମନ୍ତ୍ରୀ ନାଗରିକମାନଙ୍କୁ ନିବେଦନ କରିଥିଲେ । ସ୍ୱଚ୍ଛଳ ବର୍ଗଙ୍କ ଏହି କାର୍ୟ୍ୟ ଗରିବମାନଙ୍କୁ ବ୍ୟାପକ ଭାବେ ଲାଭାନ୍ୱିତ କରିବ । ସେ ଉଲ୍ଲେଖ କରିଥିଲେ ଯେ ଶ୍ରମିକମାନଙ୍କୁ ସମ୍ମାନ କରିବା ଦ୍ୱାରା ଦେଶ ଆଗକୁ ବଢ଼ିପାରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ଆୟୁଷ୍ମାନ ଭାରତ , ପ୍ରଧାନମନ୍ତ୍ରୀ ଜୀବନ ଜ୍ୟୋତି ବୀମା ଯୋଜନା , ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା , ପ୍ରଧାନମନ୍ତ୍ରୀ ଆବାସ ଯୋଜନା , ଉଜ୍ଜ୍ୱଳା ଯୋଜନା , ସୌଭାଗ୍ୟ ଯୋଜନା ଏବଂ ସ୍ୱଚ୍ଛ ଭାରତ ଭଳି କେନ୍ଦ୍ର ସରକାରଙ୍କ ବିଭିନ୍ନ ଯୋଜନା ଅଂସଗଠିତ କ୍ଷେତ୍ରରେ କାର୍ୟ୍ୟରତ ଲୋକମାନଙ୍କ ପାଇଁ ବିଶେଷ ଭାବେ ଉଦ୍ଦିଷ୍ଟ । ଦେଶରେ ମହିଳା ଏବଂ ଶିଶୁକନ୍ୟାଙ୍କ ସଶକ୍ତିକରଣ ପାଇଁ ସରକାରଙ୍କ ଦ୍ୱାରା ନିଆଯାଇଥିବା ପଦକ୍ଷେପ ବିଷୟରେ ମଧ୍ୟ ସେ ଉଲ୍ଲେଖ କରିଥିଲେ ।


    ପିଏମ-ଏସୱାଇଏମ ସହିତ ‘ ଆୟୁଷ୍ମାନ ଭାରତ ’ ଅଧୀନରେ ଦିଆଯାଉଥିବା ସ୍ୱାସ୍ଥ୍ୟ ବୀମା ଏବଂ ‘ ପ୍ରଧାନମନ୍ତ୍ରୀ ଜୀବନ ଜ୍ୟୋତି ବୀମା ଯୋଜନା ’ ଏବଂ ‘ ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା ’ ଅନ୍ତର୍ଗତ ଦିଆଯାଉଥିବା ଜୀବନ ବୀମା ଏବଂ ଶାରିରୀକ ଅକ୍ଷମତା ବୀମା ଭଳି ଯୋଜନା ଅସଂଗଠିତ କ୍ଷେତ୍ରରେ କାର୍ୟ୍ୟ କରୁଥିବା ଶ୍ରମିକମାନଙ୍କ ପାଇଁ ସେମାନଙ୍କ ବୃଦ୍ଧାବସ୍ଥାରେ ବିସ୍ତୃତ ସାମାଜିକ ସୁରକ୍ଷା ସୁନିଶ୍ଚିତ କରିବ ।


    ଦୁର୍ନୀତି ବିରୋଧରେ ତାଙ୍କର ଦୃଢ଼ ପ୍ରତିବଦ୍ଧତାକୁ ଦୋହରାଇ ପ୍ରଧାନମନ୍ତ୍ରୀ କହିଥିଲେ ଯେ ତାଙ୍କ ସରକାର ଭ୍ରଷ୍ଟାଚାର ଓ ଦଲାଲି ଶେଷ କରିବା ଲାଗି ପ୍ରତିବଦ୍ଧ । ପ୍ରଧାନମନ୍ତ୍ରୀ ସବୁବେଳେ ସଜାଗ ରହିଥିବା ସେ ଉଲ୍ଲେଖ କରିଥିଲେ ।


    **********


    

    
    (Release ID: 1567579) Visitor Counter : 47