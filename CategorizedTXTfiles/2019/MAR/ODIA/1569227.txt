      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କାନପୁରରେ ବିଭିନ୍ନ ଉନ୍ନୟନ ପ୍ରକଳ୍ପ ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 08 MAR 2019 7:13PM by PIB Bhubaneshwar


    କୁହନ୍ତୁ ଗଙ୍ଗା ମୈୟା କି ଜୟ , ଗଙ୍ଗା ମୈୟା କି ଜୟ , ଗଙ୍ଗା ମୈୟା କି ଜୟ ।


    ମୋ ଭାଷଣ ଆରମ୍ଭ କରିବା ଆଗରୁ ପ୍ରଥମେ ତିନି ଥର ଜୟଗାନ କରିବି । ଭାରତ ମାତାଙ୍କ ଜୟଗାନ କରିବି ଓ ଆପଣମାନଙ୍କଠାରୁ ଆଶା କରିବି ଯେ , ଦୁଇ ହାତ ଉପରକୁ କରି ମୁଠା ବନ୍ଦ କରି ସୀମାରେ ଛିଡ଼ା ହୋଇଥିବା ଯବାନ ଶୁଣି ପାରିବା ଭଳି ପୂର୍ଣ୍ଣ ଶକ୍ତିରେ ମୋ ସହ ଜୟଗାନ କରିବେ । ମୁଁ ତିନି ଥର ଜୟଗାନ କରୁଛି ।


    ପରାକ୍ରମୀ ଭାରତ ପାଇଁ ଭାରତ ମାତାଙ୍କ ଜୟ


    ବିଜୟ ଭାରତ ପାଇଁ ଭାରତ ମାତାଙ୍କ ଜୟ


    ବୀର ଯବାନଙ୍କ ପାଇଁ ଭାରତ ମାତାଙ୍କ ଜୟ ।


    ମଞ୍ଚ ଉପରେ ଉପସ୍ଥିତ ଉତ୍ତର ପ୍ରଦେଶର ରାଜ୍ୟପାଳ ଶ୍ରୀମାନ ରାମ ନାୟକଜୀ , ଉତ୍ତର ପ୍ରଦେଶର ଲୋକପ୍ରିୟ ଓ ଯଶସ୍ୱୀ ଉର୍ଜାବାନ ମୁଖ୍ୟମନ୍ତ୍ରୀ ଶ୍ରୀମାନ ଯୋଗୀ ଆଦିତ୍ୟନାଥଜୀ , ଉପମୁଖ୍ୟମନ୍ତ୍ରୀ , ସଂସଦରେ ମୋର ସହଯୋଗୀ ଆମ ସମସ୍ତଙ୍କ ମାର୍ଗଦର୍ଶକ ବରିଷ୍ଠ ନେତା ଆଦରଣୀୟ ଡଃ ମୁରଲୀ ମନୋହାର ଯୋଶୀଜୀ , ୟୁପି ସରକାରଙ୍କ ମନ୍ତ୍ରୀ ଭାଇ ସତୀଶଜୀ , ସତ୍ୟଦେବଜୀ , ଭାରତୀୟ ଜନତା ପାର୍ଟିର ପ୍ରଦେଶ ଅଧ୍ୟକ୍ଷ , ସଂସଦରେ ମୋର ସାଥୀ ଡଃ ମହେନ୍ଦ୍ର ପାଣ୍ଡେଜୀ , ଶ୍ରୀମାନ ଦେବେନ୍ଦ୍ର ସିଂହଜୀ , ମେୟର ପ୍ରମିଳାଜୀ ଓ ବହୁ ସଂଖ୍ୟାରେ ଆମ ସମସ୍ତଙ୍କୁ ଆଶୀର୍ବାଦ ଦେବାକୁ କାନପୁର ଆସିଥିବା ଭାଇ ଓ ଭଉଣୀମାନେ ।


    କାଲି ମୁଁ ନାଗପୁରରେ ମେଟ୍ରୋକୁ ବିଦାୟ ଜଣାଉଥିଲି । ଆଜି ମୁଁ କାନପୁରରେ ମେଟ୍ରୋ ଆରମ୍ଭ କରୁଛି ।


    ଭାଇ ଓ ଭଉଣୀମାନେ , ଗଙ୍ଗା ମାତାଙ୍କ କୂଳରେ ବସି କାନପୁରର ମାଟିକୁ ପ୍ରଣାମ କରୁଛି । କାନପୁର ସ୍ୱତନ୍ତ୍ରତା ଆନ୍ଦୋଳନଠାରୁ ଆରମ୍ଭ କରି ସ୍ୱାଧୀନ ଭାରତ ପର୍ଯ୍ୟନ୍ତ ଅନେକ ବୀର , ବୀରାଙ୍ଗନା ଓ ସୁପୁତ୍ରଙ୍କ ଜୀବନ ଗଢିଛି । ନାନା ପେଶୱା , ତାନ୍ତିଆ ଟୋପେ ଓ ରାଣୀ ଲକ୍ଷ୍ମୀବାଇଙ୍କ ଭଳି ଅନେକ ସଂଗ୍ରାମୀ ବୀରଙ୍କୁ କାନପୁର ପ୍ରେରଣା ଯୋଗାଇଛି । ପଣ୍ଡିତ ଦୀନଦୟାଲ ଉପାଧ୍ୟାୟଜୀ , ଶ୍ରଦ୍ଧେୟ ଅଟଳ ବିହାରୀ ବାଜପେୟୀଜୀ , ବର୍ତ୍ତମାନର ରାଷ୍ଟ୍ରପତି ଶ୍ରୀମାନ ରାମନାଥ କୋବିନ୍ଦଜୀଙ୍କ ଜୀବନକୁ ମଧ୍ୟ କାନପୁରର ମାଟି ଦିଗ ପ୍ରଦର୍ଶନ କରିଛି ।


    ବନ୍ଧୁଗଣ , କାନପୁର ଆପଣମାନେ ସମସ୍ତେ ନିଜ ଶ୍ରମଶୀଳତା , କର୍ମଠତା ମାଧ୍ୟମରେ ଏହି ସହରକୁ ଦେଶର ପ୍ରମୁଖ ଔଦ୍ୟୋଗିକ ନଗରରେ ପରିଣତ କରିଛନ୍ତି । ମାଞ୍ଚେଷ୍ଟର ଅଫ ଇଷ୍ଟର ପରିଚୟ ଦେଇଛନ୍ତି । ଏହି ପରିଚୟକୁ ଆହୁରି ମଜବୁତ କରିବା ପାଇଁ କାନପୁରର ସାଧାରଣ ଜୀବନ , ଏଠାକାର ବ୍ୟବସାୟ , ଏଠିକାର ଉଦ୍ୟମକୁ ଶକ୍ତି ଦେବା ପାଇଁ ଆଜି ମତେ ଆପଣମାନଙ୍କ ମଧ୍ୟକୁ ଆସିବାକୁ ସୁଯୋଗ ମିଳିଲା । କିଛି ସମୟ ପୂର୍ବରୁ ହିଁ କାନପୁର ଓ ଉତ୍ତର ପ୍ରଦେଶର ବିକାଶ ସହ ଜଡ଼ିତ ହଜାର ହଜାର କୋଟି ଟଙ୍କାର ପ୍ରକଳ୍ପର ଲୋକାର୍ପଣ ଓ ଶିଳାନ୍ୟାସ କରାଗଲା । ଏସବୁ ପ୍ରକଳ୍ପ ଏଠିକାର ଗମନାଗମନ , ବିଦ୍ୟୁତ ବ୍ୟବସ୍ଥା , ନୂତନ ଉପକ୍ରମ , ଗଙ୍ଗାଜୀଙ୍କ ସଫେଇ , ସହରର ପରିଷ୍କାର ପରିଚ୍ଛନ୍ନତା , ଗରିବଙ୍କୁ ନିଜସ୍ୱ ପକ୍କାଘର ପ୍ରଦାନ ଭଳି ଅନେକ ବ୍ୟବସ୍ଥା ସହ ଜଡ଼ିତ । ଏହା ବ୍ୟତୀତ ଲକ୍ଷ୍ନୌ ଓ ଆଗ୍ରାକୁ ମେଟ୍ରୋ ଲାଇନର ଲୋକାର୍ପଣ ଓ ଶିଳାନ୍ୟାସ ମଧ୍ୟ ଆଜି କାନପୁର ମାଟିରୁ ହେଲା । ବିକାଶମୂଳକ କାମଗୁଡିକ ଉତ୍ତର ପ୍ରଦେଶ ଲୋକଙ୍କ ଜୀବନରେ ଅନେକ ପରିବର୍ତ୍ତନ ଆଣିବ ।


    ଭାଇ ଓ ଭଉଣୀମାନେ , କାନପୁର ଉଦ୍ୟୋଗର ସହର ଓ ଉଦ୍ୟୋଗଗୁଡ଼ିକ ପାଇଁ ଉତ୍ତମ ବିଦ୍ୟୁତ ବ୍ୟବସ୍ଥାକୁ ଅଧିକ ପ୍ରାଥମିକତା ମିଳିଥାଏ । ଆପଣମାନେ ଏହା ଭଲ ଭାବରେ ଜାଣିଥିବେ ଯେ , ଉତ୍ତର ପ୍ରଦେଶର ଏବେ ବିଦ୍ୟୁତ ବ୍ୟବସ୍ଥାର ସ୍ଥିତି କଣ ଥିଲା । ଏବେ ଯୋଗୀଜୀଙ୍କ ସରକାର ବିଦ୍ୟୁତ କ୍ଷେତ୍ରରେ କାମ କରି ଏଠିକାର ଲୋକ ଓ ଉଦ୍ୟୋଗଗୁଡ଼ିକୁ ପୁରୁଣା ପରିସ୍ଥିତିରୁ ମୁକ୍ତି ପ୍ରଦାନ କରିଛନ୍ତି । ବିଦ୍ୟୁତକୁ ନେଇ କିପରି ରାଜନୀତି କରାଯାଇଥିଲା ତାର ଉଦାହରଣ ହେଲା ପନକୀ ବିଦ୍ୟୁତ ପ୍ରକଳ୍ପ । ଏହି ପ୍ରକଳ୍ପର ଗୋଟିଏ ୟୁନିଟ 52 ବର୍ଷ ତଳେ ସ୍ଥାପନ ହୋଇଥିଲା , କେତେ ବର୍ଷ ପୂର୍ବରୁ ? କାନପୁରର ଲୋକେ ଏହାକୁ ଭୁଲନ୍ତୁ ନାହଁ କେତେ ବର୍ଷ ପୂର୍ବରୁ ପ୍ରଥମ ୟୁନିଟ ସ୍ଥାପନ ହୋଇଥିଲା ? ଆଉ ଦ୍ୱିତୀୟ ୟୁନିଟ ସ୍ଥାପିତ ହୋଇଥିଲା 43 ବର୍ଷ ପୂର୍ବରୁ , ଏବେ ବର୍ଷ ଧରି କାମ କରି କରି ମେସିନଗୁଡ଼ିକ ମଧ୍ୟ ଥକି ଯିବେଣି । ଏହାର ଫଳ ସ୍ୱରୂପ ଏକ ୟୁନିଟ ବିଦ୍ୟୁତ ପାଇଁ 10 ଟଙ୍କା ଦେବାକୁ ପଡୁଥିଲା ଓ କୋଇଲା ମଧ୍ୟ ବେଶୀ ଖର୍ଚ୍ଚ ହେଉଥିଲା , ଏହି ସ୍ଥିତିର ପରିବର୍ତ୍ତନ ଜରୁରି ଥିଲା ।


    ବନ୍ଧୁଗଣ , ଆଜି ଠାରୁ ପ୍ରାୟ 6 ହଜାର କୋଟି ଟଙ୍କା ବିନିମୟରେ ପନକି ବିଦ୍ୟୁତ ପ୍ରକଳ୍ପର ବିସ୍ତୃତକରଣର କାମ ଆରମ୍ଭ ହୋଇଯିବା ଏହାଦ୍ୱାରା ଯେଉଁ ବିଦ୍ୟୁତ ଉତ୍ପାଦନ ହେବ ତାହା ଅଧାରୁ ମଧ୍ୟ କମ ଦାମରେ ଉପଲବ୍ଧ ହୋଇପାରିବ ଏବଂ ପ୍ରଦୂଷଣରେ ମଧ୍ୟ ହ୍ରାସ ପରିଲକ୍ଷିତ ହେବ । ଏବଂ ମୋର କାନପୁର ଭାଇ ଓ ଭଉଣୀମାନେ ଆମ କାମକୁ ଆପଣମାନେ ଜାଣନ୍ତି ନା ? ଯେଉଁ କାମର ଶିଳାନ୍ୟାସ ଆମେ କରିଥାଉ ତାହାର ଉଦଘାଟନ ମଧ୍ୟ ଆମେ ହିଁ କରୁ । ଏହାର ଅର୍ଥ ଏଇଆ ହେଲା ଯେ ତିନି ବର୍ଷ ମଧ୍ୟରେ ଯେତେବେଳେ ଏହି କାରଖାନା ସଂପୂର୍ଣ୍ଣ ହୋଇଯିବ ତେବେ ତାହାର ଉଦଘାଟନ କରିବା ପାଇଁ ମଧ୍ୟ ଆମେ ଆସିବୁ ।


    ଭାଇ ଓ ଭଉଣୀମାନେ , ଆମ ସରକାର ଉଦଯୋଗ ସହିତ ସାଧାରଣ ଲୋକମାନଙ୍କୁ ୟୁପିର ପ୍ରତି ଜିଲ୍ଲାରେ ବିଦ୍ୟୁତ ବ୍ୟବସ୍ଥା ସୁଧାରିବା ଉପରେ ଜୋର ଦେଉଛନ୍ତି । ସୌଭାଗ୍ୟବଶତଃ ଯୋଜନା ଅନୁସାରେ ଏପର୍ଯ୍ୟନ୍ତ ୟୁପିରେ ପ୍ରାୟ 75 ଲକ୍ଷ ଲୋକରୁ ବି ଅଧିକ ଲୋକଙ୍କୁ ମାଗଣାରେ ବିଦ୍ୟୁତ ସଂଯୋଗ ଯୋଗାଇ ଦିଆଯାଇଛି । ଯଦି ମୁଁ କେବଳ ଆମ କାନପୁର କ୍ଷେତ୍ରର କଥା କହେ ଦେଢ଼ ଲକ୍ଷରୁ ଅଧିକ ଘରେ ବିଦ୍ୟୁତ ସଂଯୋଗ ଦିଆଯାଇ ଲୋକଙ୍କ ଜୀବନରୁ ଅନ୍ଧାର ପୋଛି ଦିଆଯାଇଛି । ସରକାରଙ୍କ ତରଫରୁ ଏବା ବି ସୁନିଶ୍ଚିତ କରାଯାଇଛି ଯେ କୃଷକ ଏବଂ ସାଧାରଣ ଲୋକମାନଙ୍କୁ ଯେପରି ପର୍ଯ୍ୟାପ୍ତ ବିଦ୍ୟୁତ ମିଳିପାରିବ । ମୁଁ ତ କେତେଥର ଆଶ୍ଚର୍ଯ୍ୟ ହୋଇଯାଏ ଯେ ପ୍ରଥମେ କେଉଁଭଳି ସରକାର ଚାଲୁଥିଲା । କାନପୁର ଭଳି ଔଦ୍ୟୋଗିକ ନଗର , ଆର୍ଥିକ ଗତିବିଧିରେ ଅଗ୍ରଣୀ ନଗର ଏପରି ସ୍ଥାନରେ ଦେଢ଼ ଲକ୍ଷ ଘରେ ସନ୍ଧ୍ୟା ହେବା ପରେ ଅନ୍ଧାର ଘନେଇ ଆସୁଥିଲା । ଯଦି ସେହି ସରକାରଙ୍କ ସ୍ୱଭାବ ଗରିବ ଲୋକମାନଙ୍କର ମଙ୍ଗଳ କରିବାର ଥାଆନ୍ତା ତେବେ ଏହି ଅନ୍ଧକାର ବହୁ ପୂର୍ବରୁ ଦୂର ହୋଇପାରି ଥାଆନ୍ତା ।


    ବନ୍ଧୁଗଣ , ଏମାନଙ୍କ ସ୍ୱଭାବରେ ଥିବା ତ୍ରୁଟିର ଆଉ ଗୋଟିଏ ପ୍ରମାଣ , ଏହି କାନପୁର ସହରର ହିଁ ପ୍ରମାଣ ମୁଁ ଦେଉଛି । ଆପଣମାନେ ନିଜେ ଦେଖିଛନ୍ତି କିପରି ମା ’ ଗଙ୍ଗାଙ୍କୁ ସ୍ୱଚ୍ଛ ଏବଂ ସଫା କରିବା ଆଳରେ ହଜାର-କୋଟି ଟଙ୍କା କୁଆଡ଼େ ଚାଲିଗଲା , କିଏ ନେଇଗଲା , ପାଣିରେ ପଡ଼ିଲା ନା ପକେଟକୁ ଗଲା ? କିନ୍ତୁ ଭାଇ ଓ ଭଉଣୀମାନେ ଆଲମାରି ତ ଖାଲି ହୋଇଗଲା । କିନ୍ତୁ ମା ’ ଗଙ୍ଗାଙ୍କ ଅପରିଚ୍ଛନ୍ନତା ଟିକେ ବି କମିଲାନି । ଏହା ସତ କି ନୁହେଁ ? ପରିସ୍ଥିତି ସେତେବେଳେ ବଦଳିବାକୁ ଆରମ୍ଭ କଲା ଯେତେବେଳେ 2014ରେ ଆପଣମାନେ , ବିଶେଷ କରି ଉତ୍ତପ୍ରଦେଶର ଲୋକମାନେ , ହିନ୍ଦୁସ୍ତାନର ଲୋକମାନେ ଆମକୁ ଦେଶର ସେବା କରିବାର ଅବସର ଦେଲେ , ସେତେବେଳେ ପରିସ୍ଥିତିରେ ସୁଧାର ଆସିଲା । ମା ’ ଗଙ୍ଗାଙ୍କୁ ନିର୍ମଳ ଏବଂ ସ୍ୱଚ୍ଛ କରିବା ପାଇଁ ଆମେ ଗଙ୍ଗୋତ୍ରୀରୁ ଗଙ୍ଗା ସାଗର ପର୍ଯ୍ୟନ୍ତ ଏକ ସଂପୂର୍ଣ୍ଣ ଚିନ୍ତା ସହିତ , ପୂରା ପ୍ରତିବଦ୍ଧତା ସହିତ ଶ୍ରଦ୍ଧା ଏବଂ ସମର୍ପଣ ଭାବରେ ଆମେ ଦିନ ରାତି କାମ କରୁଛୁ । ନମାମି ଗଙ୍ଗେ ମିଶନ ଅଧିନରେ ସାରା ଦେଶରେ 2 କୋଟି 75 ଲକ୍ଷ ପ୍ରକଳ୍ପ କାମ କରୁଛି । ଯାହା ମଧ୍ୟରେ 50ରୁ ଅଧିକ ପ୍ରୋଜେକ୍ଟସ କେବଳ ୟୁପିର ଗଙ୍ଗା ତଟରେ ଚାଲିଛି ।


    ବନ୍ଧୁଗଣ , କାନପୁରରେ ଗଙ୍ଗାର ସ୍ଥିତି ଯେପରି ଥିଲା ତାହା ଦେଖି ଲୋକମାନେ ପ୍ରାୟ ସମୟରେ କହୁଥିଲେ ଏପରି ସ୍ଥିତିକୁ ବଦଳାଇବା ଅସମ୍ଭବ । କିନ୍ତୁ ଆମ ସରକାର ଦେଶବାସୀଙ୍କୁ ଏହି ବିଶ୍ୱାସ ଦେଇପାରିଛି କି ଅସମ୍ଭବ ଏବେ ସମ୍ଭବ । ଏଥିପାଇଁ ବ୍ୟାପକ ରଣନୀତି ସହିତ କାମ କରାଯାଇଛି । କାନପୁରରେ ଗଙ୍ଗାରେ ଯେଉଁ ଘରୁ ଆବର୍ଜନା ଏହଂ ଉଦ୍ୟୋଗରୁ ଆସୁଥିବା ଆବର୍ଜନା ଯେଉଁ ନାଳ ମାଧ୍ୟମରେ ବହି ଆସୁଥିଲା ସେସବୁକୁ ବନ୍ଦ କରିବା ସହିତ ସେହି ନାଳର ପାଣିକୁ ପୁନଃ ବିଶୋଧିତ କରିବା ପାଇଁ ଏକ ବ୍ୟାପକ ଅଭିଯାନ ଆରମ୍ଭ କଲୁ । ଏସିଆର ସବୁଠୁ ବଡ଼ ନାଳ ମଧ୍ୟରୁ ଆସୁଥିବା ଆବର୍ଜନା ସିଧା ଗଙ୍ଗାରେ ମିଶିବାକୁ ପ୍ରତିରୋଧ କରିବାର କାମ ପୂରା ହୋଇଯାଇଛି । ଘରୁ ବାହାରିଥିବା ସିୱେଜକୁ ବିଶୋଧିତ କରିବା ଏବଂ ଘାଟଗୁଡିକର ସଫା ଏବଂ ସୌନ୍ଦର୍ଯ୍ୟକରଣର ସେମାନଙ୍କ ପ୍ରୋଜେକ୍ଟ ଶିଳାନ୍ୟାସ ଏବଂ ଲୋକାର୍ପଣ ଆଜି ହୋଇଯାଇଛି ।


    ବନ୍ଧୁଗଣ , ଆମ ସରକାର ନମାମି ଗଙ୍ଗେ ଅଭିଯାନ ଅନୁସାରେ ଏଠାକାର ଚମଡ଼ା ଉଦ୍ୟୋଗ ପାଇଁ ମଧ୍ୟ ଏକ ବିଶେଷ ଯୋଜନା ପ୍ରସ୍ତୁତ କରିଛି । ଏହି ଯୋଜନା ଅନୁସାରେ ଏବେ ଚମଡ଼ା ଉଦ୍ୟୋଗରୁ ବାହାରୁଥିବା ପାଣିକୁ ସଫା କରିବା ପାଇଁ ବହୁତ ବଡ ପ୍ଲାଣ୍ଟର ଭିତ୍ତିପ୍ରସ୍ତର ମଧ୍ୟ ଆଜି ରଖାଯାଇଛି । ଏହାଦ୍ୱାରା ପ୍ରତିଦିନ ଦୁଇ କୋଟି ଲିଟର ଅପରିଷ୍କାର ପାଣି ଗଙ୍ଗାରେ ମିଶିପାରିବ ନାହିଁ ।


    ବନ୍ଧୁଗଣ , ଆମ ସରକାର ପୁରୁଣା ଉଦ୍ୟୋଗଗୁଡ଼ିକୁ ସଂରକ୍ଷିତ କରୁଛି , କାନପୁର ଏବଂ ୟୁପିରେ ନୂଆ ଉଦ୍ୟୋଗଗୁଡ଼ିକୁ ମଧ୍ୟ ପ୍ରୋତ୍ସାହନ ଦେଉଛି । ୟୁପିରେ ଆରମ୍ଭ ହୋଇଥିବା ଡିଫେନ୍ସ କରିଡରରୁ ମଧ୍ୟ ସବୁଠୁ ଅଧିକ ଫାଇଦା ଯଦି ମିଳିବ ତେବେ ତାହା କାନପୁରକୁ ମିଳିବ । ୟୁପିରେ ବିନିଯୋଗର ପରିବେଶ ଏଥିପାଇଁ ସୃଷ୍ଟି ହେଉଛି କାରଣ ଏଠାରେ ଯୋଗୀଜୀ ଅପରାଧୀଙ୍କୁ ନିୟନ୍ତ୍ରଣ କରିବା ସହିତ ଆଧୁନିକ ଭିତ୍ତିଭୂମି ନିର୍ମାଣ କରାଯାଉଛି । ସମଗ୍ର ୟୁପିରେ ସଡ଼କ , ରାଜପଥ , ଏକ୍ସପ୍ରେସ ୱେ , ରେଲବାଇ , ଆକାଶ ପଥର ଜାଲ ବୁଣା ଚାଲିଛି । ସହର ମଧ୍ୟରେ ମେଟ୍ରୋ ସୁବିଧା ପ୍ରସ୍ତୁତି ଚାଲିଛି । କାନପୁର ମେଟ୍ରୋ ସମେତ ୟୁପିରେ ଆହୁରି ଅନେକ ମେଟ୍ରୋ ପ୍ରକଳ୍ପକୁ କେନ୍ଦ୍ର ସରକାର ମଂଜୁରୀ ଦେଇ ସାରିଛନ୍ତି । ଯେତେବେଳେ କାନପୁରରେ ମେଟ୍ରୋ ପ୍ରକଳ୍ପ ସଂପୂର୍ଣ୍ଣ ହୋଇଯିବ ସେତେବେଳେ ଏଠାକାର ଟ୍ରାଫିକ ବ୍ୟବସ୍ଥାରେ ଅଭୂତପୂର୍ବ ପରିବର୍ତ୍ତନ ଆସିବ ।


    ଆଜି ହିଁ ପ୍ରଯୁକ୍ତି ମାଧ୍ୟମରେ ଲକ୍ଷ୍ନୌ ମେଟ୍ରୋର ଦ୍ୱିତୀୟ ପର୍ଯ୍ୟାୟ ଲୋକାର୍ପଣ ହେଲା । ଏହା ତିଆରି ହୋଇଗଲେ ଲକ୍ଷ୍ନୌରେ ପ୍ରାୟ 23 କିଲୋମିଟର ରୁଟ ଉପରେ ମେଟ୍ରୋ ଚଳାଚଳ ଆରମ୍ଭ ହୋଇଯିବ । ଏହିଭଳି ଭାବେ ଆଗ୍ରାରେ ମଧ୍ୟ ମେଟ୍ରୋ ଟ୍ରାକ ତିଆରି କରିବା ପାଇଁ ଆଜି ଶିଳାନ୍ୟାସ କରାଯାଇଛି । ଆଗ୍ରାରେ ମେଟ୍ରୋ ଷ୍ଟେସନ ତିଆରି ହେଲେ ସେଠାକାର ଲୋକମାନଙ୍କ ଜୀବନ ସହଜ ହେବା ସହିତ ପର୍ଯ୍ୟଟନ ପାଇଁ ଆଉ ଏକ ଅତିରିକ୍ତ ସୁବିଧା ମିଳିବ ।


    ବନ୍ଧୁଗଣ , ଆମ ସରକାର କାନପୁର ସହରରେ ସବୁ ସୁବିଧା ଦେବାର ଭରପୁର ପ୍ରୟାସ କରୁଛି । ଆଜି କାନପୁରର ଅନେକ ଗରିବ ପରିବାରକୁ ନିଜସ୍ୱ ପକ୍କା ଘର ମିଳିପାରିଛି । ଏପର୍ଯ୍ୟନ୍ତ ପ୍ରଧାନମନ୍ତ୍ରୀ ଆବାସ ଯୋଜନା ଅଧିନରେ ସାରା ଦେଶରେ ପ୍ରାୟ ଦେଢ କୋଟି ଘର ତିଆରି ହୋଇପାରିଛି । ପୂର୍ବ ସରକାର ଏତିକି ସମୟ ମଧ୍ୟରେ କେବଳ 25 ଲକ୍ଷ ଘର ତିଆରି କରି ପାରିଥିଲେ । ଏବଂ ଏହି ସରକାର ଦେଢ଼ କୋଟି କରି ପାରିଛନ୍ତି । ୟୁପିରେ ମଧ୍ୟ ଯୋଗୀଜୀଙ୍କ ସରକାର ଗଠନ ହେବା ପରେ ଘର ତିଆରି କାମ ତ୍ୱରାନ୍ୱିତ ହୋଇଛି । ଏହାପୂର୍ବରୁ ତ ୟୁପି ସରକାରଙ୍କୁ ଆମେ ଚିଠି ଲେଖୁଥିଲୁ । ଭାରତ ସରକାର ବାରମ୍ବାର ଲେଖୁଥିଲେ । କିନ୍ତୁ ସେ ସମୟର ସରକାର ଚଳାଉଥିବା ଲୋକମାନଙ୍କୁ ଗରିବ ଲୋକଙ୍କ ଚିନ୍ତା ନଥିଲା ।


    ବନ୍ଧୁଗଣ , ଆଜିର ଏହି ଅବସରରେ ଯେତେବେଳେ ମୁଁ ଏହି ପରିବାରଙ୍କୁ ଘର ଦେଉଛି , ମୁଁ କାନପୁର ମାଟିରୁ ଦେଶର ସମସ୍ତ ଗରିବମାନଙ୍କୁ ଯେଉଁମାନେ ପାଖରେ ଘର ନାହିଁ ସେମାନଙ୍କୁ ପୁଣି ଥରେ ମୁଁ ମୋର ପ୍ରତିଶ୍ରୁତି ଦୋହରାଇବାକୁ ଚାହେଁ । ଆମେ 2014ରେ ସରକାର ଗଠନ କରିବା ପରେ କହିଥିଲୁ ଯେ , 2022 ଯେତେବେଳେ ଭାରତର ସ୍ୱାଧୀନତାକୁ 75 ବର୍ଷ ହେବ ସେତେବେଳକୁ ହିନ୍ଦୁସ୍ତାନରେ କୌଣସି ବି ପରିବାର ଏପରି ନଥିବା ଯାହାଙ୍କ ମୁଣ୍ଡ ଉପରେ ପକ୍କା ଛାତ ନଥିବ । ମୁଁ ଆଜି ଦାୟିତ୍ୱର ସହିତ ମୋର ଗରିବ ଭାଇଭଉଣୀମାନଙ୍କୁ କହିବାକୁ ଚାହେଁ ଯେ , କାମ ଶୀଘ୍ର କଲି । ସେମାନଙ୍କ 25 ଲକ୍ଷ ତୁଳନାରେ ଆମେ ଦେଢ କୋଟି ଘର ବନାଇଲୁ , ଏବେ ବି ଘର ତିଆରି ହେଉଛି , ଆଗକୁ ମଧ୍ୟ ତିଆରି ହେବ । ଯାହାକୁ ଆଜି ମିଳିନି , ତାକୁ କାଲି ମିଳିବ , ଯାହାକୁ କାଲି ମିଳିନି ତାକୁ 15ଦିନ ପରେ , ମାସେ ପରେ ମିଳିବ । କିନ୍ତୁ 2022 ପୂର୍ବରୁ ସମସ୍ତେ ଭରସା କରନ୍ତୁ ଯେ , “ ମୋଦୀ ଅଛନ୍ତି ତ ସମ୍ଭବ ହେବ ” । ଏହି ଘର ସମସ୍ତଙ୍କୁ ମିଳିବ । କଥା କହୁଥିବା ସରକାର ବହୁତ ଆସିଛନ୍ତି , କାମ କରି ଦେଖାଉଥିବା ଏହି ସରକାର ଆପଣଙ୍କ ସାମନାରେ ଉପସ୍ଥିତ ଅଛନ୍ତି ।


    ବନ୍ଧୁଗଣ , ଆଜି ଯେତେବେଳେ ମୁଁ କାନପୁର ମାଟିରେ ପାଦ ରଖିଛି ସେତେବେଳେ ସେହି ବୀରମାନଙ୍କୁ ସ୍ମରଣ କରିବା ମଧ୍ୟ ଜରୁରି ଯେଉଁମାନଙ୍କ ବଳୀଦାନ ଯୋଗୁଁ ଦେଶ ସୁରକ୍ଷିତ ଅଛି , ବିକାଶ ପଥରେ ଅଗ୍ରସର ହେଉଛି । ପୁଲୱାମା ଆତଙ୍କବାଦୀ ଆକ୍ରମଣରେ ଶହୀଦ ହୋଇଥିବା ଶ୍ୟାମବାବୁ ଏବଂ ବଡଗାଁଓ ହେଲିକପ୍ଟର ଦୁର୍ଘଟଣାରେ ଶହୀଦ ହୋଇଥିବା ଦୀପକ ପାଣ୍ଡେଙ୍କୁ ମୁଁ ପୁଣି ଥରେ ପ୍ରଣାମ କରୁଛି । ମୁଁ କହିବି ଶହୀଦମାନେ--- ଆଉ ଆପଣମାନେ ସଂପୂର୍ଣ୍ଣ ଜୋର ଦେଇ କହିବେ ଅମର ରହେ ଅମର ରହେ ।


    ଶହୀଦ ଅମର ରହେ


    ଶହୀଦ ଅମର ରହେ


    ଶହୀଦ ଅମର ରହେ


    ବନ୍ଧୁଗଣ , ପୁଲୱାମା ଆତଙ୍କବାଦୀ ଆକ୍ରମଣ କଥା ମନେ ଅଛି ତ ? ପୁଲୱାମା ଆକ୍ରମଣ ପରେ ଆମ ବୀର ଯବାନମାନେ ଯେଉଁ ପରାକ୍ରମ ଦେଖାଇଥିଲେ ଆପଣଙ୍କ ଛାତି ଚଉଡ଼ା ହୋଇଗଲା କି ନାହିଁ ? ଆପଣମାନଙ୍କ ମୁଣ୍ଡ ଗର୍ବରେ ଉଚ୍ଚା ହେଲା କି ନାହି ? ଭାରତର ବି ଦମ ଅଛି ଏକଥା ଲାଗୁଛି କି ନାହିଁ ?


    ଆମ ସେନା ଯାହା ସିଦ୍ଧାନ୍ତ ନିଏ ତାହା କରିପାରିବେ କି ନାହିଁ ? ଆପଣମାନେ ଖୁସି ତ ? ଆପଣମାନଙ୍କ ଇଚ୍ଛାଶକ୍ତି ଦୃଢ଼ ଅଛି ତ ? ଆପଣଙ୍କ ଭିତରେ ସେହି ଜୋଶ୍ ଅଛି ତ ? କିନ୍ତୁ ଭାଇ ଓ ଭଉଣୀମାନେ ଆପଣମାନଙ୍କ ମଧ୍ୟରେ ଏହି ଜୋସ୍ ଅଛି , ଉତ୍ସାହ ଅଛି , ଯାହା ବିଶ୍ୱସନୀୟ । କିନ୍ତୁ ଦୁଃଖର କଥା ଯେ , ଆମରି ଘରେ ହିଁ ସେନାର ପରାକ୍ରମକୁ ନୀଚ୍ଚା ଦେଖାଇବା ପାଇଁ ଦିନରାତି ପ୍ରୟାସ କରାଯାଉଛି । ଏପରି ଲୋକଙ୍କୁ ଲଜ୍ଜା ଲାଗିବା ଦରକାର କି ନାହିଁ ? ସେମାନଙ୍କୁ ଲାଜ ଲାଗେ ନାହିଁ । ପାକିସ୍ତାନକୁ ଯାହା ପସନ୍ଦ ଆସେ ଏପରି କଥା ଯଦି କେହି ହିନ୍ଦୁସ୍ତାନରେ ବସି କରନ୍ତି ତାହେଲେ ସେମାନଙ୍କୁ କ୍ଷମା କରା ଯାଇପାରିବ କି । ଏହାକଣ ସେନା ପ୍ରତି ଅପମାନ ନୁହେଁ କି ? ବୀରମାନଙ୍କ ପରାକ୍ରମର ଅପମାନ ନୁହେଁ କି ?


    ଭାଇ ଓ ଭଉଣୀମାନେ , କିଛି ଲୋକ ଯେଉଁ କାମ ଜାଣିଶୁଣି କରୁଛନ୍ତି , ମୁଁ ଏହି ଗୁରୁତର ଅଭିଯୋଗ କରୁଛି , କାନପୁର ମାଟିରୁ କରୁଛି , ସ୍ୱାଧୀନତା ସଂଗ୍ରାମରେ ପ୍ରମୁଖ ଭୂମିକା ନେଇଥିବା ଏହି କାନପୁର ମାଟିରୁ ମୁଁ ଏହି ଲୋକମାନଙ୍କ ଉପରେ ଗୁରତର ଆରୋପ ଲଗାଉଛି , ରାଜନୈତିକ ସ୍ୱାର୍ଥ ପାଇଁ ଯେଉଁ ପ୍ରକାର ବୟାନବାଜି କରାଯାଉଛି , ଯେଉଁ ପ୍ରକାର ଭାଷାର ପ୍ରୟୋଗ କରାଯାଉଛି , ସରକାରଙ୍କ ଉପରେ ଯେଉଁ ପ୍ରକାର ଖରାପ ଅଭିଯୋଗ କରାଯାଉଛି , ଏହାଦ୍ୱାରା ଦେଶର ଶତ୍ରୁମାନଙ୍କୁ ଶକ୍ତି ମିଳୁଛି । ସେମାନଙ୍କୁ ବଳ ମିଳୁଛି । ଆରେ ସ୍ୱାର୍ଥର ରାଜନୀତି କାରଣରୁ , ମୋଦୀ ବିରୋଧ କାରଣରୁ , ଆମର ରାଜନୈତିକ ବିରୋଧୀମାନେ ଯେଉଁ ବୟାନବାଜି କରୁଛନ୍ତି ତାହାର ଲାଭ ଆତଙ୍କବାଦୀମାନେ ଶତ ପ୍ରତିଶତ ନେଉଛନ୍ତି । ବନ୍ଧୁଗଣ , ନିର୍ବାଚନ ତ ଆସିବ ଯିବ , କିନ୍ତୁ ଦେଶର ଶତ୍ରୁମାନେ ଯେପରି ଏହାର ଫାଇଦା ନଉଠାଇ ପାରନ୍ତି ଏହାର ଦାୟିତ୍ୱ ଆମ ହିନ୍ଦୁସ୍ତାନୀମାନଙ୍କ ହାତରେ ଅଛି । ଯେକୌଣସି ଦଳ ହେଉନା କାହିଁକି , ପ୍ରତ୍ୟେକ ନେତାର ଅଛି କି ନାହିଁ , କିନ୍ତୁ ଏପରି ଦାୟିତ୍ୱହୀନ କଥା...


    ଭାଇ ଓ ଭଉଣୀମାନେ , ଆଜି ଯେତେବେଳେ ପାକିସ୍ତାନ ଉପରେ ସାରା ଦୁନିଆ ଚାପ ପକାଉଛି , ପାକିସ୍ତାନ ଆତଙ୍କବାଦକୁ ପ୍ରୋତ୍ସାହନ ଦେଉଥିବା ପ୍ରମାଣ ମିଳିଛି । ପାକିସ୍ତାନ ଏବେ କାହାକୁ ମୁହଁ ଦେଖାଇବା ପରିସ୍ଥିତିରେ ନାହିଁ । ସାରା ବିଶ୍ୱ ପାକିସ୍ତାନ ଉପରେ ଚାପ ପକାଉଥିବା ବେଳେ ଆମ ଦେଶର କିଛି ନେତାଙ୍କ ବୟାନ ପାକିସ୍ତାନକୁ ସହାୟତା କରୁଛି । କଣ ସେମାନଙ୍କୁ ଏପରି କରିବା ଶୋଭା ଦେଉଛି ? ସେମାନେ ଏକଥା ଭୁଲନ୍ତୁ ନାହିଁ ସେମାନଙ୍କ ବୟାନକୁ ଆଧାର କରି ପାକିସ୍ତାନ ସେହି ବୟାନକୁ ସାରା ଦୁନିଆକୁ ଦେଖାଉଛି , ଜଣାଉଛି ଏବଂ ପୂରା ବିଶ୍ୱକୁ ଭ୍ରମିତ କରୁଛି । ଏହି ପାପ ସେଭଳି ନେତାମାନଙ୍କ ଯୋଗୁଁ ହେଉଛି ।


    ମୁଁ ଦେଶବାସୀଙ୍କୁ କାନପୁର ମାଟିରୁ କହିବାକୁ ଚାହେଁ ଯେ , ସୀମା ପାର ଆତଙ୍କବାଦୀଙ୍କ ବିରୋଧରେ ନିର୍ଣ୍ଣାୟକ ଲଢ଼େଇ ମଧ୍ୟରେ ଆପଣମାନେ ଦେଖିଥିବେ ଆମ ସରକାର ଗୋଟିଏ ପରେ ଗୋଟିଏ ପଦକ୍ଷେପ ନେଇଛନ୍ତି । ଏହି କାରଣରୁ ଆତଙ୍କବାଦୀମାନେ ନିଜର ଅନ୍ତ ଦେଖି ପାରୁଛନ୍ତି ଏବଂ ଯେତେବେଳେ ନିଜର ଅନ୍ତ ସାମ୍ନାରେ ଦେଖୁଛନ୍ତି ସେମାନେ ଆହୁରି ଅଧିକ ହଡ଼ବଡ଼େଇ ଯାଉଛନ୍ତି । ଏହା ଆତଙ୍କବାଦୀଙ୍କ ଭୟର ପରିଣାମ ଅଟେ କି ଜାମ୍ମୁରେ କାଲି ପୁଣି ଥରେ ଏମାନେ ଆତଙ୍କୀ ଆକ୍ରମଣ କରିବାର ପ୍ରୟାସ କରିଥିଲେ । ଆମ ସରକାର ଯେଉଁଭଳି ଭାବେ କଠୋର କାର୍ଯ୍ୟାନୁଷ୍ଠାନ ନେଉଛନ୍ତି ଏବଂ ଆମ କାର୍ଯ୍ୟାନୁଷ୍ଠାନର ପ୍ରଭାବ ଦ୍ୱାରା ଆତଙ୍କବାଦୀମାନେ ଭୟଭୀତ ହେଉଛନ୍ତି । ସେମାନଙ୍କଠାରୁ ସାହାଯ୍ୟ ପାଉଥିବା ଲୋକ ବି ଡରୁଛନ୍ତି । ଏପରି ସ୍ଥିତିରେ ମୁଁ ମୋ ଦେଶବାସୀଙ୍କୁ ଜଣେ ନାଗରିକ ହିସାବରେ ହିନ୍ଦୁସ୍ତାନର ସବୁ ନାଗରିକମାନଙ୍କୁ ସତର୍କ ରହିବା ପାଇଁ କହି ରାଷ୍ଟ୍ର ପ୍ରତି ନିଜ ଦାୟିତ୍ୱ ପାଳନ କରିବା ଅଧିକା ଜରୁରି ବୋଲି କହୁଛି ।


    ବନ୍ଧୁଗଣ , ଦେଶରେ ଏକତା ବଜାୟ ରଖିବା ଖୁବ ଗୁରୁତ୍ୱପୂର୍ଣ୍ଣ । ଆପଣମାନେ ମତେ କୁହନ୍ତୁ ଆତଙ୍କବାଦ ବିରୋଧରେ ଏହି ଲଢ଼େଇରେ ଜିତିବା ଦରକାର କି ନୁହେଁ ? ଆତଙ୍କବାଦର ମୂଳୋତ୍ପାଟନ କରିବା ଦରକାର କି ନୁହେଁ ? ଏହାକୁ କିଏ ଶେଷ କରିପାରିବ । ଆତଙ୍କବାଦକୁ କିଏ ନଷ୍ଟ କରିପାରିବ ।


    ଭାଇ ଓ ଭଉଣୀମାନେ , କେବଳ ମୋଦି ନୁହେଁ 125 କୋଟି ହିନ୍ଦୁସ୍ତାନୀ ଶେଷ କରିପାରିବେ । ଏଥିପାଇଁ ଦେଶରେ ଏକତାର ପରିବେଶ ଆବଶ୍ୟକ । ଭାଇଚାରା ଆବଶ୍ୟକ , ସଦ୍ଭାବ ଆବଶ୍ୟକ । ଏବଂ ଏହି ଶକ୍ତିରୁ ମୋଦି ନିଷ୍ପତ୍ତି ନେଇ ପାରିବ । ଆତଙ୍କବାଦକୁ ଧ୍ୱଂସ କରିପାରିବ । ମୋଦୀର ସବୁଠୁ ବଡ଼ ଶକ୍ତି ଦେଶର ଏକତା , ମୋଦୀର ସବୁଠୁ ବଡ଼ଡ ଶକ୍ତି ଦେଶର ଭାଇଚାରା , ମୋଦୀର ସବୁଠୁ ବଡ଼ ଶକ୍ତି ଦେଶରେ ସଦ୍ଭାବନାର ବାତାବରଣ । ଏବଂ ଏହାକୁ ବଜାୟ ରଖିବା ପାଇଁ ମୁଁ ଆପଣମାନଙ୍କ ସହାୟତା ଲୋଡୁଛି । ଆପଣଙ୍କ ସହାୟତା ମିଳିଲେ ଏହି ଲଢ଼େଇ ଜିତି ହେବ ଓ ଭାରତ ଜିତିବ ଏଇ ବିଶ୍ୱାସ ରଖନ୍ତୁ । ମୁଁ ଆଜି ଆମ ଯୋଗୀଜୀଙ୍କ ସରକାରକୁ ଅଭିନନ୍ଦନ ଜଣାଉଛି । ପଅର ଦିନ ଲକ୍ଷ୍ନୌରେ କିଛି ଅସାମାଜିକ ବ୍ୟକ୍ତି ଆମ କାଶ୍ମୀର ଭାଇମାନଙ୍କ ସହିତ ଯେଉଁଭଳି ଆଚରଣ ଦେଖାଇଥିଲେ ତାହା ଉପରେ ୟୁପି ସରକାର ତତକ୍ଷଣାତ କାର୍ଯ୍ୟାନୁଷ୍ଠାନ ଗ୍ରହଣ କରିଛନ୍ତି ଓ ଏଥିପାଇଁ ମୁଁ ମଧ୍ୟ ଯୋଗୀ ସରକାରଙ୍କୁ ଅଭିନନ୍ଦନ ଜଣାଉଛି ।


    ମୁଁ ଅନ୍ୟ ରାଜ୍ୟ ସରକାରଙ୍କଠାରୁ ଏହି ଆଶା ରଖିବି ଯେଉଁଠି ବି ଏପରି ଘଟଣା ସାମ୍ନାକୁ ଆସୁଛି କଠୋର କାର୍ଯ୍ୟାନୁଷ୍ଠାନ ଗ୍ରହଣ କରାଯାଉ । ଆତଙ୍କବାଦର ମୂଳୋତ୍ପାଟନ କରିବା ସହିତ ଏକତାର ମନ୍ତ୍ର ନେଇ ଆଗକୁ ବଢ଼ିବାର ଅଛି ।


    ବନ୍ଧୁଗଣ , ନିଜର ଭ୍ରଷ୍ଟାଚାରକୁ ବଞ୍ଚାଇବା ପାଇଁ , ବଂଶବାଦକୁ ବଞ୍ଚାଇବା ପାଇଁ କିଛି ଲୋକ ମହା ଅପମିଶ୍ରଣର ରାଜନୀତି କରୁଛନ୍ତି । ଏଭଳି ଲୋକଙ୍କୁ ଦେଶର ବୀର ଯବାନ , ଗରିବ ଲୋକ , ମଧ୍ୟବିତ୍ତ ବର୍ଗ , କୃଷକ , ଉଦ୍ୟୋଗ , ଗଙ୍ଗା ଏସବୁ କଥା ସେତେବେଳେ ମନେ ପଡେ ଯେତେବେଳେ ସେମାନେ ଭୋଟ ଖୋଜିବା ପାଇଁ ବାହାରି ପଡ଼ନ୍ତି । ମହା ଅପମିଶ୍ରଣର ଖେଳରେ ଜୁଟି ଥିବା ଏହି ଲୋକମାନଙ୍କୁ ଆତଙ୍କ , ଭ୍ରଷ୍ଟାଚାର ଏବଂ ଦାରିଦ୍ର୍ୟ ବିରୋଧରେ ନିର୍ଣ୍ଣାୟକ ଲଢ଼େଇ ଲଢୁଥିବା ମୋଦୀ ପସନ୍ଦ ଆସୁନି । ଏମାନଙ୍କୁ କାହାଠାରୁ ଅସୁବିଧା ଅଛି , ଏହି ମହା ଅପମିଶ୍ରଣ ବାଲା ଲୋକ କାହାଠାରୁ ଅସୁବିଧା ଭୋଗୁଛନ୍ତି.. ସେଥିପାଇଁ କଣ କହୁଛନ୍ତି.. ଆସନ୍ତୁ ମହା ଅପମିଶ୍ରଣ କରିବା , ଯେଉଁମାନେ ଜେଲରେ ଅଛନ୍ତି ସେମାନଙ୍କୁ ବି ସାଙ୍ଗରେ ନେବା , ଯେଉଁମାନଙ୍କର ଜେଲ ଯିବା ନିଶ୍ଚିତ ସେମାନଙ୍କୁ ବି ନେବା , ଯେଉଁମାନେ ଜାମିନରେ ଅଛନ୍ତି ସେମାନଙ୍କୁ ବି ନେବା ଏବଂ ଏଥିପାଇଁ ସେମାନେ କହୁଛନ୍ତି ଆସ ମହା ଆପମିଶ୍ରଣ କରିବା । ଏବଂ ସେମାନେ କଣ କହୁଛନ୍ତି.. ଆସ ମିଳିମିଶି ମୋଦୀକୁ ଶେଷ କରିବା । ଆଉ ମୁଁ କହୁଛି ଆସନ୍ତୁ ଏକଜୁଟ ହୋଇ ଆତଙ୍କବାଦକୁ ଶେଷ କରିବା , ସେମାନେ କହୁଛନ୍ତି ମୋଦୀକୁ ଶେଷ କରିବା । ଆମେ କହୁଛୁ ଆତଙ୍କବାଦକୁ ଶେଷ କରିବା ।


    ବନ୍ଧୁଗଣ , ମୁଁ ଜାଣିଛି ୟୁପି ସହିତ ଦେଶର ପ୍ରତି ଜନତା ଦେଶର ଏକତା , ଦେଶର ବିକାଶ ସହିତ ଛିଡା ହୋଇଛି ଓ ପୁଣିଥରେ ଆପଣମାନଙ୍କ ବିକାଶର ସମସ୍ତ ପ୍ରକଳ୍ପ ପାଇଁ ମୋ ତରଫରୁ ବହୁତ ବହୁତ ବଧେଇ ଜଣାଉଛି ଏବଂ ଆଜି କାନପୁରରେ ଏତେ ସଂଖ୍ୟକ ଲୋକ ଅଛନ୍ତି କି ଯେଉଁଠି ମୋର ନଜର ପଡୁଛି ଲୋକ ହିଁ ଦେଖିବାକୁ ମିଳୁଛନ୍ତି । ଆପଣମାନେ ମୋତେ ଆଶୀର୍ବାଦ ଦେବା ପାଇଁ ଆସିଛନ୍ତି ଓ ମୁଁ ଆପଣମାନଙ୍କ ନିକଟରେ କୃତଜ୍ଞ । ପୂର୍ଣ୍ଣ ଶକ୍ତିରେ ମୋ ସହିତ କୁହନ୍ତୁ


    ଭାରତ ମାତା କୀ ଜୟ


    ଭାରତ ମାତା କୀ ଜୟ


    ଭାରତ ମାତା କୀ ଜୟ


    ଧନ୍ୟବାଦ ।


    **********


    

    
    (Release ID: 1569227) Visitor Counter : 1