      PIB Headquarters

      കൂടുമത്സ്യ കൃഷിയിൽ സംരംഭകത്വം ലക്ഷ്യമിട്ട് സിഎംഎഫ്ആർഐ
      കടമക്കുടി പഞ്ചായത്തിൽ കോരമ്പാടം സർവീസ് സഹകരണ ബാങ്കുമായി ചേർന്നാണ് പദ്ധതി
      
      Posted On: 01 MAR 2019 4:50PM by PIB Thiruvananthpuram


    കടമക്കുടി പഞ്ചായത്ത് നിവാസികളെ കൂടുമത്സ്യ കൃഷിയിലൂടെ ചെറുകിട സംരംഭകരാക്കാൻ കേന്ദ്ര സമുദ്രമത്സ്യ ഗവേഷണ സ്ഥാപനം (സിഎംഎഫ്ആർഐ). കോരാമ്പാടം സർവീസ് സഹകരണ ബാങ്കിന്റെ പിന്തുണയോടെയാണ് പ്രദേശവാസികളെ കൂടുമത്സ്യ കൃഷി ചെയ്യാൻ പ്രേരിപ്പിക്കുന്നത്. പ്രാഥമിക ഘട്ടത്തിൽ, പഞ്ചായത്തിലെ 114 പേർക്ക് കൂടുകൃഷി ചെയ്യുന്നതിനുള്ള പരിശീലനം നൽകി. കൂടുനിർമാണം, കൃഷി ചെയ്യുന്നതിനുള്ള സ്ഥല നിർണയം, സാമ്പത്തിക ആസൂത്രണം, യോജിച്ച മത്സ്യക്കുഞ്ഞുങ്ങളെ കണ്ടെത്തൽ, പരിപാലനം, തീറ്റ നൽകൽ, വിളവെടുപ്പ്, വിപണനം തുടങ്ങിയ മേഖലകളിൽ മൂന്ന് ദിവസത്തെ പരിശീലനമാണ് നൽകിയത്. നാഷണൽ ഫിഷറീസ് ഡെവലപ്‌മെന്റ് ബോർഡിന്റെ (എൻഎഫ്ഡിബി) സഹായത്തോടെ സിഎംഎഫ്ആർഐ കഴിഞ്ഞ വർഷം മുതൽ നടപ്പിലാക്കിവരുന്ന പദ്ധതിയുടെ ഭാഗമായായിരുന്നു പരിശീലനം.


    പരിശീലനം ലഭിച്ചവരിൽ നിന്ന് കൂടുമത്സ്യ കൃഷി തുടങ്ങുന്നവർക്ക് കുറഞ്ഞ പലിശയിൽ കോരമ്പാടം സർവീസ് സഹകരണ ബാങ്ക് വായ്പ നൽകും. കൃഷിയുടെ തുടക്കം മുതൽ വിളവെടുപ്പ് വരെ സിഎംഎഫ്ആർഐയുടെ സാങ്കേതിക സഹായവും കർഷകർക്ക് ലഭിക്കും. മോദ, കരിമീൻ, കാളാഞ്ചി, ചെമ്പല്ലി തുടങ്ങിയ മത്സ്യങ്ങളാണ് കൂടുകൃഷി ചെയ്യാൻ ഉപയോഗിക്കുക.


    പെരിയാറിനാൽ ചുറ്റപ്പെട്ടു കിടക്കുന്ന കടമക്കുടി പഞ്ചായത്തിൽ കൂടുമത്സ്യ കൃഷി ഒരു മികച്ച വരുമാനമാർഗമാണ്. ആഭ്യന്തര മത്സ്യോൽപാദനം ഉയർത്താനും തീരദേശ നിവാസികൾക്ക് അധികവരുമാനം നേടാനും കൂടുമത്സ്യ വഴിയൊരുക്കുമെന്ന് സിഎംഎഫ്ആർഐ ഡയറക്ടർ ഡോ എ ഗോപാലകൃഷ്ണൻ പറഞ്ഞു. വിളവെടുക്കുന്ന മത്സ്യങ്ങൾ ഇടനിലക്കാരെ ഒഴിവാക്കി വിൽപന നടത്തുന്നതിനും കർഷകർക്ക് സാഹചര്യമൊരുക്കും.


    ദേശീയ തലത്തിൽ 5000 പേർക്ക് കൂടുമത്സ്യ കൃഷിയിൽ പരിശീലനം നൽകുന്ന പദ്ധതി കഴിഞ്ഞ വർഷമാണ് സിഎംഎഫ്ആർഐ ആരംഭിച്ചത്. 2500-ഓളം പേർക്ക് ഇതിനകം പരിശീലനം നൽകിയതായി സിഎംഎഫ്ആർഐ മാരികൾച്ചർ വിഭാഗം മേധാവി ഡോ ഇമൽഡ ജോസഫ് പറഞ്ഞു. സാമ്പത്തിക സഹായത്തോടെ കേരളത്തിൽ മാത്രമായി 500 കൂടുകൃഷി യൂണിറ്റുകൾ സ്ഥാപിക്കുന്ന മറ്റൊരു പദ്ധതിയും എൻഎഫ്ഡിബിയുടെ പിന്തുണയോടെ സിഎംഎഫ്ആർഐ നടപ്പിലാക്കി വരുന്നുണ്ട്.


    IE/BSN


    

    
    (Release ID: 1566969) Visitor Counter : 7
    
    
      Read this release in: English