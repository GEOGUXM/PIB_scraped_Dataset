      മന്ത്രിസഭ

      കാണ്‍പൂരിലെ പൊതുഗതാഗതത്തിന് പ്രോത്സാഹനം
      Posted On: 01 MAR 2019 5:07PM by PIB Thiruvananthpuram


    കാണ്‍പൂര്‍ മെട്രോറെയില്‍പദ്ധതിക്ക് മന്ത്രിസഭയുടെ അംഗീകാരം, 23.785 കിലോമീറ്റര്‍ വരുന്ന ഐ.ഐ.ടി-നൗബസ്റ്റ വരെ ഇടനാഴിയില്‍ 14 ഏലവേറ്ററ്റഡും 8 ഭൂഗര്‍ഭാന്തര സ്‌റ്റേഷനുകളുമുണ്ടാകും ;

    കാര്‍ഷിക സര്‍വകലാശാല മുതല്‍ ബാരാ-8 ഇടനാഴി വരെയുള്ള 8.60 കിലോമീറ്ററില്‍ നാല് എലവേറ്റഡും 4 ഭൂര്‍ഗഭാന്തര സ്‌റ്റേഷനുകളും; 11076.48 കോടി രൂപ ചെലവുവരുന്ന പദ്ധതി അഞ്ചുവര്‍ഷം കൊണ്ട് നടപ്പാക്കും


    പ്രധാനപ്പെട്ട രണ്ടുപൊതു കേന്ദ്രങ്ങളെയും കാണ്‍പൂര്‍ സിറ്റി ക്ലസ്റ്റര്‍ മേഖലകളുമായി ബന്ധിപ്പിക്കുന്ന രണ്ടു ഇടനാഴികളുള്ള കാണ്‍പൂര്‍ മെട്രോ റെയില്‍ പദ്ധതിക്ക് പ്രധാനമന്ത്രി ശ്രീ നരേന്ദ്രമോദിയുടെ അദ്ധ്യക്ഷതയില്‍ ചേര്‍ന്ന കേന്ദ്ര മന്ത്രിസഭായോഗം അനുമതി നല്‍കി.മെട്രോ റെയില്‍പദ്ധതി നടപ്പാക്കുന്നത് വാഹനഗതാഗതം കുറയ്ക്കുന്നതിനും റോഡിലുടെയുള്ള സുഗമമായ യാത്രയ്ക്കും ഞെരുക്കവും യാത്രാ സമയവും യാത്രാ ചെലവും കുറയ്ക്കുന്നതിനും സഹായിക്കും.അതോടൊപ്പം മെട്രോ റെയില്‍ സംവിധാനം സഞ്ചാരാധിഷ്ഠിതമായ വികസനം വര്‍ദ്ധിപ്പിക്കുകയും അത് ഇടനാഴിയോട് ചേര്‍ന്ന് കൂടുതല്‍ റസിഡന്‍ഷ്യല്‍ വാണിജ്യ സമുച്ചയങ്ങളുടെ വികസനത്തിന് വഴിവയ്ക്കുകയും ചെയ്യും.


    പ്രധാനപ്പെട്ട സവിശേഷതകള്‍:-
    കാണ്‍പൂര്‍ മെട്രോറെയിലിന്റെ പ്രത്യേകതകളില്‍ ഇവയൊക്കെ ഉള്‍പ്പെടുന്നു:-
    1. ഐ.ഐ.ടി മുതല്‍ നൗബസ്റ്റ ഇടനാഴിവരെയുള്ള ദൈര്‍ഘ്യം 23.785 കിലോമീറ്റര്‍, അത് പകുതി എലവേറ്റഡും പകുതി ഭൂഗര്‍ഭാന്തരവുമായിരിക്കും മൊത്തം 22 സ്‌റ്റേഷനുകളുണ്ടാകും (14 -എലവേറ്റഡ്, 8-ഭൂഗര്‍ഭാന്തരം)
    2. കാര്‍ഷിക സര്‍വകലാശാല മുതല്‍ ബാരാ-8 ഇടനാഴി വരെയുള്ള നീളം 8.60 കിലോമീറ്റര്‍.ഇതില്‍ 4 എലവേറ്റഡും നാല് ഭൂഗര്‍ഭാന്തര സ്‌റ്റേഷനുകളും ഉള്‍പ്പെടും.
    3. പദ്ധതിയുടെ മൊത്തം ചെലവ് 11,076.48 കോടി രൂപയാണെന്നാണ്കണക്കാക്കിയിട്ടുള്ളത്. അഞ്ചുവര്‍ഷം കൊണ്ട് പദ്ധതി നടപ്പാക്കും.


    പ്രധാനപ്പെട്ട ബന്ധിപ്പിക്കലുകള്‍
    ഐ.ജെ.ടി കാണ്‍പൂര്‍ മുതല്‍ നൗബസ്റ്റവരെയുള്ളഇടനാഴിനിരവധി പ്രധാനപ്പെട്ട വിദ്യാഭ്യാസ സ്ഥാപനങ്ങള്‍, റെയില്‍വേ, ബസ് സ്‌റ്റേഷനുകള്‍, കാണ്‍പൂര്‍ ഐ.ഐ.ടി മുതലായവ ഉള്‍ക്കൊണ്ടുകൊണ്ട് നഗരത്തിന്റെ ഹൃദയഭാഗത്തുകൂടിയാണ് കടന്നുപോകുന്നത്. സി.എസ്.ജെ.എം സര്‍വകലാശാല, ജി.എസ്.വൈ.എം. മെഡിക്കല്‍ കോളേജ്, ജാക്കാര്‍കാതി ബസ് സ്‌റ്റേഷന്‍, കാണ്‍പൂര്‍ സെന്‍ട്രല്‍ റെയില്‍വേ സ്‌റ്റേഷന്‍ എന്നിവ ഇതില്‍ ഉള്‍പ്പെടും.


    കാര്‍ഷിക സര്‍വകലാശാല മുതല്‍ ബാരാ-8 വരെയുള്ള ഇടനാഴി കാക്കടിയോ, ഗോവിന്ദ് നഗര്‍ തുടങ്ങി നിരവധി ജനസാന്ദ്രതയേറിയ പ്രദേശങ്ങളില്‍ വളരെ സുഗമമായ ബന്ധിപ്പിക്കല്‍ ലഭ്യമാക്കും. യാത്രികര്‍, വ്യവസായ തൊഴിലാളികള്‍, സന്ദര്‍ശകര്‍ എന്നിവര്‍ക്ക് പരിസ്ഥിതി സൗഹൃദ, സുസ്ഥിര പൊതുഗതാഗത സംവിധാനം മെട്രോ റെയില്‍ ലഭ്യമാക്കും.


    വാണിജ്യാടിസ്ഥാനത്തില്‍ പ്രവര്‍ത്തിച്ചുതുടങ്ങുമ്പോള്‍ കാണ്‍പൂര്‍ മെട്രോറെയില്‍ പദ്ധതി പ്രത്യക്ഷമായും പരോക്ഷമായും ഏകദേശം 40 ലക്ഷം ജനങ്ങള്‍ക്ക് ഗുണകരമാകുമെന്നാണ് പ്രതീക്ഷിക്കുന്നത്.
    ഈ നിര്‍ദ്ദിഷ്ട ഇടനാഴിയ്ക്ക് റെയില്‍വേ സ്‌റ്റേഷന്‍ അനുബന്ധ ശൃംഖലകളായ ബസ്, മദ്ധ്യവര്‍ത്തി പൊതുഗതാഗത (ഐ.പി.ടി) യന്ത്രവല്‍കൃതമല്ലാത്ത യാത്രാ സൗകര്യം (എന്‍.എം.ടി) എന്നിവ സംയോജിപ്പിച്ചുകൊണ്ടുള്ള ഒരു ബഹുമാതൃകയായിരിക്കും ഉണ്ടാവുക. പദ്ധതിക്ക് വാടക, പരസ്യം എന്നിവയിലൂടെ നോണ്‍ ബോക്‌സ് റവന്യുവും ഒപ്പം വാല്യു കാപ്ചര്‍ ഫൈനാന്‍സിംഗിലൂടെ ഗതാഗതാധിഷ്ഠിത വികസന സംവിധാനവും വികസന അവകാശ കൈമാറ്റവും ഉണ്ടാകും.


    ഈ മെട്രോറെയില്‍ പദ്ധതിയുടെ ഇടനാഴികള്‍ക്ക് അനുബന്ധമായുള്ള റസിഡന്‍ഷ്യല്‍ മേഖലകള്‍ക്കായിരിക്കും പദ്ധതികൊണ്ട് ഏറ്റവും കൂടുതല്‍ നേട്ടമുണ്ടാകുക. ഈ പ്രദേശങ്ങളിലെ ജനങ്ങള്‍ക്ക് അവര്‍ക്ക് എത്തിച്ചേരേണ്ട സ്ഥലങ്ങളില്‍ ട്രെയിനിലൂടെ സൗകര്യപ്രദമായി യാത്രചെയ്യാം.


    പദ്ധതി വിശദാംശങ്ങള്‍:-
    കേന്ദ്ര ഗവണ്‍മെന്റിനും ഉത്തര്‍പ്രദേശ് ഗവണ്‍മെന്റിനും 50:50 അടിസ്ഥാനത്തില്‍ സംയുക്തമായി ഉടമസ്ഥാവകാശമുള്ള ലഖ്‌നൗ മെട്രോ റെയില്‍ കോര്‍പ്പറേഷനെ ഉത്തര്‍പ്രദേശ് മെട്രോ റെയില്‍ കോര്‍പ്പറേഷന്‍ (യു.പി.എം.ആര്‍.സി) എന്ന് പദ്ധതിയുടെ നടത്തിപ്പിനായി പുനസംഘടിപ്പിക്കും.
    -കാണ്‍പൂര്‍ മെട്രോറെയില്‍ പദ്ധതിക്കുള്ള ധനസഹായം ഭാഗികമായി കേന്ദ്ര ഗവണ്‍മെന്റും ഉത്തര്‍പ്രദേശ് ഗവണ്‍മെന്റും തുല്യവിഹിതത്തിന്റെ അടിസ്ഥാനത്തില്‍ വഹിക്കും. ഉഭയകക്ഷി/ബഹുതല അന്താരാഷ്ട്ര ഫണ്ടിംഗ് ഏജന്‍സികളില്‍ നിന്ന് ലഘുവായ്പയും എടുക്കും.
    - ഉത്തര്‍പ്രദേശ് ഗവണ്‍മെന്റ് 2019-20 വര്‍ഷത്തേക്ക് പദ്ധതിക്കായി ഇതിനകം തന്നെ 175 കോടി രൂപ അനുവദിച്ചുകഴിഞ്ഞു.


    നേട്ടങ്ങള്‍:
    നഗര സഞ്ചയത്തിന് താങ്ങാവുന്നതും ആശ്രയിക്കാവുന്നതും സുരക്ഷിതവും തടസമില്ലാത്തതും നിരന്തരവുമായ ഗതാഗത സംവിധാനം ഈ പദ്ധതി ലഭ്യമാക്കും. അത് അപകടം, മലീനീകരണം യാത്രാ സമയം, ഊര്‍ജ്ജ ഉപഭോഗം, സാമൂഹിക വിരുദ്ധ സംഭവങ്ങള്‍ എന്നിവ കുറയ്ക്കുകയും നഗരവികാസം നിയന്ത്രിക്കുകയും ഭൂമി സുസ്ഥിരാവശ്യങ്ങള്‍ക്ക് വേണ്ടി ഉപയോഗിക്കുന്നതിന് സഹായിക്കുകയും ചെയ്യും.


    പശ്ചാത്തലം:
    ഏകദേശം 41 ലക്ഷം ജനസംഖ്യയുള്ള ഉത്തര്‍പ്രദേശിലെ വലിയ നഗരങ്ങളില്‍ ഒന്നാണ് കാണ്‍പൂര്‍. വന്‍തോതിലുള്ള വ്യവസായ, വാണിജ്യ പ്രവര്‍ത്തനങ്ങള്‍ നടക്കുന്ന ഈ നഗരത്തിന് ചരിത്രപരമായ പ്രാധാന്യവുമുണ്ട്. നഗരവല്‍ക്കരണവും വാഹനഗതാഗതത്തിന്റെ വര്‍ദ്ധനയും നഗരഗതാഗതത്തില്‍ വലിയ സമ്മര്‍ദ്ദം ഉണ്ടാക്കുകയും വായുവിന്റെ ഗുണനിലവാരം മോശമാക്കുന്നതിന് വഴിവയ്ക്കുകയും ചെയ്തു. ഈ സാഹചര്യത്തില്‍ കാണ്‍പൂരിലെ പൊതുഗതാഗത സംവിധാനം ശക്തിപ്പെടുത്തേണ്ടത് അനിവാര്യമാണ്. മെട്രോ പദ്ധതിക്ക് ആ ആവശ്യം പരിഹരിക്കാന്‍ കഴിയും. പദ്ധതി അനുവദിച്ച് ഒരുവര്‍ഷത്തിനുള്ളില്‍ കാണ്‍പൂരിലെ സിറ്റി ബസ് സര്‍വീസ് കൂടുതല്‍ ശക്തിപ്പെടുത്തണമെന്നും പദ്ധതി അംഗീകരിച്ചുകൊണ്ട് മന്ത്രിസഭ വ്യവസ്ഥ ചെയ്തിട്ടുണ്ട്.


    
    RS/ND/MRD

    
    
    (Release ID: 1567301) Visitor Counter : 1