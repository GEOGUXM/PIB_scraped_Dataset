      തെരഞ്ഞെടുപ്പ് കമ്മീഷന്‍

      തെരഞ്ഞെടുപ്പ് വേളയില്‍ അടിയ്ക്കടി ഉയരുന്ന ചോദ്യോത്തരങ്ങള്‍
      Posted On: 26 MAR 2019 5:48PM by PIB Thiruvananthpuram


    തെരഞ്ഞെടുപ്പ് വേളയില്‍ അടിയ്ക്കടി ഉയരുന്ന ചോദ്യങ്ങള്‍


    ചോദ്യം 1. എന്താണ് മാതൃകാ പെരുമാറ്റച്ചട്ടം ?
    ഉത്തരം : രാഷ്ട്രീയ കക്ഷികളുടെ മാര്‍ഗ്ഗനിര്‍ദ്ദേശത്തിനായി സമവായത്തിലൂടെ ഉരുത്തിരിഞ്ഞ ഒരു കൂട്ടം ചട്ടങ്ങള്‍ അടങ്ങുന്നതാണ് മാതൃകാ പെരുമാറ്റച്ചട്ടം. അവ അക്ഷരാര്‍ത്ഥത്തില്‍ പാലിക്കാന്‍ രാഷ്ട്രീയ കക്ഷികള്‍ ബാധ്യസ്ഥരുമാണ്.
    ചോദ്യം 2. ഈ വിഷയത്തില്‍ തെരഞ്ഞെടുപ്പ് കമ്മീഷന്റെ പങ്ക് എന്താണ്?
    ഉത്തരം : ഭരണഘടനയുടെ 324-ാം വകുപ്പ് പ്രകാരം പാര്‍ലമെന്റിലേക്കും സംസ്ഥാന നിയമസഭകളിലേക്കും സ്വതന്ത്രവും, നിഷ്പക്ഷവും, സമാധാനപരവുമായ തെരഞ്ഞെടുപ്പ് നടത്തുന്നതിന് കേന്ദ്രത്തിലെയും സംസ്ഥാനങ്ങളിലെയും ഭരണകക്ഷികള്‍ ഉള്‍പ്പെടെയുള്ള രാഷ്ട്രീയ കക്ഷികളും സ്ഥാനാര്‍ത്ഥികളും ഇത് പാലിക്കുന്നുവെന്ന് തെരഞ്ഞെടുപ്പ് കമ്മീഷന്‍ ഉറപ്പു വരുത്തും. ഔദ്യോഗിക സംവിധാനം തെരഞ്ഞെടുപ്പ് ആവശ്യങ്ങള്‍ക്കായി ദുര്‍വിനിയോഗം ചെയ്യപ്പെടുന്നില്ലെന്ന് ഉറപ്പ് വരുത്തും. ആള്‍മാറാട്ടം, വോട്ടര്‍മാര്‍ക്ക് കൈക്കൂലിമുതലായവ നല്‍കി, ഭീഷണി, സമ്മതിദാനാവകാശം തടയല്‍ തുടങ്ങിയ കുറ്റകൃത്യങ്ങളും തെരഞ്ഞെടുപ്പ് ക്രമക്കേടുകളും തടയാന്‍ സാധ്യമായ എല്ലാ മാര്‍ഗ്ഗങ്ങളും വിനിയോഗിക്കുമെന്ന് ഉറപ്പ് വരുത്തും. മാതൃകാ പെരുമാറ്റച്ചട്ട ലംഘനം ഉണ്ടായാല്‍ അനുയോജ്യമായ നടപടികള്‍ കൈക്കൊള്ളും.


    ചോദ്യം 3. ഏത് ദിവസം മുതല്‍ ഏത് ദിവസം വരെയാണ് മാതൃകാ പെരുമാറ്റച്ചട്ടം പ്രാവര്‍ത്തികമായിരിക്കുക?
    ഉത്തരം : തെരഞ്ഞെടുപ്പ് കമ്മീഷന്‍ തെരഞ്ഞെടുപ്പ് സമയ വിവര പട്ടിക പ്രഖ്യാപിക്കുന്ന തീയതി മുതല്‍ മാതൃകാ പെരുമാറ്റച്ചട്ടം നിലവില്‍ വരും. തെരഞ്ഞെടുപ്പ് പ്രക്രിയകള്‍ പൂര്‍ത്തിയാകുന്നതുവരെ അത് പ്രാബല്യത്തില്‍ ഉണ്ടാകും.
    ചോദ്യം 4. പൊതു തെരഞ്ഞെടുപ്പുകള്‍ക്കും ഉപതെരഞ്ഞെടുപ്പുകള്‍ക്കും പെരുമാറ്റച്ചട്ടത്തിന്റെ വിനിയോഗം എപ്രകാരമായിരിക്കും ?
    ഉത്തരം (എ): ലോകസഭയിലേക്കുള്ള പൊതുതെരഞ്ഞെടുപ്പില്‍ പെരുമാറ്റച്ചട്ടം രാജ്യത്തൊട്ടാകെ പ്രാബല്യത്തില്‍ ഉണ്ടായിരിക്കും.
    (ബി) നിയമസഭാ തെരഞ്ഞെടുപ്പുകളില്‍ ബന്ധപ്പെട്ട സംസ്ഥാനത്തുടനീളം ബാധകമായിരിക്കും.
    (സി) ഉപതെരഞ്ഞെടുപ്പുകളില്‍ നിയോജകമണ്ഡലം സ്ഥിതി ചെയ്യുന്ന ജില്ലയ്‌ക്കോ ജില്ലകള്‍ക്കോ ബാധകമായിരിക്കും.


    ചോദ്യം 5. മാതൃകാ പെരുമാറ്റ ചട്ടത്തിന്റെ സവിശേഷതകള്‍ എന്തൊക്കെയാണ്?
    ഉത്തരം : രാഷ്ട്രീയ പാര്‍ട്ടികളും സ്ഥാനാര്‍ഥികളും ഭരണത്തില്‍ ഉള്ള പാര്‍ട്ടിയും തെരഞ്ഞെടുപ്പു വേളയില്‍എങ്ങനെ പ്രവര്‍ത്തിക്കണമെന്നു പെരുമാറ്റ ചട്ടം നിഷ്‌കര്‍ഷിക്കുന്നു. യോഗങ്ങള്‍ സംഘടിപ്പിക്കുന്നതും പ്രകടനങ്ങള്‍ നടത്തുന്നതും സംബന്ധിച്ചും തെരഞ്ഞെടുപ്പു ദിവസം പ്രവര്‍ത്തിക്കേണ്ട രീതിയെ സംബന്ധിച്ചും ഭരണത്തില്‍ തുടരുന്ന പാര്‍ട്ടി പാലിക്കേണ്ട അച്ചടക്കം സംബന്ധിച്ചും ഒക്കെ അതില്‍ വിശദമാക്കുന്നു.


    ചോദ്യം 6. ഒരു മന്ത്രിക്ക് ഔദ്യോഗിക സന്ദര്‍ശനവും തെരഞ്ഞെടുപ്പു പ്രവര്‍ത്തനവും ഒന്നിച്ചു നടത്താമോ?
    ഉത്തരം : പാടില്ല. മന്ത്രിമാര്‍ ഔദ്യോഗിക സന്ദര്‍ശനവും തെരഞ്ഞെടുപ്പു പ്രവര്‍ത്തനവും കൂട്ടിക്കുഴയ്ക്കാന്‍ പാടില്ല. തെരഞ്ഞെടുപ്പു പ്രവര്‍ത്തനത്തിനായി ഔദ്യോഗിക സംവിധാനം ഉപയോഗപ്പെടുത്താനോ ഉദ്യോഗസ്ഥരെ നിയോഗിക്കാനോ പാടില്ല.


    ചോദ്യം 7. തെരഞ്ഞെടുപ്പു ജോലികള്‍ക്കായി ഗവണ്‍മെന്റ് വാഹനങ്ങള്‍ ഉപയോഗിക്കാമോ?
    ഉത്തരം : പാടില്ല.
    ഔദ്യോഗിക വിമാനങ്ങളോ വാഹനങ്ങളോ ഉള്‍പ്പെടെ ഉള്ളവ ഏതെങ്കിലും പാര്‍ട്ടിക്കോ സ്ഥാനാര്‍ഥിക്കോ ഗുണകരമാകുംവിധം ഉപയോഗപ്പെടുത്തരുത്.


    ചോദ്യം 8. തെരഞ്ഞെടുപ്പു ചുമതലയുള്ള ഉദ്യോഗസ്ഥരെ സ്ഥലംമാറ്റി നിയമിക്കാന്‍ ഗവണ്‍മെന്റിന് അധികാരമുണ്ടോ?
    ഉത്തരം : തെരഞ്ഞെടുപ്പിന്റെ നടത്തിപ്പുമായി പ്രത്യക്ഷമായോ പരോക്ഷമായോ ബന്ധമുള്ള ഉദ്യോഗസ്ഥരുടെ സ്ഥലംമാറ്റം പൂര്‍ണമായും നിരോധിച്ചിട്ടുണ്ട്. ഏതെങ്കിലും ഉദ്യോഗസ്ഥരുടെ സ്ഥലംമാറ്റം അനിവാര്യമായിത്തീരുന്ന പക്ഷം, തെരഞ്ഞെടുപ്പു കമ്മീഷന്റെ മുന്‍കൂര്‍ അനുമതി നേടിയിരിക്കണം.


    ചോദ്യം 9. മാതൃകാ പെരുമാറ്റ ചട്ടം നിലവില്‍ വരുന്നതിനുമുന്‍പ് സ്ഥലംമാറ്റപ്പെട്ട ഉദ്യോഗസ്ഥന്‍ പുതിയ സ്ഥലത്തു ചുമതലയേറ്റിട്ടില്ല എന്നിരിക്കട്ടെ. അദ്ദേഹത്തിനു പെരുമാറ്റ ചട്ടം നിലവില്‍വന്ന ശേഷം ചുമതലയേല്‍ക്കാന്‍ സാധിക്കുമോ?
    ഉത്തരം : ഇല്ല. തല്‍സ്ഥിതി തുടരണം.
    ചോദ്യം 10. തെരഞ്ഞെടുപ്പിന്റെ ചുമതലയുള്ള ഏതെങ്കിലും ഉദ്യോഗസ്ഥനെ തെരഞ്ഞെടുപ്പു വേളയില്‍ ഔദ്യോഗിക ചര്‍ച്ചയ്ക്കായി വിളിച്ചുവരുത്താന്‍ കേന്ദ്ര, സംസ്ഥാന മന്ത്രിമാര്‍ക്ക് അധികാരമുണ്ടോ?
    ഉത്തരം : തെരഞ്ഞെടുപ്പു ചുമതലയുള്ള ഉദ്യോഗസ്ഥനെ ഔദ്യോഗിക കാര്യങ്ങള്‍ക്കാണെങ്കിലും വിളിച്ചുവരുത്താന്‍ കേന്ദ്രമന്ത്രിമാര്‍ക്കോ സംസ്ഥാന മന്ത്രിമാര്‍ക്കോ അധികാരമില്ല.
    പൂര്‍ണമായും ഔദ്യോഗിക ആവശ്യങ്ങള്‍ക്കായി ഒരു കേന്ദ്രമന്ത്രിക്കു ഡല്‍ഹിക്കു പുറത്തേക്കു യാത്ര ചെയ്യേണ്ട സാഹചര്യമുണ്ടെങ്കില്‍ ബന്ധപ്പെട്ട മന്ത്രാലയത്തിന്റെയോ വകുപ്പിന്റെയോ സെക്രട്ടറി ഇക്കാര്യം അറിയിച്ചുകൊണ്ട് മന്ത്രി യാത്ര ചെയ്യുന്നത് ഏതു സംസ്ഥാനത്തേക്കാണോ, അവിടത്തെ ചീഫ് സെക്രട്ടറിക്കു കത്തയയ്ക്കണം. ഇതിന്റെ പകര്‍പ്പ് തെരഞ്ഞെടുപ്പു കമ്മീഷന് അയയ്ക്കുകയും വേണം.


    ചോദ്യം 11. തെരഞ്ഞെടുപ്പു നടക്കുന്ന മണ്ഡലത്തില്‍ സ്വകാര്യ സന്ദര്‍ശനം നടത്തുന്ന മന്ത്രിയെ സന്ദര്‍ശിക്കാന്‍ ഉദ്യോഗസ്ഥന് അനുവാദമുണ്ടോ?
    ഉത്തരം : ഇല്ല.
    മണ്ഡലത്തിലേക്കു സ്വകാര്യ സന്ദര്‍ശനാര്‍ഥം എത്തുന്ന മന്ത്രിയെ ഉദ്യോഗസ്ഥര്‍ സന്ദര്‍ശിക്കുന്നതു സര്‍വീസ് റൂളിലെ ബന്ധപ്പെട്ട വകുപ്പു പ്രകാരം പെരുമാറ്റ ചട്ടത്തിന്റെ ലംഘനമാണ്. 1951-ലെ ജനപ്രാതിനിധ്യ നിയമത്തിന്റെ പരിധിയില്‍പ്പെടുന്ന ഉദ്യോഗസ്ഥനാണ് ഇപ്രകാരം ചെയ്യുന്നതെങ്കില്‍ അദ്ദേഹത്തിന്റെ സന്ദര്‍ശനം പ്രസ്തുത വകുപ്പിന്റെ ലംഘനമായി വിലയിരുത്തപ്പെടുകയും നിയമ നടപടികള്‍ക്കു വിധേയനായിത്തീരുകയും ചെയ്യും.


    ചോദ്യം 12 തെരഞ്ഞെടുപ്പുനാളുകളില്‍ മന്ത്രിമാര്‍ക്ക് ഔദ്യോഗിക വാഹനം ഉപയോഗിക്കാമോ?
    ഉത്തരം : തെരഞ്ഞെടുപ്പു പ്രവര്‍ത്തനമോ രാഷ്ട്രീയ പ്രവര്‍ത്തനമോ ഉള്‍പ്പെടുത്താതെ ഔദ്യോഗിക വസതിയില്‍നിന്ന് ഓഫീസിലേക്കു യാത്ര ചെയ്യാന്‍ മാത്രം മന്ത്രിമാര്‍ക്ക് ഔദ്യോഗിക വാഹനം ഉപയോഗിക്കാം.


    ചോദ്യം 13 ബീക്കണ്‍ ലൈറ്റും സൈറണും ഉള്ള പൈലറ്റ് കാര്‍ ഉപയോഗിക്കാന്‍ മന്ത്രിമാര്‍ക്കോ ഏതെങ്കിലും പാര്‍ട്ടി നേതാക്കള്‍ക്കോ അനുമതിയുണ്ടോ?
    ഉത്തരം :ഒരു കാരണവശാലും തെരഞ്ഞെടുപ്പു കാലത്ത് മന്ത്രിമാരോ രാഷ്ട്രീയ നേതാക്കളോ ബീക്കണ്‍ ലൈറ്റുകളോ സൈറണോ ഘടിപ്പിച്ച പൈലറ്റ് കാറുകള്‍ ഉപയോഗിക്കരുത്. ഔദ്യോഗിക, സ്വകാര്യ സന്ദര്‍ശനങ്ങള്‍ക്ക് ഇത് ഒരുപോലെ ബാധകമാണ്. യാത്രയില്‍ അനുഗമിക്കാന്‍ ആയുധധാരികളായ സുരക്ഷാഭടന്‍മാരെ സംസ്ഥാന ഭരണകൂടങ്ങള്‍ ലഭ്യമാക്കുന്ന വ്യക്തികളുടെ കാര്യത്തിലും മേല്‍പറഞ്ഞ നിയന്ത്രണം ബാധകമാണ്. ഗവണ്‍മെന്റ് വാഹനങ്ങളിലോ സ്വകാര്യ വാഹനങ്ങളിലോ യാത്ര ചെയ്യുന്നത് എന്ന ഭേദമില്ലാതെ ഈ വിലക്കുണ്ട്.


    ചോദ്യം 14 രാഷ്ട്രപതിയോ ഉപരാഷ്ട്രപതിയോ സന്ദര്‍ശനം നടത്തുന്ന വേളയില്‍ മന്ത്രിമാര്‍ക്കു വി.ഐ.പി. കാര്‍ ഉപയോഗിക്കാമോ? അത്തരം സമയങ്ങളില്‍ മറ്റു പ്രോട്ടോക്കോള്‍ നിലനില്‍ക്കുമോ?
    ഉത്തരം : ഉവ്വ്.
    മന്ത്രിമാര്‍ക്കു തന്റെ കേന്ദ്ര കാര്യാലയത്തില്‍നിന്ന് വി.ഐ.പി. കാറും മറ്റു പ്രോട്ടോക്കോളുമായി രാഷ്ട്രപതിയോ ഉപരാഷ്ട്രപതിയോ പങ്കെടുക്കുന്ന പരിപാടി നടക്കുന്ന സ്ഥലത്തേക്കു യാത്ര ചെയ്യാം. എന്നാല്‍, ഈ യാത്രയ്ക്കിടെ രാഷ്ട്രീയപ്പാര്‍ട്ടികളുടെ പരിപാടികളില്‍ പങ്കെടുക്കരുത്. കേന്ദ്ര കാര്യാലയത്തില്‍നിന്നു പുറപ്പെട്ടു തിരികെയെത്തുംവരെ ഈ നിയന്ത്രണം ബാധകമാണ്.


    ചോദ്യം 15 ഒരു മന്ത്രിക്കു ഗവണ്‍മെന്റ് വാഹനവും അതിന് അലവന്‍സ് അനുവദിച്ചിട്ടുണ്ടെന്നു കരുതുക. ഇതു തെരഞ്ഞെടുപ്പു പ്രചരണത്തിന് ഉപയോഗിക്കാമോ?
    ഉത്തരം : ഗവണ്‍മെന്റ് നല്‍കിയ വാഹനമോ വാഹന പരിപാലനത്തിന് അലവന്‍സോ ഉള്ള മന്ത്രി അത്തരം വാഹനങ്ങളും അലവന്‍സും തെരഞ്ഞെടുപ്പു കാര്യങ്ങള്‍ക്കായി ഉപയോഗപ്പെടുത്തരുത്.


    ചോദ്യം 16 മാതൃകാ പെരുമാറ്റ ചട്ടം ലംഘിക്കുന്ന മന്ത്രിമാരുടെ ഔദ്യോഗിക വാഹനം പിന്‍വലിക്കാമോ?
    ഉത്തരം : ചെയ്യാം.
    ഔദ്യോഗിക പദവി ദുരുപയോഗം ചെയ്യുന്ന മന്ത്രിമാരില്‍നിന്ന് നഷ്ടപരിഹാരം ഈടാക്കാനും മുഖ്യ തെരഞ്ഞെടുപ്പ് ഉദ്യോഗസ്ഥന് അധികാരമുണ്ട്.


    ചോദ്യം 17 ദേശീയ പട്ടികജാതി കമ്മീഷന്‍ പോലുള്ള കേന്ദ്ര, സംസ്ഥാന കമ്മീഷനുകളിലെ അംഗങ്ങളുടെ സന്ദര്‍ശനത്തിനു നിയന്ത്രണമുണ്ടോ?
    ഉത്തരം : തെറ്റിദ്ധാരണകള്‍ ഒഴിവാക്കുന്നതിനായി, ഇത്തരം കമ്മീഷനുകളിലെ അംഗങ്ങള്‍ തെരഞ്ഞെടുപ്പു കാലത്ത് അടിയന്തര സ്വഭാവമുള്ളതൊഴികെയുള്ള യാത്രകള്‍ ഒഴിവാക്കേണ്ടതാണ്.


    ചോദ്യം 18 കേന്ദ്ര ധനകാര്യ കമ്മീഷനു സംസ്ഥാനങ്ങള്‍ സന്ദര്‍ശിക്കാമോ?
    ഉത്തരം : സന്ദര്‍ശിക്കാം.
    എന്നാല്‍, ഭരണനേട്ടങ്ങള്‍ പ്രതിപാദിക്കുന്ന പത്രസമ്മേളനങ്ങള്‍ നടത്താനോ പത്രക്കുറിപ്പുകള്‍ വിതരണം ചെയ്യാനോ പാടില്ല.


    ചോദ്യം 19 മുഖ്യമന്ത്രിമാരും മറ്റു മന്ത്രിമാരും ഔദ്യോഗിക പുതുവല്‍സരാഘോഷത്തില്‍ പങ്കെടുക്കാന്‍ പാടുണ്ടോ?
    ഉത്തരം : പാടില്ല.
    ഗവണ്‍മെന്റ് ഫണ്ട് ഉപയോഗിച്ചു നടത്തുന്ന ഇത്തരം പരിപാടികളില്‍ ചീഫ് സെക്രട്ടറിയും മറ്റ് ഉദ്യോഗസ്ഥരുമല്ലാതെ മുഖ്യമന്ത്രിയും മന്ത്രിമാരും ഉള്‍പ്പെടെയുള്ള രാഷ്ട്രീയ പ്രവര്‍ത്തകര്‍ പങ്കെടുക്കരുത്.


    ചോദ്യം 20 ഒരു സംസ്ഥാന ദിനാഘോഷത്തില്‍ മുഖ്യമന്ത്രി, മന്ത്രിമാര്‍, സ്പീക്കര്‍ എന്നിവര്‍ക്കു പങ്കെടുക്കാമോ?
    ഉത്തരം : ഗവണ്‍മെന്റ് ഉദ്യോഗസ്ഥര്‍ മാത്രം സംഘടിപ്പിക്കുന്ന ചടങ്ങില്‍ പങ്കെടുക്കാം. എന്നാല്‍, രാഷ്ട്രീയ വിഷയങ്ങള്‍ ഉള്‍പ്പെടുത്തി പ്രസംഗിക്കരുത്. മുഖ്യമന്ത്രി, മന്ത്രിമാര്‍, സ്പീക്കര്‍ എന്നിവര്‍ പങ്കെടുക്കുന്ന ഫോട്ടോകള്‍ പുറത്തുവിടരുത്.


    ചോദ്യം 21 ഗവര്‍ണര്‍, മുഖ്യമന്ത്രി, മന്ത്രിമാര്‍ എന്നിവര്‍ക്കു സര്‍വകലാശാലയുടെയോ വിദ്യാഭ്യാസ സ്ഥാപനങ്ങളുടെയോ ബിരുദദാന ചടങ്ങില്‍ പങ്കെടുത്തു പ്രസംഗിക്കാമോ?
    ഉത്തരം : ഗവര്‍ണര്‍ക്കു ബിരുദദാന ചടങ്ങില്‍ പങ്കെടുത്തു പ്രസംഗിക്കാം. ഇത്തരം ചടങ്ങുകളില്‍ മുഖ്യമന്ത്രിയോ മന്ത്രിമാരോ പങ്കെടുക്കാതിരിക്കുന്നതാണു നല്ലത്.


    ചോദ്യം 22 പൊതു ഖജനാവില്‍നിന്നുള്ള പണം ഉപയോഗപ്പെടുത്തി രാഷ്ട്രീയ പാര്‍ട്ടി ഭാരവാഹികളുടെ വീടുകളില്‍ ഇഫ്താര്‍ പാര്‍ട്ടിയോ സമാനമായ മറ്റു സല്‍ക്കാരങ്ങളോ നടത്താമോ?
    ഉത്തരം : പാടില്ല.
    അതേസമയം, സ്വന്തം പേരിലും ചെലവിലും പാര്‍ട്ടികള്‍ നടത്താന്‍ എല്ലാവര്‍ക്കും അവകാശമുണ്ട്.
    ചോദ്യം 23 ജനപ്രതിനിധിസഭാ യോഗ(ബജറ്റ്)ത്തെ ഗവര്‍ണര്‍ അഭിസംബോധന ചെയ്യുന്നതിനു നിയന്ത്രണമുണ്ടോ?
    ഉത്തരം : ഇല്ല.


    ചോദ്യം 24 പൊതു ഖജനാവില്‍നിന്നുള്ള പണം ഉപയോഗപ്പെടുത്തി ഭരണത്തിലുള്ള പാര്‍ട്ടിക്കു നേട്ടമാകുന്നവിധത്തില്‍ പരസ്യം നല്‍കുന്നതില്‍ തെറ്റുണ്ടോ?
    ഉത്തരം : ഉണ്ട്.
    തെരഞ്ഞെടുപ്പു കാലത്തു ഭരണകക്ഷിക്കു നേട്ടമാകുംവിധം, പൊതു ഖജനാവില്‍നിന്നുള്ള പണം ഉപയോഗപ്പെടുത്തി അച്ചടി, ഇലക്ട്രോണിക് മാധ്യമങ്ങളില്‍ പരസ്യം നല്‍കുന്നതു നിരോധിച്ചിട്ടുണ്ട്. ഔദ്യോഗിക മാധ്യമ സംവിധാനം ദുരുപയോഗം ചെയ്യാനും പാടില്ല.


    ചോദ്യം 25 പൊതു ഖജനാവില്‍നിന്നു പണം ഉപയോഗപ്പെടുത്തി പ്രദര്‍ശിപ്പിച്ചിരിക്കുന്ന കേന്ദ്ര, സംസ്ഥാന ഗവണ്‍മെന്റുകളില്‍ അധികാരത്തിലുള്ള പാര്‍ട്ടികളുടെ നേട്ടങ്ങള്‍ ഉയര്‍ത്തിക്കാട്ടുന്ന ഹോര്‍ഡിങ്ങുകളോ പരസ്യങ്ങളോ നിലനിര്‍ത്താമോ?
    ഉത്തരം : പാടില്ല.
    അത്തരത്തിലുള്ള എല്ലാ ഹോര്‍ഡിങ്ങുകളും പരസ്യങ്ങളും ബന്ധപ്പെട്ട അധികൃതര്‍ നീക്കണം. തെരഞ്ഞെടുപ്പു കാലയളവില്‍ പൊതു ഖജനാവില്‍നി്ന്നുള്ള പണം ഉപയോഗപ്പെടുത്തി ഇത്തരം പരസ്യങ്ങള്‍ നല്‍കുകയുമരുത്.


    ചോദ്യം 26 വിവേചനാധികാര ഫണ്ടില്‍നിന്നു മന്ത്രിമാര്‍ക്കോ മറ്റേതെങ്കിലും അധികൃതര്‍ക്കോ ഗ്രാന്റുകളോ ധനസഹായമോ അനുവദിക്കാമോ?
    ഉത്തരം : പാടില്ല.
    തെരഞ്ഞെടുപ്പു പ്രഖ്യാപിച്ചുകഴിഞ്ഞാല്‍ വിവേചനാധികാര ഫണ്ടില്‍നിന്നു മന്ത്രിമാരോ മറ്റേതെങ്കിലും അധികൃതരോ ഗ്രാന്റുകളോ ധനസഹായമോ അനുവദിക്കരുത്.


    ചോദ്യം 27 മന്ത്രിമാരുടെ വിവേചനാധികാര ഫണ്ടില്‍നിന്ന് അനുവദിച്ചിട്ടുള്ള തുക തെരഞ്ഞെടുപ്പു കഴിഞ്ഞ ശേഷം ഗുണഭോക്താക്കള്‍ക്കു വിതരണം ചെയ്യുന്നതിനുള്ള ഡ്രാഫ്റ്റ് തയ്യാറാക്കുന്നതിനായി ട്രഷറിയില്‍നിന്നു പിന്‍വലിക്കാമോ?
    ഉത്തരം : തുക ബന്ധപ്പെട്ട വകുപ്പിന്റെ 'പേഴ്‌സണല്‍ ലെഡ്ജര്‍ അക്കൗണ്ടി'ല്‍ സുക്ഷിക്കുകയോ തെരഞ്ഞെടുപ്പു പ്രവര്‍ത്തനം അവസാനിക്കുംവരെ വിതരണം മാറ്റിവെക്കുകയോ വേണം.


    ചോദ്യം 28 ഒരു പദ്ധതിക്കു വര്‍ക്ക് ഓര്‍ഡര്‍ നല്‍കിയെന്നു സങ്കല്‍പിക്കുക. തെരഞ്ഞെടുപ്പു പ്രഖ്യാപിക്കപ്പെട്ടശേഷം പ്രവൃത്തി തുടങ്ങാന്‍ സാധിക്കുമോ?
    ഉത്തരം :വര്‍ക്ക് ഓര്‍ഡര്‍ നല്‍കിയെങ്കിലും തെരഞ്ഞെടുപ്പു പ്രഖ്യാപിക്കുംവരെ പ്രവൃത്തി ആരംഭിച്ചിട്ടില്ലെങ്കില്‍ അത്തരം പ്രവൃത്തികള്‍ തെരഞ്ഞെടുപ്പുകാലത്ത് ആരംഭിക്കാന്‍ പാടില്ല. അതേസമയം, പ്രവൃത്തി ആരംഭിച്ചിട്ടുണ്ടെങ്കില്‍ ജോലി തുടരാവുന്നതാണ്.


    ചോദ്യം 29 എം.പി., എം.എല്‍.എ., എം.എല്‍.സി. പ്രാദേശിക വികസന ഫണ്ടില്‍നിന്ന് ഏതെങ്കിലും പദ്ധതിക്കു വിഹിതം അനുവദിക്കാമോ?
    ഉത്തരം : പാടില്ല.
    തെരഞ്ഞെടുപ്പു നടക്കുന്ന എവിടെയും ഈ കാലയളവില്‍ എം.പി., എം.എല്‍.എ., എം.എല്‍.സി. പ്രാദേശിക വികസന ഫണ്ടില്‍നിന്ന് പദ്ധതികള്‍ക്കു പുതുതായി വിഹിതം അനുവദിക്കരുത്.


    ചോദ്യം 30 ഇന്ദിര ആവാസ് യോജന, സമ്പൂര്‍ണ ഗ്രാമീണ്‍ റോസ്ഗര്‍ യോജന, സ്വര്‍ണജയന്തി ഗ്രാമ സ്വരോസ്ഗര്‍ യോജന, ദേശീയ ഫു്ഡ് ഫോര്‍ വര്‍ക്ക് പദ്ധതി, ദേശീയ ഗ്രാമീണ തൊഴിലുറപ്പ് നിയമം തുടങ്ങിയ വിവിധ കേന്ദ്ര വികസന പദ്ധതികള്‍ ഉണ്ടല്ലോ. ഈ പദ്ധതികള്‍ നടപ്പാക്കുന്നതിനു പ്രത്യേക മാര്‍ഗനിര്‍ദേശങ്ങള്‍ വല്ലതുമുണ്ടോ?
    ഉത്തരം : ഉണ്ട്.
    ഓരോ പദ്ധതിയുടെയും നടത്തിപ്പിനു താഴെപ്പറയുന്ന മാര്‍ഗനിര്‍ദേശങ്ങള്‍ ബാധകമായിരിക്കും.
    എ) ഇന്ദിരാ ആവാസ് യോജന (ഐ.എ.വൈ.)
    ഐ.എ.വൈ. പ്രകാരം ഗൃഹനിര്‍മാണം ആരംഭിച്ചവര്‍ക്കുള്ള സഹായം വ്യവസ്ഥാപിതമായി തുടരാം. എന്നാല്‍, തെരഞ്ഞെടുപ്പു കാലത്തു വീടുകളുടെ നിര്‍മാണം ആരംഭിക്കുകയോ പുതുതായി ഗുണഭോക്താക്കളെ കണ്ടെത്തുകയോ പാടില്ല.
    (ബി) സമ്പൂര്‍ണ ഗ്രാമീണ റോസ്ഗര്‍ യോജന (എസ്.ജി.ആര്‍.വൈ.)
    നടന്നുവരുന്ന പ്രവൃത്തികള്‍ തുടരാം; അവയ്ക്കു മാറ്റിവെച്ച ഫണ്ട് അനുവദിക്കുകയും ചെയ്യാം. നടന്നുവരുന്ന പ്രവൃത്തികള്‍ അവസാനിക്കുകയും ഗ്രാമ വികസന മന്ത്രാലയം അനുവദിച്ച ഫണ്ട് ബാക്കിയിരിക്കുകയും ചെയ്യുന്ന പഞ്ചായത്തുകളില്‍ അംഗീകരിക്കപ്പെട്ട കര്‍മപദ്ധതി പ്രകാരമുള്ള പ്രവൃത്തി ജില്ലാ തെരഞ്ഞെടുപ്പ് ഓഫീസറുടെ അനുമതിയോടെ ആരംഭിക്കാവുന്നതാണ്. എന്നാല്‍, മറ്റു ഫണ്ടുകള്‍ ഉപയോഗപ്പെടുത്തി ജോലി ആരംഭിക്കരുത്.
    സി) സ്വര്‍ണജയന്തി ഗ്രാമ സ്വരോസ്ഗാര്‍ യോജന (എസ്.ജി.എസ്.വൈ.)
    സബ്‌സിഡിയോ ഗ്രാന്റോ ഭാഗികമായി ലഭിച്ച സഹായ ഗ്രൂപ്പുകള്‍ക്കു ബാക്കി ഗഡുക്കള്‍ ലഭ്യമാക്കാം. എന്നാല്‍, സ്വയംസഹായ സംഘങ്ങളിലെ പുതിയ ഗുണഭോക്താക്കള്‍ക്കു തെരഞ്ഞെടുപ്പു നടപടിക്രമം പൂര്‍ത്തിയാകുന്നതുവരെ സാമ്പത്തിക സഹായം ലഭ്യമാക്കരുത്.
    ഡി) ദേശീയ ഫുഡ് ഫോര്‍ വര്‍ക് പദ്ധതി (എന്‍.എഫ്.ഡബ്ല്യു.പി.)
    നടന്നുവരുന്ന പ്രവൃത്തി തുടരുന്നതിനോ തെരഞ്ഞെടുപ്പു പ്രഖ്യാപിക്കപ്പെട്ടിട്ടില്ലാത്ത ജില്ലകളില്‍ പുതിയ പ്രവൃത്തി ആരംഭിക്കുന്നതിനോ തടസ്സമില്ല. തെരഞ്ഞെടുപ്പ് പ്രഖ്യാപിക്കപ്പെട്ടതോ നടന്നുവരുന്നതോ ആയ ജില്ലകളില്‍ പ്രവൃത്തി ആരംഭിച്ചതു തുടരാമെന്നല്ലാതെ പുതിയവ ആരംഭിക്കാന്‍ പാടില്ല. 45 ദിവസത്തെ ജോലിക്കുള്ള തുകയില്‍ കൂടാത്ത തുക മാത്രമേ അഡ്വാന്‍സ് തുകയില്‍ ബാക്കിയുണ്ടാകാവൂ എന്ന വ്യവസ്ഥയും ഉണ്ട്.
    ഇ) ദേശീയ ഗ്രാമീണ തൊഴിലുറപ്പു പദ്ധതി (എന്‍.ആര്‍.ഇ.ജി.എ.)
    ഇപ്പോള്‍ നടപ്പാക്കിവരുന്ന ജില്ലകളുടെ എണ്ണം തെരഞ്ഞെടുപ്പു പ്രഖ്യാപിക്കപ്പെട്ടശേഷം വര്‍ധിപ്പിക്കാന്‍ ഗ്രാമവികസന മന്ത്രാലയത്തിന് അധികാരമില്ല. തൊഴില്‍കാര്‍ഡ് ഉള്ളവര്‍ ആവശ്യപ്പെടുന്നപക്ഷം തെരഞ്ഞെടുപ്പു പ്രഖ്യാപിക്കപ്പെട്ടശേഷവും അവര്‍ക്കു തൊഴില്‍ ലഭ്യമാക്കാം. നടന്നുകൊണ്ടിരിക്കുന്ന പദ്ധതികളില്‍ തൊഴില്‍ നല്‍കാവുന്ന സാഹചര്യം നിലവിലില്ലെങ്കില്‍ ജില്ലാ തെരഞ്ഞെടുപ്പ് ഓഫീസറുടെ അനുമതിയോടെ, മുന്‍കൂട്ടി അംഗീകരിച്ച പദ്ധതികളില്‍ തൊഴില്‍ നല്‍കാം. മുന്‍കൂര്‍ അനുമതി നല്‍കിയ പദ്ധതികളെല്ലാം പൂര്‍ത്തിയായെങ്കില്‍ പുതിയ പദ്ധതികള്‍ക്കു ജില്ലാ തെരഞ്ഞെടുപ്പ് ഓഫീസര്‍ വഴി തെരഞ്ഞെടുപ്പു കമ്മീഷനില്‍നിന്ന് അനുമതി തേടണം. തൊഴില്‍ കാര്‍ഡ് ഉള്ളവര്‍ക്കു നിലവിലുള്ള പദ്ധതികളില്‍ ജോലി നല്‍കാന്‍ സാധ്യമല്ലാത്ത സാഹചര്യത്തിലാണു പുതിയ പദ്ധതിയില്‍ തൊഴില്‍ നല്‍കുന്നതെന്നു ബന്ധപ്പെട്ട അധികാരികള്‍ ജില്ലാ തെരഞ്ഞെടുപ്പ് ഓഫീസറെ അറിയിക്കുകയും വേണം.


    ചോദ്യം 31 ഏതെങ്കിലും മന്ത്രിയോ അധികാരികളോ സാമ്പത്തിക സഹായം പ്രഖ്യാപിക്കുകയോ വാഗ്ദാനങ്ങള്‍ നല്‍കുകയോ പദ്ധതികള്‍ക്കു തറക്കല്ലിടുകയോ ചെയ്യാമോ?
    ഉത്തരം : പാടില്ല.
    മന്ത്രിമാരോ മറ്റ് അധികൃതരോ ധനസഹായമോ പദ്ധതികളോ പ്രഖ്യാപിക്കുകയോ വാഗ്ദാനങ്ങള്‍ നല്‍കുകയോ ചെയ്യരുത്. ഗവണ്‍മെന്റിലോ പൊതുമേഖലാ സ്ഥാപനങ്ങളിലോ താല്‍ക്കാലിക നിയമനങ്ങള്‍ നടത്താനും പാടില്ല.
    പദ്ധതികള്‍ക്കു തറക്കല്ലിടേണ്ട സാഹചര്യമുണ്ടെങ്കില്‍ ഉന്നത ഗവണ്‍മെന്റ് ഉദ്യോഗസ്ഥര്‍ വേണം അതു നിര്‍വഹിക്കാന്‍.


    ചോദ്യം 32 നേരത്തേ അനുമതി നല്‍കപ്പെട്ട പദ്ധതിക്കു ബജറ്റില്‍ വിഹിതം ഉള്‍പ്പെടുത്തിയെങ്കില്‍ അത്തരം പദ്ധതികളുടെ പ്രഖ്യാപനമോ ഉദ്ഘാടനമോ നടത്താമോ?
    ഉത്തരം : പാടില്ല.
    അത്തരം പദ്ധതികള്‍ തെരഞ്ഞെടുപ്പു വേളയില്‍ പ്രഖ്യാപിക്കുകയോ ഉദ്ഘാടനം നടത്തുകയോ ചെയ്യുന്നതിനു വിലക്കുണ്ട്.


    ചോദ്യം33 നിലവിലുള്ള ഗുണഭോക്തൃപദ്ധതി തുടരാമോ?
    ഉത്തരം : പാടില്ല.
    നിലവിലുള്ളതായാലും ഗുണഭോക്തൃ പദ്ധതികള്‍ തെരഞ്ഞെടുപ്പുകാലത്തു നിര്‍ത്തിവെക്കണം. ക്ഷേമ പദ്ധതികള്‍ക്കോ പ്രവൃത്തികള്‍ക്കോ പുതുതായി ഫണ്ട് അനുവദിക്കരുത്.
    
    AKA/ND MRD
    ***


    

    
    (Release ID: 1569752) Visitor Counter : 3