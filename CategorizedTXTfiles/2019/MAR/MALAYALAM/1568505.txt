      PIB Headquarters

      സിഎംഎഫ്ആർഐയുടെ പ്രവർത്തനം ഇനി ലക്ഷദ്വീപിലും
      ലക്ഷദ്വീപ് കെവികെയുടെ ചുമതല ഇനി സിഎംഎഫ്ആർഐ വഹിക്കും; ഉന്നതതല യോഗം ഇന്ന്

      Posted On: 08 MAR 2019 11:44AM by PIB Thiruvananthpuram

    കേന്ദ്ര സമുദ്രമത്സ്യ ഗവേഷണ സ്ഥാപനത്തിന്റെ (സിഎംഎഫ്ആർഐ) പ്രവർത്തന മണ്ഡലം ലക്ഷദ്വീപിലേക്ക് കൂടി വ്യാപിപ്പിക്കുന്നു. കവരത്തി ദ്വീപിലെ കൃഷി വിജ്ഞാന കേന്ദ്രത്തിന്റെ (കെവികെ) നടത്തിപ്പ് ചുമതല ഇനി സിഎംഎഫ്ആർഐ വഹിക്കും. ദ്വീപ് നിവാസികളുടെ ജീവിത നിലവാരം ഉയർത്തുന്ന തരത്തിൽ ലക്ഷദ്വീപിലെ കാർഷിക-അനുബന്ധ വിഭവങ്ങൾ വിനിയോഗിക്കുന്നതിനുള്ള പദ്ധതികൾ നടപ്പിലാക്കുന്നതിന് സിഎംഎഫ്ആർഐ നേതൃത്വം നൽകും. കാർഷിക ഉൽപാദനവും കർഷകരുടെ വരുമാനവും വർധിപ്പിക്കുക, തൊഴിലവസരങ്ങൾ സൃഷ്ടിക്കുക, ചെറുകിട സംരംഭങ്ങളിലൂടെ മൂല്യവർധിത ഉൽപാദനം മെച്ചപ്പെടുത്തുക, വിപണന ശൃംഖല ശക്തിപ്പെടുത്തുക തുടങ്ങിയ ലക്ഷ്യങ്ങളോടെയാണ് സിഎംഎഫ്ആർഐക്ക് കീഴിൽ കെവികെ പ്രവർത്തിക്കുക. ലക്ഷദ്വീപിലെ നാളികേരം, ചൂരമീൻ എന്നിവയുടെ കയറ്റുമതി ശക്തിപ്പെടുത്തുന്നതിന്റെ ഭാഗമായി ഇവയ്ക്ക് അന്താരാഷ്ട്ര ഏജൻസികളുടെ സർട്ടിഫിക്കേഷൻ ലഭ്യമാക്കാനും കെവികെ ഊന്നൽ നൽകും.

      കെവികെയുടെ ഭാവി പ്രവർത്തനങ്ങൾ രൂപപ്പെടുത്തുന്നതിന് ഉന്നതതല സംയുക്ത യോഗം ഇന്ന് (ശനി- മാർച്ച് 9) കവരത്തിയിൽ നടക്കും. ദേശീയ കാർഷിക ഗവേഷണ കൗൺസിൽ (ഐസിഎആർ) ഡെപ്യൂട്ടി ഡയറക്ടർ ജനറൽ ഡോ എ കെ സിംഗ്, ലക്ഷദ്വീപ് ഭരണകൂടം കൃഷി വകുപ്പ് സെക്രട്ടറി ദാമോദർ എ ടി, ലക്ഷദ്വീപിലെ ജനപ്രതിനിധികൾ, ഐസിഎആർ ഗവേഷണ സ്ഥാപനങ്ങളിലെ ശാസ്ത്രജ്ഞർ, കർഷക പ്രതിനിധികൾ, എന്നിവർ യോഗത്തിൽ സംബന്ധിക്കും. കൂടാതെ, ചെറുകിട സംരംഭകർക്ക് മത്സ്യാവശിഷ്ടങ്ങളിൽ നിന്ന് മൂല്യവർധിത ഉൽപ്പന്നങ്ങൾ നിർമിക്കുന്നതിനുള്ള ത്രിദിന പരിശീലനവും ശനിയാഴ്ച തുടങ്ങും.
      കെവികെയുടെ പ്രവർത്തന ചുമതല ഏറ്റെടുക്കുന്നതോടെ സിഎംഎഫ്ആർഐയുടെ ലക്ഷദ്വീപ് ഗവേഷണ പ്രവർത്തനങ്ങൾ കൂടുതൽ ശക്തിപ്പെടും. ലക്ഷദ്വീപിലെ മത്സ്യമേഖലയുടെ സുസ്ഥിര വികസനം ലക്ഷ്യമിട്ട് നിരവധി ഗവേഷണ പ്രവർത്തനങ്ങൾ സിഎംഎഫ്ആർഐ നടത്തിവരുന്നുണ്ട്. പവിഴപ്പുറ്റുകളുമായി ബന്ധപ്പെട്ട ജൈവവൈവിധ്യ പഠനം, ഫിഷറീസ് പരിപാലന പദ്ധതി തുടങ്ങിയവ ഇതിൽപെടും. എറണാകുളം കെവികെ സിഎംഎഫ്ആർഐക്ക് കീഴിലാണ് പ്രവർത്തിച്ചുവരുന്നത്. ഇന്ത്യയിലെ എല്ലാ തീരദേശ സംസ്ഥാനങ്ങളിലും സിഎംഎഫ്ആർഐക്ക്് ഗവേഷണ കേന്ദ്രങ്ങളുണ്ട്.

    

    
    (Release ID: 1568505) Visitor Counter : 2
    
    
      Read this release in: English