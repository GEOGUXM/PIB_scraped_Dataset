      മന്ത്രിസഭ

      ഐഇഎ ബയോ എനര്‍ജി ടിസിപിയില്‍ അംഗമായി ചേര്‍ന്ന പെട്രോളിയം പ്രകൃതി വാതക മന്ത്രാലയ നടപടിക്ക് കേന്ദ്ര മന്ത്രി സഭയുടെ അംഗീകാരം
      Posted On: 01 MAR 2019 4:15PM by PIB Thiruvananthpuram


    

    ഇന്റര്‍നാഷണല്‍ എനര്‍ജി ഏജന്‍സിയുടെ ബയോഎനര്‍ജി സാങ്കേതിക വിദ്യാ സഹകരണ പരിപാടിയില്‍ (ഐഇഎ ബയോഎനര്‍ജി ടിസിപി) 2019 ജനുവരി 25 ന്, പെട്രോളിയം പ്രകൃതി വാതക മന്ത്രാലയം ഇരുപത്തിയഞ്ചാമത്തെ അംഗമായി ചേര്‍ന്നത് സംബന്ധിച്ച്പ്രധാനമന്ത്രി ശ്രീ. നരേന്ദ്ര മോദിയുടെ അധ്യക്ഷതയില്‍ ചേര്‍ന്ന കേന്ദ്ര മന്ത്രിസഭായോഗത്തെ ധരിപ്പിച്ചു. ഓസ്‌ട്രേലിയ, ഓസ്ട്രിയ, ബ്രസീല്‍, കാനഡ, ക്രൊയേഷ്യ, ഡെന്‍മാര്‍ക്ക്, എസ്‌തോണിയ, ഫിന്‍ലാന്‍ഡ്, ഫ്രാന്‍സ്, ജര്‍മ്മനി, അയര്‍ലന്‍ഡ്, ഇറ്റലി, ജപ്പാന്‍, കൊറിയ, നെതര്‍ലാന്‍ഡ്‌സ്, ന്യൂസിലാന്‍ഡ്, നോര്‍വെ, ദക്ഷിണാഫ്രിക്ക, സ്വീഡന്‍, സ്വിറ്റ്‌സര്‍ലന്‍ഡ്, യുകെ, അമേരിക്ക, എന്നീ രാജ്യങ്ങളും യൂറോപ്യന്‍ കമ്മിഷനുമാണ് മറ്റ് അംഗങ്ങള്‍.


    ജൈവ ഊര്‍ജ്ജ സംബന്ധിയായ ഗവേഷണങ്ങളും വികസന പരിപാടികളും ദേശീയാടിസ്ഥാനത്തില്‍ നടത്തുന്ന രാജ്യങ്ങള്‍ തമ്മില്‍ തത്സംബന്ധമായ അറിവുകളിലും വിവരങ്ങളിലും സഹകരണം മെച്ചപ്പെടുത്തുന്നതിനായുള്ള അന്താരാഷ്ട്ര വേദിയാണ് ഇന്റര്‍നാഷണല്‍ എനര്‍ജി അസോസിയേഷന്റെ ബയോഎനര്‍ജി ടെക്‌നോളജി കൊളാബൊറേഷന്‍ പ്രോഗ്രാം.


    ഇന്റര്‍നാഷണല്‍ എനര്‍ജി ഏജന്‍സിയുടെ കീഴിലാണ് ഐഇഎ ബയോ എനര്‍ജി ടിസിപി പ്രവര്‍ത്തിക്കുന്നത്. 2017 മാര്‍ച്ച് 30 മുതല്‍ ഇതുമായി ബന്ധപ്പെട്ട് ഇന്ത്യ പ്രവര്‍ത്തിച്ചു വരികയായിരുന്നു.


    പെട്രോളിയം പ്രകൃതി വാതക മന്ത്രാലയം ഐഇഎ ബയോ എനര്‍ജി ടിസിപിയില്‍ ചേര്‍ന്നതിന്റെ പ്രധാന ലക്ഷ്യം ആധുനിക ജൈവ ഇന്ധനങ്ങളെ വിപണിയില്‍ പരിചയപ്പെടുത്തി ക്രൂഡ് ഓയിലിന്റെ ഇറക്കുമതിയും കാര്‍ബണ്‍ പ്രസരണവും കുറയ്ക്കുന്നതിനും സൗകര്യം ലഭ്യമാക്കുക എന്നതാണ്. ജൈവോര്‍ജ്ജ സാങ്കേതിക വിദ്യയ്ക്ക് വന്നേക്കാവുന്ന പാരിസ്ഥിതിക, സ്ഥാപന, സാങ്കേതിക , സാമൂഹിക വിപണി തടസങ്ങളെ മറികടക്കുക എന്ന ദീര്‍ഘവും ഹ്രസ്വവുമായ ലക്ഷ്യത്തോടെ ജൈവഊര്‍ജ്ജ ഗവേഷണത്തിനും സാങ്കേതിക വികസനത്തിനും അതിന്റെ പ്രദര്‍ശനത്തിനും നയ വിശകലനത്തിനും മറ്റുമള്ള അവസരങ്ങള്‍ ഐഇഎ ബയോ എനര്‍ജി ടിസിപി ലഭ്യമാക്കുന്നുണ്ട്.
    ഐഇഎ ബയോ എനര്‍ജി ടിസിപി നടത്തുന്ന ത്രിവത്സര ഗവേഷണ വികസന പ്രവര്‍ത്തനങ്ങള്‍ ടാസ്‌ക്‌സ് എന്നാണ് അറിയപ്പെടുന്നത്. ഓരോ വര്‍ഷവും ഈ പ്രവര്‍ത്തനങ്ങള്‍ വിലയിരുത്തുകയും അതിന്റെ വെളിച്ചത്തില്‍ ഓരോ മൂന്നാം വര്‍ഷത്തിലും പുതിയ ടാസ്‌കുകള്‍ തുടങ്ങുകയും ചെയ്യും. എണ്ണ വിപണിയില്‍ നിന്നുള്ള സാങ്കേതിക വിദഗ്ധര്‍ ഇതില്‍ സഹകരിക്കുന്നു.
    ഐഇഎ ബയോ എനര്‍ജി ടിസിപിയില്‍ പങ്കാളികളാകുന്നതു കൊണ്ടുള്ള നേട്ടങ്ങള്‍ ചെലവും സാങ്കേതിക സ്രോതസുകളും പങ്കുവച്ചു കിട്ടുന്നു എന്നതാണ്. ഗവേഷണത്തില്‍ ഇരട്ടിപ്പ് ഒഴിവാക്കാന്‍ സാധിക്കുന്നു. ഗവേഷണ വികസന ശേഷി ശക്തമാകുന്നു. ഇത് ഒരു തരത്തില്‍ പറഞ്ഞാല്‍ ഗവേഷണ ശൃംഖലയിലെ വിവര കൈമാറ്റമാണ്. അന്താരാഷ്ട്ര ഏജന്‍സികളുമായുള്ള പരിചയവും അടുപ്പവും, ഗവേഷകരുമായും സംരംഭകരുമായും നടത്തുന്ന സംഭാഷണങ്ങളും യുക്തമായ നയ സാഹചര്യം സൃഷ്ടിക്കാന്‍ സഹായകമാകുന്നു. അതിനുപരി അംഗമായാല്‍ ജൈവ വാതകം, ഖരമാലിന്യ നിര്‍മ്മാര്‍ജ്ജനം, ജൈവ പുനചംക്രമണം തുടങ്ങിയ ഇതര മേഖലകളിലെ പ്രവര്‍ത്തനങ്ങളിലും ഇന്ത്യയുടെ മന്ത്രാലയങ്ങള്‍, വകുപ്പുകള്‍, സംഘടകള്‍ എന്നിവയ്ക്കു പങ്കെടുക്കാം.
    AJ/ND/MRD

    
    
    (Release ID: 1567313) Visitor Counter : 1