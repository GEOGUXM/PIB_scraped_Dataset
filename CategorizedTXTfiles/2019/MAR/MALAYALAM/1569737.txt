      തെരഞ്ഞെടുപ്പ് കമ്മീഷന്‍

      തെരഞ്ഞെടുപ്പ് വേളയില്‍ അടിയ്ക്കടി ഉയരുന്ന ചോദ്യോത്തരങ്ങള്‍ (ഭാഗം-2)
      Posted On: 27 MAR 2019 5:32PM by PIB Thiruvananthpuram


    ചോദ്യം 34 :നിര്‍മാണം പൂര്‍ത്തിയായ പദ്ധതികളുടെ പണം വിതരണം ചെയ്യുന്നതിനു വിലക്കുണ്ടോ?
    ഉത്തരം :ബന്ധപ്പെട്ട ഉദ്യോഗസ്ഥര്‍ക്കു പൂര്‍ണമായ തൃപ്തിയുണ്ടെങ്കില്‍ പണി പൂര്‍ത്തിയായ പദ്ധതികളുടെ പണം കൈമാറുന്നതിനു തടസ്സമില്ല.


    ചോദ്യം 35 : ക്ഷേമപദ്ധതികള്‍ പ്രഖ്യാപിക്കുന്നതിനു വിലക്കുള്ളപ്പോള്‍ അടിയന്തര സാഹചര്യങ്ങള്‍ ഉടലെടുക്കുകയോ അപ്രതീക്ഷിത ദുരന്തങ്ങള്‍ സംഭവിക്കുകയോ ചെയ്യുമ്പോള്‍ ഗവണ്‍മെന്റ് എന്തു ചെയ്യും?
    ഉത്തരം :വരള്‍ച്ചയോ വെള്ളപ്പൊക്കമോ മറ്റു പ്രകൃതിദുരന്തങ്ങളോ പകര്‍ച്ചവ്യാധികളോ അപ്രതീക്ഷിത ദുരന്തങ്ങളോ സംഭവിക്കുന്ന അവസരങ്ങളില്‍ ജനങ്ങള്‍ക്കു ദുരിതാശ്വാസം പകരുന്നതിനോ പ്രായമായവര്‍ക്കും രോഗബാധിതര്‍ക്കും സഹായം ഒരുക്കുന്നതുപോലുള്ള അടിയന്തര സാഹചര്യങ്ങളെ നേരിടുന്നതിനുള്ള നടപടി ഗവണ്‍മെന്റിന് തെരഞ്ഞെടുപ്പു കമ്മീഷന്റെ മുന്‍കൂര്‍ അനുമതിയോടെ നടത്താവുന്നതാണ്. എന്നാല്‍, ഇത്തരം പ്രവര്‍ത്തനങ്ങള്‍ നടത്തുന്നതു ഗവണ്‍മെന്റിനു ഗുണകരമാകുംവിധം പ്രചരിപ്പിക്കരുത്.


    ചോദ്യം 36 :പൂര്‍ണമായോ ഭാഗികമായോ ഗവണ്‍മെന്റുകള്‍ പണം ലഭ്യമാക്കുന്ന ധനകാര്യ സ്ഥാപനങ്ങള്‍ക്കു വ്യക്തികള്‍ക്കോ കമ്പനികള്‍ക്കോ സ്ഥാപനങ്ങള്‍ക്കോ നല്‍കിയ വായ്പ എഴുതിത്തള്ളാന്‍ അധികാരമുണ്ടോ?
    ഉത്തരം :ഇല്ല.
    പൂര്‍ണമായോ ഭാഗികമായോ ഗവണ്‍മെന്റുകള്‍ പണം ലഭ്യമാക്കുന്ന ധനകാര്യ സ്ഥാപനങ്ങള്‍ വ്യക്തികള്‍ക്കോ കമ്പനികള്‍ക്കോ സ്ഥാപനങ്ങള്‍ക്കോ നല്‍കിയ വായ്പ എഴുതിത്തള്ളരുത്. അതുപോലെതന്നെ, അത്തരം സ്ഥാപനങ്ങള്‍ക്കു ഒരു നിയന്ത്രണവും ഇല്ലാതെ വായ്പ അനുവദിക്കുകവഴി സാമ്പത്തിക പരിധി ഉയര്‍ത്തരുത്.


    ചോദ്യം 37 : ടോള്‍ നികുതിക്കുള്ള കരാര്‍ സാമ്പത്തിക വര്‍ഷത്തിന്റെ അവസാനത്തോടെ തീരുന്നു എന്നിരിക്കട്ടെ. പുതിയ ലേല തീയതി പ്രഖ്യാപിക്കുകയോ പരസ്യപ്പെടുത്തുകയോ ചെയ്തിട്ടുണ്ടെങ്കില്‍ ലേലനടപടികള്‍ തുടരാമോ?
    ഉത്തരം :ചെയ്യാം.
    എന്നാല്‍, കരാര്‍ സംബന്ധിച്ച നടപടിക്രമങ്ങള്‍ കൈകാര്യം ചെയ്യുന്നത് കമ്മീഷണറോ ഡിവിഷണല്‍ കമ്മീഷണറോ േകാര്യങ്ങള്‍ വിശദീകരിക്കാവുന്ന ജില്ലാതല കമ്മീഷണറോ ഡിവിഷണല്‍ കമ്മീഷണറോ മറ്റു മുതിര്‍ന്ന ജില്ലാതല ഉദ്യോഗസ്ഥരോ വേണം കരാറിനു നേതൃത്വം നല്‍കാന്‍.


    ചോദ്യം 38 : വരുമാനം വിലയിരുത്തുന്നതിനും ഡ്രാഫ്റ്റും വാര്‍ഷിക ബജറ്റും തയ്യാറാക്കുന്നതിനുമായി മുനിസിപ്പല്‍ കോര്‍പറേഷന്‍, നഗര പഞ്ചായത്ത്, ടൗണ്‍ ഏരിയ കമ്മിറ്റി തുടങ്ങിയവയുടെ യോഗം നടത്താമോ?
    ഉത്തരം :നടത്താം.
    അത്തരം യോഗങ്ങളില്‍ പ്രതിദിന ഭരണവുമായി ബന്ധപ്പെട്ട സ്ഥിരം പ്രവര്‍ത്തനങ്ങള്‍ മാത്രമേ അത്തരം യോഗങ്ങളില്‍ ചര്‍ച്ച ചെയ്യാന്‍ പാടുള്ളൂ. നയങ്ങളും പദ്ധതികളും സംബന്ധിച്ചുള്ള ചര്‍ച്ചകള്‍ പാടില്ല.


    ചോദ്യം 39 : രാഷ്ട്രീയ നേതാവ് ഉദ്ഘാടനം ചെയ്യുന്ന ക്ഷയരോഗ നിര്‍മ്മാര്‍ജ്ജന പദ്ധതി നടത്താമോ? ലോക ക്ഷയരോഗ ദിനം സംബന്ധിച്ച ഒരു പരസ്യം പുറത്തിറക്കാനോ പ്രസിദ്ധീകരിക്കാനോ പറ്റുമോ?
    ഉത്തരം :താഴെ പറയുന്ന വ്യവസ്ഥകള്‍ക്കു വിധേയമായി നടത്തുന്നതില്‍ തടസ്സമില്ല.
    1) ഉദ്ഘാടന ചടങ്ങില്‍ രാഷ്ട്രീയ പ്രസംഗങ്ങള്‍ നടത്തരുത്
    2) പ്രധാനമന്ത്രിയുടെയോ മറ്റു മന്ത്രിമാരുടെയോ ഫോട്ടോകള്‍ ഉള്‍പ്പെടുന്ന പരസ്യങ്ങള്‍ നല്‍കരുത്.
    3) ക്ഷയരോഗ നിര്‍മാര്‍ജനം സംബന്ധിച്ചുള്ള പരസ്യങ്ങളും പ്രസംഗങ്ങളും മാത്രമേ പാടുള്ളൂ.


    ചോദ്യം 40 : രാജ്യത്താകമാനം ആഘോഷിക്കുന്ന സദ്ഭാവന ദിവസ ആഘോഷത്തില്‍ രാഷ്ട്രീയപ്പാര്‍ട്ടി ഭാരവാഹികള്‍ക്കു സംബന്ധിക്കാമോ?
    ഉത്തരം :ജനങ്ങള്‍ക്കിടയിലുള്ള സൗഹൃദത്തെ പ്രോല്‍സാഹിപ്പിക്കുന്നതു സംബന്ധിച്ച കാര്യങ്ങള്‍ മാത്രം പ്രസംഗത്തില്‍ ഉള്‍പ്പെടുത്താമെന്ന വ്യവസ്ഥയോടെ സദ്ഭാവനാ ദിനാഘോഷത്തില്‍ കേന്ദ്ര മന്ത്രിമാര്‍ക്കും മുഖ്യമന്ത്രിമാര്‍ക്കും സംസ്ഥാന മന്ത്രിമാര്‍ക്കും പങ്കെടുക്കാം. ഇത്തരം പരിപാടികള്‍ക്കു സന്ദേശം അയക്കുമ്പോഴും മന്ത്രിമാര്‍ ദേശീയോദ്ഗ്രഥനമല്ലാതെ മറ്റൊരു വിഷയവും പരാമര്‍ശിക്കരുത്. മന്ത്രിമാരുടെ ഫോട്ടോ പ്രസിദ്ധീകരിക്കാനും പാടില്ല.


    ചോദ്യം41 : സംസ്ഥാന തലത്തില്‍ നടക്കുന്ന രക്തസാക്ഷിദിനാചരണ ചടങ്ങുകളില്‍ മുഖ്യമന്ത്രിമാര്‍ക്കും മന്ത്രിമാര്‍ക്കും പങ്കെടുക്കാന്‍ സാധിക്കുമോ?
    ഉത്തരം :പങ്കെടുക്കാം.
    എന്നാല്‍, ഇത്തരം ചടങ്ങുകളില്‍ മുഖ്യമന്ത്രിമാരുടെയും മറ്റു മന്ത്രിമാരുടെയും പ്രസംഗം രക്തസാക്ഷിത്വത്തെക്കുറിച്ചും രക്തസാക്ഷികളെക്കുറിച്ചും മാത്രമായിരിക്കണം. രാഷ്ട്രീയ പ്രസംഗം നടത്തുകയോ ഭരണത്തിലിരിക്കുന്ന രാഷ്ട്രീയ പാര്‍ട്ടിയുടെ നേട്ടമായി ഉയര്‍ത്തിക്കാട്ടുന്ന പരാമര്‍ശങ്ങള്‍ നടത്തുകയോ അരുത്.


    ചോദ്യം42 : യഥാക്രമം ഏപ്രില്‍ അഞ്ചിനും 14നും നടക്കുന്ന ശ്രീ. ബാബു ജഗജീവന്‍ റാം, ഡോ.ബി.ആര്‍.അംബേദ്കര്‍ ജന്മദിനാഘോഷ ചടങ്ങുകള്‍ ഔദ്യോഗിക ചടങ്ങുകളായി സംഘടിപ്പിക്കാമോ?
    ഉത്തരം :സംഘടിപ്പിക്കാം.
    എന്നാല്‍, അത്തരം ചടങ്ങുകള്‍ രാഷ്ട്രീയ പ്രചരണത്തിനോ ഗവണ്‍മെന്റിന്റെ നേട്ടങ്ങളെ ഉയര്‍ത്തിക്കാട്ടുന്നതിനോ ഉള്ള വേദിയായി കാണരുത്. ഇതൊരു ആഡംബരപൂര്‍ണമായ ചടങ്ങായി നടത്താതിരിക്കാനും രാഷ്ട്രീയ പാര്‍ട്ടി പ്രതിനിധികളെ പ്രസംഗകരായി ഉള്‍പ്പെടുത്താതിരിക്കാനും ശ്രദ്ധിക്കണം. സമാനമായ എല്ലാ ചടങ്ങുകള്‍ക്കും ഈ നിയന്ത്രണങ്ങള്‍ ബാധകമാണ്.


    ചോദ്യം 43 : സ്വാതന്ത്ര്യദിന, റിപ്പബ്ലിക് ദിന ആഘോഷച്ചടങ്ങുകളില്‍ കവിസമ്മേളനങ്ങളും മുഷായറകളും പോലുള്ള സാംസ്‌കാരിക പരിപാടികള്‍ സംഘടിപ്പിക്കാമോ? അവയില്‍ രാഷ്ട്രീയപ്പാര്‍ട്ടി പ്രതിനിധികള്‍്ക്കു പങ്കെടുക്കാമോ?
    ഉത്തരം :തീര്‍ച്ചയായും.
    കേന്ദ്രമന്ത്രിമാര്‍ക്കും മുഖ്യമന്ത്രിമാര്‍ക്കും മറ്റു സംസ്ഥാന മന്ത്രിമാര്‍ക്കും ഇത്തരം ചടങ്ങുകളില്‍ പങ്കെടുക്കാം. എന്നാല്‍, അധികാരത്തിലുള്ള പാര്‍ട്ടിയുടെ നേട്ടങ്ങള്‍ ഉയര്‍ത്തിക്കാട്ടുന്ന വിധത്തില്‍ പ്രസംഗിക്കരുത്.


    ചോദ്യം44 : വി.വി.ഐ.പികളും വി.ഐ.പികളും ഉള്‍പ്പെടുന്ന സിനിമകള്‍ പ്രമുഖ നേതാക്കളുടെ ജനന, മരണ വാര്‍ഷികാചരണ ചടങ്ങുകളില്‍ പ്രദര്‍ശിപ്പിക്കാമോ?
    ഉത്തരം :പ്രദര്‍ശിപ്പിക്കാതിരിക്കുകയാണു നല്ലത്.


    ചോദ്യം 45 :സിഗരറ്റുകളുടെയും മറ്റു പുകയില ഉല്‍പന്നങ്ങളുടെയും വില്‍പന സംബന്ധിച്ച നിയമപരമായ മുന്നറിയിപ്പു നല്‍കുന്നതിനായി ഫലപ്രദമായ മാധ്യമ പ്രചരണം നടത്താമോ?
    ഉത്തരം :നടത്താം. എന്നാല്‍, ഇത്തരം പ്രചരണങ്ങളില്‍ രാഷ്ട്രീയ രംഗത്തുള്ളവരുടെ ഫോട്ടോകളോ സന്ദേശങ്ങളോ ഉപയോഗപ്പെടുത്തരുത്.


    ചോദ്യം46 : ഗവണ്‍മെന്റ് ഉടമസ്ഥതയിലുള്ള ബസുകളുടെ പിന്‍ഭാഗത്തു രാഷ്ട്രീയ പരസ്യങ്ങള്‍ അച്ചടിക്കാമോ?
    ഉത്തരം :പാടില്ല.


    ചോദ്യം 47 : നടപടിക്രമങ്ങള്‍ പാലിച്ചുകൊണ്ട് ക്രിമിനലുകള്‍ക്കു പരോള്‍ അനുവദിക്കാന്‍ ഗവണ്‍മെന്റിന് അധികാരമുണ്ടോ?
    ഉത്തരം :അടിയന്തരമെന്നു ഗവണ്‍മെന്റിനു തോന്നുന്നപക്ഷം മുഖ്യ തെരഞ്ഞെടുപ്പ് ഓഫീസറുമായി ചര്‍ച്ച ചെയ്തു പരോള്‍ അനുവദിക്കാം.


    ചോദ്യം48 : ഗോതമ്പിന്റെയും മറ്റു കാര്‍ഷകോല്‍പന്നങളുടെയും കുറഞ്ഞ താങ്ങുവില നിര്‍ണയിക്കാമോ?
    ഉത്തരം :ഇതു സംബന്ധിച്ചു തെരഞ്ഞെടുപ്പു കമ്മീഷണറെ അറിയിക്കണം.


    ചോദ്യം 49 : താഴെ പറയുന്ന സാഹചര്യങ്ങളില്‍ തെരഞ്ഞെടുപ്പു കമ്മീഷന്റ മുന്‍കൂര്‍ അനുമതിയില്ലാതെ തീരുമാനമെടുക്കാന്‍ ഗവണ്‍മെന്റിന് അധികാരമുണ്ടോ?
    ഉത്തരം :1) തെരഞ്ഞെടുപ്പു നടത്താന്‍ ചുമതലപ്പെട്ടതല്ലാത്ത ഉദ്യോഗസ്ഥരുടെ കാലാവധി നീട്ടിക്കൊടുക്കല്‍ 2) ടിക്കറ്റ് രഹിത യാത്രയ്ക്കു കുറഞ്ഞ പിഴ ചുമത്തല്‍
    3) ലോക ഉപഭോക്തൃ അവകാശ ദിനത്തില്‍ ഒരു സമ്മേളനം സംഘടിപ്പിക്കുന്നതിനായി ഉപഭോക്തൃ ക്ഷേമനിധിയില്‍നിന്ന് ഉപഭോക്തൃ ഏകോപന കൗണ്‍സിലിനു ഗ്രാന്റുകള്‍ അനുവദിക്കല്‍
    4) പള്‍സ് പോളിയോ പ്രതിരോധ പദ്ധതി സംബന്ധിച്ച പരസ്യം നല്‍കല്‍
    5) വരള്‍ച്ചാ ദുരിതാശ്വാസത്തിനായി നാഷണല്‍ കലാമിറ്റി കണ്ടിന്‍ജെന്‍സി ഫണ്ടില്‍നിന്നു സാമ്പത്തിക സഹായം തേടല്‍. വരള്‍ച്ചബാധിത സംസ്ഥാനങ്ങള്‍ സന്ദര്‍ശിക്കുന്നതിനായി അന്തര്‍ മന്ത്രാലയ സംഘാംഗങ്ങളായ ഉദ്യോഗസ്ഥരെ അയക്കല്‍
    6) വരള്‍ച്ചബാധിത പ്രദേശങ്ങളിലേക്കു വെള്ളവും കാലിത്തീറ്റയും റെയില്‍ വഴി കൊണ്ടുപോകാനുള്ള സംസ്ഥാന ഗവണ്‍മെന്റിന്റെ അഭ്യര്‍ഥന
    7) ഡി.പി.സി. വിളിച്ചുകൂട്ടിയും വിരമിക്കല്‍, മറ്റു ജോലിയിലേക്കു മാറി നിയമനം എന്നീ സാഹചര്യങ്ങളില്‍ സ്ഥിരം നിയമനം നല്‍കിയും സ്ഥാനക്കയറ്റം നല്‍കല്‍
    8) കോടതി ഉത്തരവുകള്‍ക്കു വിധേയമായി വ്യക്തികള്‍ക്കു സാനുകമ്പ നിയമനം നല്‍കല്‍
    9) മെയ് ദിനാഘോഷം
    10) ഒരു ഓഫീസറുടെ കീഴിലുള്ള ഓഫീസിന്റെ അധികച്ചുമതല മറ്റൊരു ഓഫീസര്‍ക്കു നല്‍കല്‍
    11) പ്രാദേശിക അധികൃതര്‍ നടത്തിവരുന്ന പൊതുസേവന കേന്ദ്രങ്ങളുടെ അറ്റകുറ്റപ്പണി, ബലപ്പെടുത്തല്‍, മെച്ചപ്പെടുത്തല്‍ തുടങ്ങിയ പ്രവര്‍ത്തനങ്ങള്‍ക്കു ദര്‍ഘാസ് ക്ഷണിക്കലും സ്ഥിരപ്പെടുത്തലും
    12) കേടു പറ്റിയ ജലവിതരണ പൈപ്പുകള്‍ മാറ്റിയിടലും നന്നാക്കലും
    13) കോടതി നിര്‍ദേശത്തിനു വിധേയമായി പൊതു സൗകര്യങ്ങളും പൊതു ശൗചാലയങ്ങളും ബി.ഒ.ടി. അടിസ്ഥാനത്തില്‍ നിര്‍മിക്കുന്നതിനുള്ള പ്രവൃത്തികള്‍ക്കു വര്‍ക്ക് ഓര്‍ഡര്‍ നല്‍കുക
    14) കോളജ് വിദ്യാര്‍ഥി യൂണിയന്‍ തെരഞ്ഞെടുപ്പു നടത്തുക
    15) കോടതി ഉത്തരവു പ്രകാരം അനധികൃത കെട്ടിടങ്ങള്‍, സ്ഥലങ്ങള്‍ എന്നിവയ്ക്കു ക്ലിയറന്‍സ് നല്‍കുക
    16) എച്ച്.ഐ.വി./എയ്ഡ്‌സ് എന്നിവ നിയന്ത്രണ വിധേയമാക്കുന്നതിന് ഉതകുന്ന പരസ്യങ്ങള്‍ റിലീസ് ചെയ്യുക
    17) തൊഴില്‍നിയമത്തിലെ പ്രധാന വ്യവസ്ഥകളെക്കുറിച്ചു ബോധവല്‍ക്കരണം സൃഷ്ടിക്കുന്നതിനായി പരസ്യങ്ങള്‍ റിലീസ് ചെയ്യുക
    18) പൊലീസിനു യൂണിഫോം വസ്ത്രങ്ങള്‍ വാങ്ങുകയും അതിനായി ദര്‍ഘാസ് ക്ഷണിക്കുകയും ചെയ്യുക.
    19) ഓവുചാലുകളിലെയും കന്നുകാലി കുളങ്ങളിലെയും ചെളി നീക്കല്‍
    20) തൊഴിലാളികള്‍ക്ക് കരിയര്‍ പ്രോഗ്രഷന്‍ പദ്ധതി പ്രകാരം സാമ്പത്തിക നിലവാരം ഉയര്‍ത്തുന്നതിനുള്ള ഗ്രാന്റ്
    21) കൊതുകു നിയന്ത്രണ പ്രവര്‍ത്തനത്തിനു ദര്‍ഘാസ് ക്ഷണിക്കല്‍
    22) ഡോക്ടര്‍മാരുടെ സ്ഥലംമാറ്റവും നിയമനവും
    23) കോടതി ഉത്തരവിനു വിധേയമായി കുറ്റവാളികളെ ഒരു ജയിലില്‍നിന്നു മറ്റൊരു ജയിലിലേക്കു മാറ്റല്‍
    24) ഖാരിഫ്, റാബി വിളകള്‍ക്കായി രാസവളങ്ങള്‍ ശേഖരിക്കുന്നതിനായി സമിതികള്‍ രൂപീകരിക്കല്‍
    25) ഗ്രാന്റുകള്‍ അനുവദിക്കുകയും ദര്‍ഘാസുകള്‍ ക്ഷണിക്കപ്പെടുകയും ചെയ്ത ആശുപത്രികളില്‍ മരുന്നും വൈദ്യോപകരണങ്ങളും വാങ്ങല്‍
    26) യുവാക്കളെ സൈന്യത്തില്‍ ചേര്‍ക്കാനായി തെരഞ്ഞെടുപ്പു റാലി
    ഉണ്ട്.
    എന്നാല്‍, വോട്ടര്‍മാരെ ഭരിക്കുന്ന പാര്‍ട്ടിക്കുവേണ്ടി സ്വാധീനിക്കാന്‍ ശ്രമിക്കുന്നു എന്ന പ്രതീതി ജനിപ്പിക്കാത്തവിധം വേണം ഇത്തരം കാര്യങ്ങള്‍ നടപ്പാക്കാന്‍. ഈ മേഖലകളുമായി ബന്ധപ്പെട്ടു പരസ്യങ്ങള്‍ നല്‍കുമ്പോള്‍ മന്ത്രിയുടെയോ രാഷ്ട്രീയ പാര്‍ട്ടി ഭാരവാഹികളുടെയോ ഫോട്ടോകള്‍ ഉപയോഗിക്കരുത്.
    AKA/ND MRD
    ***


    

    
    (Release ID: 1569737) Visitor Counter : 9