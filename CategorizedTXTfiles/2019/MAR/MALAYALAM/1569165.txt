      PIB Headquarters

      തെരഞ്ഞെടുപ്പ് ചെലവ് നിരീക്ഷണത്തിനായി ആദായ നികുതി വകുപ്പ് കണ്‍ട്രോള്‍ റൂം ആരംഭിച്ചു
      Posted On: 19 MAR 2019 3:22PM by PIB Thiruvananthpuram

      2019 ലെ ലോക്‌സഭ തെരഞ്ഞെടുപ്പുമായി ബന്ധപ്പെട്ട തെരഞ്ഞെടുപ്പ് ചെലവുകള്‍ നിരീക്ഷിക്കുന്നതിനായി ആദായ നികുതി വകുപ്പിന്റെ ഇന്‍വെസ്റ്റിഗേഷന്‍ ഡയറക്ടറേറ്റ് 24 മണിക്കൂറും പ്രവര്‍ത്തിക്കുന്ന കണ്‍ട്രോള്‍ റൂം സജ്ജീകരിച്ചു. തെരഞ്ഞെടുപ്പ് കമ്മീഷന്റെ നിര്‍ദ്ദേശ പ്രകാരമാണിത്. കണക്കില്‍പ്പെടാത്ത പണം തെരഞ്ഞെടുപ്പിനായി ഉപയോഗിക്കുന്നത് തടഞ്ഞ് സുഗമമായ തെരഞ്ഞെടുപ്പ് ഉറപ്പു വരുത്തുന്നതിനുള്ള നടപടികളുടെ ഭാഗമായാണിത്.
      1800-425-3173 എന്ന ടോള്‍ ഫ്രീ നമ്പരിലൂടെയും, electionmonitoring.it@gmail.com എന്ന ഇ-മെയിലിലൂടെയും, 8547000041 എന്ന വാട്‌സ്ആപ്പ് നമ്പരിലൂടെയും, 0484-2206170 എന്ന ഫാക്‌സ് നമ്പരിലൂടെയും കണ്‍ട്രോള്‍ റൂമുമായി ബന്ധപ്പെടാവുന്നതാണ്. കൊച്ചിയില്‍ ഏലംകുളം എസ്എ റോഡിലുള്ള അഡീഷണല്‍ ഡയറക്ടര്‍ ഓഫ് ഇന്‍കം ടാക്‌സ് (ഇന്‍വെസ്റ്റിഗേഷന്‍) ഓഫീസിലാണ് കണ്‍ട്രോള്‍ റൂം പ്രവര്‍ത്തിക്കുന്നത്.

      വലിയ തോതില്‍ പണം, മറ്റ് വിലപിടിപ്പുള്ള വസ്തുക്കള്‍ എന്നിവ സംഭരിച്ചിരിക്കുന്നതായോ, കടത്തിക്കൊണ്ട് പോകുന്നതായോ അറിവ് ലഭിക്കുന്നവര്‍ കണ്‍ട്രോള്‍ റൂമുമായി ബന്ധപ്പെട്ട് വിവരം കൈമാറണമെന്ന് അഡീഷണല്‍ ഡയറക്ടര്‍ ഓഫ് ഇന്‍കം ടാക്‌സ് (ഇന്‍വെസ്റ്റിഗേഷന്‍) അഭ്യര്‍ത്ഥിച്ചു. വിവരങ്ങള്‍ കൈമാറുന്നവരുടെ ഐഡന്റിറ്റി രഹസ്യമായി സൂക്ഷിക്കുന്നതായിരിക്കും.
      IE/AB (19.03.2019)

    
    
    (Release ID: 1569165) Visitor Counter : 6