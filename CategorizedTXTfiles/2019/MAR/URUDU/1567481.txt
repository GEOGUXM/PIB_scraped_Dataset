      صدر جمہوریہ کا سکریٹریٹ

      ائیر فورس اسٹیشن حاکم پیٹ اور پانچ بیس ریپئر ڈپوکو کلرزسے نوازے جا نے کی تقریب سے صدر جمہوریہ جناب رام ناتھ کووند کے خطاب کا متن
      Posted On: 05 MAR 2019 2:35PM by PIB Delhi


    نئیدہلی 5 مارچ ۔مجھے یہاں ایئر فورس اسٹیشن سُلّور میں ایئر فورس اسٹیشن حاکم پیٹ اور پانچ بیس ریپئر ڈپو کو کلرز پیش کرتے ہوئے ازحد مسرت ہورہی ہے۔ان دونوں اسٹیشنو ں میں پیشہ ورانہ مہارت کی مالامال تاریخ موجودہے اور انہوں نے جنگ اور امن دونوں کے حالات میں انتہائی باوقار اور امتیازی طریقے سے ملک وقوم کی خدمت کی ہے۔آج قوم ان کی بے لوث جانبازی ، پیشہ ورانہ مہارت اوربحرانی حالات میں جرأت مند خدمات کے لئے انتہائی ممنونیت اور ستائش کے ساتھ کلرز کے اعزاز سے نواز رہی ہے۔


    آج عالمی برادری میں ہندوستان کے مرتبے میں ہماری مسلح افواج کی صلاحیتوں اور استحکام کی بدولت زبردست اضافہ ہورہا ہے ۔ ہندوستان ویسے تو امن کے تئیں عہد بستہ ہے لیکن اگر ضرورت پڑی تو ہم ملک کی خود مختاری کی حفاظت کے لئے اپنی تمام طاقت لگادیں گے۔ مجھے یقین ہے کہ وردیوںمیں ملبوس ہمارے مرد اور خواتین ایسے مواقع پر اپنی تمام تر صلاحیتوں کا مظاہرہ کر کے ملک وقوم کو بحران سے نجات دلائیں گے۔ہمارے مسلح دستے جو اپنے سورماؤں کے نام سے معروف ہیں ، جو ہمارے رو بہ روایستادہ ہیں، ہمارے ملک کے تحفظ کے تئیں ہمارے عز م کا مظہر ہیں ۔ان کی جانبازی اورپیشہ ورانہ مہارت کا مشاہدہ حال ہی میں دہشت گردوں کے ٹھکانوں پر ہندوستانی فضائیہ کے حملوں میں کیاجاسکتا ہے ۔


    حال کے دنوں میں ہماری ہندوستانی فضائیہ مہارت اور پیشہ ور روئیے کی بدولت جدید ٹکنالوجی سے لیس ایک مخصوص مسلح طاقت کی شکل میں ابھر کرسامنے آئی ہے۔عہد موجود کے جدید تقاضوں سے مطابقت رکھتے ہوئے ہماری فضائیہ انتہائی جامع طریقے سے جدید کاری کا عمل تدریجاََ جاری رکھے ہوئے ہے۔ ہندوستان کے خودمختار آسمانوںکی حفاظت کے علاوہ ہندوستانی فضائیہ انسانی امداد اور قدرتی تباہ کاریوں کے دوران راحت اور بچاؤ کے کاموں میں بھی پیش پیش رہی ہے ۔ہمارے جانبازوں کی شجاعت اور عزم مصمم پورے ملک کے لئے باعث افتخار ہیں۔


    ہمارے طیاروں کو فضا میں پرواز کرتے رہنے کے لائق بنائے رکھنا ایک سنگین ذمہ داری ہے ۔ اس سلسلے میں پانچ بیس ریپئر بیس ڈپو ہمارے کرن ، ایورو اور ڈورنئیر طیاروں کی مرمت اور انہیں ازسرنو تیار کرکے 30 برس بعد بھی پرواز کے لائق بنائے رکھا ہے۔ اس بیس ڈپو نے خود کفالتی کے فروغ کے لئے متعدد ایسے منفرد دیسی طریقے اختیار کئے ہیں ، جن سے فضائیہ کی تنظیمی طاقت اور امکانات میں اضافہ ہوا ہے۔5 بیس ڈپو نئے نظریات ،جدت طرازیوں اور تکنیکی ترقی کے ساتھ حقیقی معنوںمیں اپنے اصول ’’ کایا کلپ ‘‘ کی حقیقی مثال ہے۔ 5 ائیر بیس ڈپو نے میک ان انڈیا کے تحت ہمارے دفاعی آلات اور مشینوں کو قابل قدر خودکفیل بنانے کے جو کارنامے انجام دئے ہیں وہ واقعی لائق ستائش ہیں۔


    ائیر فورس اسٹیشن حاکم پیٹ نے ملک کی قابل قدر خدمات انجام دی ہیں۔یہ اسٹیشن ہمارے فضائیہ کے پائلیٹوںکو معیاری تربیت دیتا رہا ہے ۔ یہاں پائلیٹوں کو فراہم کرائی جانے والی مضبوط بنیاد سے انہیں اپنے طیاروں کی کارکردگی میں تدریجاََ اضافہ کرنے میں کامیابیاں حاصل ہوتی رہی ہیں ۔ 1965 اور 1971 کی جنگوںمیں اس اسٹیشن کے فلائنگ انسٹرکٹروں اور تکینکی عملے نے سرگرم یونٹوں میں شامل ہوکر انتہائی ہمت اور جوانمردی کے ساتھ پیشہ ورانہ خدمات انجام دی تھیں۔1995 میں خواتین کو ہیلی کاپٹر اڑانے کی تربیت اور 2016 میں جنگی طیارے پرواز کرانے کی تربیت بھی ائیر فورس اسٹیشن حاکم پیٹ کا ایک انتہائی قابل قدر کارنامہ ہے ۔ اس اسٹیشن کے افسران اور عملے نے انسانی امداد اور قدرتی آفات کے دوران راحت اور بچاؤ کے کاموںمیں بھی قابل قدر خدمات انجام دی ہیں۔


    ان اداروں کی غیر معمولی کارکردگی کے اعتراف اور احترام میں مجھے ائیر فورس اسٹیشن کو کلرز سے سرفراز کرتے ہوئے ازحد مسرت ہورہی ہے ۔میں حاکم پیٹ اور 5 بیس ریپئر ڈپو کے سابق اور موجودہ عملے اور ان کے کنبوںکو ملک وقوم کی بے لوث خدمات کے لئے مبارکباد پیش کرتا ہوں ۔ ملک وقوم کو آپ پر فخر ہے ۔میں آپ اور آپ کے کنبوں کو روشن مستقبل کےلئے نیک خواہشات پیش کرتا ہوں۔


    1 378 U-

    
    
    (Release ID: 1567481) Visitor Counter : 13