      কেন্দ্রীয়মন্ত্রিসভা

      কেন্দ্রীয় মন্ত্রিসভা দিল্লি মেট্রোর চতুর্থ পর্যায়ের প্রকল্প অনুমোদন করল
      Posted On: 07 MAR 2019 6:18PM by PIB Kolkata


    নয়াদিল্লি, ০৭ মার্চ, ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে বৃহস্পতিবার অনুষ্ঠিত মন্ত্রিসভার বৈঠকে চতুর্থ পর্যায়ে দিল্লি মেট্রো প্রকল্প অনুমোদিত হয়েছে। এই প্রকল্পে ৬১.৬৭৯ কিলোমিটার দীর্ঘ তিনটি করিডর গড়ে তোলা হবে। এই করিডরের ৪২.৩৫৯ কিলোমিটার অংশ হবে ভূগর্ভস্থ এবং অবশিষ্ট ৩৯.৩২০ কিলোমিটার অংশ ভূ-পৃষ্ঠে নির্মাণ করা হবে। এই করিডর প্রকল্পে মোট ৪৬টি স্টেশন থাকবে। এর মধ্যে ১৭টি ভূ-গর্ভস্থ এবং ২৯টি ভূ-পৃষ্ঠে।


    প্রকল্প রূপায়ণে মোট খরচ ধরা হয়েছে ২৪ হাজার ৯৪৮ কোটি ৬৫ লক্ষ টাকা। দিল্লি মেট্রো রেল নিগম লিমিটেড এই প্রকল্প রূপায়ণ করবে। অ্যারোসিটি থেকে তুঘলকাবাদ করিডরে মোট ১৫টি স্টেশন, আর কে আশ্রম থেকে পশ্চিম জনকপুরী পর্যন্ত অংশে থাকবে ২৫টি স্টেশন এবং মৌজপুর থেকে মুকুন্দপুর অংশে ৬টি স্টেশন থাকবে।


    এই মেট্রো করিডর প্রকল্প রূপায়িত হলে মেট্রো পরিষেবার পরিধি বৃদ্ধি পাবে। এর ফলে, জাতীয় রাজধানী অঞ্চলের অনেক এলাকা মেট্রো পরিষেবার সঙ্গে যুক্ত হবে। করিডরগুলির নির্মাণের কাজ শেষ হলে মেট্রোর যাত্রীরা প্রয়োজন মতো যাত্রা বিরতি ঘটিয়ে অন্য রুটে সফর করতে পারবেন। এছাড়াও, এই করিডরগুলি চালু হলে সড়ক যানজট কমবে এবং যানবাহণ দূষণ নিয়ন্ত্রণ করা সম্ভব হবে। প্রস্তাবিত তুঘলকাবাদ – অ্যারোসিটি করিডরটি বিমানবন্দরের সঙ্গে যোগাযোগ ব্যবস্থায় উন্নতি ঘটাবে। এই করিডরগুলি নির্মাণকার্য শেষ হলে দিল্লি মেট্রো রেলের পরিধি বেড়ে দাঁড়াবে ৪০০ কিলোমিটারেরও বেশি।


    CG/BD/SB

    
    
    (Release ID: 1567996) Visitor Counter : 29
    
    
      Read this release in: English