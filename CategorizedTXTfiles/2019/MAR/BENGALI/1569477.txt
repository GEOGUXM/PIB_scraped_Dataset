      নীতিআয়োগ

      নীতি আয়োগের আর্থিক প্রযুক্তি সম্মেলন ২০১৯
      Posted On: 26 MAR 2019 3:38PM by PIB Kolkata


    নয়াদিল্লি, ২৬ মার্চ, ২০১৯


    আর্থিক প্রযুক্তি ক্ষেত্রে ভারতের কর্তৃত্ব বজায় রেখে সঠিক রূপ দেওয়া, ভবিষ্যৎ কৌশল এবং নীতি রূপায়ণের জন্য পরিকল্পনা তৈরি, সুসংবদ্ধ আর্থিক অন্তর্ভুক্তিকরণের লক্ষ্যে দৃঢ় পদক্ষেপ গ্রহণ সহ বিভিন্ন গুরুত্বপূর্ণ বিষয়কে বিবেচনায় রেখে নীতি আয়োগ সোমবার নতুন দিল্লিতে আর্থিক প্রযুক্তি সংক্রান্ত একদিনের এক সম্মেলনের আয়োজন করে। অনুষ্ঠানে কেন্দ্রীয় মন্ত্রী ছাড়াও আর্থিক নিয়ন্ত্রক সংস্থা, ব্যাঙ্ক প্রতিনিধি, স্টার্ট-আপ সংস্থা, বিনিয়োগকারী, পরিষেবা প্রদানকারী ও শিল্পোদ্যোগীরা অংশ নেন।


    ভারতীয় রিজার্ভ ব্যাঙ্কের গভর্নর শ্রী শক্তিকান্ত দাস এই সম্মেলনের উদ্বোধন করেন।


    ‘আর্থিক প্রযুক্তি ক্ষেত্রে সুযোগ-সুবিধা ও চ্যালেঞ্জ’ শীর্ষক বিষয়ে বক্তব্য রাখতে গিয়ে শ্রী শক্তিকান্ত দাস বলেন, দেশে আর্থিক পরিষেবা ক্ষেত্রকে এক নতুন রূপ দেওয়ার প্রভূত সম্ভাবনা আর্থিক প্রযুক্তি ক্ষেত্রের রয়েছে। এমনকি, মূল ভিত্তিগুলির ওপর নির্ভর করে দেশে আর্থিক অন্তর্ভুক্তিকরণের সামগ্রিক প্রেক্ষাপটকেও সঠিক রূপরেখা দেওয়ার সম্ভাবনাও এই ক্ষেত্রের আছে বলে তিনি অভিমত প্রকাশ করেন। শ্রী দাস বলেন, আর্থিক প্রযুক্তির কার্যকর ব্যবহার এবং এ ধরণের প্রযুক্তির ব্যবহারিক প্রভাব – এই দুইয়ের মধ্যে সুসামঞ্জস্য বজায় রাখতে হবে। প্রযুক্তিকে কাজে লাগিয়ে এবং ঝুঁকি নিয়ন্ত্রণ করে ‘আমরা এমন এক আর্থিক ব্যবস্থা তৈরি করতে পারি যা হবে সার্বিক, ব্যয়সাশ্রয়ী এবং নমনীয়।’


    নীতি আয়োগের নির্বাহী আধিকারিক শ্রী অমিতাভ কান্ত বলেন, দেশে প্রাতিষ্ঠানিক ঋণ সহায়তার সুযোগ-সুবিধার প্রয়োজনে এবং ডিজিটাল প্রযুক্তির প্রেক্ষিতে আর্থিক প্রযুক্তি ক্ষেত্রের ভবিষ্যৎ রূপরেখা নিরূপণে এক নিয়ন্ত্রণমূলক নীতি-ব্যবস্থা গড়ে তোলা প্রয়োজন। ডিজিটাল ইন্ডিয়া গড়ে তোলার ক্ষেত্রে অগ্রাধিকার এবং আর্থিক অন্তর্ভুক্তিকরণের জন্য স্বেচ্ছায় আধার গ্রহণের মতো উদ্যোগের ফলে আর্থিক প্রযুক্তিগত ক্ষেত্রের সঙ্গে যুক্ত সংশ্লিষ্ট বিভিন্ন পক্ষের মধ্যে ব্যাপক আগ্রহের সৃষ্টি হয়েছে বলেও তিনি উল্লেখ করেন।


    ভারতে আর্থিক প্রযুক্তিগত বাজার ব্যবস্থার দ্রুত বিকাশ ঘটছে। শিল্প সমীক্ষায় প্রকাশ পেয়েছে, ২০২৯ নাগাদ দেশে আর্থিক প্রযুক্তি বাজারের পরিমাণ গিয়ে দাঁড়াবে ১ ট্রিলিয়ন মার্কিন ডলারে। এমনকি, ক্ষুদ্র ব্যবসা তথা ক্ষুদ্র ও মাঝারি শিল্পক্ষেত্রগুলির স্বার্থে ঋণ সহায়তার ৬০ শতাংশ ডিজিটাল উপায়ে বন্টন করা হবে। বর্তমানে ভারতীয় আর্থিক প্রযুক্তি ব্যবস্থা বিশ্বের তৃতীয় বৃহত্তম।


    আর্থিক প্রযুক্তি ক্ষেত্রের ভবিষ্যৎ দিশা নির্দেশ নিরূপণে এই সম্মেলনে একাধিক পরিকল্পনা গ্রহণ করা হয়েছে। এর মধ্যে রয়েছে – আর্থিক অন্তর্ভুক্তিকরণের জন্য গ্রাহক ও ব্যবসায়ীদের স্বার্থে এক ডিজিটাল অন-বোর্ড ব্যবস্থা গড়ে তোলা; ভারতের জন্য আর্থিক পণ্যসামগ্রী তৈরি করা; আর্থিক প্রযুক্তিগত ক্ষেত্রের উদীয়মান ক্ষেত্রগুলি চিহ্নিত করা; আর্থিক প্রযুক্তি সংক্রান্ত শিল্পক্ষেত্রে দ্রুত বিনিয়োগের ব্যবস্থা এবং অতিক্ষুদ্র, ক্ষুদ্র ও মাঝারি সংস্থাগুলির আর্থিক অন্তর্ভুক্তিকরণ ইত্যাদি।


    সম্মেলনে অন্যদের মধ্যে উপস্থিত ছিলেন, কেন্দ্রীয় অর্থ মন্ত্রকের অর্থনৈতিক বিষয়ক দপ্তরের সচিব শ্রী সুভাষ চন্দ্র গর্গ।


    CG/BD/DM

    
    
    (Release ID: 1569477) Visitor Counter : 77
    
    
      Read this release in: English