      প্রধানমন্ত্রীরদপ্তর

      নতুন দিল্লিতে জাতীয় যুদ্ধ স্মারক উদ্বোধন উপলক্ষে প্রধানমন্ত্রীর ভাষণ
      Posted On: 01 MAR 2019 6:23PM by PIB Kolkata


    নয়াদিল্লি, ২৫ ফেব্রুয়ারি, ২০১৯


    প্রতিরক্ষা মন্ত্রী শ্রদ্ধেয়া নির্মলা সীতারমন, প্রতিরক্ষা রাজ্য মন্ত্রী শ্রী সুভাষ মামরে, দেশের বিভিন্ন প্রান্ত থেকে সমাগত আপনাদের সকলকে আপনাদের প্রধান সেবকের প্রণাম।


    এঁরা সবাই ভূতপূর্ব নয়, অভূতপূর্ব। কারণ, তাঁদের মতো লক্ষ লক্ষ আত্মবলিদানকারী সৈনিকদের শৌর্য ও সমর্পণের ফলেই আজ আমাদের সেনা, বিশ্বের অন্যতম শক্তিশালী সেনাবাহিনীর অন্যতম। বিশ্বের সর্ববৃহৎ গণতন্ত্রে তাঁদের শৌর্য ও সমর্পণ যে ঐতিহ্য গড়ে তুলেছে, সেই পরম্পরা অতুলনীয়। শত্রুর আক্রমণ কিংবা প্রকৃতির রোষে দেশ যখনই সঙ্কটাপন্ন হয়েছে, আমাদের বীর সৈনিকরাই তার বিরুদ্ধে প্রথম প্রতিরোধ গড়ে তুলেছে এবং কার্যকরি জবাব দিয়েছে। আমাদের সকলের পরম শ্রদ্ধেয়া লতা দিদি এখানে যখন ‘অ্যায় মেরে বতন কে লোগো’ গানটি গেয়েছেন, তখন দেশের কোটি কোটি মানুষের চোখ অশ্রুসিক্ত হয়ে উঠেছে।


    বন্ধুগণ, এই ঐতিহাসিক স্থানে দাঁড়িয়ে আমি পুলওয়ামায় শহীদ হওয়া, দেশ রক্ষার খাতিরে নিজেদের সর্বস্ব উৎসর্গকারী বীরদের প্রণাম জানাই। প্রত্যেক সমস্যাসঙ্কুল পরিস্থিতিতে দেশের হয়ে প্রতিরোধ গড়ে তোলা প্রত্যেক বীর ও বীরাঙ্গনাকে আজ প্রণাম জানাই।


    বন্ধুগণ, নতুন ভারত আজ নতুন রীতি ও নীতি নিয়ে এগিয়ে চলেছে। বিশ্বের বুকে প্রবল পরাক্রমে নিজেদের ভূমিকা প্রতিস্থাপিত করতে আপনাদের শৌর্য, অনুশাসন এবং সমর্পণ উল্লেখযোগ্য। আজ আমি অত্যন্ত আনন্দিত যে, একটু পরেই দেশবাসীর অনেক দশকের দীর্ঘ প্রতীক্ষার সমাপনের মাধ্যমে ভারতমাতার জন্য বলিদানকারী সৈনিকদের স্মৃতিতে নির্মিত জাতীয় যুদ্ধ স্মারক রাষ্ট্রকে সমর্পণ করা হবে। এই স্মারকে হাজার হাজার শহীদের নাম খোদিত রয়েছে, যাঁরা দেশের বর্তমান ও ভবিষ্যৎ প্রজন্মকে রাষ্ট্রসেবা ও রাষ্ট্র নির্মাণের জন্য প্রেরণা যোগাবেন।


    বন্ধুগণ, বিগত কয়েক দশকে দু - একবার এই রাষ্ট্রীয় যুদ্ধ স্মারক নির্মাণের দাবি পূরণের উদ্যোগ নেওয়া হয়েছে। কিন্তু তা বাস্তবায়িত হয়নি। আপনাদের আশীর্বাদে আমরা ২০১৪ সালে এই স্মারক নির্মাণের প্রক্রিয়া শুরু করেছিলাম আর আজ নির্ধারিত সময়ের আগেই এর উদ্বোধন হতে চলেছে। আপনারা সকলে দেশের স্বার্থে এক অসাধারণ স্মারক গড়ে তুলেছেন।


    বন্ধুগণ, এই স্মারক যে কোনও সংকল্পকে কিভাবে নির্দিষ্ট সময়ের মধ্যে সিদ্ধ করা যায়, তারও প্রতীক হয়ে উঠেছে। আপনাদের সামনেই আমি ‘এক পদ, এক পেনশন’ সম্পর্কে এ ধরণের সংকল্প নিয়েছিলাম। বিগত সরকারগুলির শাসনকালে এই দাবি বাস্তবায়নের জন্য আপনাদের কত আন্দোলন করতে হয়েছে, দেশবাসী তার সাক্ষী। আর আপনারা সবাই এবং দেশবাসী জানে যে, ইতিমধ্যেই ‘এক পদ, এক পেনশন’ শুধু চালুই হয়নি, ইতিমধ্যেই আমাদের সরকার ভূতপূর্ব সৈনিকদের ব্যাঙ্ক অ্যাকাউন্টে এ বাবদ সরাসরি ৩৫ হাজার কোটি টাকা জমা করেছে। সরকারের পেনশন বাজেট যা আগে ৪৪ হাজার কোটি টাকা ছিল, তা এখন বৃদ্ধি পেয়ে ১ লক্ষ ১২ হাজার টাকারও বেশি হয়েছে। অথচ, পূর্ববর্তী সরকার ভেবেছিল যে, মাত্র ৫০০ কোটি টাকা দিলেই ‘এক পদ, এক পেনশন’ বাস্তবায়িত হবে।


    বন্ধুগণ, ‘এক পদ, এক পেনশন’ চালু হওয়ার ফলে প্রাক্তন সৈনিকদের পেনশন ৪০ শতাংশ বৃদ্ধি পেয়েছে। শুধু তাই নয়, ২০১৪’র তুলনায় বর্তমান সৈনিকদের বেতন ৪৫ শতাংশ বৃদ্ধি পেয়েছে। এছাড়া, প্রাক্তন সৈনিকদের অন্যান্য সুযোগ-সুবিধার দিকেও সরকার লক্ষ্য রেখেছে। পেনশন সংক্রান্ত বিভিন্ন অভিযোগ নিয়ে যাতে দপ্তরে দপ্তরে চক্কর না কাটতে হয়, সেজন্য একটি অনলাইন সিস্টেম গড়ে তোলার কাজ শুরু হয়েছে। এভাবে যে সৈনিকরা লাইন অফ কন্ট্রোল কিংবা আন্তর্জাতিক সীমায় শত্রু আক্রমণ প্রতিরোধ করতে মোতায়েন থাকেন এবং বন্যা, ঝড়, ধ্বস ও ভূমিকম্পের মতো অনেক প্রাকৃতিক বিপর্যয়ের হাত থেকে দেশবাসীকে রক্ষা করতে গিয়ে গুরুতর আহত কিংবা শহীদ হন, তাঁদের পরিবারের পেনশন সুনিশ্চিত করা হয়েছে।


    আপনাদের দীর্ঘকালের দাবি ছিল, আপনাদের জন্য সুপার স্পেশালিটি হাসপতাল গড়ে তোলা হোক। আজ এই ঐতিহাসিক মুহূর্তে আমি আপনাদের জানাতে চাই যে, আমরা একটা নয়, তিন – তিনটি এরকম সুপার স্পেশালিটি হাসপাতাল গড়ার সিদ্ধান্ত নিয়েছি।


    বন্ধুগণ, দেশের সৈনিকরা ক্ষমতায়িত হলে সেনাবাহিনীরও ক্ষমতায়ন হয়। সেনার মনোবল দেশের নিরাপত্তা সুনিশ্চিত করে, সেজন্য আমাদের সকলের প্রচেষ্টা ও ভাবনার কেন্দ্রবিন্দুতে রয়েছে আমাদের সৈনিকরা। এই ভাবনা থেকেই প্রথমবার ৫৭ হাজারেরও বেশি নন্‌-কমব্যাটেন্ট পদকে কমব্যাটেন্ট পদে রূপান্তরিত করা হয়েছে। এই ভাবনা থেকেই সাধারণ সৈনিকদের ক্ষমতা বৃদ্ধির উদ্দেশ্যে তাঁদের ডেয়ারি ফার্ম জাতীয় কাজের চাপ থেকে মুক্ত করা হচ্ছে। তেমনই, আর্মি ডে, নেভি ডে এবং এয়ার ফোর্স ডে অনুষ্ঠানের অভিন্ন অঙ্গ করে তোলা হয়েছে। সৈনিকদের উদ্ভাবনধর্মী উদ্যোগকে উৎসাহিত করা। সৈনিকদের সম্মানীত করা এবং তাঁদের শৌর্য ও অদম্য সাহস সম্পর্কে দেশের প্রতিটি শিশুকে অবহিত করার লক্ষ্য নিয়ে আমরা ১৫ই আগস্ট, ২০১৭ থেকে বীরত্ব পুরস্কারগুলির জন্য আলাদা পোর্টাল চালু করেছি।


    দেশের নিরাপত্তায় স্বাভাবিকভাবেই সমাজের সকল অংশের জনগণের অংশীদারিত্ব আবশ্যক। এই ভাবনা থেকে প্রথমবার মহিলাদের ফাইটার পাইলট করে তোলার প্রস্তাব মঞ্জুর করে তোলা হয়েছে। সেনাবাহিনীতে মহিলাদের অংশীদারিত্ব বৃদ্ধির জন্য নিরন্তর নানা সিদ্ধান্ত নেওয়া হয়েছে। মিলিটারি পুলিশের ২০ শতাংশ মহিলাদের যোগদানের লক্ষ্যে পদক্ষেপ নেওয়া হচ্ছে। শর্ট সার্ভিস কমিশনের মাধ্যমে নিযুক্ত মহিলা আধিকারিকদেরও তাঁদের পুরুষ সমকক্ষ আধিকারিকদের মতো স্থায়ী কমিশন প্রদানের সিদ্ধান্ত নেওয়া হয়েছে।


    বন্ধুগণ, দেশের সেনাবাহিনীকে আত্মনির্ভর করে তোলার লক্ষ্যে আমরা লাগাতার কাজ করে চলেছি। যে সিদ্ধান্তগুলিকে কখনও অসম্ভব বলে মনে করা হ’ত, সেগুলিকেও এখন সম্ভব করা হচ্ছে। আমরা প্রতিরক্ষা উৎপাদনে খোল-নলচে বদলে দেওয়ার প্রক্রিয়া এগিয়ে নিয়ে চলেছি। লাইসেন্সিং প্রক্রিয়া থেকে রপ্তানি প্রক্রিয়া পর্যন্ত গোটা ব্যবস্থায় স্বচ্ছতা এবং ‘লেভেল প্লেয়িং ফিল্ড’ প্রবর্তন করছি। প্রতিরক্ষা ক্ষেত্রে বিদেশি বিনিয়োগকে উৎসাহ জানানোর জন্য পদক্ষেপ নিয়েছি। এখন ৪৯ শতাংশ প্রত্যক্ষ বিদেশি বিনিয়োগকে বাধাহীনভাবে গ্রহণ করা সম্ভব। আর কিছু কিছু ক্ষেত্রে তো ১০০ শতাংশ প্রত্যক্ষ বিদেশি বিনিয়োগের ব্যবস্থা করা হয়েছে।


    প্রতিরক্ষা সংক্রান্ত ক্রয় পদ্ধতিতেও আমরা বড় পরিবর্তন এনেছি। এক্ষেত্রে আমরা ‘মেক ইন ইন্ডিয়া’কে উৎসাহ দেওয়ার ফলে ২০১৪’র তুলনায় এখন তিন গুণ বেসরকারি কোম্পানিগুলি বিভিন্ন প্রতিরক্ষা সরঞ্জাম উৎপাদন করছে। আমরা প্রতিরক্ষা সংক্রান্ত ক্রয় পদ্ধতি নির্ধারিত সময়ের মধ্যে সম্পূর্ণ করার চেষ্টা করছি। সেজন্য প্রতিরক্ষা মন্ত্রক এবং বাহিনী সদর দপ্তরগুলির অর্থনৈতিক ক্ষমতা বৃদ্ধি করা হয়েছে। এই প্রথমবার আমাদের অর্ডন্যাস ফ্যাক্টরি বোর্ডের অস্ত্র কারখানগুলিকে ২৫০টিরও বেশি ‘নন্‌ - কোর আইটেম’ – এর বোঝা থেকে আমরা মুক্তি দিয়েছি। এখন আমাদের সেনাবাহিনী কোনও নো-অবজেকশন সার্টিফিকেট ছাড়াই বেসরকারি কোম্পানিগুলির সঙ্গে এসব সরঞ্জাম কিনতে পারছে।


    বন্ধুগণ, ভারতীয় সেনার শক্তিকে আজ সারা পৃথিবীতে সম্মানের চোখে দেখা হচ্ছে। এমন এক সেনাবাহিনী যাঁরা শুধুই শান্তি স্থাপনের জন্য অস্ত্র হাতে নেয়। ভারতীয় সেনাবাহিনী রাষ্ট্রসংঘের ৭০টি শান্তিসেনা অভিযানের মধ্যে ৫০টি বড় অভিযানেই ২ লক্ষেরও বেশি সৈনিক পাঠিয়েছে। রাষ্ট্রসংঘের এই শান্তি অভিযানগুলিতে ভারতীয় সৈনিকরাই সবচেয়ে বেশি শহীদ হয়েছেন।


    ভাই ও বোনেরা, এটা আমাদের প্রত্যেকের জন্যই গর্বের বিষয় যে, আমাদের প্রচেষ্টায় বিশ্বের বড় বড় দেশগুলি আমাদের সঙ্গে কাঁধে কাঁধ মিলিয়ে চলতে চায়। একই কারণে, ২০১৬ সালে আমাদের ইন্টারন্যাশনাল ফ্লিট রিভিউ-তে ৫০টিরও বেশি দেশের নৌ-সেনারা অংশগ্রহণ করেছিলেন। একই কারণে, অনেক বড় দেশ আমাদের সঙ্গে প্রতিরক্ষা সহযোগিতার ক্ষেত্রে চুক্তি করতে চায়। সেজন্য আমাদের বাহিনীগুলি বন্ধু দেশগুলি বিভিন্ন সেনাবাহিনীর সঙ্গে প্রতি বছর গড়ে ১০টি করে যৌথ মহড়ায় অংশগ্রহণ করছে।


    বন্ধুগণ, আমাদের আন্তর্জাতিক দূরদৃষ্টির ফলে আজ বিশ্বে ভারতীয় সেনাবাহিনীগুলি সম্মান বৃদ্ধি হয়েছে। ফলস্বরূপ, ভারত মহাসাগরে জলদস্যুদের দৌরাত্ম্য প্রায় অবসানের ক্ষেত্রে ভারতীয় সৈন্য শক্তি ও তার আন্তর্জাতিক সহযোগীদের তৎপরতা উল্লেখযোগ্য । আমাদের সরকারের এই প্রচেষ্টাগুলি জানার পাশাপাশি, আগে কী হ’ত, কিভাবে হ’ত – তা জানা অত্যন্ত প্রয়োজনীয়। নতুন প্রজন্মের এই তথ্যগুলি জানা দরকার। নিজেদের ভারতের ভাগ্যবিধাতা মনে করা মানুষেরা দেশের বীর-বীরাঙ্গনাদের প্রতি অবিচারের মাধ্যমে কিভাবে দেশের নিরাপত্তা নিয়ে ছেলেখেলা করতো – তা আপনাদের জানতে হবে।


    বন্ধুগণ, ২০০৯ সালে আমাদের সেনাবাহিনী ১ লক্ষ ৮৬ হাজার বুলেটপ্রুফ জ্যাকেটের দাবি জানিয়েছিল। শত্রুসেনা এবং সন্ত্রাসবাদীদের বিরুদ্ধে লড়াইয়ের জন্য এই জ্যাকেট দ্রুত সরবরাহের দাবি ছিল। কিন্তু ২০০৯ সাল থেকে ২০১৪ সাল পর্যন্ত ৫ বছরে এই জ্যাকেট কেনা হয়নি। আমরা বিগত সাড়ে চার বছরে ২ লক্ষ ৩০ হাজারেরও বেশি বুলেটপ্রুফ জ্যাকেট কিনেছি। এখন আপনারা বলুন, আমাদের সৈনিকদের সুরক্ষা কবচ থেকে বঞ্চিত রাখার পাপ হয়েছিল কিনা? এই পাপ কারা করেছে?


    বন্ধুগণ, আগের সরকার সেনাবাহিনী এবং দেশের নিরাপত্তা নিয়ে এমনই দায়িত্বহীনতার পরিচয় দিয়েছে। পূর্ববর্তী সরাক্রের সোইনিকদের প্রতি মনোভাব কেমন ছিল, তা আপনারা আমার থেকে ভালোই জানেন। সেনা এবং দেশের নিরাপত্তাকে তাঁরা রোজগারের উপায়ে পরিণত করেছিল। শহীদদের স্মরণে তাঁদের পাওয়ার কিছু ছিল না, তাই তাঁদের বিস্মৃত হওয়াকেই সহজ বলে ভেবেছেন।


    বন্ধুগণ, বোফর্স থেকে শুরু করে হেলিকপ্টার কেলেঙ্কারির তদন্ত পর্যন্ত একটাই পরিবারে পৌঁছে যাওয়া অনেক কিছু বলে যায়। এখন তাঁরাই পূর্ণশক্তি দিয়ে চেষ্টা করেছেন, যাতে ভারতে রাফাল বিমান না আসতে পারে।


    বন্ধুগণ, আগামী কয়েক মাসের মধ্যে দেশের প্রথম রাফাল যুদ্ধ বিমান আকাশে উড়ে নিজেই তাঁদের সমস্ত প্রচেষ্টা, ষড়যন্ত্রকে ধ্বস্ত করে দেবে।


    বন্ধুগণ, দেশের সেনাকে শক্তিশালী করতে আমাদের সরকার তাঁদের অত্যাধুনিক যুদ্ধ বিমান, হেলিকপ্টার, ডুবো জাহাজ, যুদ্ধ জাহাজ এবং অন্যান্য অস্ত্রশস্ত্রে বলীয়ান করে তুলছে। রাষ্ট্রহিতকে অবহেলা করে কয়েক দশক ধরে যেসব সিদ্ধান্ত নেওয়া হয়নি, সেগুলিকে অগ্রাধিকার দিয়ে এখন একের পর এক সিদ্ধান্ত নেওয়া হচ্ছে। সেনার জন্য অত্যাধুনিক রাইফেল কেনা এবং ভারতে নির্মাণের কাজও আমাদের সরকার শুরু করেছে। সম্প্রতি সরকার ৭২ হাজার আধুনিক রাইফেল কেনার আদেশ দিয়ে। পাশাপাশি মিশন মোডে ২৫ হাজার কোটি টাকার গোলা – বারুদ এবং গুলি কিনেছে।


    বন্ধুগণ, অনেকের জন্য সেনাবাহিনীকে শক্তিশালী করা কিংবা শহীদদের সম্মান প্রদর্শনের চাইতে এমনকি দেশের থেকেও নিজেদের পরিবারের স্বার্থ বেশি গুরুত্ব পায়। আজ দেশবাসী ‘জাতীয় যুদ্ধ স্মারক’ পাচ্ছেন কিন্তু ‘জাতীয় পুলিশ স্মারক’ – এর কাহিনীও অনুরূপ। প্রায় আড়াই দশক আগে সেই স্মারক নির্মাণ প্রকল্পের ফাইল খোলা হয়েছিল, মাঝে অটলজির নেতৃত্বাধীন সরকারের সময়ের কাজ এগিয়েছিল, কিন্তু তারপর আবার থেমেছিল।


    বন্ধুগণ, আজ দেশের প্রত্যেক সৈনিক, প্রত্যেক নাগরিক জানতে চান যে, শহীদদের সঙ্গে, নাগরিকদের সঙ্গে এই অন্যায় কেন করা হয়েছিল? কিসের জন্য শহীদ স্মারক নির্মাণে তাঁদের এত অনীহা?


    ভাই ও বোনেরা, দেশ আগে না পরিবার আগে? স্কুল থেকে শুরু করে হাসপাতাল, মহাসড়ক, বিমানবন্দর, স্টেডিয়াম কিংবা বড় পুরস্কার প্রদানের ক্ষেত্রেও একটাই পরিবারের বিখ্যাত সদস্যদের নামাঙ্কিত করা হ’ত। শুধু একটি পরিবারের গুণগানের পরিণামে ভারতের ইতিহাস রচনায় দেশের মহানতা এবং পরম্পরা কখনও গুরুত্ব পায়নি। সেজন্য সরকারের দায়িত্ব পেয়ে আমরা এই পরিস্থিতি বদলের জন্য নানাভাবে ব্রতী হয়েছি। সর্দার প্যাটেল, বাবাসাহেব আম্বেদকর কিংবা নেতাজী সুভাষ চন্দ্র বসুর আমাদের আমাদের প্রকৃত রাষ্ট্রনায়কদের নিয়ে গর্বকে নতুন ভারতের আত্মার সঙ্গে যুক্ত করেছি।


    বন্ধুগণ, আমি অন্তর থেকে বলতে চাই, আমি মনে করি যে, মোদী গুরুত্বপূর্ণ নয়, এদেশের সভ্যতা, সংস্কৃতি এবং ইতিহাস সবার উপরে। মোদীর কথা মনে থাকুক আর নাই থাকুক, এদেশের কোটি কোটি মানুষের হিতার্থে মহাপুরুষদের তপস্যা, সমর্পণ, বীরত্ব ও তাঁদের শৌর্যগাথা অজর অমর থাকা উচিৎ।


    বন্ধুগণ, প্রাক্তন সৈনিক এবং শহীদ পরিবারগুলির জীবনকে সহজ করে তুলতে বিগত সাড়ে চার বছরে অনেক পদক্ষেপ নিয়েছে। আগামীদিনে আরও অনেক সিদ্ধান্ত নেওয়া হবে। আপনাদের সামনে একটি মজবুত সরকার রয়েছে, যে সরকার অসম্ভবকে সম্ভব করতে জানে। রাষ্ট্রের সম্মানের জন্য বীর-বীরাঙ্গনাদের সম্মানের জন্য, আপনাদের ও আপনাদের পরিবারের জন্য আপনাদের এই প্রধান সেবক সর্বদা রাষ্ট্রহিতকে মাথায় রেখে সিদ্ধান্ত নেবে। দেশের নিরাপত্তা, দেশের প্রগতি ও উন্নয়নসাধনের লক্ষ্য আমার জন্য এত পবিত্র যে প্রতিটি সমস্যা, ষড়যন্ত্র ও কাজ করার পথে সমস্ত প্রতিকূলতার বিরুদ্ধে সংগ্রাম করতে প্রস্তুত থাকি।


    আরেকবার এই জাতীয় যুদ্ধ স্মারক উদ্বোধন উপলক্ষে দেশের প্রত্যেক সৈনিক, শহীদ পরিবার ও দেশবাসীকে অনেক অনেক শুভেচ্ছা জানাই। আর দেশের স্বার্থে আত্মবলিদানকারী সৈনিকদের – যাঁরা তেরঙ্গা পতাকার গর্ব বুকে নিয়ে বেঁচেছিলেন, মরেছেন তেরঙ্গা পতাকা গায়ে দিয়ে; তাঁদের সবাইকে আজ প্রণাম জানাই, আর আমার কথা সম্পূর্ণ করে আপনাদের আহ্বান জানাই – আসুন, আমার সঙ্গে বলুন -


    ভারতমাতার জয়


    ভারতমাতার জয়


    ভারতমাতার জয়


    বন্দে – মাতরম


    বন্দে - মাতরম


    বন্দে - মাতরম


    অনেক অনেক ধন্যবাদ।


    CG/CB/SB

    
    
    (Release ID: 1567046) Visitor Counter : 269
    
    
      Read this release in: English