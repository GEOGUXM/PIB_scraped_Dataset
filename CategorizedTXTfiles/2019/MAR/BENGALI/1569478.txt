      প্রতিরক্ষামন্ত্রক

      ভারতীয় বিমানবাহিনীতে চিনুক হেলিকপ্টার সামিল
      Posted On: 26 MAR 2019 3:40PM by PIB Kolkata


    নয়াদিল্লি, ২৬ মার্চ, ২০১৯


    ভারতীয় বিমানবাহিনীতে চারটি চিনুক হেলিকপ্টার সামিল করা হয়েছে। সোমবার চণ্ডীগড় বায়ুসেনা ঘাঁটিতে আনুষ্ঠানিকভাবে বিপুল ভার বহনে সক্ষম চারটি সিএইচ-৪৭এফ(১) চিনুক হেলিকপ্টার বিমানবাহিনীতে সামিল করা হয়। এই উপলক্ষে এক অনুষ্ঠানে বায়ুসেনা প্রধান বি এস ধানোয়া সহ বাহিনীর উচ্চপদস্থ আধিকারিকরা উপস্থিত ছিলেন।


    উল্লেখ করা যেতে পারে, ১৫টি চিনুক হেলিকপ্টার সরবরাহের জন্য ভারতীয় বিমানবাহিনী মার্কিন সংস্থা বোয়িং লিমিটেডের সঙ্গে ২০১৫-র সেপ্টেম্বরে এক চুক্তি স্বাক্ষর করে। চুক্তি অনুযায়ী, প্রথম ব্যাচের চারটি হেলিকপ্টার নির্দিষ্ট সময়েই সেনাবাহিনীর হাতে এসে পৌঁছেছে। আগামী বছরের মার্চ নাগাদ বাকি হেলিকপ্টারগুলিও সেনাবাহিনীর কাছে এসে পৌঁছবে। দেশের উত্তর ও পূর্বাঞ্চলে এই হেলিকপ্টারগুলিকে কাজে লাগানো হবে।


    ভারতীয় বায়ুসেনার হেলিকপ্টার বিভাগের আধুনিকীকরণের লক্ষ্যে বিপুল ভার বহনে সক্ষম চিনুক হেলিকপ্টারের অন্তর্ভুক্তি এক উল্লেখযোগ্য পদক্ষেপ। এই হেলিকপ্টারগুলি বিমানবাহিনীর ভবিষ্যৎ চাহিদা ও সক্ষমতা সংক্রান্ত কর্মপরিকল্পনা পূরণের উপযুক্ত। সম্পূর্ণরূপে সুসংবদ্ধ ডিজিটাল ককপিট পরিচালনা ব্যবস্থা সম্বলিত এই হেলিকপ্টারগুলি পণ্য পরিবহণ ক্ষমতার পাশাপাশি, বৈদ্যুতিন যুদ্ধ অভিযান ও মহড়ার ক্ষেত্রেও কার্যকর ভূমিকা নেবে। প্রত্যন্ত ও দুর্গম অঞ্চলে সামরিক ও অসামরিক পরিবহণ ও উদ্ধারের কাজে এই হেলিকপ্টারগুলিকে অত্যন্ত দক্ষভাবে কাজে লাগানো সম্ভব হবে।


    CG/BD/DM

    
    
    (Release ID: 1569478) Visitor Counter : 36
    
    
      Read this release in: English