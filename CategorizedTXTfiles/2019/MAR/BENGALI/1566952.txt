      মন্ত্রিসভারঅর্থনৈতিকবিষয়সংক্রান্তকমিটি

      কৃষকদের বকেয়া মেটাতে চিনি কলগুলিকে সহজ শর্তে ঋণ দেওয়ার প্রস্তাবে কেন্দ্রীয় মন্ত্রিসভার অনুমোদন
      Posted On: 01 MAR 2019 4:30PM by PIB Kolkata


    নয়াদিল্লি, ২৮ ফেব্রুয়ারি, ২০১৯


    প্রধানমন্ত্রী নরেন্দ্র মোদীর পৌরোহিত্যে কেন্দ্রীয় মন্ত্রিসভার অর্থনীতি বিষয়ক কমিটির বৈঠকে অনুমোদিত হল চিনি কলগুলিকে সহজ শর্তে ঋণ দেওয়ার প্রস্তাব। কৃষকদের আখের বকেয়া দাম মেটাতেই এই উদ্যোগ। এর জন্য ৭,৯০০ থেকে ১০,৫৪০ কোটি টাকা পর্যন্ত সহজ শর্তে ঋণ দেওয়া হবে চিনি শিল্পকে। সরকার, সুদে ভর্তুকি দেবে ৭-১০ শতাংশ বা ৫৫৩ কোটি টাকা থেকে ১,০৫৪ কোটি টাকা পর্যন্ত এক বছর। কৃষকরা যাতে তাঁদের বকেয়া দ্রুত পান, সেজন্য সরকার নির্দেশ দিয়েছে, ব্যাঙ্কগুলিকে চিনিকলগুলির কাছ থেকে ব্যাঙ্ক অ্যাকাউন্টের বিবরণ এবং বকেয়া আখের দামের হিসাব সহ কৃষকদের তালিকা জোগাড় করতে যাতে চিনি কলগুলির তরফে কৃষকদের ব্যাঙ্ক অ্যাকাউন্টে সরাসরি টাকা জমা পড়ে যায়। এরপরেও যদি কিছু বাকি থাকে তা চিনি কলগুলির অ্যাকাউন্টে জমা পড়বে।


    এছাড়াও, চিনি কলগুলিকে তাদের বকেয়া মেটাতে উৎসাহ দিতে কমিটি বলেছে, সহজ শর্তে ঋণ দেওয়া হবে সেই কলগুলিকেই যারা ২০১৮-১৯-এর চিনি মরশুমে মোট বকেয়ার অন্তত ২৫ শতাংশ ইতিমধ্যেই দিয়ে দিয়েছে।


    গত চিনি মরশুমে অর্থাৎ, ২০১৭-র অক্টোবর থেকে ২০১৮-র সেপ্টেম্বর পর্যন্ত অতিরিক্ত চিনি উৎপাদনের ফলে চিনি কলগুলির আর্থিক পরিস্থিতির ওপর খারাপ প্রভাব পড়েছে। সেজন্য কৃষকদের আখের দামের বকেয়া বেড়ে ২০১৮-র মে-তে মারাত্মকভাবে পৌঁছেছিল ২৩,২৩২ কোটি টাকায়। এই পরিস্থিতি সামলাতে এবং আখ চাষিদের রক্ষা করতে সরকার বস্তুতঃ ২০১৭-১৮-র চিনি মরশুমে বেশ কিছু পদক্ষেপ নিয়েছে। ৭ই জুন, ২০১৮ থেকে সাদা চিনির ন্যূনতম বিক্রয় মূল্য স্থির করা হয়েছিল কেজি প্রতি ২৯ টাকা। এর জন্য চিনি কলগুলিকে ক্যুইন্টাল প্রতি ৫.৫০ টাকা করে দেওয়া হত। বাফার স্টক তৈরি করা হয়েছিল ৩০ এলএমটি। সি-হেভি এবং বি-হেভি ঝোলা গুড় এবং আখের রস থেকে প্রাপ্ত ইথানলের নির্দিষ্ট দাম নির্ধারণ করা হয়েছিল। এইসব পদক্ষেপের ফলে কৃষকদের কাছে বকেয়ার পরিমাণ ২০১৮-র মে-তে ২৩,২৩২ কোটি টাকা থেকে কমে এ বছরের ২৮শে ফেব্রুয়ারিতে দাঁড়িয়েছে ১,২৯১ কোটি টাকা।


    চলতি চিনি মরশুমেও অতিরিক্ত উৎপাদনের পূর্বাভাস দেওয়া হয়েছে যার ফলে, চিনি কলগুলির আর্থিক পরিস্থিতি বিপন্ন হওয়ায় গত ২২শে ফেব্রুয়ারি পর্যন্ত আখের দাম বাবদ কৃষকদের কাছে বকেয়ার পরিমাণ পৌঁছেছে ২০,১৫৯ কোটি টাকায়। কৃষকদের বকেয়া মেটাতে চিনি কলগুলির হাতে যাতে যথেষ্ট অর্থ থাকে তাই, কেন্দ্রীয় সরকার ১৪ই ফেব্রুয়ারি থেকে সাদা চিনির ন্যূনতম বিক্রয় মূল্য কেজি প্রতি ২৯ টাকা থেকে বাড়িয়ে করেছে ৩১ টাকা।


    CG/AP/DM

    
    
    (Release ID: 1566952) Visitor Counter : 49
    
    
      Read this release in: English