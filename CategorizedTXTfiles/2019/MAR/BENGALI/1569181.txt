      স্বরাষ্ট্র মন্ত্রক

      প্রাকৃতিক বিপর্যয় প্রতিরোধী পরিকাঠামো বিষয়ে আন্তর্জাতিক কর্মশালা, ২০১৯ সাফল্যের সঙ্গে আয়োজিত হয়েছে
      Posted On: 20 MAR 2019 5:36PM by PIB Kolkata


    নয়াদিল্লি, ২০ মার্চ, ২০১৯


    প্রাকৃতিক বিপর্যয় প্রতিরোধী পরিকাঠামো বিষয়ে দু’দিনের আন্তর্জাতিক কর্মশালা আজ (২০শে মার্চ) শেষ হয়েছে। উন্নয়ন, প্রাকৃতিক বিপর্যয়ের ঝুঁকি, বহুপাক্ষিক উন্নয়নমূলক ব্যাঙ্ক, রাষ্ট্রসঙ্ঘ, বেসরকারি ক্ষেত্র, শিক্ষাক্ষেত্র, নীতি সংক্রান্ত চিন্তন গোষ্ঠী থেকে বিশ্বের ৩৩টি দেশের বিশেষজ্ঞরা এই কর্মশালায় অংশ নেন। ভারতের পঞ্চদশ অর্থ কমিশনের চেয়ারম্যান শ্রী এন কে সিং এই কর্মশালায় বলেন, বিপর্যয় প্রতিরোধী পরিকাঠামো নির্মাণের জন্য সমবেত উদ্যোগের প্রয়োজন। নীতি আয়োগের ভাইস চেয়ারম্যান ডঃ রাজীব কুমার বলেন যে, আগামীদিনগুলিতে লক্ষ লক্ষ মানুষ যেহেতু গ্রাম থেকে শহরে গিয়ে বসবাস করবেন, তাই সুষম উন্নয়নের অন্যতম প্রধান বিষয় হচ্ছে পুর ক্ষেত্রে বিপর্যয় প্রতিরোধের ব্যবস্থা করা। তিনি বলেন, রাজ্য সরকারগুলিকে এক্ষেত্রে অগ্রণী ভূমিকা নিতে হবে। প্রধানমন্ত্রীর অতিরিক্ত প্রধান সচিব ডঃ পি কে মিশ্র এই ক্ষেত্রে সমতা আনার জন্য সমাজের দরিদ্র এবং দুর্বলতর শ্রেণীর প্রতি নজর দেওয়া, যে কোন ধরণের উন্নয়নমূলক কাজের ক্ষেত্রে একটি অন্তর্ভুক্ত দৃষ্টিভঙ্গি গ্রহণ করা এবং পরিবেশ প্রতিরোধী পরিকাঠামো গড়ে তোলার ক্ষেত্রে বিশ্বের অন্যত্র কি ধরণের কাজ হচ্ছে সে বিষয়ে খোঁজখবর রাখার ওপর জোর দেন।


    এই আন্তর্জাতিক কর্মশালায় পরিবহণ, শক্তি, টেলি-যোগাযোগ এবং জল সরবরাহের মতো প্রধান পরিকাঠামো ক্ষেত্রের প্রাকৃতিক বিপর্যয়ের ঝুঁকি পরিচালনের ক্ষেত্রে সবচেয়ে ভালো কাজটিকে চিহ্নিত করার বিষয়ে আলাপ-আলোচনা হয়েছে। জলবায়ু পরিবর্তনের প্রেক্ষিতে প্রকৃতি-ভিত্তিক উদ্ভাবন এবং নতুন প্রযুক্তিকে কাজে লাগিয়ে পরিকাঠামো নির্মাণ বিষয়েও কর্মশালায় আলোচনা হয়। পরিকাঠামো নির্মাণের জন্য প্রয়োজনীয় সহায়সম্পদের ব্যবস্থা করা এবং বিমার সংস্থান বিষয়েও বিশেষজ্ঞরা কর্মশালায় আলোচনা করেন। এ বিষয়ে আন্তর্জাতিক পর্যায়ে একটি প্রস্তাবিত জোট বিষয়েও মতবিনিময় হয়। ২০১৬ সালে নতুন দিল্লিতে প্রাকৃতিক বিপর্যয়ের ঝুঁকি হ্রাস বিষয়ে যে এশীয় মন্ত্রী পর্যায়ের সম্মেলন হয়েছিল, সেখানে ভারতের পক্ষ থেকে প্রাকৃতিক বিপর্যয় প্রতিরোধী পরিকাঠামো সংক্রান্ত জোটের কথা ঘোষণা করা হয়েছিল।


    এবারের প্রাকৃতিক বিপর্যয় প্রতিরোধী পরিকাঠামো নির্মাণ সংক্রান্ত এই আন্তর্জাতিক কর্মশালাটি বিশ্ব ব্যাঙ্ক এবং রাষ্ট্রসঙ্ঘের বিভিন্ন সংস্থার সহযোগিতায় জাতীয় প্রাকৃতিক বিপর্যয় পরিচালন কর্তৃপক্ষের উদ্যোগে আয়োজন করা হয়।


    CG/PB/DM

    
    
    (Release ID: 1569181) Visitor Counter : 8
    
    
      Read this release in: English