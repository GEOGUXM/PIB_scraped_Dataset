      প্রধানমন্ত্রীরদপ্তর

      প্রধানমন্ত্রী বিজ্ঞান ও প্রযুক্তি ক্ষেত্রে শান্তি স্বরূপ ভাটনগর পুরস্কার প্রদান করলেন
      Posted On: 01 MAR 2019 5:07PM by PIB Kolkata


    নয়াদিল্লি, ২৮ ফেব্রুয়ারি, ২০১৯


    প্রধানমন্ত্রী শ্রী নরেন্দ্র মোদী আজ নতুন দিল্লির বিজ্ঞান ভবনে আয়োজিত এক অনুষ্ঠানে ২০১৬, ২০১৭ এবং ২০১৮ সালের জন্য শান্তি স্বরূপ ভাটনগর পুরস্কার প্রদান করেন।


    পুরস্কার জয়ীদের অভিনন্দন জানিয়ে প্রধানমন্ত্রী বলেন, সামাজিক আশা-আকাঙ্খা ও চাহিদাগুলির সঙ্গে বিজ্ঞান, প্রযুক্তি ও উদ্ভাবনকে যুক্ত করতে হবে। তিনি আরও বলেন, দেশের বিজ্ঞান প্রতিষ্ঠানগুলিকে ভবিষ্যৎ চাহিদা মেটানোর উপযুক্ত হিসাবে গড়ে তুলে স্থানীয় সমস্যাগুলির সমাধানসূত্র খুঁজে বের করার চেষ্টা চালিয়ে যেতে হবে।


    প্রধানমন্ত্রী বিগ ডেটা, মেশিন লার্নিং, ব্লক চেন এবং কৃত্রিম বুদ্ধিমত্তার মতো নতুন ও উদীয়মান ক্ষেত্রগুলিতে গবেষণা ও উন্নয়নের প্রয়োজনীয়তার ওপরও জোর দেন। তিনি বলেন, ইন্টার ডিসিপ্লিনারি সাইবার ফিজিক্যাল সিস্টেম সংক্রান্ত জাতীয় মিশনটি এই ক্ষেত্রগুলিতে গবেষণা ও উন্নয়নমূলক কাজের সুযোগ বৃদ্ধি করবে। চতুর্থ শিল্প বিপ্লবের সুবিধা গ্রহণ করতে বিজ্ঞানী মহলের প্রতি আবেদন জানিয়ে শ্রী মোদী বিজ্ঞানীদের নতুন নতুন প্রযুক্তি উদ্ভাবনের জন্য বলেন, যেগুলি ভারতকে উৎপাদন, জ্ঞান ও প্রযুক্তি-ভিত্তিক শিল্পের ক্ষেত্রে গ্লোবাল হাবে পরিণত করবে।


    সীমিত সম্পদের মধ্যেও কাজ চালিয়ে বিশ্ব মানের কৃতিত্ব অর্জনের জন্য শ্রী মোদী বিজ্ঞানী মহলের প্রশংসা করেন। এ প্রসঙ্গে শ্রী মোদী মহাকাশ কর্মসূচিতে ইসরোর অসাধারণ সাফল্য এবং ঔষধি ক্ষেত্রে ভারতীয় সংস্থাগুলির লক্ষ্যণীয় অগ্রগতির কথাও উল্লেখ করেন।


    প্রথাগত ধারণার বাইরে গিয়ে চিন্তাভাবনা করার প্রয়োজনীয়তার কথা উল্লেখ করে প্রধানমন্ত্রী বলেন, বিজ্ঞানী ও গবেষকদের মধ্যে পারস্পরিক সমন্বয় বজায় রাখতে হবে। উভয় পক্ষের মধ্যে এ ধরণের সমন্বয় বিভিন্ন ধরণের বৈজ্ঞানিক সমস্যার দ্রুত ও কার্যকর সমাধানসূত্র খুঁজে বের করতে সাহায্য করবে বলেও শ্রী মোদী অভিমত প্রকাশ করেন।


    শ্রী মোদী বলেন, কেন্দ্রীয় সরকারের নীতিগুলির উদ্দেশ্যই হ’ল দেশে জনসংখ্যাগত বৈশিষ্ট্য, গণতন্ত্র এবং চাহিদার ক্ষেত্রে যে বিপুল সুযোগ-সুবিধা রয়েছে, তার সুযোগ গ্রহণ করা। দেশে উদ্ভাবনের প্রসারে এবং বিজ্ঞান ও প্রযুক্তি ক্ষেত্রকে শক্তিশালী করে তুলতে সরকারের বিভিন্ন উদ্যোগের কথাও তিনি উল্লেখ করেন।


    ভারতীয় বিজ্ঞান ও শিল্প পর্ষদের প্রতিষ্ঠাতা সদস্য ডঃ শান্তি স্বরূপ ভাটনগরের নামে এই পুরস্কার প্রদান শুরু হয়। দেশে বিজ্ঞান ও প্রযুক্তি ক্ষেত্রের বিভিন্ন শাখায় অসামান্য কাজের স্বীকৃতি-স্বরূপ বার্ষিক এই পুরস্কার দেওয়া হয়ে থাকে।


    CG/BD/SB

    
    
    (Release ID: 1566985) Visitor Counter : 128
    
    
      Read this release in: English