      প্রধানমন্ত্রীরদপ্তর

      প্রধানমন্ত্রী ভারতীয় জন-ঔষধি পরিযোজনার সুবিধাভোগীদের সঙ্গে শ্রী মোদীর মতবিনিময়
      Posted On: 07 MAR 2019 6:21PM by PIB Kolkata


    নয়াদিল্লি , ৭ মার্চ, ২০১৯


    প্রধানমন্ত্রী শ্রী নরেন্দ্র মোদী আজ (৭ মার্চ) নতুন দিল্লিতে ভিডিও কনফারেন্সের মাধ্যমে ‘প্রধানমন্ত্রী ভারতীয় জন-ঔষধি পরিযোজনা’র সুবিধাভোগী এবং জন-ঔষধি কেন্দ্রের দোকান মালিকদের সঙ্গে মতবিনিময় করেন। জেনেরিক ওষুধের ব্যবহার বৃদ্ধি এবং এ সম্বন্ধে সচেতনতা গড়ে তোলার লক্ষ্যে কেন্দ্রীয় সরকার ৭ই মার্চ, ২০১৯ তারিখে সারা দেশে ‘জন-ঔষধি দিবস’ পালনের সিদ্ধান্ত নিয়েছে।


    সারা দেশের ৫ হাজারেরও বেশি স্থান থেকে দোকান মালিক ও সুবিধাভোগীদের সঙ্গে মতবিনিময়ের সময় প্রধানমন্ত্রী জানান যে, কম দামে উন্নতমানের ওষুধের সরবরাহ নিশ্চিত করতে কেন্দ্রীয় সরকার দুটি বড় পদক্ষেপ নিয়েছে। প্রথমত, ৮৫০টি জরুরি ওষুধের দাম নিয়ন্ত্রিত করা হয়েছে এবং হার্টের স্টেন্ট ও হাঁটুর অস্ত্রোপচারের জন্য প্রয়োজনীয় যন্ত্রপাতির দাম কমানো হয়েছে। দ্বিতীয়ত, সারা দেশ জুড়ে একাধিক জন-ঔষধি কেন্দ্র খোলা হয়েছে। এই পদক্ষেপগুলি কেবল দরিদ্র ব্যক্তিদেরই নয়, মধ্যবিত্ত শ্রেণীর পক্ষেও বিশেষ সহায়ক হয়েছে বলে প্রধানমন্ত্রী জানান।


    শ্রী মোদী জানান যে, জন-ঔষধি কেন্দ্রগুলিতে বাজার মূল্যের ৫০ থেকে ৯০ শতাংশ কম দামে ওষুধ পাওয়া যায়। তিনি আরও বলেন, গত সাড়ে চার বছরে ৫ হাজারেরও বেশি জন-ঔষধি কেন্দ্র খোলা হয়েছে। এই কেন্দ্রগুলিতে কেবল উন্নতমানের ওষধই পাওয়া যায় না, এখানে স্বরোজগারের ব্যবস্থা এবং নতুন কর্মসংস্থানের সুযোগও সৃষ্টি হয় বলে প্রধানমন্ত্রী মন্তব্য করেন।


    স্বাস্থ্যক্ষেত্রে সার্বিক রূপান্তর সম্বন্ধে সরকারের ভাবনা-চিন্তার বিষয়ে প্রধানমন্ত্রী বলেন, এই সরকার স্বচ্ছতার সঙ্গে কাজ করার পদ্ধতি অবলম্বন করে সমস্যার সমাধানে আগ্রহী। স্বাস্থ্যক্ষেত্রে পরিবর্তন নিয়ে আসতে এই ক্ষেত্রের সকল সংশ্লিষ্ট পক্ষ একত্রিতভাবে কাজ করছে বলে শ্রী মোদী জানান। তিনি বলেন যে গত সাড়ে চার বছরে দেশে ১৫টি নতুন এইম্‌স হয় তৈরি হয়েছে কিংবা তৈরি হচ্ছে এবং ডাক্তারি পঠন-পাঠনে ৩১ হাজার এমবিবিএস ও স্নাতকোত্তর স্তরে আসন বৃদ্ধি হয়েছে।


    প্রধানমন্ত্রীর সঙ্গে মতবিনিময়ের সময়, জন-ঔষধি কেন্দ্রে উন্নতমানের ওষুধ পাওয়া যায় বলে সুবিধাভোগীরা আনন্দ প্রকাশ করেন। তাঁরা জানান যে, ওষুধের দাম কম হওয়ার ফলে তাঁরা অর্থের সাশ্রয় করেও যথাযথ চিকিৎসার সুবিধা পেয়েছেন।


    CG/SC/DM

    
    
    (Release ID: 1568001) Visitor Counter : 247
    
    
      Read this release in: English