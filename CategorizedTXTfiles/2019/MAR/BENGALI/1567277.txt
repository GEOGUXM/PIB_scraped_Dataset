      প্রধানমন্ত্রীরদপ্তর

      প্রধানমন্ত্রী আমেথিতে যৌথ উদ্যোগ ভারত-রাশিয়া রাইফেল্‌স প্রাইভেট লিমিটেড জাতির উদ্দেশে উৎসর্গ করলেন
      Posted On: 04 MAR 2019 2:50PM by PIB Kolkata


    নয়াদিল্লি , ২ মার্চ, ২০১৯


    প্রধানমন্ত্রী শ্রী নরেন্দ্র মোদী আজ উত্তরপ্রদেশের আমেথির কওহর সফর করেন। তিনি সেখানে কালাশনিকভ অ্যাসল্ট রাইফেল উৎপাদনের জন্য ভারত-রাশিয়া রাইফেল্‌স প্রাইভেট লিমিটেড নামক যৌথ উদ্যোগ জাতির উদ্দেশে উৎসর্গ করেন।


    আমেথিতে শ্রী মোদী একাধিক প্রকল্পের শিলান্যাস ও জাতির উদ্দেশ্য উৎসর্গ করেন।


    এই উপলক্ষে রাষ্ট্রপতি পুতিন যে বার্তা পাঠিয়েছেন, প্রতিরক্ষা মন্ত্রী নির্মলা সীতারমন তা পাঠ করে শোনান। তাঁর বার্তায় শ্রী পুতিন বলেছেন, “রাশিয়া-ভারত নতুন এই যৌথ উদ্যোগের ফলে সর্বাধুনিক ২০০ সিরিজের বিশ্বখ্যাত কালাশনিকভ অ্যাসল্ট রাইফেল তৈরি হবে। ঘটনা প্রবাহে স্থানীয় ভিত্তিতেই এর উৎপাদন হতে চলেছে। এই উদ্যোগের ফলে ভারতের প্রতিরক্ষা শিল্পক্ষেত্রে জাতীয় নিরাপত্তা সংস্থাগুলির চাহিদা পূরণ করা সম্ভব হবে। সেইসঙ্গে, রাশিয়ার আধুনিক প্রযুক্তির ওপর নির্ভর করে ছোট মাপের অস্ত্রশস্ত্রও তৈরি হবে।”


    সমাবেশে প্রধানমন্ত্রী, এই যৌথ উদ্যোগের জন্য রাষ্ট্রপতি পুতিনকে ধন্যবাদ দেন। তিনি বলেন, আমেথির এই কারখানা থেকে লক্ষ লক্ষ রাইফেল তৈরি হবে যা দেশের নিরাপত্তা বাহিনীগুলিকে আরও শক্তিশালী করবে।


    প্রধানমন্ত্রী আরও বলেন, এই উদ্যোগ নানা কারণে দীর্ঘায়িত হয়েছে। তাছাড়া, দেশের সেনানীদের জন্য আধুনিক রাইফেলের উৎপাদনে বিলম্ব আসলে জওয়ানদের প্রতি অবিচারের সামিল। ২০০৯-এ জওয়ানদের জন্য বুলেট প্রুফ জ্যাকেটের প্রয়োজনীয়তার কথা স্মরণ করে শ্রী মোদী জানান, ২০১৪ পর্যন্ত এ ধরণের জ্যাকেট সংগ্রহই করা হয়নি। বর্তমান কেন্দ্রীয় সরকার জওয়ানদের এই চাহিদা পূরণ করেছে। তিনি আরও বলেন, আগে বহু ক্ষেত্রে গুরুত্বপূর্ণ অস্ত্রশস্ত্র ও সাজসরঞ্জাম সংগ্রহেও এ ধরণের বিলম্ব হয়েছে। এ প্রসঙ্গে শ্রী মোদী রাফায়েল যুদ্ধ বিমানের কথা উল্লেখ করে বলেন, আগামী কয়েক মাসের মধ্যে বিমানবাহিনীতে সর্বাধুনিক এই যুদ্ধ বিমান সামিল করা হবে। বর্তমান কেন্দ্রীয় সরকারের আন্তরিকতার ফলশ্রুতিতেই এই সাফল্য আসছে বলে শ্রী মোদী অভিমত প্রকাশ করেন।


    আমেথিতে অন্যান্য উন্নয়নমূলক প্রকল্পের কথা উল্লেখ করে প্রধানমন্ত্রী বলেন, এই প্রকল্পগুলি রূপায়ণের ক্ষেত্রে বিভিন্ন বাধা-বিপত্তি এসেছিল। এখন এই সমস্যাগুলিকে দূর করা হচ্ছে যাতে এগুলির রূপায়ণ দ্রুততর হয়। প্রকল্পগুলির রূপায়িত হলে বিপুল কর্মসংস্থানের সুযোগও সৃষ্টি হবে। প্রধানমন্ত্রী বলেন, আমেথিতে প্রধানমন্ত্রী আবাস যোজনা, উজ্জ্বলা যোজনা, সৌভাগ্য যোজনা এবং শৌচাগার নির্মাণের ফলে সাধারণ মানুষের জীবনযাপনের মান বাড়ছে।


    বর্তমান কেন্দ্রীয় সরকার দরিদ্র মানুষের ক্ষমতায়নে এবং দারিদ্র্য দূরীকরণে কাজ করছে বলে উল্লেখ করে প্রধানমন্ত্রী বলেন, কৃষক সমাজের কল্যাণেও একই উদ্যোগ গ্রহণ করা হচ্ছে। এ প্রসঙ্গে তিনি প্রধানমন্ত্রী কিষাণ সম্মান নিধি শুরু করার কথাও উল্লেখ করেন। শ্রী মোদী বলেন, এই কর্মসূচির ফলে আগামী এক দশকে কৃষকদের কাছে ৭ লক্ষ ৫০ হাজার কোটি টাকা পৌঁছে যাবে।


    CG/BD/DM

    
    
    (Release ID: 1567277) Visitor Counter : 55
    
    
      Read this release in: English