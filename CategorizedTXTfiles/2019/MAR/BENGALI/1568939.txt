      প্রতিরক্ষামন্ত্রক

      ভারতীয় নৌবাহিনীর উড়ান দপ্তরের আধিকারিকদের সঙ্গে শিল্প ক্ষেত্রের প্রতিনিধিদের আলাপচারিতা
      Posted On: 15 MAR 2019 5:02PM by PIB Kolkata


    কলকাতা, ১৫ মার্চ , ২০১৯


    ব্যারাকপুরের নৌবাহিনীর লিয়াসোঁ সেলের উদ্যোগে আয়োজিত ‘ নৌবাহিনীর উড়ান দপ্তর ও শিল্পক্ষেত্রের আলাপচারিতা ’ শীর্ষক অনুষ্ঠানে আজ কলকাতায় নৌবাহিনীর উচ্চপদস্হ আধিকারিকদের সঙ্গে স্হানীয় শিল্প সংস্হাগুলির প্রতিনিধিরা এক বৈঠকে মিলিত হন। নৌবাহিনীর প্রাতিষ্ঠানিক নিয়মকানুন, পদ্ধতি, নীতি ও প্রয়োজন সম্পর্কে বিস্তারিত জানাতে স্হানীয় ১০০টিরও বেশি শিল্প-সংস্হার প্রতিনিধিদের সঙ্গে তাঁরা কথা বলেন। শিল্প জগতের বিভিন্ন প্রশ্নের উত্তর দেওয়ার পাশাপাশি, শিল্প-সংস্হাগুলির সঙ্গে বাহিনীর আদান-প্রদান আরও বাড়িয়ে তুলতে তাদের বিভিন্ন ইউনিটের নোডাল আধিকারিকদের সঙ্গে যোগাযোগের বিস্তারিত তথ্যও জানান।


    অনুষ্ঠানে সভাপতি রিয়ার অ্যাডমিরাল ভি.এম দাস, ভারতীয় নৌবাহিনীর সহায়ক প্রধান (এয়ার মেটিরিয়াল) বলেন, এখন পর্যন্ত প্রতিরক্ষার বিভিন্ন প্রয়োজনীয় দ্রব্য সামগ্রীর প্রয়োজন বিদেশী সংস্হাগুলিই মেটাচ্ছিল। কিন্তু এখন কেন্দ্রের ‘ মেক ইন ইন্ডিয়া ’ উদ্যোগ গ্রহণের ফলে ভারতের শিল্প সংস্হাগুলির পক্ষে প্রতিরক্ষা বাহিনীদেরকে দ্রব্য সামগ্রী যোগান দেওয়ার পদ্ধতি সহজ হয়েছে। আগামীদিনে এই ক্ষেত্রে সুযোগ আরও বাড়বে। একবার প্রতিরক্ষার প্রয়োজনীয় সামগ্রী উৎপাদন ও সরবরাহ শুরু হয়ে গেলে, পরবর্তীকালে সংস্হাগুলি তাঁদের উৎপাদিত এইসব দ্রব্য-সামগ্রী বিদেশেও রপ্তানী করতে পারবে বলেও তিনি আশাপ্রকাশ করেন।


    নৌবাহিনীর কাছে বিভিন্ন সামগ্রী সরবরাহের সুযোগ সম্বন্ধে রিয়ার অ্যাডমিরাল বলেন, যুদ্ধজাহাজ ও বিমানের সংখ্যা বৃদ্ধি পাবে, যার ফলে আগামী ১০ বছরের মধ্যে নানা ধরনের সামগ্রী, যন্ত্রাংশের প্রয়োজন আরও বাড়বে। নৌবাহিনীর প্রয়োজন অনুযায়ী বাহিনীর উড়ান বিভাগ আগামী ৫ বছরে ৫৫০টি দেশীয় দ্রব্য সরবরাহের একটি রোড ম্যাপ তৈরি করেছে। শিল্পসংস্হাগুলি বাহিনীর আধুনিকীকরণ, মেরামতি ও রিভার্স ইঞ্জিনিয়ারিং-এর কাজে যোগ দিতে বিভিন্ন সরকারী সংস্হা, প্রতিরক্ষা মন্ত্রকের অধিনস্হ বিভিন্ন সংস্হা, অর্ডিন্যান্স ফ্যাক্টরি এবং তাদের গবেষনা প্রতিষ্ঠানের প্রয়োজনীয় দ্রব্য-সামগ্রী সরবরাহ করতে পারে বলে রিয়ার অ্যাডমিরাল অভিমত প্রকাশ করেন।


    CG/SC/NS

    
    
    (Release ID: 1568939) Visitor Counter : 30
    
    
      Read this release in: English