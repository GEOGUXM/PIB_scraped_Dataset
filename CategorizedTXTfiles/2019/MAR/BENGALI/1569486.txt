      প্রতিরক্ষামন্ত্রক

      লিমা-১৯ প্রদর্শনীতে যোগ দিতে মালয়েশিয়ার লাঙ্গকাওয়ি পৌঁছল আইএনএস কদমত
      Posted On: 26 MAR 2019 4:31PM by PIB Kolkata


    নয়াদিল্লি, ২৬ মার্চ, ২০১৯


    ভারতীয় নৌ-বাহিনীর যুদ্ধজাহাজ ‘কদমত’ সাতদিনের সরকারি সফরে সোমবার মালয়েশিয়ার লাঙ্গকাওয়ি গিয়ে পৌঁছেছে। সফরকালে বাহিনীর এই যুদ্ধজাহাজটি লাঙ্গকাওয়ি আন্তর্জাতিক মেরিটাইম ও এরোস্পেস প্রদর্শনী ‘লিমা, ২০১৯’-এ অংশ নেবে। পূর্বাঞ্চলীয় নৌ-কমান্ডের ফ্ল্যাগ অফিসার কমান্ডিং-ইন-চিফ ভাইস অ্যাডমিরাল করমবীর সিং ভারতীয় নৌ-বাহিনীর প্রতিনিধিদলের প্রধান হিসেবে ‘লিমা’ প্রদর্শনীর একাধিক কর্মসূচিতে যোগ দিচ্ছেন।


    বাহিনীর যুদ্ধজাহাজ ‘কদমত’ প্রদর্শনী ‘লিমা’র অঙ্গ হিসাবে লাঙ্গকাওয়িতে একাধিক কর্মসূচিতে থাকবে। এর মধ্যে রয়েছে – মালয়েশিয়ার প্রধানমন্ত্রীর উদ্যোগে আয়োজিত আন্তর্জাতিক নৌ-সম্মেলন, সামুদ্রিক ও বিমান মহড়া, সাংস্কৃতিক আদানপ্রদান অনুষ্ঠান সহ ক্রীড়া কর্মসূচি। মূল অনুষ্ঠানের পাশাপাশি, একাধিক সেমিনার ও মতবিনিময় সভারও আয়োজন করা হয়েছে। সেখানে, ভারতীয় নৌ-বাহিনীর প্রতিনিধিরা অংশ নেবেন।


    সম্পূর্ণ দেশীয় প্রযুক্তিতে তৈরি ডুবোজাহাজ বিধ্বংসী যুদ্ধজাহাজ ‘কদমত’ ২০১৬-র জানুয়ারিতে ভারতীয় নৌ-বাহিনীতে সামিল করা হয়। অত্যাধুনিক এই যুদ্ধজাহাজটিতে আধুনিক মানের অস্ত্র নিক্ষেপ ব্যবস্থা, সেন্সর ও অন্যান্য সাজসরঞ্জাম রয়েছে। ডুবোজাহাজ বিধ্বংসী হেলিকপ্টার রাখার ব্যবস্থাও এই জাহাজটিতে রয়েছে।


    জলসীমাবেষ্টিত দুই প্রতিবেশী, ভারত ও মালয়েশিয়ার নৌ-বাহিনীর মধ্যে প্রশিক্ষণ ও সেরা পন্থাপদ্ধতিগুলির বিনিময় সহ বিভিন্ন ক্ষেত্রে ঘনিষ্ঠ সম্পর্ক রয়েছে। উল্লেখ করা যেতে পারে, দুই সেনাবাহিনীর মধ্যে মৈত্রীর নিদর্শন হিসাবে মালয়েশিয়ার নৌ-বাহিনীর জাহাজ কে ডি জেবত গত অক্টোবর মাসে কোচিতে আয়োজিত এক সামুদ্রিক প্রশিক্ষণ মহড়া অভিযানে অংশ নেয়। এছাড়াও, ২০১৬-র ফেব্রুয়ারিতে বিশাখাপত্তনমে আয়োজিত আন্তর্জাতিক নৌ-সম্মেলনে সে দেশের যুদ্ধজাহাজ কে ডি লেকির অংশ নিয়েছিল।


    CG/BD/DM

    
    
    (Release ID: 1569486) Visitor Counter : 37
    
    
      Read this release in: English