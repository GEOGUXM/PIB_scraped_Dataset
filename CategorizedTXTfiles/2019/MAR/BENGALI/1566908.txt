      কেন্দ্রীয়মন্ত্রিসভা

      ভারত ও তাজিকিস্তানের মধ্যে পুনর্নবীকরণযোগ্য শক্তি ক্ষেত্রে সহযোগিতার লক্ষ্যে স্বাক্ষরিত মউ সম্পর্কে মন্ত্রিসভাকে অবহিত করা হয়েছে
      Posted On: 01 MAR 2019 3:42PM by PIB Kolkata


    নয়াদিল্লি, ২৮ ফেব্রুয়ারি, ২০১৯


    প্রধানমন্ত্রী শ্রী নরেন্দ্র মোদীর পৌরহিত্যে বৃহস্পতিবার কেন্দ্রীয় মন্ত্রিসভাকে ভারত ও তাজিকিস্তানের মধ্যে পুনর্নবীকরণযোগ্য শক্তি ক্ষেত্রে সহযোগিতার লক্ষ্যে স্বাক্ষরিত সমঝোতাপত্র বা মউ সম্পর্কে অবহিত করা হয়েছে। উল্লেখ করা যেতে পারে, দুই দেশের মধ্যে গত ৮ই অক্টোবর এই মউ স্বাক্ষরিত হয়।


    এই মউ স্বাক্ষরের ফলে পারস্পরিক স্বার্থ ও সমতার ভিত্তিতে নবীন ও পুনর্নবীকরণযোগ্য শক্তি ক্ষেত্রে কারিগরি সহযোগিতায় উৎসাহদান তথা এর প্রসারে ভারত ও তাজিকিস্তানের মধ্যে এক সহযোগিতামূলক প্রাতিষ্ঠানিক সম্পর্ক গড়ে উঠবে। নতুন ও পুনর্নবীকরণযোগ্য শক্তি ক্ষেত্রের উন্নয়ন তথা এ ধরণের শক্তি সঞ্চয়ে প্রযুক্তিগত দক্ষতা বৃদ্ধির ওপরও সমঝোতাপত্রে গুরুত্ব দেওয়া হয়েছে। এমনকি, দু’দেশের মধ্যে বিজ্ঞানী তথা প্রযুক্তিবিদদের আদান-প্রদানের মাধ্যমে সহযোগিতা আরও বৃদ্ধি পাবে। এছাড়াও, বৈজ্ঞানিক ও প্রযুক্তিগত তথ্য বিনিময়, কর্মশিবির ও সভাসমিতি আয়োজন, সাজ-সরঞ্জাম লেনদেন, পারস্পরিক স্বার্থ সংশ্লিষ্ট ক্ষেত্রে যৌথ উদ্যোগে গবেষণা চালানো তথা পন্থা-পদ্ধতি প্রণয়নের মতো বিষয়গুলি এই সমঝোতার ফলে সম্ভব হয়ে উঠবে।


    CG/BD/SB

    
    
    (Release ID: 1566908) Visitor Counter : 8
    
    
      Read this release in: English