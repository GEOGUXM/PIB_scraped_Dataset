      কেন্দ্রীয়মন্ত্রিসভা

      জম্মু-কাশ্মীর সংরক্ষণ (সংশোধনী) অধ্যাদেশ, ২০১৯ কেন্দ্রীয় মন্ত্রিসভায় অনুমোদিত
      Posted On: 01 MAR 2019 4:19PM by PIB Kolkata


    নয়াদিল্লি, ২৮ ফেব্রুয়ারি, ২০১৯


    প্রধানমন্ত্রী নরেন্দ্র মোদীর পৌরোহিত্যে কেন্দ্রীয় মন্ত্রিসভার বৈঠকে অনুমোদিত হল জম্মু-কাশ্মীর সংরক্ষণ (সংশোধনী) অধ্যাদেশ, ২০১৯। এই অধ্যাদেশ বলবৎ হলে প্রকৃত নিয়ন্ত্রণরেখা বরাবর বসবাসকারী মানুষদের মতোই সংরক্ষণের আওতায় আসবেন আন্তর্জাতিক সীমানা বরাবর এলাকায় বসবাসকারী মানুষ।


    সীমান্ত এলাকায় লাগাতার উত্তেজনা থাকায় আন্তর্জাতিক সীমানা বরাবর এলাকায় বসবাসকারীরা প্রায়শই আর্থ-সামাজিক এবং শিক্ষাগত অনগ্রসরতার শিকার হন। সীমান্তের ওপার থেকে শেল বর্ষণে প্রায়ই তাঁদের নিরাপদ জায়গায় চলে যেতে হয় বলে প্রভাব পড়ে শিক্ষাদীক্ষায় কারণ, দীর্ঘ সময় ধরে বন্ধ রাখতে হয় শিক্ষা প্রতিষ্ঠানগুলি। সেজন্য, প্রকৃত নিয়ন্ত্রণ রেখা সংলগ্ন অঞ্চলে বসবাসকারী মানুষদের মতোই আন্তর্জাতিক সীমানা সংলগ্ন এলাকায় বসবাসকারী মানুষদের সংরক্ষণের এই সুযোগ দেওয়া উচিৎ মনে করা হয়েছে।


    অর্থনৈতিকভাবে পিছিয়ে পড়ার শ্রেণীর মানুষদের জন্য ১০ শতাংশ সংরক্ষণের সংস্থান জম্মু-কাশ্মীরেও কার্যকর করা হয়েছে। এর ফলে, জম্মু-কাশ্মীরের যে সমস্ত যুবা, সে যে ধর্মেরই হোক না কেন, অর্থনৈতিকভাবে পিছিয়ে পড়া শ্রেণীর হলে রাজ্য সরকারি চাকরিতে তাঁদের জন্য সংরক্ষণের ব্যবস্থা থাকবে। এই সূত্রে বলা যায় যে সারা দেশে গত জানুয়ারিতে ১০৩তম সংবিধান সংশোধনের মাধ্যমে এই সংরক্ষণ বলবৎ হয়। কেন্দ্রীয় সরকারের চাকরিতে যে সংরক্ষণের ব্যবস্থা আছে, এটি তার অতিরিক্ত।


    গুজ্জর এবং বাকারওয়াল সহ তপশিলি জাতি / উপজাতিদের পদোন্নতির সুযোগ জম্মু-কাশ্মীর রাজ্যেও পাওয়া যাবে। ২৪ বছর অপেক্ষার পর জম্মু-কাশ্মীরেও ৭৭তম সংবিধান সংশোধনীর ব্যবস্থা সম্ভব হয়েছে।


    ২০০৪-এর জম্মু-কাশ্মীর সংরক্ষণ আইনের সংশোধন করে একটি অধ্যাদেশের মাধ্যমে রাজ্য সরকারি চাকরিতে প্রকৃত নিয়ন্ত্রণ রেখা এবং আন্তর্জাতিক সীমানায় বসবাসকারী মানুষদের জন্য একইরকম সংরক্ষণের ব্যবস্থা করা হয়েছে। এর আগে, জম্মু-কাশ্মীরে প্রকৃত নিয়ন্ত্রণ রেখার ৬ কিলোমিটারের মধ্যে বসবাসকারী যুবসম্প্রদায়ের জন্যই শুধু ৩ শতাংশ সংরক্ষণের সংস্থান ছিল। এখন এই সংস্থান আন্তর্জাতিক সীমানার কাছাকাছি বসবাস করা মানুষের জন্যও প্রযোজ্য হবে।


    CG/AP/DM

    
    
    (Release ID: 1566939) Visitor Counter : 85
    
    
      Read this release in: English