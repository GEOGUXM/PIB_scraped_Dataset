      নির্বাচনকমিশন

      সাধারণ নির্বাচন-২০১৯ : নির্বাচনী নির্ঘন্ট
      
      পশ্চিমবঙ্গে ভোট সাত দফায়

      Posted On: 11 MAR 2019 5:33PM by PIB Kolkata

    নয়াদিল্লি, ১০ মার্চ, ২০১৯


    ভারতের নির্বাচন কমিশন ২০১৯-এর লোকসভা নির্বাচনের নির্ঘন্ট প্রকাশ করেছে। একইসঙ্গে, অন্ধ্রপ্রদেশ, অরুণাচল প্রদেশ, ওড়িশা ও সিকিমের বিধানসভা নির্বাচনেরও দিনক্ষণ প্রকাশিত হয়েছে।


    নির্বাচনী নির্ঘন্ট অনুযায়ী, ২০১৯-এর সপ্তদশ লোকসভা নির্বাচন সাত দফায় অনুষ্ঠিত হবে। পশ্চিমবঙ্গের ৪২টি লোকসভা আসনেও সাত দফায় ভোট গ্রহণ করা হবে।


    লোকসভা নির্বাচনের প্রথম দফার ভোটগ্রহণ হবে আগামী ১১ই এপ্রিল। শেষ দফা, অর্থাৎ সপ্তম দফার ভোট ১৯শে মে। ভোট গণনা ২৩শে মে।


    নির্বাচন কমিশনের পক্ষ থেকে প্রকাশিত নির্ঘন্ট অনুযায়ী, ১১ই এপ্রিল প্রথম দফার ভোট হবে ২০টি রাজ্য ও কেন্দ্রশাসিত অঞ্চলের ৯১টি আসনে। এর মধ্যে পশ্চিমবঙ্গের দুটি আসন রয়েছে। এগুলি হল – আলিপুরদুয়ার ও কোচবিহার।


    দ্বিতীয় দফায় আগামী ১৮ই এপ্রিল পশ্চিমবঙ্গ সহ ১৩টি রাজ্য ও কেন্দ্রশাসিত অঞ্চলের ৯৭টি আসনে ভোট। পশ্চিমবঙ্গের যে তিনটি আসনে ভোটগ্রহণ করা হবে, সেগুলি হল – জলপাইগুড়ি, দার্জিলিং ও রায়গঞ্জ। তৃতীয় দফার ভোটগ্রহণ আগামী ২৩শে এপ্রিল। এদিন পশ্চিমবঙ্গ সহ ১৪টি রাজ্য ও কেন্দ্রশাসিত অঞ্চলের ১১৫টি আসনে ভোট। পশ্চিমবঙ্গের পাঁচটি আসনে এদিন ভোট নেওয়া হবে। এই আসনগুলি হল – বালুরঘাট, মালদহ উত্তর, মালদহ দক্ষিণ, জঙ্গিপুর ও মুর্শিদাবাদ।


    চতুর্থ দফার ভোটগ্রহণ আগামী ২৯শে এপ্রিল। এই দফায় ৯টি রাজ্যের মোট ৭১টি আসনে ভোটগ্রহণ করা হবে। এই আসনগুলির মধ্যে পশ্চিমবঙ্গের আটটি আসনও রয়েছে। রাজ্যের যে আটটি আসনে ভোটগ্রহণ করা হবে সেগুলি হল – বহরমপুর, কৃষ্ণনগর, রানাঘাট, বর্ধমান পূর্ব, বর্ধমান-দুর্গাপুর, আসানসোল, বোলপুর ও বীরভূম।


    পঞ্চম দফায় পশ্চিমবঙ্গ সহ সাতটি রাজ্যের ৫১টি আসনে ভোটগ্রহণ আগামী ৬ই মে। এদিন পশ্চিমবঙ্গের সাতটি আসনে ভোটগ্রহণ করা হবে। আসনগুলি হল – বনগাঁ, ব্যারাকপুর, হাওড়া, শ্রীরামপুর, উলুবেড়িয়া, হুগলি ও আরামবাগ। ষষ্ঠ দফার ভোটগ্রহণ ১২ই মে। এদিন পশ্চিমবঙ্গের আটটি সহ সাতটি রাজ্যের মোট ৫৯টি আসনে ভোটাররা তাঁদের ভোটাধিকার প্রয়োগ করবেন। এ রাজ্যের যে আটটি আসনে ভোটগ্রহণ করা হবে সেগুলি হল – তমলুক, কাঁথি, ঘাটাল, ঝাড়গ্রাম, মেদিনীপুর, পুরুলিয়া, বাঁকুড়া ও বিষ্ণুপুর।


    সপ্তদশ লোকসভা নির্বাচনের সপ্তম তথা শেষ দফার ভোট ১৯শে মে। এদিন পশ্চিমবঙ্গের নয়টি সহ আটটি রাজ্য ও কেন্দ্রশাসিত অঞ্চলের মোট ৫৯টি আসনে ভোটগ্রহণ করা হবে। পশ্চিমবঙ্গের এই নয়টি আসন হল – দমদম, বসিরহাট, বারাসাত, জয়নগর, যাদবপুর, মথুরাপুর, ডায়মণ্ড হারবার, কলকাতা উত্তর এবং কলকাতা দক্ষিণ।


    নির্বাচনী নির্ঘন্ট প্রকাশিত হওয়ার সঙ্গে সঙ্গেই সারা দেশে আদর্শ আচরণবিধি কার্যকর হয়েছে। সপ্তদশ লোকসভা নির্বাচনের সাত দফার ভোটগণনা হবে আগামী ২৩শে মে।


    সপ্তদশ লোকসভা নির্বাচন এবং চার রাজ্যের (অন্ধ্রপ্রদেশ, অরুণাচল প্রদেশ, ওড়িশা এবং সিকিম) বিধানসভা নির্বাচনের নির্ঘন্ট সহ বিস্তারিত বিবরণের জন্য - http://164.100.117.97/WriteReadData/userfiles/PN-23.pdf - এই লিঙ্কে ক্লিক করুন।


    CG/BD/DM

    
    
    (Release ID: 1568551) Visitor Counter : 487
    
    
      Read this release in: English