      কেন্দ্রীয়মন্ত্রিসভা

      কানপুর মেট্রো রেল প্রকল্পে কেন্দ্রীয় মন্ত্রিসভায় অনুমোদন
      
      গণ-পরিবহণ বাড়াতে উদ্যোগ

      Posted On: 01 MAR 2019 4:12PM by PIB Kolkata

    নয়াদিল্লি, ২৮ ফেব্রুয়ারি, ২০১৯


    প্রধানমন্ত্রী নরেন্দ্র মোদীর পৌরোহিত্যে কেন্দ্রীয় মন্ত্রিসভার বৈঠকে কানপুর মেট্রো রেল প্রকল্প অনুমোদিত হয়েছে। এতে থাকবে দুটি করিডর, যার উদ্দেশ্য কানপুর এবং সংলগ্ন অঞ্চলের যোগাযোগ বৃদ্ধি। মেট্রো রেল ব্যবস্থা রূপায়িত হলে সড়ক পথে যানবাহন কমবে এবং তার চলাচল আরও সুষ্ঠুভাবে হবে। কমবে যাতায়াতের সময়, খরচ এবং দূষণ। যাতায়াত ব্যবস্থাকে ঘিরে উন্নয়ন ঘটবে আবাসন এবং বাণিজ্যিক এলাকাগুলিতে।


    আইআইটি থেকে নওবস্তা করিডরের দৈর্ঘ্য হবে ২৩.৭৮৫ কিলোমিটার। এর মধ্যে খানিকটা অংশ মাটির ওপরে থাকবে এবং কিছুটা থাকবে মাটির নিচে। উড়াল পথে থাকবে ২২টি স্টেশন এবং মাটির নিচে আটটি। কৃষি বিশ্ববিদ্যালয় থেকে বাররা-৮ পর্যন্ত করিডরটির দৈর্ঘ্য হবে ৮.৬ কিলোমিটার। এর মধ্যে উড়াল পথে চারটি এবং মাটির নিচে চারটি স্টেশন থাকবে। গোটা প্রকল্পটির জন্য খরচ ধরা হয়েছে ১১,০৭৬.৪৮ কোটি টাকা। এর কাজ শেষ হবে পাঁচ বছরে।


    আইআইটি কানপুর থেকে নওবস্তা করিডরটি শহরের মধ্য দিয়ে যাবে। প্রধান প্রধান শিক্ষা প্রতিষ্ঠান, রেল, বাস স্টেশন, বিশ্ববিদ্যালয়, মেডিকেল কলেজ পড়বে এই করিডরের আশেপাশে। অন্য করিডরটি মূলত জনবহুল আবাসিক এলাকাগুলির সংযোগ ঘটাবে।


    মোটামুটি ৪০ লক্ষ মানুষ কানপুর মেট্রো রেল প্রকল্পে উপকৃত হবেন বলে মনে করা হচ্ছে। এছাড়াও, ঘটবে বাণিজ্যিক কাজের প্রসার।


    এটি তৈরি হবে কেন্দ্রীয় সরকার এবং রাজ্য সরকারের যৌথ উদ্যোগে গঠিত উত্তরপ্রদেশ মেট্রো রেল কর্পোরেশনের অধীনে। কেন্দ্রীয় সরকারের পাশাপাশি, উত্তরপ্রদেশ সরকার সমান অংশে এর অর্থ যোগাবে। এছাড়াও, সহজ শর্তে ঋণ নেওয়া হবে ঋণদানকারী সংস্থার কাছ থেকে। ২০১৯-২০ অর্থ বছরের জন্য উত্তরপ্রদেশ সরকার ইতিমধ্যেই ১৭৫ কোটি টাকা বরাদ্দ করেছে।


    CG/AP/DM

    
    
    (Release ID: 1566932) Visitor Counter : 43
    
    
      Read this release in: English