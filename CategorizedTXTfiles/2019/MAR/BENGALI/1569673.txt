      তথ্যওসম্প্রচারমন্ত্রক

      দূরদর্শন এবং আকাশবাণীর সংবাদদাতাদের বস্তুনিষ্ঠ এবং নিরপেক্ষ নির্বাচনী সংবাদ পরিবেশনের জন্য দু-দিনের কর্মশালা
      Posted On: 27 MAR 2019 6:11PM by PIB Kolkata


    কলকাতা, ২৭ মার্চ , ২০১৯


    ২০১৯-এর সপ্তদশ লোকসভা নির্বাচনের খবর পরিবেশনের বিষয়ে আলোচনার জন্য দূরদর্শন এবং আকাশবাণীর জেলা সংবাদদাতাদের নিয়ে কলকাতায় আজ দু-দিনের এক কর্মশালা শুরু হয়েছে। কর্মশালায় বিভিন্ন বক্তা ১৯৫১ সালের জনপ্রতিনিধিত্বমূলক আইন অনুযায়ী নির্বাচন সংক্রান্ত খবর পরিবেশনের জন্য অংশগ্রহণকারীদের সচেতন থাকতে বলেন। নির্বাচন কমিশনের নির্দেশিকা মেনে নির্দিষ্ট আইনের মধ্যে তথ্য সরবরাহ করার ওপর তাঁরা গুরুত্ব দেন। উদ্বোধনী অধিবেশনে রাজ্যের মুখ্য নির্বাচনী আধিকারিক ডঃ আরিজ আফতাব, এবারের ভোটে নির্বাচন কমিশন গৃহীত একাধিক নতুন পদক্ষেপ সম্পর্কে বিস্তারিত জানান।


    তিনি বলেন, নির্বাচনী প্রক্রিয়ায় সংবাদ মাধ্যমের গুরুত্বপূর্ণ ভূমিকা রয়েছে। সংবাদমাধ্যম ভোটদাতাদের নির্বাচনের বিভিন্ন দিক সম্পর্কে অবহিত করেন এবং বিভিন্ন বিষয়ে তাঁদের মধ্যে সচেতনতা বাড়াতে সাহায্য করে। সপ্তদশ লোকসভা নির্বাচনে কমিশন গৃহিত একাধিক নতুন পদক্ষেপ সম্পর্কে তিনি সবাইকে অবহিত করেন। তিনি জানান, এবারই প্রথম প্রতিটি ভোটগ্রহণ কেন্দ্রে বৈদ্যুতিন ভোট যন্ত্রের সঙ্গে ভিভিপ্যাটের ব্যবহার করা হবে। যার ফলে ভোটদাতারা যাঁকে ভোট দেবেন তাঁর নাম ৭ সেকেন্ডের জন্য দেখতে পাবেন। ডঃ আফতাব বলেন, ভিন্নভাবে সক্ষম ভোটদাতাদের সুবিধার্থে তাঁদের জন্য ভোটগ্রহণ কেন্দ্রে রা ম্প, হুইলচেয়ারের ব্যবস্হা থাকবে। এই সুবিধাগুলি সংশ্লিষ্ট ভোটাররা যেন যথাযথভাবে ব্যবহার করতে পারেন, ডিভিশনাল কমিশনারকে তার জন্য দায়িত্ব দেওয়া হয়েছে। মুখ্য নির্বাচনী আধিকারিক ভোটদাতাদের অভিযোগ জানানোর জন্য সি-ভিজিল অ্যাপ, টোল-ফ্রি নম্বার- ১৯৫০ এবং জাতীয় স্তরে অভিযোগ নিষ্পত্তি পোর্টাল ব্যবহারের বিষয়ে বিস্তারিত জানান। সি-ভিজিল অ্যাপের মাধ্যমে নির্বাচনী আচরণবিধি ভঙ্গের ১৫০০-র বেশি অভিযোগ জমা পড়েছে এবং নির্দিষ্ট সময়ের মধ্যেই সেগুলির নিষ্পত্তি করা হয়েছে। নাগরিকদের সুবিধার জন্য সিটিজেন ট্রেনিং অ্যাপ, সাইন ল্যাঙ্গুয়েজের মাধ্যমে নির্দেশ সহ বিভিন্ন ধরণের ব্যবস্হা নেওয়া হয়েছে। মতবিনিময় পর্বে মুখ্য নির্বাচনী আধিকারিক জানান, মনোনয়নপত্র জমা দেওয়ার ১০ দিন আগে পর্যন্ত ভোটার লিস্টে নতুন নাম সংযোজন করা সম্ভব। যদিও নির্বাচন ঘোষণার সঙ্গে সঙ্গে নাম পরিবর্তন বা ভোটার তালিকা থেকে নাম বাদ দেওয়া যাবে না। ২০১৬ সালে রাজ্যে বিধানসভা নির্বাচনের পর প্রার্থীদের মনোনয়নপত্র জমা দেওয়ার সময় ২৬ নম্বর ফর্ম পূরণের ক্ষেত্রে নতুন নিয়মগুলি নিয়েও আলোচনা হয়েছে। প্রার্থীদের বিরুদ্ধে কোনও ফৌজদারি মামলা চলছে কিনা, এবার থেকে তাও জানাতে হবে।


    কলকাতার প্রেস ইনফরমেশন ব্যুরো-র অতিরিক্ত মহানির্দেশক (গণমাধ্যম ও যোগাযোগ) শ্রীমতি জেন নামচু সহ প্রসার ভারতীর প্রবীণ আধিকারিকরা নির্বাচন সংক্রান্ত সংবাদ পরিবেশনের ব্যাপারে অংশগ্রহণকারীদের নানা বিষয়ে অবগত করেন।


    শ্রীমতি জেন নামচু বলেন, জেলা সংবাদদাতারা হলেন জনসম্প্রচার পরিষেবার সঙ্গে যুক্ত মাঠ পর্যায়ের কর্মী। তাঁদের নিশ্চিত করতে হবে মানুষের কাছে যেন কোন ভুল খবর না পৌঁছায়। সংবাদদাতারা হলেন খবরের প্রবেশদ্বার। তাই তাঁদের নিশ্চিত করতে হবে নির্বাচন সংক্রান্ত খবরগুলি যেন সঠিক থাকে। আকাশবাণী ও দূরদর্শনের অতিরিক্ত মহানির্দেশক (পূর্ব) শ্রী আর ঘোষদস্তিদার, দূরদর্শনের উপমহানির্দেশক (পূর্ব) বি কে দাশ, আকাশবাণী কলকাতার পূর্বাঞ্চলীয় উপমহানির্দেশক শ্রীমতি অনিমা দাশ দেবনাথ অংশগ্রহণকারীদের মনে করিয়ে দেন, জনগণ জনসম্প্রচার মাধ্যমগুলির সঠিক খবরের ওপর ভরসা করেন। তাই এই বিষয়টিতে তাঁদের সচেতন থাকতে হবে।


    উপ মুখ্য নির্বাচনী আধিকারিক শ্রী সঞ্জয় বসু বলেন, নির্বাচন সংক্রান্ত খবর যেন বিকৃত না হয়। আকাশবাণী এবং দূরদর্শন জনগণকে সঠিক খবর দেয় বলে তিনি মন্তব্য করেন।


    কর্মশালায় দূরদর্শন সংবাদের বেশকিছু শিক্ষামূলক প্রতিবেদন দেখানো হয়, যেগুলির বিষয় ছিল- ভিভিপ্যাটের ব্যবহার, ফ্লাইং স্কোয়াড এবং নির্বাচনে তৃতীয় লিঙ্গের ভোটদাতাদের অংশগ্রহণ। উপ মুখ্য নির্বাচনী আধিকারিক শ্রী অমর জ্যোতি ভট্টাচার্য্য সহ আকাশবাণী এবং দূরদর্শন সংবাদের প্রবীণ আধিকারিকরা নির্বাচনের সময় সঠিক, নিরপেক্ষ সংবাদের বিভিন্ন দিক নিয়ে দু-দিনের এই কর্মশালায় আলোচনা করবেন।


    CG/CB/NS

    
    
    (Release ID: 1569673) Visitor Counter : 5
    
    
      Read this release in: English