      প্রধানমন্ত্রীরদপ্তর

      প্রধানমন্ত্রী সিআইএসএফ-এর প্রতিষ্ঠা দিবসের সুবর্ণজয়ন্তী অনুষ্ঠানে যোগদান করলেন
      Posted On: 11 MAR 2019 2:18PM by PIB Kolkata


    নয়াদিল্লি, ১০ মার্চ , ২০১৯


    প্রধানমন্ত্রী শ্রী নরেন্দ্র মোদী আজ উত্তরপ্রদেশের গাজিয়াবাদের ইন্দিরাপুরমে কেন্দ্রীয় শিল্প নিরাপত্তা বাহিনী সিআইএসএফ-এর প্রতিষ্ঠা দিবসের সুবর্ণজয়ন্তী অনুষ্ঠানে যোগ দেন।


    তিনি সিআইএসএফ-এর জওয়ানদের কুচকাওয়াজ দেখেন। ভালো কাজে স্বীকৃতি স্বরূপ তিনি বাহিনীর সদস্যদের পুরস্কৃত করেন। প্রধানমন্ত্রী শহীদ স্মৃতিতে পুস্পস্তবক অর্পণ করেন এবং দর্শকদের মন্তব্যের খাতায় স্বাক্ষর করেন।


    প্রধানমন্ত্রী সিআইএসএফ জওয়ানদের উদ্দেশে ভাষণ দেন। বাহিনীর সুবর্ণজয়ন্তী উপলক্ষ্যে তিনি তাঁদের অভিনন্দন জানান। দেশের গুরুত্বপূর্ণ প্রতিষ্ঠানে নিরাপত্তা দেওয়ার জন্য তাঁদের ভূমিকার প্রশংসা করেন। নতুন ভারত গঠনে আধুনিক পরিকাঠামোর নিরাপত্তা সিআইএসএফ জওয়ানদের হাতে সুরক্ষিত বলে তিনি মন্তব্য করেন।


    প্রধানমন্ত্রী নিরাপত্তা বাহিনীর সদস্যদের সঙ্গে সহযোগিতার জন্য জনগণের কাছে আবেদন জানান। নিরাপত্তা ব্যবস্হায় ভিআইপি সংস্কৃতি বড়ো অন্তরায়। তাই নাগরিকদের সহযোগিতা অত্যন্ত গুরুত্বপূর্ণ। প্রধানমন্ত্রী বিমানবন্দর এবং মেট্রোতে সিআইএসএফ-এর কাজকর্মের প্রদর্শনীর জন্য ডিজিটাল প্রদর্শশালা গড়ার পরামর্শ দেন। এরফলে সাধারণ মানুষের কাছে সিআইএসএফ-এর কাজকর্ম সম্পর্কে সচেতনতা তৈরি হবে।


    দেশের গুরুত্বপূর্ণ পরিকাঠামোর নিরাপত্তায় সিআইএসএফ-এর ভূমিকার ভূয়সী প্রশংসা করে প্রধানমন্ত্রী বলেন, বাহিনীর সদস্যরা বিপর্যয় মোকাবিলা, মহিলাদের নিরাপত্তা সহ নানা ক্ষেত্রে তৎপর। এই প্রসঙ্গে প্রধানমন্ত্রী কেরালার বন্যাত্রাণে এবং নেপাল ও হাইতিতে ভূমিকম্পের ত্রাণ কাজে সিআইএসএফ-এর জওয়ানদের ভূমিকার কথা বলেন।


    প্রধানমন্ত্রী বলেন, নিরাপত্তা বাহিনীর সদস্যদের সুরক্ষা নিশ্চিত করার ক্ষেত্রে তাঁর সরকার দায়বদ্ধ। এই প্রসঙ্গে বাহিনীগুলির আধুনিকীকরণ এবং তাঁদের নানা কল্যাণমূলক কাজে সরকারের বিভিন্ন উদ্যোগের কথা তিনি উল্লেখ করেন।


    প্রধানমন্ত্রী বলেন, সশস্ত্র বাহিনীগুলির কাছে দায়িত্বপালন উৎসবের সমান। জঙ্গি তৎপরতা মোকাবিলায় সিআইএসএফ-এর দায়িত্ব আরও বেড়ে গেছে। তিনি বলেন, সন্ত্রাসবাদকে নির্মূল করতে তাঁর সরকার অঙ্গীকারবদ্ধ।


    শ্রী নরেন্দ্র মোদী বলেন, পুলিশ এবং আধা-সামরিক বাহিনীর সদস্যদের আত্ম-বলিদানের স্বীকৃতি এই জাতীয় পুলিশ স্মারক। জাতীয় যুদ্ধ স্মারক এবং জাতীয় পুলিশ স্মারকের মতো সৌধগুলি নিরাপত্তা বাহিনীর আত্মত্যাগের বিষয়ে নাগরিকদের মধ্যে সচেতনতা গড়ে তোলে। সিআইএসএফ বাহিনীতে আরও মহিলা সদস্যের অন্তর্ভুক্তির উদ্যোগের তিনি প্রশংসা করেন।


    প্রধানমন্ত্রী বলেন, ভারতের উন্নয়নের সঙ্গে সিআইএসএফ-এর দায়িত্ব সমানভাবে বাড়ছে।


    CG/CB/NS

    
    
    (Release ID: 1568531) Visitor Counter : 31
    
    
      Read this release in: English