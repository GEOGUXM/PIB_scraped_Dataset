      উপ-রাষ্ট্রপতিরসচিবালয়

      ভারতের উপ-রাষ্ট্রপতি আর্জেন্টিনার উপ-রাষ্ট্রপতিকে পুলওয়ামা সন্ত্রাসবাদী হামলা বিষয়ে অবহিত করেছেন
      Posted On: 12 MAR 2019 6:07PM by PIB Kolkata


    নয়াদিল্লি, ১২ মার্চ, ২০১৯


    ভারতের উপ-রাষ্ট্রপতি শ্রী এম ভেঙ্কাইয়া নাইডু, সফরকারী আর্জেন্টিনার উপ-রাষ্ট্রপতি শ্রীমতী গ্র্যাবিয়েলা মিচেট্টিকে জম্মু-কাশ্মীরের পুলওয়ামায় সন্ত্রাসবাদী হামলা বিষয়ে অবহিত করেছেন। আর্জেন্টিনার নেত্রী এই হামলার কঠোর নিন্দা করেছেন এবং বলেছেন সন্ত্রাসবাদের বিরুদ্ধে লড়াইয়ে আর্জেন্টিনা ভারতের পাশে রয়েছে। আজ (১২ই মার্চ) নতুন দিল্লিতে শ্রী নাইডু আর্জেন্টিনার উপ-রাষ্ট্রপতির সঙ্গে কথা বলছিলেন।


    ১৮ই ফেব্রুয়ারি আর্জেন্টিনার রাষ্ট্রপতি মৌরিসিও ম্যাক্রির ভারত সফরের সময় সন্ত্রাসবাদের বিরুদ্ধে ভারত ও আর্জেন্টিনা যে বিশেষ ঘোষণাপত্র জারি করেছে, উপ-রাষ্ট্রপতি তার কথা স্মরণ করেন। উভয় নেতাই আঞ্চলিক এবং বহুপাক্ষিক বিভিন্ন ইস্যু নিয়ে আলোচনা করেন। ভারতের উপ-রাষ্ট্রপতি বলেন যে, শান্তির জন্য লড়াইয়ে, বর্তমান পরিস্থিতিতে সন্ত্রাসবাদ, দুর্নীতি, জলবায়ু পরিবর্তন, বেআইনি অর্থ ও অস্ত্রপাচার এবং মাদকের সমস্যার বিরুদ্ধে লড়াইও অন্তর্ভুক্ত হয়েছে। তিনি আরও বলেন, ভারত ও আর্জেন্টিনাকে দ্বিপাক্ষিক পর্যায়ে বাণিজ্যিক সম্পর্ক এবং উভয় দেশের স্বার্থ-সংশ্লিষ্ট ক্ষেত্রগুলিতে লগ্নিতে উৎসাহ প্রদানের লক্ষ্যে একযোগে কাজ করতে হবে।


    ২০১৯-এর ফেব্রুয়ারি মাসে আর্জেন্টিনার রাষ্ট্রপতি শ্রী মৌরিসিও ম্যাক্রির সফরের পর সে দেশের উপ-রাষ্ট্রপতির সফর দ্বিতীয় উচ্চ পর্যায়ের গুরুত্বপূর্ণ এক ঘটনা হিসাবে বিবেচিত হবে। উল্লেখ্য, এই সময়েই ভারত এবং আর্জেন্টিনার মধ্যে কূটনৈতিক সম্পর্কের ৭০তম বর্ষপূর্তি উদযাপিত হচ্ছে।


    উভয় নেতাই ভারত ও আর্জেন্টিনার মধ্যে বহুমাত্রিক সহযোগিতার সম্পর্ককে কৌশলগত অংশীদারিত্বের সম্পর্কে উন্নীত করার দৃঢ় প্রত্যয়ের কথা বলেন। আর্জেন্টিনার রাষ্ট্রপতির ভারত সফরের সময় দুই দেশের সম্পর্ক উন্নয়নের লক্ষ্যে যে রূপরেখা তৈরি হয়েছে, আজকের বৈঠকে সেই প্রসঙ্গও উত্থাপিত হয়। প্রতিরক্ষা, পারমানবিক শক্তি, মহাকাশ, লিথিয়াম সহ খনিজ দ্রব্য উত্তোলন, আন্টার্কটিকা, কৃষি, তথ্যপ্রযুক্তি, স্বাস্থ্য, পুনর্নবীকরণযোগ্য এবং সাধারণ শক্তি, পর্যটন ও চলচ্চিত্রের ক্ষেত্রে দ্বিপাক্ষিক সহযোগিতা উন্নয়নের কথা বলেন।


    আর্জেন্টিনায় ও সমগ্র বিশ্বে প্রতিবন্ধকতাযুক্ত মানুষদের ক্ষমতায়নের লক্ষ্যে উপ-রাষ্ট্রপতি শ্রীমতী গ্র্যাবিয়েলা মিচেট্টি যে উদ্যোগ নিয়েছেন, শ্রী নাইডু তার জন্য তাঁকে ধন্যবাদ জানান। আর্জেন্টিনার উপ-রাষ্ট্রপতি ভারতের উপ-রাষ্ট্রপতিকে প্রতিবন্ধকতা সংক্রান্ত আন্তর্জাতিক সম্মেলনে অংশগ্রহণের জন্য আর্জেন্টিনা সফরের আমন্ত্রণ জানিয়েছেন। এ বছরের জুন মাসে এই সম্মেলন অনুষ্ঠিত হবে।


    CG/PB/DM

    
    
    (Release ID: 1568681) Visitor Counter : 142
    
    
      Read this release in: English