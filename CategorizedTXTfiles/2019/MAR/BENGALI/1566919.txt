      কেন্দ্রীয়মন্ত্রিসভা

      আইইএ বায়োএনার্জি টিসিপি সংস্থায় সদস্য হিসাবে কেন্দ্রীয় পেট্রোলিয়াম ও প্রাকৃতিক গ্যাস মন্ত্রকের যোগদানে মন্ত্রিসভার অনুমোদন
      Posted On: 01 MAR 2019 3:58PM by PIB Kolkata


    নয়াদিল্লি, ২৮ ফেব্রুয়ারি, ২০১৯


    আন্তর্জাতিক শক্তি সংস্থার জৈব শক্তি সংক্রান্ত প্রযুক্তিগত সহযোগিতা কর্মসূচিতে (আইইএ বায়োএনার্জি টিসিপি) সদস্য হিসাবে কেন্দ্রীয় পেট্রোলিয়াম ও প্রাকৃতিক গ্যাস মন্ত্রকের যোগদানের প্রস্তাবে মন্ত্রিসভার অনুমোদন মিলেছে। প্রধানমন্ত্রী শ্রী নরেন্দ্র মোদীর পৌরহিত্যে বৃহস্পতিবার অনুষ্ঠিত মন্ত্রিসভার বৈঠকে এ বিষয়ে সিদ্ধান্ত হয়। উল্লেখ করা যেতে পারে, মন্ত্রক গত ২৫শে জানুয়ারি এই সংস্থার ২৫তম সদস্য হিসাবে যোগ দেয়। সংস্থার অন্যান্য দেশগুলির মধ্যে রয়েছে – অস্ট্রেলিয়া, অস্ট্রিয়া, বেলজিয়াম, ব্রাজিল, কানাডা, ক্রোয়েশিয়া, ডেনমার্ক, ফিনল্যান্ড, ফ্রান্স, জার্মানি, ইতালি, জাপান, দক্ষিণ কোরিয়া, নেদারল্যান্ড, নরওয়ে, দক্ষিণ আফ্রিকা, সুইডেন, গ্রেট ব্রিটেন ও মার্কিন যুক্তরাষ্ট্র।


    আইইএ বায়োএনার্জি টিসিপি হ’ল জৈবশক্তি গবেষণা, উন্নয়ন ও তার সদ্ব্যবহারের ক্ষেত্রে জাতীয় কর্মসূচি রয়েছে, এমন দেশগুলির মধ্যে সহযোগিতা তথা তথ্যের আদান-প্রদানের লক্ষ্যে একাধিক দেশের মধ্যে পারস্পরিক সহায়তার জন্য এক আন্তর্জাতিক মঞ্চ। আন্তর্জাতিক শক্তি সংস্থার কাঠামোর আওতায় আইইএ বায়োএনার্জি টিসিপি তার কাজকর্ম পরিচালনা করে থাকে। উল্লেখ করা যেতে পারে, ভারত ২০১৭’র ৩০ মার্চ থেকেই আন্তর্জাতিক শক্তি সংস্থায় সহযোগী দেশের মর্যাদা পেয়েছে।


    আইইএ বায়োএনার্জি টিসিপি-র সদস্য হিসাবে কেন্দ্রীয় পেট্রোলিয়াম ও প্রাকৃতিক গ্যাস মন্ত্রকের যোগদানের প্রাথমিক উদ্দেশ্য হ’ল কার্বন নিঃসরণের পরিমাণ কমিয়ে এবং অশোধিত তেল ও গ্যাসের আমদানি হ্রাস করে আধুনিক জৈব জ্বালানির ব্যবহারের প্রবণতা বাড়ানো।


    CG/BD/SB

    
    
    (Release ID: 1566919) Visitor Counter : 6
    
    
      Read this release in: English