      প্রতিরক্ষামন্ত্রক

      তৃতীয় আল নাগহ্‌ ২০১৯ সেনা মহড়ার সমাপ্তি অনুষ্ঠান
      Posted On: 26 MAR 2019 3:41PM by PIB Kolkata


    নয়াদিল্লি, ২৬ মার্চ, ২০১৯


    ভারতীয় সেনাবাহিনী এবং রয়্যাল ওমান সেনাবাহিনীর মধ্যে তৃতীয় পর্বের যৌথ সেনা প্রশিক্ষণ মহড়া ‘আল নাগহ্‌ ২০১৯’ সোমবার সে দেশের জাবেল আল আখদার প্রশিক্ষণ শিবিরে সম্পন্ন হয়েছে। মহড়ার সমাপ্তি অনুষ্ঠানে দুই দেশের পর্যবেক্ষকরা উপস্থিত ছিলেন। অনুষ্ঠানে ভারতের পক্ষে উপস্থিত ছিলেন ওমানে নিযুক্ত ভারতের রাষ্ট্রদূত শ্রী মুনু মহাওয়ার এবং মেজর জেনারেল এ কে সামন্তারা। সে দেশের সেনাবাহিনীর হয়ে উপস্থিত ছিলেন মেজর জেনারেল মাতার বিন সালিম বিন রশিদ আল বালুশি এবং একাধিক উচ্চপদস্থ আধিকারিক। মহড়ায় অংশগ্রহণকারী দুই দেশের বাহিনীর আধিকারিকরা পর্যবেক্ষকদের এই প্রশিক্ষণ মহড়ার অগ্রগতি সম্পর্কে অবহিত করেন। দু’সপ্তাহের এই মহড়া গত ১২ই মার্চ শুরু হয়েছিল। মহড়ায় ভারত ও ওমানের ৬০ জন করে সেনা অংশগ্রহণ করেন।


    আধা-শহর ও পার্বত্য এলাকায় জরুরি পরিস্থিতিতে অভিযান চালানোর কৌশলগত নানা বিষয় নিয়ে দুই দেশের সেনাবাহিনীর মধ্যে যৌথ পরিকল্পনা রচনা ও তার মহড়া চালানো হয়। বিভিন্ন ক্ষেত্রে ঘনিষ্ঠ সমন্বয় বজায় রেখে তথ্যের আদানপ্রদান, যৌথ অভিযান পরিকল্পনা প্রণয়ন সহ অন্যান্য বিষয়েও দু’পক্ষের মধ্যে মহড়া পরিচালিত হয়েছে। এছাড়াও, মহড়ায় অংশগ্রহণকারী দু’দেশের সেনাবাহিনীর আধিকারিকরা হিংসা ও সন্ত্রাস দমনের নানা কার্যকর উপায় নিয়েও বিশদে আলাপ-আলোচনা করেন।


    দুই দেশের সেনাবাহিনীর মধ্যে এই মহড়া ভারত ও ওমানের সম্পর্ককে আরও মজবুত করতে সুদূরপ্রসারী ভূমিকা নেবে বলে মনে করা হচ্ছে।


    CG/BD/DM

    
    
    (Release ID: 1569479) Visitor Counter : 120
    
    
      Read this release in: English