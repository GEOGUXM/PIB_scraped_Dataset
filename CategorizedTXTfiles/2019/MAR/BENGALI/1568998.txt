      কেন্দ্রীয়মন্ত্রিসভা

      গোয়ার মুখ্যমন্ত্রী শ্রী মনোহর পারিকরের দুঃখজনক প্রয়াণে মন্ত্রিসভার শোক প্রকাশ
      Posted On: 18 MAR 2019 3:53PM by PIB Kolkata


    নয়াদিল্লি, ১৮ মার্চ, ২০১৯


    গোয়ার মুখ্যমন্ত্রী মনোহর পারিকরের প্রয়াণে কেন্দ্রীয় মন্ত্রিসভা গভীর শোক প্রকাশ করেছে। প্রধানমন্ত্রী নরেন্দ্র মোদীর পৌরোহিত্যে কেন্দ্রীয় মন্ত্রিসভার বৈঠকে গোয়ার পানাজিতে, রবিবার, ১৭ই মার্চ মনোহর পারিকরের দুঃখজনক প্রয়াণে শোক প্রকাশ করে তাঁর স্মরণে দু’মিনিট নীরবতাও পালন করা হয়।


    মন্ত্রিসভা, ১৮ই মার্চ সমস্ত রাজ্য ও কেন্দ্রশাসিত অঞ্চল সহ দিল্লি এবং গোয়ার সর্বত্র জাতীয় পতাকা অর্ধনমিত রাখার পাশাপাশি, দেশে একদিনের রাষ্ট্রীয় শোক পালনের বিষয়টিতেও সম্মতি দিয়েছে।


    শ্রী মনোহর পারিকরের স্মৃতিতে গভীর শ্রদ্ধা জানিয়ে মন্ত্রিসভা নিম্নলিখিত শোক প্রস্তাবটি গ্রহণ করেছে :


    “গোয়ার পানাজিতে ১৭ই মার্চ সন্ধ্যায় রাজ্যের মুখ্যমন্ত্রী শ্রী মনোহর পারিকরের দুঃখজনক প্রয়াণে মন্ত্রিসভার পক্ষ থেকে গভীর শোক প্রকাশ করা হচ্ছে। তাঁর প্রয়াণে দেশ একজন প্রবীণ ও বিশিষ্ট নেতাকে হারাল, যাঁকে ভালোবেসে সবাই তাঁকে সাধারণের মুখ্যমন্ত্রী হিসেবে অভিহিত করত।


    তাঁর জন্ম ১৯৫৫-র ১৩ই ডিসেম্বর গোয়ার মাপুসায়। মারগাঁও-এর লয়োলা স্কুল থেকে তিনি বিদ্যালয়স্তরের শিক্ষা গ্রহণের পর ১৯৭৮-এ মুম্বাই আইআইটি-র ধাতুবিদ্যা সংক্রান্ত ইঞ্জিনিয়ারিং-এ স্নাতকোত্তর ডিগ্রি লাভ করেন। রাজনীতিতে যোগ দেওয়ার পূর্বে কিশোর বয়সেই শ্রী পারিকর রাষ্ট্রীয় স্বয়ংসেবক সঙ্ঘ বা আরএসএস-এ যোগ দেন। আইআইটি মুম্বাই থেকে স্নাতকোত্তর ডিগ্রি অর্জনের পর তিনি গোয়ার মাপুসায় আরএসএস-এর কাজে যুক্ত হয়ে পড়েন এবং ২৬ বছর বয়সেই সঙ্ঘচালক হয়ে ওঠেন।


    ভারতীয় জনতা পার্টির একজন সদস্য হিসেবে শ্রী পারিকর ১৯৯৪ সালে গোয়া বিধানসভায় নির্বাচিত হন। ২০০০ সালের ২৪শে অক্টোবর তিনি প্রথমবার গোয়ার মুখ্যমন্ত্রী হিসেবে দায়িত্ব নেন। মুখ্যমন্ত্রী পদে ২০০২-এর ২৭শে ফেব্রুয়ারি পর্যন্ত তিনি দায়িত্ব পালন করেন। এরপর, ২০০২-এর তেসরা জুন তিনি পুনরায় রাজ্যের মুখ্যমন্ত্রী হিসেবে পুনর্নিবাচিত হন এবং ২০০৫-এর দোসরা ফেব্রুয়ারি পর্যন্ত এই পদে আসীন ছিলেন। রাজ্যের মুখ্যমন্ত্রী হিসেবে তিনি তৃতীয়বার ২০১২-র ৯ই মার্চ দায়িত্ব গ্রহণ করেন এবং ২০১৪-র ৮ই নভেম্বর পর্যন্ত এই দায়িত্বে আসীন ছিলেন। ২০১৪-র ৯ই নভেম্বর শ্রী পারিকর ভারতের প্রতিরক্ষা মন্ত্রী হিসাবে দায়িত্ব গ্রহণ করেন এবং ২০১৭-র ১৩ই মার্চ পর্যন্ত এই দায়িত্ব পালন করেন। শ্রী পারিকর পুনরায় ২০১৭-র ১৪ই মার্চ রাজ্যের মুখ্যমন্ত্রী হিসেবে শপথ নেন।


    তাঁর সরলতা এবং একজন ব্যতিক্রমী প্রশাসক হিসেবে সক্ষমতার জন্য শ্রী পারিকর স্মরণীয় হয়ে থাকবেন। আধুনিক গোয়া নির্মাণে তাঁর অবদান এবং ভারতীয় সেনাবাহিনীর আধুনিকীকরণ তথা প্রাক্তন সেনাকর্মীদের কল্যাণে অসামান্য অবদানের জন্য তিনি স্মরণীয় হয়ে থাকবেন।


    আইআইটি মুম্বাই ২০০১ সালে শ্রী পারিকরকে ‘এক উজ্জ্বল বিশিষ্ট প্রাক্তনী’ পুরস্কার দিয়ে সম্মানিত করে। গোয়ার ন্যাশনাল ইনস্টিটিউট অফ টেকনলজি ২০১৮-তে তাঁকে সাম্মানিক ডক্টরেট ডিগ্রি প্রদান করে। সে বছরই তিনি ডঃ এস পি মুখার্জি পুরস্কারেও ভূষিত হন। তাঁর দুই ছেলে বর্তমান।


    সরকার এবং সমগ্র জাতির পক্ষ থেকে মন্ত্রিসভা শোকসন্তপ্ত পরিবার ও গোয়াবাসীর প্রতি আন্তরিক সমবেদনা জানায়।”


    CG/BD/DM

    
    
    (Release ID: 1568998) Visitor Counter : 104
    
    
      Read this release in: English