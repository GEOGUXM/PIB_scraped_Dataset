      নির্বাচনকমিশন

      নির্বাচন কমিশন সোশ্যাল মিডিয়া প্ল্যাটফর্মগুলির জন্য নির্বাচনের সঙ্গে যুক্ত ‘স্বেচ্ছাকৃত আচরণ বিধি’ জারি করল
      Posted On: 25 MAR 2019 6:45PM by PIB Kolkata


    কলকাতা, ২৫ মার্চ, ২০১৯


    ভারতের নির্বাচন কমিশন গত শনিবার (২৩শে মার্চ) সপ্তদশ লোকসভা নির্বাচন সহ অন্ধ্রপ্রদেশ, অরুণাচল প্রদেশ ও সিকিমে বিধানসভা নির্বাচনের প্রেক্ষিতে সম্প্রচার সম্পর্কিত এক বিজ্ঞপ্তি জারি করেছে।


    এই বিজ্ঞপ্তিতে বলা হয়েছে যে, সমস্ত ইন্টারনেট ওয়েবসাইট এবং সোশ্যাল মিডিয়া প্ল্যাটফর্মগুলিকে ২০০০ সালের তথ্যপ্রযুক্তি আইন এবং নির্বাচন কমিশনের পক্ষ থেকে ২০১৩-র ২৫শে অক্টোবর জারি করা নীতি-নির্দেশিকা অবশ্যই মেনে চলবে। রাজনৈতিক বিজ্ঞাপন প্রচারের ক্ষেত্রে ইন্টারনেট ওয়েবসাইট ও সোশ্যাল মিডিয়া প্ল্যাটফর্মগুলিকে রাজ্য বা জেলাস্তরীয় কমিটির কাছ থেকে আগাম অনুমোদনপত্র নেওয়া বাধ্যতামূলক করা হয়েছে।


    ভারতের ইন্টারনেট ও মোবাইল সংগঠন (আইএএমএআই), আসন্ন লোকসভা নির্বাচন এবং চার রাজ্যে বিধানসভা নির্বাচন সহ কয়েকটি আসনের উপ-নির্বাচন পর্ব সুষ্ঠুভাবে সম্পন্ন করতে সোশ্যাল মিডিয়া প্ল্যাটফর্মগুলির অবাধ, সুষ্ঠু ও নৈতিক উপায়ে ব্যবহার সুনিশ্চিত করতে এক স্বেচ্ছাকৃত আচরণ বিধি তৈরি করেছে। এই বিধিতে বলা হয়েছে :

     1. সোশ্যাল মিডিয়া প্ল্যাটফর্মগুলির মত প্রকাশের স্বাধীনতার বিষয়টিকে বিবেচনায় রেখে এবং যখন যে পরিস্থিতিতে প্রয়োজন হবে সেই অনুযায়ী, যথাযথ নীতি ও প্রক্রিয়া গ্রহণ করা হবে যাতে নির্বাচনী বিষয় সম্পর্কিত তথ্য সকলের কাছে সহজলভ্য হয়।
     2. এ ধরণের প্ল্যাটফর্মগুলি নির্বাচনী আইন ও অন্যান্য নির্দেশাবলী সহ জনসচেতনতা বাড়াতে স্বেচ্ছায় তথ্য প্রচার করবে এবং নির্বাচনী প্রক্রিয়া সম্পর্কে সাধারণ মানুষকে সচেতন করে তুলবে।
     3. সোশ্যাল মিডিয়া প্ল্যাটফর্ম এবং ভারতের নির্বাচন কমিশন এমন এক ব্যবস্থা গড়ে তুলেছে যাতে কমিশন ১৯৫১-র জনপ্রতিনিধিত্ব আইনের ১২৬ নং ধারার সম্ভাব্য লঙ্ঘনের ব্যাপারে সংশ্লিষ্ট সোশ্যাল মিডিয়া প্ল্যাটফর্মকে বিজ্ঞপ্তি জারি করতে পারবে। বিধি ভঙ্গের খবরের তিন ঘন্টার মধ্যেই সংশ্লিষ্ট সোশ্যাল মিডিয়া প্ল্যাটফর্মের ক্ষেত্রে আইনি নীতি-নির্দেশিকাগুলি প্রযোজ্য হবে।
     4. সোশ্যাল মিডিয়া প্ল্যাটফর্মগুলি নির্বাচন কমিশনের জন্য পৃথক এক রিপোর্টিং ব্যবস্থা গড়ে তুলছে। এছাড়াও, সাধারণ নির্বাচনের সময় তথ্য আদানপ্রদানের জন্য সোশ্যাল মিডিয়াগুলি বিশেষজ্ঞদের নিয়ে গঠিত দল নিয়োগ করছে।
     5. সোশ্যাল মিডিয়া প্ল্যাটফর্মগুলি প্রাসঙ্গিক সমস্ত রাজনৈতিক বিজ্ঞাপনদাতাদের জন্য এক ব্যবস্থা গড়ে তুলবে যেখানে নির্বাচন কমিশন বা নির্বাচন কমিশনের যে মিডিয়া সার্টিফিকেশন ও মনিটরিং কমিটি রয়েছে তাদের পক্ষ থেকে জারি করা বিজ্ঞাপন সংক্রান্ত আগাম অনুমোদনপত্র জমা দিতে হবে।
     6. অর্থের বিনিময়ে রাজনৈতিক বিজ্ঞাপনগুলি প্রকাশের ক্ষেত্রে সোশ্যাল মিডিয়া প্ল্যাটফর্মগুলি স্বচ্ছতা বজায় রাখবে।
     7. ভারতের ইন্টারনেট ও মোবাইল সংগঠনের মাধ্যমে নির্বাচন কমিশনের পক্ষ থেকে পাওয়া বৈধ অনুরোধগুলির প্রেক্ষিতে সোশ্যাল মিডিয়া প্ল্যাটফর্মগুলি তাদের পরিষেবার অপব্যবহার রুখতে কি ব্যবস্থা নিয়েছে তা জানাবে।
     8. ‘স্বেচ্ছাকৃত আচরণ বিধি’র আওতায় যে সমস্ত পদক্ষেপ নেওয়া হবে, সেইসব ক্ষেত্রে সোশ্যাল মিডিয়া প্ল্যাটফর্ম এবং ভারতের ইন্টারনেট ও মোবাইল সংগঠন পারস্পরিক সমন্বয় বজায় রাখবে। এমনকি, সমগ্র নির্বাচন প্রক্রিয়ার সময় সোশ্যাল মিডিয়া প্ল্যাটফর্মগুলি ভারতের নির্বাচন কমিশনের সঙ্গে নিরন্তর যোগাযোগ বজায় রেখে চলবে।

    CG/BD/DM

    
    
    (Release ID: 1569446) Visitor Counter : 81
    
    
      Read this release in: English
    
    
    

8.