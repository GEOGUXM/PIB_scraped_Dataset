      প্রতিরক্ষামন্ত্রক

      ঘূর্ণিঝড় বিধ্বস্ত মোজাম্বিকে ভারতীয় নৌ-বাহিনীর যুদ্ধজাহাজ মানবিক সহায়তা প্রদান করছে
      Posted On: 20 MAR 2019 5:32PM by PIB Kolkata


    নয়াদিল্লি, ২০ মার্চ, ২০১৯


    প্রবল সামুদ্রিক ঘূর্ণিঝড় ‘ইদাই’-এ বিপর্যস্ত মোজাম্বিককে মানবিক সহায়তা ও বিপর্যয় ত্রাণ প্রদানে ভারতীয় নৌ-বাহিনীর ‘সুজাতা’, ‘সারথি’ ও ‘শার্দুল’ নামক তিনটি জাহাজ সেখানে পৌঁছেছে। উল্লেখ করা যেতে পারে, প্রবল এই ঘূর্ণিঝড়ের ফলে মোজাম্বিকের ব্যাপক ক্ষয়ক্ষতি হয়েছে। সে দেশের সরকারের অনুরোধের প্রেক্ষিতে ভারতীয় নৌ-বাহিনীর এই তিনটি জাহাজকে স্থানীয় প্রশাসনকে প্রয়োজনীয় সহায়তা প্রদানের জন্য পাঠানো হয়েছে। নৌ-বাহিনীর এই জাহাজগুলি জোয়ারের সুবিধা নিয়ে আটকে পড়া মানুষকে অন্য প্রান্তে পৌঁছে দিতে স্থানীয় কর্তৃপক্ষের সঙে একযোগে কাজ করছে।


    উল্লেখ করা যেতে পারে মোজাম্বিকের বেইরাতে সামুদ্রিক ঘূর্ণিঝড় ‘ইদাই’ গত ১৫ই মার্চ ভোররাতে স্থলভূমিতে আছড়ে পড়ে। প্রাকৃতিক এই বিপর্যয়ের ফলে মোজাম্বিকের মধ্য এবং উত্তরাঞ্চলীয় প্রদেশগুলিতে ব্যাপক জীবনহানি ও সম্পত্তির ক্ষয়ক্ষতি হয়েছে। প্রাথমিক তথ্যে জানা গেছে, বেইরা শহরে এই প্রাকৃতিক দুর্যোগের সবথেকে বেশি প্রভাব পড়েছে। শহরের পরিকাঠামো ব্যাপক ক্ষতিগ্রস্ত হয়েছে। খবর এসেছে যে, বেইরা বন্দরের কাছে বুজি নামক এলাকায় প্রায় ৫ হাজার মানুষ জলবন্দী হয়ে পড়েছেন। অবিলম্বে এঁদের উদ্ধার করা প্রয়োজন। স্থানীয় কর্তৃপক্ষের সঙ্গে সহায়তায় ভারতীয় নৌ-বাহিনীর জাহাজগুলি জলবন্দী মানুষের নিরাপদ উদ্ধারে কাজ করে চলেছে। মোজাম্বিকের প্রতিরক্ষা কর্তৃপক্ষগুলির কাছে শুকনো খাবার, ওষুধপত্র ও পোশাক পৌঁছে দেওয়ার কাজ শেষ হয়েছে। পানীয় জল পৌঁছে দেওয়ার কাজ চলছে।


    ইতিমধ্যেই মোজাম্বিকের প্রতিরক্ষা মন্ত্রী ত্রাণকার্য তদারকি করার জন্য নৌ-বাহিনীর জাহাজগুলি পরিদর্শন করেছেন। ভারতীয় নৌ-বাহিনীর তরফে সে দেশের নৌ-বাহিনীকে যাবতীয় সহায়তার আশ্বাস দেওয়া হয়েছে। বর্তমানে পরিস্থিতির ওপর তীক্ষ্ণ নজর রাখা হচ্ছে এবং সে দেশের স্থানীয় মানুষজনকে যাবতীয় প্রয়োজনীয় সহায়তা প্রদানে ভারতীয় নৌ-বাহিনী প্রস্তুত রয়েছে।


    CG/BD/DM

    
    
    (Release ID: 1569179) Visitor Counter : 67
    
    
      Read this release in: English