      প্রধানমন্ত্রীরদপ্তর

      প্রধানমন্ত্রী গুজরাটের জামনগর সফর করছেন
      
      গুরু গোবিন্দ সিং হাসপাতালের নতুন ভবন তিনি জাতির উদ্দেশে উৎসর্গ করেছেন

      Posted On: 04 MAR 2019 5:22PM by PIB Kolkata

    নয়াদিল্লি, ৪ মার্চ, ২০১৯


    প্রধানমন্ত্রী শ্রী নরেন্দ্র মোদী আজ (৪ মার্চ) গুজরাটের জামনগরে বান্দ্রা-জামনগর হামসফর এক্সপ্রেসের যাত্রার সূচনা করেছেন। তিনি জামনগরে ৭৫০ শয্যাবিশিষ্ট গুরু গোবিন্দ সিং হাসপাতালের অ্যানেক্স ভবনটি জাতির উদ্দেশে উৎসর্গ করেন। এছাড়া, প্রধানমন্ত্রী বেশ কিছু ‘সাওনি’ প্রকল্পেরও সূচনা করেছেন। আজি থেকে খিজাদিয়া পর্যন্ত ৫১ কিলোমিটার দীর্ঘ পাইপলাইন সহ একাধিক উন্নয়নমূলক প্রকল্পেরও তিনি উদ্বোধন করেন।


    এই উপলক্ষে আয়োজিত এক জনসমাবেশে প্রধানমন্ত্রী গত কয়েক বছর ধরে গুজরাটের জল সমস্যা সমাধানে রাজ্য সরকারের সদিচ্ছা ও কঠোর পরিশ্রমের কথা তুলে ধরেন। এই প্রসঙ্গে তিনি গুজরাটে ‘ট্যাঙ্কার রাজ’-এর রমরমা চলতে না দেওয়ার তাঁর প্রতিজ্ঞার কথাও উল্লেখ করেন। এছাড়া, সর্দার সরোবর বাঁধ কিভাবে গুজরাটের মানুষের জীবনে সহায়ক ভূমিকা নিয়েছে সে কথাও তিনি তুলে ধরেন। তিনি বর্তমান ও ভবিষ্যৎ প্রজন্মের নাগরিকদের উদ্দেশে প্রত্যেক জলবিন্দু সঞ্চয় করার জন্য আহ্বান জানান।


    গুজরাটে স্বাস্থ্য ক্ষেত্রে বৈপ্লবিক পদক্ষেপকে স্বাগত জানিয়ে প্রধানমন্ত্রী বলেন, এই রাজ্যে গত কয়েক বছরে যেসব হাসপাতাল তৈরি হয়েছে, তার ফলে দরিদ্র মানুষেরা দারুণভাবে উপকৃত হবেন। প্রধানমন্ত্রী বলেন, কেন্দ্রীয় সরকারের আয়ুষ্মান ভারত কর্মসূচি রূপায়ণের ফলে দরিদ্র মানুষের জন্য উচ্চমানের সুলভ স্বাস্থ্য পরিষেবা নিশ্চিত হবে।


    প্রধানমন্ত্রী বলেন, দেশের বিভিন্ন চ্যালেঞ্জের মোকাবিলায় কাঠামোগত এবং দীর্ঘমেয়াদি পদক্ষেপ প্রয়োজন। তাৎক্ষণিক, অপরিকল্পিত এবং স্বল্পমেয়াদি ব্যবস্থা এইসব ক্ষেত্রে কার্যকর হয় না বলে তিনি অভিমত প্রকাশ করেন। এই প্রসঙ্গে কেন্দ্রীয় সরকার যেসব দীর্ঘমেয়াদি উন্নয়নমূলক প্রকল্প হাতে নিয়েছে তার কথা প্রধানমন্ত্রী উল্লেখ করেন। তিনি বলেন, প্রধানমন্ত্রী কিষাণ নিধি কর্মসূচি এই ধরণের এক দীর্ঘমেয়াদি প্রকল্প, যা সার্বিক পরিকল্পনার মাধ্যমে কৃষকদের কল্যাণসাধন করবে।


    ক্ষুদ্র, অতিক্ষুদ্র এবং মাঝারি শিল্পক্ষেত্রের উন্নয়নের লক্ষ্যে কেন্দ্রীয় সরকারের বিভিন্ন উদ্যোগের কথা তুলে ধরে প্রধানমন্ত্রী বলেন যে, সহজে ঋণের যোগান এবং জনমুখী জিএসটি ব্যবস্থা চালু হওয়ার ফলে যুবসম্প্রদায়ের শিল্পোদ্যোগীরা উপকৃত হবেন। তিনি বলেন যে, সরকার গৃহীত বিভিন্ন পদক্ষেপের ফলে সহজে ব্যবসার সূচকে ভারতের অবস্থান আরও ওপরে উঠবে।


    দেশের সশস্ত্র বাহিনীর জওয়ানদের প্রশংসা করে প্রধানমন্ত্রী বলেন যে আমাদের সেনাকর্মীদের জন্য সমগ্র জাতি গর্ব অনুভব করে। তিনি বলেন, সন্ত্রাসবাদকে আগামীদিনে সম্পূর্ণ মুছে ফেলা হবে।


    CG/PB/DM

    
    
    (Release ID: 1567332) Visitor Counter : 44
    
    
      Read this release in: English