      প্রধানমন্ত্রীরদপ্তর

      দৃষ্টিহীনদের উপযোগী মুদ্রার নতুন সিরিজ প্রকাশ করলেন প্রধানমন্ত্রী
      Posted On: 07 MAR 2019 2:08PM by PIB Kolkata


    নয়াদিল্লি , ৭ মার্চ, ২০১৯


    প্রধানমন্ত্রী শ্রী নরেন্দ্র মোদী আজ (৭ মার্চ) নতুন দিল্লির ৭ লোককল্যাণ মার্গে এক অনুষ্ঠানে দৃষ্টিহীনদের উপযোগী মুদ্রার নতুন সিরিজ প্রকাশ করেছেন। নতুন সিরিজের অঙ্গ হিসেবে যে মুদ্রাগুলি আজ প্রকাশ করা হয়েছে, সেগুলি হল – ১ টাকা, ২ টাকা, ৫ টাকা, ১০ টাকা ও ২০ টাকার মুদ্রা।


    এই অনুষ্ঠানে দৃষ্টিহীন শিশুদের বিশেষ আমন্ত্রণ জানানো হয়েছিল। দৃষ্টিহীন শিশুদের আপ্যায়ন করে প্রধানমন্ত্রী সন্তোষ প্রকাশ করেন এবং এদের সঙ্গে মতবিনিময়ের সুযোগ পাওয়ায় তাদের ধন্যবাদ দেন।


    নতুন সিরিজের এই মুদ্রাগুলি প্রকাশ করে প্রধানমন্ত্রী বলেন যে, কেন্দ্রীয় সরকার লাইনের শেষ প্রান্তে দাঁড়িয়ে থাকা মানুষের কাছে পৌঁছনোর লক্ষ্যে কাজ করে চলেছে। এই লক্ষ্যকে সামনে রেখেই এবং দৃষ্টিহীনদের বিষয়টিতে গুরুত্ব দিয়ে আজ নতুন সিরিজের এই মুদ্রাগুলি প্রকাশ করা হয়েছে।


    প্রধানমন্ত্রী বলেন, পৃথক বৈশিষ্ট্যসম্পন্ন বিভিন্ন অর্থ মূল্যের নতুন এই মুদ্রাগুলি দৃষ্টিহীনদের বিশেষভাবে উপকারে আসবে। দৃষ্টিহীন মানুষেরা এই মুদ্রাগুলির ফলে উপকৃত হবেন এবং তাঁদের মধ্যে আত্মবিশ্বাস বাড়বে।


    দিব্যাঙ্গদের কল্যাণে কেন্দ্রীয় সরকারের বিভিন্ন উদ্যোগের কথা উল্লেখ করে শ্রী মোদী বলেন যে, গৃহীত প্রতিটি প্রয়াসকে দিব্যাঙ্গ-বান্ধব করে তুলতে সরকার যথেষ্ট সংবেদনশীল।


    শ্রী মোদী এই মুদ্রাগুলির নকশা রচনার জন্য জাতীয় নকশা প্রণয়ন প্রতিষ্ঠান, সিকিউরিটি প্রিন্টিং অ্যান্ড মিন্টিং কর্পোরেশন অফ ইন্ডিয়া লিমিটেড এবং অর্থ মন্ত্রককে ধন্যবাদ দেন।


    দৃষ্টিহীন শিশুদের সঙ্গে আলাপচারিতায় প্রধানমন্ত্রী তাদের ধন্যবাদ দিয়ে বলেন, বিশেষভাবে সক্ষম মানুষের স্বার্থের কথা ভেবেই নতুন সিরিজের এই মুদ্রাগুলি চালু করা হচ্ছে। নতুন এই মুদ্রাগুলি বাজারে আসার ফলে তাদের দৈনন্দিন জীবনযাপন আরও সহজ হবে।


    দৃষ্টিহীন মানুষরা যাতে সহজেই নতুন সিরিজের এই মুদ্রাগুলি ব্যবহার করতে পারে, তার জন্য একাধিক বিশেষ বৈশিষ্ট্যসম্পন্ন দিক এতে সামিল করা হয়েছে। নতুন এই মুদ্রাগুলির আকার ও ওজন বাড়ানো হয়েছে। ২০ টাকার মুদ্রাটিতে কোন খাঁজ ছাড়াই ১২টি পল থাকবে। বাকি মুদ্রাগুলি গোলাকার আকৃতির।


    এই উপলক্ষে কেন্দ্রীয় অর্থমন্ত্রী শ্রী অরুণ জেটলি, বিভাগীয় প্রতিমন্ত্রী শ্রী পন রাধাকৃষ্ণন প্রমুখ উপস্থিত ছিলেন।


    CG/BD/DM

    
    
    (Release ID: 1567754) Visitor Counter : 16
    
    
      Read this release in: English