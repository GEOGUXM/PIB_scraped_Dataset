      নির্বাচনকমিশন

      নির্বাচন কমিশন আসন্ন নির্বাচনের জন্য দ্বিতীয় ব্যাচের সাধারণ, পুলিশ এবং ব্যয় সংক্রান্ত পর্যবেক্ষকদের নিয়ে আলোচনা করেছে
      Posted On: 27 MAR 2019 4:25PM by PIB Kolkata


    নয়াদিল্লি, ২৭ মার্চ, ২০১৯


    নির্বাচন কমিশন মঙ্গলবার ২৬শে মার্চ আসন্ন নির্বাচনী প্রক্রিয়ায় বিভিন্ন বিষয় নিয়ে আইএএস, আইপিএস, আইআরএস সহ এক হাজারের ওপর নানা কেন্দ্রীয় সরকারি দপ্তরের আধিকারিকদের সঙ্গে এক বৈঠক করে। আগামী লোকসভা নির্বাচন এবং চার রাজ্যের বিধানসভা নির্বাচনে এই আধিকারিকরা পর্যবেক্ষক হিসেবে কাজ করবেন। এর আগে, প্রথম দফায় ১৪ই মার্চ সাধারণ, পুলিশ এবং ব্যয় সংক্রান্ত পর্যবেক্ষকদের নিয়ে নির্বাচন কমিশন এ ধরণের আলোচনার আয়োজন করেছিল।


    মুখ্য নির্বাচন কমিশনার শ্রী সুনীল অরোরা অংশগ্রহণকারীদের উদ্দেশ্যে বলেন, পর্যবেক্ষকরা হলেন কমিশনের চোখ এবং কান। নির্বাচনী প্রক্রিয়ায় অর্থের অপব্যবহার ঠেকাতে ব্যয় সংক্রান্ত প্রবীণ পর্যবেক্ষকরা গুরুত্বপূর্ণ দায়িত্ব পালন করবেন। তিনি বলেন, কমিশন ইতিমধ্যেই তামিলনাড়ু, গুজরাট, মহারাষ্ট্র এবং কর্ণাটকের জন্য দু’জন বিশেষ ব্যয় সংক্রান্ত পর্যবেক্ষক নিয়োগ করেছে। ব্যয় সংক্রান্ত স্পর্শকাতর রাজ্যগুলিতে কমিশন আরও পর্যবেক্ষক নিয়োগ করার কথা ভাবছে যারা অবৈধ সম্পদের ব্যবহার চিহ্নিত করবে। নির্বাচনী প্রক্রিয়া স্বচ্ছ, সুষ্ঠু করার জন্য শ্রী অরোরা পর্যবেক্ষকদের দায়িত্ব ও কর্তব্যের দিকটি মনে করিয়ে দেন। ভোটদাতাদের আস্থা বজায় রাখার জন্য তিনি পর্যবেক্ষকদের নিরপেক্ষ এবং সতর্ক থাকার পরামর্শ দেন। এছাড়া, নির্বাচন সংক্রান্ত সকল অংশগ্রহণকারীরা যাতে পর্যবেক্ষকদের সঙ্গে যোগাযোগ করতে পারেন, তিনি সেটিও নিশ্চিত করতে বলেন।


    শ্রী অরোরা বলেন, এই পর্যবেক্ষকদের ওপর কমিশনের সম্পূর্ণ আস্থা রয়েছে। কারণ, এইসব প্রবীণ আধিকারিকরা এ সংক্রান্ত ক্ষেত্রে কাজ করে এসেছেন। তবে তিনি তাঁদের সতর্ক করে বলেন, কেউ পক্ষপাতমূলক আচরণ করলে কমিশন কঠোর ব্যবস্থা নেবে। সময়ের সঙ্গে তাল রেখে নির্বাচনী প্রক্রিয়ায় সি-ভিজিল অ্যাপের মতো কিছু ব্যবস্থা নেওয়া হয়েছে যার ফলে নির্বাচনী প্রক্রিয়ায় অংশগ্রহণে নাগরিকরা বিশেষ সুবিধা পাবেন। তিনি জানান, সি-ভিজিল অ্যাপ একটি পাইলট প্রোজেক্ট হিসেবে কর্ণাটকে প্রথম ব্যবহার করা হয়। এরপর, গত বছর পাঁচ রাজ্যের বিধানসভা নির্বাচনেও তা প্রয়োগ করা হয়। এখন চলতি সাধারণ নির্বাচনের প্রক্রিয়ায় গোটা দেশ জুড়ে এটি ব্যবহার করা হচ্ছে।


    নির্বাচন কমিশনার শ্রী অশোক লাভাসা পর্যবেক্ষকদের উদ্দেশ্যে বলেন, নির্বাচনী প্রক্রিয়ায় তাঁদের ভূমিকা অত্যন্ত গুরুত্বপূর্ণ। তিনি বলেন, পর্যবেক্ষকদের সতর্ক থাকতে হবে এবং নির্বাচনী প্রক্রিয়ায় স্বচ্ছতা বজায় রাখার জন্য যে কেউ যেন তাঁদের সঙ্গে প্রয়োজনে যোগাযোগ রাখতে পারেন, তা নিশ্চিত করতে হবে। পাশাপাশি, পর্যবেক্ষকরা যাতে দ্রুত প্রয়োজনীয় ব্যবস্থা নিতে পারেন, সেটিও খেয়াল রাখতে হবে। এক্ষেত্রে পর্যবেক্ষকদের সমস্ত নীতি-নির্দেশিকা সম্বন্ধে ওয়াকিবহাল থাকতে হবে। ব্যয় সংক্রান্ত পর্যবেক্ষকদের উদ্দেশ্যে শ্রী লাভাসা বলেন, শুধু অর্থ বরাদ্দের মধ্যেই সীমাবদ্ধ থাকলে হবে না, অর্থের উৎসের বিষয়েও তদন্ত করতে হবে।


    নির্বাচন কমিশনার শ্রী সুশীল চন্দ্র অংশগ্রহণকারীদের স্বাগত জানিয়ে বলেন, নির্বাচনী প্রক্রিয়ার পর্যবেক্ষণের জন্য পর্যবেক্ষকদের ভূমিকা অত্যন্ত গুরুত্বপূর্ণ। তিনি পর্যবেক্ষকদের অংশগ্রহণকারীদের সঙ্গে আরও ভালো সমন্বয়ের ওপর গুরুত্ব দেন। বর্তমান পরিস্থিতিতে নানা চ্যালেঞ্জের বিষয়ে অবগত করে শ্রী চন্দ্র বলেন, পর্যবেক্ষকদের সতর্ক থাকতে হবে এবং প্রয়োজনে তাঁদের সঙ্গে যেন যোগাযোগ করা যায়, তা সুনিশ্চিত করতে হবে। তিনি বলেন, প্রার্থীদের অ্যাকাউন্টের ওপর নজর রাখতে হবে এবং নির্বাচনী প্রক্রিয়ায় অবৈধ সম্পদের ব্যবহার আটকাতে সক্রিয় থাকতে হবে। পর্যবেক্ষকদের কাজে সাহায্যের জন্য প্রয়োজনীয় সামগ্রী তাঁদের দেওয়া হয়েছে।


    পর্যবেক্ষকদের কমিশনের ফ্ল্যাগশিপ প্রকল্প ‘এসভিইইপি’ সহ বৈদ্যুতিন ভোটযন্ত্র, ভিভিপ্যাট ব্যবস্থাপনা, আদর্শ আচরণবিধির প্রয়োগ, ভোটার তালিকা, নির্বাচনী পরিকল্পনা সহ নানা বিষয় নিয়ে বিস্তারিত আলোচনা হয়েছে। নির্বাচনী প্রক্রিয়ায় তথ্যপ্রযুক্তি এবং মোবাইল অ্যাপ্লিকেশনের যথাযথ ব্যবহার নিয়েও কথা হয়েছে। এছাড়া, অবজার্ভার অ্যাপ, সি-ভিজিল অ্যাপ সহ কমিশনের অন্যান্য উদ্যোগ নিয়েও পর্যবেক্ষকদের জানানো হয়েছে।


    CG/CB/DM

    
    
    (Release ID: 1569616) Visitor Counter : 3
    
    
      Read this release in: English