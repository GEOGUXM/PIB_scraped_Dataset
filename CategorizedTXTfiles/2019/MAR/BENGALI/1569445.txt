      নির্বাচনকমিশন

      নির্বাচন কমিশন নির্বাচন সম্প্রচার সম্পর্কিত নীতি-নির্দেশিকা জারি করল
      Posted On: 25 MAR 2019 6:44PM by PIB Kolkata


    কলকাতা, ২৫ মার্চ, ২০১৯


    ভারতের নির্বাচন কমিশন গত শনিবার (২৩শে মার্চ) সপ্তদশ লোকসভা নির্বাচন সহ অন্ধ্রপ্রদেশ, অরুণাচল প্রদেশ ও সিকিমে বিধানসভা নির্বাচনের প্রেক্ষিতে সম্প্রচার সম্পর্কিত এক নির্দেশিকা জারি করেছে।


    এই নির্দেশিকায় কমিশন পুনরায় জানিয়েছে যে, ১৯৫১-র জনপ্রতিনিধিত্ব আইনের ১২৬ নং ধারা অনুযায়ী, ৪৮ ঘন্টার মধ্যে নির্বাচনের ফলাফলে প্রভাব ফেলতে পারে বা নির্বাচন প্রক্রিয়াকে প্রভাবিত করতে পারে এমন কোন অনুষ্ঠান বা বিষয় অথবা বিশেষজ্ঞ বা আলোচকদের দৃষ্টিভঙ্গি বা আবেদন কোনভাবেই টেলিভিশন, রেডিও চ্যানেল, কেব্‌ল নেটওয়ার্ক, ইন্টারনেট ওয়েবসাইট অথবা সোশ্যাল মিডিয়া প্ল্যাটফর্মে সম্প্রচার বা প্রকাশ করা যাবে না। বিজ্ঞপ্তিতে আরও বলা হয়েছে, আলোচ্য সময়ে জনমত সমীক্ষা, বিতর্ক বা আলাপ-আলোচনা, বিশ্লেষণ এমনকি, অডিও-ভিস্যুয়াল বাইট সম্প্রচার থেকেও সংশ্লিষ্ট পক্ষগুলিকে বিরত থাকতে হবে। উল্লেখ করা যেতে পারে, ১৯৫১-র জনপ্রতিনিধিত্ব আইনের ১২৬এ ধারা অনুযায়ী, সমস্ত রাজ্যে প্রথম পর্বের ভোটগ্রহণের শুরু থেকে শেষ পর্বের ভোটগ্রহণ সম্পন্ন হওয়ার ৩০ মিনিট পর্যন্ত জনমত সমীক্ষা গ্রহণ এবং এ ধরণের সমীক্ষার ফলাফল প্রকাশ বা সম্প্রচার করা যাবে না।


    অতীতে বেশ কিছু টিভি চ্যানেলে প্যানেল ডিসকাশন বা বিতর্ক সভা সহ অন্যান্য সংবাদমূলক ও কারেন্ট অ্যাফেয়ার্স অনুষ্ঠান প্রচারিত হয়েছে যার মাধ্যমে ১৯৫১-র জনপ্রতিনিধিত্ব আইনের ২৬ নং ধারা লঙ্ঘিত হওয়ার অভিযোগ উঠেছে। এই সমস্ত অভিযোগের প্রেক্ষিতেই কমিশনের পক্ষ থেকে সম্প্রচার সম্পর্কিত নীতি-নির্দেশিকা সম্বলিত বিজ্ঞপ্তি জারি করা হয়েছে। কমিশন, অতীতে একাধিকাবার ঐ আইনের ১২৬ নং ধারার কথা স্মরণ করিয়ে দিয়ে সুস্পষ্টভাবে জানিয়েছে যে একটি নির্বাচনী কেন্দ্রের ভোটগ্রহণের ৪৮ ঘন্টা আগে থেকে ভোটপর্ব শেষ হওয়া পর্যন্ত কোন প্রকার নির্বাচন সম্পর্কিত বিষয়বস্তু সম্প্রচার করা যাবে না। নির্বাচন প্রক্রিয়াকে প্রভাবিত করতে পারে বা ফলাফলে প্রভাব ফেলতে পারে এমন বিষয়বস্তুর কথাই ‘নির্বাচনী বিষয়’ হিসাবে এখানে উল্লেখ করা হয়েছে। আইনের ১২৬ নং ধারা লঙ্ঘনের ক্ষেত্রে দু’বছর পর্যন্ত কারাদণ্ড বা জরিমানা অথবা উভয়ই হতে পারে।


    নিউজ ব্রডকাস্টিং স্ট্যান্ডার্ডস অথরিটি (এনবিএসএ) ২০১৪-র ৩ মার্চ নির্বাচনী সম্প্রচার সংক্রান্ত যে নীতি-নির্দেশিকা জারি করেছিল, তা নিম্নরূপ :

      * ১৯৫১-র জনপ্রতিনিধিত্ব আইনের আওতায় এবং ভারতের নির্বাচন কমিশনের পক্ষ থেকে যে সমস্ত নীতি-নির্দেশিকা জারি করা হয়েছিল সেখানে বলা হয়েছিল সংবাদ সম্প্রচারকরা সাধারণ মানুষকে নির্বাচনী প্রক্রিয়া, রাজনৈতিক দল, প্রার্থী, অভিযান এবং ভোটদান প্রক্রিয়া সম্পর্কে প্রাসঙ্গিক যাবতীয় বিষয় সম্পর্কে অবহিত করবেন।
      * সংবাদ চ্যানেলগুলি রাজনৈতিক দল বা ভোটপ্রার্থী সম্পর্কিত যে কোন রাজনৈতিক জোট সম্পর্কিত খবর প্রকাশ করবে। সেইসঙ্গে, নির্বাচন সম্পর্কিত খবর সম্প্রচারের সময়, সম্প্রচারকরা সুসামঞ্জস্য এবং নিরপেক্ষতা বজায় রাখবেন।
      * যে কোন রাজনৈতিক দল বা দলীয় প্রার্থী সম্পর্কিত গুজব, ভিত্তিহীন তথ্য বা খবর সংবাদ সম্প্রচারকরা এড়িয়ে চলবেন।
      * নির্বাচন সংক্রান্ত খবর সংগ্রহ বা নির্বাচনী বিষয়বস্তু যেগুলি নির্বাচন প্রক্রিয়ায় প্রভাব ফেলতে পারে, এ ধরণের যাবতীয় রাজনৈতিক চাপ ও আর্থিক প্রলোভন থেকে সংবাদ সম্প্রচারকদের দূরে থাকতে হবে।
      * সংবাদ সম্প্রচারকরা নিজেদের চ্যানেলে সম্প্রচারিত সম্পাদকীয় নীতি এবং বিশেষজ্ঞদের মতামতের মধ্যে সম্পূর্ণ পৃথক নীতি বজায় রেখে চলবেন।
      * সংবাদ সম্প্রচারকরা রাজনৈতিক দলগুলির কাছ থেকে পাওয়া ভিডিও ফিড সম্পর্কিত তথ্য জনসমক্ষে প্রকাশ করবেন।
      * সংবাদ সম্প্রচারক, তাদের সাংবাদিক ও আধিকারিকরা কোনরকম অর্থ, মূল্যবান উপহার বা অন্যান্য সুযোগ-সুবিধা গ্রহণ করবেন না যা তাঁদের স্বার্থের পরিপন্থী বা তাঁদের বিশ্বাসযোগ্যতা অথবা তাঁদের ব্যক্তিত্বে প্রভাব ফেলতে পারে।
      * নির্বাচনী বিধির আওতায় সংবাদ সম্প্রচারকরা কোন প্রকার ‘ঘৃণ্য ভাষণ’ বা অশান্তির কারণ হতে পারে অথবা হিংসা ছড়াতে পারে এমন খবর বা তথ্য প্রচার থেকে বিরত থাকবেন। এছাড়াও, জাতি, ধর্ম, বর্ণ, সম্প্রদায়, অঞ্চল ও ভাষার দিক থেকে সাধারণ মানুষের বা সম্প্রদায়ের আবেগে আঘাত হানতে পারে এমন খবর পুরোপুরি এড়িয়ে চলা উচিৎ বলেও ঐ বিধিতে স্পষ্ট উল্লেখ রয়েছে।
      * জনমত সমীক্ষা সম্পর্কিত যথাযথ ও প্রকৃত সংবাদ প্রকাশের ক্ষেত্রে সম্প্রচারকদের বিশেষ দায়িত্বশীল হতে হবে।
      * ১৯৫১-র জনপ্রতিনিধিত্ব আইনের ১২৬এ ধারা অনুযায়ী, সমস্ত রাজ্যে প্রথম পর্বের ভোটগ্রহণের শুরু থেকে শেষ পর্বের ভোটগ্রহণ সম্পন্ন হওয়ার ৩০ মিনিট পর্যন্ত জনমত সমীক্ষা গ্রহণ এবং এ ধরণের সমীক্ষার ফলাফল প্রকাশ বা সম্প্রচার করা যাবে না। এ ধরণের তৎপরতাকে বিধিভঙ্গ হিসেবে বিবেচনা করা হবে।
      * নির্বাচন ঘোষণার সময় থেকে নির্বাচনের ফল প্রকাশিত হওয়া পর্যন্ত সংবাদ সম্প্রচারকদের পক্ষ থেকে সম্প্রচারিত সমস্ত বিষয়ে নির্বাচন কমিশন নজরদারি চালাবে। বিধি ভঙ্গ হলে নির্বাচন কমিশন সংশ্লিষ্ট সম্প্রচারকের বিরুদ্ধে এনবিএসএ-র কাছে রিপোর্ট পেশ করবে।
      * সংবাদ সম্প্রচারকরা তাঁদের সাধ্যমতো ভোটদান প্রক্রিয়া, ভোটদানের গুরুত্ব, ব্যালটের গোপনীয়তা সহ বিভিন্ন বিষয়ে ভোটদাতাদের সচেতন করে তুলতে বিশেষ অনুষ্ঠান সম্প্রচার করবেন।
      * নির্বাচন কমিশনের পক্ষ থেকে আনুষ্ঠানিক ঘোষণা করার আগে পর্যন্ত কোন সংবাদ সম্প্রচারক চূড়ান্ত, আনুষ্ঠানিক বা সুনির্দিষ্ট ভোটের ফলাফল সম্প্রচার করতে পারবেন না।

    CG/BD/DM

    
    
    (Release ID: 1569445) Visitor Counter : 222
    
    
      Read this release in: English
    
    
    

*