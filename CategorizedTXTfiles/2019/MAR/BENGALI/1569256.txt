      নির্বাচনকমিশন

      ইন্ডিয়ান স্ট্যাটিস্টিক্যাল ইনস্টিটিউট (আইএসআই) নির্বাচন কমিশনকে ভিভিপ্যাট স্লিপের নমুনা গণনার প্রতিবেদন তুলে দিল
      Posted On: 22 MAR 2019 2:33PM by PIB Kolkata


    কলকাতা, ২২ মার্চ, ২০১৯


    ইন্ডিয়ান স্ট্যাটিস্টিক্যাল ইনস্টিটিউট (আইএসআই) আজ (২২শে মার্চ) মুখ্য নির্বাচন কমিশনার শ্রী সুনীল অরোরা এবং অন্য দুই নির্বাচন কমিশনার শ্রী অশোক লাভাসা এবং শ্রী সুশীল চন্দ্রের কাছে ভোটার ভেরিফায়েবল পেপার অডিট ট্রেল (ভিভিপ্যাট) স্লিপের নমুনা গণনার একটি প্রতিবেদন তুলে দেয়। আইএসআই দিল্লি শাখার প্রধান অধ্যাপক অভয় জি ভাট এই প্রতিবেদনটি জমা দেন। দেশ জুড়ে ভিভিপ্যাট স্লিপ গণনার পরিমাণ বৃদ্ধির দাবি জোরালো হচ্ছিল। সেই আবহে নির্বাচন কমিশন আইএসআই-কে বৈদ্যুতিন ভোটযন্ত্রের মাধ্যমে গণনা এবং ভিভিপ্যাট স্লিপের গণনার বিষয়টি নিয়ম মেনে পর্যালোচনা এবং বিজ্ঞান সম্মতভাবে পরীক্ষা-নিরীক্ষার দায়িত্ব দেয়।


    দেশের মধ্যে আইএসআই একটি অত্যন্ত খ্যাতনামা জাতীয় প্রতিষ্ঠান। এই প্রতিষ্ঠানটি পরিসংখ্যানগত নানা প্রয়োগ, তার গবেষণা, শিক্ষা এবং নমুনা যাচাইয়ের কাজ করে। এই প্রেক্ষিতে কমিশনের এই সিদ্ধান্ত। ভিভিপ্যাট স্লিপ নির্বাচনের সময় গণনার পরিমান বিবেচনার জন্য আইএসআই-এর গাণিতিক মেধা, পরিসংখ্যানগত উৎকর্ষ এবং বাস্তব প্রয়োগের সাহায্য নেওয়া হয়।


    আইএসআই-এর দিল্লি শাখার প্রধান অধ্যাপক অভয় জি ভাট ছাড়াও এই বিশেষজ্ঞ কমিটিতে ন্যাশনাল স্যাম্পেল সার্ভে অফিসের (এনএসএসও) ডিরেক্টর জেনারেল, চেন্নাই ম্যাথমেটিক্যাল ইনস্টিটিউটের নির্দেশক অধ্যাপক রাজীব এল করন্ডিকর, সেন্ট্রাল স্ট্যাটিস্টিক্স অফিস, এমওএসপিআই-এর সামাজিক পরিসংখ্যান বিভাগের ডেপুটি ডিরেক্টর জেনারেল শ্রী ওঙ্কার প্রসাদ ঘোষকে মনোনীত করেন। পুরো রিপোর্টটি তৈরির আগে এই বিশেষজ্ঞ কমিটি পরিসংখ্যানের অন্য বিশেষজ্ঞদের সঙ্গে বিস্তারিত আলোচনা করেছে। বিভিন্ন গোষ্ঠীর পরামর্শও পর্যালোচনা করেছে। বিশেষজ্ঞ কমিটি ‘র‍্যান্ডাম স্যাম্পেলিং ফর টেস্টিং অফ ইভিএম্‌স ভায়া ভিভিপ্যাট স্লিপ ভেরিফিকেশন’ শীর্ষক প্রতিবেদনটি কমিশনের কাছে আজ পেশ করেছে।


    কমিশন, বিশেষজ্ঞ কমিটির এই রিপোর্টটি পর্যালোচনা করবে এবং প্রয়োজনীয় পদক্ষেপ নেবে।


    CG/CB/DM

    
    
    (Release ID: 1569256) Visitor Counter : 50
    
    
      Read this release in: English