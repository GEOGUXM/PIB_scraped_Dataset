      বস্ত্রমন্ত্রক

      বস্ত্র মন্ত্রকের নারী ক্ষমতায়ন প্রকল্প
      Posted On: 08 MAR 2019 5:50PM by PIB Kolkata


    নয়াদিল্লি, ০৮ মার্চ, ২০১৯


    বস্ত্র ও কারু শিল্পে যেসব মহিলা নিয়োজিত রয়েছেন, তাঁদের ক্ষমতায়নের জন্য বস্ত্র মন্ত্রক বিভিন্ন প্রকল্প চালু করেছে। বস্ত্র বয়ন ক্ষেত্রের ৪৩.৩১ লক্ষ তন্তুবায় এবং সংশ্লিষ্ট ক্ষেত্রের কর্মীদের মধ্যে ৭৭ শতাংশই মহিলা। জাতীয় বস্ত্র বয়ন কর্মসূচিতে ব্লক পর্যায়ে ক্লাস্টার তৈরির উদ্যোগ নেওয়া হয়েছে। তন্তুবায়ীদের কল্যাণার্থে নানারকম কর্মসূচি হাতে নেওয়া হয়েছে।


    তপশিলি জাতি/উপজাতি এবং অন্যান্য অনগ্রসর শ্রেণীর জন্য ১০০ শতাংশ ভর্তুকির ব্যবস্থা করা হয়েছে। গত তিন বছরে ৪১২টি ব্লক পর্যায়ের ক্লাস্টার নির্মাণের অনুমোদন দেওয়া হয়েছে। এর ফলে, ১ লক্ষ ৭১ হাজার ৮২২ জন মহিলা উপকৃত হবেন। কমলাদেবী চট্টোপাধ্যায় পুরস্কার-সহ ৭টি জাতীয় পুরস্কার এবং ৭টি জাতীয় মেধা শংসাপত্র ২০১৮’র ৭ আগস্ট জয়পুরে জাতীয় বস্ত্র বয়ন দিবসে প্রদান করা হয় ।


    কারুশিল্পে দেশে ৭০ লক্ষ মানুষ কর্মরত। ‘পেহচান’ কর্মসূচির আওতায় ২৫ লক্ষ কারিগরকে পরিচয়পত্র দেওয়ার জন্য চিহ্নিত করা হয়েছে। এর মধ্যে ১৯.৯৭ লক্ষ পরিচয়পত্র বন্টন করা হয়েছে। এর মধ্যে মহিলা কারিগর ৫৬.০৭ শতাংশ।


    ৬৫টি ক্লাস্টারকে চিহ্নিত করা হয়েছে। এগুলির মধ্যে ২৪টি ক্লাস্টারই মহিলা কারিগররা চালান। ২০১৬ সাল থেকে ৫টি জাতীয় পুরস্কার এবং ৫টি জাতীয় মেধা শংসাপত্র মহিলাদের জন্য সংরক্ষিত রাখা হয়েছে। এ পর্যন্ত ১১৭ জন শিল্পগুরু পুরস্কারে ভূষিত হয়েছেন, যাঁদের মধ্যে ১৩ জনই মহিলা। ১ হাজার ৯৩টি জাতীয় পুরস্কার কারিগরদেরকে দেওয়া হয়েছে। এদের মধ্যে ১৮৯ জনই মহিলা। মহিলাদের প্রশিক্ষণের জন্য ইন্দিরা গান্ধী জাতীয় মুক্ত বিশ্ববিদ্যালয় এবং ন্যাশনাল ইন্সটিটিউট অফ ওপেন স্কুলিং-এর মধ্যে চুক্তি স্বাক্ষরিত হয়েছে। এই প্রশিক্ষণে মহিলাদের কোর্স ফি-র ৭৫ শতাংশই মকুব করা হচ্ছে। ৬০ বছরের কম বয়সী হস্তশিল্পীদের মধ্যে যাঁদের বার্ষিক আয় ৫০ হাজার টাকারও কম, তাঁদের প্রতি মাসে ৩ হাজার ৫০০ টাকা করে দেওয়া হবে। এখনও পর্যন্ত ৭৫ জন মহিলা এই সুবিধা পেয়েছেন।


    রেশম ক্ষেত্রে ‘সিল্ক সমগ্র’ প্রকল্পে কেন্দ্রীয় সরকার ৩৮ হাজার ৫০০ মেট্রিক টন কাঁচা রেশম উৎপাদনের লক্ষ্যমাত্রা ধার্য করেছে। এর ফলে প্রায় ১ কোটি কর্মসংস্থানের সুযোগ সৃষ্টি হবে। এই প্রকল্পের আওতায় ২০২০ সালে রেশম শিল্পে মহিলাদের কর্মসংস্থানের সু্যোগ বৃদ্ধি পেয়ে ৫৫ লক্ষ হবে।


    উপজাতি মহিলারা প্রাচীন পদ্ধতিতে তসরের সিল্ক তৈরি করেন। এর ফলে, তাঁরা নানারকম স্বাস্থ্যজনিত সমস্যার সম্মুখীন হবে। কেন্দ্রীয় সরকার সিদ্ধান্ত নিয়েছে যে, এই পদ্ধতির অবসান ঘটিয়ে ২০২০ সালের মধ্যে যান্ত্রিক পদ্ধতিতে তসর সিল্ক বয়নের জন্য ১০ হাজার যন্ত্র সরবরাহ করা হবে।


    SSS/CB/SB

    
    
    (Release ID: 1568327) Visitor Counter : 39
    
    
      Read this release in: English