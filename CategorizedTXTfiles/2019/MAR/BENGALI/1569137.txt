      নির্বাচনকমিশন

      ২০১৯ – এর লোকসভা নির্বাচনে পশ্চিমবঙ্গের যাদবপুর সংসদীয় আসনে সর্বাধিক সংখ্যায় তৃতীয় লিঙ্গের ভোটার রয়েছেন
      Posted On: 19 MAR 2019 6:43PM by PIB Kolkata


    কলকাতা, ১৯ মার্চ, ২০১৯


    সপ্তদশ লোকসভা নির্বাচনে পশ্চিমবঙ্গের মোট ভোটদাতার সংখ্যা ৬ কোটি ৯৭ লক্ষ ৬০ হাজার ৮৬৮। এর মধ্যে তৃতীয় লিঙ্গের ভোটদাতার সংখ্যা ১ হাজার ৪২৬। গত লোকসভা নির্বাচনে (২০১৪) রাজ্যে ভোটার তালিকায় তৃতীয় লিঙ্গের সংখ্যার ব্যাপারে স্পষ্ট কোনও উল্লেখ ছিল না। তালিকায় এদেরকে ‘অন্যান্য’ শ্রেণীর ভোটার বলে উল্লেখ করা হয়েছিল।


    উল্লেখ করা যেতে পারে, মহামান্য সুপ্রিম কোর্ট এক ঐতিহাসিক রায়ে রূপান্তরকামীদের ‘তৃতীয় লিঙ্গের’ মানুষ হিসাবে ঘোষণা করেহে। একই সঙ্গে, আদালতের পক্ষ থেকে আরও জানানো হয়েছে যে, সংবিধানের মৌলিক অধিকারগুলিও সমানভাবে এই শ্রেণীর মানুষের ক্ষেত্রে প্রযোজ্য হবে। লোকসভায় ২০১৮’র ১৭ই ডিসেম্বর রূপান্তরকামী ব্যক্তি (অধিকার রক্ষা) বিল, ২০১৮ পাশ হয়। সে বছরেরই ৬ই সেপ্টেম্বর সুপ্রিম কোর্ট ভারতীয় ফৌজদারি বিধি ৩৭৭ নম্বর ধারা অসাংবিধানিক ঘোষণা করে সমকামীতাকে অপরাধ নয় বলে নির্দেশ দেয়।


    রাজ্যের মুখ্য নির্বাচনী আধিকারিকের কার্যালয় থেকে পাওয়া তথ্যানুযায়ী ২০১৯ – এর লোকসভা নির্বাচনে রাজ্যে সর্বাধিক সংখ্যায় তৃতীয় লিঙ্গের ভোটদাতা রয়েছেন যাদবপুর সংসদীয় আসনে। এখানে এই শ্রেণীর ভোটদাতার সংখ্যা ৭৪। রায়গঞ্জ লোকসভা আসনে মোট ৭৩ জন তৃতীয় লিঙ্গের ভোটার রয়েছেন। তৃতীয় লিঙ্গের ভোটদাতার সংখ্যার দিক থেকে রাজ্যে তৃতীয় স্থানে রয়েছে ডায়মণ্ড হারবার সংসদীয় কেন্দ্র। এই আসনে তৃতীয় শ্রেণীর ভোটদাতার সংখ্যা ৬১। এছাড়াও, বিষ্ণুপুর (সংরক্ষিত) লোকসভা আসনে তৃতীয় লিঙ্গের ভোটদাতা ৮।


    এবারের লোকসভা নির্বাচনে পশ্চিমবঙ্গে পুরুষ ভোটদাতার সংখ্যা ৩ কোটি ৫৭ লক্ষ ৮৩ হাজার ৪৬৩। মহিলা ভোটদাতার সংখ্যা ৩ কোটি ৩৯ লক্ষ ৭৫ হাজার ৯৭৯ জন।


    CG/BD/SB

    
    
    (Release ID: 1569137) Visitor Counter : 122
    
    
      Read this release in: English