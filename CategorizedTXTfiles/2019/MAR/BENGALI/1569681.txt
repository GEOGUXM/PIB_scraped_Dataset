      বিদেশমন্ত্রক

      কলকাতা এবং আগরতলায় একদিনের পাসপোর্ট মেলা
      Posted On: 27 MAR 2019 6:23PM by PIB Kolkata


    কলকাতা, ২৭ মার্চ , ২০১৯


    কলকাতায় কসবার আনন্দপুরের পাসপোর্ট অফিসে আগামী ৩০শে মার্চ পাসপোর্ট মেলার আয়োজন করা হচ্ছে। সেইদিনেই আগরতলার লেনিন সরণীর জ্যাকসন গেট বিল্ডিং-এর সেখানকার পাসপোর্ট সেবাকেন্দ্রেও পাসপোর্ট মেলা অনুষ্ঠিত হবে। ৩০ তারিখ সকাল ১০টা থেকে কলকাতার পাসপোর্ট অফিসে ১৩০০ জনকে ও আগরতলায় ১৫০ জনকে নতুন পাসপোর্ট দেওয়ার জন্য বা পাসপোর্ট রি-ইস্যুর সাক্ষাৎকারে ডাকা হবে।


    আগামী ২৮শে মার্চ সাক্ষাৎকারগুলির সময়সূচি www.passportindia.gov.in ওয়েবসাইটে বেলা সাড়ে ৩টে থেকে প্রকাশ করা হবে। পাসপোর্ট অফিসের প্রেস বিজ্ঞপ্তিতে জানানো হয়েছে যে ঐদিন পাসপোর্ট মেলায় তৎকাল, অনহোল্ড ফাইল, ওয়াক-ইন বা পিসিসি আবেদনগুলি গ্রহণ অথবা কোনোরকম প্রক্রিয়াকরণ করা হবে না।


    আবেদনকারীদের সুবিধার্থে জানানো হয়েছে যে, সাক্ষাৎকারের সময় তাদেরকে অনলাইন আবেদন দাখিলের রেফারেন্স নম্বর সহ পরিচয়পত্র, ঠিকানা ও জন্ম তারিখের প্রমাণপত্রের আসল ও স্ব-প্রত্যয়িত কপি সঙ্গে নিয়ে আসতে হবে। পাসপোর্ট সাক্ষাৎকারে প্রয়োজনীয় নথিপত্রের বিস্তারিত তথ্য পাসপোর্ট দপ্তরের উপরোক্ত ওয়েবসাইটে পাওয়া যাবে। অনলাইন ব্যবস্হার মাধ্যমে আবেদনকারীদের পাসপোর্ট-ফি জমা দিতে হবে।


    CG/SC/NS

    
    
    (Release ID: 1569681) Visitor Counter : 28
    
    
      Read this release in: English