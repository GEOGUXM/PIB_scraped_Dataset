      निर्वाचन आयोग

      निर्वाचन आयोग ने आंध्र प्रदेश, अरुणाचल प्रदेश, गुजरात, कर्नाटक, नगालैंड और तेलंगाना के लिए विशेष व्यय पर्यवेक्षक नियुक्त किए
      Posted On: 26 MAR 2019 8:48PM by PIB Delhi


    भारत निर्वाचन आयोग (ईसीआई) ने आगामी लोकसभा चुनाव के लिए दो जाने-माने पूर्व सरकारी अधिकारियों श्री गोपाल मुखर्जी और श्री डी.डी. गोयल की नियुक्ति विशेष व्यय पर्यवेक्षकों के रूप में की है। जहां एक ओर श्री गोपाल मुखर्जी, पूर्व – आईआरएस अधिकारी (1980), सीबीडीटी के पूर्व सदस्य को आंध्र प्रदेश और तेलंगाना में तैनात किया गया है, वहीं दूसरी ओर श्री डी.डी. गोयल, पूर्व – आईआरएस अधिकारी (1982), पूर्व डीजीआईटी (जांच) को अरुणाचल प्रदेश और नगालैंड में तैनात किया गया है। इन दोनों ही अधिकारियों को आयकर विभाग की ओर से किए जाने वाले तलाशी-जब्ती कार्यों का व्यापक अनुभव है।


    विशेष पर्यवेक्षक चुनावी मशीनरी द्वारा किए जा रहे कार्यों का पर्यवेक्षण करने के साथ-साथ उन पर करीबी नजर रखेंगे और इसके साथ ही वे यह सुनिश्चित करेंगे कि खुफिया जानकारियों और सी-विजिल और वोटर हेल्पलाइन 1950 के जरिए मिलने वाली शिकायतों के आधार पर उन सभी व्यक्तियों/निकायों के खिलाफ निश्चित रूप से कड़ी एवं कारगर कार्रवाई की जाए, जो मतदान प्रक्रिया को प्रभावित करने के लिए नकदी, शराब, मुफ्त उपहार इत्यादि बांट कर मतदाताओं को लुभाने की कोशिश करते पाए जाएंगे।


    इसके अलावा, निर्वाचन आयोग ने श्री शैलेन्द्र हांडा और सुश्री मधु महाजन को क्रमशः गुजरात तथा कर्नाटक का अतिरिक्त प्रभार देने का निर्णय लिया है। उल्लेखनीय है कि निर्वाचन आयोग ने इन अधिकारियों को 19 मार्च, 2019 को विशेष व्यय पर्यवेक्षक नियुक्त किया था। अतः श्री हांडा महाराष्ट्र एवं गुजरात के लिए विशेष व्यय पर्यवेक्षक होंगे, जबकि सुश्री महाजन को तमिलनाडु और कर्नाटक में तैनात किया जाएगा।


    ***


    आर.के.मीणा/एएम/आरआरएस/एमएस-785

    
    
    (Release ID: 1569639) Visitor Counter : 21
    
    
      Read this release in: English , Urdu , Marathi , Bengali , Gujarati , Kannada