      महिला एवं बाल विकास मंत्रालय

      सरकार पूरे देश में 8 से 22 मार्च, 2019 तक पोषण पखवाड़ा मनाएगीः मेनका संजय गांधी
      Posted On: 01 MAR 2019 2:47PM by PIB Delhi


    महिला और बाल विकास मंत्री श्रीमती मेनका संजय गांधी ने आज घोषणा की कि सरकार 8 मार्च , 2019 को पोषण अभियान के पहली वर्षगांठ मनाने के लिए देशभर में पोषण पखवाड़े पर आयोजन करेगी। संवाददाताओं से बातचीत करते हुए श्रीमती मेनका संजय गांधी ने कहा कि 8 मार्च से 22 मार्च 2019 तक पोषण अभियान के अंतर्गत जन आंदोलन के हिस्‍से के रूप में पोषण पखवाड़ा मनाया जायेगा।


    श्रीमती मेनका गांधी ने कहा कि सितम्‍बर 2018 में आयोजित पोषण माह की तर्ज पर पोषण पखवाड़ा मनाया जायेगा। पोषण पखवाड़ा 8 मार्च , 2019 को अंतरराष्‍ट्रीय महिला दिवस के अवसर पर लांच किया जायेगा। उन्‍होंने बताया कि महिला और बाल विकास मंत्रालय गतिविधियों के समन्‍वय के लिए नोडल मंत्रालय होगा , इसी तरह राज्‍य/केन्‍द्रशासित प्रदेशों के महिला और बाल विकास विभाग/समाज कल्‍याण विभाग नोडल विभाग होंगे। समारोह समेकित रूप में मनाया जायेगा।


    महिला और बाल विकास मंत्री ने प्रमुख गतिविधियों की जानकारी दी। उन गतिविधियों में पोषण मेला , सभी स्‍तरों पर पोषाहार पर रैली , प्रभात फेरी , स्‍कूलों में पोषाहार पर सत्र आयोजन स्‍वयं सहायता समूहों की बैठकें , एनीमिया शिविर , बाल विकास निगरानी , आशा/एडब्‍ल्‍यूडब्‍ल्‍यू द्वारा नवजात हजार शिशुओं के घर जाना , ग्रामीण स्‍वास्‍थ्‍य , स्‍वच्‍छता तथा पोषाहार दिवस शामिल है। पोषण पखवाड़े के दौरान मास मीडिया तथा सोशल मीडिया के माध्‍यम से गतिविधियां चलाई जायेगी। अधिकतम पहुंच के लिए सोशल मीडिया अभियान हैशटैग # पोषण पखवाड़ा मीडिया पार्टनरों तथा स्‍वस्‍थ भारत प्रेरकों के दलों के माध्‍यम से चलाया जायेगा। पोषण पखवाड़े के दौरान शहरी क्षेत्र में पोषाहार पर जागरूकता फैलाई जायेगी। पखवाड़े के दौरा 15 मार्च , 2019 को कृषि पोषाहार पर कार्यशाला आयोजित की जायेगी।


    बहुक्षेत्रीय दिशा-निर्देश 12 मूल विषयों को कवर करते हैं जिनका उपयोग जमीनी स्‍तर पर विभिन्‍न मंचों को सक्रिय बनाने में किया जायेगा। वेबसाइट http://poshanabhiyaan.gov.in पर जन-आंदोलन डैश बोर्ड का अलग टैब होगा जो पोषण पखवाड़े के सम्‍पूर्ण परिणामों को दिखायेगा। सभी गतिविधियों की प्रविष्टि ब्‍लॉक स्‍तर पर समय-समय पर की जायेगी। इससे पहले पूरे देश में आयोजित ‘ पोषण माह ’ में 22 लाख गतिविधियों के जरिये 25 करोड़ लोगों ने भागीदारी की थी।


    पोषण पखवाड़े के दौरान विभिन्‍न गतिविधियों को चलाने के लिए सभी संबंधित मंत्राल/विभाग तथा राज्‍य और केन्‍द्र शासित प्रदेश महत्‍वपूर्ण भूमिका निभायेंगे। निचले स्‍तर तक राज्‍य/केन्‍द्र शासित प्रदेशों के संबंधित विभागों को शामिल करके सभी मंत्रालयों विभागों द्वारा गतिविधियां चलाई जायेगी।


    महिला एवं बाल विकास मंत्रालय के साथ पोषण पखवाड़े के दौरान स्‍वास्‍थ्‍य और परिवार कल्‍याण मंत्रालय , पेयजल और स्‍वच्‍छता , ग्रामीण विकास , मानव संसाधन विकास , सूचना और प्रसारण , पंचायती राज , जनजातीय कार्य , आवास और शहरी कार्य , इलैक्‍ट्रॉनिक तथा सूचना प्रौद्योगिकी , अल्‍पसंख्‍यक कार्य , आयुष , खेल तथा युवा मामले , सामाजिक न्‍याय और आधिकारिता , कृषि तथा किसान कल्‍याण और उपभोक्‍ता मामले , खाद्य तथा सार्वजनिक वितरण मंत्रालय , महिला और बाल विकास मंत्रालय साझेदारी करेंगे।


    आरकेमीणा/एएम/एजी/एसएस-

    
    
    (Release ID: 1567012) Visitor Counter : 951
    
    
      Read this release in: English