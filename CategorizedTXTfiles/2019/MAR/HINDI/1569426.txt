      रक्षा मंत्रालय

      पोर्ट ब्‍लेयर में भारत-इंडोनेशिया समन्‍वय निगरानी (इंड-इंडो कॉरपेट) के 33वें संस्‍करण की शुरूआत हुई
      Posted On: 19 MAR 2019 6:53PM by PIB Delhi


    अंडमान निकोबार द्वीप समूह के पोर्ट ब्लेयर में भारत-इंडोनेशिया समन्‍वय निगरानी (इंड-इंडो कॉरपेट) के 33वें संस्करण की शुरूआत हुई। यह कार्यक्रम 19 मार्च से 4 अप्रैल, 2019 तक आयोजित किया जाएगा। उद्घाटन उत्‍सव में इंडोनेशिया के जहाज केआरआई सुल्‍तान थाहा सैफुद्दीन तथा कामोडोर दफित सेंटोसो के नेतृत्‍व में समुद्री निगरानी एयरक्राफ्ट सीएन-235 पोर्ट ब्‍लेयर पहुंचे। भारत में इंडोनेशिया के राजदूत श्री सिद्धार्थो रज़ा सूर्योदीपुरो भी उद्घाटन उत्‍सव में भाग लेने के लिए पोर्ट ब्‍लेयर पहुंचेंगे। भारतीय प्रतिनिधि मंडल का नेतृत्‍व भारतीय नौसेना के वरिष्‍ठ अधिकारी कमोडोर आशुतोष रिधोरकर, वीएसएम नौसेना कमांडर, अंडमान निकोबार करेंगे।


    दोनों देशों के जहाज और हवाई जहाज 236 समुद्री मील लम्‍बी अंतरराष्‍ट्रीय समुद्री सीमा रेखा की निगरानी करेंगे। यह निगरानी 22 से 31 मार्च तक तीन चरणों में होगी। इस कार्यक्रम का समापन समारोह इंडोनेशिया के बेलावान में 01 अप्रैल, 2019 को आयोजित किया जाएगा।


    इंड-इंडो कॉरपेट, भारत के शांतिपूर्ण उपस्थिति को रेखांकित करता है तथा समुद्री सीमा में पड़ोसियों के साथ बेहतर संबंध व तालमेल को प्रोत्‍साहन प्रदान करता है। पोर्ट ब्‍लेयर में दोनों देशों के अधिकारियों के मेल-मिलाप, औपचारिक स्‍वागत, दोनों देशों के नौसेनाओं के बीच खेल तथा पेशेवर बातचीत से संबंधित कार्यक्रमों का आयोजन किया जाएगा।


    समुद्री क्षेत्र में भारत ने हाल के वर्षों में अपनी उपस्थिति मजबूत की है। सागर (क्षेत्र में सभी देशों की सुरक्षा और विकास) भारत सरकार की समुद्र से संबंधित नीति है। इसके तहत भारतीय नौसेना हिंद महासागर क्षेत्र के देशों को निगरानी, राहत व बचाव, क्षमता निर्माण आदि गतिविधियों में सहायता प्रदान करती है।


    33वें इंड-इंडो कॉरपेट का आयोजन ऐसे समय में हो रहा है जब भारत – इंडोनेशिया राजययिक संबंध के 70 वर्ष पूरे हुए हैं।


    ***


    आरकेमीणा/एएम/जेके/एस- 754
    

    
    (Release ID: 1569426) Visitor Counter : 28
    
    
      Read this release in: English