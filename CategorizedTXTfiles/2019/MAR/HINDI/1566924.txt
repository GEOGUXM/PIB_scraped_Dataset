      रक्षा मंत्रालय

      पश्चिमी वायु कमान के एयर ऑफिसर कमांडिंग इन चीफ एयर मार्शल सी. हरि कुमार सेवानिवृत्त हुए
      Posted On: 01 MAR 2019 1:09PM by PIB Delhi


    भारतीय वायु सेना के पश्चिमी वायु कमान के एयर ऑफिसर कमांडिंग इन चीफ एयर मार्शल चन्द्रशेखरन हरि कुमार पीवीएसएम एवीएसएम वीएम वीएसएम एडीसी 39 वर्ष का अपना शानदार सेवाकाल पूरा करने के उपरांत 28 फरवरी, 2019 को सेवानिवृत्त हो गए।


    एयर मार्शल चन्द्रशेखरन हरि कुमार को वायु सेना में 1979 में कमीशन प्राप्त हुआ था। वे एक योग्यता प्राप्त वायु प्रशिक्षक और फाइटर पायलट थे, जिन्हें 3300 घंटों से अधिक उड़ान का अनुभव प्राप्त था। उन्होंने डिफेंस स्टाफ कॉलेज और नेशनल डिफेंस कॉलेज से स्नातक किया था।


    उन्होंने मिग-21 वायु बेड़े का नेतृत्व किया था। अपने सेवाकाल के दौरान उनकी नियुक्ति विभिन्न पदों पर हुई, जिनमें ऑप्स 1ए, पश्चिमी वायु कमान मुख्यालय में एयर-1, डिप्टी डायरेक्टर एयर स्टाफ इन्सपेक्शन, डायरेक्टर ऑपरेशन्स (ज्वाइंट प्लानिंग), वायु सेना मुख्यालय में एयर स्टाफ ऑपरेशन्स (ऑफेंसिव) के असिसटेंट चीफ तथा दक्षिण-पश्चिम वायु कमान मुख्यालय के सीनियर एयर स्टाफ ऑफिसर के पद शामिल हैं।


    पश्चिमी वायु कमान के एयर ऑफिसर कमांडिंग इन चीफ के पद पर नियुक्त होने के पहले उन्होंने पूर्वी वायु कमान के एयर ऑफिसर कमांडिंग इन चीफ के पद पर भी काम किया था।


    राष्ट्र की विशिष्ट सेवा के लिए उन्हें परम विशिष्ट सेवा पदक, अति विशिष्ट सेवा पदक, वायु सेना पदक, विशिष्ट सेवा पदक प्रदान किया गया। उन्हें राष्ट्रपति ने 01 जनवरी, 2017 को मानद वायु सेना एडीसी के पद पर नियुक्त किया था।


    ***


    आर.के.मीणा/एएम/एकेपी/सीएस-621

    
    
    (Release ID: 1566924) Visitor Counter : 281
    
    
      Read this release in: English