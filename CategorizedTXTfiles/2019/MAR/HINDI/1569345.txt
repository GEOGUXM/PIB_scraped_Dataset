      नागरिक उड्डयन मंत्रालय

      नागरिक उड्डयन सुरक्षा ब्यूरो ने हवाई अड्डों पर अवैध हथियारों, प्रतिबंधित सामानों, नकदी और सोने-चांदी इत्यादि की आवाजाही को रोकने हेतु सुरक्षा व्यवस्था मजबूत करने के लिए विस्तृत निर्देश जारी किया
      Posted On: 15 MAR 2019 7:38PM by PIB Delhi


    हवाई जहाजों को अनियंत्रित / रिमोट / अनारक्षित / एयरस्ट्रिप / एयरोड्रॉम / हेलीपैड / निजी एयरस्ट्रिप / वाटरड्रोम पर सुरक्षित रखने के लिए विशेष इंतजाम किए गए हैं।बीसीएएस के अधिकारी हवाई अड्डे का आकस्मिक निरीक्षण कर दिए गए निर्देशों का अनुपालन सुनिश्चित करेंगे।


    नागरिक उड्डयन सुरक्षा ब्यूरो ( बीसीएएस ) ने हवाई अड्डों पर अवैध हथियारों , प्रतिबंधित सामानों , नकदी और सोने - चांदी इत्यादि की आवाजाही को रोकने हेतु सुरक्षा व्यवस्था मजबूत करने के लिए विस्तृत निर्देश जारी किया है। 2019 के लोकसभा चुनाव के लिए जारी हुई चुनाव आचार संहिता को देखते हुए ये कदम उठाए गए हैं।

    कुछ बेहद महत्वपूर्ण निर्देश इस तरह से हैं :

     1. रेगुलर कमर्शियल हवाई अड्डों के अलावा अनियंत्रित / रिमोट / अनारक्षित / एयरस्ट्रिप / एयरोड्रॉम / हेलीपैड / निजी एयरस्ट्रिप / वाटरड्रोम पर भी सुरक्षा के लिए विशेष इंतजाम किए गए हैं।
     2. नागरिक उड्डयन महानिदेशालय ( डीजीसीए ) और एयरपोर्ट अथॉरिटी ऑफ इंडिया / एयरपोर्ट ट्रैफिक कंट्रोल को इन जहाजों के बारे में राज्य की पुलिस , नागरिक उड्डयन सुरक्षा ब्यूरो और इनकम टैक्स विभाग को पहले से सूचना देना होगा।
     3. एयर ट्रैफिक कंट्रोल ( एटीसी ) को शेड्यूल कमर्शियल फ्लाइट के अलावा प्राइवेट विमान या हेलिकॉप्टर के रेकॉर्ड भी उस राज्य के मुख्य निर्वाचन अधिकारी ( सीईओ ) और जिले के डीईओ को देना होगा , जहां पर एयरपोर्ट स्थित है। चार्टर्ड विमान या हेलिकॉप्टर की जानकारी जितनी जल्दी हो सके दे दें , सामान्यतया उनके पहुंचने के समय से 30 मिनट पहले।
     1. राज्य के डीजीपी को आचार संहिता के दौरान आने जाने वाले विमानों की चेकिंग के लिए चुनाव आयोग के निर्देशानुसार और नागरिक उड्डयन सुरक्षा ब्यूरो ( बीसीएएस ) के नियम के मुताबिक पुलिस बल की व्यवस्था करनी होगी।
     2. सभी निजी विमानों / हेलिकॉप्टर को संचालित करने वालों को जहाज में जा रहे सामानों , सुटकेस इत्यादि की जानाकारी राज्य के मुख्य निर्वाचन अधिकारी , जिला निर्वाचन अधिकारी , पुलिस और इनकम टैक्स विभाग को जरूर देना होगा।
     3. सभी हवाईअड्डों से नकदी की आवाजाही पर सख्त निगरानी रखने के लिए इनकम टैक्स विभाग और सीआईएसएफ जांच और निगरानी गतिविधियों के लिए सभी अपेक्षित सहयोग करेंगे। सीआईएसएफ ये जांच एयरपोर्ट पर अपने रोजाना के कार्यों के साथ ही अलग से करेगा।

    बीसीएएस के अधिकारी हवाई अड्डे का आकस्मिक निरीक्षण कर दिए गए निर्देशों का अनुपालन सुनिश्चित करेंगे।


    
    आर.के. मीणा / एएम / पीकेटी

    
    
    (Release ID: 1569345) Visitor Counter : 13
    
    
      Read this release in: English , Urdu
    
    
    

   
   
3.