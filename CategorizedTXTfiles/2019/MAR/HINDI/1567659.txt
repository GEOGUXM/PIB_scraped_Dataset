      वाणिज्‍य एवं उद्योग मंत्रालय

      निर्दिष्ट कृषि उत्पादों के लिए ढुलाई एवं विपणन सहायता (टीएमए) अधिसूचित
      Posted On: 05 MAR 2019 6:15PM by PIB Delhi


    वाणिज्य एवं उद्योग मंत्रालय के वाणिज्य विभाग ने निर्दिष्ट कृषि उत्पादों के लिए ढुलाई एवं विपणन सहायता (टीएमए) हेतु एक योजना अधिसूचित की है।


    परिचय एवं उद्देश्य

      * निर्दिष्ट कृषि उत्पादों के लिए ‘ढुलाई एवं विपणन सहायता (टीएमए)’ योजना का उद्देश्य कृषि उपज के माल भाड़े एवं विपणन के अंतर्राष्ट्रीय हिस्से या घटक के लिए सहायता उपलब्ध कराना है। इससे ट्रांस-शिपमेंट (एक वाहन से दूसरे वाहन में माल को ले जाना) की वजह से निर्दिष्ट कृषि उत्पादों के निर्यात की ऊंची ढुलाई लागत के कारण होने वाले नुकसान में कमी आने की उम्मीद है। इस योजना से निर्दिष्ट विदेशी बाजारों में भारतीय कृषि उत्पादों के ब्रांड को बढ़ावा मिलने की आशा है।
      * इस योजना को विदेश व्यापार नीति (2015-20) में शामिल किया जाएगा।

    कवरेज

      * विदेश व्यापार नीति के अनुसार संबंधित निर्यात संवर्धन परिषद में विधिवत पंजीकृत उपयुक्त अथवा पात्र कृषि उत्पादों के सभी निर्यातकों को इस योजना के तहत कवर किया जाएगा।
      * समय-समय पर निर्दिष्ट किए जाने वाले देशों को होने वाले उपयुक्त अथवा पात्र कृषि उत्पादों के निर्यात के लिए अधिसूचित दरों पर सहायता मुहैया कराई जाएगी।

    मान्यः यह योजना उस अवधि तक मान्य होगी, जिसे समय-समय पर निर्दिष्ट किया जाएगा। मौजूदा समय में यह योजना 01 मार्च, 2019 से लेकर 31 मार्च, 2020 तक होने वाले निर्यात के लिए मान्य होगी।


    उत्पादों की पात्रताः इसके तहत सहायता उन सभी कृषि उत्पादों के निर्यात के लिए उपलब्ध कराई जाएगी, जिन्हें एचएसएन अध्याय 1 से लेकर 24 तक में कवर किया गया है। इनमें अनुलग्नक (1) में उल्लिखित उत्पादों को छोड़कर अन्य सभी समुद्री एवं बागान उत्पाद शामिल हैं।


    सहायता का स्वरूप

      * टीएमए के तहत सहायता प्रत्यक्ष बैंक हस्तांतरण के जरिए नकद उपलब्ध कराई जाएगी, जो अदा किए गए माल भाड़े की आंशिक प्रतिपूर्ति के रूप में होगी। इस योजना के तहत उन एफओबी (फ्री ऑन बोर्ड) आपूर्ति को कवर नहीं किया जाता है, जिसके तहत भारतीय निर्यातकों द्वारा कुछ भी माल भाड़े का भुगतान नहीं किया जाता है।
      * पात्र उत्पादों के निर्यात के लिए सहायता राशि विभिन्न क्षेत्रों के लिए अलग-अलग होगी, जिसके बारे में समय-समय पर अधिसूचित किया जाएगा। टीएमए के तहत सहायता के लिए पात्र माने जाने वाले प्रत्येक क्षेत्र में निर्यात गंतव्यों/देशों की सूची का उल्लेख अनुलग्नक (2) में किया गया है।
      * सहायता राशि केवल तभी मान्य होगी, जब निर्यात के लिए भुगतान की प्राप्ति सामान्य बैंकिंग चैनलों के जरिए मुक्त (फ्री) विदेशी मुद्रा में होगी।
      * यह योजना उसी निर्यात के लिए मान्य होगी, जो केवल ईडीआई बंदरगाहों के जरिए किया जाएगा।
      * इस योजना में हवाई मार्ग के साथ-साथ समुद्री मार्ग (सामान्य एवं पालों वाले जहाज़ से ढोए जाने वाला कार्गो) से भी किए जाने वाले निर्यात से संबंधित ढुलाई एवं विपणन सहायता को कवर किया जाता है।
      * इसके तहत सहायता उन दरों पर मुहैया कराई जाएगी, जैसा कि अनुलग्नक 3 में अधिसूचित किया गया है।

    निर्यात की वे श्रेणियां जो टीएमए के लिए पात्र नहीं हैं


    इस योजना के तहत निम्नलिखित निर्यात श्रेणियां/सेक्टर टीएमए के लिए पात्र या उपयुक्त नहीं हैः

      * एसईजेड/ईओयू/ईएचटीपी/एसटीपी/बीटीपी/एफटीडब्ल्यूजेड से निर्यात किए गए उत्पाद।
      * डीटीए इकाइयों के जरिए निर्यात किए गए एसईजेड/ ईओयू/ ईएचटीपी/ एसटीपी/ बीटीपी/ एफटीडब्ल्यूजेड उत्पाद।
      * विदेश व्यापार नीति (एफटीपी) के पैराग्राफ 2.46 के तहत कवर की गई आयातित वस्तुओं का निर्यात, इत्यादि।

    योजना के तहत सहायता पाने की प्रक्रिया


    टीएमए की प्रतिपूर्ति डीजीएफटी के क्षेत्रीय प्राधिकरणों के जरिए की जाएगी। इससे संबंधित प्रक्रिया का उल्लेख प्रक्रियाओं की विवरण पुस्तिका (2015-2020) के अध्याय 7(ए) में किया गया है।


    इस योजना के लिए पात्र या उपयुक्त माने जाने वाले उत्पादों, विभिन्न क्षेत्रों के लिए सहायता राशि और संबंधित दरों की विस्तृत जानकारी पाने के लिए अंग्रेजी का अनुलग्नक यहां क्लिक करें


    ***


    आर.के.मीणा/अर्चना/आरआरएस/एमएस

    
    
    (Release ID: 1567659) Visitor Counter : 185
    
    
      Read this release in: English , Urdu
    
    
    

*