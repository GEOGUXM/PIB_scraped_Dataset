      कार्मिक, लोक शिकायत एवं पेंशन मंत्रालय

      सीएसएस कॉडर के उप सचिवों के एक प्रतिनिधिमंडल ने राज्यमंत्री डॉक्टर जितेंद्र सिंह से मुलाकात की
      Posted On: 01 MAR 2019 5:12PM by PIB Delhi


    सरकार के विभिन्न मंत्रालयों/ विभागों में कार्यरत उप सचिवों के प्रतिनिधिमंडल ने आज यहां उत्तर पूर्व क्षेत्र विकास मंत्रालय में केंद्रीय राज्यमंत्री (स्वतंत्र प्रभार), प्रधानमंत्री कार्यालय, कार्मिक, लोक शिकायत एवं पेंशन मंत्रालय, परमाणु ऊर्जा विभाग एवं अंतरिक्ष विभाग में राज्यमंत्री डॉक्टर जितेंद्र सिंह से मुलाकात की ।


    इस बैठक के दौरान प्रतिनिधिमंडल ने मंत्री महोदय को बताया कि केंद्रीय सचिवालय सेवा (सीएसएस) की 2003 की चयन सूची के अवर सचिव वर्ष 2013 से तदर्थ आधार पर उप सचिव के रूप में कार्य कर रहे हैं किंतु उनको अब भी ग्रेड में नियमित किया जाना शेष है ।


    वर्ष 2012 के लिये उप सचिव की चयन सूची के आधार पर सीएसएल संख्या 5700 तक वर्ष 2003 की चयन सूची के अवर सचिव वर्ष 2017 के लिये सीएसएस की सीनियर सेलेक्शन ग्रेड (निदेशक) की चयन सूची में पहले ही शामिल कर लिये गए हैं । अन्य शब्दों में 2003 की चयन सूची के तकरीबन 88 प्रतिशत अवर सचिव पहले ही निदेशक स्तर तक पदोन्नत कर लिये गए हैं एवं केवल 2003 की चयन सूची के लगभग 50 अधिकारी ही इस प्रक्रिया से छूट गए हैं । यह अधिकारी निदेशक के पद तक पदोन्नति के लिये नवम्बर, 2018 में आवश्यक “एफ” स्तरीय प्रशिक्षण से गुज़र चुके हैं ।


    उन्होंने कहा कि कार्मिक एवं प्रशिक्षण विभाग ने हाल ही में सीएसएस की विभिन्न श्रेणियों में 1756 अधिकारियों एवं दिसंबर, 2018 में सीएसएसएस की श्रेणी में 2235 अधिकारियों की पदोन्नति का आदेश जारी किया है, जो कि लगभग दो वर्ष से लम्बित था । किंतु चयन सूची- 2003 से लगभग 50 अधिकारी (अवर सचिव), जिनके पास निदेशक पद की अर्हता है, अपनी पदोन्नति की प्रतीक्षा कर रहे हैं । उन्होंने मंत्री महोदय से मामले में दखल देने का अनुरोध किया है ।


    बैठक के बाद डॉक्टर जितेंद्र सिंह ने कार्मिक एवं प्रशिक्षण विभाग के अधिकारियों से इस मामले को देखने एवं शीघ्र ही इसका निपटान करने के लिये कहा । उन्होंने कहा कि सरकार ने कर्मचारियों के लिये मैत्रीपूर्ण वातावरण उपलब्ध कराने के लिये विभिन्न कदम उठाए हैं एवं वह सरकार में लम्बित पदोन्नति के मामलों का समाधान करने के प्रति प्रतिबद्ध हैं ।


    ********


    आर . के . मीणा / एएम / एबी -

    
    
    (Release ID: 1569430) Visitor Counter : 10
    
    
      Read this release in: English