      उप राष्ट्रपति सचिवालय

      कौशल विकास को एक राष्ट्रीय मिशन बना देना चाहिएः उपराष्ट्रपति
      
      उपराष्ट्रपति ने कहा, ‘गांधी जी की नई तालीम का पालन करें, बच्चों को मानव श्रम, सामाजिक सद्भाव और सहिष्णुता की विशेष अहमियत से अवगत कराएं’
      
      उपराष्ट्रपति ने कौशल भवन के निर्माण की आधारशिला रखी
      
      श्री एम. वेंकैया नायडू ने कहा, ‘ग्रामीण युवाओं को प्रशिक्षित करने के लिए निजी क्षेत्र को निश्चित रूप से आगे आना चाहिए’
      
      उपराष्ट्रपति ने विंग कमांडर अभिनंदन के पराक्रम, साहस एवं प्रतिबद्धता की सराहना की और कहा कि युवाओं को अवश्य ही उनसे प्रेरणा लेनी चाहिए

      Posted On: 02 MAR 2019 7:10PM by PIB Delhi

    उपराष्ट्रपति श्री एम. वेंकैया नायडू ने कहा है कि कौशल विकास को एक राष्ट्रीय मिशन बना देना चाहिए। उन्होंने विंग कमांडर अभिनंदन के पराक्रम, साहस एवं प्रतिबद्धता की सराहना की। उपराष्ट्रपति ने इसके साथ ही कहा कि उन्होंने प्रतिकूल परिस्थितियों में अपनी बहादुरी और प्रोफेशनल सत्यनिष्ठा से राष्ट्र को गौरवान्वित किया है। उन्होंने राष्ट्र की सेवा में सदैव तत्पर श्री अभिनंदन और उनके परिवार को राष्ट्र की सेवा में एक अनुकरणीय मिसाल बताया। उपराष्ट्रपति ने यह भी कहा कि युवा पीढ़ी को अवश्य ही उनसे प्रेरणा लेनी चाहिए।


    आज नई दिल्ली में ‘कौशल भवन’ के निर्माण की आधारशिला रखने के बाद उपस्थित लोगों को संबोधित करते हुए श्री नायडू ने एक सुदृढ़ एवं ज्यादा विकसित भारत का निर्माण करने और शत्रुतापूर्ण एवं विघटनकारी ताकतों के खिलाफ खुद का बचाव करने में भारत को सक्षम बनाने के लिए टीम इंडिया के रूप में काम करने की जरूरत पर विशेष जोर दिया।


    उपराष्ट्रपति ने कहा कि पूरा विश्व, विशेषकर दक्षिण-पूर्व एशिया कई समस्याओं जैसे कि गरीबी, निरक्षरता, युवाओं में रोजगार योग्य कम कौशल और बेरोजगारी से जूझ रहा है। उन्होंने कहा कि हमें इनसे निपटने के लिए युद्ध स्तर पर प्रयास करने चाहिए।


    उपराष्ट्रपति ने युवाओं को बदलाव का वाहक बताते हुए उनसे अपना कौशल बढ़ाने को कहा। उन्होंने कहा कि इसके लिए युवाओं को सरकार द्वारा विभिन्न योजनाओं जैसे कि कौशल भारत, डिजिटल इंडिया, प्रधानमंत्री कौशल विकास योजना इत्यादि के जरिए उपलब्ध कराए गए विभिन्न अवसरों का इस्तेमाल करना चाहिए, जिनका लक्ष्य 21वीं सदी के रोजगार बाजार की जरूरतों के अनुरूप युवाओं का सशक्तिकरण करना है।


    उपराष्ट्रपति ने कहा कि देश, विशेषकर ग्रामीण क्षेत्रों के युवाओं को कौशल प्रशिक्षण देने हेतु सरकार द्वारा किए जा रहे प्रयासों में सहयोग देने के लिए निजी क्षेत्र को आगे आना चाहिए।


    शहरों और गांवों के बीच बढ़ती खाई पर चिंता जताते हुए श्री नायडू ने कहा कि शहरी क्षेत्रों के अनुरूप ही ग्रामीण क्षेत्रों में भी कौशल प्रशिक्षण सुविधाएं, रोजगार और स्वास्थ्य सेवाएं मुहैया कराने के लिए निजी क्षेत्र सहित सभी एजेंसियों को एकजुट होकर प्रयास करने चाहिए।


    उपराष्ट्रपति ने ‘महात्मा गांधी की नई तालीम’ को उद्धृत करते हुए इस बात पर विशेष जोर दिया कि युवाओं और बच्चों को केवल कौशल हासिल करने के लिए ही प्रशिक्षित नहीं करना चाहिए, बल्कि उन्हें मानव श्रम और सामाजिक सद्भाव एवं सहिष्णुता की विशेष अहमियत से भी अवगत कराया जाना चाहिए। उपराष्ट्रपति ने कहा कि हमें प्रत्येक रोजगार का सम्मान करना चाहिए।


    श्री नायडू ने कहा कि व्यावसायिक प्रशिक्षण के जरिए युवाओं एवं बच्चों को ग्रामीण शिल्पों का प्रशिक्षण देने और उन्हें अपने पैरों पर खड़ा होने में सक्षम बनाने से ‘ग्राम स्वराज’ का मार्ग प्रशस्त होगा और इसके साथ ही ग्रामीण एवं शहरी क्षेत्रों में बड़े पैमाने पर स्व-रोजगार के व्यापक अवसर भी सृजित होंगे।


    कौशल विकास एवं उद्यमिता और पेट्रोलियम व प्राकृतिक गैस मंत्री श्री धर्मेन्द्र प्रधान, लोकसभा सांसद श्रीमती मीनाक्षी लेखी और अन्य गणमान्य व्यक्ति भी इस अवसर पर उपस्थित थे।


    ***


    आर.के.मीणा/एएम/आरआरएस/एमएस-717


    

    
    (Release ID: 1569173) Visitor Counter : 33
    
    
      Read this release in: English