      राष्ट्रपति सचिवालय

      भारत क्रोएशिया बिजेनेस फोरम में राष्ट्रपति श्री रामनाथ कोविंद का भाषण
      Posted On: 27 MAR 2019 6:25PM by PIB Delhi


    मुझे भारत क्रोएशिया बिजेनेस फोरम को संबोधित करने के लिए आज सवेरे आप के बीच आकर काफी प्रसन्नता हुई है। मैं विशेष रूप से अपने बीच होने के लिए मदाम राष्ट्रपति को धन्यवाद दूंगा। हमारी संयुक्त उपस्थिति हमारे आर्थिक संपर्कों को और अधिक मजबूत बनाने के लिए दोनों देशों के संकल्प को व्यक्त करती है।


    मैं इस समारोह के आयोजन के लिए क्रोएशियन चैंबर ऑफ इकोनॉमी, एसोसिएटेड़ चैंबर ऑफ कामर्स एंड इंडस्ट्री ऑफ इंडिया, कनफेडेरेशन ऑफ इंडियन इंड्रस्ट्री तथा फेडरेशन ऑफ इंडियन चैंबर ऑफ कामर्स एण्ड इंडस्ट्री को धन्यवाद देना चाहूंगा। मुझे दोनों देशों से बड़ी संख्या में भागीदारी पर खुशी है। फोरम की इस बैठक में भारत से 30 कंपनियां आई हैं।


    देवियों और सज्जनों


    मेरी कल मदाम राष्ट्रपति तथा प्रधानमंत्री पलेनकोविक से अपने बहुविषयी द्विपक्षीय संबंधों को आगे बढ़ाने पर उपयोगी बातचीत हुई। दोनों देशों के बीच व्यापार और निवेश बढ़ाने तथा नवाचार, शोध तथा स्टार्टअप साझेदारी स्थापित करने की अपार संभावना है। महत्वपूर्ण बात यह है कि हमें प्रोत्साहन और प्रेरणा देने के लिए पहले के व्यापारिक संबंध का इतिहास है। यहां उपस्थित बहुत से लोगों को मालूम होगा कि 16वीं शताब्दी में डब्रोवनिक तथा गोवा के बीच काफी अच्छा व्यापारित संपर्क था। 1 हजार से अधिक क्रोएशिया के व्यापारी गोवा में रहे और सभी महाद्वीपों से व्यापार करते रहे। गोवा में सेंट ब्लेज गिरजाघर डब्रोनिक में बनी मूल इमारत की प्रतिकृति है।


    अभी भारत-क्रोएशिया व्यवसाय प्रणाली को समृद्ध बनाने वाले अनेक बाध्यकारी कारण हैं। पिछले वर्ष फीफा विश्व कप प्रतियोगिता में क्रोएशिया की टीम के शानदार प्रदर्शन के बाद भारत में क्रोएशिया की लोकप्रियता कई गुणा बढ़ी है। क्रोएशिया की प्राकृतिक सुंदरता और मित्रता कम आकर्षक नहीं है और भारतीय पर्यटक बढ़ी संख्या में इस सुंदर देश को देखने आने लगे हैं। ऐसे आदान-प्रदान और ऐसी समझदारी द्विपक्षीय व्यापारिक सहयोग बढ़ाने में काफी सहायक होगी।


    देवियों और सज्जनों


    क्रोएशिया में भारत को संस्कृति और अध्यात्म की भूमि के रूप में जाना जाता है। यह सही है। लेकिन आप को नये भारत की आर्थिक ऊर्जा, गति और शक्ति का भी अनुभव प्राप्त करना चाहिए। विश्व अब भारत को गंभीरता से ले रहा है और आपको भी ऐसा करना चाहिए। भारत आज 7 प्रतिशत से अधिक विकास दर के साथ विश्व में तेजी से बढ़ती अर्थव्यवस्था है। क्रय शक्ति की दृष्टि से भारत विश्व में तीसरी सबसे बड़ी अर्थव्यवस्था है और पूर्ण रूप में विश्व की छठी सबसे बड़ी अर्थव्यवस्था है। भारत 2025 तक पांच ट्रिलयन डॉलर की अर्थव्यवस्था बन जाएगा। आज आप भारत में बदला हुआ कारोबारी माहौल पा सकते हैं। विश्व बैंक के व्यावसायिक सुगमता सूचकांक में भारत ने पिछले चार वर्षों में 65 स्थानों की असाधारण छलांग लगाई है। ऐतिहासिक वस्तु और सेवाकर लागू होने से इतिहास में पहली बार भारत में एक बहुत बड़ा परिवर्तन यह हुआ है कि 1.3 बिलियन लोगों की आबादी वाला भारत एक देश एक टैक्स और एक बाजार के रूप में बदल गया है।


    हम विकास के साथ समानता को जोड़ रहे हैं ताकि महिलाओं को सशक्त बनाया जा सके और निचले पायदान पर खड़े लोगों की प्रगति और समृद्धि बढ़े। हमारे वित्तीय समावेश कार्यक्रम-जनधन योजना-के अंतगर्त गरीब और जरूरतमंद लोगों के लिए 330 मिलियन बैंक खाते खुले। विश्व की सबसे बड़ी सार्वजनिक स्वास्थ्य योजना लागू की गयी है और इसे अपार सफलता मिल रही है।


    हम अपने सुधारों को इस तरह रूप दे रहे हैं कि अपने युवाओं की क्षमता का पूरा उपयोग किया जा सके। लगभग हमारी आधी आबादी 25 वर्ष से कम आयु की है और यह भारत का विशिष्ट जनसांख्यिकी लाभ है। स्किल इंडिया तथा स्टार्ट-अप इंडिया कार्यक्रम से उद्यमिता की नई हवा चली है। भारत में स्टार्टअप का विश्व का दूसरा सबसे बड़ा नेटवर्क है।


    भारत अपनी साप्टवेयर शक्ति के लिए जाना जाता है। चाहे 100 स्मार्ट सिटी हों, हाई स्पीड ट्रेन गलियारे हों, हवाई अड्डे, राजमार्ग और देशव्यापी ब्राडबैंड क्नटिविटी हो, नई पीढ़ी की संरचना के माध्यम से अपने देश के हार्डवेयर को उन्नत बनाने का काम चल रहा है।


    देवियों और सज्जनों


    भारत बदल रहा है और तेजी से बदल रहा है। अंतराष्ट्रीय बिजनेस समुदाय ने नये निवेशों के साथ इन परिवर्तनों में विश्वास व्यक्त किया है। हमारे पिछले वित्त वर्ष में हमें 62 बिलियन डॉलर के प्रत्यक्ष विदेशी निवेश मिले। भारतीय उद्योग व्यापार प्रत्यक्ष निवेश या संयुक्त सहयोग के लिए पूरी दुनिया में पहुंच रहा है। संख्या अक्सर परिवर्तनों की तस्वीर नहीं लेती। हम देश तथा विश्व के लिए क्या कर रहे हैं इसका अनुभव प्राप्त करने के लिए मैं आपको भारत आने का निमंत्रण देता हूं। हम क्रोएशिया को साझेदारी करने तथा भारत के अवसरों का लाभ उठाने का आमंत्रण देते हैं।


    मैं यह जानकार प्रोत्साहित हुआ हूं कि पिछले दशक के दौरान हमारा द्विपक्षीय व्यापार दोगुना हुआ है और दोनों देशों की और से निवेश किये गये हैं लेकिन आप यह स्वीकार करेंगे की द्वीपक्षीय व्यापार और निवेश अभी भी काफी नहीं है। भारत क्रोएशिया के लिए भारत में सूचना प्रौद्योगिकी, फार्मास्युटिकल्स, डिजिटल अर्थव्यवस्था, नवीकरणीय ऊर्जा, स्वास्थ्य सेवा, आधारभूत संरचना, रक्षा तथा पर्यटन क्षेत्र में काफी अवसर हैं।


    हम चाहेंगे की क्रोएशिया हमारे अग्रणी कार्यक्रमों-मेक-इन-इंडिया, स्वच्छ भारत, स्टार्ट-अप इंडिया तथा डिजिटल इंडिया में- हमारे साथ सहयोग करे। हम पर्यटन तथा शहरी अवसंरचना के क्षेत्र में क्रोएशिया से सीखने को इच्छुक हैं।


    भारतीय सूचना प्रोद्योगिकी क्षेत्र के पास क्रोएशिया को देने के लिए बहुत कुछ है। हमारे देश की एक बड़ी आईटी कंपनी इंफोसिस पहले से क्रोएशिया में मौजूद हैं। भारतीय दवा उद्योग मात्रा की दृष्टि से विश्व में तीसरा सबसे बड़ा उद्योग है और विश्व को जेनेरिक दवाई उपलब्ध कराने वाला सबसे बड़ा उद्योग है। चिकित्सा तथा वेलनेस पर्यटन को प्रोत्साहित करने की भी संभावना है। रक्षा क्षेत्र में दोनों देश सहयोग कर सकते हैं। हमारी रक्षा आवश्यकताएं काफी अधिक हैं और मैं क्रोएशिया की कंपनियों को साझेदारी का आमंत्रण देता हूं। भारत में हमने 2022 तक 175 गीगावॉट नवीकरणीय ऊर्जा उत्पादन क्षमता का लक्ष्य रखा है। इसमें 100 गीगावॉट सौर ऊर्जा उत्पादन शामिल है।


    हमें सेवा क्षेत्र में सहयोग बढ़ाने के उपायों पर विचार करना होगा। भारत सूचना प्रौद्योगिकी, निर्माण, आतिथ्य सत्कार तथा स्वास्थ्य क्षेत्र में कुशल मानव शक्ति प्रदान कर क्रोएशिया के विकास में साझेदार हो सकता है।


    मैं एक बार फिर बिजनेस फोरम की बैठक को सफल बनाने के लिए आप सबको धन्यवाद देता हूं और मदाम राष्ट्रपति की उपस्थिति तथा भारत क्रोएशिया व्यावसायिक संबंधों को प्रोत्साहित करने में उनके संकल्प की सराहना करता हूं।


    ****


    आर.के.मीणा/एएम/एजी/एमएम- 798


    

    
    (Release ID: 1569799) Visitor Counter : 135
    
    
      Read this release in: English , Urdu