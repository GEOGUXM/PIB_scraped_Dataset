      वित्‍त मंत्रालय

      भारत और एशियाई विकास बैंक ने असम शहरी परियोजना के अतिरिक्‍त वित्‍त पोषण के लिए 26 मिलियन डॉलर के ऋण समझौते पर हस्‍ताक्षर किये
      Posted On: 08 MAR 2019 6:53PM by PIB Delhi


    भारत और एशियाई विकास बैंक (एडीबी) ने आज नई दिल्‍ली में असम के डिब्रूगढ़ शहर में जल निकासी अवसंरचना को बेहतर बनाने के लिए अतिरिक्त‍ वित्त पोषण हेतु 26 मिलियन डॉलर के ऋण समझौते पर हस्ताक्षर किये। यह परियोजना असम शहरी अवसंरचना निवेश कार्यक्रम के अंतर्गत लागू की गई है।


    वर्तमान की 51 मिलियन डॉलर की ऋण धनराशि का उपयोग गुवाहाटी में जल आपूर्ति व्‍यवस्‍था त‍था गुवाहाटी और डिब्रूगढ़ शहरों में ठोस कचरा प्रबंधन और जल निकासी अवसंरचना को बेहतर बनाने के लिए किया जा रहा है। अतिरिक्‍त धनराशि का उपयोग डिब्रूगढ़ में जल निकासी व्‍यवस्‍था को बेहतर बनाने तथा परियोजना प्रबंधन गतिविधियों को समर्थन प्रदान करने के लिए किया जाएगा।


    भारत सरकार की ओर से वित्‍त मंत्रालय के आर्थिक मामले विभाग के अवर-सचिव (बैंक धनराशि और एडीबी) श्री समीर कुमार खरे ने ऋण समझौते पर हस्‍ताक्षर किये। उन्‍होंने कहा कि इस परियोजना से बाढ़ के पानी को डिब्रूगढ़ शहर से निकालने में सहायता मिलेगी। इसके लिए नालों को चौड़ा किया जा रहा है। इससे डिब्रूगढ़ शहर को बाढ़ नियंत्रित करने में मदद मिलेगी।


    इस ऋण समझौते पर एडीबी की ओर से इंडिया रेजी‍डेंट मिशन के ओआईसी श्री हो यून जिआंग ने हस्‍ताक्षर किये। उन्‍होंने कहा कि बेहतर जल निकासी व्‍यवस्‍था से डिब्रूगढ़ शहर की आर्थिक गतिविधियों में होने वाली रूकावट दूर होगी। शहर में बाढ़ के कारण जल जमाव की समस्‍या रहती है।


    असम के दो नगरों में शहरी अवसंरचना को बेहतर बनाने के लिए इस कार्यक्रम को 2011 में मंजूरी दी गई थी।


    ***


    आर.के.मीणा/एएम/जेके/जीआरएस

    
    
    (Release ID: 1568570) Visitor Counter : 24
    
    
      Read this release in: English , Urdu