      सूचना और प्रसारण मंत्रालय

      श्री अरुण जेटली प्रधानमंत्री के चुनिंदा भाषणों के संग्रह - "सबका साथ सबका विकास" का कल विमोचन करेंगे
      Posted On: 07 MAR 2019 4:31PM by PIB Delhi


    केंद्रीय वित्त और कॉर्पोरेट मामले मंत्री श्री अरुण जेटली कल माननीय प्रधानमंत्री श्री नरेन्‍द्र मोदी के चुनिंदा भाषणों के संकलन- "सबका साथ सबका विकास" नामक पुस्‍तक का विमोचन करेंगे। सूचना और प्रसारण मंत्रालय द्वारा कल राष्ट्रीय मीडिया केंद्र , नई दिल्ली में आयोजित इस कार्यक्रम में केंद्रीय सूचना और प्रसारण तथा युवा मामले एवं खेल राज्यमंत्री (स्वतंत्र प्रभार) कर्नल राज्यवर्धन राठौड़ उपस्थित रहेंगे। सूचना और प्रसारण मंत्रालय के प्रकाशन विभाग द्वारा हिंदी और अंग्रेजी में प्रकाशित पांच खंडों की पुस्‍तक का विमोचन किया जाएगा।


    इनके प्रत्येक खंड को पांच उपखंडों में वर्गीकृत किया गया है। इसमें सुशासन ; देश को सक्षम और कुशल बनाने; हमारे बहादुर जवानों, अन्नदाता किसानों और प्रतिभाशाली वैज्ञानिकों की सराहना; विकास और आशा के समावेशी मार्ग पर लोगों को एकजुट करने और अंतर्राष्ट्रीय समुदाय के साथ पुनरुत्थानशील भारत के संदेश को साझा करने के बारे में प्रधानमंत्री के विचारों को कवर किया गया है।


    इन पुस्तकों में देश के सभी नागरिकों को एक दृष्टि से देखने और सभी को समावेशी विकास के मार्ग पर ले जाने के प्रधानमंत्री के दृष्टिकोण को दर्शाया गया है।


    ये पुस्‍तकें प्रकाशन विभाग की बिक्री दुकानों और नई दिल्ली में सीजीओ कॉम्प्लेक्स स्थित सूचना भवन की बुक गैलरी में उपलब्ध होंगी। इन्हें भारतकोश ई-पेमेंट गेटवे के माध्यम से ऑनलाइन भी खरीदा जा सकता है। ये अमेज़न और गूगल प्ले पर ई-बुक्स के रूप में भी उपलब्ध होंगी।


    ***


    आर.के.मीणा/एएम/एमके-

    
    
    (Release ID: 1568131) Visitor Counter : 895
    
    
      Read this release in: English