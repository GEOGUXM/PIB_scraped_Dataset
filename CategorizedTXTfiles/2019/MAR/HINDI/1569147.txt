      प्रधानमंत्री कार्यालय

      प्रधानमंत्री ने संयुक्त उद्यम इंडो-रसियन राइफल्स प्राइवेट लिमिटेड को अमेठी में राष्ट्र कोसमर्पित किया।
      Posted On: 03 MAR 2019 7:15PM by PIB Delhi


    प्रधानमंत्री श्री नरेंद्र मोदी ने आज उत्तर प्रदेश के अमेठी के कौहर का दौरा किया। उन्होंने कलाश्निकोव असॉल्ट राइफल प्रोडक्शन के लिए भारत-रसियन राइफल्स प्राइवेट लिमिटेड के संयुक्त उद्यम को राष्ट्र को समर्पित किया।


    उन्होंने आधारशिला भी रखी और अमेठी में विभिन्न विकास परियोजनाओं को समर्पित किया।


    इस अवसर पर अपने विशेष संदेश में , जिसे रक्षा मंत्री निर्मला सीतारमण द्वारा पढ़ा गया था, रूसी राष्ट्रपति व्लादिमीर पुतिन ने कहा कि "नया संयुक्त उद्यम नवीनतम 200 श्रृंखला की विश्व प्रसिद्ध कलाश्निकोव असॉल्ट राइफल का निर्माण करेगा और अंततः इसका उत्पादन पूर्ण रूप से भारत में किया जाएगा। इस प्रकार, भारतीय रक्षा-औद्योगिक क्षेत्र के पास उन्नत रूसी प्रौद्योगिकियों पर विश्‍वास जताते हुए, छोटे हथियारों की इस श्रेणी में राष्ट्रीय सुरक्षा एजेंसियों की जरूरतों को पूरा करने का अवसर होगा।"


    सभा को संबोधित करते हुए , प्रधानमंत्री ने इस साझेदारी के लिए राष्ट्रपति पुतिन को धन्यवाद दिया। उन्होंने कहा कि अमेठी में इस सुविधा से लाखों राइफलें बनाई जाएंगी, और हमारे सुरक्षा बलों को मजबूत करेंगी।


    उन्होंने यह भी कहा कि इस विकास में लंबे समय से देरी हो रही थी। उन्होंने कहा कि हमारे सैनिकों के लिए आधुनिक राइफलों के उत्पादन में इस देरी का वास्‍तविक मतलब है , जवानों के साथ अन्याय। उन्होंने कहा कि 2009 में बुलेट-प्रूफ जैकेटों की आवश्यकता का अनुमान लगाने के बावजूद, 2014 तक ऐसी कोई जैकेट नहीं खरीदी गई थी। इस आवश्यकता को अब केंद्र सरकार ने पूरा किया है। उन्होंने कहा कि इससे पहले, इस तरह की देरी अन्य महत्वपूर्ण हथियारों की खरीद में भी होती रही है। इस संदर्भ में, उन्होंने राफेल लड़ाकू विमानों का भी उल्लेख किया, और कहा कि ये विमान केंद्र सरकार के प्रयासों के परिणामस्वरूप, कुछ महीनों के भीतर वायु सेना में शामिल होने लगेंगे।


    उन्होंने अमेठी में अन्य विकास परियोजनाओं का भी उल्लेख किया , जो परिचालन में विभिन्न बाधाओं का सामना कर रहे थे। उन्होंने कहा कि उन अड़चनों को दूर किया जा रहा है, ताकि परियोजनाओं का परिचालन योग्‍य बनाया जा सके, और लोगों को रोजगार मिल सके। उन्होंने कहा कि अमेठी में पीएम आवास योजना, उज्ज्वला योजना, सौभाग्य योजना और शौचालय निर्माण जैसी योजनाओं के कार्यान्वयन से अब लोगों को जीवन यापन में आसानी हो रही है।


    प्रधानमंत्री ने कहा कि केंद्र सरकार गरीबों को सशक्त बना रही है , और उन्हें गरीबी से बाहर आने में मदद कर रही है। उन्होंने कहा कि इसी तरह, किसानों को सशक्त बनाया जा रहा है। इस संदर्भ में उन्होंने पीएम किसान सम्मान निधि का उल्लेख किया। उन्होंने कहा कि यह योजना यह सुनिश्चित करेगी कि अगले दस वर्षों में 7.5 लाख करोड़ रुपये किसानों तक पहुंचेंगे।


    *****


    आर.के.मीणा/एएम/जीबीपी

    
    
    (Release ID: 1569147) Visitor Counter : 26
    
    
      Read this release in: Assamese , English , Urdu , Marathi , Bengali , Gujarati , Tamil , Kannada