      संस्‍कृति मंत्रालय

      प्रयागराज कुंभ में, महाशिवरात्रि के शुभ अवसर पर आज अंतिम स्‍नान पर्व मनाया गया
      Posted On: 04 MAR 2019 8:37PM by PIB Delhi


    प्रयागराज कुंभ में , महाशिवरात्रि के शुभ अवसर पर आज अंतिम स्‍नान पर्व बड़े धार्मिक उत्‍साह के साथ मनाया गया। बड़ी संख्या में भक्तों ने गंगा , यमुना और पौराणिक सरस्वती के संगम तट पर मध्यरात्रि से हो रही बारिश और ठंड के बावजूद सुबह से ही स्नान करना शुरू कर दिया गया था। प्रयागराज मेला प्राधिकरण ने तीर्थयात्रियों के लिए संगम और अन्य क्षेत्रों में घाटों का विकास किया है। मेला प्रशासन ने अनुमान लगाया है कि आज लगभग एक करोड़ भक्त पवित्र डुबकी लगायेंगे। श्रद्धालुओं को लाने और ले जाने के लिए विशेष रेल और बसें सेवा में लगाई गईं। मेला क्षेत्र के चारों ओर व्‍यापक सुरक्षा - व्यवस्था की गई थी। मेला क्षेत्र में वाहनों का प्रवेश मना था।


    भारत सरकार के सूचना और प्रसारण सचिव श्री अमित खरे ने प्रयागराज कुंभ का दौरा किया। वह आकाशवाणी और दूरदर्शन के शिविरों में गए और मेले में बीओसी की प्रदर्शनी का दौरा किया। उन्होंने दिव्य और भव्‍य कुंभ की सफलता के लिए मेले के दौरान मंत्रालय की सभी मीडिया इकाइयों की भूमिका की सराहना की। उन्होंने कहा कि मीडिया इकाइयों ने कुंभ की भावनाओं और संदेशों के प्रचार-प्रसार में महत्वपूर्ण भूमिका निभाई है। उन्होंने एक समारोह में प्रयागराज कुंभ में अपने योगदान के लिए सभी मीडिया इकाइयों के कर्मियों को सम्मानित करने की भी घोषणा की। बीओसी प्रदर्शनी में श्री खरे ने एक लोक कार्यक्रम में भी भाग लिया। उन्होंने प्रदर्शनी में अधिकांश डिजिटल बोर्डों का दौरा किया और राष्ट्रपिता महात्मा गांधी और लौह पुरुष सरदार वल्लभ भाई पटेल को पुष्पांजलि अर्पित की।


    ****


    आर.के.मीणा/एएम/आईपीएस / एसएस-6 87

    
    
    (Release ID: 1569017) Visitor Counter : 5
    
    
      Read this release in: English , Urdu