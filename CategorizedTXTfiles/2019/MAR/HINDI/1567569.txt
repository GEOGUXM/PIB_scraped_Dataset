      नीति आयोग

      नीति आयोग आकांक्षी जिलों में एसडीजी लागू करने के लिए सम्मेलन आयोजित करेगा
      Posted On: 05 MAR 2019 5:36PM by PIB Delhi


    देश के आकांक्षी जिलों को वैश्विक सतत विकास लक्ष्य (एसडीजी) से जोड़ने के लिए नीति आयोग एक सम्मेलन का आयोजन कर रहा है। सम्मेलन का विषय है- आकांक्षी जिलों में एसडीजी कार्यान्वयन।


    सम्मेलन में प्रमुख वैश्विक विकास लक्ष्यों व इनके सर्वोत्तम अभ्यास के बारे में विचार-विमर्श किया जाएगा। राज्य की ओर से प्रस्तुतियां दी जाएंगी, जिन्होंने स्वास्थ्य, शिक्षा और जल संसाधन जैसे प्रमुख क्षेत्रों में उत्कृष्ट कार्य किया है।


    नीति आयोग उन 18 आकांक्षी जिलों को सम्मानित करेगा जो तेजी से कार्य पूरे कर रहे हैं। इन जिलों को पूरक कोष उपलब्ध कराया जाएगा। इसके लिए नवंबर, 2018 से जनवरी 2019 के दौरान अंतिम रूप दिए गए डेल्टा रैंकिंग को आधार बनाया जाएगा।


    डेल्टा रैंकिंग स्वास्थ्य व पोषण, कृषि और जल संसाधन, शिक्षा, कौशल विकास तथा वित्तीय समावेश और ढांचागत सुविधा के क्षेत्र में किए गए प्रदर्शन को दर्शाता है।


    नीति आयोग के सीईओ श्री अमिताभ कांत समापन सत्र की अध्यक्षता करेंगे और सबसे अच्छा प्रदर्शन करने वाले जिलों की घोषणा करेंगे। सम्मेलन में स्कूल शिक्षा विभाग की सचिव सुश्री रीना रे, स्वास्थ्य एवं परिवार कल्याण मंत्रालय की सचिव सुश्री प्रीति सूदन और पेयजल व स्वच्छता मंत्रालय के सचिव श्री परमेश्वरन अय्यर तथा सांख्यिकी और कार्यक्रम कार्यान्वयन मंत्रालय अपर महानिदेशक शामिल होंगे। इसके अलावा केंद्रीय विभागों के प्रमुख सचिवों तथा सभी 112 आकांक्षी जिलों के प्रमुख अधिकारियों के भी इस सम्मेलन में भाग लेने की उम्मीद है।


    ***


    आर.के.मीणा/अर्चना/जेके/सीएल


    

    
    (Release ID: 1567569) Visitor Counter : 281
    
    
      Read this release in: English , Urdu