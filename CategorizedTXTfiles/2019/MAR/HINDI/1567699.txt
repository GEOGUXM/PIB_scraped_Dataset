      कौशल विकास एवं उद्यमिता मंत्रालय

      श्री विश्वकर्मा कौशल विश्वविद्यालय और राष्ट्रीय तकनीकी शिक्षक प्रशिक्षण एवं अनुसंधान संस्थान ने सहमति पत्र (एमओयू) पर हस्ताक्षर किए
      Posted On: 06 MAR 2019 4:47PM by PIB Delhi


    श्री विश्वकर्मा कौशल विश्वविद्यालय (एसवीएसयू) और राष्ट्रीय तकनीकी शिक्षक प्रशिक्षण एवं अनुसंधान संस्थान (एनआईटीटीटीआर) ने आज नई दिल्ली में कौशल विकास एवं उद्यमिता राज्य मंत्री श्री अनंत कुमार हेगड़े की मौजूदगी में एक सहमति पत्र (एमओयू) पर हस्ताक्षर किए। यह एमओयू तीन वर्षों की अवधि के लिए किया गया है। इस गठबंधन के तहत विभिन्न शैक्षणिक गतिविधियों के लिए संकाय, विशेषज्ञों और उद्योग साझेदारों की उद्देश्यपूर्ण सहभागिता सुनिश्चित करने पर ध्यान केन्द्रित किया गया है। राष्ट्रीय तकनीकी शिक्षक प्रशिक्षण एवं अनुसंधान संस्थान (एनआईटीटीटीआर), भोपाल के निदेशक एवं श्री विश्वकर्मा कौशल विश्वविद्यालय (एसवीएसयू), गुरुग्राम के कुलपति और कौशल विकास एवं उद्यमिता मंत्रालय (एमएसडीई) के अन्य वरिष्ठ अधिकारीगण भी इस अवसर पर उपस्थित थे।


    श्री विश्वकर्मा कौशल विश्वविद्यालय और राष्ट्रीय तकनीकी शिक्षक प्रशिक्षण एवं अनुसंधान संस्थान के बीच गठबंधन का उद्देश्य तकनीकी एवं व्यावसायिक शिक्षा, प्रशिक्षण और अनुसंधान से जुड़े विजन एवं मिशन के लिए आवश्यक सहयोग प्रदान करना है। इसके लिए दोनों ही संगठन आवश्यक कार्यान्वयन के साथ-साथ सहायक सेवाओं को बढ़ावा देंगे, जिसके तहत विभिन्न क्षमता निर्माण सेवाओं एवं संसाधनों की पेशकश की जाएगी। दोनों ही संगठन उच्च मानक सुनिश्चित करने के लिए आपसी सहमति एवं गठबंधन के साथ आपस में मिल-जुलकर काम करेंगे। इससे गुणवत्ता की संयुक्त प्रतिष्ठा सुनिश्चित होगी और इसके साथ ही अत्यंत प्रभावशाली ढंग से विभिन्न सेवाएं मुहैया कराई जा सकेंगी।


    श्री अनंत कुमार हेगड़े ने इस एमओयू का स्वागत करते हुए कहा कि श्री विश्वकर्मा कौशल विश्वविद्यालय (एसवीएसयू) और राष्ट्रीय तकनीकी शिक्षक प्रशिक्षण एवं अनुसंधान संस्थान (एनआईटीटीटीआर) द्वारा किया जा रहा प्रयास कौशल भारत के विजन एवं मिशन को मजबूत करने की दिशा में एक अच्छा कदम है। उन्होंने कहा कि कौशल भारत मिशन सार्वजनिक एवं निजी भागीदारी का एक उत्कृष्ट उदाहरण है। श्री हेगड़े ने कहा कि दोनों सगंठन परिणाम (आउटपुट) आधारित गुणवत्ता सजगता रोडमैप पर फोकस करेंगे, ताकि युवाओं के लिए कौशल प्रशिक्षण को प्रभावशाली एवं आकांक्षापूर्ण बनाया जा सके। उन्होंने यह भी कहा कि कौशल विकास एवं उन्नयन के लिए प्रयास निरंतर जारी रहने चाहिए। श्री हेगड़े ने कहा कि निश्चित तौर पर प्रशिक्षण संस्थानों के पाठ्यक्रमों का उन्नयन नियमित रूप से होते रहना चाहिए।


    ***


    आर.के.मीणा/अर्चना/आरआरएस/एमएस

    
    
    (Release ID: 1567699) Visitor Counter : 134
    
    
      Read this release in: English , Urdu