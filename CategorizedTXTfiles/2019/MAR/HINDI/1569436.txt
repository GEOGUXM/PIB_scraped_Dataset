      रक्षा मंत्रालय

      उद्घाटन समारोहः भारत-बांग्लादेश संयुक्त सैन्य अभ्यास सम्प्रीति- 2019
      Posted On: 03 MAR 2019 6:05PM by PIB Delhi


    भारत एवं बांग्लादेश के बीच जारी रक्षा सहयोग के भाग के तौर पर बांग्लादेश के टंगैल में 2 मार्च से 15 मार्च 2019 तक एक संयुक्त सैन्य अभ्यास सम्प्रीति-2019 का आयोजन किया जा रहा है । युद्धाभ्यास सम्प्रीति का आठवां संस्करण बांग्लादेश के टंगैल की बंगबंधु छावनी में दिनांक 3 मार्च 2019 को एक प्रभावित करने वाले उद्घाटन समारोह के साथ शुरू हुआ । अभ्यास में भाग लेने वाले सैन्य दलों ने मार्च किया तथा साथ खड़े होकर “जन गण मन” तथा “अमार शोनार बांग्ला” की धुनों के साथ दोनों देशों के राष्ट्रीय ध्वजों को सलाम किया ।


    बांग्लादेश के सैन्य दल का प्रतिनिधित्व 36 पूर्वी बंगाल बटालियन ने किया जबकि भारतीय पक्ष की नुमाइंदगी 9वीं बटालियन राजपूताना राइफल्स ने की । मेजर जनरल मिजानुर रहमान शमीम, जनरल ऑफिसर कमांडिंग, 19 इंफ्रेंट्री डिविज़न, बांग्लादेश सेना ने भारतीय प्रतिनिधिमंडल का स्वागत किया एवं उनके उद्घाटन भाषण में लोकतंत्र, स्वतंत्रता, समानता एवं न्याय के परस्पर साझा सिद्धांत चिह्नांकित किये गए जो दोनों देशों के लिये बहुमूल्य हैं ।


    इस युद्धाभ्यास का उद्देश्य दोनों सेनाओं के मध्य पारस्परिकता एवं संयुक्त रणनीतिक अभ्यासों के माध्यम से साझा सहयोग, मिलनसारिता एवं भाईचारे में वृद्धि करना है । बांग्लादेश सेना की एक कंपनी एवं इसी मात्रा में भारतीय सेना दो सप्ताह तक चलने वाले युद्धाभ्यास में भाग ले रही है जिसमें दोनों पक्ष विद्रोह रोधी एवं आतंक रोधी कार्रवाई में अपने रणनीतिक तथा तकनीकी कौशल को निखारेंगे तथा बटालियन स्तर पर संयुक्त तैनाती के साथ संयुक्त राष्ट्र शांति अभियान के परिदृश्य में आपदा प्रबंधन के लिये सिविल प्राधिकरणों की सहायता करने का साझा अभ्यास करेंगे ।


    युद्धाभ्यास के इस आठवें संस्करण में, जो बहुत पहले वर्ष 2009 में एक प्लाटून स्तरीय अभ्यास के रूप में प्रारंभ हुआ था एवं 2015 से एक कंपनी स्तरीय अभ्यास में बदल गया, दोनों पक्ष संयुक्त राष्ट्र शांति अभियान के दौरान आने वाले संभावित ख़तरों से निपटने के लिये संयुक्त रूप से सुविकसित रणनीतिक अभ्यासों की श्रृंखला में प्रशिक्षण पाएंगे, योजना बनाएंगे तथा उनको साझा तौर पर अंजाम देंगे । दोनों पक्षों के विशेषज्ञ अनेक प्रकार के आपसी लाभ वाले बिंदुओं पर एक दूसरे के अनुभवों पर चर्चा कर उन्हें साझा करेंगे ।


    
    आर.के.मीणा/एएम/एबी-

    
    
    (Release ID: 1569436) Visitor Counter : 30
    
    
      Read this release in: English , Urdu