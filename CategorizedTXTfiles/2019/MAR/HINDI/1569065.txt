      विद्युत मंत्रालय

      मंत्रिमंडल ने तीस्‍ता चरण VI एचई परियोजना (4x125 मेगावाट), सिक्किम को मंजूरी दी
      Posted On: 07 MAR 2019 2:07PM by PIB Delhi


    प्रधानमंत्री श्री नरेन्‍द्र मोदी की अध्‍यक्षता में हुई आर्थिक मामलों की मंत्रिमंडलीय समिति की बैठक में आज मैसर्स लेंको तीस्‍ता हाइड्रोपावर लिमिटेड (एलटीएचपीएल) के अधिग्रहण के लिए निवेश की मंजूरी तथा एनएचपीसी द्वारा सिक्किम में तीस्ता चरण VI एचई परियोजना के शेष कार्य के कार्यान्‍वयन को स्‍वीकृति प्रदान की।


    इस परियोजना का कार्यान्‍वयन 5748.04 करोड़ रुपये की अनुमानित लागत (जुलाई, 2018 के मूल्‍य स्‍तर पर) पर किया जाएगा, जिसमें एलटीएचपीएल के अधिग्रहण के लिए 907 करोड़ रुपये की निविदा लागत तथा शेष कार्य की 3863.95 करोड़ रुपये की अनुमानित लागत शामिल होगी,जिसमें निर्माण के दौरान ब्‍याज (आईडीसी) तथा 977.09 करोड़ रुपये का विदेशी संघटक शामिल होगा।


    तीस्ता चरण VI एचई परियोजना सिक्किम के सिरवानी गांव में रन ऑफ रिवर (आरओआर- जल संग्रहण के बिना) योजना है, जो तीस्‍ता नदी थाले की विद्युत क्षमता का जल प्रपात प्रणाली में उपयोग करती है। इसमें तीस्‍ता नदी पर 26.5 मीटर ऊंचे बैराज, 9.8 मीटर व्‍यास और 13.76 किलोमीटर लम्‍बाई वाली घोड़े की नाल के आकार की दो हेड रेस टनल या पावर टनल सुरंगों, प्रति 125 मेगावाट क्षमता की चार इकाइयों वाले एक भूमिगत पावर हाउस का निर्माण शामिल है।


    500 मेगावाट की संस्‍थापित क्षमता (4x125 मेगावाट) वाली यह परियोजना के तहत 90 प्रतिशत डिपेंडेबल ईयर में 2400 एमयू बिजली का उत्‍पादन करेगी।


    इस परियोजना का दायित्‍व लेने से विफल लागत का उपयोग किया जा सकेगा और अब तक के इस निवेश का उपयोग विद्युत उत्‍पादन में किया जा सकेगा। इतना ही नहीं, निविदा की राशि का उपयोग बैंकों और वित्‍तीय संस्‍थानों आदि की देनदारी चुकाने में किया जाएगा। इस परियोजना से ऊर्जा की बढ़ती मांग को पूरा करने, ग्रिड की बैलेंसिंग और रैम्पिंग आवश्‍यकताओं को पूरा करने में मदद मिलेगी तथा सिक्किम राज्‍य के विकास की प्रक्रिया में तेजी आएगी।


    ***


    अतुल कुमार तिवारी/आर.के.मीणा/एएम/आरके/एनआर


    

    
    (Release ID: 1569065) Visitor Counter : 8