      रक्षा मंत्रालय

      द्वितीय विश्व युद्ध के पूर्व सैनिकों,इमरजेन्सी कमीशन्ड अधिकारियों, शॉर्ट सर्विस कमीशन्ड अधिकारियों और समय-पूर्व सेवानिवृत्त सैनिकों के लिए ईसीएचएस सुविधाओं को मंजूरी
      Posted On: 07 MAR 2019 2:30PM by PIB Delhi


    रक्षा मंत्रालय ने द्वितीय विश्व युद्ध के पूर्व सैनिकों , इमरजेन्सी कमीशन्ड अधिकारियों ( ईसीओ ) , शॉर्ट सर्विस कमीशन्ड अधिकारियों ( एसएससीओ ) और समय पूर्व सेवानिवृत्त होने वाले सैनिकों के लिए पूर्व सैनिक अंशदायी स्वास्थ्य योजना ( ईसीएचएस ) सुविधाओं को मंजूरी देने का फैसला लिया है।


    ऐसा प्रस्ताव है कि पूर्व सैन्यकर्मी ( ईएसएम ) होने से संबंधित शर्तों को माफ कर दिया जाए। द्वितीय विश्व युद्ध के पूर्व सैनिकों , इमरजेन्सी कमीशन्ड अधिकारियों , शॉर्ट सर्विस कमीशन्ड अधिकारियों और समय पूर्व सेवानिवृत्त होने वाले सैनिकों को पेंशन प्राप्ति के लिए ईसीएचएस की मंजूर सदस्यता से संबंधित ये शर्ते हैं :


    उन्हें ईसीएचएस की सदस्यता के लिए आवेदन करना होगा और ईसीएचएस के नियम स्वीकार करने होंगे। ईसीएचएस सुविधाएं सिर्फ उपरोक्त वर्णित श्रेणियों के व्यक्तियों और उनके जीवनसाथियों को ही प्रदान की जाएंगी। उन्हें एक बार की योगदान राशि का भुगतान करना होगा और ईसीएचएस का सदस्य बनना होगा ( हालांकि युद्ध शहीदों की विधवाओं को इस एक बार की ईसीएचएस योगदान राशि के भुगतान से छूट प्राप्त होगी ) । उन्हें अनुशासनात्मक आधार पर सेवामुक्त नहीं किया गया हो। उन्हें सरकार की किसी अन्य संस्थागत स्वास्थ्य योजना के अंतर्गत नहीं कवर किया गया हो। उन्हें समय समय पर संशोधित किए जाने वाले ईसीएचएस के नियमों का पालन करना होगा। द्वितीय विश्व युद्ध के पूर्व सैनिकों और इमरजेन्सी कमीशन्ड अधिकारियों और उनके जीवनसाथियों को ईसीएचएस के पैनलबद्ध अस्पतालों में उपचार समेत सभी ईसीएचएस सुविधाओं को प्राप्त करने की अनुमति होगी और सशस्त्र बल चिकित्सा सेवा ( एएफएमएस ) अस्पतालों में मुफ्त ओपीडी और आईपीडी उपचार की सुविधा होगी जो कि अन्य ईसीएचएस सदस्यों को भी उपलब्ध है। शॉर्ट सर्विस कमीशन्ड अधिकारी , समय पूर्व सेवानिवृत्त होने वाले सैनिक और उनके जीवनसाथी निम्नलिखित सुविधाओं के पात्र होंगेः


    - ईसीएचएस पॉलीक्लिनिकों से मुफ्त ओपीडी सेवाएं।


    - उन्हें ईसीएचएस पैनलबद्ध अस्पताओं में ओपीडी / आईपीडी जांचों के लिए भुगतान करना होगा और 10 वर्ष से ज्यादा की सेवा वाले सैनिकों के लिए कुल स्वीकार्य व्यय के 75 प्रतिशत और 10 वर्ष से कम की सेवा वाले सैनिकों के लिए कुल स्वीकार्य व्यय के 50 प्रतिशत की प्रतिपूर्ति मांगनी होगी।


    यह ध्यान देने वाली बात है कि ईसीएचएस सुविधाओं की मंजूरी के लिए द्वितीय विश्व युद्ध के पूर्व सैनिकों , इमरजेन्सी कमीशन्ड अधिकारियों ( ईसीओ ) , शॉर्ट सर्विस कमीशन्ड अधिकारियों ( एसएससीओ ) की ओर से दीर्घकाल से लंबित मांग रही है। ऐसे पूर्व मामले रहे हैं जब अतीत में सीसीएस की मंजूरी के साथ विशिष्ट हालातों में ईसीएचएस सदस्यता के लिए शर्तों को माफ कर दिया गया हो ( जैसे ,


    वर्दीधारी तटरक्षक पेंशनरों , रक्षा सुरक्षा कोर , असम राइफल्सआदि के मामलों में ) । रक्षा मंत्री की विशेषज्ञों की समिति ने अपनी रिपोर्ट में सुझाव दिया है कि एसएससीओ , ईसीएच और बिना पेंशन के लाभ के सेवामुक्त कर दिए गए सभी अन्य सैनिकों को ग्रैचुइटी के साथ सेवा की समाप्ति पर ईसीएचएस सुविधाओं की मंजूरी दी जाए।


    इसका सालाना वित्तीय बोझ 21.28 करोड़ रुपये प्रति वर्ष होगा जिसके अलावा 94.30 लाख रुपये का अतिरिक्त खर्च उन सदस्यों के लिए भी होगा जो हर साल जोड़े जाएंगे। इसके अलावा यह वित्तीय खर्च उस मात्रा में और बढ़ेगा जिस मात्रा में आने वाले वर्षों में समय पूर्व सेवानिवृत्तियां ली जाएंगी। इस मंजूरी के अंतर्गत अनुमानित लाभार्थियों की संख्या करीब 43,000 होगी।


    ***


    आर.के. मीणा/एएम/जीएसबी

    
    
    (Release ID: 1569348) Visitor Counter : 5
    
    
      Read this release in: English