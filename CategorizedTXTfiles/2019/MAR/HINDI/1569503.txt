      रक्षा मंत्रालय

      मोजाम्बिक में भारतीय नौसेना के मानवीय प्रयासों में स्थानीय भारतीय समुदाय शामिल
      Posted On: 25 MAR 2019 4:16PM by PIB Delhi


    मोजाम्बिक में भारतीय नौसेना द्वारा मानवीय सहायता एवं आपदा राहत (एचएडीआर) के प्रयासों में भारतीय नौसेना जुटी है। वहां तैनात प्रथम प्रशिक्षण स्क्वाड्रन के जहाजों (सुजाता, सारथी एवं शार्दूल) के साथ मिलकर काम करने के लिए स्थानीय भारतीय समुदाय मौजूद है।


    इन जहाजों द्वारा जारी मानवीय सहायता एवं आपदा राहत के प्रयासों में स्थानीय समुदाय भी भारतीय समुदाय के साथ उत्साहपूर्वक शामिल हुआ है। स्थानीय अधिकारियों के सहयोग से भारतीय समुदाय द्वारा बचाव दलों को प्रभावित क्षेत्रों में जाने के लिए स्वैच्छिक तौर पर वाहन उपलब्ध कराए गए हैं। राहत कार्यों के दौरान कारगर संवाद कायम रखने के उद्देश्य से भारतीय समुदाय के लोगों ने इन टीमों के लिए स्थानीय सिम कार्ड का भी प्रबंध किया है।


    पोर्ट बीरा में 18 मार्च, 2019 से बचाव कार्य जारी है। इस कार्य में लगे जहाजों ने पोर्ट बीरा के निकटवर्ती बूजी एरिया से 192 से अधिक लोगों का बचाव किया है। यह क्षेत्र मुख्यभूमि से अलग-थलग पड़ गया है। पोर्ट बीरा, गौरा-गौरादे द्वीपसमूह और माटाडौरा स्कूल, इमहामीजूआ में तीन चिकित्सा शिविर स्थापित किए गए हैं और स्थानीय लोगों द्वारा 1500 से अधिक प्रभावित लोगों को चिकित्सा सहायता प्रदान की गई है।


    स्थानीय अधिकारियों और संयुक्त राष्ट्र मिशन के साथ समन्वयपूर्वक स्थानीय कार्मिकों को सुरक्षित बाहर निकालने के उद्देश्य से भारतीय नौसेना के चेतक हेलिकॉप्टर ने प्रतिकूल स्थितियों में भी कई उड़ानें भरी हैं। इसके अलावा, चेतक हेलिकॉप्टर ने विश्व खाद्य कार्यक्रम द्वारा प्रदत सामग्रियों सहित राहत सामग्री (भोजन और पानी) भी गिराई।


    भारतीय नौसेना के प्रशिक्षक स्क्वाड्रन के जहाजों और हेलिकॉप्टरों के संचालनों में अदम्य उत्साह, मानवीय पहुंच और पेशेवर अंदाज को स्थानीय सरकार के साथ-साथ मोजाम्बिक में मानवीय सहायता एवं आपदा राहत कार्य में जुटे संयुक्त राष्ट्र के कर्मचारियों सहित अंतरराष्ट्रीय एजेंसियों द्वारा व्यापक तौर पर सराहा जा रहा है।


    ***


    आर.के.मीणा/एएम/एसकेएस/सीएल-769


    

    
    (Release ID: 1569503) Visitor Counter : 98
    
    
      Read this release in: English , Urdu , Marathi , Bengali