      नागरिक उड्डयन मंत्रालय

      सुरेश प्रभु ने नागरिक उड्डयन मंत्रालय की उपलब्धियों पर एक कॉफी टेबल बुक: 'क्रूजिंग न्‍यू हाइट्स- फ्लाइंग फॉर ऑल' का विमोचन किया
      
      यह पुस्‍तक चुनौतियों, सुधार के एजेंडों, प्रदर्शन एवं मुख्‍य बिंदुओं और भविष्‍य की रूपरेखा पर एक संदर्भ सामग्री होगी
      
      इसमें बुनियादी ढांचा विकास के लिए निवेश करने और विमानन क्षेत्र में क्षमता बढ़ाने के लिए सरकार द्वारा उठाए गए कदमों को भी सूचीबद्ध किया गया है

      Posted On: 07 MAR 2019 5:20PM by PIB Delhi

    नागरिक उड्डयन मंत्री श्री सुरेश प्रभु ने आज यहां एक कॉफी टेबल बुक- ' क्रूजिंग न्यू हाइट्स-फ्लाइंग फॉर ऑल ' का विमोचन किया। इस अवसर पर नागरिक उड्डयन मंत्रालय में सचिव श्री प्रदीप सिंह खारोला , मंत्रालय के वरिष्ठ अधिकारी , नागरिक उड्डयन महानिदेशालय के महानिदेशक श्री बीएस भुल्लर और इस मंत्रालय के अंतर्गत आने वाले संगठनों के प्रमुख उपस्थित थे। यह पुस्‍तक पिछले वर्ष के दौरान नागरिक उड्डयन क्षेत्र की उत्कृष्ट उपलब्धियों पर प्रकाश डालती है।


    पुस्तक का विमोचन करने के बाद श्री सुरेश प्रभु ने कहा कि भारत के नागरिक उड्डयन क्षेत्र में जबरदस्‍त वृद्धि हुई है और वर्ष 2018-19 के दौरान वृद्धि को लगातार रफ्तार मिलती रही। उन्होंने आगे कहा कि विकास के कारण कई चुनौतियां सामने आई हैं और नए रास्ते भी खुले हैं। यह कॉफी टेबल बुक उपलब्धियों को हासिल करने और विमानन क्षेत्र में आगे की वृद्धि एवं विकास को बनाए रखने और उसे रफ्तार देने के लिए एक रूपरेखा है।


    यह पुस्तक एक संदर्भ सामग्री के रूप में काम करेगी जो चुनौतियों , सुधार के एजेंडों , प्रदर्शन एवं प्रमुख बिंदुओं और भविष्य की रूपरेखा को स्पष्ट करते हुए अल्पकालिक एवं दीर्घकालिक लक्ष्यों को निर्धारित करेगी।


    इस पुस्तक में ड्रोन इकोसिस्टम रोडमैप , ग्रीन एविएशन पॉलिसी , विमानों के पट्टे एवं वित्‍तपोषण के लिए रुपी रफ्तार और नागरिक उड्डयन मंत्रालय द्वारा चालू वित्‍त वर्ष में घोषित राष्‍ट्रीय हवाई कार्गो नीति जैसे विभिन्‍न नीतिगत उपायों के बारे में बताया गया है। देश के दूर-दराज के क्षेत्रों को कम लागत पर हवाई संपर्क से जोड़ने में सरकार की उड़ान योजना ने काफी अच्‍छा प्रदर्शन किया है। तीसरे दौर की नीलामी में पर्यटन स्‍थलों और वाटर ड्रोम्‍स शामिल हैं।


    इस पुस्तक में बुनियादी ढांचे के विकास के लिए निवेश को बढ़ावा देने और खुले आसमान के उदारीकरण , नए हवाई अड्डे एवं निजी क्षेत्र की भागीदारी को आकर्षित करने वाली एफडीआई नीति के जरिये नागरिक उड्डयन क्षेत्र में क्षमता बढ़ाने के लिए सरकार द्वारा उठाए गए कदमों की सूची भी दी गई है। इसके अलावा इस पुस्‍तक में यात्रियों के अधिकारों को मजबूती देने के लिए एयर सेवा , डिजि यात्रा और पैसेंजर चार्टर जैसे यात्री केंद्रित उपायों के बारे में भी जानकारी दी गई है। इसमें मेक इन इंडिया , विनिर्माण , एमआरओ , कौशल विकास , हब विकास आदि पर विशेष ध्‍यान दिया गया है। इस पुस्तक में घरेलू एवं अंतरराष्ट्रीय हितधारकों को एक मंच पर लाने के लिए मंत्रालय द्वारा आयोजित विभिन्न वैश्विक कार्यक्रमों की भी जानकारी दी गई है।


    ***


    आरके मीणा/एएम/एसकेसी

    
    
    (Release ID: 1569319) Visitor Counter : 16
    
    
      Read this release in: English