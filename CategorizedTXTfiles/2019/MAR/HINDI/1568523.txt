      पर्यटन मंत्रालय

      आईटीबी, बर्लिन में ‘टीवी सिनेमा स्‍पॉट’ श्रेणी में अंतर्राष्‍ट्रीय ‘गोल्‍डन सिटी गेट टूरिज्‍म अवॉर्ड, 2019’ में भारत को प्रथम पुरस्‍कार
      Posted On: 09 MAR 2019 5:51PM by PIB Delhi


    भारत सरकार के पर्यटन मंत्रालय को ‘’ टीवी सिनेमा स्‍पॉट ’ श्रेणी में प्रतिष्ठित अंतर्राष्‍ट्रीय ‘ गोल्‍डन सिटी गेट टूरिज्‍म अवॉर्ड , 2019’ में प्रथम पुरस्‍कार मिला है। पर्यटन मंत्रालय में सचिव श्री योगेन्‍द्र त्रिपाठी ने आईटीबी , बर्लिन में 08 मार्च , 2019 को पुरस्‍कार प्राप्‍त किया। यह कार्यक्रम 06 मार्च से 10 मार्च , 2019 तक आयोजित किया जा रहा है।


    अतुल्‍य भारत 2.0 अभियान के हिस्‍से के रूप में मंत्रालय द्वारा तैयार की गई निम्‍नलिखित प्रमोशनल फिल्‍मों/टेलीविजन कमर्शियल फिल्‍मों को पुरस्‍कृत किया गया है:


    1. योगी ऑफ द रेसट्रैक


    2. दि रिइन्‍कार्नेशन ऑफ मिस्‍टर एंड मिसेज जॉन्‍स


    3. सेन्‍क्‍चुअरी इन पेरिस


    4. महारानी ऑफ मैनहट्टन , और


    5. दि मसाला मास्‍टर शेफ


    पर्यटन और आतिथ्‍य क्षेत्रों से संबंधित विभिन्‍न श्रेणियों में प्रतिवर्ष गोल्‍डन सिटी गेट टूरिज्‍म मल्‍टी-मीडिया पुरस्‍कार दिए जाते हैं। ‘ गोल्‍डन सिटी गेट ’ देशों , महानगरों , क्षेत्रों और होटलों के लिए एक सृजनात्‍मक मल्‍टी-मीडिया अंतर्राष्‍ट्रीय प्रतियोगिता है। प्राप्‍त की गई प्रविष्टियों के आधार पर फिल्‍म और पर्यटन क्षेत्रों के विशेषज्ञों से बनी एक अंतर्राष्‍ट्रीय ज्‍यूरी द्वारा पुरस्‍कार के लिए निर्णय लिया जाता है। आईटीबी , बर्लिन में वार्षिक पुरस्‍कार समारोह आयोजित किया जाता है। यह विश्‍व का एक अग्रणी पर्यटन व्‍यापार शो है।


    पर्यटन मंत्रालय ने सितम्‍बर , 2017 में अतुल्‍य भारत 2.0 अभियान शुरू किया था। 2.0 अभियान विश्‍वभर में जेनेरिक प्रमोशनों से बाजार आधारित प्रमोशनल योजनाओं एवं विषय-सामग्री सृजन में बदलाव का प्रतीक है। योग , स्‍वास्‍थ्‍य , वन्‍य जीव , विलासिता एवं खानपान पर आधारित उपर्युक्‍त टेलीविजन कमर्शियल फिल्‍में इनमें शामिल हैं। इन कमर्शियल फिल्‍मों को अंग्रेजी में तैयार किया गया है और जर्मन , फ्रैंच , स्‍पेनिश , इटालियन , रूसी , चीनी , जापानी , कोरियन और अरबी जैसी नौ अंतर्राष्‍ट्रीय भाषाओं में वॉइसओवर द्वारा प्रस्‍तुत किया गया है।


    ***


    आर.के.मीणा/एएम/एसकेएस/सीसी-447

    
    
    (Release ID: 1568523) Visitor Counter : 137
    
    
      Read this release in: English