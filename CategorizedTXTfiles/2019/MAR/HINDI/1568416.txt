      विधि एवं न्‍याय मंत्रालय

      कानूनी मामलों के सचिव, अधिवक्ताओं के लिए व्यापक बीमा योजना पर समिति की अध्यक्षता करेंगे
      Posted On: 08 MAR 2019 4:08PM by PIB Delhi


    सरकार ने अधिवक्ताओं को बीमा कवर प्रदान करने के लिए एक उचित , संरचित योजना के प्रारुप से संबंधित मुद्दों की जांच और इस योजना के कार्यान्वयन पर सुझाव देने के लिए एक पांच सदस्यीय समिति का गठन किया है। केंद्रीय कानून और न्याय मंत्री ने कानूनी मामलों के सचिव की अध्यक्षता में इस समिति का गठन किया है। समिति के अन्य सदस्यों में वित्तीय सेवा विभाग के एक वरिष्ठ प्रतिनिधि और कानूनी मामले विभाग के एक प्रतिनिधि शामिल होंगे। समिति में बार काउंसिल ऑफ इंडिया और स्टेट बार काउंसिलों से भी एक-एक प्रतिनिधि शामिल होगा।


    इस आशय के एक आदेश में , श्री रविशंकर प्रसाद ने निर्देश दिया है कि समिति पूरे भारत में अधिवक्ताओं के कल्याण के लिए एक व्यापक बीमा योजना की सिफारिश करेगी जिससे असामयिक मृत्यु और चिकित्सा बीमा से संबंधित उनकी चिंताओं का समाधान किया जा सके। समिति को तीन महीने के भीतर अपनी रिपोर्ट देनी होगी और अगर जरूरत हो तो समिति प्रस्तावित योजना को तैयार करने के लिए बीमा कंपनियों के प्रतिनिधियों सहित सभी हितधारकों से राय ले सकती है। समिति सभी हितधारकों के पर्याप्त प्रतिनिधियों के साथ एक उच्चाधिकार प्राप्त निकाय के तहत बीमा योजना के प्रशासन के संचालन के लिए भी अपने सुझाव देगी।


    इस माह के प्रारम्भ में , सर्वोच्च न्यायालय के वरिष्ठ अधिवक्ता श्री मनन मिश्रा के नेतृत्व में बार काउंसिल ऑफ इंडिया के सदस्यों और विभिन्न अधिवक्ता संघों के पदाधिकारियों सहित अधिवक्ताओं के एक प्रतिनिधिमंडल ने केन्द्रीय कानून मंत्री , श्री रविशंकर प्रसाद से भेंट कर उन्हें अपनी चिन्ताओं और मांगों से अवगत कराया था। केंद्रीय मंत्री ने प्रतिनिधिमंडल को भरोसा दिलाया था कि केन्द्र सरकार बीमा कवर की सुरक्षा, असामयिक मृत्यु एवं चिकित्सा बीमा कवर जैसी बीमा सुविधाओं के लिए एक सुरक्षा योजना प्रदान करने पर गंभीरता से विचार करेगी। उन्होंने कहा कि इस योजना में केंद्र और राज्य सरकारों की सहायता के साथ-साथ स्टेट बार काउंसिल की भागीदारी और अधिवक्ताओं के प्रतिनिधियों द्वारा संचालित कल्याण कोष को भी शामिल किया जा सकता है।


    ****


    आर.के.मीणा/एएम/एसएस/डीसी-430

    
    
    (Release ID: 1568416) Visitor Counter : 87
    
    
      Read this release in: English , Urdu