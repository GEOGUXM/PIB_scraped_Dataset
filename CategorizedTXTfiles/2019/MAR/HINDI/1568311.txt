      विज्ञान एवं प्रौद्योगिकी मंत्रालय

      विज्ञान और प्रौद्योगिकी के क्षेत्र में ‘नारी शक्ति’ को प्रोत्साहित करना
      Posted On: 08 MAR 2019 2:51PM by PIB Delhi


    सभी तरह के उद्यमों में महिलाओं के योगदान को आज समाज द्वारा वैश्विक स्तर पर स्वीकार किया गया है। आज यह बात बिना किसी संदेह के साबित हो चुकी है कि कारोबार, खेल या शिक्षा के क्षेत्र में समान अवसर और प्रोत्साहन मिलने पर महिलाओं की क्षमता अपने समकक्ष पुरुषों से कतई कम नहीं हैं। वर्तमान सरकार ने जीवन के सभी क्षेत्रों में महिला सशक्तिकरण के लिए सघन प्रयास किए हैं। विज्ञान और प्रौद्योगिकी मंत्रालय ने विज्ञान और प्रौद्योगिकी को अपने करियर के रूप मे चुनने के लिए महिलाओं को प्रोत्साहित करने के वास्ते कई तरह की योजनाएं शुरू की हैं।


    केन्द्रीय विज्ञान और प्रौद्योगिकी मंत्री डॉ. हर्षवर्धन ने कहा कि आज अंतर्राष्ट्रीय महिला दिवस के अवसर पर यह जानकर बहुत खुशी हो रही है कि पिछले साढ़े चार साल के दौरान किए गए ‘हमारे प्रयासों के बेहतरीन परिणाम मिले है। वर्ष 2014 में विज्ञान और प्रौद्योगिकी विभाग ने एक बड़ा कदम उठाते हुए महिला केन्द्रित सभी योजनाओं और कार्यक्रमों को ‘किरण’ (तालीम के माध्यम से अनुसंधान विकास में ज्ञान भागीदारी) नाम की योजना में समाहित कर दिया।’


    डॉ. हर्षवर्धन ने मंत्रालय द्वारा उठाए गए कुछ नए कदमों का उल्लेख करते हुए कहा ‘हमने ‘क्यूरी’ (महिला विश्वविद्यालयों में नवाचार और उत्कृष्टता के लिए अनुसंधान कार्यों का समेकन) के तहत आठ महिला विश्वविद्यालयों को मदद पहुंचाई है। क्यूरी के तहत इन विश्वविद्यालयों को अनुसंधान सुविधाओं के विकास और आधारभूत संरचना के लिए मदद दी गई है ताकि महिलाओं का कौशल विकास किया जा सके और उन्हें स्व-रोजगार के लिए तैयार किया जा सके।’ उन्होंने कहा कि इस कार्यक्रम के तहत करीब 10,000 महिलाओं को गुणवत्ता नियंत्रण, औद्योगिकी सूक्ष्मजीव विज्ञान, औषधीय पौधों, मशरूम और बांस की खेती, फल प्रसंस्करण और कृषि उत्पादों के मूल्य संवर्धन आदि में कौशल प्रशिक्षण दिया गया है।


    उन्होंने कहा कि महिला सशक्तिकरण के लिए मंत्रालय द्वारा किए गए कार्यों को सभी ने सराहा है। राष्ट्रपति ने मंत्रालय के प्रशासनिक नियंत्रण वाले स्वायत संस्थान- प्रौद्योगिकी सूचना, पूर्वानुमान और मूल्यांकन परिषद (टीआईएफएसी) को बौद्धिक सम्पदा अधिकार के माध्यम से महिलाओं को अनुसंधान और विकास कार्यों में सशक्त बनाने के लिए किए गए प्रयासों के लिए ‘रानी लक्ष्मीबाई नारी शक्ति पुरस्कार- 2015’ से सम्मानित किया है। आज देश में दस प्रतिशत से ज्यादा सक्रिय पेटेंट महिला पेशेवर क्‍यूरी कार्यक्रम के माध्यम से प्रशिक्षित की गई हैं।


    डॉ हर्षवर्धन ने अपने समापन भाषण में आशा और विश्वास व्यक्त किया कि हाल के दिनों में किए गए प्रयासों से भविष्य में विज्ञान और प्रौद्योगिकी के क्षेत्र में कई महिला उद्यमियों को तैयार करने में मदद मिलेगी।


    सरकारी आकंड़ों के अनुसार अनुसंधान और विकास गतिविधियों में कार्यरत कुल 2.82 लाख लोगों में से 14 प्रतिशत महिलाएं हैं। विज्ञान और प्रौद्योगिकी के क्षेत्र में लैंगिक असमानता को घटाने और इस क्षेत्र में महिलाओं का प्रतिनिधित्‍व बढ़ाने के लिए पिछले कुछ दिनों में कई कार्यक्रम शुरु किए गए हैं। आज महिला विज्ञान कांग्रेस के विशेष सत्र का आयोजन किया गया जो कि प्रत्‍येक वर्ष आयोजित होने वाले भारतीय विज्ञान कांग्रेस का ही एक हिस्‍सा है जिसमें महिला वैज्ञानिकों द्वारा महिलाओं और महिला वैज्ञानिकों से जुड़े विभिन्‍न मुद्दों पर गहन विचार विमर्श किया जाता है।


    मंत्रालय द्वारा महिलाओं के लिए शुरु की गई योजनाओं और पहलों की जानकारी के लिए यहां क्लिक करें


    ***


    आर.के.मीणा/एएम/एमएस/डीके-406

    

    
    (Release ID: 1568311) Visitor Counter : 304
    
    
      Read this release in: English , Urdu