      वाणिज्‍य एवं उद्योग मंत्रालय

      वाणिज्य एवं उद्योग मंत्रालय की पहलों एवं कार्यक्रमों पर पुस्तिका का विमोचन
      Posted On: 07 MAR 2019 7:25PM by PIB Delhi


    केंद्रीय वाणिज्य एवं उद्योग मंत्री श्री सुरेश प्रभु ने आज नई दिल्ली में वाणिज्य एवं उद्योग मंत्रालय की उपलब्धियों पर दो पुस्तिकाओं का विमोचन किया और वीडियो जारी किए।


    इस अवसर पर बोलते हुए सुरेश प्रभु ने कहा कि वाणिज्य विभाग ने वित्‍त वर्ष 2019 के दौरान निर्यात में कम से कम 16 प्रतिशतकी वृद्धि सुनिश्चित करने के लिए 9 क्षेत्रों की पहचान की थी जिनमें रत्न एवं आभूषण , चमड़ा , कपड़ा , इंजीनियरिंग , इलेक्ट्रॉनिक्स , रसायन , फार्मा , कृषि और समुद्री उत्पाद शामिल हैं। मंत्री ने आगे कहा कि मंत्रालय ने 2022 तक किसानों की आय दोगुनी करने , 2022 तक कृषि निर्यात को बढ़ाकर 60 अरब अमेरिकी डॉलर करने और वैश्विक कृषि में भारत की हिस्‍सेदारी को दोगुना करने के लिए भारत की पहली कृषि निर्यात नीति तैयार की है।


    वाणिज्य मंत्री ने आगे कहा कि मंत्रालय विनिर्माण क्षेत्र पर लगातार ध्‍यान केंद्रित करेगा क्‍योंकि भारत के पास कई उत्पादों के लिए एक वैश्विक निर्यात केंद्र बनने की क्षमता है। लेकिन सेवा क्षेत्र में भारत की मजबूती देश को वैश्विक स्‍तर पर बढ़त देती है और विशाल घरेलू बाजार के कारण यहां 7 प्रतिशत की सतत आर्थिक वृद्धि की गुंजाइश दिखती है।


    श्री सुरेश प्रभु ने कहा कि वर्ष 2018-19 में भारत से वस्‍तुओं का निर्यात 330 अरब अमेरिकी डॉलर के सर्वाधिक स्‍तर पर पहुंच जाएगा। पिछले छह वर्षों के दौरान भारत से निर्यात की वृद्धि नई ऊंचाईयों पर रही जिसे क्षेत्र विशेष के लिए हस्‍तक्षेप , निर्यात संवर्द्धन पर केंद्रित उपायों , बेहतर पारदर्शिता और समस्‍याओं के त्‍वरित निपटान से रफ्तार मिली।


    वाणिज्य मंत्री ने कहा कि मंत्रालय द्वारा पिछले पांच वर्षों में किए गए ढांचागत सुधारों और प्रमुख क्षेत्रों के लिए कार्योन्मुख योजनाओं के बल पर भारत इस वर्ष 5वीं सबसे बड़ी अर्थव्यवस्था बनने की राह पर अग्रसर है।


    ***


    आरके मीणा/एएम/एसकेसी


    

    
    (Release ID: 1569320) Visitor Counter : 10
    
    
      Read this release in: English