      रक्षा मंत्रालय

      दीक्षांत समारोह- 57 वां एनडीसी पाठ्यक्रम
      Posted On: 02 MAR 2019 1:36PM by PIB Delhi


    57वें राष्ट्रीय रक्षा महाविद्यालय (एनडीसी) पाठ्यक्रम (2017 बैच) के स्नातकों को आज यहां राष्ट्रीय रक्षा महाविद्यालय (एनडीसी) में आयोजित दीक्षांत समारोह में डिग्रियां प्रदान की गई । इस आयोजन की प्रतिष्ठा विदेश राज्यमंत्री जनरल वीके सिंह ने बढ़ाई तथा एनडीसी के कमांडेंट वाइस एडमिरल श्रीकांत एवं मद्रास विश्वविद्यालय में विभागाध्यक्ष प्रोफेसर (डॉक्टर) उत्तम कुमार जमदग्नि की उपस्थिति में अधिकारियों को चर्मपत्र प्रदान करते हुए समापन भाषण दिया । वाइस एडमिरल श्रीकांत ने अपने उद्घाटन भाषण में ज़ोर दिया कि एनडीसी पाठ्यक्रम के पूरा होने के बाद स्नातकों में जटिल परिस्थितियों का सामना करने एवं राष्ट्रीय सुरक्षा व रणनीति से संबंधित सभी आयामों के प्रति व्यापक रुख़ अपनाने का आत्मविश्वास मौजूद था ।


    मंत्री महोदय ने अपने उद्बोधन में एमफिल डिग्री प्राप्त करने वालों को बधाई दी एवं राष्ट्रीय सुरक्षा में आगे भी अपनी पढ़ाई जारी रखने एवं उनको ऐसे विचारवान विद्वान-सैनिक बनने के लिये प्रेरित किया जो क्रमशः अपने राष्ट्रीय हित आगे बढ़ा पाएं । उन्होंने पाठ्यक्रम में सम्मिलित होने वालों का पेशेवर अनुभव के विविध क्षेत्रों से होने की तथा वैश्विक प्रतिनिधित्व होने की प्रशंसा की जिससे परस्पर ज्ञान एवं समझ में वृद्धि होगी ।


    राष्ट्रीय रक्षा महाविद्यालय (एनडीसी), नई दिल्ली भारत में रणनीतिक अध्ययन का प्रतिष्ठित केंद्र है । ब्रिगेडियर एवं सशस्त्र बलों में इसी स्तर के अधिकारी तथा सिविल, पुलिस एवं संबंधित सेवाओं से संयुक्त सचिव स्तर के कुल 100 अधिकारी प्रति वर्ष इस प्रतिष्ठित पाठ्यक्रम में सम्मिलित होते हैं । 25 मित्र देशों के अधिकारी भी इस पाट्यक्रम में शामिल होते हैं । एनडीसी के छात्र भारत एवं विदेश दोनों में सशस्त्र बलों एवं सरकार में उच्च पदों पर आसीन हुए हैं । एक वर्ष का पाठ्यक्रम अधिकारियों को मद्रास विश्वविद्यालय, चेन्नई से रक्षा एवं रणनीतिक अध्ययन में एमफिल डिग्री प्राप्त करने योग्य बनाता है ।


    
    आर.के.मीणा/एएम/एबी-

    
    
    (Release ID: 1569432) Visitor Counter : 10
    
    
      Read this release in: English , Urdu