      राष्ट्रपति सचिवालय

      भारतीय लेखा परीक्षा और लेखा सेवा तथा केन्‍द्रीय इंजीनियरिंग सेवा (सड़क) के प्रशिक्षुओं ने राष्‍ट्रपति से की भेंट
      Posted On: 18 MAR 2019 7:51PM by PIB Delhi


    भारतीय लेखा परीक्षा और लेखा सेवा (आईएएएस) तथा केन्‍द्रीय इंजीनियरिंग सेवा के प्रशिक्षु अधिकारियों ने आज राष्‍ट्रपति रामनाथ कोविंद से राष्‍ट्रपति भवन में भेंट की।


    इस अवसर पर राष्‍ट्रपति ने अधिकारियों को संबोधित करते हुए कहा कि विधायिका के प्रति कार्यपालिका की जवाबदेही सुनिश्चित करने में आईएएस अधिकारियों की अहम भूमिका होती है। उन्‍होंने कहा कि नियंत्रक एवं महा‍लेखा परीक्षक (कैग) द्वारा विधायिका के समक्ष पेश की जाने वाली रिपोर्ट इस जवाबदेही को सुनिश्चित करने का एक अहम जरिया है। उन्‍होंने कहा कि आईएएस सेवा के अधिकारी जनता के विश्‍वास और वित्‍तीय प्रबंधन के संरक्षक हैं। राष्‍ट्रपति ने प्रशिक्षु अधिकारियों को सलाह दी कि वे इस बात का हमेशा ध्‍यान रखें कि लेखा परीक्षा शासन की नीतियों को बेहतर बनाने के लिए हो। उन्‍होंने कहा कि लेखा परीक्षण के दौरान अधिकारियों द्वारा प्राप्‍त की गई जानकारी शासन की गुणवत्‍ता बेहतर बनाने में लेखा परीक्षण के महत्‍व को स्‍थापित करेगी।


    श्री कोविंद ने कहा कि केन्‍द्रीय इंजीनियरिंग सेवा (सड़क) देश के इतिहास में सड़क और राजमार्ग विकास के मौजूदा सबसे अहम चरण में बड़ा योगदान कर रही है। आज के समय की चुनौती सिर्फ सड़क बनाना नहीं , बल्कि एक बेहतर और सुरक्षित सड़क बनाना है। उन्‍होंने कहा कि कम लागत में टिकाऊ सड़कों के निर्माण के लिए नई प्रौद्योगिकी का इस्‍तेमाल सड़क डिजाइनिंग परियोजनाओं का अहम हिस्‍सा होना चाहिए। राष्‍ट्रपति ने कहा कि देश में वाहनों की संख्‍या बढ़ने के साथ ही उनकी रफ्तार और सुरक्षा का मुद्दा भी महत्‍वपूर्ण होता जा रहा है। उन्‍होंने कहा कि देश में सड़क दुर्घटनाओं से होने वाली मौतों का आंकड़ा काफी ज्‍यादा है। उन्‍होंने इंजीनियरों से कहा कि वे इस समस्‍या पर गंभीरता से ध्‍यान दें और इसे पूरी तरह खत्‍म न कर सकें तो कम से कम इसमें कमी लाने की कोशिश जरूर करें।


    ****


    आर के मीणा/एएम/एमएस/वाईबी


    

    
    (Release ID: 1569070) Visitor Counter : 160
    
    
      Read this release in: English , Urdu , Marathi