      रक्षा मंत्रालय

      प्रेस विज्ञप्ति : दिल्ली हॉर्स शो 2019
      Posted On: 30 MAR 2019 4:10PM by PIB Delhi


    दिल्ली हॉर्स शो 20 वीं सदी के आरंभ से अस्तित्व में रहा है। स्वतंत्रता से पहले, यह सबसे महत्वपूर्ण घुड़सवारी स्‍पर्धा कार्यक्रम था जिसने देश के सभी हिस्सों से दिल्ली आने के लिए उत्साही लोगों को समान रूप से आकर्षित किया था। स्वतंत्रता के बाद भी यह परंपरा जारी रही और यह भारत का प्रमुख हॉर्स शो बना रहा। 1979 के बाद कुछ वर्षों के लिए इसे बंद कर दिया गया था और 1986 में राष्ट्रपति के एस्टेट पोलो क्लब के तत्वावधान में इसे पुनर्जीवित किया गया और अब यह शो आर्मी पोलो एंड राइडिंग सेंटर द्वारा आर्मी इक्वेस्ट्रियन सेंटर, नई दिल्ली में संचालित किया जाता है।


    दिल्ली हॉर्स शो देश का सबसे बड़ा, सबसे प्रतिष्ठित और लोकप्रिय हॉर्स शो है। यह हॉर्स शो देश में उच्चतम स्तर तक घुड़सवारी के खेल को बढ़ावा दे रहा है। इस शो में भारत के शीर्ष घुड़सवारों के लिए अधिक गंभीर ड्रेसेज और शो जंपिंग स्‍पर्धाओं से लेकर छोटे बच्‍चों और किशोरों के लिए जिमखाना स्‍पर्धाओं का आयोजन शामिल होगा। प्रतिभागियों की आयु 03 वर्ष से लेकर भारत के शीर्ष वरिष्ठ घुड़सवारों तक है। भारतीय इवेंट टीम द्वारा जकार्ता में हाल ही में संपन्न एशियाई खेलों में 2 सिल्वर मेडल जीतने के बाद देश में खेल के प्रति रुचि तथा हॉर्स शो में भागीदारी बढ़ गई है।


    इस शो में 400 से अधिक घोड़े और 500 प्रतियोगी भाग लेंगे। प्रतियोगियों को चार श्रेणियों में बांटा गया है - सीनियर, युवा राइडर, जूनियर और बच्चे। भाग लेने वाली टीमों और प्रतियोगियों में सेना, अर्धसैनिक, पुलिस बल, घुड़सवारी करने वाले क्लब, संस्थान, स्कूल और कॉलेज शामिल हैं, जो प्रतियोगिताओं में भाग लेते हैं। दस दिनों के दिल्ली हॉर्स शो का समापन 07 अप्रैल 2019 को होगा। यह तड़के सुबह में और देर शाम को आयोजित किया जाएगा।


    ***


    आरकेमीणा/एएम/एसकेजे/एमबी–824

    
    
    (Release ID: 1569878) Visitor Counter : 254
    
    
      Read this release in: English