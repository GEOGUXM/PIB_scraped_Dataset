      वित्‍त मंत्रालय

      केन्‍द्रीय वित्त एवं कॉरपोरेट मामलों के मंत्री श्री अरुण जेटली ने जीएसटी रिफंड पर निर्देशों का एक संग्रह और आंतरिक ऑडिट पर परिचालन नियम-पुस्तिका की एक प्रति जारी की
      Posted On: 01 MAR 2019 6:11PM by PIB Delhi


    भारतीय सिविल लेखा सेवा (आईसीएएस) के 43वें स्‍थापना दिवस पर लेखा महानियंत्रक (सीजीए) और वरिष्‍ठ अधिकारियों की उनकी टीम ने व्‍यय सचिव श्री जी. सी. मुर्मू के साथ आज यहां केन्‍द्रीय वित्त एवं कॉरपोरेट मामलों के मंत्री श्री अरुण जेटली से उनके कार्यालय में भेंट की और जीएसटी के रिफंड एवं पीएम-किसान योजना के परिचालन से जुड़ी दो हालिया उपलिब्‍धयों से उन्‍हें अवगत कराया।


    सीजीए ने चालू वित्त वर्ष 2018-19 के दौरान अब तक किए गए कुल जीएसटी (वस्‍तु एवं सेवा कर) रिफंड पर एक रिपोर्ट पेश की , जो 84,000 करोड़ रुपये आंका गया है। ‘पीएम-किसान योजना’ के तहत एक करोड़ से भी अधिक लाभार्थियों के खातों में धनराशियां हस्‍तांतरित की गई हैं। इस अवसर पर ‘अर्पित (अप्रत्‍यक्ष करों का लेखांकन एवं समाधान पोर्टल)’ पर एक लघु फिल्‍म भी वित्त मंत्री को दिखाई गई।


    इससे पहले वित्त मंत्री श्री अरुण जेटली ने जीएसटी रिफंड पर निर्देशों का एक संग्रह और आंतरिक ऑडिट पर परिचालन नियम-पुस्तिका की एक प्रति जारी की। वित्त मंत्री ने सिविल लेखा दिवस के अवसर पर सीजीए एवं उनकी टीम को बधाई दी और आईसीएएस द्वारा किए जा रहे अच्‍छे कार्यों की सराहना की।


    ***


    आर.के.मीणा/एएम/आरआरएस/वीके-693


    

    
    (Release ID: 1569082) Visitor Counter : 16
    
    
      Read this release in: English