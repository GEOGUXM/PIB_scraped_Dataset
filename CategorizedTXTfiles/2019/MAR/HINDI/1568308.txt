      प्रधानमंत्री कार्यालय

      प्रधानमंत्री ने कानपुर में विभिन्न विकास परियोजनाओं का उद्घाटन और शिलान्यास किया
      Posted On: 08 MAR 2019 4:36PM by PIB Delhi


    प्रधानमंत्री श्री नरेन्द्र मोदी ने आज उत्तर प्रदेश में कानपुर का दौरा किया और वहां पानकी थर्मल पावर संयंत्र की आधारशिला रखी तथा निराला नगर में विभिन्न विकास परियोजनाओं का उद्घाटन करने के उपलक्ष्य में एक पट्टिका अनावरण किया। प्रधानमंत्री ने लखनऊ मेट्रो रेल परियोजना तथा आगरा मेट्रो रेल परियोजना का भी उद्घाटन किया।


    प्रधानमंत्री ने कानपुर में एक जनसभा को संबोधित करते हुए कहा कि कानपुर ऐसे बहादुर नेताओं की जन्मस्थली है जिन्होंने देश के लिए बड़ा योगदान दिया है। उन्होंने कहा कि आज शुरू की गई परियोजनाएं कानपुर तथा उत्तर प्रदेश के लोगों के जीवन में बड़ा बदलाव लाएंगी।


    श्री मोदी ने कहा कि कानपुर में बिजली की आपूर्ति बेहतर बनाने के लिए राज्य और केन्द्र सरकार ने भरपूर प्रयास किया है। उन्होंने इस संदर्भ में पानकी थर्मल पावर संयंत्र का उल्लेख करते हुए बताया कि किस तरह यह संयंत्र कानपुर तथा उत्तर प्रदेश में बिजली की कमी को पूरा करेगा। उन्होंने कहा कि सौभाग्य योजना के तहत उत्तर प्रदेश में 76 लाख से अधिक मुफ्त बिजली कनेक्शन दिए गए हैं।


    प्रधानमंत्री ने गंगा नदी की सफाई के लिए केन्द्र की ओर से की गई पहल का भी जिक्र किया। उन्होंने कहा कि पहले यह समझा जाता था कि गंगा नदी को साफ करना एक असंभव कार्य है लेकिन अब उनकी सरकार इस असंभव कार्य को संभव बना रही है। श्री मोदी ने कहा कि नदी की सफाई के लिए नालों से निकलने वाले प्रदूषित जल के शोधन और नदी में गिरने वाले नालों को बंद करने के कई उपाय किए गए हैं।


    श्री मोदी ने कहा कि उत्तर प्रदेश में बनने जा रहे रक्षा गलियारे से कानपुर के लोगों को बहुत फायदा होगा। उन्होंने कहा कि राज्य में सड़कों, हवाई मार्गों और रेल मार्गों के लिए बड़े पैमाने पर आधारभूत संरचना विकसित की जा रही है। इसके साथ ही कई मेट्रो परियोजनाएं भी शुरू की गई है। ये परियोजनाएं उत्तर प्रदेश में बड़ा बदलाव लाएंगी।


    प्रधानमंत्री ने 2022 तक देश में हर परिवार को आवास उपलब्ध कराने की सरकार की प्रतिबद्धता दोहराई। उन्होंने कहा कि प्रधानमंत्री आवास योजना के तहत अब तक देश में करीब डेढ़ करोड़ मकान बनाए जा चुके है।


    उन्होंने पुलवामा हमले और बड़गाम विमान दुर्घटना में जान गंवाने वाले कानपुर के वीर सैनिकों को श्रद्धांजलि अर्पित की। उन्होंने कहा कि केन्द्र सरकार आतंकवाद के खिलाफ कड़ी कार्रवाई कर रही है।


    प्रधानमंत्री ने कहा कि देश में एकता का माहौल बनाए रखना बहुत जरूरी है। उन्होंने हाल में कश्मीरियों पर हमला करने वालों के खिलाफ त्वरित कार्रवाई करने के लिए उत्तर प्रदेश सरकार की सराहना की। उन्होंने सभी राज्य सरकारों से ऐसे तत्वों के खिलाफ सख्त कार्रवाई करने को कहा।


    ***


    आर.के.मीणा/एएम/एमएस/डीके-414

    

    
    (Release ID: 1568308) Visitor Counter : 189
    
    
      Read this release in: Malayalam , Assamese , English , Urdu , Marathi , Bengali , Gujarati , Tamil