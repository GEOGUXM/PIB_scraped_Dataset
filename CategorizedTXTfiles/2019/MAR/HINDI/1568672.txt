      वित्‍त मंत्रालय

      भारत सरकार, विश्व बैंक और पांच राज्यों के प्रतिनिधियों ने बांध पुनर्वास एवं सुधार परियोजना (डीआरआईपी) हेतु 137 मिलियन अमरीकी डॉलर के अतिरिक्त वित्तपोषण के लिए ऋण समझौते पर हस्ताक्षर किए
      Posted On: 08 MAR 2019 6:52PM by PIB Delhi


    भारत सरकार , विश्व बैंक और पांच राज्यों के प्रतिनिधियों ने आज नई दिल्‍ली में बांध पुनर्वास एवं सुधार परियोजना (डीआरआईपी) हेतु 137 मिलियन अमरीकी डॉलर के अतिरिक्त वित्तपोषण के लिए ऋण समझौते पर हस्ताक्षर किए। इससे केरल, मध्य प्रदेश, ओडिशा, तमिलनाडु और उत्तराखंड राज्यों में 220 से अधिक चुनिंदा बड़े बांधों के आधुनिकीकरण और पुनर्वास में मदद मिलेगी।


    2010 में बैंक के बोर्ड ने भारत में 220 से अधिक चुनिंदा बांधों की सुरक्षा और सतत कार्य प्रदर्शन में सुधार लाने के लिए बांध पुनर्वास और सुधार परियोजना के लिए 350 मिलियन अमरीका डॉलर का वित्‍त देने का अनुमोदन किया था। इस चालू परियोजना से अब तक शहरी और ग्रामीण समुदाय के 25 मिलियन प्राथमिक लाभार्थियों को फायदा हुआ है और उन्‍हें पानी तथा आजीविका के अवसर उपलब्‍ध हुए हैं। इस अवसर पर वित्‍त मंत्रालय के आर्थिक मामलों के विभाग में अपर सचिव श्री समीर कुमार खरे ने कहा कि कृषि का त्‍वरित और सतत विकास भारत सरकार की एक मुख्‍य प्राथमिकता है। अनियमित वर्षा के कारण बांध सिंचाई और अन्‍य उपयोगों के लिए पानी का भंडारण करने में महत्‍वपूर्ण भूमिका निभाते हैं। यह परियोजना भारत में बड़े और छोटे बांधों की सुरक्षा और परिचालन के प्रदर्शन में सुधार लाने में मदद करेगी , जिससे टिकाऊ ग्रामीण विकास को बढ़ावा मिलेगा।


    ऋण समझौते पर वित्‍त मंत्रालय के आर्थिक मामलों के विभाग में अपर सचिव श्री समीर कुमार खरे ने भारत सरकार की ओर से भारत में विश्‍व बैंक के कंट्री डायरेक्‍टर , श्री जुनैद अहमद, ने विश्‍व बैंक की ओर से तथा केरल, मध्य प्रदेश, ओडिशा, तमिलनाडु और उत्तराखंड राज्‍य सरकारों के प्रतिनिधियों ने हस्‍ताक्षर किए। आज हस्‍ताक्षरित 137 मिलियन अमरीकी डॉलर का यह अतिरिक्‍त वित्‍त पोषण ओडिशा में हीराकुंड बांध के लिए एक अतिरिक्‍त स्पिलवे के निर्माण के साथ-साथ भारत में बांधों की सुरक्षा सुनिश्चित करने के लिए संस्‍थागत कानूनी और तकनीकी ढांचा मजबूत करने सहित अन्‍य बांधों के पुनर्वास और सुधार में मदद करेगा।


    विश्‍व बैंक के कंट्री डायरेक्‍टर श्री जुनैद अहमद ने कहा कि बुनियादी ढांचा प्रबंधन अक्‍सर एक महंगी ‘निर्माण-क्षय-पुनर्निर्माण चक्र’ का शिकार हो जाता है। उन्‍होंने कहा कि इस पद्धति को तोड़ना आवश्‍यक है। इसके लिए बांधों का सुप्रबंध, उचित रख-रखाव और कुशल परिचालन आवश्‍यक है। इससे समुदायों का कल्‍याण और सुरक्षा सुनिश्चित होने के साथ-साथ आर्थिक विकास भी टिकाऊ होगा।


    भारत में 5200 बड़े बांध मौजूद हैं और 400 बांधों का निर्माण किया जा रहा है। इस प्रकार कुल जल भंडारण क्षमता 300 बिलियन क्‍यूबिक मीटर से अधिक है। देश में बारिश छोटे मानसून सीजन के अंतर्गत अप्रत्‍याशित रूप से होती है। अस्थायी , तीव्र और अप्रत्‍याशित बारिश स्‍थानिक विवि‍धिता से पूरे वर्ष सिंचाई और अन्‍य जरूरतों को पूरा नहीं किया जा सकता। इसे ध्‍यान में रखते हुए भारत में जल भंडारण आवश्‍यक है। बांधों से उन लाखों लोगों को लाभ पहुंचा है, जो अपनी आजीविका के लिए पानी पर निर्भर हैं। इसलिए बांधों के परिचालन और रख-रखाव में अधिक से अधिक निवेश करने की जरूरत है। विश्‍व बैंक ने अभी तक इस परियोजना में 280 मिलियन डॉलर का निवेश किया है, जो एक प्रकश स्‍तंभ के रूप में कार्य करते हुए यह दर्शाता है कि बांधों को कैसे तकनीकी रूप से मजबूत, स्‍थायी रूप से परिचालित और अधिक सुरक्षित बनाया जा सकता है। अंतर्राष्‍ट्रीय पुनर्निर्माण और विकास बैंक (आईबीआरडी) से प्राप्‍त होने वाले 137 मिलियन अमरीकी डॉलर ऋण की तीन वर्ष की अनुग्रह अवधि और 16 साल की अंतिम परिपक्‍वता है।


    ***


    आर.के.मीणा/एएम/आईपीएस/वाईबी-


    

    
    (Release ID: 1568672) Visitor Counter : 22
    
    
      Read this release in: English