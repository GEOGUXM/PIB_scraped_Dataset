      रसायन एवं उर्वरक मंत्रालय

      390 कैंसर रोधी गैर-अनुसूचित दवाओं की एमआरपी 87 प्रतिशत तक घटाई गई
      Posted On: 08 MAR 2019 5:18PM by PIB Delhi


    रसायन एवं उर्वरक मंत्रालय के अधीनस्थ राष्ट्रीय दवा मूल्य निर्धारण प्राधिकरण (एनपीपीए) ने आज अधिकतम खुदरा मूल्य (एमआरपी) में 87 प्रतिशत तक की कटौती के साथ 390 कैंसर रोधी गैर-अनुसूचित दवाओं की सूची जारी की। संशोधित कीमतें आज 8 मार्च, 2019 से ही प्रभावी हो गई हैं।


    एनपीपीए ने 27 फरवरी, 2019 को 42 कैंसर रोधी दवाओं को 30 प्रतिशत की व्यापार मार्जिन सीमा में डाल दिया था। निर्माताओं और अस्पतालों को व्यापार मार्जिन (टीएम) फॉर्मूले पर आधारित संशोधित एमआरपी के बारे में सूचित करने का निर्देश दिया गया था जो 8 मार्च, 2019 से प्रभावी हो गई है। निर्माताओं द्वारा सूचित 426 ब्रांडों में से 91 प्रतिशत अर्थात 390 ब्रांडों की कीमतों में गिरावट का रुख देखा गया।


    कैंसर रोगियों के मामले में अपनी जेब से किए जाने वाला खर्च अन्य बीमारियों पर होने वाले व्यय की तुलना में औसतन ढाई गुना अधिक होता है। इस निर्णय से देश भर में 22 लाख कैंसर रोगियों के लाभान्वित होने की आशा है और इससे उपभोक्ताओं को लगभग 800 करोड़ रुपये की वार्षिक बचत होगी।


    कटौती की सीमा का उल्लेख नीचे किया गया हैः

                                         
सीमा                   ब्रांडों की संख्या
                                         
                                         
                                         
75% एवं उससे अधिक      38                
                                         
                                         
                                         
50% से लेकर 75% से कम  124               
                                         
                                         
                                         
25% से लेकर 50% से कम  121               
                                         
                                         
                                         
25% से कम              107               
                                         
                                         
                                         
कुल                    390               
                                         
                                         

    संशोधित एमआरपी के साथ ब्रांडों की पूरी सूची nppaindia.nic.in पर उपलब्ध है। निकट भविष्य में कई और ब्रांडों की कीमतें घटने की आशा है, जैसा कि अन्य निर्माताओं से प्राप्त आंकड़ों से पता चला है।


    ***


    आर.के.मीणा/अर्चना/आरआरएस/सीएल-422

    
    
    (Release ID: 1568380) Visitor Counter : 834
    
    
      Read this release in: Urdu , English , Marathi