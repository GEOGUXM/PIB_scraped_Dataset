      प्रधानमंत्री कार्यालय

      प्रधानमंत्री कल ग्रेटर नोएडा में विभिन्‍न विकास परियोजनाओं का उद्घाटन करेंगे
      
      मेट्रो के नोएडा सिटी सेंटर-नोएडा इलेक्‍ट्रोनिक सिटी खंड का उद्घाटन होगा
      
      
      प्रधानमंत्री वीडियो लिंक के जरिये खुर्जा और बक्‍सर के विद्युत संयंत्रों का शिलान्‍यास करेंगे

      Posted On: 08 MAR 2019 4:15PM by PIB Delhi

    प्रधानमंत्री श्री नरेन्‍द्र मोदी कल (9मार्च , 2019) उत्‍तर प्रदेश के ग्रेटर नोएडा की यात्रा करेंगे। वे ग्रेटर नोएडा के पंडित दीनदयाल उपाध्‍याय पुरातत्‍व संस्‍थान में विभिन्‍न विकास परियोजनाओं का उद्घाटन करेंगे।


    प्रधानमंत्री पंडित दीनदयाल उपाध्‍याय पुरातत्‍व संस्‍थान के उद्घाटन के तहत एक पट्टिका का अनावरण करेंगे। वे परिसर में पंडित दीनदयाल उपाध्‍याय की प्रतिमा का भी अनावरण करेंगे। पंडित दीनदयाल उपाध्‍याय पुरातत्‍व संस्‍थान , भारतीय पुरातत्‍व सर्वेक्षण (एएसआई) के अन्‍तर्गत है और ग्रेटर नोएडा के नॉलेज पार्क-2 में स्थित है।


    प्रधानमंत्री श्री मोदी मेट्रो के नोएडा सिटी सेंटर-नोएडा इलेक्‍ट्रॉनिक सिटी खंड का उद्घाटन करेंगे। मेट्रो के इस नए मार्ग से नोएडा के निवासियों को एक सुविधाजनक और तेज परिवहन व्‍यवस्‍था का लाभ मिलेगा। इससे सड़क के ट्रेफिक में कमी आएगी तथा यह पर्यावरण अनुकूल परिवहन व्‍यवस्‍था है। 6 .6 किलोमीटर लम्‍बा यह रेलखंड दिल्‍ली मेट्रो के ब्‍लू लाईन का विस्‍तार है।


    प्रधानमंत्री श्री मोदी 2 ताप ऊर्जा संयंत्रों का शिलान्‍यास करेंगे। इनमें से एक 1320 मेगावाट क्षमता का सुपर थर्मल पावर प्रोजेक्‍ट है , जो उत्‍तर प्रदेश के बुलन्‍दशहर जिले के खुर्जा में स्थित है। खुर्जा ताप ऊर्जा परियोजना सुपर क्रिटिकल तकनीक पर आधारित होगी। इसमें 660-660 मेगावाट क्षमता की 2 इकाईयां होंगी। पर्यावरण को सुरक्षा प्रदान करने के लिए संयंत्र में अत्‍याधुनिक उत्‍सर्जन नियंत्रण प्रौद्योगिकी का उपयोग किया जाएगा। उच्‍च कार्यकुशलता वाले इस संयंत्र में ऊर्जा उत्‍पादन के लिए अपेक्षाकृत कम ईंधन का उपयोग किया जाएगा। खुर्जा संयंत्र से बिजली की कमी झेल रहे उत्‍तरी क्षेत्र को लाभ मिलेगा। इस संयंत्र से विशेषकर उत्‍तर प्रदेश तथा उत्‍तराखंड, राजस्‍थान, हिमाचल प्रदेश और दिल्‍ली को लाभ मिलेगा। इस परियोजना से प्रत्‍यक्ष और अप्रत्‍यक्ष रूप से रोजगार के अवसरों का सृजन होगा। बुलन्‍दशहर तथा निकटवर्ती जिलों का सर्वांगीण विकास होगा।


    दूसरा संयंत्र बिहार के बक्‍सर में 1320 मेगावाट क्षमता का ताप ऊर्जा संयंत्र है। बक्‍सर ताप ऊर्जा संयंत्र को वीडियो लिंक के माध्‍यम से लॉंच किया जाएगा। इस संयंत्र में 660 -660 मेगावाट क्षमता की 2 इकाईयां होंगी। यह संयंत्र सुपर क्रिटिकल प्रौद्योगिकी पर आधारित होगा। पर्यावरण को सुरक्षा प्रदान करने के लिए संयंत्र में अत्‍याधुनिक उत्‍सर्जन नियंत्रण प्रौद्योगिकी का उपयोग किया जाएगा। बक्‍सर संयंत्र से बिहार और पूर्वी क्षेत्र में बिजली की कमी की समस्‍या में कमी आएगी।


    इसके बाद प्रधानमंत्री श्री नरेन्‍द्र मोदी जन समुदाय को सम्‍बोधित करेंगे।


    ***


    आर.के.मीणा/अर्चना/ जेके /आरएन-


    

    
    (Release ID: 1568316) Visitor Counter : 204
    
    
      Read this release in: Assamese , English , Urdu , Marathi , Bengali , Gujarati , Tamil