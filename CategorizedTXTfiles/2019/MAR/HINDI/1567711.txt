      प्रधानमंत्री कार्यालय

      प्रधानमंत्री 4 और 5 मार्च, 2019 को गुजरात का दौरा करेंगे
      
      प्रधानमंत्री कल जामनगर में सौनी परियोजनाओं का अनावरण करेंगे
      
      प्रधानमंत्री द्वारा अहमदाबाद मेट्रो परियोजना के पहले चरण का शुभारम्‍भ किया जाएगा
      
      प्रधानमंत्री 5 मार्च को वस्‍त्राल में प्रधानमंत्री श्रम योगी मानधन योजना का शुभारम्‍भ करेंगे

      Posted On: 03 MAR 2019 8:15PM by PIB Delhi

    प्रधानमंत्री श्री नरेन्‍द्र मोदी 4 और 5 मार्च, 2019 को गुजरात का दौरा करेंगे। वे 4 मार्च को जामनगर, जसपुर और अहमदाबाद में और 5 मार्च को अदलाज और वस्त्राल में रहेंगे।


    प्रधानमंत्री 4 मार्च को जामनगर में मेडिकल कॉलेज कैंपस का दौरा करेंगे और विभिन्न विकास कार्यों का शुभारंभ करेंगे। इन कार्यों में शामिल हैं-


    * गुरु गोबिंद सिंह अस्पताल के उपभवन (एनेक्सी) को राष्ट्र को समर्पित करना:


    प्रधानमंत्री गुरु गोबिंद सिंह अस्पताल के 750 बिस्‍तरों वाले एनेक्सी को राष्‍ट्र को समर्पित करेंगे।


    वे अस्पताल के नवनिर्मित पीजी छात्रावास का भी उद्घाटन करेंगे।


    प्रधानमंत्री अस्पताल का दौरा करेंगे और अस्पताल के छात्रों तथा शिक्षकों के साथ बातचीत भी करेंगे।


    * सौनी परियोजनाओं का अनावरण


    प्रधानमंत्री स्‍थल पर बटन दबाकर सौनी परियोजनाओं का अनावरण करेंगे।


    सौनी परियोजनाओं में यूएनडी-1 से रणजीतसागर तक लिफ्ट सिंचाई योजना और माचु- 1 से न्यारी लिफ्ट सिंचाई योजना राष्‍ट्र को समर्पित करना शामिल हैं। वे जोडिया विलवणीकरण संयंत्र और यूएनडी-3 से वीनू -2 तक लिफ्ट सिंचाई योजना का भी शिलान्यास करेंगे।


    * बांद्रा- जामनगर हमसफर एक्सप्रेस को झंडी दिखाना


    प्रधानमंत्री वीडियो लिंक के जरिए बांद्रा- जामनगर हमसफर एक्सप्रेस को झंडी दिखाकर रवाना करेंगे।


    *अन्य परियोजनाएं


    पट्टिका का अनावरण कर प्रधानमंत्री आजी -3 से खिजडिया तक 51 किलोमीटर लंबी पाइपलाइन राष्‍ट्र को समर्पित करेंगे। वे राजकोट-कनालस रेलवे लाइन दोहरीकरण परियोजना की आधारशिला भी रखेंगे।


    प्रधानमंत्री जामनगर नगर निगम द्वारा निर्मित 448 आवासों और जामनगर क्षेत्र विकास प्राधिकरण द्वारा निर्मित 1008 फ्लैटों के समर्पण स्‍वरूप चुनिंदा लाभार्थियों को आवासों की चाबियां भी सौंपेंगे।


    प्रधानमंत्री कार्यक्रम स्थल पर सभा को संबोधित करेंगे।


    जसपुर में


    प्रधानमंत्री विश्व उमियाधाम कॉम्प्लेक्स का शिलान्‍यास करने के लिए गुजरात के जसपुर जाएंगे।


    बाद में वे कार्यक्रम स्थल पर सभा को संबोधित करेंगे।


    अहमदाबाद के वस्‍त्राल गाम मेट्रो स्टेशन पर


    प्रधानमंत्री वस्‍त्राल गाम मेट्रो स्टेशन पर अहमदाबाद मेट्रो ट्रेन के पहले चरण का उद्घाटन करेंगे। वे मेट्रो के दूसरे चरण की आधारशिला भी रखेंगे।


    प्रधानमंत्री अहमदाबाद मेट्रो के कॉमन मोबिलिटी कार्ड का अनावरण करेंगे।


    इसके बाद प्रधानमंत्री मेट्रो ट्रेन को झंडी दिखाएंगे और वस्त्राल गाम स्टेशन से मेट्रो में सवारी करेंगे।


    केंद्रीय मंत्रिमंडल ने फरवरी 2019 में अहमदाबाद मेट्रो ट्रेन परियोजना के दूसरे चरण के लिए मंजूरी दी थी। दूसरे चरण में कुल 28.254 किलोमीटर लंबाई के दो गलियारे होंगे। इससे लोगों विशेष रूप से अहमदाबाद और गांधीनगर क्षेत्र के यात्रियों के लिए आरामदायक और विश्वसनीय सार्वजनिक परिवहन सुविधा उपलब्‍ध होगी।


    अहमदाबाद मेट्रो ट्रेन के पहले चरण की परियोजना लगभग कुल 40.03 किलोमीटर की है , जिसमें से 6.5 किमी भूमिगत है और शेष खंड भूमि से ऊपर है।


    इन मेट्रो परियोजनाओं से न केवल संपर्कता बढ़ेगी , बल्कि यात्रा के समय में भी कमी आएगी और शहरी क्षेत्रों में जीवन काफी सुगम होगा।


    बीजे मेडिकल कॉलेज , अहमदाबाद में


    प्रधानमंत्री बीजे मेडिकल कॉलेज मैदान में स्वास्थ्य और रेलवे से संबंधित विभिन्न परियोजनाओं का शुभारंभ करेंगे।


    स्वास्थ्य


    प्रधानमंत्री अहमदाबाद क्षेत्र में निर्मित विभिन्न अस्पतालों को राष्ट्र को समर्पित करेंगे। यह महिला , बच्चे और सुपर स्पेशलिटी अस्पताल, कैंसर अस्पताल, नेत्र अस्पताल और दंत अस्पताल हैं।


    इन अस्पतालों से अहमदाबाद के स्वास्थ्य देखभाल क्षेत्र को काफी प्रोत्‍साहन मिलेगा। इन अस्पतालों के माध्‍यम से अहमदाबाद और इसके आसपास के क्षेत्रों के लोगों के लिए गुणवत्तापरक स्वास्थ्य देखभाल सुनिश्चित होगी।


    प्रधानमंत्री पीएमजेएवाई- आयुष्मान भारत योजना के चुनिंदा लाभार्थियों को स्वर्ण कार्ड वितरित करेंगे।


    रेलवे


    प्रधानमंत्री पाटन- बिंदी रेलवे लाइन का उद्घाटन करेंगे। वे दाहोद रेल कारखाने को भी राष्‍ट्र को समर्पित करेंगे , जिसमें आधुनिकीकरण और वैगन पीओएच की क्षमता को बढ़ाकर 150 वैगन प्रति माह करना शामिल है। वे आणंद-गोधरा रेलवे लाइन दोहरीकरण परियोजना की आधारशिला भी रखेंगे।


    इसके बाद प्रधानमंत्री सभा को संबोधित करेंगे।


    प्रधानमंत्री न्यू सिविल अस्पताल भी जाएंगे और 1200 बिस्‍तरों वाले न्यू सिविल अस्पताल का रिबन काटकर उद्घाटन करेंगे। वे अहमदाबाद में नए कैंसर अस्पताल और नेत्र अस्पताल का भी दौरा करेंगे।


    5 मार्च, 2019


    अदलाज , गांधीनगर में


    प्रधानमंत्री 5 मार्च को गांधीनगर के अदलाज में अन्नपूर्णा धाम ट्रस्ट जाएंगे। वहां वे शिक्षण भवन और विद्यार्थी भवन का शिलान्यास करेंगे।


    प्रधानमंत्री सभा को संबोधित भी करेंगे।


    प्रधानमंत्री श्रम योगी मान-धन योजना (पीएम-एसवाईएम) का शुभारम्‍भ


    प्रधानमंत्री वस्‍त्राल में असंगठित क्षेत्र के श्रमिकों के लिए प्रधानमंत्री श्रम योगी मान-धन पेंशन योजना का शुभारम्‍भ लाभार्थियों को ऑनलाइन निधि हस्‍तांतरित कर करेंगे।


    वे चुनिंदा लाभार्थियों को पीएम-एसवाईएम पेंशन कार्ड भी वितरित करेंगे।


    पीएम-एसवाईएम के बारे में


    भारत सरकार ने 2019-20 के अंतरिम बजट में असंगठित क्षेत्र के उन श्रमिकों के बुढ़ापे में सुरक्षा सुनिश्चित करने के लिए प्रधानमंत्री श्रम योगी मान-धन (पीएम-एसवाईएम) नाम से वृहद पेंशन योजना शुरू की, जिनकी मासिक आय 15,000 रुपये प्रति माह या इससे कम है।


    यह स्वैच्छिक और अंशदायी पेंशन योजना है , जहां पीएमएसवाईएम के तहत प्रत्येक ग्राहक को 60 वर्ष की आयु के बाद न्यूनतम 3000 रुपये प्रति माह पेंशन प्राप्त होगी।


    केंद्र सरकार द्वारा लाभार्थी की आयु विशिष्ट योगदान के अनुकूल अंशदान दिया जाएगा।


    उम्मीद है कि अगले पांच वर्षों में असंगठित क्षेत्र के कम से कम दस करोड़ श्रमिकों को प्रधानमंत्री श्रम-योगी मानधन का लाभ मिलेगा।


    देश के सकल घरेलू उत्पाद में लगभग आधा योगदान असंगठित क्षेत्र के चालीस करोड़ से अधिक श्रमिकों का है , जो अधिकतर रेहड़ी लगाने वाले, रिक्शा चालक, निर्माण श्रमिक, कूड़ा उठाने वाले, खेतों में मजदूरी करने वाले, बीड़ी श्रमिक, हथकरघा, चमड़ा और इस प्रकार के कई अन्य व्यवसायों में काम करने वाले हैं।


    ‘आयुष्मान भारत’ के तहत प्रदान किया जाने वाला स्वास्थ्य कवरेज, ‘प्रधानमंत्री जीवन ज्योति बीमा योजना’ और ‘प्रधानमंत्री सुरक्षा बीमा योजना’ के तहत दिया जाने वाला जीवन और दिव्‍यांगता कवरेज के साथ ही पीएम-एसवाईएम से असंगठित क्षेत्र के श्रमिकों के बुढ़ापे के लिए व्यापक सामाजिक सुरक्षा कवरेज सुनिश्चित होगी।


    ****


    आर.के.मीणा/एएम/एमके-

    
    
    (Release ID: 1567711) Visitor Counter : 15
    
    
      Read this release in: Assamese , Marathi , English , Urdu , Gujarati , Tamil , Kannada