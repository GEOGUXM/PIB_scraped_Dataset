      सड़क परिवहन एवं राजमार्ग मंत्रालय

      श्री नितिन गडकरी ने दिल्ली में आश्रम-बदरपुर-फरीदाबाद-बल्लभगढ़ मार्ग पर यातयात का दबाव कम करने की राजमार्ग परियोजना का शिलान्‍यास किया
      
      दिल्ली एनसीआर में यातयात का दबाव कम करने के लिए 5000 करोड़ रुपये से अधिक लागत की राजमार्ग परियोजनाओं पर कार्य किया जा रहा है: श्री नितिन गडकरी
      
      Posted On: 01 MAR 2019 6:00PM by PIB Delhi


    केंद्रीय सड़क परिवहन और राजमार्ग, पोत परिवहन तथा जल संसाधन, नदी विकास और गंगा संरक्षण मंत्री नितिन गडकरी ने आज दिल्ली और राष्ट्रीय राजधानी क्षेत्र (एनसीआर) में यातायात का दबाव कम करने की एक और राष्ट्रीय राजमार्ग परियोजना का शिलान्‍यास किया। प्रस्तावित 59 किलोमीटर लंबा छह-लेन का एक्‍सेस कंट्रोल राजमार्ग रिंग रोड-डीएनडी जंक्शन को कालिंदी बाईपास और फरीदाबाद-बल्लभगढ़ बाईपास से होकर केएमपी पर दिल्ली-मुंबई एक्सप्रेसवे के इंटरचेंज से जोड़ेगा। इससे इस क्षेत्र में यातायात की भीड़ कम होगी और प्रदूषण का स्तर भी घटेगा। इस परियोजना की अनुमानित लागत 3580 करोड़ रुपये है।


    इस अवसर पर जन सभा को संबोधित करते हुए श्री गडकरी ने आश्वासन दिया कि इस राजमार्ग का काम दो महीने के भीतर शुरू हो जाएगा और परियोजना दो वर्ष में पूरी हो जाएगी। उन्होंने परियोजना में सहयोग के लिए उत्‍तर प्रदेश, हरियाणा और दिल्ली की सरकारों का आभार व्‍यक्‍त किया। इस क्षेत्र में विकास की संभावनाओं के बारे में बताते हुए श्री गडकरी ने हरियाणा से नवी मुंबई की तर्ज पर फरीदाबाद और गुरुग्राम की नई टाउनशिप विकसित करने पर विचार करने का आग्रह किया। अंतर्राष्ट्रीय मानकों के आधार पर राजधानी शहर का विकास, विश्व स्तर की परिवहन सुविधाएं उपलब्‍ध कराने और उच्च स्तर के प्रदूषण को कम करने के लिए सरकार की प्रतिबद्धता को दोहराते हुए श्री गडकरी ने कहा कि एनसीआर दिल्ली में यातायात का दबाव कम करने के लिए 5000 करोड़ रुपये से अधिक लागत की राजमार्ग परियोजनाओं पर कार्य किया जा रहा है।


    योजना राज्यमंत्री (स्‍वतंत्र प्रभार) और रासायनिक तथा उर्वरक राज्‍यमंत्री राव इंद्रजीत सिंह ने कहा किसी भी देश के आर्थिक विकास के लिए सड़कें महत्‍वपूर्ण होती हैं। उन्होंने कहा कि सरकार ने पिछले पांच वर्ष में जिन राष्ट्रीय राजमार्ग परियोजनाओं का कार्यान्‍वयन किया है, उनसे देश में समृद्धि आयेगी।


    सामाजिक न्याय और अधिकारिता राज्यमंत्री श्री कृष्ण पाल गुर्जर ने सड़क परिवहन और राजमार्ग मंत्रालय के काम की तुलना बुलेट ट्रेन से की, क्योंकि राजमार्ग निर्माण कार्य 10 किलोमीटर से बढ़कर 30 किलोमीटर प्रति दिन हो गया है।


    एक्सेस-कंट्रोल राजमार्ग परियोजना में लगभग 29 किलोमीटर के लिए दोनों तरफ 3 + 3 लेन सर्विस रोड, मेट्रो लाइन के चार स्थानों पर दो लेवल क्रॉसिंग के साथ 7.350 किलोमीटर एलिवेटेड सेक्शन, 18 नए अंडरपास और बेहतर जंक्‍शन्‍स के साथ नौ इंटरचेंज होंगे। इस परियोजना से आश्रम-बदरपुर-फरीदाबाद-बल्लभगढ़ क्षेत्र में यातायात का दबाव कम होगा, जिससे दिल्ली में भी भीड़ में कमी आयेगी। इससे वाहन प्रदूषण भी घटेगा।


    यह परियोजना दिल्ली और एनसीआर में यातायात दबाव को कम करने के लिए कार्यान्वित की जा रही नौ अन्य परियोजनाओं के अतिरिक्‍त होगी। यह परियोजनाएं- 280 करोड़ रुपये की लागत से धौला - कुआं से हवाई अड्डे तक 3 किलोमीटर सिग्नल फ्री कॉरिडोर, जो लगभग 40% पूरा हो गया है; गुरुग्राम-सोहना रोड पर 22 किलोमीटर, 6-लेन का एलिवेटेड कॉरिडोर है और 2000 करोड़ रुपये की लागत की इस परियोजना पर काम शुरू हो चुका है; रारा-1 पर मुकरबा चौक से पानीपत तक 8-लेन का दिल्ली-पानीपत राजमार्ग 2300 करोड़ रुपये की लागत से बनाया जा रहा है और इसका लगभग 48% काम हो चुका है; लगभग 9500 करोड़ रुपये लागत से 29 किलोमीटर तक 8 लेन का एक्‍सेस कंट्रोल द्वारका एक्सप्रेसवे, जिस पर काम शुरू हो चुका है; 5900 करोड़ रुपये की लागत से दिल्ली-मेरठ एक्सप्रेसवे के पैकेज II, III और IV, जिनमें से पैकेज II का 36%, पैकेज III का 76% और पैकेज IV का 32% काम पूरा हो चुका है; लगभग 1200 करोड़ रुपये की लागत से खेकड़ा - ईपीई जंक्शन से शामली-सहारनपुर (रारा-709 बी) तक 124 किलोमीटर सड़क को चार लेन का बनाना; 1000 करोड़ रुपये की लागत से द्वारका / रारा-08 को वसंत कुंज-नेल्सन मंडेला रोड से जोड़ने के लिए रंगपुरी बाईपास, जो डीपीआर चरण में है; भारतमाला परियोजना के तहत दिल्ली के लिए 75 किलोमीटर की अर्बन एक्सटेंशन रोड (यूईआर-2) तीसरी रिंग रोड डीपीआर चरण में है, जिसे 4000 करोड़ रुपये की लागत से विकसित किया जाना है और लगभग 2600 करोड़ रुपये की लागत से अक्षरधाम रारा-24 जंक्शन से बागपत रोड पर ईपीई जंक्शन तक 31.3 किलोमीटर को 6-लेन एक्सेस कंट्रोल कॉरिडोर हैं।


    ***


    आर.के.मीणा/एएम/एमके-

    
    
    (Release ID: 1569204) Visitor Counter : 13
    
    
      Read this release in: English