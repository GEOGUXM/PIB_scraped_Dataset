      वाणिज्‍य एवं उद्योग मंत्रालय

      भारत-अफ्रीका परियोजना सहयोग पर 14वां सीआईआई – एग्जिम बैंक सम्‍मेलन सम्‍पन्‍न
      Posted On: 19 MAR 2019 6:29PM by PIB Delhi


      भारत-अफ्रीका परियोजना सहयोग पर आधारित 14वां सीआईआई – एग्जिम बैंक सम्‍मेलन आज नई दिल्‍ली में सम्‍पन्‍न हुआ। भारतीय उद्योग परिसंघ तथा भारतीय एग्जिम बैंक के सहयोग से वाणिज्‍य मंत्रालय ने इस तीन दिवसीय सम्‍मेलन का आयोजन किया था। समापन समारोह को संबोधित करते हुए वाणिज्‍य सचिव डॉ. अनूप बाधवा ने कहा कि अफ्रीकी देशों के साथ व्‍यापार संबंध मजबूत हुए हैं और यह संबंध दोनों ही पक्षों को लाभ पहुंचाने वाला सिद्ध हुआ है। यह सम्‍मेलन स्‍पष्‍ट करता है कि दक्षिण – दक्षिण सहयोग में भारत अफ्रीका सहयोग महत्‍वपूर्ण है। आज विश्‍व अर्थव्‍यवस्‍था , बढते हुए संरक्षणवाद तथा व्‍यापारिक संघर्षो से संबंधित चुनौतियों का सामना कर रही है। भारत-अफ्रीका द्विपक्षीय सहयोग ने भारत को एक बड़ी अर्थव्‍यवस्‍था बनाने में सहायता प्रदान की है। इसके साथ ही अफ्रीका की कुछ अर्थव्‍यवस्‍थाएं भी विश्‍व के 10 सबसे तेज गति से बढ़ने वाली अर्थव्‍यवस्‍थाओं में शामिल हुई हैं।


      वाणिज्‍य सचिव ने कहा कि भारत अफ्रीका के साथ दीर्घावधि संबंध चाहता है और भारत अफ्रीका आर्थिक सहयोग का विस्‍तार करना चाहता है। भारतीय इंजीनियरिंग कंपनियां अफ्रीकी देशों में सड़क निर्माण , पोर्ट निर्माण , चीनी उत्‍पादन , ऊर्जा उत्‍पादन व वितरण , जल शोधन , सूचना प्रौद्योगिकी आदि कार्य कर रही हैं।


      डॉ. अनूप बाधवा ने कहा कि विदेश मंत्रालय ने 10 सितम्‍बर , 2018 को टेली कम्‍यूनिकेशन कंसलटेंट इंडिया लिमिटेड (टीसीआईएल) के साथ एक समझौता किया है इसके तहत कंपनी पूरे अफ्रीका में ई-आरोग्‍य भारती नेटवर्क का निर्माण करेगी। इस परियोजना से अफ्रीका को सतत विकास लक्ष्‍य (एसडीजी , शिक्षा व स्‍वास्‍थ्‍य) को प्राप्‍त करने में मदद मिलेगी।


      यह सम्‍मेलन 2005 से प्रतिवर्ष आयोजित किया जाता है। इसमें भारत और अफ्रीका के वरिष्‍ठ मंत्री , नीति निर्माता , बैंकर , व्‍यापार जगत के प्रतिनिधि आदि भाग लेते हैं।


      सम्‍मेलन में अफ्रीका के 500 प्रतिनिधियों ने भाग लिया। सम्‍मेलन में घाना गणराज्‍य के उप-राष्‍ट्रपति डॉ. महमूदू बाउमिया , गि‍नी गणराज्‍य के प्रधानमंत्री डॉ. इब्राहिम कसोरी फोफना और लिसोथो राज्‍य के उप प्रधानमंत्री मोनयाने मोलेलिकि ने भी भाग लिया।


      ***


      आरकेमीणा/एएम/जेके/एस- 751
    

    
    (Release ID: 1569413) Visitor Counter : 33
    
    
      Read this release in: English , Urdu