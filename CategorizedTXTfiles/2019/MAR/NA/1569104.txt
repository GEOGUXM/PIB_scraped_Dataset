      निर्वाचन आयोग

      निर्वाचन आयोग ने चुनाव खर्च निगरानी पर बहुविभागीय बैठक बुलाई
      Posted On: 15 MAR 2019 6:56PM by PIB Delhi


    निर्वाचन आयोग ने मुख्‍य निर्वाचन आयुक्‍त श्री सुनील अरोड़ा, चुनाव आयुक्‍त श्री अशोक लवासा और श्री सुशील चन्‍द्र की अध्‍यक्षता में चुनाव निगरानी पर आज बहुविभागीय बैठक बुलाई। इस बैठक में सभी कर बोर्ड, कानून प्रवर्तन एजेंसियों और केन्‍द्रीय अर्द्धसैनिक बलों के अध्‍यक्ष तथा वित्‍तीय संस्‍थाओं के प्रतिनिधियों ने भाग लिया।


    श्री अरोड़ा ने बैठक को संबोधित करते हुए कहा कि स्‍वतंत्र और निष्‍पक्ष चुनाव कराना निर्वाचन आयोग का संवैधानिक दायित्‍व है। उन्‍होंने कहा कि मौजूदा समय में जबकि मतदाताओं को लुभाने के लिए पैसे की ताकत के दुरुपयोग का चलन बढ़ता जा रहा है मौजूदा लोकतांत्रिक व्‍यवस्‍था में स्‍वतंत्र और निष्‍पक्ष चुनाव कराना एक कठिन चुनौती बन चुका है। उन्‍होंने कहा कि निर्वाचन आयोग इस बुराई को खत्‍म करने के लिए प्रतिबद्ध है और इसके लिए उसने राजनीतिक दलों और उनके उम्‍मीदवारों द्वारा किए जाने वाले चुनावी खर्चों पर कड़ी निगरानी रखने के लिए विस्‍तृत दिशा निर्देश जारी किये हैं। समय के साथ यह निगरानी तंत्र मजबूत हुआ है। पिछले कई चुनाव में निर्वाचन आयोग की टीम ने बड़ी मात्रा में अवैध धन जब्‍त किया है। श्री अरोड़ा ने कहा कि बैठक में हिस्‍सा ले रही सभी एजेंसिंयों की स्‍वतंत्र और निष्‍पक्ष चुनाव सुनिश्‍चित करने में बड़ी भूमिका है।


    चुनाव आयुक्‍त श्री लवासा ने कहा कि निर्वाचन आयोग के दिशानिर्देशों के अनुपालन के लिए चुनावी खर्चों पर नजर रखने वाली विभिन्‍न एजेसियों के बीच बेहतर समन्‍वय जरूरी है। सूचनाएं साझा करने के मामलों में इन एजेसियों को यह सुनिश्चित करना होगा कि उनके प्रयास पूरी तरह से समस्‍याओं के निराकरण पर केन्द्रित हों। उन्‍होंने कहा कि चुनाव के दौरान होने वाले विभिन्‍न तरह के अपराधों से निबटने के लिए समन्वित प्रयास आवश्‍यक हैं। उन्‍होंने कहा कि पिछले चुनावों में जब्‍त किए गए अवैध धन के मामले में एजेसिंयो द्वारा उचित कार्रवाई का ऐसा उदाहरण पेश होना चाहिए जो आगे धन बल का इस्‍तेमाल करने वालों के लिए एक सबक बन सके। उन्‍होंने कहा कि शरारती तत्‍व हर बार व्‍यवस्‍था को मात देने के नए तरीके ईजाद करते रहते हैं।


    चुनाव आयुक्‍त श्री चंद्र ने कहा कि चुनावी खर्चों पर नजर रखने के लिए बनाया गया निगरानी तंत्र उम्‍मीदवारों और राजनीतिक दलों द्वारा कानूनी रूप से प्रचार में किए जाने वाले खर्चों पर नजर रखने के साथ ही यह भी सुनिश्चित करने का काम करता है कि राजनीतिक दल और उनके उम्‍मीदवार वोट हासिल करने के लिए अवैध रूप से धन या अन्‍य चीजों का इस्‍तेमाल नहीं कर पाएं।


    चुनाव आयुक्त ने कहा कि चुनावों के दौरान पैसे का बड़े पैमाने पर इस्‍तेमाल हाल के दिनों में काफी बढ़ गया है। इसलिए इस खतरे से निपटने के लिए विभिन्न प्रवर्तन एजेंसियों के बीच बेहतर तालमेल और सामूहिक रणनीति विकसित किये जाने की आवश्यकता है। उन्‍होंने कहा कि निर्वाचन आयोग चाहता है कि ये एजेंसियां अलग-अलग काम करने की बजाय मिलकर काम करें और इसके लिए सूचनाएं साझा करने एक बेहतर तंत्र विकसित करें।


    बैठक में उम्मीदवारों और राजनीतिक दलों द्वारा चोरी छिपे किये जाने वाले खर्चों पर अंकुश लगाने के तरीकों ; चुनाव के दौरान कानून प्रवर्तन एजेंसियों को उनकी भूमिका के बारे में जागरूक बनाने ; तथा आर्थिक अपराधों के खिलाफ प्रभावी कार्रवाई करने के लिए ऐसे अपराधाअें से जुड़ी सूचनाओं को साझा करने के लिए उनके बीच प्रभावी तंत्र विकसित करने ; चुनाव के दौरान ऐसी कार्रवाई के लिए रोडमैप तैयार करने ; चुनाव के दौरान सामान, नशीली दवाओं, शराब, नकदी और जाली मुद्रा की तस्‍करी पर नजर रखने के लिए निर्वाचन क्षेत्रों में संबंधित एजेंसियों द्वारा समुद्री सीमाओं, अंतरराज्‍यीय सीमाओं और अंतर्राष्‍ट्रीय सीमाओं पर प्रभावी निगरानी रखने के उपायों पर विस्‍तार से चर्चा की गई।


    सभी कर बोर्डों, कानून प्रवर्तन एजेंसियों तथा केंद्रीय अर्धसैनिक बलों के अध्‍यक्षों और वित्तीय संस्थानों के प्रतिनिधियों ने निर्वाचन आयोग को चुनावों में धन के दुरुपयोग को रोकने के लिए चौबीसो घंटे चौकसी रखने और उचित कार्रवाई करने का भरोसा दिलाया।


    बैठक में केन्‍द्रीय प्रत्‍यक्ष कर बोर्ड के अध्‍यक्ष श्री पी.सी. मोदी , सीबीआईसी के अध्‍यक्ष श्री प्रणव कुमार दास , प्रवर्तन निदेशालय के निदेशक श्री संजय कुमार मिश्रा , सीईआईबी की महानिदेश श्रीमती मिताली मधुस्मिता , आईएनडी की वित्‍तीय सतर्कता इकाई के निदेशक श्री पंकज कुमार मिश्रा , सीआईएसएफ के महानिदेशक श्री राजेश रंजन, बीएसएफ के महानिदेशक श्री रजनीकांत मिश्रा, सीआरपीएफ के महानिदेशक राजीव राय भटनागर, सशस्‍त्र सीमा बल के महानिदेशक कुमार राजेश चन्‍द, एनसीबी के महानिदेशक श्री अभय, आरपीएफ के महानिदेशक श्री अरूण कुमार, भारतीय बैंक संघ के अध्‍यक्ष सुनील मेहता, बीसीएएस के महानिदेशक श्री राकेश अस्‍थाना तथा भारतीय रिजर्व बैंक के वरिष्‍ठ अधिकारी उपस्थित थे।


    *****


    आर के मीणा/एएम/एमएस/वाईबी

    
    
    (Release ID: 1569104) Visitor Counter : 18
    
    
      Read this release in: English , Urdu , Marathi