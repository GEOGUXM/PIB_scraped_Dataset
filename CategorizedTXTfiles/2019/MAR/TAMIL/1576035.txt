      பிரதமர் அலுவலகம்

      ஸ்மார்ட் இந்தியா ஹேக்கத்தான் நிகழ்ச்சியில் பங்கேற்ற மாணவர்களுடன் காணொலிக் காட்சி மூலம் பிரதமர் ஆற்றிய தொடக்க உரை
      Posted On: 02 MAR 2019 11:30PM by PIB Chennai


    புதிய இந்தியாவை, நவீன இந்தியாவாக உருவாக்க பாடுபட்டு வரும் இளைஞர்களாகிய உங்கள் அனைவருக்கும் எனது மனமார்ந்த பாராட்டுக்களை தெரிவித்துக் கொள்கிறேன்.


    நவீன தொழில்நுட்பத்தின் மூலம் உங்களுடன் கலந்துரையாடும் வாய்ப்பு மூன்றாவது முறையாக இந்த நிகழ்ச்சி மூலம் எனக்கு கிடைத்துள்ளது. 2017-ஆம் ஆண்டு இந்த இயக்கம் தொடங்கப்பட்டதிலிருந்தே அதன் நோக்கம் தொடர்ந்து விரிவடைந்து வருகிறது.


    நண்பர்களே,


    புதுமைகளை அறிமுகம் செய்வதற்கான வெளிப்படையான வாய்ப்பாக உருவெடுத்துள்ள இந்த ஸ்மார்ட் இந்தியா ஹேக்கத்தான், ஏராளமான தொழில் நிறுவனங்கள், கல்வி நிறுவனங்கள், அரசு அமைப்புகள், பல்துறை வல்லுநர்கள் மற்றும் மாணவர்கள், ஒரே குடையின்கீழ் ஒருங்கிணைந்து செயல்படுவதற்கான இயக்கமாக உருவெடுத்துள்ளது. தொடக்கத்தில் 30,000 மாணவர்களுடன் நடைபெற்ற ஹேக்கத்தான் நிகழ்ச்சியில், இன்று 20 லட்சம் பேர் பங்கேற்றுள்ளனர். நமது முயற்சிகள் சரியான திசையை நோக்கி முன்னேறிக் கொண்டிருக்கிறது என்பதை இதன்மூலம் உணர முடிகிறது.


    முந்தைய இரண்டு ஹேக்கத்தான் நிகழ்ச்சிகளிலிருந்து பல்வேறு புதுமையான சிந்தனைகள் தோன்றியுள்ளன. இதற்கு முன்பு அரசு மற்றும் அரசு அமைப்புகள் எதிர்நோக்கிய பிரச்சினைகள் இதில் இடம்பெற்றன. ஆனால், இம்முறை தொழில்துறையினரும் தங்களது பிரச்சினைகளை எடுத்து வைத்துள்னர்.


    இது, உங்களது முயற்சிக்கான வாய்ப்புகளை அதிகரிப்பது உறுதி. அத்துடன் சந்தையில் உங்களுக்கு உரிய அங்கீகாரமும் கிடைக்கச் செய்வதுடன், புதுமையைக் கண்டுபிடித்தவர்கள் என்ற முறையில், உங்களது சந்தை மதிப்புகளையும் அதிகரிக்கச் செய்யும்.


    உலகளாவிய புதுமைகள் பட்டியலில், 2014-ஆம் ஆண்டு 81-வது இடத்தில் இருந்த இந்தியா, தற்போது 57-வது இடத்தில் உள்ளது. கடந்த நான்காண்டுகளில் ஏற்பட்டுள்ள முன்னேற்றத்தை இது தெளிவாக பிரதிபலிக்கிறது. விரைவில், முதல் 25 இடங்களுக்குள் வரவேண்டும் என்பதே நமது நோக்கம். புதிய தொழில்களை தொடங்குவதில், 3-வது பெரிய நாடாக இந்தியா உருவெடுத்துள்ளது. கடந்த நான்காண்டுகளில் 15,000-க்கும் மேற்பட்ட தொழில்கள் புதிதாக தொடங்கப்பட்டுள்ளன. பெரிய நகரங்கள் மட்டுமன்றி, நாட்டின் அனைத்து மாவட்டங்களிலும் இவை தொடங்கப்பட்டுள்ளன.


    அடல் அடைகாப்பு இயக்கம் குறித்து நீங்கள் அனைவரும் அறிந்திருப்பீர்கள். அடல் மெருகேற்றும் ஆய்வகங்கள் நாடுமுழுவதும் தற்போது 5,000-த்திற்கும் மேற்பட்ட பள்ளிகளில் செயல்பட்டு வருகின்றன.


    தற்போதைய நிலையில், குழந்தைகள் மற்றும் பெண்களுக்கு எதிரான குற்றங்கள் பெரும் சவாலாக உருவெடுத்துள்ளன. மேம்பட்ட சமுதாயத்தை உருவாக்க, இப்பிரச்சினைக்கு தீர்வு காண்பது அவசியமாகிறது. வீடுகளிலிருந்து பள்ளிகளுக்குச் செல்லும் குழந்தைகளையும், பள்ளிகளிலிருந்து வீடுகளுக்கு அவர்கள் திரும்பிவிட்டார்களா என்பதையும் கண்காணிக்க ஒருங்கிணைந்த தொழில்நுட்ப ரீதியிலான நடைமுறையை உருவாக்குவது பற்றி நீங்கள் சிந்திக்க வேண்டும். உள்ளூர் காவல்நிலையம் மற்றும் ரோந்து வாகனங்களையும் இந்த கண்காணிப்பு நடைமுறையின்கீழ் கொண்டுவர வேண்டும். குறைந்த வருமானம் உள்ள குடும்பத்தினரும் பயன்படுத்தக்கூடியதாக இந்த நவீன தொழில்நுட்ப முறைகள் அமைவது காலத்தின் கட்டாயம் என்பதோடு, நாட்டிற்கும், சமுதாயத்திற்கும் மிகவும் பயனுள்ளதாகவும் இருக்கும்.


    கூடுதல் விவரங்களுக்கு www.pib.nic.in இணையதளத்தைக் காணவும்.


    *****

    
    
    (Release ID: 1576035) Visitor Counter : 54
    
    
      Read this release in: English