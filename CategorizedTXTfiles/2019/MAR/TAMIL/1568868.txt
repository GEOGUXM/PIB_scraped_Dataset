      PIB Headquarters

      மேதகு குடியரசுத் துணைத்தலைவர் அவர்கள் பிஎஸ்ஜி தொழில்நுட்ப மற்றும் நடைமுறை ஆய்வு நிறுவனத்தில் ஆற்றிய உரை
      Posted On: 14 MAR 2019 7:29PM by PIB Chennai


    பிஎஸ்ஜி தொழில்நுட்ப மற்றும் பயன்பாட்டு ஆய்வு நிறுவனத்தின் முதலாவது பட்டமளிப்பு விழா என்ற முக்கியமானதொரு தருணத்தில் உங்களுடன் உரையாடவும், எனது சில கருத்துக்களை உங்களோடு பகிர்ந்து கொள்ளவும் வாய்ப்பு கிடைத்தமைக்காக மிகவும் மகிழ்ச்சி அடைகிறேன்.


    நாட்டின் குடியரசுத் துணைத்தலைவர் என்ற பெருமதிப்பிற்குரிய பதவியை ஏற்றதில் இருந்தே நாட்டின் திறமைமிக்க இளம் குடிமக்களோடு கலந்துரையாடுவதற்குக் கிடைக்கும் ஒவ்வொரு வாய்ப்பையும் நான் பயன்படுத்தி வந்திருக்கிறேன். அந்த வாய்ப்புகள் ஒவ்வொன்றுமே எதிர்காலம் குறித்த நம்பிக்கையையும், நாட்டின் ஒளிமயமான எதிர்காலம் குறித்த உணர்வுகளை என்னுள் நிரப்பி வந்துள்ளது.


    கல்வி நிலையங்களுக்கு நான் வருகை தருவதென்பது ஒருவகையில் புனிதப் பயணம் போலத்தான் அமைகிறது.


    ஒரு கல்வி நிலையத்திற்குச் செல்வதென்பது நமது சமூகத்தின் மிகச் சிறந்த, ஒளிமயமான எதிர்காலத்தை நோக்கிய புனிதப் பயணம்தான். பெருமைமிக்க இந்தக் கல்வி நிலையத்திற்கு இன்று நான் வந்திருப்பதும் கூட அத்தகையதொரு தருணம்தான்.


    இந்த ஆண்டைச் சேர்ந்த மாணவர்கள் எதிர்கால மாணவர்களுக்கு ஒரு முன்னுதாரணத்தை ஏற்படுத்தியிருக்கின்றனர்.


    இந்த முதல் பிரிவைச் சேர்ந்த மாணவர்களில் 85% பேர் அவர்களது அடிப்படைத் திறமையான துறைகளில் வேலைவாய்ப்பைப் பெற்றுள்ளனர் என்பதை அறிந்தேன்.


    ஒளிமயமான, நலம் பயக்கும் பணிபுரிந்திட உங்களை வாழ்த்துகிறேன்.


    அறிவாற்றலுக்கு யாரும் வரி போட முடியாது; அதைத் திருடிக் கொண்டு போகவும் முடியாது; உடன் பிறந்தோருடன் அதைப் பங்கு போட்டுக் கொள்ளவும் முடியாது; அதைச் செலவிடுவதன் மூலமும், மற்றவர்களோடு பகிர்ந்து கொள்வதன் மூலமே அது மென்மேலும் அதிகரிக்கும்; எனவே கல்விச் செல்வம் என்பது, மற்றெந்த செல்வங்களையும் விட மிகச் சிறந்தது என்பதே நமது இந்தியாவின் பாரம்பரியமாக நமக்குச் சொல்லப்பட்டு வந்துள்ளது.


    இந்தப் புனிதமான நோக்கத்தின்படி வாழ்கின்ற பிஎஸ்ஜி அண்ட் சன்ஸ் அறக்கட்டளை 3 லட்சத்திற்கும் மேற்பட்ட மாணவர்களிடையே அறிவைப் பரப்பி வந்துள்ளது. அவர்களில் பெரும்பாலோர், சமூகத்தின் நலிந்த பிரிவைச் சார்ந்தவர்கள். 1924-ம் ஆண்டில் இந்த அறக்கட்டளை உருவாக்கப்பட்டதிலிருந்தே தங்களின் 30 கல்வி நிறுவனங்களின் மூலம் இந்தப் பணியை அவர்கள் செய்து வருகின்றனர். நாட்டின் உயர்வுக்காக தங்களின் மகத்தான பங்களிப்பை செய்து வரும் அறக்கட்டளையின் நிர்வாகத்திற்கும், ஆசிரியர்களுக்கும், மாணவர்களுக்கும் எனது பாராட்டுதல்களைத் தெரிவித்துக் கொள்கிறேன்.


    நண்பர்களே,


    நாம் அனைவருமே “ஜெய் ஜவான், ஜெய் கிசான்” என்ற (லால்பகதூர்) சாஸ்திரி அவர்களின் அறைகூவலைக் கேட்டுத்தான் வளர்ந்திருக்கிறோம். 1998-ம் ஆண்டில் ஆபரேஷன் சக்தி என்ற இயக்கம் வெற்றி பெற்றதை அடுத்து, நமது முன்னாள் பிரதமர் அடல் பிஹாரி வாஜ்பாய் அவர்கள் நவீன சமூகத்தில் அறிவியல், தொழில்நுட்பம் ஆகியவற்றின் முக்கியத்துவத்தை வலியுறுத்தும் வகையில் இந்த அறைகூவலுடன் “ஜெய் விஞ்ஞான்” என்ற கோஷத்தையும் இணைத்தார். இன்று நமது எதிர்கால தொழில் முனைவோர், வல்லுநர் ஆகியோரின் கண்டுபிடிப்புக்கான உத்வேகத்தின் மீது நம்பிக்கை வைக்க வேண்டிய அவசியம் உள்ளது. எனவே இப்போது இந்த அறைகூவல் “ ஜெய் ஜவான், ஜெய் கிசான், ஜெய் விக்ஞான், ஜெய் அனுசந்தன்” என்பதாகவே இருக்க வேண்டும்.


    ஆய்வகத்திலிருந்து நிலத்திற்கும், புதுமையானதொரு கருத்து உருவாக்கத்தில் இருந்து வணிகரீதியான ஒரு பொருளாக உருப்பெறுவதற்கான மதிப்புக் கூட்டலுக்கான சங்கிலியை நாம் வலுப்படுத்த வேண்டியுள்ளது. அறிவுசார் சொத்துரிமை வலுப்பெற்று உள்ள இக்காலத்தில், இளம் நிபுணர்களின் புதிய கண்டுபிடிப்புகள், தொழில் தொடங்கும் திறன் ஆகியவை, நமது பொருளாதாரத்தை புதிய உச்சத்தை அடையவும், அனைவரையும் உள்ளடக்கிய ஒரு சமூகத்தை உருவாக்குவதிலும் முக்கிய பங்கினை வகிக்கும்.


    அறிவுத் திறன் என்பதுதான், இந்தியப் பொருளாதாரத்தின் உந்து சக்தியாக மாறவிருக்கிறது என்பதை நன்கு நினைவில் வைத்துக் கொள்ளுங்கள். அதுதான் மக்களின் வாழ்க்கைத் தரத்தை மேம்படுத்துவதிலும் முக்கியமான பங்கினை வகிக்கவிருக்கிறது. எனவே, இத்தருணத்திற்கு ஏற்றவகையில் இந்தியா விழித்தெழுந்து தனது உயர்கல்வி முறையை உலக அளவில் போட்டியிடும் வலிமையுடையதாக மாற்றியமைக்க வேண்டியது அவசியமாகும்.


    கல்வி என்பது வேலைக்கானது மட்டுமல்ல; உமியில் இருந்து அரிசியைப் பிரிப்பது போல தனிநபர்கள் அறிவையும் ஞானத்தையும் கொண்டவர்களாக தங்களை வளர்த்துக் கொள்வதுமாகும். எந்தவித பாரபட்சமும் இன்றி அனைவருக்கும் அனைத்து மட்டங்களிலும் கல்வி கிடைப்பதை உறுதி செய்வதும் மிக முக்கியமானதாகும்.


    தனது மக்கள் தொகையில் 65% பேர் 35 வயதிற்குக் குறைவான இளைஞர்களைக் கொண்டதாக இந்தியா இப்போது மகத்தான வாய்ப்பை பெற்றுள்ளது. இப்போது நம்மிடம் உழைக்கும் திறன் மிக்க சுமார் 48 கோடி பேர் உள்ளனர். ஒவ்வோர் ஆண்டும் சுமார் 1 கோடி பேர் இந்தப் பட்டியலில் இணைகின்றனர். எனினும் மக்கள் தொகை அடிப்படையிலான இந்த வாய்ப்பை முழுமையாகப் பயன்படுத்திக் கொள்வதற்கு 2040 வரையிலான 20 ஆண்டு கால அவகாசம் மட்டுமே நம்மிடம் உள்ளது என்பதையும் நாம் நினைவில் கொள்ள வேண்டும்.


    கல்வியறிவு பெற்ற மாபெரும் இளைஞர் சக்தி நம்மிடம் இருக்கும் நிலையில், அவர்களின் செயல் திறனை முழுமையாகப் பயன்படுத்திக் கொண்டு, அறிவு, கண்டுபிடிப்பு ஆகியவற்றுக்கான மையமாக இந்தியாவை நாம் மாற்ற வேண்டியதே இன்றைய தேவையாகும். ஒருகாலத்தில் இந்தியா விஸ்வகுரு (உலகத்தின் ஆசான்) என்று அழைக்கப்பட்டு வந்ததையும் உலகத்தின் ஒட்டுமொத்த உற்பத்தியில் 27 சதவீதத்தை நமது நாடு அளித்து வந்ததையும் தயவு செய்து நினைவில் வைத்துக் கொள்ளுங்கள்.


    உலகத்தின் முன்னோடி பொருளாதார சக்திகளில் ஒன்றாக இந்தியாவின் நிலையை மாற்றி அமைக்க வேண்டிய நேரம் வந்துள்ளது. நமது உயர்கல்வி நிறுவனங்களை கற்பித்தலுக்கான உலகத் தரம் வாய்ந்த நிறுவனங்களாக மாற்றியமைப்பதோடு, நமது உற்பத்தி துறைகளை பெருமளவிற்கு விரிவுபடுத்த வேண்டிய தேவையும் நமக்குள்ளது.


    அதே நேரத்தில், விவசாயம் உள்ளிட்ட பல்வேறு துறைகளின் தேவைகளை நிறைவேற்றும் வகையில் தனித்திறனுக்கான பயிற்சி, திறன் மேம்பாடு, புதுமையான தொழில்முனைவை ஊக்குவிப்பது ஆகியவற்றிலும் நாம் கவனம் செலுத்த வேண்டிய அவசியம் உள்ளது. நமது இளைஞர்களை வேலை தேடுபவர்களாக மாறுவதற்கு அனுமதிக்காமல் மற்றவர்களுக்கு வேலை கொடுப்பவர்களாக மாறுவதற்குத் தேவையான வசதிகளை நாம் செய்து தர வேண்டியதும் அவசியமாகும்.


    நமது இளம் தொழில்முனைவர்கள் படிப்படியாக மற்றவர்களுக்கு வேலைவழங்குபவர்களாக மாறிக் கொண்டிருப்பதைக் கண்டு நான் மிகவும் மகிழ்ச்சி அடைகிறேன். புதிய தொழில் முனைவுகளின் மூலம் 1.5 லட்சத்திற்கும் மேற்பட்ட வேலைகள் இன்று உருவாக்கப்பட்டுள்ளன. புதிய விஷயங்களைக் கண்டுபிடிக்கும் ஒரு சமூகமாக இந்தியா உருவாகிக் கொண்டிருக்கிறது. புதிய தொழில்முனைவில் ஈடுபடுவோருக்கு ஊக்கமளிக்கும் வகையில் புதிய தொழில் முனைவுகள் குறித்த தங்களது கொள்கைகளை தமிழ்நாடு உள்ளிட்ட 21 மாநிலங்கள் உருவாக்கியுள்ளதை அறிந்தும் நான் மகிழ்ச்சி அடைகிறேன். 39,000 புதிய தொழில்கள் தொடங்கப்பட்டதன் மூலம், புதிய தொழில் தொடங்குவதில் உலகின் இரண்டாவது மிகப்பெரிய நாடாக இந்தியா இன்று உருவெடுத்திருக்கிறது. இத்தகைய புதிய தொழில்களில் 44% இரண்டாம், மூன்றாம் நிலை நகரங்களில் அமைந்துள்ளன என்பது மகிழ்ச்சிக்குரியதொரு விஷயமாகும். புதிய கண்டுபிடிப்புகளுடன் கூடிய தொழில்முனைவிற்கான கலாச்சாரம் என்பது பெரிய நகரங்களுடன் நின்றுவிடவில்லை; அது சிறிய நகரங்களிலும் செழித்து வருகிறது என்பதையே இது எடுத்துக் காட்டுகிறது.


    உலகத்தின் முதலீட்டாளர்களும் கூட நமது புதிய தொழில் முனைவுகளின் மீது நம்பிக்கை கொண்டவர்களாக இருக்கின்றனர். மாற்று முதலீட்டு நிதிகளின் மூலம் இத்தகைய புதிய தொழில் முனைவுகளுக்கு வந்துள்ள தொகை ரூ. 80,000 கோடியை எட்டியுள்ளது. நமது தொழில்முனைவர்களின் தாங்கு சக்தியையும் வர்த்தகத்தின் நிலைசக்தியையுமே இது எடுத்துக் காட்டுகிறது.


    புதிய கண்டுபிடிப்புகளின் முக்கியத்துவத்தை பிஎஸ்ஜி தொழில்நுட்ப நிறுவனம் உணர்ந்துள்ளதை அறிந்து நான் மிக்க மகிழ்ச்சி அடைகிறேன். சிறப்புத் திறன் மற்றும் புதிய கண்டுபிடிப்புகளுக்கான மையங்களின் மூலம் புதிய கண்டுபிடிப்புகளுக்கான ஊக்கத்தையும், நடைமுறைச் செயல்பாட்டிற்கான ஆராய்ச்சி உணர்வையும் நீங்கள் ஊட்டி வளர்த்து வருவதறிந்தும் மகிழ்ச்சி அடைகிறேன்.


    முக்கியமான தொழில் நிறுவனங்களுடனும் மற்றவர்களுடனும் இணைந்து நிகர்நிலை கருவிகளுக்கான புதிய கண்டுபிடிப்பு மையங்கள், உயர் சிறப்பு மையங்கள் ஆகியவற்றை நீங்கள் உருவாக்கியுள்ளதோடு, கைபேசி பயன்பாடு, இணையம் தொடர்பான பொருட்கள் ஆகிய துறைகளில் மாணவர்களுக்குப் பயிற்சித் திட்டங்கள், பட்டறைகள் ஆகியவற்றையும் நடத்தி வருவதும், மும்பை ஐஐடியின் உதவியுடன் டிஜிட்டல் பொருளாதாரத்திற்குத் தேவையான தனித்திறன்கள், மின்னணு இயந்திர ரோபோடிக் ஆய்வகம் ஆகியவற்றையும் உருவாக்கியதறிந்து நான் மிக்க மகிழ்ச்சி அடைகிறேன்.


    பொறியியல் கருத்தாக்கங்களை, நடைமுறை உலகத்தில் பயன்பாட்டில் இருக்கும் பொறியியல் செய்முறைகளுடன் தொடர்பு படுத்தி மாணவர்கள் அறிந்து கொள்ளும் வகையில் பொருட்களின் பயன்பாட்டு மையம் ஒன்றையும் நீங்கள் உருவாக்கியிருக்கிறீர்கள் என்றும் அறிந்து கொண்டேன்.


    சிறப்புத் திறனுக்கான இந்த மையங்கள், தொழில் துறை- கல்வித் துறை ஆகியவற்றின் கூட்டணிக்கான மிகச் சிறந்த உதாரணங்களாகத் திகழ்கின்றன. இவை பயன்பாட்டு ஆய்வு மேற்கொள்ளவும், புதிய கருத்துக்களை தேடவும், அவற்றின் தொழில் நுட்பரீதியான பயன்பாடு மற்றும் வர்த்தகப்படுத்தலுக்கான வாய்ப்புகள் ஆகியவற்றையும் மாணவர்கள் உற்று அறியவும் உதவி செய்பவையாக அமைகின்றன.


    பிஎஸ்ஜி வடிவமைப்பு புள்ளிவிவர நூல் இந்தியாவிலும் வெளிநாடுகளிலும் உள்ள பொறியியல் கல்லூரிகளிடையே மிகவும் புகழ்பெற்றதாக விளங்குகிறது என்பதறிந்தும் நான் மிகுந்த மகிழ்ச்சி அடைந்தேன்.


    இன்று இந்த கல்வி நிலையத்தை விட்டு வெளியேறும் இளம் மாணவர்கள், புதிய கண்டுபிடிப்பு முனைவர்கள், புதிய தொழில் முனைவர்கள் இந்த நிலையத்தின் பெருமையை மேலும் வளர்க்க உதவுவார்கள் என்றும் நம்புகிறேன்.


    அவ்வாறு வெளியேறும்போது உங்கள் புகழ்மிக்க கல்வி நிறுவனத்தின் கொள்கை முழக்கத்தை சற்றே நினைவு கூறுங்கள். “கல்வியிலும் ஆராய்ச்சியிலும் சிறப்பான திறமையை எட்டுவது; நெறிமுறை மிக்க பொறியியலாளர்களை வளர்த்தெடுப்பது” உங்களது கல்வி நிறுவனமும் ஆசிரியர்களும் உங்களுக்குப் புகட்டிய நெறி மதிப்பீடுகளை எப்போதும் நினைவில் கொள்ளுங்கள். வெளியே விரிந்து பரந்துள்ள சமூகத்தின் எதிர்பார்ப்புகள், கனவுகளுக்கும் பொறுப்பானவர்களாகவும் நடந்து கொள்ளுங்கள்.


    இந்தச் சமூகத்துடன் இணைந்து நிற்கவேண்டிய கடமையும் உங்களுக்கு இருக்கிறது. இந்த மனித குலத்திற்கும் நீங்கள் கடமைப் பட்டவர்களாக இருக்கிறீர்கள்.


    தெய்வத் திருமறையாம் திருக்குறள் கூறுகிறது:


    “ கற்கக் கசடற கற்பவை கற்றபின்


    நிற்க அதற்குத் தக”


    உங்கள் அறிவுக்கும் மதிப்பீடுகளுக்கும் ஞானத்திற்கும் உண்மையானவர்களாக இருங்கள். பிஎஸ்ஜி நிறுவனம் தனது பெருநிறுவன சமூக பொறுப்பின் கீழ் மாதந்தோறும் நடைபெறும் சொற்பொழிவுகளின் மூலம் இந்திய தத்துவ ஞானத்தை உங்களுடன் பகிர்ந்து கொள்கிறது என்பதை அறிந்தும் நான் மிக்க மகிழ்ச்சி அடைந்தேன். இந்தப் பாடங்கள், சமூகம் குறித்த சிந்தனைகளை என்றும் உங்களிடம் நிலைத்திருக்கச் செய்ய மிகவும் முக்கியமானதாகும்.


    பிஎஸ்ஜி அண்ட் சன்ஸ் அறக்கட்டளை மேற்கொண்டு வரும் அறநெறிப்பட்ட, மனிதநேயமிக்க பணிகள் உண்மையிலேயே பாராட்டத்தக்கவை என்பது மட்டுமின்றி மற்றவர்கள் பின்பற்றத் தக்கதும் ஆகும். பிஎஸ்ஜி நிறுவனத்தின் நிறுவனரான பிஎஸ் கோவிந்தராஜ், வெறும் வாய் வார்த்தைகளால் இல்லாமல் தனது அறநெறிப்பட்ட செயல்களின் மூலம் நலிந்த பிரிவினர் குறித்த தனது ஆதங்கத்தை வெளிப்படுத்தினார். அவருக்கு மூன்று மகன்கள் இருந்த நிலையில், தனது சொத்துக்களை நான்காகப் பிரித்து, அந்த நான்காவது பகுதியைக் கொண்டு அறக்கட்டளையின் செயல்பாடுகளை மேற்கொள்ள ஏற்பாடு செய்தார். ஏழைகள் மற்றும் சமூகத்திலிருந்து ஒதுக்கப்பட்ட பிரிவினரின் தேவைகளை நிறைவேற்றும் வகையில் இத்தகைய அமைப்புகள் மேலும் மேலும் நம் நாட்டிற்குத் தேவைப்படுகின்றன.


    இளம் நண்பர்களே,


    தனது குடிமக்களுக்கு மேம்பட்ட தரமானதொரு வாழ்க்கையை அமைத்துத் தர வேண்டும் என்ற இடைவிடாத முயற்சியில்தான் இந்த சமூகத்தின் தாங்கும் சக்தி பிரதிபலிக்கிறது. அத்தியாவசியமான சமூக ஆதார வளங்களை எளிதில் பெற முடியாத வகையில், நமது குடிமக்களில் கணிசமான பகுதியினர் இருந்து வருகின்றனர். கல்வி, தரமான மருத்துவ வசதி, உரிய நேரத்தில், உண்மையான, பொருத்தமான தகவல், மின்னணு ஆளுகை முயற்சிகளை முன்முயற்சிகள் மற்றும் அரசின் இதர சேவைகளைப் பெறுவதற்கான வசதி ஆகியவற்றை மேம்படுத்த வேண்டிய தேவை நமக்குள்ளது.


    இந்த வசதிகளை இந்தப் பிரிவினர் பெறுவதற்கு தொழில்நுட்பம் பெருமளவிற்கு உதவி செய்வதாக இருக்க வேண்டும். தகவல் தொழில்நுட்பம் உங்கள் கைகளில் உள்ள மடிக்கணினிக்கு வலிவூட்டுகிறது. நலிந்த பிரிவினருக்கு இந்த வலிமையை கொண்டு சேர்ப்போமாக. சாதாரண மனிதனின், குறிப்பாக பெண்கள், விவசாயிகள், அணிதிரட்டப்படாத தொழிலாளர்கள் போன்ற சமூகத்தினால் ஒதுக்கப்பட்ட பிரிவினரின் வாழ்க்கை நிலைமைகளையும் நாட்டின் ஒவ்வொரு குடிமகனி(ளி)ன் வாழ்க்கை நிலைமைகளையும் மேம்படுத்த புதிய தொழில்நுட்பங்களைப் பயன்படுத்துவதை உறுதிப்படுத்துங்கள்.


    அன்பார்ந்த மாணவச் செல்வங்களே,


    உலகம் மிக வேகமாக மாறிக் கொண்டிருக்கிறது. மிகவும் உற்சாகமிக்கதொரு தருணத்தில் நாம் வாழ்ந்து வருகிறோம். உலகத்தில் மிக வேகமாக வளர்ந்து வரும் முக்கிய பொருளாதார நாடாக இந்தியா உருவெடுத்திருக்கிறது. வரும் ஆண்டுகளில் அது உலகத்திலேயே மூன்றாவது பெரிய பொருளாதார நாடாகும் என்றும் எதிர்பார்க்கப்படுகிறது. இதன்விளைவாக, நமது இளைஞர்களுக்கு பல்வேறு துறைகளிலும் எண்ணிலடங்கா வாய்ப்புகள் காத்திருக்கின்றன. எனினும் மாறிவரும் காலத்திற்கேற்ப கல்வி நிலையங்களும் மாறுவதோடு, இளம் மாணவர்களுக்கு பொருத்தமான தனித்திறன்களை புகட்ட வேண்டியதும் அவசியமாகும். அதற்கேற்ற வகையில் பாடதிட்டங்கள், கற்றுத்தரும் முறைகள் ஆகியவற்றையும் கூட மாற்றி அமைக்க வேண்டியது அவசியமாகும்.


    செயல்பாடு, வடிவமைப்பு பரிசோதனைகளை மேற்கொள்வதன் மூலம், இன்று நிலவுகின்ற பிரச்சனைகளுக்கான தீர்வுகளை கண்டறிய மாணவர்கள் கற்றுக் கொள்ள வேண்டும். அறிவினை பலவகையிலும் பயன்படுத்துவதிலும் அவர்கள் கவனம் செலுத்த வேண்டும். இயந்திர மனிதர்கள், பெரும்புள்ளிவிவரங்கள் குறித்த ஆய்வுகள், செயற்கை நுண்ணறிவு ஆகிய புதிய தொழில்நுட்பங்கள் நமது வாழ்க்கையை மாற்றியமைப்பதில் மிக முக்கியமான பங்கினை வகிக்கவிருக்கின்றன. உள்நாட்டைச் சேர்ந்த, குறைந்த செலவிலான, பெருமளவில் துரிதமாக நடைமுறைப்படுத்த முடிகின்ற, துடிப்புமிக்க, இடையூறுகளை எதிர்கொள்கின்ற பொருட்களும் தொழில்நுட்பங்களும் நமக்குத் தேவைப்படுகின்றன.


    உயர்கல்வி நிறுவனங்கள் தங்கள் மாணவர்களின் கள ஆய்வுக்காக கிராமப்புறங்களுக்கு அழைத்துச் செல்வதின் முக்கியத்துவத்தையும் நான் வலியுறுத்த விரும்புகிறேன். கிராமப்புறப் பகுதிகளில் உள்ள குடும்பங்களுடன் ஒரு சில நாட்களை மாணவர்கள் கழிக்க வேண்டும். அப்போதுதான் கிராமங்களில் வசிக்கும் மக்கள் எதிர்கொள்ளும் பிரச்சனைகள் பற்றியும், சவால்கள் பற்றியும் நேரடியான அனுபவத்தை அவர்களால் பெற முடியும். இது அவர்களை நன்கு சிந்திக்க வைப்பதோடு, கிராமப்புற மக்கள் சந்தித்து வரும் சவால்களை முறியடிப்பதற்கான புதிய கருத்துக்களை உருவாக்கவும் உதவும்.


    நாம் இப்போது அடைந்துள்ள உயரத்தை மட்டுமே வைத்துக் கொண்டு நாம் திருப்தியடைந்துவிடக்கூடாது. மிகவும் வித்தியாசமான பொருட்களை உருவாக்குவது குறித்த தொடர்ச்சியான சிந்தனைகள், கருத்துக்கள் ஆகியவையே புதிய கண்டுபிடிப்புகளுக்குத் தேவையானவை ஆகும்.


    வரவிருக்கும் ஆண்டுகளிலும் சிறந்த செயல்பாட்டிற்கான உங்களின் உத்வேகத்தை தொடர்வீர்கள் என்று நான் உறுதியாக நம்புகிறேன். தற்போதைய நிலையை மாற்றியமைக்க வேண்டும் என்ற உங்களின் உள்ளுணர்வை எப்போதும் உங்களிடமே வைத்துக் கொள்ளுங்கள்.


    தெய்வத் திருமறையாம் திருக்குறள் கூறுவது போல:


    “தொட்டனைத்தூறும் மணற்கேணி மாந்தர்க்கு


    கற்றனைத்தூறும் அறிவு.”


    தொழில்நுட்ப மாற்றத்தின் அடுத்த கட்டத்தில் ஒரு மைல் கல்லாக இந்த இளம் நிறுவனம் தன்னை வடிமைத்துக் கொள்வதில் மாணவர்களும், அறிஞர்களும், ஆசிரியர்களும் உரிய பங்காற்றுவார்கள் என்றும் நான் மனப்பூர்வமாக கருதுகிறேன்.


    என் இனிய மாணவர்களே,


    உங்கள் கனவுகளை நான் பாராட்டுகிறேன். அவற்றில் வெற்றி பெறுவதற்குத் தேவையான முயற்சிகளை செய்வீர்கள் என்றும் நம்புகிறேன். இந்தியாவின் ஒளிமிகுந்த எதிர்காலத்திற்கான உங்கள் தொலைநோக்கில் வெற்றி பெற வேண்டுமென பிஎஸ்ஜி தொழில்நுட்ப நிறுவனத்திற்கு எனது மனப்பூர்வமான வாழ்த்துக்களையும் தெரிவித்துக் கொள்கிறேன்.


    ஜெய் ஹிந்த்!

    
    
    (Release ID: 1568868) Visitor Counter : 264