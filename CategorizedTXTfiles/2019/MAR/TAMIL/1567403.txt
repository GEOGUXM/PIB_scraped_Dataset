      PIB Headquarters

      இஷா யோகா மையத்தில் நடைபெற்ற மகாசிவராத்திரி கொண்டாட்டங்களை ஒட்டி மாண்புமிகு குடியரசுத் தலைவர் திரு. ராம் நாத் கோவிந்த் அவர்கள் ஆற்றிய உரை
      Posted On: 05 MAR 2019 10:24AM by PIB Chennai

     1. நாடு முழுவதிலிருந்தும், பல்வேறு நாடுகளிலிருந்தும் இங்கு பெருந்திரளாகக் கூடியிருக்கும் உங்கள் அனைவருக்கும் எனது வணக்கத்தையும், மாலை நேர வாழ்த்துக்களையும் தெரிவித்துக் கொள்கிறேன். இந்தப் புனிதமான தினத்தில் உங்களிடையே இருப்பது குறித்து நான் மிகுந்த மகிழ்ச்சி அடைகிறேன்.
     2. நமது நாடு ஆழ்ந்த நம்பிக்கையும் இறையுணர்வும் நிரம்பியதொரு நாடாகும். இந்த அளவிற்கு பல்வேறு வகையான திருவிழாக்களையும் கொண்டாட்டங்களையும் கொண்டதாக உலகில் வேறெந்த நாடும் இருக்க வாய்ப்பில்லை. இந்த நம்பிக்கையும் இறையுணர்வுமே இந்தியாவிற்கு குறிப்பிட்டதொரு மனவுறுதியையும் தீர்மானத்தையும் கொடுக்கிறது. நமது பண்டிகைகளிலேயே மகாசிவராத்திரி என்பது விருப்பத்திற்குரிய, நீடித்த வகையிலான, குறிப்பிடத்தக்க ஒரு விழாவாக அமைகிறது. தங்களை ஆத்ம பரிசோதனை செய்து கொள்ளவும், சிவபெருமானால் போற்றப் படும் நல்மதிப்பீடுகள் குறித்து எண்ணிப் பார்க்கவுமான ஒரு தினமாகவே பல லட்சக்கணக்கான பக்தர்கள் இந்த விழாவைக் கொண்டாடி வருகின்றனர்.
     3. மகத்தான இந்தி மொழிக் கவிஞரும், தேசியக் கவியுமான மைதிலிசரண் குப்தாவினால் எழுதப்பட்ட ஒரு சில வரிகள் இங்கே இத்தருணத்தில் என் நினைவுக்கு வருகிறது.

    சாதாரண மனிதர்கள் நேர்மையான வாழ்க்கையை மட்டுமே நடத்துகின்றனர்; அவர்களுக்கு சேர வேண்டியதை மட்டுமே அவர்கள் கோருகின்றனர். ஆனால் இழிவான மனிதர்களோ மற்றவர்களிடமிருந்து பறிப்பதன் மூலமே தங்கள் வாழ்க்கையை நடத்துகின்றனர். சொர்க்கத்தில் இருக்கும் கடவுளர்களைப் போன்ற உண்மையான சிரஞ்சீவிகளுக்கோ பெறுவதற்கு அமிர்தம் இருக்கிறது. அதாவது மிகச் சிறந்த அனைத்தையும் பெற்றவர்களாக அவர்கள் வாழ்கின்றனர். ஆனால் எங்கும் நீக்கமற நிறைந்திருக்கின்ற, கனிவு மிக்க சிவனோ ஆலகால விஷத்தை, அதாவது இந்த உலகத்தில் நிறைந்துள்ள துயரம், துன்பம், கவலை போன்ற எதிர்மறை விஷயங்களை தனக்கென எடுத்துக் கொண்டார். இந்த உலகின் படைப்பாக்கத்தைக் காப்பாற்றுவதற்காகப் பாற்கடலை கடைந்தபோது வெளிப்பட்ட ஆலகால விஷத்தை சிவபெருமான் உட்கொண்டதையே இந்த வரிகள் தெரிவிக்கின்றன. இவ்வாறு விஷத்தை உட்கொண்டதால் அவரது கழுத்து நீல நிறமாக மாறி, நீலகண்டன் என்ற பெயர் அவருக்கு ஏற்படக் காரணமாக அமைந்தது. அடிப்படையில் சொல்ல வேண்டுமென்றால் இந்த வரிகள் நமக்கு ஒரு செய்தியை சொல்கின்றன. அடுத்தவர்களுக்கு சேவை செய்து வாழ்பவர்களின் வாழ்க்கையே பயனுள்ள வாழ்க்கை என்பதையே அது எடுத்துக் கூறுகிறது. இதுவே நீலகண்டன் நமக்கு விடுக்கும் செய்தியும் ஆகும். அவரது அறிவுரையின்படி நாம் ஒவ்வொருவரும் நம்மால் முடிந்தவரை மனித குலத்திற்குச் சேவை செய்ய முயற்சிப்போமாக. இந்த வகையில் சத்குருவும் இஷா ஃபவுண்டேஷனும் மனித குலத்திற்கு உதவும் வகையில் பல்வேறு முன்முயற்சிகளை செய்து வருகின்றனர் என்பதையும் நான் அறிவேன்.

     1. சிவபெருமான் பல வடிவங்களை எடுத்தவர். அவற்றில் ஒன்றுதான் அர்த்தநாரீஸ்வரர் என்ற வடிவம் ஆகும். இந்த வடிவத்தில் பாதி ஆணாகவும் மறுபாதி பெண்ணாகவும் விளங்குகிறது. மனிதனின் குணாம்சத்திற்கும் ஒரு சமூகம் சிறந்து விளங்கவும் ஆண்- பெண் குணநலன்கள் சம அளவில் இருக்கவேண்டும் என்பதையே இது எடுத்துக் கூறுகிறது. இன்று உலகம் முழுவதிலும் பெண்கள் தகுதியுடையவர்களாக இருக்க வேண்டும் என்ற பேச்சு நிலவி வருகிறது. இதை வலியுறுத்தும் போக்கு நமது கலாச்சாரப் பாரம்பரியத்தின் ஒரு பகுதியாகவே இருந்து வருகிறது.
     2. வரலாற்று ரீதியாகவே சிவபெருமானின் குணநலன்கள் உலக முழுவதிலும் பக்தர்களை கவர்ந்திழுப்பதாக இருந்து வந்துள்ளது. ஒரு சில மாதங்களுக்கு முன்பாக வியட்நாம் நாட்டில் உள்ள மை சன் கோயில் வளாகத்திற்குச் செல்லும் வாய்ப்பு எனக்குக் கிடைத்தது. இன்றைய வியட்நாம் நாட்டின் கடலோரப் பகுதியில் ஆயிரக் கணக்கான ஆண்டுகளுக்கு முன்பாக தனித்துவமான ஒரு கலாச்சாரம் வளர்ச்சி பெற்று இருந்ததை நினைவூட்டுவதாகவே இந்த கோயில் வளாகம் உள்ளது. இந்தக் கலாச்சாரம் இந்தியாவில் உள்ள இந்து மதத்தின் ஆழ்ந்த இறையுணர்விலிருந்து உத்வேகம் பெற்ற ஒரு கலாச்சாரம் ஆகும். சம்பா மன்னர்களால் உருவாக்கப்பட்ட இந்தப் புராதனக் கோயில் வளாகத்தில் சிவலிங்கத்தையும், சிவபெருமானின் பல்வேறு சிற்பங்களையும் கண்டு மிகவும் மிகவும் மகிழ்ச்சி அடைந்தேன். அது மிகவும் தனித்துவமான ஓர் அனுபவம் ஆகும்.
     3. பண்டைய கால உலகத்திலிருந்து இது போன்ற ஏராளமான உதாரணங்களைக் கூற முடியும். ஆஃப்கானிஸ்தானில் இருந்து சீனா, ஜப்பான் வரை பக்தர்கள் கடந்த காலத்தில் சிவபெருமானுக்கு கோயில்களைக் கட்டியிருக்கின்றனர். இந்த மாலை நேரத்திலோ காஷ்மீரில் இருந்து கன்னியாகுமரி வரை, குஜராத் மாநிலத்தின் சோம்நாத்தில் இருந்து அசாம் மாநிலத்தின் காமாக்யா வரை ஓம் நமச்சிவாய என்ற கோஷத்தை நம்மால் கேட்க முடியும்.
     4. யோகப் பண்பாட்டில் முதல் யோகியாக, அல்லது ஆதியோகியாக சிவபெருமான் கருதப்படுகிறார் என்று என்னிடம் கூறப்பட்டது. அதாவது யோகத்தை தோற்றுவித்தவர் என்ற பொருளில். தங்களை பண்படுத்திக் கொள்வதற்கு தேவையானவற்றை செய்வதன் மூலம் மனிதர்கள் தங்களின் தற்போதைய இயலாமைகளை வென்றெடுத்து வருவதற்கான வாய்ப்பை ஆதியோகியாக சிவபெருமான வழங்கியுள்ளார் என சத்குரு கூறுகின்றார். மிக அழகான, 112 அடி உயரமான ஆதியோகியின் சிலைக்கு முன்பாக உங்களுடன் இருப்பது எனக்கு மட்டற்ற மகிழ்ச்சியை அளிக்கிறது.
     5. நாம் இப்போது தென் கயிலாயம் என்று அழைக்கப்படும் வெள்ளியங்கிரியின் அடிவாரத்தில் இருக்கிறோம். ஆதியோகி சிறிது காலம் இங்கு தங்கி இருந்ததாகவும் கூறப்படுகிறது. 2006-ம் ஆண்டில் கயிலாயத்திற்கும் மானசரோவருக்கும் சென்று வருவதற்கான வாய்ப்பு எனக்குக் கிடைத்தது. இன்று தென் கயிலாயத்தில் இன்று நான் நின்று கொண்டிருக்கிறேன். தனிப்பட்ட வகையில் இந்த பயணம் எனது ஆன்மீக பயணத்தை முழுமை பெறச் செய்துள்ளது என்றே கூற வேண்டும். கயிலாயத்திலும் மானசரோவரிலும் நான் அடைந்த அதே வகையான உணர்ச்சிகளைத்தான் நான் இன்றும் உணர்கிறேன்.
     6. சத்குரு ஏற்பாடு செய்துள்ள இந்த நிகழ்ச்சி மகாசிவராத்திரியின் பெருமையை உணர்வதற்கான ஒரு வாய்ப்பாகும். இதனோடு தொடர்புடைய மற்றொரு விஷயமும் எனக்கு நினைவுக்கு வருகிறது. மகத்தான கங்கை நதி நம்மிடையே வருவதற்கு சிவபெருமான் உதவினார் என்று நம்பப்படுகிறது. நமது நதிகளுக்கு புத்துயிர் ஊட்ட அனைவரையும் திரட்டும் வேலையில் சத்குரு ஈடுபட்டு வருகிறார். நமது நதிகளையும் சுற்றுச் சூழலையும் பாதுகாப்பது என்பது மிகவும் புனிதமான, போற்றத்தக்க ஒரு நோக்கமாகும். தனது இயக்கத்தின் ஒரு பகுதியாக இதை சத்குரு மேற்கொண்டுள்ளார் என்பதறிந்து நான் மிகவும் மகிழ்ச்சி அடைகிறேன்.
     7. இன்று பல இளம் முகங்களைப் பார்த்து நான் மிகவும் மகிழ்ச்சி அடைகிறேன். மிக ஆரம்ப வயதிலேயே யோக முறையை பயிற்சியை அளித்து வருகிறீர்கள் என்பதறிந்து நான் மிகவும் மகிழ்ச்சி அடைகிறேன். வாழ்க்கையின் துவக்க நிலையிலேயே உங்களின் நலனுக்காக உங்கள் நேரத்தை பயன்படுத்துவதற்காக உங்கள் அனைவரையும் நான் பாராட்டுகிறேன். இந்தியா மட்டுமல்ல; மனித குலம் முழுவதன் எதிர்காலத்தையுமே வடிவமைப்பதில் நமது இளைஞர்கள் I முக்கிய பங்கு வகிப்பார்கள் என்பதிலும் எனக்கு உறுதியான நம்பிக்கை உண்டு.
     8. இங்கு பெருமளவில் திரண்டிருக்கும் இளைஞர்கள் சத்குருவும் இஷா ஃபவுண்டேஷனும் ஆற்றி வரும் சேவையைப் பற்றி எடுத்துக் கூறுபவர்களாக இருக்கின்றனர். காலங்களைக் கடந்த இறையுணர்வு, இந்தியாவின் ஆழ்ந்த மதிப்பீடுகள் ஆகியவை இந்தியாவிலும் மற்ற இடங்களிலும் உள்ள இளைஞர்களுக்கு சென்று சேர்வதை சத்குரு உறுதிப்படுத்தியுள்ளார். நீண்ட காலமாகப் போற்றப்பட்டு வரும் மதிப்பீடுகள், ஞானம், அறிவு ஆகியவற்றை இன்றைய இளைய தலைமுறையினருக்கு, அவர்களுக்குப் புரியும் மொழியில் கொண்டு செல்வதில் ஓர் ஆன்மீகப் பாலமாக சத்குரு உருவாகியிருக்கிறார் .
     9. எனது உரையை முடிப்பதற்கு முன்பாக, இந்த நிகழ்ச்சியை மிகச் சிறப்பாக ஏற்பாடு செய்தமைக்காக சத்குருவையும், இஷா ஃபவுண்டேஷனின் தொண்டர்களையும் பாராட்ட விரும்புகிறேன். இந்த மகாசிவராத்திரி நாளில் உங்கள் அனைவருக்கும் எனது வாழ்த்துக்களைத் தெரிவித்துக் கொள்வதோடு, உங்களின் எதிர்கால முயற்சிகள் அனைத்தும் வெற்றிபெற வேண்டும் என்றும் வாழ்த்துகிறேன்.

    மிக்க நன்றி.


    ஜெய்ஹிந்த்.


    ***

    
    
    (Release ID: 1567403) Visitor Counter : 109
    
    
    
    
    

9.