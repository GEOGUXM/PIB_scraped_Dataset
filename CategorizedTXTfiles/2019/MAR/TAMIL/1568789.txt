      PIB Headquarters

      மகாத்மா காந்தி வாழ்க்கை வரலாற்று கண்காட்சி: ஆளுநர் தொடங்கி வைத்தார்
      Posted On: 13 MAR 2019 8:02PM by PIB Chennai


    தமிழகம், தேசப்பிதா மகாத்மா காந்தியின் இதயத்தில் எப்போதும் நெருங்கிய தொடர்புடன் இருந்தது என்று தமிழக ஆளுநர் திரு. பன்வாரிலால் புரோகித் தெரிவித்தார். இன்று சென்னையில் மத்திய தகவல் ஒலிபரப்பு அமைச்சகத்தின் மண்டல மக்கள் தொடர்பு அலுவலகம் சார்பில், கோயம்பேடு புறநகர் பேருந்து நிலையத்தில் அமைக்கப்பட்டுள்ள மகாத்மா காந்தியின் வாழ்க்கை வரலாற்றை சித்தரிக்கும் புகைப்பட மற்றும் டிஜிட்டல் கண்காட்சியை துவக்கி வைத்து பேசினார்.


    குஜராத்தில் மகாத்மா காந்தி சபர்மதி ஆசிரமத்தை துவக்கிய போது, அங்கிருந்த 25 பேரில் 13 பேர் தமிழகத்தைச் சேர்ந்தவர்கள் என்று குறிப்பிட்ட ஆளுநர், 1896 ஆம் ஆண்டு முதல் 1946 ஆம் ஆண்டு வரை காந்தியடிகள் 20 முறை தமிழகத்திற்கு வருகை தந்திருப்பதாக தெரிவித்தார்.


    முதல் முறையாக தமிழகம் வந்தபோது, தமிழ் மொழியை கற்கும் ஆர்வத்தில் 9 தமிழ் புத்தகங்களை காந்தியடிகள் வாங்கியதாக தெரிவித்த ஆளுநர், 1921 ஆம் ஆண்டு மதுரை வந்தபோது தனது மேலாடையை துறந்து, வேட்டி மற்றும் துண்டை மட்டும் பயன்படுத்த தொடங்கி, பின்னர் தனது வாழ்நாள் முழுவதும் இதனையே கடைபிடித்தார். இது பற்றி, தனது கருத்தை பதிவு செய்துள்ள மகாத்மா காந்தி, அவரது வாழ்க்கையில் ஏற்பட்ட மாற்றங்களில் மதுரையில் மேற்கொண்ட இந்த மாற்றம் அவரது மனதில் ஆழப்பதிந்ததாக குறிப்பிட்டிருப்பதை ஆளுநர் சுட்டிக்காட்டினார்.


    இந்தியாவுக்கு மகாத்மா காந்தி ஆற்றிய பணிகள் கணக்கிட முடியாதது, அதே போல உலகிற்கும் அவர் ஆற்றிய பணி கணக்கிட முடியாது என்று தெரிவித்த ஆளுநர், மார்டின் லூதர் கிங் ஜூனியர் மற்றும் நெல்சன் மண்டேலா போன்ற பெரும் தலைவர்கள் மகாத்மா காந்தியின் அடிச்சுவட்டை பின்பற்றி தங்களது நாட்டு மக்களிடம் எழுச்சியை ஏற்படுத்தினார்கள் என்றார்.


    நாட்டில் தீண்டாமையை ஒழிக்க மகாத்மா காந்தி அரும்பாடு பட்டதாக தெரிவித்த ஆளுநர் திரு. பன்வாரிலால் புரோகித், கிராமங்கள் தன்னிறைவு அடைய வேண்டுமென்ற காந்தியடிகளின் பொருளாதார தத்துவத்தையும் சுட்டிக்காட்டினார்.


    மக்கள் தங்களுக்கும், தங்களது குடும்பத்தினருக்கும் சொத்து சேர்ப்பதை தவிர்க்க வேண்டுமென்று குறிப்பிட்ட மகாத்மா காந்தி, பரஸ்பரம் நம்பிக்கை ஏற்படுத்துவதை மக்கள் பின்பற்ற வேண்டுமென்று கேட்டுக் கொண்டதாகவும் ஆளுநர் குறிப்பிட்டார். எனது வாழ்க்கைதான் நான் தெரிவிக்க விரும்பும் செய்தி என்று அடிக்கடி மகாத்மா குறிப்பிடுவதை சுட்டிக்காட்டிய ஆளுநர், நமது வாழ்க்கையில் காந்திஜியின் கொள்கைகளை கடைபிடிப்பது மிகவும் முக்கியம் என்றார்.


    இந்த நிகழ்ச்சியில் ஆளுநரின் கூடுதல் தலைமை செயலாளர் ஆர்.ராஜகோபால், மண்டல மக்கள் தொடர்பு அலுவலகம் மற்றும் பத்திரிகை தகவல் அலுவலகத்தின் கூடுதல் தலைமை இயக்குனர் ஏ.மாரியப்பன், இயக்குனர் குருபாபு பலராமன் மற்றும் பலர் கலந்து கொண்டனர்.


    **********

    
    
    (Release ID: 1568789) Visitor Counter : 643
    
    
      Read this release in: English