      PIB Headquarters

      பொதுத் தேர்தல், மக்கள் தீர்ப்பு என்ற தகவல் கையேடு வெளியீடு
      Posted On: 23 MAR 2019 4:52PM by PIB Chennai


    தமிழ்நாடு மற்றும் புதுச்சேரி பொதுத் தேர்தலை முன்னிட்டு, மத்திய அரசின் தகவல் ஒலிபரப்பு அமைச்சகத்தின் பத்திரிகை தகவல் அலுவலகம் சார்பில், பொதுத் தேர்தல்-மக்கள் தீர்ப்பு என்ற தலைப்பில் தமிழ் மற்றும் ஆங்கிலத்தில் தயாரிக்கப்பட்ட கையேடு மற்றும் குறுந்தகட்டினை தமிழக தலைமைத் தேர்தல் அதிகாரி திரு சத்தியபிரதா சாஹூ சென்னையில் இன்று வெளியிட்டார்.


    பத்திரிகைத் தகவல் அலுவலக கூடுதல் தலைமை இயக்குநர் திரு ஏ மாரியப்பன் முன்னிலையில் நடைபெற்ற இந்த நிகழ்ச்சியில் பேசிய தலைமைத் தேர்தல் அதிகாரி திரு சத்தியபிரதா சாஹூ, முழுமையான வாக்குப்பதிவு நடைபெற வசதியாக திரைப்பட நட்சத்திரங்கள் பங்கு பெறும் வாக்காளர்கள் விழிப்புணர்வு பிரச்சாரம், பேஸ் புக், டிவிட்டர் போன்ற சமூக ஊடகங்கள் வாயிலாக மேற்கொள்ளப்பட்டு வருவதாக கூறினார்.


    முதன்முறையாக வாக்களிக்க இருக்கும் இளைய தலைமுறையினரிடம் வாக்குப்பதிவின் முக்கியத்துவத்தை எடுத்துரைக்கும் விதமாக கல்லூரிகளில் பல்வேறு நிகழ்ச்சிகளுக்கு ஏற்பாடு செய்யப்பட்டு இருப்பதாகவும் அவர் தெரிவித்தார்.


    இந்த கையேட்டில் உள்ள புள்ளி விவரங்களை ஊடகவியலாளர்களுக்கு மிகவும் பயனுள்ளதாக இருக்கும் என்றும் அவர் குறிப்பிட்டார்.


    2009 மற்றும் 2014 நாடாளுமன்றத் தேர்தல் முடிவுகள் சட்டப்பேரவை தொகுதி வாரியாக இடம்பெற்றிருப்பது ஊடகவியலாளர்களுக்கு பெரிதும் பயன் அளிக்கும் என்றும் திரு சத்தியபிரதா சாஹூ கூறினார்.


    இந்த நிகழ்ச்சியில் பேசிய பத்திரிகை தகவல் அலுவலக கூடுதல் தலைமை இயக்குநர் திரு ஏ மாரியப்பன், நாடு சுதந்திரம் அடைந்த பின் நடைபெற்ற முதல் பொதுத் தேர்தலில் இருந்து, கடந்த பொதுத் தேர்தல் வரையிலான அனைத்து தேர்தல் முடிவுகளும் முழுமையான விவரங்களுடனும், வரைகலையுடனும் இந்த கையேட்டில் இடம்பெற்றிருப்பதாக தெரிவித்தார்.


    மேலும் இதுதவிர தேர்தல் நடைமுறைகள், வாக்காளர் விழிப்புணர்வு வாசகங்கள், தேர்தல் நடத்தை விதிமுறைகள் தொடர்பான குறிப்புகளும் இந்த கையேட்டில் இடம்பெற்றுள்ளதாக அவர் கூறினார்.


    நிகழ்ச்சியில், பத்திரிகை தகவல் அலுவலகத்தின் இயக்குநர் திரு குருபாபு பலராமன் உள்ளிட்ட உயரதிகாரிகள் பங்கேற்றனர்.


    இந்த தேர்தல் கையேட்டில் இடம்பெற்றுள்ள விவரங்கள், தமிழ் மற்றும் ஆங்கிலத்தில் http://www.pib.nic.in என்ற இணையதளத்திலும் பதிவேற்றம் செய்யப்பட்டுள்ளது.


    *************

    
    
    (Release ID: 1569325) Visitor Counter : 451