      குடியரசுத் துணைத் தலைவர் செயலகம்

      உலகத்தரம் வாய்ந்த மருந்துகளை கட்டுப்படியாகக் கூடிய விலையில் உற்பத்தி செய்ய வேண்டியது காலத்தின் தேவை: குடியரசுத் துணைத் தலைவர்
      Posted On: 16 MAR 2019 1:23PM by PIB Chennai


    உலகத்தரம் வாய்ந்த மருந்துகளை தரத்தில் எவ்வித குறைபாடுமின்றி, மிகக் குறைந்த விலையில் தயாரிக்க வேண்டியது காலத்தின் தேவை என்று குடியரசுத் துணைத் தலைவர் வெங்கையா நாயுடு தெரிவித்துள்ளார். இந்திய மருந்தியல் தொழில் துறையினர், மருந்து தயாரிப்பு மற்றும் தர நிர்ணய விதிமுறைகளில் உயர்ந்த நிலையை பின்பற்ற வேண்டுமெனவும் அவர் வலியுறுத்தியுள்ளார். மருந்துப் பொருள் உற்பத்தியில் உலகளவிலான தரத்தை உறுதியாக பின்பற்ற வேண்டும் என்று குறிப்பிட்ட அவர், மருந்தின் தரத்தில் எவ்வித சமரசத்திற்கும் இடம் கொடுக்காமல் புதிய மூலக்கூறுகள் மற்றும் புதிய மருந்துகளை கண்டுபிடிக்க கூடுதலாக நிதி ஆதாரங்களை உருவாக்குவது அவசியம் என்றும் தெரிவித்தார்.


    ஐதராபாத்தில் இன்று (16.03.2019) சரோஜினி நாயுடு வனிதா பார்மசி மகா வித்யாலயாவின் 20-வது ஆண்டு விழாவில் பேசிய திரு நாயுடு, ஆராய்ச்சி மற்றும் புதிய மருந்துகள் கண்டுபிடிப்புக்கு அதிக முக்கியத்துவம் அளிக்கப்பட வேண்டும் என்றார். சுகாதார சேவையில் தினந்தோறும் புதிய சவால்கள் உருவாவதாக குறிப்பிட்ட அவர், குறிப்பாக, தொற்றா நோய்கள் மற்றும் வாழ்வியல் நோய்கள் மற்றும் புற்றுநோயால் பாதிக்கப்படுவோரின் எண்ணிக்கை அபாயகரமான அளவுக்கு உள்ளதாக கூறினார்.


    உலக அளவில் பொதுவான மருந்துகளை அதிக அளவில் தயாரித்து வழங்கும் நாடாக இந்தியா திகழ்கிறது என்று குறிப்பிட்ட குடியரசுத் துணைத் தலைவர், எய்ட்ஸ் நோயை கட்டுப்படுத்த உலகளவில் பயன்படுத்தப்படும் ரெட்ரோ வைரஸ் எதிர்ப்பு மருந்து விநியோகத்திலும் முன்னணியில் உள்ளதாக தெரிவித்தார்.


    உயிர் காக்கும் மருந்துப் பொருட்களை வளரும் நாடுகளிலும் குறைந்த விலையில் கிடைக்க செய்வதன் மூலம், இந்திய மருந்து தயாரிப்பு நிறுவனங்கள் தன்னிரகற்ற சேவையாற்றி வருவதாகவும் திரு. நாயுடு பாராட்டுத் தெரிவித்தார்.


    பொதுவான மருந்து ( generic medicines) தயாரிப்பில் இந்தியா உலகிற்கு முன்னோடியாக திகழ வேண்டுமென்று விருப்பம் தெரிவித்த திரு. நாயுடு, இந்திய மருத்துவ முறையை தரமானதாக்கி, தரக்குறியீடு பெறவும் இளம் ஆராய்ச்சியாளர்கள் பாடுபட வேண்டும் என்றும் கேட்டுக் கொண்டார். பாரம்பரிய மருந்துப் பொருட்களின் பலாபலன் மற்றும் பயனுறுதி, தர உறுதிப்பாடு போன்றவற்றை நிலைநாட்ட உலகளவில் பின்பற்றப்படும் சோதனை முறைகளை பயன்படுத்துமாறும் தெரிவித்தார்.


    மிகவும் அறியப்படாத, அரிய வகை நோய்களை கட்டுப்படுத்துவதற்கான புதிய மருந்துகளை உருவாக்குமாறும் அவர் மருந்தியல் நிறுவனங்களை கேட்டுக் கொண்டார்.


    இந்தியாவில் அரிய வகை நோய்களால் பாதிக்கப்பட்டோர் எண்ணிக்கை 7 கோடிக்கு மேல் உள்ளதாக குறிப்பிட்ட குடியரசுத் துணைத் தலைவர், இது போன்ற கொடிய நோய்களை குணப்படுத்த குறைந்த விலையிலான மருந்துகளை இந்திய மருந்து தயாரிப்பு நிறுவனங்கள் உருவாக்க வேண்டியது அவசியம் என்றும் தெரிவித்தார்.


    பொது மருந்துகளை சந்தையில் விரைவாக அறிமுகப்படுத்துவதில் தொடர்ந்து கவனம் செலுத்தப்பட வேண்டும் என்றும் குடியரசுத் துணைத் தலைவர் வலியுறுத்தினார். கிராமப்புற சுகாதார திட்டங்கள், உயிர் காக்கும் மருந்துகள் மற்றும் தடுப்பூசி தயாரிப்பிலும், கொள்கை உருவாக்குபவர் மற்றும் மருந்தியல் நிறுவனங்கள் உரிய கவனம் செலுத்த வேண்டும் என்றும் அவர் தெரிவித்தார்.


    இந்தியாவில் மருந்தியல் கல்வி முறையை ஒட்டுமொத்தமாக மாற்றியமைக்குமாறு வலியுறுத்திய திரு.நாயுடு, நமது இளைய தலைமுறையினரின் வளமான எதிர்காலத்திற்கு ஏற்ப உலகளவிலான தர நிர்ணய முறைகளை பின்பற்ற வேண்டியது அவசியம் என்றும் தெரிவித்தார்.


    கடந்த சில ஆண்டுகளில், மருந்து தயாரிப்பு தொழில் அபரிமிதமான வளர்ச்சியடைந்து வருவதாக சுட்டிக் காட்டிய குடியரசுத் துணைத் தலைவர், 2020 ஆம் ஆண்டுக்குள் இந்த தொழில் துறை 55 பில்லியன் டாலர் அளவிற்கு வளர்ச்சியடையும் என்று மதிப்பிடப்பட்டுள்ளதாக கூறினார். எனவே, இளைஞர்களுக்கு வேலைவாய்ப்புகளை உருவாக்கும் வகையில், தொழில் துறையினரும் மத்திய-மாநில அரசுகளும் இந்த துறையின் வளர்ச்சியில் உள்ள வாய்ப்புகளை நல்ல முறையில் பயன்படுத்திக் கொள்ளுமாறும் கேட்டுக் கொண்டார்.


    மனித உயிர்களை காப்பாற்றுவதில் மருந்தியல் துறைக்கு அதி முக்கிய பொறுப்பு உள்ளதாக குறிப்பிட்ட திரு.நாயுடு, மருந்து தயாரிப்பு நிறுவனங்கள் தங்களது சமூக பொறுப்புணர்வுக்கும் அப்பால் செயல்பட்டு, உயிர்காக்கும் மற்றும் பிற அத்தியாவசிய மருந்துப் பொருட்கள் இதுவரை கிடைக்காதவர்களுக்கு அவற்றை கிடைக்க செய்ய வேண்டும் என்றும் வலியுறுத்தினார்.


    தெலுங்கானா மாநிலத்தில் சுமார் 30 ஆயிரம் மாணவர்கள் படிக்கும் அளவிற்கு, பள்ளிக்கூடம் முதல் முதுநிலை பட்டப்படிப்புகளை கொண்ட தொழிற் கல்லூரிகள் உள்ளிட்ட 18 கல்வி நிறுவனங்களை நடத்துவதன் மூலம், கல்வித் துறையில் மகத்தான சேவையாற்றி வரும் இந்த குழுமத்தையும் குடியரசுத் துணைத் தலைவர் வெகுவாக பாராட்டினார். படிப்பில் சிறந்து விளங்கிய 10 மாணவர்களுக்கு தங்கப்பதக்கங்களையும் அவர் வழங்கினார்.

    
    
    (Release ID: 1568944) Visitor Counter : 138
    
    
      Read this release in: English , Urdu , Hindi