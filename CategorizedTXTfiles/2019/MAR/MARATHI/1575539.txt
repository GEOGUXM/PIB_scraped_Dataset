      पंतप्रधान कार्यालय

      सीआयएसएफच्या 50 व्या स्थापना दिन समारंभात पंतप्रधानांनी केलेले भाषण
      Posted On: 10 MAR 2019 6:14PM by PIB Mumbai


    नवी दिल्ली, 10 मार्च 201 9


    देशाची संपत्ती आणि सन्मानाचे रक्षण ,


    सुरक्षा करणाऱ्या सीआयएसएफचे सर्व सहकारी ,


    इथे उपस्थित सर्व वीर कुटुंबीय ,


    स्त्री आणि पुरुषगण ,


    सुवर्ण जयंतीच्या या महत्वपूर्ण टप्प्यावर पोहोचल्याबद्दल तुम्हा सर्वांचे खूप-खूप अभिनंदन.


    एक संघटना म्हणून तुम्ही जी 50 वर्षे पूर्ण केली आहेत , ती खरोखरच खूप मोठी कामगिरी आहे. आणि ही कामगिरी इथपर्यंत पोहचवण्यात आज जे सीआयएसएफच्या व्यवस्थेत आहे , त्यांचे योगदान तर आहेच , मात्र 50 वर्षांच्या काळात ज्या-ज्या महनीय व्यक्तींनी आपली जबाबदारी पार पडली , याचे नेतृत्व केले आहे , एका संस्थेला सातत्याने नवीन उंचीवर घेऊन जाण्याचे काम केले आहे , याच्याशी संबंधित मनुष्यबळ विकास , यांनीही भरपूर प्रयत्न केले आहेत आणि म्हणूनच आज जेव्हा आपण याची 50 वर्ष साजरी करत आहोत , सुवर्ण महोत्सव साजरा करत आहोत तेव्हा ते देखील अभिनंदनाला पात्र आहेत. ज्यांनी पन्नास वर्षे ही संस्था पुढे नेण्यात आपले योगदान दिले आहे , त्यातील काही मान्यवर इथे उपस्थित आहेत. मी त्यांचा गौरव करतो , त्यांचे अभिनंदन करतो. देशाच्या अशा महत्वपूर्ण संस्थेला एवढ्या उंचीवर घेऊन जाण्यासाठी ते खरोखरच अभिनंदनाला पात्र आहेत.


    मात्र बंधू आणि भगिनींनो , तुमची ही कामगिरी यासाठी अधिक महत्वपूर्ण आहे कारण जेव्हा शेजारी देश खूप विरोध करत असेल , युद्ध लढण्याची त्याची क्षमता नसेल आणि भारताच्या अंतर्गत भागात वेगवेगळ्या प्रकारे कट-कारस्थानांना जे तिथे पाठबळ मिळत असेल , सहाय्य मिळत असेल , दहशतवादाचे निर्भत्स रूप वेगवेगळ्या स्वरूपात दिसून येते , तेव्हा अशा कठीण प्रसंगी देशाचे संरक्षण , देशाच्या संसाधनाचे रक्षण , हेच एक मोठे आव्हान असते.


    थोड्या वेळापूर्वी , जेव्हा इथे संचलन सुरु होते , तेव्हा मी ती ऊर्जा , तो संकल्प अनुभवत होतो , जो वैभवशाली भारताच्या निर्मितीसाठी आवश्यक आहे. या शानदार प्रदर्शनासाठी मी परेड कमांडर , परेडमध्ये सहभागी सर्व जवान आणि अधिकाऱ्यांचे खूप-खूप अभिनंदन करतो.


    आज इथे अनेक लोकांना त्यांनी बजावलेल्या उत्कृष्ट सेवेसाठी पदके देण्यात आली. यासाठी तुमचे अभिनंदन.


    याशिवाय प्रजासत्ताक दिनानिमित्त जाहीर करण्यात आलेल्या पोलीस पदक आणि जीवन रक्षक पदक विजेत्यांचेही मी खूप-खूप अभिनंदन करतो.


    मित्रांनो ,


    सीआआयएसएफशी संबंधित तुम्ही सर्व लोकांनी देशाची संपत्ती सुरक्षित ठेवण्यात महत्वपूर्ण भूमिका पार पाडली आहे.


    नवीन भारताच्या नवीन आणि आधुनिक व्यवस्था सुरक्षित ठेवण्यासाठी , देशाच्या आशा आणि आकांक्षा सशक्त करण्यासाठी तुम्ही कायम पुढे जात आहात.


    आम्हाला माहीत आहे , सुरक्षेच्या अनेक व्यवस्था आहेत , त्याची रचना , यंत्रणा , व्यवस्था हे इंग्रजांच्या काळापासून आपल्याला वारशाने मिळाले आहे. काळानुरूप त्यात बदलही झाले आहेत. मात्र खूप कमी संस्था अशा आहेत ज्या आवश्यकतेनुसार स्वातंत्र्यानंतर जन्माला आल्या. त्या एक प्रकारे स्वतंत्र भारताची लेकरे आहेत. स्वतंत्र भारताची स्वप्ने साकार करण्यासाठी त्यांचा जन्म झाला आहे. आणि सीआयएसएफ ही त्यातील एक महत्वपूर्ण संस्था आहे. आणि म्हणूनच त्याचा जन्म , लालन-पालन , विकास , विस्तार , या सर्व गोष्टी हळूहळू एक प्रकारे प्रगतीशील विकास म्हणून ज्या-ज्या लोकांनी याचे नेतृत्व केले आहे , त्यांनी ते पुढे नेले आहे आणि हे एक प्रकारे सुवर्ण महोत्सवी वर्षात सर्वाधिक गौरवाची बाब आहे.


    अशीं संस्था , सरकारमध्ये बसलेले लोक मंत्रिमंडळ बैठकीत बसून एक फाईल मंजूर केली असे नाही होत , पन्नास वर्षे नियमितपणे लोकांच्या गरजा लक्षात घेऊन ती विकसित करण्यात आली आहे , तेव्हा कुठे अशी संस्था तयार झाली आहे आणि देशासाठी विश्वासाची एक खूप मोठी संस्था बनते. म्हणूनच तुम्हा सर्वाचे जितके अभिनंदन करू , तेवढे कमी आहे.


    राजेश रंजनजी म्हणत होते की आमच्यासाठी सुखद आणि आश्चर्याची गोष्ट आहे की , पंतप्रधान आमच्या कार्यक्रमात आले , मला वाटते जर मी इथे आलो नसतो तर मी खूप काही गमावले असते.


    पन्नास वर्षांची तपश्चर्या ही काही कमी नसते. खूप मोठी तपश्चर्या असते आणि एखादी घटना म्हणजे 365 दिवस डोळे उघडे ठेवून , मेंदू सतर्क ठेवून , हात , पाय , शरीर आठ-आठ नऊ-नऊ तास सज्ज ठेवून शेकडो दुर्घटना , भयानक घटनांपासून देशाला वाचवले आहे.


    आणि एखादी अशी घटना घडली तर सगळी तपश्चर्या पाण्यात अशा कठीण दबावाच्या परिस्थितीत तुम्हा लोकांना काम करावे लागते आणि हे सामान्य काम नाही आणि मला हे चांगलेच माहित आहे कारण पंतप्रधान या नात्याने आम्हालाही सुरक्षा कवच मिळते. मात्र कुणा व्यक्तीला सुरक्षा कवच देणे खूप कठीण काम नाही , माफ करा , एका व्यक्तीचे रक्षण करणे आणि त्याच्यासाठी व्यवस्था करणे कठीण काम नाही , मात्र एखाद्या संस्थेचे रक्षण करणे , जिथे तीस लाख लोक ये-जा करत असतात , जिथे आठ लाख लोक ये-जा करतात , जिथे प्रत्येक चेहरा नवा असतो , प्रत्येकाचे वर्तन वेगळे असते , त्यांच्या तुलनेत या संस्थेचे रक्षण करणे हे कुठल्याही अतिमहत्वाच्या व्यक्तीच्या रक्षणाच्या लाखो पट अधिक कठीण काम आहे , जे तुम्ही लोक करत आहात आणि तुम्ही त्या संस्थेचे रक्षण करत आहात.


    असे नाही की तुम्ही तिच्या दाराबाहेर उभे राहता , असे नाही की तुम्ही लोक भारताच्या विकासयात्रेचे रक्षण करत आहात , तुम्ही भारताच्या विकास यात्रेला एक नवीन विश्वास देता आणि माझा तर अनुभव आहे की तुम्हा लोकांच्या सेवेत जर कुठली अडचण असेल , सर्वात मोठे संकट असेल तर माझ्यासारखे लोक , माझ्या जातकुळीतले लोक , जे स्वतःला खूप मोठा शहेनशहा मानतात , व्हीआयपी मानतात , विमानतळावर जर तुमच्या जवानाने त्याला थांबवून विचारले तर त्याचा पारा चढतो , राग येतो , तुम्हाला अपमानित करतात , इतके की तुम्हाला पाहून घेईन असे म्हणतात. तुम्ही हात पाय जोडून समजावता की साहेब , हे माझे काम आहे , मात्र त्याचे माहित नाही , ही व्हीआयपी संस्कृती आहे.


    मी तुम्हाला एका घटनेबद्दल सांगतो , मी पक्षाचे काम करत होतो तेव्हा देशभरात फिरायचो , कायम दौरे असायचे , एकदा आमचे वरिष्ठ नेते माझ्यासोबत होते , आता आपल्या देशात काही विमनातळ असे आहेत जिथे सुरक्षेच्या कारणास्तव दुहेरी तपासणी होते , श्रीनगर आहे , पूर्वीच्या काळी गुवाहाटी होते , सध्या आहे की नाही माहीत नाही. माझ्यासोबत आमचे जे वरिष्ठ नेते होते , ते मोठे होते आणि प्रसिद्ध व्यक्ती होते मात्र जो जवान विमानतळावर उभा होता , त्याने त्यांना ओळखले नाही , त्यामुळे त्याने अडवले आणि थांबवून त्यांच्या नियमांप्रमाणे त्यांची तपासणी करायला लागला , जसजशी त्याची तपासणी सुरु होती , त्यांचा पारा चढत होता. आतमध्ये जागेवर बसल्यानंतरही कमी झाला नाही , माझ्याशी देखील बोलत नव्हते. मी पाहिले की काय मानसिक स्थिती आहे यांची , आम्हाला दुसऱ्या ठिकाणी जायचे होते म्हणून मी म्हटले तुम्ही पुढे चालू नका , माझ्या मागे चाला , आधी मी चेक-इन करतो , तुमचा जवान तिथे उभा होता , त्याच्यासमोर मी हात वर करून उभा राहिलो आणि मी म्हणालो , अहो , चला , लवकर आरती करा , त्यावर तो म्हणाला की मी तर तुम्हाला ओळखतो , मग मी म्हणालो , ओळखतॊस म्हणून काय झाले , तपासणी केली नाहीस तर मी जाणार नाही. तुम्ही लोक मेटल डिटेक्टर असा फिरवता ना. मी त्यांना म्हटले की तुम्ही मनात का ठेवता जेव्हा तपासणी होत असते. असा विचार करा की ते तुमची आरती ओवाळत आहेत , अभिमान बाळगा. या सुरक्षा जवानांना सहकार्य करा.


    ही व्हीआयपी संस्कृती सुरक्षेसाठी कधी-कधी सर्वात मोठे संकट ठरू शकते आणि म्हणूनच आज मी इथे हे सांगण्याची हिंमत करतो की मी स्वतः शिस्त पाळणारा माणूस आहे , मात्र माझी शिस्त कधी माझ्या आड येत नाही आणि हे आपणा सर्व नागरिकांचे कर्तव्य असते. आज तुम्ही दीड लाख लोक आहात , तुम्ही 15 लाख देखील झालात , मात्र जोपर्यन्त नागरिक शिस्तीचे पालन करत नाही , नागरिक सहकार्य करत नाही तेव्हा तुमचे काम आणखी कठीण होते. म्हणूनच या सुवर्णमहोत्सवी वर्षात आपण नागरिकांना कसे प्रशिक्षित करू , नागरिकांना एवढ्या मोठ्या व्यवस्थेच्या महत्वाबाबत कसे समजावयाचे , मला वाटते ही एक खूप मोठी गरज आहे. आणि म्हणूनच मी जेव्हा संचलन पाहत होतो , तेव्हा माझ्या मनात काही विचार सुरु होते की आज तुमच्याशी कुठल्या विषयावर बोलू , तेव्हा माझ्या मनात विचार आला , विमानतळ , मेट्रो स्टेशन इथे आपण एक डिजिटल वस्तुसंग्रहालय उभारूया , स्क्रीनवर सातत्याने येत राहू दे कि सीआयएसएफचा जन्म कसा झाला , त्याचा विकास आणि विस्तार कसा झाला , ते कशा प्रकारे सेवा करत आहेत , नागरिकांकडून त्यांच्या अपेक्षा काय आहेत , मेट्रोतून प्रवास करणारे तीस लाख लोक कधी ना कधी तर पाहतील. विमानतळावर येणारे 7-8 लाख लोकी कधी ना कधी तर ते पाहतील. त्यांना समजेल की हे 24 तास काम करणारे लोक आहेत , जरा त्यांचा आदर करा , त्यांना मान द्या , यांना प्रशिक्षित करणे खूप आवश्यक आहे , जेवढे अधिक नागरिकांचे प्रशिक्षण होईल तेवढी सुरक्षा दलांची ताकद वाढेल आणि या कामाला बळ देण्यासाठी माझ्याकडून पूर्ण सहकार्य राहील.


    सीआयएसएफ मध्ये अन्य केंद्रीय दलांच्या तुलनेत मुलींची संख्या सर्वात जास्त आहे आणि हे देशाच्या सामर्थ्याला निश्चितच नवीन आयाम देत आहे. आणि म्हणूनच मी या क्षेत्रात आल्याबद्दल त्या मुलींचे अभिनंदन करतो , त्या माता-पित्याचे अभिनंदन करतो आणि विशेषतः त्या मातेचे अभिनंदन करू इच्छितो जिने मुलीला वर्दी घालून देशाच्या विकास यात्रेला सुरक्षित करण्याची जबाबदारी घेतली आहे. या मुली लाख-लाख अभिनंदनाला पात्र आहेत.


    मित्रांनो , सुरक्षा आणि सेवेच्या ज्या भावनेने तुम्ही पुढे वाटचाल करत आहात ते खूप महत्वपूर्ण आहे. नवीन भारतासाठी ज्या आधुनिक पायाभूत सुविधा तयार केल्या जात आहेत , बंदर तयार होत आहेत , विमानतळ बनत आहेत , मेट्रोचा विस्तार होत आहे , जे मोठं-मोठे उद्योग-धंदे उभारले जात आहेत , त्यांच्या संरक्षणाची जबाबदारी तुम्हा सर्वांवर आहे. दीड लाखांहून अधिक कर्मचाऱ्यांची ही मजबूत शक्ति आज देशवासियांना , भारतात येणाऱ्या जगभरातील नागरिकांना सुरक्षित वातावरण देण्याचे काम करत आहे.


    मित्रांनो , विमानतळ आणि मेट्रोमध्ये संपूर्ण सुरक्षेची जाणीव प्रत्येकाला असते. हे सगळे शक्य होत आहे ते तुमच्या समर्पण , सतर्कता , आणि जनतेच्या तुमच्यावरील विश्वासामुळे. आता तर विमानतळ आणि मेट्रो सेवा या दोन्हीचा खूप जास्त विस्तार होत आहे. या दोन्ही क्षेत्रात आपण जगातील अशा प्रकारची सेवा पुरवणारा सर्वात मोठा देश बनण्याच्या दिशेने पुढे जात आहोत.


    मित्रानो , मला देखील अनेकदा मेट्रोतून प्रवास करण्याची संधी मिळाली आहे. त्यामुळे मी पाहतो तुम्ही सर्वजण किती मेहनत करता. कशा प्रकारे तासनतास तुम्हाला प्रत्येक व्यक्तीवर , त्यांच्या सामानावर नजर ठेवावी लागते. सामान्य माणूस जो अशा प्रकारे मेट्रो किंवा विमानातून प्रवास करतो , त्याला तुमची ही मेहनत दिसते. मात्र हे देखील खरे आहे की बरेचदा काही लोकांना वाटते की कुणी आले , त्याची तपासणी केली आणि सोडले एवढेच त्यांचे काम आहे. मित्रांनो , देशाला हे माहित असणे देखील आवश्यक आहे की , सीआयएसएफचा प्रत्येक सुरक्षा कर्मचारी , केवळ तपासणीचे काम करत नाही तर सुरक्षेच्या प्रत्येक पैलू आणि मानवी संवेदनात तो भागीदार आहे.


    मित्रानो , संकट प्रसंगी देखील तुमचे योगदान नेहमी प्रशंसनीय राहिले आहे. गेल्या वर्षी केरळमध्ये आलेल्या भीषण पुरात तुमच्यापैकी अनेकांनी मदत आणि बचाव कार्यात सहभागी होऊन , दिवसरात्र एक करून हजारो लोकांचे प्राण वाचवण्यात मदत केली. देशातच नव्हे तर परदेशातही जेव्हा मानवता संकटात आली तेव्हा सीआयएसएफने आपली जबाबदारी चांगल्या प्रकारे पार पाडली. नेपाळ आणि हैतीमध्ये भूकंपांनंतर आंतरराष्ट्रीय स्तरावर देखील तुमच्या योगदानाची प्रशंसा झाली आहे. एवढेच नाही , मला सांगण्यात आले आहे की प्रवासादरम्यान कुटुंबापासून दुरावलेल्या लोकांना , मुलांना आपल्या कुटूंबाची पुन्हा भेट घडवून आणण्याचा किंवा त्यांना योग्य ठिकाणी पोहचवण्याचे काम तुम्ही सर्वजण संवेदनशीलतेने करत आहात. अशाच प्रकारे मुलींना सुरक्षित वातावरण देण्यासाठी देखील तुमचे प्रयत्न खूप प्रशंसनीय आहेत. या सर्व कारणांमुळे तुम्हाला देशाचा एवढा विश्वास मिळाला आहे.


    मित्रानो , आज याप्रसंगी आपण एका महत्वपूर्ण टप्प्यावर पोहचलो आहोत , तेव्हा आपण आपल्या त्या सहकाऱ्यांचे स्मरण करायला हवे ज्यांनी आपले कर्तव्य बजावताना देशाच्या सुरक्षेसाठी सर्वोच्च बलिदान दिले आहे. देशाच्या सुरक्षेसाठी शहीद झाले. दहशतवाद आणि हिंसाचाराला प्रोत्साहन देणाऱ्या शक्तींपासून , तुम्ही देशाला , आपला अमूल्य ठेवा , आपली संपत्ती वाचवण्यासाठी सर्वोच्च त्याग केला आहे , बलिदान दिले आहे. सीआयएसएफ असेल , सीआरपीएफ सह अन्य सशस्त्र दल असतील , तुमच्या समर्पण , तुमच्या बलिदानामुळेच आज नवीन भारताचे स्वप्न आम्ही पाहू शकत आहोत. आतापर्यन्त केंद्रीय पोलीस दलाच्या 4 हज़ारहून अधिक शहीदांसह पोलिसांच्या 35 हज़ारपेक्षा अधिक कर्मचाऱ्यांनी सर्वोच्च बलिदान दिले आहे. मी या सर्व शहीदाना श्रद्धा सुमन अर्पण करतो.


    मात्र मी या सुरक्षा दलांशी संबंधित या लोकांना सांगू इच्छितो की मला मनापासून वाटते की खाकी वर्दीतील हे जे लोक आहेत , त्यांच्या मेहनतीला , देशात जितका मान सन्मान मिळायला हवा होता , तो मिळालेला नाही. सामान्य माणसाकडून जेवढी प्रसिद्धी त्यांना मिळायला हवी होती , तेवढी मिळाली नाही. म्हणूनच स्वातंत्र्यानंतर प्रथमच लाल किल्ल्यावर एका अशा पंतप्रधानाने 35 हजार पेक्षा अधिक शहीद पोलीस कर्मचाऱ्यांचे समर्थन केले. हे करायची मला इच्छा झाली कारण सामान्य माणसाला माहित नसते त्याच्या डोक्यात तर शिपायाने त्याच्याबरोबर कसे वर्तन केले हे असते आणि त्याच आधारे संपूर्ण व्यवस्थेचे तो मूल्यांकन करतो.


    आपण जेवढा गौरव वाढवू , आपल्या सुरक्षा दलांचा जेवढा सन्मान वाढवू ,, जेवढी प्रतिष्ठा निर्माण करू , हे देशासाठी खूप आवश्यक आहे आणि त्याचाच एक भाग आहे हे पोलीस स्मारक बनवणे आणि माझी इच्छा आहे की प्रत्येक शाळकरी मुलाने कधी ना कधी तिथे जायला हवे.त्यांनी पाहावे तर खरे की आपल्यासाठी मरणारे लोक कोण आहेत , आणि याच दिशेने आपण निरंतर प्रयत्न करायला हवेत , एवढा मोठा त्याग , एवढी मोठी तपस्या , राजसुरक्षेशी संबंधित तुम्हा सर्वांचे कुटुंब करते , ते शब्दात सांगणे कठीण आहे. आणि मला आनंद आहे की जेव्हा मी इथे उघड्या जीपमधून चाललो होतो , काल मला तीन पिढ्यांचे दर्शन करायची संधी मिळली. इथे तुमच्या कुटुंबातील तीन-तीन पिढ्या उपस्थित आहेत. वयोवृद्ध , तपोवृद्ध लोक देखील आहेत. आज याप्रसंगी इथे उपस्थित आहेत. काही जुने सेवा निवृत्त आहेत. आज त्यांचेही दर्शन करण्याची संधी मिळाली आहे. या सर्व कुटुंबियांना मी आदरपूर्वक नमन करतो कारण या कुटुंबाचा त्याग - बलिदान , कर्तव्य बजावत असलेल्या लोकांना काम करण्याचे बळ देतो.


    मित्रांनो , उन्हाळा असो , हिवाळा असो , पावसाळा असो , तुम्ही तुमच्या आघाडीवर विचलित न होता उभे राहता. देशासाठी होळी , दिवाळी आणि ईद असते , अनेक सण असतात , मात्र तुम्हा सर्वांसाठी आपले कर्तव्य हाच सण होतो. आपल्या सुरक्षा कर्मचाऱ्यांचे कुटुंब देखील अनेकांप्रमाणे असते. त्यांचीही स्वप्ने आहेत , आकाक्षा आहेत , त्यांच्याही शंका , कुशंका असतात. मात्र राष्ट्र रक्षणाची भावना जेव्हा मनात निर्माण होते , तेव्हा तो प्रत्येक अडचणींवर विजय मिळवतो. जेव्हा कुणा निष्पाप बालकाकडून तिरंग्यात लपेटलेल्या आपल्या पित्याला सलामी दिल्याची छायाचित्रे समोर येतात , जेव्हा एखादी वीर पत्नी आपल्या जोडीदाराच्या मृत्यूचे दुःख , अश्रू .........ऑडियो बाधित ...........


    .........अशा विविध संस्थांसाठी तारीख निश्चित करावी आणि तिथे अतिशय चांगल्या प्रकारे संपूर्ण दिवसाचा संचलनाचा कार्यक्रम आयोजित केला जावा.त्याचा ब्ल्यू बुक सारखा प्रोटोकॉल तयार केला जावा , जेणेकरून स्‍वाभाविकपणे आपण लोकांना यासाठी तयार करू शकू.


    अशा अनेक गोष्टी आहेत ज्यावर आपण पुढे जाऊ शकतो. एक काम आणखी करायला हवे , मला वाटते की सीआयएसएफ मध्येच आणखी एक कृतीदल स्थापन केला जावा. जगात दहशतवादी किती नवनव्या पद्धती शोधत आहेत , कशा नवीन पद्धती वापरत आहेत , कुठल्या तंत्रज्ञानाचा वापर करत आहेत , याचा प्रत्यक्ष अभ्यास व्हायला हवा , निरीक्षण करायला हवे. गॅसच्या पाइपलाईनचा उपयोग दहशतवादी किती भंयकर घटनेसाठी करू शकतात , जगात घडत आहे. जगभरात जे प्रयोग होत आहेत दहशतवाद्यांकडून , त्याचा अभ्यास करून आपल्या व्यवस्था विकसित कराव्या लागतील. आणि जर असा एक समर्पित कृतीदल असेल जो अशा गोष्टींचा अभ्यास करेल , आणि जागतिक स्तरावर करावा लागेल. आता दहशतवादाला कुठलीही सीमा नाही. दहशतवाद हजार किलोमीटर आहे , दोन हजार किलोमीटर आहे , त्याचा काही अर्थ नाही , तो जगात कुठेही जाऊन धडकतो आणि मानवतेला आव्हान देतो. आणि म्हणूनच तुम्ही जे काम करत आहात तिथे आव्हाने अधिक आहेत.


    मला वाटते अशा व्यवस्थांमध्ये सरकारने देखील आवश्‍यक जी कामे करायला हवीत , तुमच्या ज्या गरजा असतील , अपेक्षा असतील त्या पूर्ण करण्यासाठी माझ्याकडून कधीही काहीही कमी पडू दिले जाणार नाही. या विश्वासासह पुन्हा एकदा या सुवर्णमहोत्सवी वर्षानिमित्त , 50 वर्ष पूर्ण केल्याबद्दल , या संस्थेला एवढ्या उंचीवर नेल्याबद्दल , तुम्ही संस्थेसाठी जे काम केले आहे , ते तर अभिनंदन करण्याजोगे आहेच मात्र त्याचबरोबर देशात सुरक्षेचा जो नवा विश्‍वास निर्माण केला आहे , जी जबाबदारी तुम्ही सर्वानी पार पाडली आहे , त्यासाठी आज या सुवर्णमहोत्सवानिमित्त मी तुमचे खूप-खूप अभिनंदन करतो , खूप-खूप शुभेच्छा देतो.आणि मला विश्‍वास आहे की आपण सर्वानी मिळून देशाची स्वप्ने पूर्ण करण्यात कधी काही कमी पडू देणार नाही. याच एका भावनेसह माझ्या सर्व जवानांचे अभिनंदन , त्यांच्या कुटुंबियांचे अभिनंदन आणि संस्थेला आतापर्यन्त पुढे घेऊन जाणाऱ्या सर्व मान्यवरांचे खूप-खूप अभिनंदन करून मी माझे भाषण संपवतो.


    माझ्याबरोबर पूर्ण ताकदीनिशी गणवेशात असाल किंवा नसाल , सर्वानी जोरात म्हणा-


    भारत माता की जय


    भारत माता की जय


    भारत माता की जय


    खूप-खूप धन्‍यवाद.


    B.Gokhale/S.Kane/D.Rane

    
    
    (Release ID: 1575539) Visitor Counter : 7
    
    
      Read this release in: English