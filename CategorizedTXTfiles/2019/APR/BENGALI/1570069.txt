      স্বাস্থ্যওপরিবারকল্যাণমন্ত্রক

      সার্বজনীন স্বাস্থ্য পরিচর্যার জন্য স্বাস্থ্য মন্ত্রকের দৃঢ় অঙ্গীকার দেশে ১৭ হাজারেরও বেশি আয়ুষ্মান ভারত – স্বাস্থ্য ও রোগী কল্যাণ কেন্দ্র চালু রয়েছে
      Posted On: 04 APR 2019 6:21PM by PIB Kolkata


    নয়াদিল্লি, ০৪ এপ্রিল, ২০১৯


    বিশ্ব স্বাস্থ্য দিবস উদযাপন উপলক্ষে কেন্দ্রীয় স্বাস্থ্য ও পরিবার কল্যাণ মন্ত্রক আজ বিশ্ব স্বাস্থ্য সংস্থা (হু) – এর সংস্থার সঙ্গে একযোগে সার্বজনীন স্বাস্থ্য পরিচর্যার জন্য দৃঢ় অঙ্গীকার পুনরায় ব্যক্ত করেছে। এবারের বিশ্ব স্বাস্থ্য দিবসের মূল ভাবনা হ’ল – প্রত্যেকে, সর্বত্র। এই উপলক্ষে কেন্দ্রীয় স্বাস্থ্য সচিব শ্রীমতী প্রীতি সুদন জোর দিয়ে বলেন, প্রত্যেক ব্যক্তি এবং সম্প্রদায়ের কাছে প্রয়োজন-ভিত্তিতে যখন যেখানে আবশ্যক, সেখানেই গুণগত মানের স্বাস্থ্য পরিচর্যা পৌঁছে দেওয়ার অঙ্গীকার এই দিবস উদযাপনের মধ্য দিয়ে প্রতিফলিত হয়। তিনি প্রত্যেক মানুষের কাছে সর্বজনীন স্বাস্থ্য পরিষেবা পৌঁছে দেবার লক্ষ্যে একযোগে কাজ করার জন্য সমবেত শপথবাক্য পাঠ করেন।


    শ্রীমতী সুদন আরও জানান যে, গ্রাম ও শহরাঞ্চলে বসবাসকারী মানুষের কাছে প্রাথমিক স্বাস্থ্য পরিচর্যা পৌঁছে দিতে স্বাস্থ্য ও রোগী কল্যাণ কেন্দ্রগুলির পাশাপাশি, প্রায় দেড় লক্ষ স্বাস্থ্য পরিষেবা প্রতিষ্ঠানের আরও মানোন্নয়নে সরকার অঙ্গীকারবদ্ধ। বর্তমানে দেশে ১৭ হাজারেরও বেশি স্বাস্থ্য ও রোগী কল্যাণ কেন্দ্র চালু রয়েছে এবং এই কেন্দ্রগুলি থেকে অসংক্রামক অসুখ-বিসুখ সহ বিভিন্ন ধরণের রোগের চিকিৎসা পরিষেবা প্রদান করা হচ্ছে।


    অনুষ্ঠানে ভারতে বিশ্ব স্বাস্থ্য সংস্থার প্রতিনিধি ডঃ হেঙ্ক বেকড্যাম সহ স্বাস্থ্য ও পরিবার কল্যাণ মন্ত্রকের উচ্চপদস্থ আধিকারিকরাও উপস্থিত ছিলেন। উল্লেখ করা যেতে পারে, প্রতি বছর ৭ই এপ্রিল বিশ্ব স্বাস্থ্য দিবস উদযাপন করা হয়।


    CG/BD/SB

    
    
    (Release ID: 1570069) Visitor Counter : 38
    
    
      Read this release in: English