      উপ-রাষ্ট্রপতিরসচিবালয়

      উপ-রাষ্ট্রপতি বিশ্বের বিভিন্ন প্রান্তে সন্ত্রাসবাদী হামলায় ক্ষোভ প্রকাশ করেছেন
      
      ভারত, শ্রীলঙ্কা সরকার ও সেদেশের সাধারণ মানুষের পাশে রয়েছে : উপ-রাষ্ট্রপতি

      Posted On: 22 APR 2019 6:34PM by PIB Kolkata

    নয়াদিল্লি, ২২ এপ্রিল, ২০১৯


    ভারতের উপ-রাষ্ট্রপতি শ্রী এম ভেঙ্কাইয়া নাইডু বিশ্বের বিভিন্ন প্রান্তে ক্রমবর্ধমান সন্ত্রাসবাদী হামলায় ক্ষোভ প্রকাশ করেছেন। তিনি রাষ্ট্রসঙ্ঘ সহ বিশ্ব সংস্থাগুলির কাছে আন্তর্জাতিক সন্ত্রাসবাদ বিষয়ে সার্বিক নীতি প্রণয়ন বিষয়ে আলোচনা দ্রুতসম্পন্ন করার আহ্বান জানিয়েছেন। ভারতের পক্ষ থেকে সন্ত্রাসবাদ বিষয়ে এই সার্বিক নীতির প্রস্তাব করা হয়েছে। এর মাধ্যমে সব ধরণের সন্ত্রাসবাদকে অপরাধমূলক প্রয়াস হিসাবে ঘোষণা করা এবং তাদের অর্থ, অস্ত্র এবং নিরাপদ আশ্রয়দান নিষিদ্ধ করার কথা বলা হয়েছে। শ্রী নাইডু সন্ত্রাসবাদের অভিশাপ বিশ্ব থেকে মুছে দেওয়ার লক্ষ্যে সমবেত উদ্যোগ নেওয়ার জন্য আন্তর্জাতিক জনগোষ্ঠীর কাছে আহ্বান জানিয়েছেন।


    আজ বেঙ্গালুরুতে ব্যাঙ্গালোর বিশ্ববিদ্যালয়ের ৫৪তম বার্ষিক সমাবর্তনে ভাষণ দিতে গিয়ে শ্রী নাইডু বলেন, রাষ্ট্র-নীতির অঙ্গ হিসাবে যারা সন্ত্রাসবাদকে উৎসাহ দেয় এবং সহায়তা করে তাদের বিচ্ছিন্ন করার মধ্য দিয়ে অমানবিক সন্ত্রাসমূলক তৎপরতার বিরুদ্ধে সমবেত উদ্যোগ নেওয়ার সময় এসেছে। শুধুমাত্র সন্ত্রাসের নিন্দা করলেই চলবে না, সমস্ত ধরণের সন্ত্রাসকে শেকড় সহ উপড়ে ফেলতে হবে। তিনি বলেন, সারা বিশ্ব জুড়ে হাজার হাজার নিরীহ মানুষ সন্ত্রাসের বলি হচ্ছেন, সেখানে শান্তি প্রতিষ্ঠিত না হলে উন্নয়ন নিরর্থক হয়ে ওঠে। শ্রীলঙ্কায় বর্বর সন্ত্রাসবাদী হামলায় ক্ষোভ প্রকাশ করে শ্রী নাইডু বলেন, সঙ্কটের এই মুহূর্তে ভারত, শ্রীলঙ্কা সরকার এবং সেদেশের মানুষের পাশে আছে।


    2


    শিক্ষা প্রসঙ্গে উপ-রাষ্ট্রপতি বলেন যে, জাতি-বর্ণ-ধর্ম এবং লিঙ্গ নির্বিশেষে উচ্চ শিক্ষাকে সর্বত্র ছড়িয়ে দিতে হবে। সামাজিক ও লিঙ্গ সমতার নীতিকে উচ্চ শিক্ষার ক্ষেত্রে বিশেষ গুরুত্ব দেওয়ার কথা তিনি বলেন। বর্তমান সময়ে বিশ্বমানের উন্নত গুণমানসম্পন্ন শিক্ষার ব্যবস্থা করা প্রয়োজন বলে শ্রী নাইডু মন্তব্য করেন। উপ-রাষ্ট্রপতি উচ্চ শিক্ষা ক্ষেত্রে ডিজিটাইজেশনের মতো উদ্যোগের মাধ্যমে অনলাইন পাঠ্যক্রমকে ছড়িয়ে দেওয়ার কথা বলেন। উচ্চ শিক্ষা প্রতিষ্ঠানগুলির কাছে তিনি উভয়মুখী আলোচনা-ভিত্তিক শিক্ষা প্রদান কর্মসূচির ওপর জোর দেওয়ার কথাও তিনি বলেন।


    উপ-রাষ্ট্রপতি বলেন, বর্তমান সময়ে যুবসম্প্রদায়কে জ্ঞান-ভিত্তিক অর্থনীতির উপযুক্ত করে গড়ে তোলার লক্ষ্যে উচ্চ শিক্ষা পরিচালনা করা দরকার। জ্ঞান-ভিত্তিক উন্নয়নের দৃষ্টিভঙ্গী অনুসরণ করে ভারত যুবজনসংখ্যার সংখ্যাধিক্যকে দারুণভাবে কাজে লাগাতে পারবে বলে তিনি অভিমত প্রকাশ করেন। দক্ষতা-ভিত্তিক শিক্ষার ওপর তিনি বিশেষ জোর দেন। শ্রী নাইডু বলেন, দেশের উচ্চ শিক্ষা ব্যবস্থাকে এমনভাবে সংস্কার করতে হবে, যাতে আমাদের উচ্চ শিক্ষা কেন্দ্রগুলি শুধুমাত্র বিশ্বমানের জ্ঞানার্জনের প্রতিষ্ঠান হিসাবেই নয়, কর্মসংস্থানের ক্ষেত্রেও ছাত্রছাত্রীদের জন্য ব্যবস্থা করতে পারে।


    উচ্চ শিক্ষা ক্ষেত্রে ভারতে অন্তর্ভুক্তির হার কম হওয়ায় তিনি উদ্বেগ প্রকাশ করেন এবং মোট অন্তর্ভুক্তির অনুপাত বৃদ্ধির লক্ষ্যে উপযুক্ত ব্যবস্থা গ্রহণেরও আহ্বান জানান।


    কর্ণাটকের রাজ্যপাল তথা ব্যাঙ্গালোর বিশ্ববিদ্যালয়ের আচার্য শ্রী ভাজুভাই ভালা, উপাচার্য অধ্যাপক কে আর বেণুগোপাল সহ বিশ্ববিদ্যালয়ের উচ্চ পদস্থ আধিকারিক, বিশিষ্ট ব্যক্তিবর্গ, শিক্ষক ও ছাত্রছাত্রীরা এই সমাবর্তনে উপস্থিত ছিলেন।


    CG/PB/SB

    
    
    (Release ID: 1571025) Visitor Counter : 57
    
    
      Read this release in: English