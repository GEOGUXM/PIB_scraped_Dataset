      উপ-রাষ্ট্রপতিরসচিবালয়

      সময়ের মধ্যে নির্বাচনী পিটিশন, ফৌজদারি এবং দলত্যাগ বিরোধী মামলাগুলির দ্রুত নিষ্পত্তি করার আহ্বান উপ-রাষ্ট্রপতির
      Posted On: 01 APR 2019 5:00PM by PIB Kolkata


    নয়াদিল্লি, ১ এপ্রিল, ২০১৯


    দেশের বিভিন্ন আদালতে দীর্ঘদিন ধরে পড়ে থাকা নির্বাচনী পিটিশন এবং বিভিন্ন রাজনৈতিক নেতাদের বিরুদ্ধে ফৌজদারি মামলাগুলির দ্রুত নিষ্পত্তির ওপর জোর দিয়েছেন উপ-রাষ্ট্রপতি শ্রী এম ভেঙ্কাইয়া নাইডু। জমে থাকা মামলার সমাধানের জন্য আগামী ছ’মাস থেকে এক বছরের মধ্যে আলাদা বেঞ্চ গঠনেরও প্রস্তাব দেন তিনি। দলত্যাগ বিরোধী বিষয়গুলির দ্রুত নিষ্পত্তির জন্য আইনসভার আধিকারিকদের বিষয়টি দেখার আবেদন জানান উপ-রাষ্ট্রপতি।


    বিশাখাপত্তনমে জেলা আদালতের বার অ্যাসোসিয়েশনের ১২৫তম বর্ষ উদযাপন অনুষ্ঠানে ভাষণ দেন শ্রী নাইডু। অনুষ্ঠানে, বিশিষ্ট আইনজীবী, বিচারক এবং বার অ্যাসোসিয়েশনের সদস্যদের সঙ্গে এক আলাপচারিতার সময় উপ-রাষ্ট্রপতি অন্ধ্র বিশ্ববিদ্যালয়ের আইন বিভাগের ছাত্র থাকাকালীন বিভিন্ন ঘটনার স্মৃতিচারণ করেন।


    অনুষ্ঠানে উপ-রাষ্ট্রপতি বলেন, আয়কর সংক্রান্ত মামলার জটিলতার কারণে প্রচুর পরিমাণ অর্থ আটকে রয়েছে যা দেশের উন্নয়নের কাজে ব্যবহার করা যেত। দেশের বিভিন্ন আদালতে ৩.১২ কোটি মামলা এখনও জমে রয়েছে যা যথেষ্টই উদ্বেগজনক। এই মামলাগুলির দ্রুত নিষ্পত্তির বিষয়ে আদালত এবং বার অ্যাসোসিয়েশনকে গুরুত্ব সহকারে দেখার আহ্বান জানান শ্রী নাইডু।


    উপ-রাষ্ট্রপতি জানান, আইনজীবীরা সংবিধানের রক্ষাকর্তা। তাই, তাঁদের বিশ্বাসযোগ্যতা ও মূল্যবোধের ওপর নজর রাখা প্রয়োজন। মামলার সুবিধার্থে আদালতে যাতে স্থানীয় ভাষা ব্যবহার করা যায়, বার অ্যাসোসিয়েশনকে সে বিষয়টিও দেখার আবেদন জানান শ্রী ভেঙ্কাইয়া নাইডু।


    দেশের প্রতিটি আইন কলেজ এবং বিশ্ববিদ্যালয়গুলিতে উপযুক্ত পরিকাঠামো গড়ে তোলার প্রয়োজন বলে জানান উপ-রাষ্ট্রপতি।


    অনুষ্ঠানে, অন্ধ্রপ্রদেশ হাইকোর্টের বিচারপতি এ ভি সেশা সাই, জেলা জজ তথা প্রধান পৃষ্ঠপোষক বি এস ভানুমতি, বিশাখাপত্তনম জেলা আদালত তথা বার অ্যাসোশিয়েশনের চেয়ারম্যান এম কে সীতারামাইয়া, সভাপতি বন্দারু রামকৃষ্ণ সহ অন্যান্য বিশিষ্ট ব্যক্তি উপস্থিত ছিলেন।


    CG/BD/DM

    
    
    (Release ID: 1569921) Visitor Counter : 25
    
    
      Read this release in: English