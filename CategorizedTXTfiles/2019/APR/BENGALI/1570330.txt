      স্বরাষ্ট্র মন্ত্রক

      তথ্য ব্যবহারকারীদের এক সম্মেলনে ২০২১ সালের জনগণনার প্রশ্ন এবং কৌশল বিষয়ে আলোচনা হয়েছে
      Posted On: 09 APR 2019 6:15PM by PIB Kolkata


    নয়াদিল্লি, ০৯ এপ্রিল, ২০১৯


    ভারতে জনগণনার ১৪০ বছরের দীর্ঘ ইতিহাসে এই প্রথম মোবাইল অ্যাপের মাধ্যমে তথ্য সংগ্রহের প্রস্তাব করা হয়েছে। আজ নতুন দিল্লিতে ২০২১ সালের জনগণনার কৌশল ও প্রশ্ন চূড়ান্ত করার লক্ষ্যে তথ্য ব্যবহারকারীদের এক সম্মেলনে ভারতের রেজিস্ট্রার জেনারেলের দপ্তরের কর্মকর্তারা একথা জানিয়েছেন। তাঁরা বলেছেন, তথ্য সংগ্রাহক বা জনগণনাকারীদের নিজস্ব মোবাইল ফোন ব্যবহারে উৎসাহিত করা হবে। তবে, তার জন্য গণনাকারীদের উপযুক্ত পারিশ্রমিক দেওয়া হবে। এছাড়া, একই সঙ্গে, কাগজপত্রের মাধ্যমে প্রথাগতভাবে তথ্য সংগ্রহ ও তার নথিভুক্ত করার ব্যবস্থা থাকবে। সংগৃহীত তথ্য চূড়ান্ত পর্যায়ে বৈদ্যুতিন পদ্ধতিতে জমা দিতে হবে।


    সম্মেলনে ২০২১ সালের জনগণনাকে বিশ্বের মধ্যে বৃহত্তম এই ধরণের গণনার উদ্যোগ বলে বর্ণনা করে কেন্দ্রীয় স্বরাষ্ট্র সচিব শ্রী রাজীব গাওবা জানান যে, সারা দেশে জনগণনার কাজের জন্য ৩৩ লক্ষ গণনাকারীকে কাজে লাগানো হবে। ইতিমধ্যেই এ বিষয়ে বিজ্ঞপ্তি জারি করা হয়েছে। জম্মু –কাশ্মীর এবং হিমাচল প্রদেশ ও উত্তরাখন্ডে বরফাবৃত এলাকার জন্য, গণনার প্রামাণ্য তারিখ হিসাবে ২০২০ সালের ১লা অক্টোবরকে ধরা হয়েছে। দেশের বাকি রাজ্যগুলির জন্য গণনার প্রামাণ্য তারিখ হিসাবে ২০২১ সালের ১লা মার্চকে ধরা হয়েছে। শ্রী গাওবা বলেন, জনগণনাকে শুধুমাত্র মানুষের সংখ্যা গণনার কাজ হিসাবে দেখা যায় না। এর মধ্য দিয়ে দেশের নীতি-নির্ধারণ ও সহায়-সম্পদ বরাদ্দের জন্য অমূল্য আর্থ-সামাজিক তথ্য ভাণ্ডার গড়ে তোলা হয়। দেশের অর্থনৈতিক উন্নয়নের পরিকল্পনা ও সাধারণ মানুষের জন্য কল্যাণমূলক কর্মসূচি সংক্রান্ত সিদ্ধান্ত নেওয়ার ক্ষেত্রে, জনগণনা থেকে সংগৃহীত পরিবর্তিত তথ্য পরিসংখ্যান ও আর্থ-সামাজিক সূচকগুলি ব্যবহার করা হয়। এছাড়া, নির্বাচন কেন্দ্রগুলির সীমা নির্ধারণ এবং তপশিলি জাতি ও উপজাতিদের জন্য আসন সংরক্ষণের মতো সাংবিধানিক প্রয়োজন মেটাতেও জনগণনার এইসব তথ্য কাজে লাগে বলে তিনি জানান। ২০২১ সালের জনগণনার তথ্য সংগ্রহের জন্য প্রযুক্তি ব্যবহারের ক্ষেত্রে সাবধানতা অবলম্বন এবং তথ্যের গোপনীয়তা বজায় রাখার ওপরও তিনি জোর দেন। কেন্দ্রের বিভিন্ন মন্ত্রক, রাজ্য সরকার, শিক্ষা প্রতিষ্ঠান এবং আন্তর্জাতিক সংগঠনের প্রতিনিধিদের তিনি এই জনগণনার জন্য কৌশল নির্ধারণ ও প্রশ্নপত্র তৈরি করার বিষয়ে আলোচনার আহ্বান জানান।


    ভারতের রেজিস্ট্রার জেনারেল এবং জনগণনার কমিশনার শ্রী বিবেক যোশী জানান যে, ২০২১ সালে জনগণনার দুটি পর্যায় পরিচালিত হবে। এর মধ্যে প্রথম পর্যায়ে রাজ্য সরকারগুলির পছন্দ অনুসারে ২০২০-র এপ্রিল থেকে সেপ্টেম্বরের মধ্যে যে কোনও দু’মাসে বাড়ির তালিকা তৈরি করা হবে। দ্বিতীয় পর্যায়ে ২০২১ – এর ৯ থেকে ২৮ ফেব্রুয়ারি পর্যন্ত প্রকৃত অর্থে জনগণনার কাজ করা হবে। ১লা মার্চ থেকে ৫ই মার্চ পর্যন্ত দেশের সর্বত্র একটি সংশোধনী গণনাও চালানো হবে। কর্মীবর্গ ও প্রশিক্ষণ দপ্তরের সচিব ডঃ সি চন্দ্রমৌলি, সংখ্যালঘু বিষয়ক মন্ত্রকের সচিব শ্রী শৈলেশ (যাঁরা উভয়েই দেশের রেজিস্ট্রার জেনারেল পদে ছিলেন) জনগণনা বিষয়ে মূল্যবান তথ্য ও প্রস্তাব পেশ করেন। বিভিন্ন কেন্দ্রীয় মন্ত্রক, রাজ্য, কেন্দ্রশাসিত অঞ্চল এবং ডাইরেক্টরেট অফ সেন্সাস অপারেশনের প্রতিনিধিরা এই সম্মেলনে যোগ দেন।


    CG/PB/SB

    
    
    (Release ID: 1570330) Visitor Counter : 8
    
    
      Read this release in: English