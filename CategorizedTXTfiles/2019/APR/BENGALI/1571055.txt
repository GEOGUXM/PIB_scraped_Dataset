      উপ-রাষ্ট্রপতিরসচিবালয়

      সাধারণ মানুষের জীবনে ইতিবাচক পরিবর্তন নিয়ে আসতে বিজ্ঞান ও প্রযুক্তির ব্যবহার বাড়াতে বললেন উপ-রাষ্ট্রপতি
      
      বিশ্ব ক্রমতালিকায় ভারতীয় বিশ্ববিদ্যালয়গুলির নীচের সারণীতে অবস্থানের ব্যাপারে উদ্বেগ প্রকাশ করলেন শ্রী নাইডু
      
      সম্প্রীতিমূলক সমাজ গঠনে সার্বিক উন্নয়ন ও অগ্রগতি জরুরি

      Posted On: 23 APR 2019 6:13PM by PIB Kolkata

    নয়াদিল্লি, ২৩ এপ্রিল, ২০১৯


    সাধারণ মানুষের জীবনে ইতিবাচক পরিবর্তন নিয়ে আসতে ছাত্রছাত্রী ও নবীন প্রজন্মকে বিজ্ঞান ও প্রযুক্তির পাশাপাশি তাদের মেধাকেও কাজে লাগানোর পরামর্শ দিলেন ভারতের উপ-রাষ্ট্রপতি শ্রী এম ভেঙ্কাইয়া নাইডু। শ্রী নাইডু আজ অন্ধ্রপ্রদেশের চিত্তুর জেলায় শ্রী সিটি’তে তথ্য প্রযুক্তি প্রতিষ্ঠান ইন্ডিয়ান ইন্সটিটিউট অফ ইনফরমেশন টেকনোলজির প্রথম সমাবর্তন অনুষ্ঠানে ভাষণ দিচ্ছিলেন। তিনি যুবসম্প্রদায়ের উদ্দেশে বলেন, বর্তমান সময়ের একাধিক জ্বলন্ত সমস্যা, যেমন – দারিদ্র্য, নিরক্ষরতা, জলবায়ু পরিবর্তন, ক্ষুধা, শহর – গ্রামাঞ্চল বৈষম্য প্রভৃতির সমাধানে ইতিবাচক অবদান রাখতে হবে।


    পড়ুয়াদেরকে নিজস্ব মাপকাঠি প্রণয়ন করে আন্তরিকতা, শিষ্টাচার এবং কঠোর পরিশ্রমের মাধ্যমে সাফল্য অর্জনের পরামর্শ দিয়ে উপ-রাষ্ট্রপতি সতর্ক করে দিয়ে বলেন, প্রতিটি ক্ষেত্রেই এদেরকে সজাগ থাকতে হবে। একই সঙ্গে, সাফল্যের ব্যাপারে আত্মসন্তুষ্টিতে না ভুগে নিজেদের লক্ষ্যে পৌঁছতে আরও দায়বদ্ধ হতে হবে।


    আইআইটি, আইআইএম, আইএসবি’র মতো উচ্চশিক্ষা তথা উৎকর্ষ প্রতিষ্ঠানগুলিকে তাঁদের পড়ুয়াদের মধ্যে নেতৃত্ব দেওয়ার মানসিকতা গড়ে তুলতে হবে বলে অভিমত প্রকাশ করে শ্রী নাইডু ছাত্রছাত্রীদের মধ্যে উচ্চ শিক্ষার আগ্রহকে আরও বাড়াতে সম্পূর্ণ শিক্ষণ ব্যবস্থায় পরিবর্তন আনার পরামর্শ দেন। শ্রী সিটি’র ইন্ডিয়ান ইন্সটিটিউট অফ ইনফরমেশন টেকনোলজির মতো উচ্চ শিক্ষা প্রতিষ্ঠানগুলিকে বিশ্বমানের সঙ্গে সঙ্গতি রেখে আদর্শ উৎকর্ষ কেন্দ্র হয়ে ওঠার কথাও তিনি বলেন।


    ২


    বিশ্ব ক্রমতালিকায় ভারতীয় উচ্চশিক্ষা প্রতিষ্ঠানগুলির নীচের সারণীতে অবস্থানের ব্যাপারে উদ্বেগ প্রকাশ করে উপ-রাষ্ট্রপতি সমগ্র উচ্চ শিক্ষা ব্যবস্থার খোলনলচে পাল্টে দেওয়ার প্রয়োজনীয়তার ওপর জোর দেন। তিনি উচ্চ শিক্ষা প্রতিষ্ঠানগুলিকে তাঁদের পাঠ্যসূচি, শিক্ষণ পদ্ধতি এবং গবেষণামূলক কাজকর্মে প্রাসঙ্গিক পরিবর্তন নিয়ে এসে বিশ্ব শিক্ষা ব্যবস্থায় ভারতকে এক অন্যতম শিক্ষণ কেন্দ্র হিসাবে গড়ে তুলতে অগ্রণী ভূমিকা পালনের কথা বলেন।


    আর্থিক সমৃদ্ধি সামঞ্জস্যপূর্ণ উন্নয়ন সুনিশ্চিত করবে – এই মত প্রকাশ করে শ্রী নাইডু শহর – গ্রামাঞ্চলে শিক্ষা ও স্বাস্থ্য সহ অন্যান্য ক্ষেত্রে যে ব্যবধান রয়েছে, তা দূর করার ওপর বিশেষ নজর দেওয়ার আহ্বান জানান। এক সম্প্রীতিমূলক সমাজ গঠনে সার্বিক বিকাশের প্রয়োজনীয়তার ওপর গুরুত্ব দিয়ে তিনি বলেন, এমন এক সমাজ গঠন করতে হবে, যেখানে সর্বস্তরের মানুষ সম্পদ ব্যবহারের সুবিধা পাবেন।


    উচ্চশিক্ষা প্রতিষ্ঠানগুলির প্রতি আহ্বান জানিয়ে শ্রী নাইডু বলেন, স্থানীয় মানুষ দৈনন্দিন যেসব সমস্যার সম্মুখীণ, তার সুষ্ঠু সমাধানে এ ধরণের প্রতিষ্ঠানগুলিকে প্রযুক্তির প্রয়োগ বাড়িয়ে এগিয়ে আসতে হবে। ভবিষ্যতের কথা বিবেচনায় রেখে ছাত্রছাত্রীদেরকে কর্ম ক্ষেত্রের জন্য প্রস্তুত করে তুলতে শিক্ষা প্রতিষ্ঠানগুলিকে বিভিন্ন শিল্প সংস্থা ও সরকারের সঙ্গে নিরন্তর সমন্বয় বজায় রাখতে হবে বলে তিনি অভিমত প্রকাশ করেন।


    দেশের অর্থনীতির কথা উল্লেখ করে উপ-রাষ্ট্রপতি বলেন, চলতি রাজস্ববর্ষে দেশের অর্থনীতির বিকাশ ৭.৩ শতাংশে পৌঁছবে বলে আশা করা হচ্ছে। আর্থিক এই বিকাশ হার ২০২০’তে ৭.৫ শতাংশে পৌঁছনোর আভাস রয়েছে। এই প্রেক্ষিতে শ্রী নাইডু বিশ্ববিদ্যালয় ও উচ্চশিক্ষা প্রতিষ্ঠানগুলিকে ভারতের আর্থিক বিকাশের ধারায় গুরুত্বপূর্ণ ভূমিকা পালনের আহ্বান জানান।


    অনুষ্ঠানে শ্রী সিটি ইন্ডিয়ান ইন্সটিটিউট অফ ইনফরমেশন টেকনোলজির পরিচালন পর্ষদের চেয়ারম্যান শ্রী শ্রীনিবাস রাজু, প্রতিষ্ঠানের নির্দেশক অধ্যাপক জি কান্নাবিরান, ম্যানেজিং ডাইরেক্টর শ্রী রবি সান্না রেড্ডি এবং পরিচালন পর্ষদের সদস্যরাও উপস্থিত ছিলেন।


    CG/BD/SB

    
    
    (Release ID: 1571055) Visitor Counter : 60
    
    
      Read this release in: English