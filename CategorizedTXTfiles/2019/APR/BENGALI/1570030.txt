      উপ-রাষ্ট্রপতিরসচিবালয়

      ভারতের শিক্ষা ব্যবস্থায় নীতিবোধ, মূল্যবোধ যুক্ত করার সময় এসেছে : উপ-রাষ্ট্রপতি
      Posted On: 03 APR 2019 5:44PM by PIB Kolkata


    নয়াদিল্লি, ৩ এপ্রিল, ২০১৯


    ভারতের উপ-রাষ্ট্রপতি শ্রী এম ভেঙ্কাইয়া নাইডু বলেন, ভারতের শিক্ষা ব্যবস্থায় নীতিবোধ, মূল্যবোধ যুক্ত করার সময় এসেছে যাতে দেশ জ্ঞান এবং উদ্ভাবনের কেন্দ্র হিসেবে আবার আত্মপ্রকাশ করতে পারে। ইন্দিরা গান্ধী রাষ্ট্রীয় মুক্ত বিশ্ববিদ্যালয় (ইগনু)-এর ৩২তম সমাবর্তন অনুষ্ঠানে বুধবার (৩ এপ্রিল) নয়াদিল্লির বিশ্ববিদ্যালয় প্রাঙ্গণে এবং একইসঙ্গে সারা দেশের আঞ্চলিক কেন্দ্রগুলিতে ২ লক্ষেরও বেশি ছাত্রছাত্রী ডিগ্রি এবং ডিপ্লোমা পেয়েছেন। এই অনুষ্ঠানে উপ-রাষ্ট্রপতি সমাবর্তন ভাষণ দেন। সমগ্র অনুষ্ঠানটি ‘জ্ঞানদর্শন’, ‘জ্ঞানবাণী’ ও ‘জ্ঞানধারা’র মাধ্যমে সারা দেশে সম্প্রচারিত হয়। উপ-রাষ্ট্রপতি দারিদ্র্য, নিরক্ষরতা, ভয়, দুর্নীতি, ক্ষুধা এবং বৈষম্যমুক্ত নতুন ভারত গঠনে সবার অঙ্গীকারের ওপর গুরুত্ব আরোপ করেন।


    তিনি বলেন, উচ্চশিক্ষার মাধ্যমে একজন মানুষের মধ্যে সামাজিক নীতিবোধ এবং মূল্যবোধ জারিত হবে। ভারতের বিপুল জনসংখ্যা, দক্ষতা এবং নানা প্রশিক্ষণের মাধ্যমে দক্ষ কর্মশক্তিতে রূপান্তরিত হবে। দেশের চিরায়ত জ্ঞান আধুনিক শিক্ষার সঙ্গে যুক্ত হয়ে প্রজ্ঞাপূর্ণ সমাজ গঠন করবে। তথ্যপ্রযুক্তি শিল্প শিক্ষা জগতে আমূল পরিবর্তন এনেছে। কৃষি, শিল্প, ব্যবসা-বাণিজ্য অথবা কর্মরত ব্যক্তিরা নিয়মিত পাঠ্যক্রমের বদলে ইগনুর মতো প্রতিষ্ঠানে শিক্ষালাভ করতে পারেন। এখন ইন্টারনেটের মাধ্যমে অনলাইন শিক্ষা ব্যবস্থায় দেশের প্রতিটি প্রান্তের মানুষ বিদ্যাচর্চা করতে পারছেন। ভারতের সমৃদ্ধ ঐতিহ্যের কথা উল্লেখ করে শ্রী নাইডু বলেন, আয়ুর্বেদ এবং যোগ বিশ্ব জুড়ে এখন সমাদৃত। রাষ্ট্রসঙ্ঘের ২১শে জুন ‘আন্তর্জাতিক যোগ দিবস’-এর ঘোষণাকে ১৭৭টি দেশ মান্যতা দিয়েছে। তিনি বিশ্ববিদ্যালয় এবং শিক্ষা প্রতিষ্ঠানগুলিতে আয়ুর্বেদ এবং যোগের মতো চিরায়ত বিষয়ে চর্চার ওপর জোর দেন।


    যে সমস্ত শিক্ষার্থীরা নিয়মিত পাঠ্যক্রমের মাধ্যমে উচ্চশিক্ষার সুযোগ থেকে বঞ্চিত হতেন, ইগনুর মাধ্যমে তাঁরা এখন সেই সুযোগ পাচ্ছেন। উপ-রাষ্ট্রপতি, এর জন্য ইগনুর ভূমিকার প্রশংসা করেন। এই অনুষ্ঠানে ইগনুর উপাচার্য অধ্যাপক নাগেশ্বর রাও, সহ-উপাচার্য অধ্যাপক রবীন্দ্র রামচন্দ্র কানহেরে, স্কুল অফ স্টাডিজের ডিরেক্টররা, বিশ্ববিদ্যালয়ের শিক্ষক-শিক্ষিকা এবং অন্যান্য বিশিষ্ট জনেরা উপস্থিত ছিলেন।


    ইগনুর কলকাতা আঞ্চলিক কেন্দ্রের সমাবর্তন অনুষ্ঠানটি হয় বিধাননগরের পূর্বাঞ্চল আঞ্চলিক সংস্কৃতি কেন্দ্রের ভারতীয়ম কালচারাল মাল্টিপ্লেক্সে। এই অনুষ্ঠানে নেতাজি সুভাষ মুক্ত বিশ্ববিদ্যালয়ের মাননীয় উপাচার্য অধ্যাপক শুভ শঙ্কর সরকার কলকাতা আঞ্চলিক কেন্দ্রের সম্মানীয় অতিথি হিসেবে সমাবর্তন ভাষণ দেন। কেন্দ্রের আঞ্চলিক অধিকর্তা ডঃ শিবা কুমার জি. এন. আঞ্চলিক কেন্দ্রের উন্নয়ন রিপোর্ট পেশ করেন। এই কেন্দ্রে বিদেশি ভাষা ও দক্ষতা উন্নয়ন কর্মসূচিতে সার্টিফিকেট কার্যক্রম চালুর প্রসঙ্গটি তিনি তাঁর ভাষণে উল্লেখ করেন। কলকাতা আঞ্চলিক কেন্দ্র থেকে ৭,৯৩৯ জন শিক্ষার্থীকে ডিগ্রি, ডিপ্লোমা এবং সার্টিফিকেট দেওয়া হয়েছে।


    CG/CB/DM

    
    
    (Release ID: 1570030) Visitor Counter : 173
    
    
      Read this release in: English