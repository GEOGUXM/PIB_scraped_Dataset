      নির্বাচনকমিশন

      ভোটকর্মীদের অনলাইন প্রশিক্ষণের জন্য, ‘পোলস্টার’ নামে একটি পোর্টালের উদ্বোধন করা হয়েছে
      Posted On: 08 APR 2019 7:30PM by PIB Kolkata


    কলকাতা, ৮ এপ্রিল, ২০১৯


    রাজ্যের মুখ্য নির্বাচন আধিকারিক ডঃ আরিজ আফতাব আজ (৮ই এপ্রিল) ভোটকর্মীদের অনলাইন প্রশিক্ষণের জন্য ‘পোলস্টার’ নামে একটি পোর্টালের উদ্বোধন করেছেন। বৈদ্যুতিন ভোটযন্ত্রের মাধ্যমে ভোট গ্রহণের প্রক্রিয়া শুরু হওয়ার পর থেকে ভোটকর্মীদের সংশ্লিষ্ট বিষয়ে প্রশিক্ষণের পুরনো ব্যবস্থার পরিবর্তন হয়েছে। বর্তমানে ভোটযন্ত্র সহ হাতে-কলমে ভোটকর্মীদের প্রশিক্ষণ দেওয়া হয়ে থাকে। কারণ, ভোট প্রক্রিয়া আগের থেকে অনেক জটিল হয়ে উঠেছে। এবারের নির্বাচনে ভোটাররা যাতে তাঁদের প্রদত্ত ভোট বিষয়ে নিশ্চিত হতে পারেন, তাই ভিভিপ্যাট নামে একটি যন্ত্র ব্যবহার করা হবে। তাই, এই যন্ত্রটির পরিচালনা বিষয়ে ভোটকর্মীদের পরিষ্কার ধারণা গড়ে তুলতে তাঁদের হাতে-কলমে প্রশিক্ষণ দেওয়ার প্রয়োজন হয়।


    প্রশিক্ষণদাতাদের চেষ্টা সত্ত্বেও এবং সময়ের অভাবে ভোটকর্মীদের প্রশিক্ষণ অসম্পূর্ণ থেকে যায়। যদিও, প্রিসাইডিং অফিসার এবং ফার্স্ট পোলিং অফিসারদের জন্য একটি করে ‘হ্যান্ডবুক’ দেওয়া হয়ে থাকে, তা সত্ত্বেও এই বইটি পড়ে নির্বাচন প্রক্রিয়া ও নিয়মকানুন বিষয়ে সম্যক ধারণা করা সম্ভব নয়। এই ধরণের সমস্যা মোকাবিলায় নির্বাচন কমিশনের পক্ষ থেকে এবার ভোটকর্মীদের প্রশিক্ষণের জন্য একটি অনলাইন ব্যবস্থা তৈরি করা হয়েছে। প্রশিক্ষণ কেন্দ্র ছাড়াও নিজের বাড়িতে বসেও এই প্রশিক্ষণ পাঠ্যক্রমটি রপ্ত করা সম্ভব। ভোট প্রক্রিয়ার সঙ্গে যুক্ত সংশ্লিষ্ট সকলের সুবিধার্থে সাতটি মডিউলে এই পাঠ্যক্রমটি ভাগ করা হয়েছে। এতে পাঠ্যাংশ ছাড়াও ভিডিও এবং প্রশ্নোত্তরের ব্যবস্থা থাকবে। আগামীদিনে মোবাইল ফোনের মাধ্যমেই এই কোর্সটি সংশ্লিষ্টদের জন্য দেওয়ার পরিকল্পনা রয়েছে বলে আজ কলকাতায় এক প্রেস বিজ্ঞপ্তিতে নির্বাচন কমিশনের পক্ষ থেকে জানানো হয়েছে।


    CG/PB/DM

    
    
    (Release ID: 1570235) Visitor Counter : 39
    
    
      Read this release in: English