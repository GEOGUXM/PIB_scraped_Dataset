      নির্বাচনকমিশন

      সাধারণ নির্বাচনের দ্বিতীয় পর্যায়ের নির্বাচনী প্রচার আজ শেষ হল
      Posted On: 16 APR 2019 6:01PM by PIB Kolkata


    কলকাতা, ১৬ এপ্রিল, ২০১৯


    লোকসভা নির্বাচনের দ্বিতীয় পর্যায়ের ভোটের জন্য আজ সন্ধ্যা ছ’টায় নির্বাচনী প্রচারাভিযান শেষ হয়। এই পর্যায়ে ১২টি রাজ্য এবং একটি কেন্দ্রশাসিত অঞ্চলের ৯৭টি লোকসভা আসনে ভোট নেওয়া হবে। এর মধ্যে পশ্চিমবঙ্গে তিনটি লোকসভা কেন্দ্র রয়েছে। এগুলি হল – জলপাইগুড়ি (সংরক্ষিত), দার্জিলিং এবং রায়গঞ্জ। ভোট নেওয়া হবে ১৮ই এপ্রিল, বৃহস্পতিবার। পশ্চিমবঙ্গে ভোটগ্রহণ শুরু হবে সকাল ৭টায়, চলবে সন্ধ্যা ৬টা পর্যন্ত।


    দেশের দ্বিতীয় পর্যায়ের এই ভোটের জন্য ১,৬২৯ জন প্রার্থী প্রতিদ্বন্দ্বিতায় রয়েছেন। এর মধ্যে পশ্চিমবঙ্গে ১১টি রাজনৈতিক দলের মোট ৪২ জন প্রার্থী প্রতিদ্বন্দ্বিতা করছেন। এঁদের মধ্যে তিনজন মহিলা। পশ্চিমবঙ্গে এই দফার নির্বাচনে ৫,৩৯০টি ভোটগ্রহণ কেন্দ্র খোলা হচ্ছে। এই পর্যায়ে পশ্চিমবঙ্গে তিনটি আসনে মোট ভোটদাতার সংখ্যা ৪৯৩২৩৪৬। এর মধ্যে পুরুষ ভোটদাতার সংখ্যা ২৫২২৮৮৭ এবং মহিলা ভোটদাতা রয়েছেন ২৪০৯৩৭২ জন। তৃতীয় লিঙ্গের ৮৭ জন ভোটদাতা তাঁদের ভোটাধিকার প্রয়োগ করবেন।


    পশ্চিমবঙ্গ সহ দেশের অন্যত্র দ্বিতীয় এবং তৃতীয় দফার নির্বাচনী প্রস্তুতি পর্যালোচনা করার জন্য মুখ্য নির্বাচন কমিশনার শ্রী সুনীল অরোরা এবং অন্য দুই নির্বাচন কমিশনার শ্রী অশোক লাভাসা এবং শ্রী সুশীল চন্দ্র ভিডিও কনফারেন্সিং-এর মাধ্যমে সোমবার ১৫ই এপ্রিল বিভিন্ন রাজ্যে সাধারণ পর্যবেক্ষক, পুলিশ পর্যবেক্ষক এবং ব্যয় সংক্রান্ত পর্যবেক্ষকদের সঙ্গে বৈঠক করেন।


    পশ্চিমবঙ্গে তৃতীয় দফায় বালুরঘাট, মালদা উত্তর, মালদা দক্ষিণ, জঙ্গিপুর এবং মুর্শিদাবাদে ভোটগ্রহণ করা হবে। কমিশন পর্যবেক্ষকদের কাজে সন্তোষ প্রকাশ করেছে। অবাধ, শান্তিপূর্ণ এবং গ্রহণযোগ্যভাবে নির্বাচন পরিচালনা করার ক্ষেত্রে কমিশন পর্যবেক্ষকদের সদা সতর্ক থাকার পরামর্শ দিয়েছে।


    CG/CB/DM

    
    
    (Release ID: 1570818) Visitor Counter : 114
    
    
      Read this release in: English