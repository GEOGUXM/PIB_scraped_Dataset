      নির্বাচনকমিশন

      আগামীকাল তৃতীয় দফায় পশ্চিমবঙ্গের ৫টি লোকসভা কেন্দ্রে ভোটগ্রহণ
      Posted On: 22 APR 2019 4:46PM by PIB Kolkata


    কলকাতা, ২২ এপ্রিল ২০১৯


    লোকসভা নির্বাচনের তৃতীয় দফায় আগামীকাল ১৩টি রাজ্য ও দুটি কেন্দ্রশাসিত অঞ্চলের ১১৬টি আসনের জন্য ভোটগ্রহণ করা হবে। এরমধ্যে পশ্চিমবঙ্গের ৫টি লোকসভা কেন্দ্র রয়েছে। সেগুলি হল- বালুরঘাট, মালদা উত্তর, মালদা দক্ষিণ, জঙ্গিপুর এবং মুর্শিদাবাদ। সকাল ৭টা থেকে সন্ধ্যে ৬টা পর্যন্ত চলবে ভোটগ্রহণ পর্ব।


    এ রাজ্যে এই দফায় প্রধান রাজনৈতিক দলগুলি ছাড়াও নির্দল, অন্যান্য নথিভুক্ত দল সহ ১১টি রজনৈতিক দলের ৬১জন প্রার্থী প্রতিদ্বন্দ্বিতা করবেন। এরমধ্যে ৬জন মহিলা প্রার্থী রয়েছেন। ভোটগ্রহণ কেন্দ্র রয়েছে ৮ হাজার ৫২৮টি। এই পর্বে মোট ভোটদাতা ৮০ লক্ষ ২৩ হাজার ৮৪৬ জন। এরমধ্যে পুরুষ ভোটারের সংখ্যা ৪১ লক্ষ ৬ হাজার ১০ এবং মহিলা ভোটারের সংখ্যা ৩৯ লক্ষ ১৭ হাজার ৬২৪। তৃতীয় লিঙ্গের ভোটার রয়েছেন ২১২ জন।


    পশ্চিমবঙ্গের অতিরিক্ত মুখ্য নির্বাচনী আধিকারিক সঞ্জয় বসু বলেছেন, তৃতীয় দফার ভোটে ৯২ শতাংশেরও বেশি বুথে কেন্দ্রীয় বাহিনী মোতায়েন থাকবে।


    রাজ্যের বিশেষ পর্যবেক্ষক অজয় ভি নায়েক বলেছেন, পশ্চিমবঙ্গে নির্বাচনী ব্যবস্হার সার্বিক উন্নতি ঘটেছে।


    অবাধ, সুষ্ঠু ও শান্তিপূর্ণ ভোটগ্রহণপর্ব সম্পন্ন করতে নির্বাচন কমিশন সকল পর্যবেক্ষকদের নিয়মিত নজরদারি চালাতে বলেছে।


    CG/SS/NS

    
    
    (Release ID: 1570983) Visitor Counter : 101
    
    
      Read this release in: English