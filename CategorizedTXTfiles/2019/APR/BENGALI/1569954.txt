      মহাকাশদপ্তর

      মেরু উপগ্রহ উৎক্ষেপণ যান, পিএসএলভি-সি৪৫ সাফল্যের সঙ্গে এমিস্যাট এবং অন্য ২৮টি গ্রাহক উপগ্রহ উৎক্ষপণ করেছে
      Posted On: 01 APR 2019 6:26PM by PIB Kolkata


    নয়াদিল্লি, ১ এপ্রিল, ২০১৯


    ভারতের মেরু উপগ্রহ উৎক্ষেপণ যান (পিএসএলভি-সি৪৫) আজ শ্রীহরিকোটার সতীশ ধাওয়ান মহাকাশ কেন্দ্র থেকে সাফল্যের সঙ্গে ‘এমিস্যাট’ এবং আন্তর্জাতিক গ্রাহকদের ২৮টি উপগ্রহ মহাকাশে উৎক্ষেপণ করেছে। এই প্রথম মেরু উপগ্রহ উৎক্ষেপণ যানের সিরিজে একটি নতুন ও অত্যাধুনিক উৎক্ষেপণ যান ব্যবহার করা হয়েছে।


    আজ সকাল ৯-২৭ মিনিটে মহাকাশ কেন্দ্রের দ্বিতীয় উৎক্ষেপণ কেন্দ্র থেকে এই উপগ্রহগুলি উৎক্ষেপিত হয়। এর মাধ্যমে ভারতের ‘এমিস্যাট’ উপগ্রহকে ৭৪৮ কিলোমিটার উচ্চতায় সৌর-ভূসমলয় মেরু কক্ষপথে স্থাপন করা হয়। এর কিছুক্ষণের মধ্যেই বেঙ্গালুরুতে ভারতীয় মহাকাশ গবেষণা সংস্থার নজরদারি নেটওয়ার্ক এই উপগ্রহটিকে নিয়ন্ত্রণের মধ্যে নিয়ে আসে। কয়েকদিনের মধ্যেই এই উপগ্রহটিকে মহাকাশে তার নির্ধারিত কক্ষপথে স্থাপন করা হবে।


    ভারতীয় মহাকাশ গবেষণা সংস্থার চেয়ারম্যান ডঃ কে সিভান এই উপলক্ষে সংশ্লিষ্ট সকলকে অভিনন্দন জানান। উল্লেখ্য, ভারতের মেরু উপগ্রহ উৎক্ষেপণ যান ব্যবহার করে দেশের ৪৬টি উপগ্রহ উৎক্ষেপণ করা হয়েছে। এর মধ্যে ১০টি ক্ষুদ্র উপগ্রহ ভারতীয় বিশ্ববিদ্যালয়গুলির ছাত্রছাত্রীরা নির্মাণ করেছে। এছাড়াও, আন্তর্জাতিক গ্রাহকদের ২৯৭টি উপগ্রহও এর মাধ্যমে উৎক্ষেপণ করা হয়েছে। এ বছরের মে মাসে পিএসএলভি-সি৪৬ ব্যবহার করে ‘রিস্যাট-২বি’ উপগ্রহটিকে উৎক্ষেপণ করা হবে বলে জানানো হয়েছে।


    CG/PB/DM

    
    
    (Release ID: 1569954) Visitor Counter : 75
    
    
      Read this release in: English