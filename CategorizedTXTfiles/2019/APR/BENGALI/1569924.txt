      রাষ্ট্রপতিরসচিবালয়

      বলিভিয়ায় রাষ্ট্রপতি শ্রী রামনাথ কোবিন্দের প্রতিনিধি পর্যায়ের বৈঠক, বিশ্ববিদ্যালয়ে ভাষণ এবং ভারত-বলিভিয়া বাণিজ্য সম্মেলনে যোগদান
      Posted On: 01 APR 2019 5:08PM by PIB Kolkata


    নয়াদিল্লি, ১ এপ্রিল, ২০১৯


    রাষ্ট্রপতি শ্রী রামনাথ কোবিন্দ গত বৃহস্পতিবার বিদেশের সফরের দ্বিতীয় পর্যায়ে বলিভিয়ায় পৌঁছলে, সে দেশের রাষ্ট্রপতি ইভো মরলেস আয়মা বিমানবন্দরে তাঁকে স্বাগত জানান। ভারত ও বলিভিয়ার মধ্যে কূটনৈতিক সম্পর্ক স্থাপনের জন্য এটাই প্রথম কোন ভারতীয় রাষ্ট্রপতির বলিভিয়া সফর।


    তাঁর এই সফরে শ্রী কোবিন্দ বলিভিয়ার রাষ্ট্রপতির সঙ্গে দ্বিপাক্ষিক বৈঠক করেন। পাশাপাশি, রাষ্ট্রপতি শ্রী রামনাথ কোবিন্দ প্রতিনিধি পর্যায়েও বৈঠক করেন। ভারত-বলিভিয়া ব্যবসায়িক সম্পর্ক বৃদ্ধিতে দুই দেশের মধ্যে আলোচনা হয়। ভারত ও বলিভিয়ার মধ্যে দ্বিপাক্ষিক ব্যবসা-বাণিজ্য গত দু’বছরে বৃদ্ধি পেয়ে ২০১৮-তে দাঁড়িয়েছিল ৮৭৫ মিলিয়ন মার্কিন ডলার। লাতিন আমেরিকার দেশগুলির মধ্যে বলিভিয়া ভারতের অষ্টম বৃহত্তম বাণিজ্যিক বন্ধু।


    রাষ্ট্রপতি শ্রী কোবিন্দ, ভারত থেকে ওষুধ রপ্তানির ওপর বিশেষ জোর দেন। তিনি জানান, ভারতে সস্তায় উন্নতমানের ওষুধ পাওয়া সম্ভব। প্রয়োজনে ভারতের ওষুধ প্রস্তুতকারী সংস্থাগুলি স্বাস্থ্যক্ষেত্রের উন্নতিতে বলিভিয়াকে সাহায্য করতে পারে।


    গান্ধীজির জন্ম সার্ধ শতবর্ষ উপলক্ষে বলিভিয়ায় মহাত্মা গান্ধীর দুটি আবক্ষ মূর্তির আবরণ উন্মোচন করেন রাষ্ট্রপতি।


    ভারত ও বলিভিয়ার রাষ্ট্রপতির উপস্থিতিতে সংস্কৃতি, মহাকাশ, উৎকৃষ্টমানের তথ্যপ্রযুক্তি সংস্থা গঠন সহ আটটি বিষয়ে সমঝোতাপত্র স্বাক্ষরিত হয়। আন্তর্জাতিক সৌর জোটে অংশগ্রহণের জন্য বলিভিয়া একটি চুক্তিও করে।


    রাষ্ট্রপতি শ্রী রামনাথ কোবিন্দকে সে দেশের সর্বোচ্চ নাগরিক সম্মান কনডোর দি লস অ্যান্ডেস এন এল গ্র্যাডো দি গ্রান কলার প্রদান করা হয়।


    পরে, রাষ্ট্রপতি গ্র্যাবিয়েল রেনে মরিনো বিশ্ববিদ্যালয়ে এক অনুষ্ঠানে যোগ দেন। সেখানে জাতির জনক মহাত্মা গান্ধীর নামাঙ্কিত একটি প্রেক্ষাগৃহের উদ্বোধন করেন। ভাষণে, রাষ্ট্রপতি একুশ শতকেও গান্ধীজির আদর্শের তাৎপর্যের কথা তুলে ধরেন। ভারত ও বলিভিয়া বাণিজ্যিক সম্মেলনেও যোগ দেন শ্রী কোবিন্দ। এই সফর সেরে রাষ্ট্রপতি শনিবার চিলির উদ্দেশে রওনা হন।


    CG/BD/DM

    
    
    (Release ID: 1569924) Visitor Counter : 129
    
    
      Read this release in: English