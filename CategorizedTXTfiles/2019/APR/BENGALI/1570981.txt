      প্রতিরক্ষামন্ত্রক

      ধরিত্রী দিবসে ইস্টার্ন কম্যান্ডের সবুজায়নের প্রচার
      Posted On: 22 APR 2019 4:40PM by PIB Kolkata


    কলকাতা, ২২ এপ্রিল, ২০১৯


    প্রত্যেক বছর ২২শে এপ্রিল দিনটি সারা বিশ্বে ধরিত্রী দিবস হিসেবে উদযাপিত হয়। ১৯৭০ সালে আধুনিক পরিবেশ সম্পর্কিত যে আন্দোলন শুরু হয়েছিল তার স্মরণেই এই দিনটি পালন করা হয়ে থাকে। প্রতিদিনই মানুষের আচরণে যে পরিবর্তন হচ্ছে এবং নীতিগত পরিবর্তনের ঘটনা ঘটছে, পৃথিবীর ওপর তার প্রভাব রুখতেই এই দিবস পালন করা হয়।


    ভারতীয় সেনাবাহিনী তার ক্যান্টনমেন্ট এবং ঘাঁটিতে সবুজায়নের লক্ষ্যে সবসময় কাজ করে চলেছে। এ বছর পূর্বাঞ্চলীয় সেনা কম্যান্ডের প্রধান কার্যালয় ফোর্ট উইলিয়াম ও তার সংলগ্ন এলাকায় ‘গো গ্রিন’ কর্মসূচি পালন করা হচ্ছে।


    এই উপলক্ষে গাছ লাগানো, সচেতনতামূলক চলচ্চিত্র প্রদর্শন, ছবি আঁকার প্রতিযোগিতা, ম্যুরাল পেইন্টিং-এর মতো বিভিন্ন কর্মসূচি হাতে নেওয়া হয়েছে। পূর্বাঞ্চলীয় সেনা কম্যান্ডের প্রধান কার্যালয় শক্তি সঞ্চয়ের ওপর বিশেষ জোর দিচ্ছে যার ফলশ্রুতিতে স্বল্প থেকে দীর্ঘমেয়াদে কার্বন নিঃসরণ কমানো সম্ভব হবে। একইসঙ্গে ১০০ শতাংশ জল সংরক্ষণের ওপরও জোর বিশেষ জোর দিয়েছে। ফোর্ট উইলিয়ামে একটি ‘অ্যাম্বিয়েন্ট এয়ার কোয়ালিটি মনিটরিং সিস্টেম’ বসানো হয়েছে।


    পূর্বাঞ্চলীয় সেনা কম্যান্ড তাদের এই উদ্যোগে অন্যান্যদেরও এগিয়ে আসার আহ্বান জানিয়েছে। এরই অঙ্গ হিসাবে সুস্থ পরিবেশ বজায় রাখতে কলকাতার ময়দান এলাকার ৭২টি ক্লাবকে সামিল করা হয়েছে। এই উপলক্ষে গতকাল, ২১শে এপ্রিল ফোর্ট উইলিয়াম স্টেডিয়াম প্রাঙ্গণে এক শপথ গ্রহণ অনুষ্ঠানের আয়োজন করা হয় যেখানে ৭২টি ক্লাব সহ সাধারণ মানুষ এবং সেনাবাহিনীর সদস্যরা সবুজায়ন এবং পরিষ্কার-পরিচ্ছন্নতার শপথ নেন।


    পূর্বাঞ্চলীয় সেনা প্রধান লেফটেন্যান্ট জেনারেল এম এম নারাভানে সুস্থ পরিবেশ বজায় রাখতে পুনর্নবীকরণ, পুনর্ব্যবহার এবং পরিবেশ সংরক্ষণের ওপর বিশেষ জোর দেন। সেনাবাহিনী এবং অন্যান্য সংগঠনকে সারা দেশে স্বচ্ছ ভারত কর্মসূচিতে অংশ গ্রহণের আহ্বান জানান। তিনি আরও বলেন, আমাদের বর্তমান জীবনযাপন এমন হওয়া উচিৎ যাতে পৃথিবীকে ধ্বংসের হাত থেকে বাঁচানো যায়।


    CG/SS/DM

    
    
    (Release ID: 1570981) Visitor Counter : 32