      নির্বাচনকমিশন

      লোকসভা নির্বাচনের বাকি পর্বের ভোটগ্রহণ সুষ্ঠু ও অবাধ করতে সবরকম ব্যবস্থা গ্রহণ
      Posted On: 25 APR 2019 6:09PM by PIB Kolkata


    কলকাতা, ২৫ এপ্রিল, ২০১৯


    নির্বাচন কমিশনের বিশেষ পর্যবেক্ষক শ্রী অজয় নায়েক পশ্চিমবঙ্গের নির্বাচনী প্রক্রিয়া স্বচ্ছ রাখার ওপর জোর দিয়েছেন। আজ কলকাতায় শ্রী নায়েক জানান, বাকি পর্বের ভোটগ্রহণ অবাধ ও সুষ্ঠু রাখতে সবরকম ব্যবস্থা নেওয়া হয়েছে। তিনি রাজ্যের মানুষের কাছে নির্ভয়ে তাঁদের ভোটাধিকার প্রয়োগের আহ্বান জানিয়েছেন। রাজ্যের বাকি লোকসভা আসনগুলিতে নির্বাচনের সময় ১০০ শতাংশ ভোটগ্রহণ কেন্দ্রেই কেন্দ্রীয় বাহিনী মোতায়েন করার কথা বিবেচনা করা হচ্ছে বলে তিনি জানান।


    এদিকে নির্বাচন কমিশন সূত্রে জানানো হয়েছে কমিশনের জাতীয় অভিযোগ সংক্রান্ত পোর্টালে এ পর্যন্ত ৩,০৯২টি অভিযোগ পাওয়া গেছে। এর মধ্যে ৬৩টি অভিযোগ নিষ্পত্তির ব্যবস্থা করা হয়েছে। নাগরিকদের জন্য জাতীয় অভিযোগ সংক্রান্ত পোর্টালে ৫,৭৬৮টি অভিযোগ পাওয়া গেছে এবং ৬৩টি অভিযোগ নিষ্পত্তির ব্যবস্থা নেওয়া হয়েছে। অন্যদিকে, ‘সি-ভিজিল’ অ্যাপের মাধ্যমে ৮,৩৬০টি অভিযোগ পাওয়া গেছে। এর মধ্যে ২৪টি অভিযোগ নিষ্পত্তির প্রক্রিয়া চলছে।


    নির্বাচন প্রক্রিয়া চলাকালীন এ পর্যন্ত সারা রাজ্যে ১৩ লক্ষ ৩৯ হাজার ৪০৪ লিটার মদ ও মাদক জাতীয় পানীয় বাজেয়াপ্ত করা হয়েছে। এছাড়া, নগদ ৩৪ কোটি ৫১ লক্ষ টাকা উদ্ধার করা হয়েছে।


    উল্লেখ্য, রাজ্যে চতুর্থ পর্যায়ে আগামী ২৯শে এপ্রিল আটটি লোকসভা কেন্দ্রে ভোটগ্রহণ করা হবে। এই পর্যায়ে মোট ৬৮ জন প্রার্থী প্রতিদ্বন্দ্বিতার আসরে রয়েছেন। এই কেন্দ্রগুলি হল - বহরমপুর, কৃষ্ণনগর, রানাঘাট (তপশিলি জাতি), বর্ধমান পূর্ব (তপশিলি জাতি), বর্ধমান-দুর্গাপুর, আসানসোল, বোলপুর (তপশিলি জাতি) এবং বীরভূম।


    CG/PB/DM

    
    
    (Release ID: 1571175) Visitor Counter : 19