      উপ-রাষ্ট্রপতিরসচিবালয়

      দিব্যাঙ্গজনদের বিরুদ্ধে বৈষম্যমূলক আচরণ দূর করাই তাঁদের ক্ষমতায়নের লক্ষ্যে প্রথম পদক্ষেপ : উপ-রাষ্ট্রপতি
      Posted On: 29 APR 2019 9:14PM by PIB Kolkata


    নয়াদিল্লি, ২৮ এপ্রিল, ২০১৯


    ভারতের উপ-রাষ্ট্রপতি শ্রী এম ভেঙ্কাইয়া নাইডু বলেছেন, দিব্যাঙ্গ জনদের বিরুদ্ধে বৈষম্যমূলক আচরণ পুরোপুরি দূর করার মধ্য দিয়েই তাঁদের ক্ষমতায়ন ঘটানো সম্ভব। শ্রী নাইডু রবিবার নতুন দিল্লিতে পুষ্পবিহার আয়াপ্পা সেবা সমিতি আয়োজিত ‘মীরাকেল অন হুইলস্‌’ শীর্ষক এক সাংস্কৃতিক অনুষ্ঠানে সমবেত মানুষের উদ্দেশে ভাষণ দিচ্ছিলেন।


    ‘মীরাকেল অন হুইলস্‌’ সাংস্কৃতিক অনুষ্ঠানে অংশগ্রহণকারী কলাকুশলীদের প্রশংসা করে উপ-রাষ্ট্রপতি বলেন, বহুমুখী মেধা ও প্রতিভাসম্পন্ন এই শিল্পীরা সমগ্র বিশ্বকে দেখিয়ে দিয়েছেন যে, কোনও অক্ষমতাই তাঁদেরকে উৎসাহে ঘাটতি হতে দেবে না বা তাঁদের মানসিকতাকে দমন করতে পারবে না।


    পুষ্পবিহার আয়াপ্পা সেবা সমিতি সমাজ সেবা ও সর্বজনীন কল্যাণে যে সমস্ত উদ্যোগ গ্রহণ করেছে, তার প্রশংসা করে শ্রী নাইডু বলেন, সর্বজনীন কল্যাণের মানসিকতাই ভারতের সামাজিক মূল্যবোধের মৌলিক ভিত্তি গড়ে তুলেছে। ভারতীয় দর্শনের মূল বিষয়বস্তুই হ’ল ‘সর্বজনসুখীনভবন্তু’।


    বিশেষভাবে সক্ষম ব্যক্তিদের জন্য কেন্দ্রীয় সরকার ও রাজ্য সরকারগুলি যে সমস্ত উদ্যোগ গ্রহণ করেছে, সে প্রসঙ্গে উপ-রাষ্ট্রপতি বলেন, দিব্যাঙ্গ জনদের কল্যাণে এবং মর্যাদার সঙ্গে জীবনযাপনে তাঁদের ক্ষমতায়নের ক্ষেত্রে সরকার ও সমাজের সমান দায়িত্ব রয়েছে।


    শ্রী নাইডু বলেন, বিশেষভাবে সক্ষম ব্যক্তিদের করুণা, প্রেরণা, সংবর্ধনা এবং অধিকার দেওয়া প্রয়োজন। দিবাঙ্গ জনদের ক্ষমতায়নে প্রথম পদক্ষেপই হ’ল তাঁদের বিরুদ্ধে বৈষম্যমূলক আচরণের প্রবণতা দূর করা। ‘সমাজের একজন হিসাবে আমাদের এটা সুনিশ্চিত করা প্রয়োজন যে, দিব্যাঙ্গ জনদের বিরুদ্ধে কোনও ধরণের সামাজিক কলঙ্ক যাতে জুড়ে দেওয়া না হয়।


    উপ-রাষ্ট্রপতি আরও বলেন, ভারত সাংস্কৃতিক দিক থেকে এক সমৃদ্ধ দেশ, এতে ‘আমরা গর্ববোধ করতে পারি’। তিনি সকলের প্রতি ভারতের সাংস্কৃতিক ঐতিহ্যের সংরক্ষণ ও প্রসারের আহ্বান জানিয়ে বলেন, সাংস্কৃতিক ও ধার্মিক ঐতিহ্যের মধ্যেই শান্তি, করুণা এবং সকলকে একসঙ্গে নিয়ে চলার মূল বার্তা লুকিয়ে রয়েছে।


    প্রত্যেক ব্যক্তির মধ্যে যে স্বতন্ত্র পারদর্শিতা রয়েছে, তা তুলে ধরার ক্ষেত্রে শ্রী নাইডু পুষ্পবিহার আয়াপ্পা সেবা সমিতির প্রশংসা করে বলেন, প্রতিষ্ঠানের এ ধরণের উদ্যোগ মানুষের জীবনের মানোন্নয়নে সহায়ক হবে।


    অনুষ্ঠানে পুষ্পবিহার আয়াপ্পা সমিতির উপদেষ্টা পর্ষদের চেয়ারম্যান অবসরপ্রাপ্ত বিচারপতি কে রামামূর্তি, দিল্লি হাইকোর্টের বিচারপতি রাজীব শাখধের, দিল্লির মুখ্য সচিব শ্রী বিজয় কুমার দেব প্রমুখ বিশিষ্ট ব্যক্তি উপস্থিত ছিলেন।


    CG/BD/SB

    
    
    (Release ID: 1571306) Visitor Counter : 60
    
    
      Read this release in: English