      জলসম্পদমন্ত্রক

      জলসম্পদ প্রকল্পে কৃত্রিম তন্তু বা টেকনিক্যাল টেক্সটাইলের ব্যবহার বিষয়ে সেমিনার
      Posted On: 29 APR 2019 9:18PM by PIB Kolkata


    নয়াদিল্লি, ২৯ এপ্রিল, ২০১৯


    জলসম্পদ, নদী উন্নয়ন এবং গঙ্গা পুনরুজ্জীবন মন্ত্রকের উদ্যোগে আজ নতুন দিল্লিতে জলসম্পদ প্রকল্পে কৃত্রিম তন্তুর ব্যবহার বিষয়ে এক আলোচনাচক্রের আয়োজন করা হয়। কয়েক দশক ধরেই সারা বিশ্ব জুড়ে বিভিন্ন কাজে এই ধরণের তন্তু ব্যবহার করা হচ্ছে। বিভিন্ন ধরণের জলসম্পদ প্রকল্পের পরিকাঠামো নির্মাণের ক্ষেত্রে সিভিল এবং জিও টেকনিক্যাল ইঞ্জিনিয়াররা অভিনব এই বস্তুটি ব্যবহার করে থাকেন। এই ধরণের কৃত্রিম তন্তু পৃথিবীর উন্নত ও উন্নয়নশীল এই উভয় দেশেই তৈরি এবং ব্যবহার করা হয়। কিন্তু ভারতে ঘাতসহ, স্বল্প মূল্যের পরিবেশ-বান্ধব এই বস্তুটির তেমন একটা ব্যবহার নেই। অথচ, ভারতের বিভিন্ন প্রান্তে প্রতি বছর প্রবল বন্যা ও পরিবেশের ক্ষয়ক্ষতির ঘটনা ঘটে থাকে। বন্যা নিয়ন্ত্রণ ও পরিচালনের ক্ষেত্রে কৃত্রিম তন্তু দ্বারা নির্মিত পাইপ, জলাধার এবং ব্যাগ বিশেষভাবে ব্যবহার করার সুযোগ রয়েছে। পরীক্ষায় দেখা গেছে, এই বস্তুটির জল শোষণ ক্ষমতা, স্থিতিস্থাপকতা এবং সহজে জলের নীচে ব্যবহারের সুবিধার নিরিখে এটি এমনকি কংক্রিটের থেকেও ভালো কাজ করে।


    জলসম্পদ ক্ষেত্র ছাড়াও অন্যান্য সমস্ত ক্ষেত্রে এই অভিনব বস্তুটির ব্যবহারের সম্ভবনা নিয়ে এই সেমিনারে বিশেষজ্ঞরা মতবিনিময় করেন। কেন্দ্রীয় মন্ত্রক, রাজ্য সরকার, বিভিন্ন রাজ্যের জলসম্পদ বিভাগের প্রতিনিধি, কলেজ, বিশ্ববিদ্যালয়ের ছাত্র-গবেষক-শিক্ষক, বিভিন্ন দপ্তরের ইঞ্জিনিয়ার, উৎপাদনকারী, বিপণনকারী সংস্থার প্রতিনিধিরা আজকের এই সেমিনারে উপস্থিত ছিলেন। আয়োজক মন্ত্রকের অতিরিক্ত সচিব শ্রী এন.কে. মাথুর, কেন্দ্রীয় জল কমিশনের চেয়ারম্যান শ্রীমতী টি রাজেশ্বরী সহ উচ্চ পদস্থ সরকারি আধিকারিকরা এই সেমিনারে অংশ নেন। এই উপলক্ষে কৃত্রিম তন্তু ব্যবহারের বিষয়ে একটি ম্যানুয়ালও প্রকাশ করা হয়।


    CG/PB/SB

    
    
    (Release ID: 1571309) Visitor Counter : 98
    
    
      Read this release in: English