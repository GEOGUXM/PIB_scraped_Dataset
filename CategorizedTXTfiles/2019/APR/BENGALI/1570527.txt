      শিল্পওবাণিজ্যমন্ত্রক

      ইইপিসি-র একটি দল জার্মানির প্রথম সারির সংস্থাগুলি পরিদর্শন করে
      Posted On: 12 APR 2019 6:15PM by PIB Kolkata


    কলকাতা, ১২ এপ্রিল, ২০১৯


    প্রবীণ ভারতীয় আধিকারিক, বিজ্ঞানী, শিক্ষাবিদ এবং শিল্প জগতের বিশিষ্ট ব্যক্তিদের এক প্রতিনিধিদল সম্প্রতি জার্মানির প্রথম সারির সংস্থা বিএমডব্লিউ, এয়ারবাস, সিমেন্সের উৎপাদন এবং গবেষণা কেন্দ্রগুলি ঘুরে দেখেন। দ্রুত পরিবর্তনশীল প্রযুক্তি কিভাবে ভারতের শিল্পে ব্যবহার করা যায়, প্রতিনিধিদলটি সে বিষয়ে খোঁজখবর করেন। তারা গত ১-৫ই এপ্রিল হানোফারে অনুষ্ঠিত বিশ্বের সর্বশ্রেষ্ঠ উৎপাদন সংক্রান্ত মেলাও ঘুরে দেখেন।


    বাণিজ্য এবং ভারী শিল্প মন্ত্রকের সহায়তায় ভারতের প্রযুক্তি রপ্তানির সর্বোচ্চ সংস্থা ইইপিসি ইন্ডিয়া, এই উচ্চ পর্যায়ের সফরের আয়োজন করেছিল। প্রতিনিধিদলে ছিলেন ভারী শিল্প দপ্তরের সচিব ডঃ এ আর সিহাগ এবং যুগ্ম সচিব শ্রীমতী সুকৃতি লিখি।


    সফরের সময় ভারতীয় দলটি জার্মান বিনিয়োগকারীদের সঙ্গে নানা বিষয়ে মতবিনিময় করেন। ডঃ সিহাগ বলেন, আমাদের অর্থনীতিতে বর্তমানে উৎপাদন ক্ষেত্রের অবদান ১৮ শতাংশ। এই পরিমাণ ভবিষ্যতে ২৫ শতাংশ করার পরিকল্পনা আছে।


    প্রতিনিধিদলে ইন্ডিয়ান ইনস্টিটিউট অফ সায়েন্সের বিশিষ্ট বিজ্ঞানীরাও ছিলেন। হানোফারের শিল্প মেলায় ‘ইন্ডিয়া ইনভেস্টমেন্ট মিট’ শীর্ষক আলোচনায় বেকহফ, সিমেন্স এবং নর্ডড্রাইভ সিস্টেম্‌স-এর মতো সংস্থাগুলি অংশ নিয়েছিল। প্রতিনিধিদলটি মিউনিখে বিএমডব্লিউ-র কারখানা, হামবুর্গে এয়ারবাসের কারখানা, বার্লিনে সিমেন্সের কারখানা ঘুরে দেখেন।


    ইইপিসি ইন্ডিয়ার চেয়ারম্যান শ্রী রবি সেহগল বলেন, বিশ্বের বাজারের চাহিদা অনুসারে ভারতীয় সংস্থাগুলির উদ্ভাবন এবং দক্ষতার উন্নতি প্রয়োজন।


    বার্লিনে ভারতীয় দূতাবাস এবং হামবুর্গে ভারতীয় উপ-দূতাবাস এই সফরে সাহায্য করেছিল।


    CG/CB/DM

    
    
    (Release ID: 1570527) Visitor Counter : 31