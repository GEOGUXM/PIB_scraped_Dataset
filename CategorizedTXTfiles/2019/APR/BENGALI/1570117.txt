      নির্বাচনকমিশন

      প্রত্যেক ভোট গ্রহণ কেন্দ্রে নির্বাচনের দিন, গুরুত্বপূর্ণ ব্যক্তিদের টেলিফোন নম্বর এবং হেল্প লাইন নম্বর প্রকাশ্য স্থানে দেখানোর ব্যবস্থা করতে হবে
      Posted On: 05 APR 2019 6:33PM by PIB Kolkata


    কলকাতা, ০৫ এপ্রিল, ২০১৯


    আসন্ন লোকসভা নির্বাচনে প্রত্যেক ভোট গ্রহণ কেন্দ্রের জন্য প্রয়োজনীয় গুরুত্বপূর্ণ টেলিফোন নম্বর সহ একটি করে সাইন বোর্ড দেওয়া হবে। পশ্চিমবঙ্গের অতিরিক্ত মুখ্য নির্বাচন আধিকারিক শ্রী সঞ্জয় বসু একথা জানিয়েছেন। তিনি বলেন, সমস্ত ভোটদাতাদের জন্য ন্যূনতম সুবিধা নিশ্চিত করতেই জেলা নির্বাচন অফিসার, রিটার্নিং অফিসার, ব্লক লেভেল অফিসার, সেক্টর এবং নির্বাচন কমিশনের মোবাইল টিমের নম্বর এবং ১৯৫০ ভোটার হেল্প লাইন নম্বরগুলি প্রত্যেক ভোট গ্রহণ কেন্দ্রে দেওয়া হবে।


    অতিরিক্ত মুখ্য নির্বাচন আধিকারিক বলেন, প্রত্যেকটি লোকসভা কেন্দ্রের ভোট গ্রহণ কেন্দ্রে এই ধরণের গুরুত্বপূর্ণ টেলিফোন নম্বর দেওয়ার প্রক্রিয়া চলছে। নির্বাচনের আগের দিন সমস্ত ভোট গ্রহণ কেন্দ্রে এই নম্বরগুলি সহ সাইন বোর্ড ঝোলানো হবে। এছাড়া, এই বোর্ডে বিধানসভা কেন্দ্রের সংখ্যা এবং ভোট গ্রহণ কেন্দ্রের সংখ্যাও লেখা থাকবে। প্রত্যেক ভোট গ্রহণ কেন্দ্রে সচিত্র পরিচয়পত্র ছাড়াও বিকল্প যে নথিগুলি দেখিয়ে ভোট দেওয়া যাবে, এই সাইন বোর্ডে তাও লেখা থাকবে। অন্যদিকে, বৈদ্যুতিন ভোটযন্ত্র এবং ভিভিপ্যাট ব্যবহার করে ভোটদান বিষয়ে নিয়ম-কানুনও এই বোর্ডে দেওয়া থাকবে।


    *********


    CG/PB/SB

    
    
    (Release ID: 1570117) Visitor Counter : 73
    
    
      Read this release in: English