      উপ-রাষ্ট্রপতিরসচিবালয়

      সমাজের পিছিয়ে পড়া শ্রেণীর প্রতি করুণা এবং সহমর্মিতার সঙ্গে চিকিৎসা পরিষেবা প্রদানের আহ্বান জানালেন উপ-রাষ্ট্রপতি
      Posted On: 25 APR 2019 5:45PM by PIB Kolkata


    নয়াদিল্লি, ২৫ এপ্রিল, ২০১৯


    সমাজের পিছিয়ে পড়ার শ্রেণীর মানুষের প্রতি সেবা এবং সহমর্মিতার সঙ্গে তাঁদের চিকিৎসা পরিষেবা প্রদানের জন্য তরুণ চিকিৎসক ও চিকিৎসা ক্ষেত্রের সঙ্গে যুক্ত পেশাদারদের সুস্পষ্ট বার্তা দিলেন উপ-রাষ্ট্রপতি শ্রী এম ভেঙ্কাইয়া নাইডু। তিনি চিকিৎসা পেশাকে অর্থ উপার্জনের পন্থা হিসেবে না দেখে সাধারণ মানুষের সেবার জন্য ‘মিশন’ হিসেবে বিবেচনা করার কথা বলেন।


    শ্রী নাইডু আজ কর্ণাটকের বেলগাভিতে কেএলই ডিম্‌ড বিশ্ববিদ্যালয়ের নবম সমাবর্তন অনুষ্ঠানে ভাষণ দিচ্ছিলেন। সমাজের শেষ প্রান্তে থাকা দরিদ্র মানুষটির কাছে উচ্চমানের চিকিৎসা পরিষেবা পৌঁছে দিতে সদ্য ডিগ্রিধারী তরুণ চিকিৎসা পেশাদারদের তিনি আহ্বান জানান।


    স্বাস্থ্য পরিচর্যার খরচের ক্রমাগত বৃদ্ধিতে উদ্বেগ প্রকাশ করে উপ-রাষ্ট্রপতি বলেন, চিকিৎসা পরীক্ষার সর্বাধুনিক সুযোগ-সুবিধা এবং এ ধরণের পরীক্ষানিরীক্ষার কাজে ব্যবহৃত সরঞ্জামের অপ্রতুলতার দরুণ জনসংখ্যার একটি বড় অংশ এখনও সর্বাধুনিক চিকিৎসা পরিষেবা থেকে বঞ্চিতই রয়েছেন। এমনকি, দুরারোগ্য ক্যান্সার ও হৃদরোগের চিকিৎসার সুযোগও সঠিক সময়ে এঁদের কাছে পৌঁছয়না বলে শ্রী নাইডু অভিমত প্রকাশ করেন।


    স্বাস্থ্য পরিচর্যা পরিষেবাকে কেবল সুলভ করলেই হবে না, সেইসঙ্গে সাধারণ মানুষের কাছে সহজেই পৌঁছে দেওয়ার বিষয়টিও সুনিশ্চিত করতে হবে বলে অভিমত প্রকাশ করে উপ-রাষ্ট্রপতি গ্রামাঞ্চলে সর্বাধুনিক স্বাস্থ্য পরিষেবা প্রদানে সরকারি-বেসরকারি অংশীদারিত্বের মাধ্যমে সুলভে চিকিৎসা পরিষেবা পৌঁছে দিতে বেসরকারি সংস্থাগুলিকে সরকারের সঙ্গে একযোগে কাজ করার আহ্বান জানান।


    গ্রামাঞ্চলে স্বাস্থ্য পরিষেবা প্রদানে সরকার প্রাথমিক চিকিৎসা পরিষেবার সুযোগ-সুবিধা গড়ে তুলছে বলে জানিয়ে শ্রী নাইডু বলেন, বেসরকারি সংস্থাগুলিকেও সুলভে চিকিৎসা সংক্রান্ত পরীক্ষানিরীক্ষা ও সুযোগ-সুবিধা প্রদানে এগিয়ে আসতে হবে বলে অভিমত প্রকাশ করেন।


    অলস জীবনযাপনের দরুণ ভারতে ক্রমবর্ধমান অসংক্রামক রোগ-ব্যাধি প্রসঙ্গে উপ-রাষ্ট্রপতি বলেন, এর পিছনে রয়েছে সুষম আহারের প্রতি অনীহা, মদ ও তামাকজাত সামগ্রী সেবন প্রভৃতি। স্বাভাবিকভাবেই এ ধরণের কু-অভ্যাসের ফলে দেশে মানুষের মধ্যে স্থুলতা, উচ্চ রক্তচাপ, হৃদরোগ, মধুমেহ ও স্ট্রোকের মতো অসুখের প্রকোপ বাড়ছে।


    এ ধরণের অসুখের প্রকোপ রুখতে শ্রী নাইডু চিকিৎসা ক্ষেত্রের সঙ্গে যুক্ত সংশ্লিষ্ট সকলের প্রতি সচেতনতা তৈরির ওপর জোর দেন। তিনি বলেন, আধুনিক জীবনশৈলী ও অস্বাস্থ্যকর খাবারের ফলে যে জটিল সমস্যার উদ্ভব হচ্ছে, সে সম্পর্কে বিশেষ করে যুব সম্প্রদায়কে সচেতন করে তুলতে হবে।


    চিকিৎসক ও রোগীর সম্পর্কের আন্তরিকতায় ক্রমবর্ধমান ক্ষয়িষ্ণুতার প্রেক্ষিতে শ্রী নাইডু বলেন, চিকিৎসকরা রোগীদের সঙ্গে যথাযথ যোগাযোগ গড়ে তোলার প্রতি যেমন গুরুত্ব দেন না, তেমনই তাঁদের কর্তব্যও কেবল যান্ত্রিক হয়ে উঠছে। রোগীদের সঙ্গে চিকিৎসকদের যথাযথ যোগাযোগ ও সম্পর্ক গড়ে তোলার গুরুত্বের প্রয়োজনীয়তার ওপরও শ্রী নাইডু জোর দেন।


    জনগণের ক্ষমতায়নে শিক্ষাই মূল হাতিয়ার বলে মন্তব্য করে উপ-রাষ্ট্রপতি বলেন, সরকারের প্রয়াসগুলির সঙ্গে সঙ্গতি বজায় রেখে কেএলই বিশ্ববিদ্যালয়ের মতো উচ্চশিক্ষা প্রতিষ্ঠানগুলিকেও গ্রামাঞ্চলে সুলভে গুণগত মানের শিক্ষা প্রদানে এগিয়ে আসতে হবে। চিকিৎসা পাঠ্যক্রমে তিনি মানবিকতা, যোগাযোগ-দক্ষতা ও বায়ো-এথিক্সের মতো মূল তত্ত্বগুলিকে সামিল করার পরামর্শ দেন।


    অনুষ্ঠানে কেএলই ডিম্‌ড বিশ্ববিদ্যালয়ের আচার্য এবং রাজ্যসভার সদস্য ডঃ প্রভাকর কোর, উপাচার্য ডঃ বিবেক এ সাউজি, পরিচালন পর্ষদের একাধিক সদস্য, অধ্যাপক ও অধ্যাপিকা সহ বহু বিশিষ্ট ব্যক্তি উপস্থিত ছিলেন।


    CG/BD/DM

    
    
    (Release ID: 1571161) Visitor Counter : 66
    
    
      Read this release in: English