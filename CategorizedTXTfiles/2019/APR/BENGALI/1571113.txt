      উপ-রাষ্ট্রপতিরসচিবালয়

      মাতৃভাষার সংরক্ষণ ও প্রসারে শপথ নেওয়ার আহ্বান জানালেন উপ-রাষ্ট্রপতি
      Posted On: 24 APR 2019 4:53PM by PIB Kolkata


    নয়াদিল্লি, ২৪ এপ্রিল, ২০১৯


    ভারতের উপ-রাষ্ট্রপতি শ্রী এম ভেঙ্কাইয়া নাইডু সাধারণ মানুষকে তাঁদের মাতৃভাষার সংরক্ষণ ও প্রসারে শপথ নেওয়ার আহ্বান জানিয়েছেন। মাতৃভাষার সংরক্ষণে চালু কর্মদ্যোগগুলিকে আরও জোরদার করার প্রয়োজনীয়তার ওপর জোর দিয়ে তিনি প্রাথমিক বিদ্যালয় স্তর পর্যন্ত মাতৃভাষাকে বাধ্যতামূলক করার জন্য রাজ্য সরকারগুলিকে অনুরোধ জানান।


    স্বদেশী ভাষার সংরক্ষণ ও প্রসারে তাঁর গভীর আগ্রহের কথা প্রকাশ করে উপ-রাষ্ট্রপতি পড়ুয়াদেরকে বাড়িতে মাতৃভাষায় কথা বলার পরামর্শ দেন। শ্রী নাইডু চেন্নাইয়ে মঙ্গলবার কেশরী বিদ্যালয়ের ৭৫তম বার্ষিকী উদযাপন উপলক্ষে এক সমাবেশে ভাষণ দিচ্ছিলেন। তিনি সেখানে ছাত্রছাত্রীদের মধ্যে উদ্ভাবন ও বিজ্ঞান মনস্কতার প্রতি আকৃষ্ট করতে শিক্ষা প্রতিষ্ঠানগুলিকে প্রয়োজনীয় ব্যবস্থা গ্রহণের পরামর্শ দেন। এই উপলক্ষে শ্রী নাইডু কেশরী বিশ্ববিদ্যালয়ের নতুন ভবনের শিলান্যাস করেন।


    ছাত্রছাত্রীদের আরও দায়িত্বশীল নাগরিক হিসেবে গড়ে তুলতে উপ-রাষ্ট্রপতি বিদ্যালয়গুলিকে শিক্ষণ ব্যবস্থায় অনুকূল বাতাবরণ গড়ে তোলার পাশাপাশি, পাঠ্যসূচির সংস্কারের প্রয়োজনীয়তার ওপর গুরুত্ব দেন। উদ্দেশ্য, মহান স্বাধীনতা সংগ্রামীদের নানা কাহিনী সম্পর্কে তাদেরকে পরিচিত করানো এবং ভারতীয় মূল্যবোধগুলি সম্পর্কে ধারণা সৃষ্টি করা।


    একুশ শতকের বিশ্ব এবং একটি জাতির অর্থনৈতিক অগ্রগতি ক্রমশঃ জ্ঞান-নির্ভর হয়ে উঠছে। এই প্রেক্ষিতে উপ-রাষ্ট্রপতি বলেন, প্রযুক্তির ক্রমপরিবর্তনশীল বিভিন্ন প্রবণতা সম্পর্কে বিদ্যালয় স্তর থেকেই ছাত্রছাত্রীদের সঠিকভাবে অবগত করা প্রয়োজন যাতে তারা দ্রুত পরিবর্তনশীল পরিস্থিতিকে সহজেই আত্মস্থ করতে পারে।


    শিক্ষার মূল উদ্দেশ্য কেবল স্বাক্ষর করে তোলাই নয় বলে অভিমত প্রকাশ করে উপ-রাষ্ট্রপতি বলেন, প্রকৃত শিক্ষা একজন ব্যক্তির মধ্যে সততা, জ্ঞান এবং যুক্তিসঙ্গত চিন্তাভাবনার মানসিকতা গড়ে তোলে, যা তাঁকে অন্যদের চাহিদা ও সংবেদনশীলতা সম্পর্কে সচেতন করে।


    উপ-রাষ্ট্রপতি, দরিদ্র, অবহেলিত সহ সমাজের প্রান্তিক ও সুযোগ-সুবিধা থেকে বঞ্চিত মানুষের জীবনে ইতিবাচক পরিবর্তন নিয়ে আসতে শিক্ষাকে কাজে লাগাতে হবে বলে উল্লেখ করে বলেন, দারিদ্র্য, লিঙ্গ সমতা, বেকারত্ব, বৈষম্যমূলক আচরণ এবং আর্থিক অসমতার মতো সমস্যাগুলির সমাধানে শিক্ষাই মূল হাতিয়ার।


    দেশের মোট জনসংখ্যার অর্ধেক মহিলা। এঁদেরকেও সমান সুযোগ-সুবিধা দিতে হবে বলে অভিমত প্রকাশ করে উপ-রাষ্ট্রপতি বলেন, ভারতের অগ্রগতির ক্ষেত্রে শিশুকন্যা ও মহিলাদের যথাযথ শিক্ষা প্রদান অত্যন্ত জরুরি। শ্রী নাইডু, জনসাধারণকে শিশুকন্যার শিক্ষা সম্পর্কিত অভিযানগুলিকে গণ-অভিযানের রূপ দেওয়ার আহ্বান জানান।


    অনুষ্ঠানে, তামিলনাড়ুর রাজ্যপাল শ্রী বনোয়ারিলাল পুরোহিত, কাঞ্চির শঙ্করাচার্য জগদ্‌গুরু বিজয়েন্দ্র সরস্বতী, কেশরী উচ্চ বিদ্যালয়ের প্রধান শিক্ষক শ্রী এন গোপালিয়া সহ বহু বিশিষ্ট ব্যক্তি উপস্থিত ছিলেন।


    CG/BD/DM

    
    
    (Release ID: 1571113) Visitor Counter : 100
    
    
      Read this release in: English