      নির্বাচনকমিশন

      আগামীকাল সাধারণ নির্বাচনের প্রথম পর্যায়ে পশ্চিমবঙ্গের দুটি কেন্দ্র সহ দেশ জুড়ে ৯১টি লোকসভা কেন্দ্রের ভোটগ্রহণ
      Posted On: 10 APR 2019 5:59PM by PIB Kolkata


    কলকাতা, ১০ এপ্রিল, ২০১৯


    আগামীকাল সাধারণ নির্বাচনের প্রথম পর্বের জন্য ১৮টি রাজ্য এবং দুটি কেন্দ্রশাসিত অঞ্চলের ভোটগ্রহণ করা হবে। এই পর্বে ৯১টি আসনের জন্য ভোট নেওয়া হবে। এর মধ্যে পশ্চিমবঙ্গের দুটি লোকসভা আসন রয়েছে।


    প্রথম পর্যায়ে এ রাজ্যে কোচবিহার (সংরক্ষিত) এবং আলিপুরদুয়ার (সংরক্ষিত) কেন্দ্রের জন্য ভোটগ্রহণ করা হবে। ভোটগ্রহণ শুরু হবে সকাল ৭টায়। চলবে সন্ধ্যা ৬টা পর্যন্ত।


    রাজ্যে এই দুটি আসনে মোট ১৮ জন প্রার্থী প্রতিদ্বন্দ্বিতা করছেন। এঁদের মধ্যে দু’জন মহিলা প্রার্থী। ৩,৮৪৪টি ভোটগ্রহণ কেন্দ্রের মাধ্যমে ভোট নেওয়া হবে। এর মধ্যে কোচবিহারে ২,০১০টি এবং আলিপুরদুয়ারে ১,৮৩৪টি কেন্দ্র রয়েছে। মুখ্য নির্বাচনী আধিকারিক ডঃ আরিজ আফতাব জানিয়েছেন, সমস্ত বুথে পর্যাপ্ত সশস্ত্র পুলিশ মোতায়েন করা হবে।


    এই দুই কেন্দ্রে মোট ৩৪,৫৪,২৭৬ জন তাঁদের ভোটাধিকার প্রয়োগ করবেন। এঁদের মধ্যে ১৭,৭৩,১৯৬ জন পুরুষ ভোটদাতা। মহিলা ভোটদাতার সংখ্যা ১৬,৮১,০৫১ এবং ২৯ জন তৃতীয় লিঙ্গের ভোটদাতা। এই দুই কেন্দ্রে সার্ভিস ভোটারের সংখ্যা ৮,৩০৭। এঁদের মধ্যে ৮,০৭৯ জন পুরুষ এবং ২২৮ জন মহিলা।


    অতিরিক্ত মুখ্য নির্বাচনী আধিকারিক শ্রী সঞ্জয় বসু জানিয়েছেন, ভোটদানের সময় ভোটগ্রহণ কেন্দ্রে সচিত্র পরিচয়পত্র ছাড়াও ভোটাররা আরও কিছু বিকল্প পরিচয়পত্র ব্যবহার করতে পারেন। এর মধ্যে রয়েছে পাসপোর্ট, ড্রাইভিং লাইসেন্স, কেন্দ্র / রাজ্য সরকার / রাষ্ট্রায়ত্ত প্রতিষ্ঠান / পাবলিক লিমিটেড কোম্পানির কর্মচারীদের সচিত্র পরিচয়পত্র, ব্যাঙ্ক / পোস্ট অফিসের ছবি সহ পাসবুক, প্যান কার্ড, এনপিআর-এর আওতায় আরজিআই-এর স্মার্ট কার্ড, এমজিএনআরইজিএ-র জব কার্ড, শ্রম মন্ত্রকের জারি করা স্বাস্থ্য বিমা স্মার্ট কার্ড, ছবি সহ অবসর ভাতার নথি, সাংসদ, বিধায়ক, বিধান পরিষদের সদস্যদের জারি করা সরকারি পরিচয়পত্র এবং আধার কার্ড।


    CG/CB/DM

    
    
    (Release ID: 1570401) Visitor Counter : 52
    
    
      Read this release in: English