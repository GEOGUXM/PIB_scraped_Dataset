      উপ-রাষ্ট্রপতিরসচিবালয়

      বিশ্ববিদ্যালয়গুলিকে গুণগত মানের শিক্ষা প্রদানে শিক্ষণ ব্যবস্থায় সংস্কারের পরামর্শ দিলেন উপ-রাষ্ট্রপতি
      Posted On: 24 APR 2019 4:56PM by PIB Kolkata


    নয়াদিল্লি, ২৪ এপ্রিল, ২০১৯


    উপ-রাষ্ট্রপতি শ্রী এম ভেঙ্কাইয়া নাইডু, বিশ্ববিদ্যালয় ও উচ্চশিক্ষা প্রতিষ্ঠানগুলিকে গুণগত মানের শিক্ষা প্রদানে শিক্ষণ ব্যবস্থায় নিরন্তর সংস্কারের আহ্বান জানিয়েছেন। চেন্নাইয়ে মঙ্গলবার ভিইএলএস ইনস্টিটিউট অফ সায়েন্স, টেকনলজি অ্যান্ড অ্যাডভান্সড স্টাডিজ প্রতিষ্ঠানের নবম বার্ষিক সমাবর্তনে শ্রী নাইডু ভাষণ দিচ্ছিলেন। দ্রুত উত্থানশীল বিশ্বে প্রযুক্তির ক্ষণস্থায়ীতার প্রসঙ্গ উল্লেখ করে উপ-রাষ্ট্রপতি ছাত্রছাত্রীদের মেধা ও দক্ষতার ব্যাপারে নিজেদের নিরন্তর উন্নতিসাধনের পরামর্শ দেন, যাতে সহজেই নিজেদের পছন্দমতো জায়গায় পৌঁছনো যায়।


    দেশের অগ্রগতি ও উন্নয়নকে ত্বরান্বিত করার জন্য গুণগত মানের উচ্চশিক্ষা ব্যবস্থার প্রয়োজনীয়তার ওপর জোর দিয়ে শ্রী নাইডু বলেন, উচ্চশিক্ষা প্রতিষ্ঠানগুলিকে মেধা ও গবেষণার প্রসারে নতুন দিগন্ত খুলে দিতে হবে। অগ্রগতির শিখরে পৌঁছতে যে প্রয়াস চলছে, তাতে সার্বিক ও সামগ্রিক উন্নয়নের লক্ষ্যে গ্রামীণ ভারতকে উপেক্ষা করা সম্ভব নয় বলেও তিনি অভিমত প্রকাশ করেন।


    গ্রামাঞ্চল, কৃষি ও সহযোগী শিল্পে প্রযুক্তিগত প্রয়োজনীয়তার ক্ষেত্রে পড়ুয়া ও যুব সম্প্রদায়কে বিশেষ গুরুত্ব দিতে হবে বলে মন্তব্য করে শ্রী নাইডু বলেন, প্রযুক্তি সব মানুষকে একসূত্রে বেঁধেছে। তিনি গ্রামোন্নয়নে এবং গ্রাম ও শহরাঞ্চলের মধ্যে বৈষম্য দূর করতে প্রযুক্তির প্রভূত সম্ভাবনাকে কাজে লাগানোর কথাও বলেন।


    গ্রামীণ জীবন ও অর্থনীতির সঙ্গে যুক্ত বিভিন্ন সমস্যার সমাধানসূত্র খুঁজে বের করতে প্রযুক্তিকে কাজে লাগানো যেতে পারে বলে মন্তব্য করে উপ-রাষ্ট্রপতি বলেন, ভারতের অস্তিত্ব গ্রামাঞ্চলে নিহিত রয়েছে এবং দেশের অগ্রগতি গ্রামীণ ভারতের উন্নয়নের সঙ্গে নিবিড়ভাবে জড়িত।


    শ্রী নাইডু, পড়ুয়া এবং যুব সম্প্রদায়কে আধুনিক জীবনযাত্রার প্রতি সম্মোহিত না হওয়ার পরামর্শ দিয়ে সুস্বাস্থ্যের জন্য সুষম খাবারের অভ্যাস গড়ে তোলার কথা বলেন। অসংক্রামক রোগ-ব্যাধির প্রকোপের ব্যাপারে উদ্বেগ প্রকাশ করে তিনি প্রত্যেককে নিজেদের জীবনশৈলী ও খাদ্যাভ্যাসে পরিবর্তন আনার পরামর্শ দেন।


    এই উপলক্ষে উপ-রাষ্ট্রপতি প্রতিরক্ষা গবেষণা ও উন্নয়ন সংস্থার (ডিআরডিও) চেয়ারম্যান তথা প্রতিরক্ষা গবেষণা ও উন্নয়ন দপ্তরের সচিব ডঃ জি সতীশ রেড্ডি, বিশিষ্ট অ্যাথলিট শ্রীমতী পি টি ঊষা এবং কেরি ইন্ডেভ লজিস্টিক্স সংস্থার চেয়ারম্যান শ্রী এস জেভিয়ার ব্রিটোকে ‘অনারিস কজা’ পুরস্কার দিয়ে সম্মানিত করেন।


    অনুষ্ঠানে ভিইএলএস বিশ্ববিদ্যালয়ের প্রতিষ্ঠাতা-চেয়ারম্যান তথা আচার্য ডঃ ঈশ্বরী কে গণেশ, বিশ্ববিদ্যালয়ের উপাচার্য ডঃ পি স্বামীনাথন সহ পরিচালন পর্ষদ এবং শিক্ষা পর্ষদের সদস্যরা ছাড়াও বহু বিশিষ্ট ব্যক্তি উপস্থিত ছিলেন।


    CG/BD/DM

    
    
    (Release ID: 1571115) Visitor Counter : 63
    
    
      Read this release in: English