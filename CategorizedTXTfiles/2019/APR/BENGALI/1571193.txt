      রেলমন্ত্রক

      রেল বোর্ডের চেয়ারম্যান দক্ষিণ-পূর্ব রেলের কাজকর্ম পর্যালোচনা করলেন
      Posted On: 26 APR 2019 2:33PM by PIB Kolkata


    কলকাতা, ২৬ এপ্রিল, ২০১৯


    রেল বোর্ডের চেয়ারম্যান শ্রী বিনোদ কুমার যাদব বৃহস্পতিবার দক্ষিণ-পূর্ব রেলের সদর দপ্তর গার্ডেনরিচে গিয়ে এই রেলের জেনারেল ম্যানেজার শ্রী পি এস মিশ্র সহ উচ্চপদস্থ আধিকারিকদের সঙ্গে এক পর্যালোচনা বৈঠক করেন। বৈঠকে দক্ষিণ-পূর্ব রেলের কাজকর্ম নিয়ে বিশদে আলোচনা হয়।


    শ্রী যাদব দক্ষিণ-পূর্ব রেলের কাজকর্ম পর্যালোচনা করে ট্রেন চলাচলে সুরক্ষা ও নিরাপত্তা, সময়ানুবর্তিতা, পণ্য পরিবহণ তথা আয় প্রভৃতি বিষয়ের ওপর বিশেষ জোর দেন। বৈঠকে দক্ষিণ-পূর্ব রেলে নতুন লাইন স্থাপন, রেল লাইন ডবল করা তথা বিদ্যুতায়নের কাজের অগ্রগতি খতিয়ে দেখা হয়।


    এই রেলের জেনারেল ম্যানেজার শ্রী মিশ্র ২০১৮-১৯-এ বিভিন্ন গুরুত্বপূর্ণ সাফল্য ও কাজকর্ম নিয়ে বোর্ডের চেয়ারম্যানকে অবহিত করেন। ২০১৯-২০ বর্ষে এই রেলের ধার্য লক্ষ্যমাত্রা সম্পর্কে তাঁকে জানানো হয়। পণ্য ও যাত্রী পরিবহণ সহ পরিকাঠামো উন্নয়ন প্রকল্প, রেল লাইনের সংস্কার এবং বৈদ্যুতিকীকরণের পরিকল্পনার কথাও শ্রী মিশ্র বৈঠকে উল্লেখ করেন।


    শ্রী যাদব দক্ষিণ-পূর্ব রেলের সামগ্রিক কাজকর্মে সন্তোষ প্রকাশ করে যাত্রী স্বাচ্ছন্দ্য ব্যবস্থায় আরও উন্নতির ওপর গুরুত্ব দেন। রেলকর্মীদের কল্যাণে যে সমস্ত পদক্ষেপ নেওয়া হয়েছে, সে কথাও তিনি উল্লেখ করেন।


    SSS/BD/DM

    
    
    (Release ID: 1571193) Visitor Counter : 30
    
    
      Read this release in: English