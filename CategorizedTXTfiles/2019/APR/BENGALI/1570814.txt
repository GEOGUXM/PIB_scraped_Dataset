      নির্বাচনকমিশন

      পশ্চিমবঙ্গ এবং ত্রিপুরায় পরবর্তী পর্যায়ের ভোটগ্রহণের জন্য ভিডিও কনফারেন্সের মাধ্যমে নির্বাচন কমিশন ও কেন্দ্রীয় পর্যবেক্ষকদের মধ্যে নির্বাচনী ব্যবস্থাপনা পর্যালোচনা বৈঠক
      Posted On: 16 APR 2019 5:54PM by PIB Kolkata


    নয়াদিল্লি, ১৫ এপ্রিল, ২০১৯


    সাধারণ নির্বাচনের দ্বিতীয় এবং তৃতীয় দফার ভোটগ্রহণের জন্য পশ্চিমবঙ্গ এবং ত্রিপুরায় নির্বাচনী ব্যবস্থাপনা পর্যালোচনা করার জন্য মুখ্য নির্বাচন কমিশনার শ্রী সুনীল অরোরা এবং অন্য দুই নির্বাচন কমিশনার শ্রী অশোক লাভাসা এবং শ্রী সুশীল চন্দ্র আজ (১৫ই এপ্রিল) ভিডিও কনফারেন্সিং-এর মাধ্যমে নির্বাচনী পর্যবেক্ষকদের সঙ্গে বৈঠক করেন। বৈঠকে পশ্চিমবঙ্গের ৩ – জলপাইগুড়ি, ৪ – দার্জিলিং, ৫ – রায়গঞ্জ, ৬ – বালুরঘাট, ৭ – মালদা উত্তর, ৮ – মালদা দক্ষিণ, ৯ – জঙ্গিপুর, ১১ – মুর্শিদাবাদ এবং ত্রিপুরার ত্রিপুরা পূর্ব লোকসভা কেন্দ্রের জন্য নিযুক্ত সাধারণ পর্যবেক্ষক, পুলিশ পর্যবেক্ষক এবং ব্যয় সংক্রান্ত পর্যবেক্ষকরা উপস্থিত ছিলেন।


    ভোটগ্রহণ কেন্দ্রে ভোটারদের ন্যূনতম সুযোগ-সুবিধা, ভিন্নভাবে সক্ষমদের জন্য বিশেষ ব্যবস্থাপনা, ফটো ভোটার স্লিপের বিষয়ে ভোটারদের মধ্যে সচেতনতা বৃদ্ধি এবং ভোটগ্রহণের দিন কমিশন নির্ধারিত ১২টি ভোটার চিহ্নিতকরণ নথির মধ্যে যে কোন একটি নিয়ে ভোট দেওয়ার বিষয়ে সাধারণ পর্যবেক্ষকরা কমিশনকে অবগত করেন। নির্বাচনের এই সমস্ত প্রস্তুতি ছাড়াও বিভিন্ন রাজনৈতিক দলের কাছ থেকে পর্যবেক্ষকরা যে সমস্ত অভিযোগ পেয়েছেন, সে বিষয়েও পর্যালোচনা করে কমিশন। বিভিন্ন কেন্দ্রে যারা ভোটগ্রহণের সময় সমস্যা তৈরি করে তাদের বিরুদ্ধে কি কি ব্যবস্থা নেওয়া হয়েছে তা নিয়েও বৈঠকে আলোচনা হয়।


    কমিশন, প্রতিটি লোকসভা আসনে কত কেন্দ্রীয় সশস্ত্র বাহিনী মোতায়েন করা হবে, তা নিয়েও আলোচনা করে। পুলিশ পর্যবেক্ষকরা জেলাস্তরে নিরাপত্তা বাহিনী মোতায়েনের বিষয়ে বিস্তারিতভাবে জানান। ভোটারদের আস্থা বাড়াতে কেন্দ্রীয় বাহিনী দিয়ে বিভিন্ন এলাকায় টহল দেওয়া এবং আইন-শৃঙ্খলা পরিস্থিতি নিয়েও বৈঠকে আলোচনা হয়। বৈঠকে বিশেষ কেন্দ্রীয় পুলিশ পর্যবেক্ষক হিসেবে পশ্চিমবঙ্গ এবং ঝাড়খণ্ডের দায়িত্বপ্রাপ্ত শ্রী বিবেক দুবে এবং ত্রিপুরা ও মিজোরামের দায়িত্বপ্রাপ্ত শ্রী এম কে দাস উপস্থিত ছিলেন।


    ব্যয় সংক্রান্ত পর্যবেক্ষকরা ফ্লাইং স্কোয়াড, বিশেষ পর্যবেক্ষক দল, ভিডিও-র মাধ্যমে নজরদারি দল, অভিযোগ সংক্রান্ত সেল এবং প্রার্থীদের অ্যাকাউন্টের বিষয়ে নজরদারির তথ্য কমিশনকে জানান।


    কমিশন পর্যবেক্ষকদের কাজে সন্তোষ প্রকাশ করেছে। অবাধ, শান্তিপূর্ণ এবং গ্রহণযোগ্যভাবে নির্বাচন পরিচালনা করার ক্ষেত্রে কমিশন পর্যবেক্ষকদের সদা সতর্ক থাকার পরামর্শ দিয়েছে।


    CG/CB/DM

    
    
    (Release ID: 1570814) Visitor Counter : 55
    
    
      Read this release in: English