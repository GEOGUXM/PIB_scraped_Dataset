      নির্বাচনকমিশন

      পশ্চিমবঙ্গে চতুর্থ দফায় আগামীকাল ৮টি আসনে ভোট মোট ভোটদাতা ১ কোটি ৩০ লক্ষেরও বেশি
      Posted On: 28 APR 2019 8:40PM by PIB Kolkata


    কলকাতা, ২৮ এপ্রিল, ২০১৯


    সাধারণ নির্বাচনের চতুর্থ দফায় আগামীকাল পশ্চিমবঙ্গে আটটি আসনে ভোট নেওয়া হবে। এই দফায় আরও আটটি রাজ্যের ৬৩টি সংসদীয় আসনে ভোট গ্রহণ করা হবে। পশ্চিমবঙ্গের আটটি আসনে নির্দল ও অন্যান্য স্বীকৃত রাজনৈতিক দল মিলিয়ে ১১টি দলের মোট ৬৮ জন প্রার্থী প্রতিদ্বন্দ্বীতার আসনে রয়েছেন। এদের মধ্যে ন’জন মহিলা প্রার্থী। আজ এক সাংবাদিক সম্মেলনে এই তথ্য দেন রাজ্যের অতিরিক্ত মুখ্য নির্বাচনী আধিকারিক শ্রী সঞ্জয় বসু। রাজ্যের যে আটটি আসনে আগামীকাল ভোট, সেগুলি হ’ল – বহরমপুর, কৃষ্ণনগর, রানাঘাট (সংরক্ষিত), বর্ধমান পূর্ব (সংরক্ষিত), বর্ধমান – দুর্গাপুর, আসানসোল, বোলপুর (সংরক্ষিত) এবং বীরভূম। ভোট গ্রহণ চলবে সকাল ৭টা থেকে সন্ধ্যে ৬টা পর্যন্ত।


    রাজ্যে চতুর্থ দফার ঐ আটটি সংসদীয় কেন্দ্রে মোট ভোটদাতা ১ কোটি ৩৪ লক্ষ ৫৬ হাজার ৪৯১। এর মধ্যে পুরুষ ভোটদাতা ৬৯ লক্ষ ৬ হাজার ১৯৯। মহিলা ভোটদাতা ৬৫ লক্ষ ৫০ হাজার ০৪। এছাড়াও ২৮৮ জন তৃতীয় লিঙ্গের ভোটদাতা আগামীকাল তাঁদের ভোটাধিকার প্রয়োগ করবেন। উপরোক্ত আটটি আসনে সার্ভিস ভোটারের সংখ্যা ৮ হাজার ৭২৩। রানাঘাট (সংরক্ষিত) লোকসভা কেন্দ্রে সর্বাধিক সংখ্যায় ভোটদাতা রয়েছেন। এই কেন্দ্রে পুরুষ ভোটদাতা ৯ লক্ষ ৪ হাজার ৮৪৯ জন এবং মহিলা ভোটদাতা ৮ লক্ষ ৫১ হাজার ৫৪৮ জন। এর পাশাপাশি, ৪৮ জন তৃতীয় লিঙ্গের ভোটদাতাও রয়েছেন।


    সমগ্র ভোটদান প্রক্রিয়া সুষ্ঠু ও অবাধে সম্পন্ন করতে নির্বাচন কমিশন এই আটটি আসনের জন্য ১৮ হাজার ৭২১টি ব্যালট ইউনিট, ১৮ হাজার ৭০৬টি কন্ট্রোল ইউনিট এবং ১৮ হাজার ৯৪০টি ভিভিপ্যাট যন্ত্রের ব্যবস্থা করেছে। মোট ভোট গ্রহণ কেন্দ্রের সংখ্যা ১৫ হাজার ২৭৭।


    তীব্র গরমের বিষয়টিকে মাথায় রেখে নির্বাচন কমিশন ভোটকর্মীদের স্বার্থে ভোট গ্রহণ কেন্দ্রগুলিতে শামিয়ানার পাশাপাশি, প্রাথমিক চিকিৎসার নানা উপকরণের ব্যবস্থা করেছে। ভোটদাতারা তাঁদের ভোটাধিকার প্রয়োগ করতে এসে অসুস্থ হয়ে পড়লে চিকিৎসার প্রাথমিক ব্যবস্থা করতেই এ ধরণের বন্দোবস্ত বলে কমিশনের তরফে জানানো হয়েছে। এছাড়াও ভোট গ্রহণ কেন্দ্রগুলিতে নিকটবর্তী হাসপাতাল এবং অ্যাম্বুলেন্সের ব্যাপারে তৎক্ষণাৎ যোগাযোগেরও বন্দোবস্ত করা হয়েছে। বিশেষভাবে সক্ষম ভোটদাতাদের জন্য পরিবহণ ব্যবস্থার পাশাপাশি, হুইল চেয়ার, ব্রেইল ভোটার স্লিপ প্রভৃতির ব্যবস্থা করা হয়েছে। নির্বাচন কমিশনের নির্দেশ অনুযায়ী আইন-শৃঙ্খলা পরিস্থির ওপর নজরদারি বজায় রাখতে পর্যাপ্ত সংখ্যায় সশস্ত্র পুলিশ কর্মী মোতায়ন করা হচ্ছে বলেও শ্রী বসু জানান।


    SSS/BD/SB

    
    
    (Release ID: 1571241) Visitor Counter : 77
    
    
      Read this release in: English