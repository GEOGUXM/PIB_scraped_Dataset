      প্রতিরক্ষামন্ত্রক

      আর্মি কম্যান্ডারদের সম্মেলন : ৮ থেকে ১৩ই এপ্রিল, ২০১৯
      Posted On: 12 APR 2019 6:09PM by PIB Kolkata


    নয়াদিল্লি, ১২ এপ্রিল, ২০১৯


    নতুন দিল্লিতে সেনা কম্যান্ডারদের দ্বিবার্ষিক সম্মেলন গত ৮ই এপ্রিল শুরু হয়েছে। ছ’দিনের এই সম্মেলনে ভারতীয় সেনাবাহিনীর বিভিন্ন পরিকল্পনা এবং সেগুলির বাস্তবায়নের বিষয়ে সর্বোচ্চ স্তরে আলোচনা করা হয়। এই আলোচনায় সেনা কম্যান্ডার এবং প্রবীণ আধিকারিকরা অংশগ্রহণ করেন।


    সম্মেলনে নিরাপত্তা সংক্রান্ত বিভিন্ন বিষয় নিয়ে আলোচনা করা হয়। স্বল্পমেয়াদি এবং দীর্ঘমেয়াদি নানা বিষয় নিয়ে আলোচনা ছাড়াও সেগুলির প্রয়োগের বিষয় নিয়েও কথা হয়।


    ভারতীয় সেনাবাহিনী শান্তিপূর্ণভাবে নিরাপত্তাজনিত নানা সমস্যার সমাধানে দায়বদ্ধ। এই সম্মেলনে যে সব সঙ্কট দেখা যাচ্ছে সেগুলির মোকাবিলা করা এবং সন্ত্রাসবাদ নির্মূল করার জন্য নানা পন্থা-পদ্ধতি নিয়ে আলোচনা করা হয়। বাহিনীর তৎপরতা, তিন বাহিনীর সমন্বয়, প্রতিরক্ষা কূটনীতি, যৌথ মহড়ার মতো বিষয় নিয়েও সম্মেলনে পর্যালোচনা করা হয়। কৌশলগত নানা সিদ্ধান্ত বাস্তবায়নের ক্ষেত্রে সামরিক সহযোগিতার নতুন নতুন ক্ষেত্র নিয়ে বৈঠক করা হয়।


    সম্মেলন শুরুর আগে প্রবীণ আধিকারিকরা সমসাময়িক নানা বিষয় নিয়ে কম্যান্ডারদের অবহিত করেন। এখানে সাইবার অপরাধ দমন, তথ্য নিরাপত্তা এবং তথ্য আদানপ্রদানের ক্ষেত্রে ব্যবস্থাপনার বিভিন্ন দিকের ওপর জোর দেওয়া হয়। পাশাপাশি, প্রশাসনিক নানা দিক এবং মানবসম্পদ উন্নয়নের ব্যাপারেও বিস্তারিত আলোচনা করা হয়।


    ভবিষ্যতে তিন বাহিনীর যৌথভাবে কোন সঙ্কটের মোকাবিলা করার মতো বিষয়েও এই সম্মেলনে আলোচনা হয় । বায়ুসেনা প্রধান এয়ার মার্শাল বি এস ধানোয়া বায়ুসেনার লক্ষ্য এবং তিন বাহিনীর সমন্বয়ে কাজ করা নিয়ে একটি রূপরেখা উপস্থাপন করেন। নৌ-বাহিনীর প্রধান অ্যাডমিরাল সুনীল লানবা সামুদ্রিক নানা চ্যালেঞ্জ মোকাবিলায় সেনা প্রধানদের সঙ্গে যৌথভাবে কাজ করার বিষয় নিয়ে আলোচনা করেন। সম্মেলনে পারস্পরিক বোঝাপড়ার ওপর গুরুত্ব আরোপ করা হয়।


    ‘মেক ইন ইন্ডিয়া’ কর্মসূচি রূপায়ণের জন্য প্রতিরক্ষা প্রযুক্তির নানা উদ্ভাবন নিয়ে একটি প্রদর্শনীর আয়োজন করা হয়েছিল। এই প্রদর্শনীতে ৫৩টি দেশীয় সংস্থা অংশগ্রহণ করে। এখানে প্রবীণ আধিকারিকদের সঙ্গে মতবিনিময়ের ফলে উন্নতমানের সামরিক পণ্য উৎপাদন এবং সেনাবাহিনীর চাহিদা সম্পর্কে একটি ধারণা পাওয়া সম্ভব হয়েছে।


    দেশ রক্ষার জন্য যে সমস্ত সাহসী সৈন্যরা প্রাণ বিসর্জন দিয়েছেন, তাঁদের পরিবারের কল্যাণের জন্য ২০১৯ সালকে ‘নেক্সট অফ কিন’ ঘোষণা করা হয়েছে।


    ভবিষ্যতের নিরাপত্তার নানা বিষয় নিয়ে প্রতিরক্ষা বিভাগের ঊর্ধ্বতন কর্মকর্তারা সেনা কম্যান্ডারদের এই সম্মেলনে আলোচনা করেন।


    সম্মেলনে আলোচিত মূল বিষয়গুলি হল – বাহিনীর সক্রিয়তা নিশ্চিত করা, বাহিনীর আধুনিকীকরণ এবং ক্ষমতা বৃদ্ধির জন্য বাজেটে নির্ধারিত অর্থ ব্যয়ের বিষয়টির ওপর গুরুত্ব দেওয়া, বাহিনীর আধুনিকীকরণে দেশীয় প্রযুক্তি ব্যবহার, দেশের উত্তর সীমান্তে পরিকাঠামো উন্নত করা এবং নির্দিষ্ট এলাকায় সারা বছর যোগাযোগ রক্ষা, ভারতীয় সেনাবাহিনীতে উন্নত প্রযুক্তির ব্যবহার বৃদ্ধি নিয়েও আলোচনা হয়েছে। এছাড়া, সেনাবাহিনীর মহিলা অফিসারদের স্থায়ী কমিশনের পরিপ্রেক্ষিতে তাঁদের গুরুত্বপূর্ণ ভূমিকা এবং তাঁদের বিদেশি ভাষা, কৃত্রিম মেধা, সাইবার জগৎ ও মহাকাশের বিষয়ে দক্ষ করে তোলার মতো বিষয়গুলিও খতিয়ে দেখা হচ্ছে ।


    CG/CB/DM

    
    
    (Release ID: 1570524) Visitor Counter : 156
    
    
      Read this release in: English