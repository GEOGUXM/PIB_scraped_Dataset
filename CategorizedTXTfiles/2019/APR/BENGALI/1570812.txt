      প্রতিরক্ষামন্ত্রক

      নৌ-বাহিনীর প্রধান অ্যাডমিরাল সুনীল লানবার আগামীকাল থেকে তিনদিনের থাইল্যান্ড সফর
      Posted On: 16 APR 2019 5:53PM by PIB Kolkata


    নয়াদিল্লি, ১৬ এপ্রিল, ২০১৯


    নৌ-বাহিনীর প্রধান অ্যাডমিরাল সুনীল লানবা আগামীকাল, ১৭ই এপ্রিল থেকে ১৯শে এপ্রিল পর্যন্ত থাইল্যান্ড সফর করবেন। নৌ-বাহিনী প্রধানের এই সফরের মূল উদ্দেশ্য নৌ-চলাচল ক্ষেত্রে ভারত ও থাইল্যান্ডের মধ্যে সম্পর্ককে সুদৃঢ় করা এবং প্রতিরক্ষা সহযোগিতার আরও নতুন নতুন ক্ষেত্র খুঁজে বের করা। সফরকালে অ্যাডমিরাল লানবা রয়্যাল থাই আর্মড ফোর্সেস-এর প্রধান জেনারেল পনপিপাত বেনিয়াস্রি, রয়্যাল থাই নেভি-র কম্যান্ডার-ইন-চিফ অ্যাডমিরাল লুয়েচাই রুডিত ও সে দেশের অন্যান্য উচ্চপদস্থ সরকারি আধিকারিকদের সঙ্গে দ্বিপাক্ষিক আলাপচারিতায় অংশ নেবেন। এর পাশাপাশি, অ্যাডমিরাল লানবা ব্যাঙ্কক-এ রয়্যাল থাই নেভি ও রয়্যাল থাই আর্মড ফোর্সেস-এর সদর দপ্তর এবং ফুকেটে থার্ড ন্যাভাল এরিয়া কম্যান্ডও পরিদর্শন করবেন।


    প্রসঙ্গত, ভারতের সঙ্গে থাইল্যান্ডের বহু শতাব্দী প্রাচীন ঐতিহাসিক যোগাযোগ রয়েছে। দুই দেশের মধ্যে সরকারিভাবে কূটনৈতিক সম্পর্ক স্থাপিত হয়েছে ১৯৪৭ সালে। বিগত কয়েক বছরে ভারত ও থাইল্যান্ডের প্রতিরক্ষা ক্ষেত্রে সম্পর্ক এক নতুন মাত্রা পেয়েছে। ২০১২ সালের জানুয়ারিতে দুটি দেশের মধ্যে প্রতিরক্ষা ক্ষেত্রে সহযোগিতা সংক্রান্ত একটি মউ স্বাক্ষরিত হয়। প্রতি বছর উচ্চ পর্যায়ের আলাপ-আলোচনার মাধ্যমে দুটি দেশের মধ্যে প্রতিরক্ষা সংক্রান্ত সহযোগিতার উন্নতি ঘটে চলেছে। এই বার্ষিক আলাপ-আলোচনার সপ্তম সংস্করণ গত মার্চে নতুন দিল্লিতে অনুষ্ঠিত হয়েছে।


    ভারতীয় নৌ-বাহিনী রয়্যাল থাই নেভি-র সঙ্গে বিভিন্ন ক্ষেত্রে সহযোগিতা করে থাকে, যার মধ্যে রয়েছে – কার্যপদ্ধতিগত আলাপচারিতা, প্রশিক্ষণমূলক আদানপ্রদান ও হাইড্রোগ্রাফিক সহযোগিতা। এই কর্মসূচিগুলি দু’দেশের নৌ-বাহিনীর আধিকারিকরা আলাপ-আলোচনার মাধ্যমে স্থির করে। গত মার্চ মাসে ব্যাঙ্ককে দু’দেশের নৌ-বাহিনীর আধিকারিকদের মধ্যে আলাপ-আলোচনার ১১তম সংস্করণ অনুষ্ঠিত হয়।


    রয়্যাল থাই নেভি ইন্ডিয়ান ওশন ন্যাভাল সিম্পোজিয়াম (আইওএনএস)-এরও সদস্য এবং এই প্রতিষ্ঠানের মানবিক সহযোগিতা ও বিপর্যয় ত্রাণ, নৌ-চলাচল ক্ষেত্রে নিরাপত্তা এবং তথ্য আদানপ্রদান ও ইন্টারঅপারেবিলিটি ক্ষেত্রে সক্রিয়ভাবে অংশগ্রহণ করে।


    CG/SC/DM

    
    
    (Release ID: 1570812) Visitor Counter : 33
    
    
      Read this release in: English