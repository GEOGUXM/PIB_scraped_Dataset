      নির্বাচনকমিশন

      পশ্চিমবঙ্গে ২০১৯-এর লোকসভার সাধারণ নির্বাচনের জন্য বিশেষ ব্যক্তিত্ব
      Posted On: 05 APR 2019 5:13PM by PIB Kolkata


    কলকাতা, ৫ এপ্রিল, ২০১৯


    ভারতের নির্বাচন কমিশন দেশের ভিন্নভাবে সক্ষম ব্যক্তিদের মৌলিক গণতান্ত্রিক অধিকার হিসাবে ভোটাধিকার প্রয়োগ করার জন্য বিশেষ নীতি-নির্দেশিকা প্রণয়ন করেছে। ভোটার তালিকায় এইসব মানুষের নাম অন্তর্ভুক্তির বিষয়ে তাঁদের সচেতন করে তুলতে নির্বাচন কমিশন ভিন্নভাবে সক্ষম মানুষদের মধ্যে সচেতনতামূলক প্রচারের জন্য বিশেষ বিশেষ ব্যক্তিত্বকে কাজে লাগানোর সিদ্ধান্ত নিয়েছে। পশ্চিমবঙ্গে, এই ধরণের ভিন্নভাবে সক্ষম কিছু মানুষকে এই কাজের জন্য নির্বাচন করা হয়েছে।


    এর মধ্যে উল্লেখযোগ্য হলেন ত্রয়ী দাশগুপ্ত নামে এক অস্থি সংক্রান্ত ভিন্নভাবে সক্ষম প্রতিবন্ধকতাযুক্ত মহিলা। তাঁর মধ্যে অদম্য লড়াকু মানসিকতা দিয়ে তিনি পূর্ব বর্ধমান জেলায় মানসিক প্রতিবন্ধী শিশুদের মধ্যে দীর্ঘদিন কাজ করে চলেছেন। তাঁর সঙ্গী বধির এক মহিলা নাজমিন খাতুন, মুক ও বধিরদের জন্য জাতীয় ক্রীড়া প্রতিযোগিতায় যিনি উল্লেখযোগ্য নৈপুণ্য দেখিয়েছেন। ত্রয়ী এবং নাজমিন রাজ্যস্তরের পুরস্কারপ্রাপক।


    আলিপুরদুয়ারে অনুরূপভাবে দৃষ্টিবঞ্চিত মহিলা কৃষ্ণা মির্ধাকে নির্বাচন কমিশন বিশেষ নির্বাচনী ব্যক্তিত্ব হিসেবে মনোনীত করেছে। শ্রীমতী মির্ধা জন্মসূত্রে দৃষ্টিবঞ্চিত হওয়া সত্ত্বেও অদম্য মানসিকতার জোরে আলিপুরদুয়ার কলেজে তাঁর পড়াশোনা চালিয়ে যাচ্ছেন। তিনি অনুলেখকের সাহায্যে পরীক্ষা দেন। সুকন্ঠের অধিকারী শ্রীমতী মির্ধা অত্যন্ত দরিদ্র পরিবার থেকে উঠে এসেছেন। তাঁকে নির্বাচন বিষয়ে সচেতনতা গড়ে তোলার কাজে লাগানো হচ্ছে।


    দৃষ্টিবঞ্চিত বিশিষ্ট মহিলা পর্বতারোহী কাঞ্চন গাবাকে উত্তর কলকাতার জন্য বিশেষ ব্যক্তিত্ব হিসেবে মনোনীত করেছে নির্বাচন কমিশন। মাত্র ৮ বছর বয়সে দৃষ্টিশক্তি হারিয়েও শ্রীমতী গাবা তেনজিং রক, গাম্ভু রক এবং সানদাকফু-র পাহাড়ে উঠেছেন। নদীতে র‍্যাফটিং-এও তিনি বিশেষ নৈপুণ্য দেখিয়েছেন।


    নদীয়ার সোমা বিশ্বাসকে অনুরূপভাবে বিশেষ ব্যক্তিত্ব হিসেবে মনোনীত করেছে নির্বাচন কমিশন। ২০০২-এর দক্ষিণ কোরিয়ার বুসানের এশিয়ান গেম্‌স-এ তিনি হেপ্টাথেলনে রূপো জেতেন। ২০০৬-এও দোহার এশিয়ান গেম্‌স-এ আরও একবার তিনি রৌপ্য পদক লাভ করেন।


    এই ধরণের বিশেষ নির্বাচনী ব্যক্তিত্ব ছাড়াও, পূর্ব বর্ধমানে ‘সমানুভূতি’ নামে একটি বিশেষ কর্মসূচি চালু করা হয়েছে। এই অনুষ্ঠানের মাধ্যমে বিশেষ ক্ষমতাসম্পন্ন মানুষদের নাম ভোটার তালিকায় অন্তর্ভুক্তি ও তাঁদের জাতি পরিচয় সংক্রান্ত শংসাপত্র প্রদানের ব্যবস্থা করা হয়। এছাড়া, ‘সমানুভূতি যাত্রা’ নামে একটি অনুষ্ঠানের মাধ্যমে পূর্ব বর্ধমান জেলার প্রত্যেকটি ব্লকে ভিন্নভাবে সক্ষম ভোটারদের মধ্যে সচেতনতা গড়ে তোলার লক্ষ্যে একটি করে ট্যাবলো নিয়ে শোভাযাত্রার পরিকল্পনা নেওয়া হয়েছে। এই শোভাযাত্রা জেলার প্রতিটি ব্লকে আয়োজন করা হবে।


    CG/PB/DM

    
    
    (Release ID: 1570041) Visitor Counter : 89
    
    
      Read this release in: English