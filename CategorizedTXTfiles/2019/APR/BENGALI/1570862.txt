      নির্বাচনকমিশন

      আগামীকাল লোকসভা নির্বাচনের দ্বিতীয় দফায় দেশ জুড়ে ১২টি রাজ্য ও ১টি কেন্দ্রশাসিত অঞ্চলের ৯৬টি নির্বাচনী কেন্দ্রের মধ্যে পশ্চিমবঙ্গের ৩টি কেন্দ্র রয়েছে
      Posted On: 17 APR 2019 5:28PM by PIB Kolkata


    কলকাতা, ১৭ এপ্রিল, ২০১৯


    আগামীকাল লোকসভা নির্বাচন ২০১৯ – এর দ্বিতীয় পর্ব অনুষ্ঠিত হতে চলেছে। এই পর্বে সারা দেশের ১২টি রাজ্য ও ১টি কেন্দ্রশাসিত অঞ্চলের মোট ৯৬টি কেন্দ্রে ভোট গ্রহণ হবে। এর মধ্যে পশ্চিমবঙ্গের ৩টি লোকসভা কেন্দ্র, যথা – জলপাইগুড়ি (তপশিলি জাতি), দার্জিলিং ও রায়গঞ্জেও নির্বাচন হবে। পশ্চিমবঙ্গে সকাল ৭টা থেকে সন্ধ্যা ৬টা পর্যন্ত ভোট গ্রহণ চলবে। পশ্চিমবঙ্গের মুখ্য নির্বাচনী আধিকারিকের দপ্তরের পক্ষ থেকে যথাযথ পদক্ষেপ গ্রহণ করা হয়েছে, যাতে এই রাজ্যে অবাধ ও শান্তিপূর্ণভাবে নির্বাচন সম্পন্ন হয়।


    সাধারণ নির্বাচনের দ্বিতীয় পর্বে পশ্চিমবঙ্গে ১১টি রাজনৈতিক দলের মোট ৪২ জন প্রার্থী রয়েছেন। এদের মধ্যে ৩ জন মহিলা প্রার্থী রয়েছেন। দ্বিতীয় পর্বে এই রাজ্যে মোট ৫,৩৯০টি ভোট গ্রহণ কেন্দ্র রয়েছে। দ্বিতীয় পর্বে পশ্চিমবঙ্গে মোট ভোটদাতার সংখ্যা ৪৯ লক্ষ ৩২ হাজার ৩৪৬ । এদের মধ্যে ২৫ লক্ষ ২২ হাজার ৮৮৭ জন পুরুষ এবং ২৪ লক্ষ ৯ হাজার ৩৭২ জন মহিলা ভোটদাতা রয়েছেন। এছাড়াও ৮৭ জন তৃতীয় লিঙ্গের ভোটদাতাও আগামীকাল নিজেদের ভোটাধিকার প্রয়োগ করবেন।


    উল্লেখ্য, গত সোমবার (১৫, এপ্রিল, ২০১৯) মুখ্য নির্বাচন কমিশনার শ্রী সুনীল অরোরা ও ২ জন নির্বাচন কমিশনার শ্রী অশোক লাভাসা এবং শ্রী সুশীল চন্দ্র এই রাজ্যের দ্বিতীয় দফার নির্বাচনের তালিকায় থাকা ৩টি নির্বাচন কেন্দ্রে নিযুক্ত সাধারণ পর্যবেক্ষক, পুলিশ পর্যবেক্ষক ও ব্যয় পর্যবেক্ষকদের সঙ্গে ভিডিও কনফারেন্সের মাধ্যমে নির্বাচন সংক্রান্ত বিষয়ে কথাবার্তা বলেন। তাঁদের আলোচ্য বিষয়গুলির মধ্যে এই রাজ্যের তৃতীয় পর্বের নির্বাচনী কেন্দ্রগুলি, যথা – বালুরঘাট, মালদা (উত্তর), মালদা (দক্ষিণ), জঙ্গিপুর ও মুর্শিদাবাদের ভোট গ্রহণ প্রক্রিয়ার প্রসঙ্গও ছিল।


    এই ভিডিও কনফারেন্সের মাধ্যমে আয়োজিত সভায় নির্বাচন কমিশন প্রত্যেক পর্যবেক্ষককে সতর্ক থাকার নির্দেশ দিয়েছে, যাতে নির্বাচন অবাধ ও শান্তিপূর্ণভাবে পরিচালিত হয়।


    SC/SB

    
    
    (Release ID: 1570862) Visitor Counter : 111
    
    
      Read this release in: English