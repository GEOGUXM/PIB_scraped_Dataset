      माहिती आणि प्रसारण मंत्रालय

      ऋत्विक घटक यांचे निकटचे सहकारी महेंद्र कुमार यांच्याकडील दुर्मिळ संग्रह राष्ट्रीय चित्रपट संग्रहालयाच्या खजिन्यात
      Posted On: 30 APR 2019 6:32PM by PIB Mumbai


      पुणे, 30 एप्रिल 201 9


      सुप्रसिद्ध दिग्दर्शक ऋत्विक घटक यांचे निकटचे सहकारी महेंद्र कुमार यांच्या वैयक्तिक संग्रहालयातील फिल्म्स आणि चित्रपटविषयक इतर साहित्याचा फार मोठा खजिना पुण्यातील राष्ट्रीय चित्रपट संग्रहालयाला प्राप्त झाला आहे. 'स्टील फोटोग्राफर' म्हणून प्रसिद्ध असलेले श्री महेंद्र कुमार यांनी अनेक वर्षे दिग्दर्शक ऋत्विक घटक यांच्याकडे असिस्टंट कॅमेरामन म्हणून काम केले होते. त्यांच्या वैयक्तिक संग्रहालयात सेल्युलाइड फिल्म्सची रिळे, ३५एमएम कलर्स पॉजिटीव्ह स्लाईड्स, कृष्णधवल निगेटिव्हच्या स्ट्रीप्स, पोस्टर्स, कॅमेरे, फिल्म्स रोल्स, तसेच असंख्य सीडी, डीव्हीडी, हस्तलिखिते, पुस्तके, जर्नल्स आणि इतर चित्रपटविषयक दुर्मिळ साहित्य मोठ्या प्रमाणावर होते. कोलकाता येथील 'सेंटर फॉर स्टडीज इन सोशल सायन्सेस' या ठिकाणी असलेले हे सर्व साहित्य चांगले जतन होण्याच्या दृष्टीने राष्ट्रीय चित्रपट संग्रहालयाकडे हस्तांतरीत करण्यात आले आहे.


      भारतीय चित्रपटसृष्टीतील श्रेष्ठ दिग्दर्शक ऋत्विक घटक यांचे निकटचे सहकारी असलेल्या महेंद्र कुमार यांच्या वैयक्तिक संग्रहालयातील हे सर्व साहित्य राष्ट्रीय चित्रपट संग्रहालयाला प्राप्त होणे म्हणजे आमचा फार मोठा बहुमान आहे असे सांगताना राष्ट्रीय चित्रपट संग्रहालयाचे संचालक श्री प्रकाश मगदूम म्हणाले की , “ जेंव्हा मला महेंद्र कुमार यांच्या या वैयक्तिक संग्रहाची माहिती मिळाली तेंव्हा मी ते सर्व साहित्य चांगल्या प्रकारे जतन करण्याच्या हेतूने राष्ट्रीय चित्रपट संग्रहालयाकडे हस्तांतरीत करण्याची विनंती 'सेंटर फॉर स्टडीज इन सोशल सायन्सेस' ('सीएसएसएस') या संस्थेला केली. आणि माझी ही विनंती 'सीएसएसएस' च्या संचालिका रोसिका चौधरी, तसेच प्रभारी अभिजित भट्टाचार्य यांनी लगेच मान्य केली त्याबद्दल मी त्यांचा आभारी आहे. तसेच हे सर्व साहित्य हस्तांतरित होण्यासाठी अमेरिकास्थित अभ्यासक अनिल श्रीवास्तव यांनी विशेष पुढाकार घेतला त्याबद्दल मी त्यांचाही आभारी आहे. ”


      ऋत्विक घटक यांचे निकटचे सहकारी असलेले महेंद्र कुमार यांनी त्यांच्याकडे 'स्टील फोटोग्राफर' कॅमेरामन आणि संकलक म्हणून काम करीत असताना अनेक गोष्टींचा संग्रह केला होता. तो संग्रह महेंद्र कुमार यांचे बंधू आणि मित्र यांच्या मदतीने २०१७ साली 'सीएसएसएस' ला प्राप्त झाला होता मात्र 'सीएसएसएस' कडे हे सर्व साहित्य जतन करण्याची अत्याधुनिक सोय नसल्यामुळे आम्ही हे सर्व साहित्य राष्ट्रीय चित्रपट संग्रहालयाकडे हस्तांतरीत करण्याचा निर्णय घेतला असे सांगून 'सीएसएसएस' च्या संचालिका श्रीमती रोसिका चौधरी यांनी, भावी पिढीला उपयुक्त असलेले हे सर्व साहित्य राष्ट्रीय चित्रपट संग्रहालयाकडून चांगल्या प्रकारे जतन केले जाईल असा विश्वास व्यक्त केला.


      या दुर्मिळ संग्रहात सुमारे सोळाशेहून अधिक छायाचित्रे , २३०० कलर पॉजिटीव्ह स्लाईड फिल्म्स, ३५० निगेटिव्ह फिल्म्सच्या स्ट्रीप्स तसेच असंख्य फिल्म्स रिळे आहेत. तसेच १९३० मधील दुर्मिळ छायाचित्रे आहेत. महेंद्र कुमार यांनी त्यांच्या कॅमेऱ्यातून काढलेली, सुप्रसिद्ध नृत्यदिग्दर्शक उदय शंकर आणि त्यांच्या नृत्य पथकातील काही दुर्मिळ नृत्याची छायाचित्रेही त्यामध्ये आहेत. तसेच ऋत्विक घटक यांच्या 'नागरिक', 'सुवर्णरेखा', आणि 'टिटास एकटी नादीर नाम' या चित्रपटातील काही दुर्मिळ छायाचितेही या संग्रहात आहेत.


      "सामग्रीची संख्या मोठी असल्यामुळे , फिल्म रील्सची स्थिती तपासून त्यांची सूची बनवणे हे प्रथम कार्य राहील. एनएफएआय सामग्रीचे डिजिटलीकरण करण्याची प्रक्रिया पूर्ण झाल्यानंतर संशोधक आणि विद्यार्थ्यांना त्यांच्या कामात मदत करण्यासाठी सीएसएसएससीसह या सामग्रीची एक प्रत सामायिक करेल, असे श्री. प्रकाश मगदम यांनी सांगितले.


      "आम्ही फिल्म संग्राहकांसह तसेच एनएफएआय सह संग्रहित करण्यासाठी अशा संग्रहित चित्रपट संबंधित सामग्री असलेल्या संस्थांना आवाहन करतो जेणेकरुन भविष्यासाठी पिढ्या जतन केल्या जाऊ शकतील आणि चित्रपट संशोधकांना मदत होईल" , असे एनएफएआय चे संचालक श्री प्रकाश मगदूम यांनी सांगितले.


      प. बंगालच्या चित्रपट संग्रहालयाकडून तीन वर्षांपूर्वीच राष्ट्रीय चित्रपट संग्रहालयाला ऋत्विक घटक यांचे अपूर्णावस्थेत असलेले 'काटो अजनारे' (१९५९), 'बांगर बंग दर्शन' (१९६४), 'रंगेर गुलाम' (१९६८)हे तीन चित्रपट प्राप्त झाले आहेत. याशिवाय ऋत्विक घटक यांचे 'अजात्रिक' (१९५८) 'बरी ठेके पलीये' (१९५९), 'मेघे ढाका तारा' (१९६०), 'कोमल गांधार' (१९६१), 'सुवर्णरेखा' (१९६२), 'जूकटी टाक्को आर गप्पो' (१९६३) हे सहा चित्रपट राष्ट्रीय चित्रपट संग्रहालयाने संवर्धन करून ठेवले आहेत.


      M.Chopade /P.Kor

    
    
    (Release ID: 1571367) Visitor Counter : 13