      भारतीय निवडणूक आयोग

      लोकसभा निवडणूक 2019 च्या तिसऱ्या टप्प्यात महाराष्ट्रातल्या 14 मतदार संघात सरासरी 62. 88 टक्के मतदान
      
      कुठलीही अनुचित घटना नाही, दिव्यांग कर्मचाऱ्यांचा मतदान कार्यात विशेष सहभाग -शिंदे

      Posted On: 23 APR 2019 8:41PM by PIB Mumbai

      मुंबई, 23 एप्रिल 201 9


      लोकसभा निवडणूक 2019 च्या तिसऱ्या टप्प्यात महाराष्ट्रातल्या 14 मतदारसंघात संध्याकाळी सहा वाजेपर्यंत सरासरी 62.88 टक्के मतदान झाले.


      संध्याकाळी सहा वाजेपर्यंत हाती आलेल्या आकडेवारीनुसार जळगाव- 58 टक्‍के, रावेर- 58 टक्के, जालना- 63 टक्के, औरंगाबाद - 61.87 टक्के, रायगड – 68 टक्के, पुणे - 53 टक्के, बारामती - 59. 50 टक्के, अहमदनगर- 63 टक्के, माढा- 62.33 टक्के, सांगली- 64 टक्के, सातारा- 57.6 टक्के, रत्नागिरी-सिंधुदुर्ग - 62 टक्के, कोल्हापूर- 69 टक्के आणि हातकणंगले- 61.30 टक्के मतदान झाले.


      महाराष्ट्रातल्या 14 मतदारसंघात 84 विधानसभा मतदारसंघ असून एकूण 28 हजार 691 मतदान केंद्र स्थापन करण्यात आले होते. एकूण 249 उमेदवार निवडणुकीसाठी उभे होते त्यात 230 पुरुष आणि 19 महिलांचा समावेश होता तर एक लाख 54 हजार कर्मचारी कार्यरत होते. 28 हजार 691 मतदार केंद्र पैकी 3125 मतदान केंद्रावर थेट प्रक्षेपण (लाईव्ह कास्टिंग) करण्यात आले तर 670 मतदान केंद्रांमध्ये व्हिडिओग्राफी करण्यात आल्याची माहिती अतिरिक्त निवडणूक अधिकारी दिलीप शिंदे यांनी दिली.


      यावर्षीचे विशेष आकर्षण म्हणजे 90 मतदान केंद्रांवर अधिकाऱ्यांपासून ते सुरक्षा रक्षकापर्यंत सर्वत्र महिला कार्यरत होत्या. तसेच चार मतदान केंद्रांवर प्रामुख्याने अधिकाऱ्यांपासून ते शिपाईपर्यंत सर्व दिव्यांग कार्यरत होते.


      लोकसभा निवडणूक 2019 महाराष्ट्रातील 14 मतदारसंघात तिसऱ्या टप्प्यातील मतदानात जवळपास 2280 वाहनांवर जीपीएस यंत्रणा कार्यरत होत्या ज्याद्वारे व्हीपॅट मशीनमध्ये बिघाड झाल्यास त्यामध्ये तात्काळ बदल, निवडणुका दरम्यान काही समस्या उद्‌भवल्यास या समस्यांच्या निराकरणासाठी तात्काळ मदत आणि कुठलाही अनुचित प्रकार होऊ नये यावर नियंत्रण व देखरेख या वाहनांद्वारे करण्यात येत होते.


      आजचा तिसऱ्या टप्प्यातील मतदानात एकूण 2 कोटी 57 लाख 89 हजार 738 मतदारांनी आपल्या मतदानाचा हक्क बजावला एक कोटी 33 लाख 19 हजार दहा पुरुष मतदार तर एक कोटी 24 लाख 70 हजार 76 महिला मतदारांचा समावेश होता. 652 तृतीय पंथियांनी आपल्या मतदानाचा हक्क बजावला.


      पत्रकार परिषदेला संबोधित करतांना अतिरिक्त निवडणूक अधिकारी शिंदे म्हणाले की , 37 क्रमांकाच्या मतदारसंघात म्हणजेच रेल्वे नॉर्थ कॉलनी विद्याविहार भुसावळ येथे अमोल सुरवाडे या मतदाराने ईव्हीएम मशीनबाबत संशय घेतला परंतु कुठलाही तांत्रिक बिघाड आढळून आला नाही. चौकशीअंती संबंधित व्यक्तीविरुद्ध आयपीसी 177 आणि 177 एफ, कलम २६ अन्वये गुन्हा दाखल करण्यात आला असून संपूर्ण मतदान हे पारदर्शकता आणि विश्वासार्हयतेवर आधारित असल्याचे अतिरिक्त निवडणूक अधिकारी शिंदे यांनी सांगितले. त्यांनी मतदारांना आवाहन केले की, अशा प्रकारच्या कुठल्याही गोपनीयतेचा भंग होणार नाही याची काळजी घेणे आवश्यक आहे. ते पुढे म्हणाले की औरंगाबाद येथे टिक टॉक या सोशल मीडियावर अज्ञात व्यक्तीने निवडणूक संदर्भात बेकायदेशीर पोस्ट केल्याबद्दल एफ आय आर दाखल करण्यात आला आहे.


      शिंदे पुढे म्हणाले की , कल्याण येथे सशस्त्र पोलिस दलात सहाय्यक पोलिस आयुक्त पदावर कार्यरत असलेले नृसिंह यादव यांच्या राजकीय कार्यक्रमात व्यासपीठावरील सहभागाबद्दल अंबोली पोलीस ठाणे येथे तक्रार दाखल करण्यात आली असून पोलीस विभागाने त्यांना तत्काळ निलंबित केले आहे. याबाबत अधिक चौकशी करण्यात येत असल्याचे शिंदे यांनी सांगितले.


      ते पुढे म्हणाले की एकूण 28 हजारांच्यावर व्हीपॅट आणि ईव्हीएम मशीन होत्या त्यापैकी 342 बीयु’ज, 229 सीयू’ज तर 610 व्हिपॅट मशीन्स त्वरित बदलण्यात आल्या. यादरम्यान कुठल्याही प्रकारची मतदानामध्ये दिरंगाई झाली नसल्याचे ही शिंदे यांनी सांगितले.


      सोर्स- डीजीआयपीआर


      B.Gokhale /P.Kor

    
    
    (Release ID: 1571087) Visitor Counter : 26