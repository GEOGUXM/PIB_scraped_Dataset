      संघ लोक सेवा आयोग

      संघ लोक सेवा आयोग की परीक्षाओं के इच्‍छुक गैर – संस्‍तुति वाले उम्‍मीदवारों के अंकों तथा अन्‍य विवरणों की सार्वजनिक घोषणा
      Posted On: 03 APR 2019 12:06PM by PIB Delhi


    संघ लोक सेवा आयोग ने गैर संस्‍तुति वाले उम्‍मीदवारों के अंकों तथा अन्‍य विवरणों के खुलासे के लिए एक घोषणा योजना जारी की है। आयोग की किसी परीक्षा के साक्षात्‍कार के चरण में उपस्थित होने वाले केवल इच्‍छुक उम्‍मीदवार इस योजना में शामिल हैं। ऐसे विवरण में उम्‍मीदवार का नाम , पिता/पति का नाम , जन्‍मतिथि , श्रेणी , महिला/पुरूष , शैक्षिक योग्‍यता , कुल अंक आदि शामिल हैं। ये विवरण अनुक्रमांक के क्रम में व्‍यवस्थित किए जाते हैं। अन्‍य नियोक्‍ताओं के लिए उपयोगी आंकड़े उपलब्‍ध कराना इस योजना का लक्ष्‍य है। इससे वे अच्‍छी नियोजनीयता वाले उम्‍मीदवारों की पहचान करने में सक्षम होंगे।


    आयोग की वेबसाइट पर यह विवरण उपलब्‍ध है , जिसे श्रम एवं रोजगार मंत्रालय के राष्‍ट्रीय करियर सेवा (एनसीएस) पोर्टल से लिंक किया गया है। किसी परीक्षा के बारे में यह विवरण इसकी घोषणा की तिथि से एक वर्ष तक उपलब्‍ध रहेगा।


    संयुक्‍त चिकित्‍सा सेवा परीक्षा , 2017 से यह योजना लागू की गई है। इसके तहत अन्‍य परीक्षाओं में संयुक्‍त रक्षा सेवा परीक्षा (।।) – 2017 , भारतीय आर्थिक सेवा परीक्षा – 2018 , भारतीय सांख्यिकी सेवा परीक्षा – 2018 , भारतीय वन सेवा परीक्षा- 2018 और संयुक्‍त भू-वैज्ञानिक एवं भूगर्भ -विशेषज्ञ परीक्षा – 2018 तथा संयुक्‍त रक्षा सेवा परीक्षा (।) – 2018 शामिल हैं।


    चिकित्‍सा , अर्थशास्‍त्र , सांख्यिकी , भू- भौतिक विज्ञान , जल भू-विज्ञान आदि क्षेत्र के व्‍यावसायिकों सहित रोजगार हेतु 4 , 338 उम्‍मीदवारों का विवरण विभिन्‍न नियोक्‍ताओं के लिए उपलब्‍ध है। यह विवरण https://upsc.gov.in/examination/public-disclosure-of-scoresthrough-portal. पर उपलब्‍ध है।


    साक्षात्‍कार (आयोग की परीक्षाओं का अंतिम चरण) में भाग लेना अपने- आप में ऐसे उम्‍मीदवारों के कौशल तथा क्षमताओं के बारे में संकेत देता है।


    घोषणा : उपर्युक्‍त विवरण घोषित करने के अलावा , निजी एवं सार्वजनिक संगठनों द्वारा ऐसे उम्‍मीदवारों के बारे में विवरण के इस्‍तेमाल के तरीके के संदर्भ में आयोग का कोई उत्‍तरदायित्‍व नहीं है।


    *****


    आर.के.मीणा/एएम/एसकेएस/सीसी- 849

    
    
    (Release ID: 1570008) Visitor Counter : 2272
    
    
      Read this release in: English , Urdu , Marathi , Bengali