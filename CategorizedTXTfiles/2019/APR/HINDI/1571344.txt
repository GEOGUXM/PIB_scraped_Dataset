      उप राष्ट्रपति सचिवालय

      मेरा हृदय उस समय व्‍यथित होता है, जब गतिरोध के कारण सदन सुचारू रूप से कार्य नहीं करता : श्री वेंकैया नायडू
      
      सदस्‍यों द्वारा कार्यवाही में बाधा डालने का विपरीत प्रभाव विधायी उत्‍पादकता और कार्य क्षमता पर पड़ता है
      
      उपराष्‍ट्रपति ने राज्‍यसभा सचिवालय के कार्य की सराहना की
      
      उपराष्‍ट्रपति ने राज्‍यसभा टेलीविजन की 2.5 मिलियन यू-ट्यूब सदस्‍य संख्‍या होने पर सराहना की
      Posted On: 29 APR 2019 8:28PM by PIB Delhi


      राज्‍यसभा दिवस 29 अप्रैल , 2019 को नई दिल्‍ली के संसद पुस्‍तकालय भवन के जीएमसी बालयोगी सभागार में मनाया गया। राज्‍यसभा दिवस प्रत्‍येक वर्ष 3 अप्रैल को मनाया जाता है। राज्‍यसभा का गठन 3 अप्रैल , 1952 को किया गया था। इस अवसर पर उपराष्‍ट्रपति और राज्‍यसभा के सभापति श्री एम वेंकैया नायडू उपस्थित थे।


      उपराष्‍ट्र‍पति ने 1952 में राज्‍यसभा के गठन के बाद से सदन की यात्रा की चर्चा करते हुए कहा कि राज्‍यसभा संसद के ऊपरी सदन के रूप में जीवंत है और राष्‍ट्र निर्माण के कार्य में योगदान कर रही है। राज्‍यसभा ने संविधान निर्माताओं के आशाओं के अनुरुप कार्य किया है।


      श्री वेंकैया नायडू ने कहा कि विधायी सचिवालय और विधायिका के सदस्‍य संसदीय लोकतंत्र के सुचारू और प्रभावी कार्य को बनाए रखने में एक-दूसरे के पूरक होते हैं। इसीलिए सचिवालय सदन को आवश्‍यक समर्थन सक्रिय रूप से प्रदान करता है और सदस्‍य विधायी कार्य को बढ़ाने में भूमिका निभाते हैं। उन्‍होंने कहा कि विधायिका की कार्यवाही में बाधा से विधायी उत्‍पादकता और कार्य क्षमता में कमी आती है। उन्‍होंने कहा कि बाधा के कारण सदन का कामकाज न होने से उनका हृदय व्‍यथित होता है।


      श्री नायडू ने पिछले बजट सत्र के समापन पर की गई अपनी टिप्‍पणी की चर्चा करते हुए कहा कि उन्‍होंने कहा था कि देश की जनता यह चाहती है कि सदन कार्य करे। केवल सदस्‍य ही सदन को कार्यशील बना सकते हैं और बाधित कर सकते हैं। यह सदस्‍यों की पसंद है। हम सभी को लोगों की आकांक्षाओं को ध्‍यान में रखना चाहिए और उनकी आकांक्षाओं के अनुरूप खरा उतरना चाहिए।


      उपराष्‍ट्रपति ने कहा कि राज्‍यसभा सचिवालय नवीनतम टेक्‍नोलॉजी के अनुरूप कार्य कर रहा है और इसके लिए सचिवालय को आधुनिक बनाने के अनेक कदम उठाए गए हैं। उन्‍होंने कहा कि टेक्‍नोलॉजी प्रेरित उपस्थिति प्रणाली , कार्य प्रवाह और ई-ऑफिस को प्राथमिकता दी जा रही है।


      संसद की विविधता की चर्चा करते हुए उपराष्‍ट्रपति ने कहा कि राज्‍यसभा ने इस बात के प्रयास किये गए हैं कि सदस्‍यों को स‍ंविधान की आठवीं अनुसूची में शामिल 22 भाषाओं के अनुवाद की सुविधा उपलब्‍ध कराई जाए। उन्‍होंने बताया कि सदन के सुचारू कार्य को सुनिश्चित करने के लिए वर्तमान नियमों और प्रक्रिया की समीक्षा के लिए एक समिति गठित की गई है।


      श्री नायडू ने राज्‍यसभा टेलीविजन की सराहना की। उन्‍होंने कहा कि अगस्‍त 2017 में उनके राज्‍यसभा के सभापति बनने के बाद से राज्‍यसभा टेलीविजन के विषय वस्‍तु में सुधार के लिए तेजी से प्रयास किये गए हैं। उन्‍होंने बताया कि अगस्‍त 2017 में राज्‍यसभा के यू-टयूब सदस्‍यों की सदस्‍य लगभग चार लाख थी , जो पिछले वर्ष जून में एक मिलियन पर पहुंच गई और इस वर्ष फरवरी में यह संख्‍या दो मिलियन को पार कर गई। अब राज्‍यसभा टेलीविजन की यू-टयूब सदस्‍य संख्‍या 2.5 मिलियन से अधिक है और यह अन्‍य प्रमुख चैनलों से काफी अधिक है। उन्‍होंने कहा कि अगस्‍त 2017 से अब तक यू-टयूब सदस्‍यों की संख्‍या में 500 प्रतिशत से अधिक की वृद्धि हुई है और यह एक महत्‍वपूर्ण उपलब्धि है।


      उपराष्‍ट्रपति ने राज्‍यसभा सचिवालय के कर्मचारियों की प्रशंसा की और कहा कि उन्‍होंने पीठासीन अधिकारियों , सदस्‍यों , सदन तथा संसदीय समितियों को बिना भेदभाव के सचिवालय सहायता प्रदान की है।


      राज्‍यसभा के महासचिव श्री देश दीपक वर्मा ने स्‍वागत भाषण दिया और अपर सचिव श्री मुकुल पांडे ने धन्‍यवाद ज्ञापन दिया। इस अवसर पर इन्‍द्रधनुष विषय पर सांस्‍कृतिक कार्यक्रम प्रस्‍तुत किया गया।


      ****


      आर.के.मीणा/आरएन/एएम/एजी/वाईबी- 1070


    

    
    (Release ID: 1571344) Visitor Counter : 136
    
    
      Read this release in: English , Urdu