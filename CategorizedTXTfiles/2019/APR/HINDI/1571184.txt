      रक्षा मंत्रालय

      भारतीय वायुसेना अर्जन सिंह स्‍मारक अंतर्राष्‍ट्रीय हॉकी टूर्नामेंट 2019 संपन्‍न
      Posted On: 25 APR 2019 8:40PM by PIB Delhi


    भारतीय वायुसेना अर्जन सिंह स्मारक अंतर्राष्ट्रीय हॉकी टूर्नामेंट 2019 का आयोजन चंडीगढ़ में वायुसेना 3 बेस रिपेयर डिपो के एस्‍ट्रो टर्फ हॉकी ग्राउंड में किया गया। 15 अप्रैल से शुरू यह टूर्नामेंट 25 अप्रैल , 2019 को संपन्न हो गया।


    इस टूर्नामेंट में कुल 16 टीमों ने भाग लिया। भारत की प्रमुख हॉकी टीमों के अलावा बांग्‍लादेश और श्रीलंका की वायुसेना की टीमों ने भी भाग लिया , जिससे यह टूर्नामेंट सही मायने में अंतर्राष्‍ट्रीय आयोजन हो सका।


    16 अप्रैल को उद्घाटन समारोह में एयर मार्शल आरकेएस शेरा एवीएसएम वीएसएम, एयर ऑफिसर कमांडिंग इन चीफ, मेंटेनेंस कमांड मुख्‍य अतिथि थे। समापन समारोह के मुख्‍य अतिथि वायु सेना अध्‍यक्ष एयर चीफ मार्शल बीएस धनोवा पीवीएसएम एवीएसएम वाईएसएम वीएम एडीसी थे। टूर्नामेंट में फाइनल मैच एकीकृत कोच फैक्‍टरी (आईसीएफ), चेन्‍नई और दक्षिण मध्‍य रेलवे (एससीआर), हैदराबाद के बीच खेला गया। फाइनल मैच में आईसीएफ, चेन्‍नई ने एसीआर, हैदराबाद को पैनल्‍टी शूटआउट राउंड में 7-6 से हरा दिया। आईसीएफ चेन्‍नई की ओर से संजय, मोहित और दीपक ने 2-2 गोल किए, जबकि श्‍याम कुमार ने एक गोल किया। एससीआर हैदराबाद की टीम से शेशे गौड़ा, राजू पाल और आयुष द्विवेदी ने क्रमश: 3, 2 और 1 गोल किए।


    आईसीएफ चेन्‍नई के दीपक कुमार इस टूर्नामेंट के बेस्‍ट खिलाड़ी घोषित किए गए। टूर्नामेंट में कुल 31 मैच खेले गए जिसमें खिला‍डि़यों ने 202 गोल किए।


    वायुसेना अध्‍यक्ष ने विजेताओं को ट्राफी प्रदान की। उन्‍होंने रनर-अप टीम और आयोजन समिति के सदस्‍यों को बधाई दी। इस मौके पर उन्‍होंने पूर्व भारतीय अंतर्राष्‍ट्रीय हॉकी खिलाड़ी कर्नल जीएस गिल, अंतर्राष्‍ट्रीय हॉकी खिलाड़ी श्री हरपाल सिंह, पूर्व सेवा हॉकी खिलाड़ी ग्रुप कप्‍तान आरके रक्षा (सेवानिवृत्‍त) और 1966 एशियाई खेलों एवं 1968 ओलम्पिक्‍स में भारत का प्रतिनिधित्‍व करने वाले एवं खेल नियंत्रण बोर्ड के सेवा सचिव कर्नल बलबीर सिंह (सेवानिवृत्‍त) का भी अभिनंदन किया।


    आर.के.मीणा / आरएनएम/एएम/एके/एसके–1048

    
    
    (Release ID: 1571184) Visitor Counter : 271
    
    
      Read this release in: Urdu , English