      भारी उद्योग एवं लोक उद्यम मंत्रालय

      न्यूजेन मोबिलिटी समिट 2019
      Posted On: 03 APR 2019 4:24PM by PIB Delhi


    अंतर्राष्ट्रीय ऑटोमोटिव प्रौद्योगिकी केन्द्र (आईसीएटी) 27 – 29 नवंबर, 2019 के दौरान एनसीआर स्थित मानेसर में ‘ न्यूजेन मोबिलिटी समिट 2019 ’ का आयोजन करेगा। इस शिखर सम्मेलन का उद्देश्य स्मार्ट एवं हरित भविष्य के लिए उन्नत ऑटोमोटिव तकनीकों के त्वरित अनुपालन, समावेशन एवं विकास हेतु नये विचारों, जानकारियों, वैश्विक अनुभवों, नवाचारों और भावी तकनीकी रुझानों को साझा करना होगा। इस आयोजन से ऑटोमोटिव उद्योग के सभी हितधारकों को एकजुट करने के लिए उन्हें एक प्लेटफॉर्म उपलब्ध कराने में मदद मिलेगी जहां प्रौद्योगिकियों के क्षेत्र में वैश्विक स्तर पर हुई प्रगति को समझने के लिए चर्चाएं होंगी।


    इस शिखर सम्मेलन का आयोजन एसएईएनआईएस, एसएई इंडिया, एसएई इंटरनेशनल, नैट्रिप, डिम्टस, भारी उद्योग विभाग, सड़क परिवहन एवं राजमार्ग मंत्रालय, सियाम और एसईएमए के आपसी सहयोग से किया जाएगा। इस शिखर सम्मेलन में 2500 से भी अधिक प्रतिभागियों और 250 से भी ज्यादा प्रदर्शकों के भाग लेने की आशा है।


    विभिन्न देशों जैसे कि अमेरिका, यूरोप, जापान और अन्य एशियाई देशों के प्रमुख अंतर्राष्ट्रीय वैज्ञानिक एवं अनुसंधान संगठनों तथा परीक्षण प्रयोगशालाओं में कार्यरत विशेषज्ञ भी इस शिखर सम्मेलन में शिरकत करेंगे और स्मार्ट एवं हरित प्रौद्योगिकियों के विकास से जुड़े अपने अनुभवों तथा ज्ञान को साझा करेंगे। इसके अलावा, ये विशेषज्ञ इस उद्योग के समक्ष मौजूद चुनौतियों पर भी चर्चाएं करेंगे। इस शिखर सम्मेलन के आयोजन का उद्देश्य ऑटोमोटिव क्षेत्र से जुड़े मूल उपकरण निर्माताओं (ओईएम), प्रोफेशनलों, अनुसंधानकर्ताओं, अकादमिक विशेषज्ञों, वाहन प्रणाली आपूर्तिकर्ताओं, परीक्षण उपकरणों के आपूर्तिकर्ताओं, गुणवत्ता प्रबंधकों, उत्पाद नियोजकों, उपकरण डेवलपरों और एसएई के सदस्यों के साथ-साथ विश्व भर के विद्यार्थियों को भी एकजुट करना है।


    इस सम्मेलन के दौरान विभिन्न ट्रैकों का प्रदर्शन किया जाएगा और इसके साथ ही उन्नत वाहनों को चलाने, स्पर्श करने एवं महसूस करने के अवसर भी प्रदान किए जाएंगे। इसके अलावा, इस सम्मेलन के दौरान भावी वाहन प्रौद्योगिकियों जैसे कि कनेक्टेड मोबिलिटी, ऑटोनोमस वाहनों, इलेक्ट्रिक मोबिलिटी, वैकल्पिक ईंधनों, इंटेलिजेंट ट्रांसपोर्टेशन सिस्टम, हाइड्रोजन फ्यूल सेल, हाइड्रोजन आईसी इंजन, व्हीकल डायनामिक्स, उन्नत सामग्री एवं लाइटवेटिंग और री-साइक्लिंग से जुड़े प्रयोगशाला परीक्षणों को भी दर्शाया जाएगा।


    आईसीएटी सेंटर- II में आवश्यक पुनरुद्धार किया जा रहा है, ताकि ऑटोमोटिव बिरादरी के लिए इस तरह के महत्वपूर्ण एवं विशाल सम्मेलनों के आयोजन हेतु विश्वस्तरीय अत्याधुनिक सुविधा विकसित की जा सके। इस दौरान विभिन्न प्रदर्शन एवं आयोजन सुनिश्चित करने के लिए अनेक प्रकार के ट्रैक जैसे कि कोस्ट डाउन ट्रैक, ओवल ट्रैक, एब्स ट्रैक, हिल ट्रैक और फ्लड ट्रैक भी उपलब्ध रहेंगे।


    आईसीएटी मानेसर भारत सरकार के भारी उद्योग विभाग के अधीनस्थ नैट्रिप इम्प्लीमेंटेशन सोसायटी (नैटिस) का एक प्रभाग है। यह सभी श्रेणियों के वाहनों के लिए परीक्षण, प्रमाणीकरण, डिजाइन और संगतता (होमोलोगेशन) से जुड़ी सेवाएं मुहैया कराता है। इसने वाहन आकलन और कलपुर्जों के विकास से जुड़ी अत्याधुनिक प्रौद्योगिकियों को अपनाने में ऑटोमोटिव उद्योग की मदद करने का मिशन शुरू किया है, ताकि विश्वसनीयता एवं टिकाऊपन के साथ-साथ नई पीढ़ी के मोबिलिटी सॉल्यूशंस से जुड़े वर्तमान एवं भावी नियम-कायदों का अनुपालन भी सुनिश्चित किया जा सके।


    ***


    आर.के.मीणा/एएम/आरआरएस/ एमएस -854

    
    
    (Release ID: 1570028) Visitor Counter : 703
    
    
      Read this release in: English , Marathi , Bengali