      सूचना और प्रसारण मंत्रालय

      रूसी शिष्टमंडल ने मीडिया क्षेत्र में सहयोग के लिए सूचना और प्रसारण मंत्रालय से बातचीत की
      
      मीडिया सहयोग के लिए वार्षिक भारत-रूस फोरम का प्रस्ताव
      
      Posted On: 04 APR 2019 4:16PM by PIB Delhi


    रूस के डिजिटल विकास, संचार तथा मास मीडिया उपमंत्री महामहिम श्री एलेक्सी वोलिन के नेतृत्व में रूस के एक शिष्टमंडल ने आज नई दिल्ली में सूचना और प्रसारण मंत्रालय के सचिव श्री अमित खरे से मुलाकात की। शिष्टमंडल में भारत में रूस संघ के राजदूत महामहिम श्री निकोले कुदासेव तथा अन्य गणमान्य लोग शामिल थे।


    विचार-विमर्श में यह पारस्परिक सहमति बनी कि मीडिया तथा मनोरंजन क्षेत्र में दोनों देशों के बीच सहयोग की प्रक्रिया को संस्थागत रूप देने के लिए बारी-बारी से वार्षिक भारत-रूस फोरम की बैठक आयोजित की जानी चाहिए। इस बैठक में टेलीविजन, समाचार एजेंसियां, डिजिटल डिस्ट्रिब्यूशन प्लेटफॉर्म, न्यू मीडिया, समाचार एकत्रिकरण, कार्यक्रमों का सह-निर्माण, कंटेंट साझेदारी और पेशेवर लोगों के आदान-प्रदान को सहयोग के संभावित क्षेत्रों के रूप में चिन्हित किया गया।


    बैठक में दोनों देशों के युवा पत्रकारों के बीच संपर्कों को मजबूत बनाने की आवश्यकता पर भी प्रमुखता से विचार किया गया।


    सूचना और प्रसारण मंत्रालय के सचिव श्री अमित खरे ने कहा कि इस साल मनाई जाने वाली भारत अंतर्राष्ट्रीय फिल्म समारोह की स्वर्ण जयंती विश्व के देशों के लिए वैश्विक मंच पर अपने सृजन और सिनेमा उत्कृष्टता दिखाने का अवसर प्रदान करती है। उन्होंने रूसी शिष्टमंडल को फिल्म समारोह में भाग लेने का आमंत्रण दिया।


    महामहिम श्री एलेक्सी वोलिन ने रूस में भारतीय फिल्मों की अपार लोकप्रियता की चर्चा की और बताया कि भारतीय फिल्मों के प्रति पूरी तरह समर्पित 24 घंटे का चैनल रूस में चल रहा है।


    बैठक में प्रसार भारती के सीईओ श्री शशि शेखर वेमपति, पीआईबी के प्रधान महानिदेशक श्री सितांशु कार, सूचना और प्रसारण मंत्रालय के संयुक्त सचिव श्री विक्रम सहाय, दूरदर्शन की महानिदेशक सुश्री सुप्रिया साहू, आकाशवाणी के महानिदेशक श्री एफ. शहरयार, डीडी न्यूज महानिदेशक श्री मयंक अग्रवाल, फिल्म समारोह निदेशालय के अपर महानिदेशक श्री चैतन्य प्रसाद तथा एआईआर न्यूज की अपर महानिदेशक सुश्री जे.पी. मट्टू सिंह उपस्थित थीं।


    *****


    आर.के.मीणा/एएम/एजी/एमएस – 861


    

    
    (Release ID: 1570070) Visitor Counter : 267
    
    
      Read this release in: English , Urdu , Marathi , Bengali