      आयुष

      अनुसंधान के साथ शिक्षा और क्‍लिनिकल प्रैक्‍टिस को जोड़ने के बारे में चर्चा के लिए विश्‍व होम्‍योपैथी दिवस पर अंतर्राष्‍ट्रीय सम्‍मेलन
      Posted On: 08 APR 2019 1:31PM by PIB Delhi


    विश्‍व होम्‍योपैथी दिवस पर केन्‍द्रीय होम्‍योपैथी अनुसंधान परिषद (सीसीआरएच) की ओर से 9 और 10 अप्रैल , 2019 को नई दिल्‍ली के डॉ. अम्‍बेडकर अंतर्राष्‍ट्रीय केन्द्र में दो-दिवसीय सम्‍मेलन का आयोजन किया जाएगा। सीसीआरएच आयुष मंत्रालय के तहत एक स्‍वायत्‍त अनुसंधान संगठन है। होम्‍योपैथी के संस्‍थापक डॉ. क्रिश्‍चियन फ्रेडरिक सेमुएल हनीमैन के जन्‍मदिवस के अवसर पर विश्‍व होम्‍योपैथी दिवस आयोजित किया जाता है।


    आयुष मंत्रालय में सचिव श्री वैद्य राजेश कोटेचा , आयुष मंत्रालय में संयुक्‍त सचिव श्री रोशन जग्‍गी, केन्‍द्रीय होम्‍योपैथी परिषद के बोर्ड ऑफ गवर्नर्स के अध्‍यक्ष श्री नीलांजल सान्‍याल और श्री त्रिदंडी चिन्‍ना रामानुज जीयार स्‍वामीजी इस सम्‍मेलन में उपस्थित रहेंगे। होम्‍योपैथी संकाय, ब्रिटेन के अध्‍यक्ष डॉ. गैरी स्मिथ और एलएमएचआई (अंतर्राष्‍ट्रीय) के अध्‍यक्ष डॉ. आलोक पारीक की ओर से श्रद्धांजलि अर्पित की जायेगी।


    इस अवसर पर होम्‍योपैथी के क्षेत्र में असाधारण कार्यों को मान्‍यता देने के उद्देश्‍य से , होम्‍योपैथी से संबंधित आयुष पुरस्‍कार – लाईफ टाइम अचिवमेंट, बेस्‍ट टीचर, युवा वैज्ञानिक और सर्वश्रेष्‍ठ अनुसंधान प्रदान किया जायेगा। इस बार विश्‍व होम्‍योपैथी दिवस पर 24 छात्रों को होम्‍योपैथी के क्षेत्र में अल्‍पकालिक छात्रवृति योजना के तहत छात्रवृ‍त्तियां प्रदान की जाएंगी और चार छात्रों को ’होम्‍योपैथी में क्‍वालि‍टी एम.डी. डिसर्टेशन’ के लिए छात्रवृत्तियां प्रदान की जाएंगी। अनुसंधान के साथ शिक्षा को जोड़ने के प्रयास के तहत दो और पीजी होम्‍योपैथी महाविद्यालयों के साथ सहमति-पत्र पर हस्‍ताक्षर किये जाएंगे। अनुसंधान सुविधाओं पर जोर देना, इस समझौते का लक्ष्‍य है। इसके परिणामस्‍वरूप छात्र अनुसंधान से जुड़ेंगे।


    सम्‍मेलन में होम्‍योपैथी से संबंधित अनेक विषयों पर विचार-विमर्श किया जाएगा।


    *****


    आर.के.मीणा /एएम/एसकेएस/एसएस-876
    

    
    (Release ID: 1570163) Visitor Counter : 510
    
    
      Read this release in: English , Urdu , Marathi