      वित्‍त मंत्रालय

      सीबीडीटी ने भारत में स्‍थायी प्रतिष्‍ठान (पीई) के लाभ संयोजन से संबंधित रिपोर्ट पर हितधारकों से सुझाव आमंत्रित किए
      Posted On: 18 APR 2019 7:39PM by PIB Delhi


    केन्‍द्रीय प्रत्‍यक्ष कर बोर्ड (सीबीडीटी) ने लाभ संयोजन पर गठित समिति की रिपोर्ट सार्वजनिक तौर पर ऑनलाइन उपलब्‍ध करा दी है और विभाग की वेबसाइट पर इस दस्‍तावेज के प्रकाशन की तिथि से 30 दिनों के भीतर इलेक्‍ट्रॉनिक ढंग से सुझाव/टिप्‍पणियां आमंत्रित की हैं। यह दस्‍तावेज www.incometaxindia.gov.in पर उपलब्‍ध है और टिप्‍पणियां इस ईमेल एड्रेस usfttr-1@gov.in पर भेजी जा सकती हैं।


    पृष्‍ठभूमि :


    भारत में गैर-निवासियों पर कराधान आयकर अधिनियम, 1961 के प्रावधानों के साथ-साथ अधिनियम की धारा 90 अथवा 90ए के तहत प्राप्‍त अधिकारों के अंतर्गत केन्‍द्र सरकार द्वारा अनुमोदित दोहरा कराधान निवारण समझौतों (डीटीएए) के प्रावधानों के अनुसार संचालित किया जाता है। भारत में किसी गैर-निवासी की कारोबारी आय पर टैक्‍स लगाया जा सकता है, बशर्ते कि यह अधिनियम के तहत आवश्‍यक सीमा के साथ-साथ लागू कर संधि में उल्लिखित सीमा के तहत भी स्‍वीकार्य हो। इसे स्‍थायी प्रतिष्‍ठान (पीई) की अवधारणा के तहत लगाया जाता है, जिसे मॉडल टैक्स कन्वेंशन के अनुच्‍छेद 5 और कर संधियों में परिभाषित किया जाता है। भारतीय संधियों के अनुच्‍छेद 7 के तहत मुनाफे का संयोजन पीई से इस तरह किया जाता है मानो कि यह पीई के खातों के आधार पर एक विशिष्‍ट एवं अलग निकाय है। ऐसे मामले जिनमें पीई के लिए मुनाफा संयोजन निर्धारित करने हेतु इस तरह के खाते उपलब्‍ध नहीं हैं, उनमें पीई के लिए मुनाफा संयोजन का निर्धारण घरेलू कानूनों के तहत किया जा सकता है। इस तरीके पर अमल के लिए भारत में कर निर्धारण अधिकारी आयकर नियम, 1962 के नियम 10 को लागू कर सकते हैं।


    किसी स्‍थायी प्रतिष्‍ठान के मुनाफा संयोजन से संबंधित मुद्दों के महत्‍व के साथ-साथ लागू कर व्‍यवस्‍था में ज्‍यादा स्‍पष्‍टता लाने की जरूरत को ध्‍यान में रखते हुए एक समिति गठित की गई थी, जिसे डीटीएए के अनुच्‍छेद 7 के तहत पीई से जुड़े मुनाफा संयोजन की मौजूदा योजना पर गौर करने और आयकर नियम, 1962 के नियम 10 में बदलाव लाने से संबंधित सिफारिशें करने की जिम्‍मेदारी सौंपी गई थी। समिति ने अपनी रिपोर्ट पेश कर दी है और इस बारे में हितधारकों एवं आम जनता से सुझाव/टिप्‍पणियां आमंत्रित करने का निर्णय लिया गया है।


    ****


    आर.के.मीणा/आरएनएम/एएम/आरआरएस/जीआरएस – 1044

    
    
    (Release ID: 1571171) Visitor Counter : 14
    
    
      Read this release in: English