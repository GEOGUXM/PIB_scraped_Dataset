      ଭୂବିଜ୍ଞାନ ମନ୍ତ୍ରଣାଳୟ

      ଅତି ଭୟଙ୍କର ସାମୁଦ୍ରିକ ଝଡର ରୂପ ନେଲା ଫନୀ
      • ମେ 2ରୁ ଓଡିଶା ଉପକୂଳରେ ଘଣ୍ଟା ପ୍ରତି 40ରୁ 50କିମି ବେଗରେ ପବନ ବହିବା ସମ୍ଭାବନା
      • ମେ 3 ଓ 4ରେ ଓଡ଼ିଶା ଉପକୂଳରେ ପ୍ରବଳ ବର୍ଷାର ସମ୍ଭାବନା
      Posted On: 30 APR 2019 2:19PM by PIB Bhubaneshwar


    ଦକ୍ଷିଣପୂର୍ବ ଓ ଦକ୍ଷିଣ ପଶ୍ଚିମ ବଙ୍ଗୋପସାଗର ଉପରେ ସ୍ଥିତ ସାମୁଦ୍ରିକ ଝଡ ଫନୀ ଗତ 6 ଘଣ୍ଟା ମଧ୍ୟରେ ଘଣ୍ଟା ପ୍ରତି 16 କିମି ବେଗରେ ଉତ୍ତର-ଉତ୍ତରପଶ୍ଚିମ ଦିଗରେ ଗତିକରି ଘନିଭୂତ ହୋଇ ଏକ ଅତି ଭୟଙ୍କର ସାମୁଦ୍ରିକ ଝଡରେ ପରିଣତ ହୋଇଛି । ମଙ୍ଗଳବାର ସକାଳ 5.30 ସୁଦ୍ଧା 11.7 ଡିଗ୍ରୀ ଉତ୍ତର ଅକ୍ଷାଂଶ ଏବଂ 86.5 ଡିଗ୍ରୀ ପୂର୍ବ ଦ୍ରାଘିମାରେ ବଙ୍ଗୋପସାଗରର ଦକ୍ଷିଣ ପଶ୍ଚିମରେ , ଶ୍ରୀଲଙ୍କାର ତ୍ରିନକୋମାଲିର ପୂର୍ବ-ଉତ୍ତରପୂର୍ବ ଦିଗରେ 670 କିମି ଦୂରତା , ଚେନ୍ନାଇର ପୂର୍ବ-ଦକ୍ଷିଣପୂର୍ବ ଦିଗରେ 690 କିଲୋମିଟର ଦୂରତା ଏବଂ ଆନ୍ଧ୍ରପ୍ରଦେଶର ମଚ୍ଛଲିପଟ୍ଟନମର ଦକ୍ଷିଣ ପୂର୍ବ ଦିଗରେ 760 କିଲୋମିଟର ଦୂରତାରେ କେନ୍ଦ୍ରିଭୂତ ହୋଇଛି । ଆଗାମୀ 36 ଘଣ୍ଟା ମଧ୍ୟରେ ଏହା ଆହୁରି ଘନିଭୂତ ହୋଇ ଅତି ଭୟଙ୍କର ସାମୁଦ୍ରିକ ଝଡରେ ପରିଣତ ହେବାର ସମ୍ଭାବନା ରହିଛି । ମେ 1 ସଂଧ୍ୟା ସୁଦ୍ଧା ଏହା ଉତ୍ତରପଶ୍ଚିମ ଦିଗରେ ଗତି କରିବାର ସମ୍ଭାବନା ରହିଛି ଏବଂ ଏହାପରେ ମୋଡ ବଦଳାଇ ଉତ୍ତର-ଉତ୍ତରପୂର୍ବ ଦିଗରେ ଓଡିଶା ଉପକୂଳ ଆଡକୁ ମୁହାଁଇବ ।


    ଏହାର ପ୍ରଭାବରେ ମେ 2ରେ ଓଡିଶାର ଦକ୍ଷିଣ ଉପକୂଳ ଏବଂ ଆନ୍ଧ୍ରପ୍ରଦେଶର ଉତ୍ତର ଉପକୂଳର ଅନେକ ସ୍ଥାନରେ ସ୍ୱଳ୍ପରୁ ମଧ୍ୟମ ଧରଣର ବର୍ଷା ହେବାର ସମ୍ଭାବନା ରହିଛି । ମେ 3 ଓ 4ରେ ଓଡିଶା ଉପକୂଳ ଏବଂ ଆନ୍ଧ୍ରପ୍ରଦେଶର ଉତ୍ତର ଉପକୂଳର କେତେକ ସ୍ଥାନରେ ପ୍ରବଳରୁ ଅତି ପ୍ରବଳ ବର୍ଷାର ସମ୍ଭାବନା ରହିଛି । ଏହି ଦୁଇ ଦିନ ପଶ୍ଚିମବଙ୍ଗର ଅଧିକାଂଶ ସ୍ଥାନରେ ସ୍ୱଳ୍ପରୁ ମଧ୍ୟମ ଧରଣର ବର୍ଷା ଏବଂ କେତେକ ସ୍ଥାନରେ ଅତି ପ୍ରବଳ ବର୍ଷା ହେବାର ସମ୍ଭାବନା ରହିଛି ।


    ମେ 2ରେ ଉତ୍ତର ଆନ୍ଧ୍ରପ୍ରଦେଶ ଏବଂ ଓଡିଶା ଉପକୂଳରେ ଘଣ୍ଟା ପ୍ରତି 40ରୁ 50କିମି ବେଗରେ ପବନ ବହିବାର ସମ୍ଭାବନା ରହିଛି । ମେ 3 ସକାଳ ବେଳକୁ ପବନର ବେଗ ବୃଦ୍ଧି ପାଇ ଘଣ୍ଟା ପ୍ରତି 60ରୁ 70କିମି ଓ ସର୍ବାଧିକ 85 କିମିରେ ପହଞ୍ଚିବାର ସମ୍ଭାବନା ରହିଛି । 24 ଘଣ୍ଟା ପର୍ଯ୍ୟନ୍ତ ପବନର ବେଗ ବୃଦ୍ଧି ପାଇ କ୍ରମଶଃ ହ୍ରାସ ହେବ ।


    ମେ 2ରୁ 4 ମଧ୍ୟରେ ସମୁଦ୍ର ଗଭୀର ଭାବେ ଅଶାନ୍ତ ରହିବ । ଏହି ସମୟ ମଧ୍ୟରେ ସମୁଦ୍ର ମଧ୍ୟକୁ ନଯିବା ପାଇଁ ମତ୍ସ୍ୟଜୀବୀମାନଙ୍କୁ ବାରଣ କରାଯାଇଛି । ଯେଉଁମାନେ ସମୁଦ୍ର ମଧ୍ୟକୁ ଯାଇଛନ୍ତି ସେମାନଙ୍କୁ ତୁରନ୍ତ ଫେରିଆସିବା ପାଇଁ ସତର୍କ କରାଯାଇଛି ।


    ***************

    
    
    (Release ID: 1571327) Visitor Counter : 30