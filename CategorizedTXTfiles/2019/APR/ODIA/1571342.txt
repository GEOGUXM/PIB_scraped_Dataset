      ଭୂବିଜ୍ଞାନ ମନ୍ତ୍ରଣାଳୟ

      ମାଡ଼ିଆସୁଛି ଅତି ଭୟଙ୍କର ସାମୁଦ୍ରିକ ଝଡ଼ ଫନୀ
      ଓଡ଼ିଶାରେ ବାତ୍ୟା ସତର୍କ ସୂଚନା

      Posted On: 30 APR 2019 4:58PM by PIB Bhubaneshwar

    ବଙ୍ଗୋପସାଗରର ଦକ୍ଷିଣ-ପୂର୍ବରେ ସୃଷ୍ଟ ଭୟଙ୍କର ସାମୁଦ୍ରିକ ଝଡ଼ ଫନୀ ଗତ 6 ଘଣ୍ଟା ମଧ୍ୟରେ 22 କିଲୋମିଟର ବେଗରେ ଉତ୍ତରପଶ୍ଚିମ ଦିଗରେ ଗତି କରି ମଙ୍ଗଳବାର 11.30 ସୁଦ୍ଧା 11.6 ଡିଗ୍ରୀ ଉତ୍ତର ଅକ୍ଷାଂଶ ଓ 85.7 ଡିଗ୍ରୀ ପୂର୍ବ ଦ୍ରାଘିମାରେ ଓଡ଼ିଶାର ପୁରୀଠାରୁ 800 କିଲୋମିଟର ଦୂର ଦକ୍ଷିଣ , ଆନ୍ଧ୍ରପ୍ରଦେଶର ବିଶାଖାପାଟଣାଠାରୁ 620 କିଲୋମିଟର ଦୂର ଦକ୍ଷିଣ-ଦକ୍ଷିଣପୂର୍ବ ଏବଂ ଶ୍ରୀଲଙ୍କାର ତ୍ରିନକୋମାଲିଠାରୁ 660 କିଲୋମିଟର ଉତ୍ତର-ଉତ୍ତରପୂର୍ବରେ ପହଞ୍ଚିଛି । ଆସନ୍ତା 12 ଘଣ୍ଟା ମଧ୍ୟରେ ଏହା ଅତି ଭୟଙ୍କର ସାମୁଦ୍ରିକ ଝଡ଼ରେ ପରିଣତ ହେବାର ସମ୍ଭାବନା ରହିଛି । ମେ 1 ସନ୍ଧ୍ୟା ସୁଦ୍ଧା ଏହା ଉତ୍ତର-ପଶ୍ଚିମ ଦିଗରେ ଗତି କରିବାର ସମ୍ଭାବନା ରହିଛି । ପରେ ଏହା ଉତ୍ତର-ଉତ୍ତରପୂର୍ବ ମୋଡ ନେଇ ଓଡ଼ିଶା ଉପକୂଳରେ ଗୋପାଳପୁର ଏବଂ ଚାନ୍ଦବାଲି ଦେଇ ମେ 3 ଅପରାହ୍ନ ସୁଦ୍ଧା ପୁରୀର ଦକ୍ଷିଣ ଆଡକୁ ମୁହାଁଇବ । ଏହାର ପ୍ରଭାବରେ ଘଣ୍ଟାପ୍ରତି 175ରୁ 185 କିଲୋମିଟର ବେଗରେ ପବନ ବହିବାର ସମ୍ଭାବନା ରହିଛି । ପବନର ବେଗ ଘଣ୍ଟାପ୍ରତି ସର୍ବାଧିକ 205 କିଲୋମିଟର ବେଗରେ ପହଞ୍ଚିବାର ସମ୍ଭାବନା ରହିଛି ।


    ଝଡ ପ୍ରଭାବରେ ମେ 2ରେ ଓଡ଼ିଶାର ଦକ୍ଷିଣ ଉପକୂଳରେ ଅନେକ ସ୍ଥାନରେ ସ୍ୱଳ୍ପରୁ ମଧ୍ୟମ ଧରଣର ଏବଂ କେତେକ ସ୍ଥାନରେ ପ୍ରବଳରୁ ଅତି ପ୍ରବଳ ବର୍ଷା ହେବାର ସମ୍ଭାବନା ରହିଛି । ମେ 3ରେ ଉପକୂଳ ଓ ଆଭ୍ୟନ୍ତରୀଣ ଓଡ଼ିଶାର ଅଧିକାଂଶ ସ୍ଥାନରେ ପ୍ରବଳରୁ ଅତି ପ୍ରବଳ (20 ସେମିରୁ ଅଧିକ) ବର୍ଷା ହେବାର ସମ୍ଭାବନା ରହିଛି । ମେ 4ରେ ଉତ୍ତର ଓଡିଶାରେ ମଧ୍ୟ ପ୍ରବଳ ବର୍ଷା ହେବାର ସମ୍ଭାବନା ରହିଛି ।


    ମେ 2ରେ ଓଡ଼ିଶା ଉପକୂଳରେ ପବନର ବେଗ ଘଣ୍ଟାପ୍ରତି 60ରୁ 70 କିଲୋମିଟର ବେଗରୁ ଆରମ୍ଭ ହୋଇ 85 କିଲୋମିଟରରେ ପହଞ୍ଚିବାର ସମ୍ଭାବନା ରହିଛି । ମେ 3 ସକାଳୁ ପବନର ବେଗ ଘଣ୍ଟାପ୍ରତି 175ରୁ 185 କିଲୋମିଟର ରହିବ ଏବଂ ଏହା ବୃଦ୍ଧି ପାଇ 205 କିଲୋମିଟରରେ ପହଞ୍ଚିବାର ସମ୍ଭାବନା ରହିଛି । ଏହି ସମୟରେ ସମୁଦ୍ର ପ୍ରବଳ ଭାବେ ଅଶାନ୍ତ ରହିବ । ଝଡ଼ ସ୍ଥଳ ଭାଗ ଛୁଇଁବା ସମୟରେ ଗଞ୍ଜାମ , ଖୋର୍ଦ୍ଧା , ପୁରୀ ଏବଂ ଜଗତସିଂହପୁର ଜିଲ୍ଲାରେ ସମୁଦ୍ରରେ 1.5 ମିଟର ଉଚ୍ଚତାରେ ଜୁଆର ଉଠି ତଳିଆ ଭୂମି ଆଡକୁ ମାଡିଆସିବ । ଏହି ସମୟ ମଧ୍ୟରେ ମତ୍ସ୍ୟଜୀବୀମାନେ ସମୁଦ୍ର ମଧ୍ୟକୁ ନଯିବା ପାଇଁ ବାରଣ କରାଯାଇଛି । ଯେଉଁମାନେ ସମୁଦ୍ର ଭିତରକୁ ଯାଇଛନ୍ତି ସେମାନଙ୍କୁ ଯଥାଶୀଘ୍ର ଫେରିଆସିବା ପାଇଁ ସତର୍କ କରାଯାଇଛି ।


    *********************

    
    
    (Release ID: 1571342) Visitor Counter : 41