      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ଏଫଟିଆଇଆଇ ପକ୍ଷରୁ ଚଳଚ୍ଚିତ୍ର ସମାଲୋଚନା ଏବଂ ସମୀକ୍ଷା କଳା ପାଠ୍ୟକ୍ରମ ଘୋଷଣା
      Posted On: 10 APR 2019 4:38PM by PIB Bhubaneshwar


    ଭାରତୀୟ ଚଳଚ୍ଚିତ୍ର ଏବଂ ଟେଲିଭିଜନ ପ୍ରତିଷ୍ଠାନ ( FTII ) , ପୁନେ ଆଉ ଏକ ନୂତନ କ୍ଷେତ୍ରରେ ପ୍ରବେଶ କରିଛି । ଏହି କ୍ରମରେ ଆଜି ଏଫଟିଆଇଆଇ ପକ୍ଷରୁ ପ୍ରଥମ ଥର ପାଇଁ ଚଳଚ୍ଚିତ୍ର ସମାଲୋଚନା ଏବଂ ସମୀକ୍ଷା କଳା ପାଠ୍ୟକ୍ରମ ଘୋଷଣା କରାଯାଇଛି ।


    ଏହି 20 ଦିନିଆ ପାଠ୍ୟକ୍ରମ ଆସନ୍ତା ମେ 28 ତାରିଖ ଠାରୁ ଜୁନ୍ 19 ତାରିଖ ପର୍ଯ୍ୟନ୍ତ ନୂଆଦିଲ୍ଲୀ ଠାରେ ଭାରତୀୟ ଗଣ ଯୋଗାଯୋଗ ପ୍ରତିଷ୍ଠାନ ( IIMC ) , ସହଯୋଗରେ ଆୟୋଜନ କରାଯିବ ।


    ଏହି ପାଠ୍ୟକ୍ରମ ସଂପର୍କରେ ବକ୍ତବ୍ୟ ରଖି ଏଫଟିଆଇଆଇ ନିର୍ଦ୍ଦେଶକ ଶ୍ରୀ ଭୂପେନ୍ଦ୍ର କେଁଥୋଲା କହିଛନ୍ତି ଯେ ଚଳଚ୍ଚିତ୍ର ସମାଲୋଚକ , ଚଳଚ୍ଚିତ୍ର ସମୀକ୍ଷକ , ଚଳଚ୍ଚିତ୍ର ବ୍ଲଗର , ଗବେଷକ , ଛାତ୍ରଛାତ୍ରୀ , ଚଳଚ୍ଚିତ୍ର ଶିକ୍ଷାବିତମାନଙ୍କ ପକ୍ଷରୁ ଦୀର୍ଘ ଦିନରୁ ଏହି ଦାବି ରହିଥିଲା । ଏପରିକି ଚଳଚ୍ଚିତ୍ର ପ୍ରତି ସାଧାରଣ ରୁଚି ରଖୁଥିବା ବ୍ୟକ୍ତିବିଶେଷ ଏଥିପାଇଁ ଦାବି କରି ଆସୁଥିଲେ । ଚଳଚ୍ଚିତ୍ରକୁ କିଭଳି ଭାବେ “ ପଢ଼ିବା ” ଉଚିତ ଯଦ୍ଦ୍ୱାରା ଏହାକୁ ସଠିକ ଭାବେ ସମୀକ୍ଷା କରାଯାଇପାରିବ । ଏହି ପାଠ୍ୟକ୍ରମ ମାଧ୍ୟମରେ ସେମାନଙ୍କୁ ଉପରୋକ୍ତ ପଦ୍ଧତି ସମ୍ପର୍କରେ ଶିକ୍ଷା ପ୍ରଦାନ କରାଯିବ ବୋଲି ସେ କହିଥିଲେ ।


    ଏହି ପାଠ୍ୟକ୍ରମ ଭୋପାଳ ଭିତ୍ତିକ ଚଳଚ୍ଚିତ୍ର ନିର୍ମାତା ସୁଶ୍ରୀ ରାଜୁଲା ଶାହାଙ୍କ ଦ୍ୱାରା ପ୍ରସ୍ତୁତ କରାଯାଇଛି । ସେ ଏଫଟିଆଇଆଇର ପ୍ରାକ୍ତନ ଛାତ୍ରୀ । ଏଫଟିଆଇଆଇରେ 1997 ଠାରୁ 2000 ପର୍ଯ୍ୟନ୍ତ ସୁଶ୍ରୀ ଶାହା ଚଳଚ୍ଚିତ୍ର ନିର୍ଦ୍ଦେଶନା ଶିକ୍ଷାଲାଭ କରିଥିଲେ । ବିଭିନ୍ନ ପ୍ରକାର କଳା , ଚିନ୍ତନ ଶ୍ରେଣୀ ଏବଂ ଚିନ୍ତନ ତଥା ଜନସାଧାରଣଙ୍କ ସହ ଘନିଷ୍ଠ ଭାବେ ଜଡ଼ିତ ହୋଇ କିଭଳି ଚଳଚ୍ଚିତ୍ର ପ୍ରସ୍ତୁତ କରାଯାଇଥାଏ , ଲୋକମାନଙ୍କ କାର୍ଯ୍ୟ ଓ ଦୃଷ୍ଟିଭଙ୍ଗୀକୁ କିଭଳି ଚଳଚ୍ଚିତ୍ରରେ ରୂପ ପ୍ରଦାନ କରାଯାଇଥାଏ ସେ ସମ୍ପର୍କରେ ସୁଶ୍ରୀ ଶାହାଙ୍କର ଦୀର୍ଘ ଅଧ୍ୟୟନ ଓ ଅଭିଜ୍ଞତା ରହିଛି । ଚଳଚ୍ଚିତ୍ର ପ୍ରାକ୍ଟିସ୍ ଏବଂ ଡିଜିଟାଲ ପାର୍ଟସର କ୍ରମବର୍ଦ୍ଧିଷ୍ଣୁ ସୁଯୋଗ ସମ୍ପର୍କରେ ଅଧ୍ୟୟନ କରିବା ଏବଂ କାର୍ଯ୍ୟ କରିବାରେ ତାଙ୍କର ବିଶେଷ ରୁଚି ରହିଛି ।


    ଏହି ପାଠ୍ୟକ୍ରମ ସମ୍ପର୍କରେ ସୂଚନା ଦେଇ ସୁଶ୍ରୀ ଶାହା କହିଲେ ଯେ ଏହାକୁ ଏଭଳି ଭାବେ ଡିଜାଇନ କରାଯାଇଛି ଯଦ୍ଦ୍ୱାରା ଚଳଚ୍ଚିତ୍ର ସମାଲୋଚନା ଶୃଙ୍ଖଳାର ମୌଳିକ ଭିତ୍ତିଭୂମି ସମ୍ପର୍କରେ ମଧ୍ୟ ବିଦ୍ୟାର୍ଥୀମାନେ ଜ୍ଞାନ ଆହରଣ କରିପାରିବେ । ସେମାନଙ୍କୁ ଏଭଳି ଭାବେ ତାଲିମ ପ୍ରଦାନ କରାଯିବ ଯଦ୍ଦ୍ୱାରା ସେମାନେ ସିନେମାର ନିଗୂଢ଼ ଦର୍ଶକ ହୋଇପାରିବେ । ଏହି ପାଠ୍ୟକ୍ରମ ମଧ୍ୟରେ ସେମାନଙ୍କୁ ସମାଲୋଚନାତ୍ମକ ଦୃଷ୍ଟିକୋଣ ମାଧ୍ୟମରେ ସିନେମା ଇତିହାସରେ ପ୍ରସିଦ୍ଧି ଲାଭ କରିଥିବା ଅନେକ ଗୁରୁତ୍ୱପୂର୍ଣ୍ଣ ଚଳଚ୍ଚିତ୍ର ଅଧ୍ୟୟନ କରିବାର ଶିକ୍ଷା ପ୍ରଦାନ କରାଯିବ ।


    ଏହି ପାଠ୍ୟକ୍ରମ ଏଫଟିଆଇଆଇ ଅଧୀନରେ ଦେଶବ୍ୟାପୀ ଚଳଚ୍ଚିତ୍ର ଶିକ୍ଷା ଆଉଟରିଚ୍ ପ୍ରୟାସ ଏସକେଆଇଏଫଟି (ସ୍କିଲ୍ଂ ଇଣ୍ଡିଆ ଇନ୍ ଫିଲ୍ମ ଆଣ୍ଡ ଟେଲିଭିଜନ୍ ) ଜରିଆରେ ପରିଚାଳନା କରାଯିବ । ଏହା ଅଧୀନରେ 135ରୁ ଉର୍ଦ୍ଧ୍ଵ ସର୍ଟ ଟର୍ମ କୋର୍ସ ଅନୁଷ୍ଠିତ କରାଯାଇଛି ଯାହାକି ଦେଶର 37ଟି ସହରରେ ଆୟୋଜନ କରାଯାଇଛି ଓ ଏଥିରେ 5800 ଶିକ୍ଷାର୍ଥୀ ସାମିଲ ହୋଇଛନ୍ତି ।


    ଏବେ ଆରମ୍ଭ କରାଯିବାକୁ ଥିବା ନୂତନ ପାଠ୍ୟକ୍ରମ ସମସ୍ତଙ୍କ ପାଇଁ ଉନ୍ମୁକ୍ତ ରହିଛି ଏବଂ ଏଥିପାଇଁ କୌଣସି ବୟସ ସୀମା ରଖାଯାଇନାହିଁ । ଏଥିପାଇଁ ଆବେଦନ କରିବାର ଶେଷ ତାରିଖ ହେଲା ଏପ୍ରିଲ 22 , 2019 । ଚୟନ କରାଯାଇଥିବା ଓ ଦିଲ୍ଲୀ ବାହାରୁ ଆସୁଥିବା ଅଂଶଗ୍ରହଣକାରୀମାନଙ୍କ ଅନୁରୋଧ କ୍ରମେ ସେମାନଙ୍କ ରହିବା ବନ୍ଦୋବସ୍ତ କରାଯିବ । ଏ ସମ୍ପର୍କୀତ ବିସ୍ତୃତ ତଥ୍ୟ www.ftii.ac.in ୱେବସାଇଟରେ ଉପଲବ୍ଧ ।


    ***************

    
    
    (Release ID: 1570446) Visitor Counter : 23