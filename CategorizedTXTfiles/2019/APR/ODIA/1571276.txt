      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସାମୁଦ୍ରିକ ଝଡ଼ ଫନୀର ମୁକାବିଲା ନେଇ କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ସମୀକ୍ଷା ବୈଠକ
      • ବୈଠକରେ ଯୋଗଦେଲେ ତାମିଲନାଡୁ, ଆନ୍ଧ୍ରପ୍ରଦେଶ, ଓଡ଼ିଶା ଏବଂ ପଶ୍ଚିମବଙ୍ଗର ମୁଖ୍ୟ ସଚିବ ଓ ପ୍ରମୁଖ ସଚିବ

      Posted On: 29 APR 2019 4:21PM by PIB Bhubaneshwar

    ଆଜି କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ଜାତୀୟ ବିପର୍ଯ୍ୟୟ ପ୍ରଶମନ କମିଟିର ଏକ ବୈଠକରେ ସାମୁଦ୍ରିକ ଝଡ଼ ଫନୀର ମୁକାବିଲା ନେଇ ପ୍ରସ୍ତୁତି ପଦକ୍ଷେପ ସମ୍ପର୍କରେ ସମୀକ୍ଷା କରାଯାଇଛି । ତାମିଲନାଡୁ , ଆନ୍ଧ୍ରପ୍ରଦେଶ , ଓଡ଼ିଶା ଏବଂ ପଶ୍ଚିମବଙ୍ଗର ମୁଖ୍ୟ ସଚିବ ଓ ପ୍ରମୁଖ ସଚିବମାନେ ଭିଡିଓ କନଫରେନ୍ସ ମାଧ୍ୟମରେ ଏହି ବୈଠକରେ ଯୋଗ ଦେଇଥିଲେ ।


    ଏହି ସାମୁଦ୍ରିକ ଝଡ଼ ଫଳରେ ସୃଷ୍ଟି ହେବାକୁ ଥିବା ଯେକୌଣସି ପରିସ୍ଥିତିର ମୁକାବିଲା କରିବା ପାଇଁ ସେମାନେ ସମ୍ପୂର୍ଣ୍ଣ ପ୍ରସ୍ତୁତ ବୋଲି ସମ୍ପୃକ୍ତ ରାଜ୍ୟ ସରକାରମାନଙ୍କର ପଦାଧିକାରୀମାନେ ବୈଠକରେ ଦୃଢ଼ୋକ୍ତି ପ୍ରକାଶ କରିଥିଲେ । ପୁନଶ୍ଚ ସମୁଦ୍ର ମଧ୍ୟକୁ ନଯିବା ପାଇଁ ରାଜ୍ୟ ସରକାରମାନେ ମତ୍ସ୍ୟଜୀବୀମାନଙ୍କୁ ସତର୍କ କରିଛନ୍ତି । ପ୍ରଜନନ ସମୟ ଥିବାରୁ ଜୁନ 14 ପର୍ଯ୍ୟନ୍ତ ମାଛ ଧରା ଉପରେ ସାମୟିକ ନିଷେଧାଦେଶ ଜାରି ଥିବାର ଗୁରୁତ୍ୱାରୋପ କରାଯାଇଥିଲା । ଏହି ନିଷେଧାଦେଶକୁ ଫଳପ୍ରଦ ଭାବେ ପାଳନ କରିବା ପାଇଁ ରାଜ୍ୟ ସରକାରମାନଙ୍କୁ ନିର୍ଦ୍ଦେଶ ଦିଆଯାଇଥିଲା । ରାଜ୍ୟ ସରକାରମାନଙ୍କର ଅନୁରୋଧ ମୁତାବକ ଏସଡିଆରଏଫର ପ୍ରଥମ ଦଫାକୁ ଆଗୁଆ ପ୍ରଦାନ କରିବା ପାଇଁ ଘରୋଇ ମନ୍ତ୍ରଣାଳୟ ତରଫରୁ ଆଶ୍ୱାସନା ପ୍ରଦାନ କରାଯାଇଥିଲା ।


    ଭାରତୀୟ ପାଣିପାଗ ବିଭାଗର ଆଗୁଆ ସୂଚନା ଅନୁଯାୟୀ ସାମୁଦ୍ରିକ ଝଡ଼ ଫନୀ ଏବେ ଚେନ୍ନାଇଠାରୁ 880 କିଲୋମିଟର ଦୂର ଦକ୍ଷିଣ-ପୂର୍ବ ଦିଗରେ ସ୍ଥିର ରହିଛି । 2019 ଏପ୍ରିଲ 30 ସୁଦ୍ଧା ଏହା ଘନୀଭୂତ ହୋଇ ଭୟଙ୍କର ସାମୁଦ୍ରିକ ଝଡ଼ରେ ପରିଣତ ହେବା ନେଇ ଆଶା କରାଯାଉଛି । 2019 ମେ 1 ପର୍ଯ୍ୟନ୍ତ ଏହି ଝଡ ଉତ୍ତର-ପଶ୍ଚିମ ଦିଗରେ ଗତି କରିବା ଜାରି ରହିବ ଏବଂ ପରେ ଏହା କ୍ରମେ ଉତ୍ତର-ପୂର୍ବ ଦିଗରେ ଗତି କରିବ । ପୂର୍ବ ଉପକୂଳରେ ସ୍ଥିତ ରାଜ୍ୟଗୁଡିକ ଉପରେ ଏହାର ପ୍ରଭାବ ନେଇ ସରକାର ତୀକ୍ଷ୍ଣ ଦୃଷ୍ଟି ରଖିଛନ୍ତି ।


    ରାଜ୍ୟ ସରକାରଙ୍କ ଅଧିକାରୀମାନଙ୍କ ସହ ବୁଝାମଣା ରଖାଯାଉଛି ଏବଂ ଏନଡିଆରଏଫ ଓ ଭାରତୀୟ ତଟରକ୍ଷୀ ବାହିନୀକୁ ସତର୍କ କରାଯାଇଛି । ସେମାନେ ସଠିକ ସ୍ଥାନରେ ମହଜୁଦ ରହି ନିଜକୁ ସମ୍ପୂର୍ଣ୍ଣ ଭାବେ ପ୍ରସ୍ତୁତ କରି ରଖିଛନ୍ତି । 2019 ଏପ୍ରିଲ 25ଠାରୁ ସମୁଦ୍ର ମଧ୍ୟକୁ ନଯିବା ପାଇଁ ମତ୍ସ୍ୟଜୀବୀମାନଙ୍କୁ ସତର୍କ କରାଯାଉଛି ଓ ଯେଉଁମାନେ ସମୁଦ୍ର ଭିତରକୁ ଯାଇଛନ୍ତି ସେମାନଙ୍କୁ ସ୍ଥଳ ଭାଗକୁ ଫେରି ଆସିବା ପାଇଁ କୁହାଯାଉଛି । ସମସ୍ତ ସମ୍ପୃକ୍ତ ରାଜ୍ୟମାନଙ୍କୁ ଆଇଏମଡି ତରଫରୁ 3 ଘଣ୍ଟିଆ ବୁଲେଟିନ ମାଧ୍ୟମରେ ପାଣିପାଗ ସମ୍ବନ୍ଧୀୟ ସୂଚନା ପ୍ରଦାନ କରାଯାଉଛି । ରାଜ୍ୟ ସରକାର ଓ କେନ୍ଦ୍ରୀୟ ଏଜେନ୍ସିମାନଙ୍କ ସହ ଏମଏଚଏ ନିୟମିତ ସମ୍ପର୍କରେ ରହିଛି । ପରିସ୍ଥିତିର ସମୀକ୍ଷା ପାଇଁ ଆସନ୍ତା କାଲି ଆଉ ଏକ ଏନସିଏମସି ବୈଠକ ବସିବ ।


    ****************

    
    
    (Release ID: 1571276) Visitor Counter : 52