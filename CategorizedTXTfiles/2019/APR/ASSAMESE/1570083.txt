      বিত্ত মন্ত্ৰালয়

      
      নিৰ্বাচনী আচৰণ বিধি চলি থকাৰ সময়তে উত্তৰ-পূৱত জব্দ ১.৯৬ কোটি
      নিৰ্বাচনৰ দিন ঘোষণাৰ পিছত এই পৰ্যন্ত বিমানবন্দৰকে ধৰি উত্তৰ পূৱৰ বিভিন্ন স্থানত ১.৯৬ কোটি টকা জব্দ কৰা হৈছে। - সঞ্জয় বাহাদুৰ, সঞ্চালক প্ৰধান, আয়কৰ
      Posted On: 03 APR 2019 7:29PM by PIB Guwahati


    “২০১৯ চনৰ সাধাৰণ নিৰ্বাচনৰ তাৰিখ ঘোষণাৰ পিছত নিৰ্বাচন কেন্দ্ৰিক ধনৰ সৰবৰাহৰ ক্ষেত্ৰত সমগ্ৰ উত্তৰ-পূৱৰ ১১২ খন জিলা আৰু ১২ টাকৈ বিমানবন্দৰৰ ওপৰত চকু ৰাখিবৰ বাবে ১৫০ ৰো অধিক বিষয়া কৰ্মচাৰী নিয়োগ কৰা হৈছে।” এই কথা আজি গুৱাহাটীত আয়োজিত এক সংবাদ মেলত উল্লেখ কৰে আয়কৰ বিভাগ (তদন্ত)ৰ সঞ্চালক প্ৰধান সঞ্জয় বাহাদুৰে। সঞ্চালক প্ৰধানজনে এই সংবাদমেলতেই নিৰ্বাচনৰ সময়ছোৱাত ব্যয় নিৰীক্ষণ তথা নগদ ধনৰ সৰবৰাহৰ ওপৰত চকু ৰখাৰ গুৰুত্ব সন্দৰ্ভতো বক্তব্য ৰাখে।


    উল্লেখ্য যে নিৰ্বাচনত ক’লাধনৰ ব্যৱহাৰৰ সম্ভাৱনীয়তা সমুলঞ্চে নাইকিয়া কৰাৰ উদ্দেশ্যেৰেই নিৰ্বাচন আয়োগে উত্তৰ-পূৱ মণ্ডলৰ আয়কৰ সঞ্চালকালয় (তদন্ত)ৰ ওপৰত ফলপ্ৰসূভাৱে নিৰ্বাচনী ব্যয় তদাৰক কৰাৰ বাবে দায়িত্ব ন্যস্ত কৰিছে।


    সঞ্চালকালয়ে এই ক্ষেত্ৰত যথাযথভাৱে দায়িত্ব পালনৰ বাবে ৰাজ্যৰ মুখ্য নিৰ্বাচনী বিষয়া, জিলা নিৰ্বাচনী বিষয়া, আৰক্ষী আৰু অন্যান্য আইন প্ৰণয়নকাৰী গোটসমূহৰ সৈতে দৈনিক ভিত্তিত সুসমন্বয়েৰে কাম কৰিছে। এই সন্দৰ্ভত সঞ্চালক প্ৰধান বাহাদুৰে কয়, “সঞ্চালকালয়ৰ স্বতন্ত্ৰ পদক্ষেপৰ যোগেদিয়েই ধন লেনদেনৰ এক বৃহৎ সংখ্যা পোহৰলৈ আহিছে। অঞ্চলটোৰ ভালেমান গ্ৰামীণ আৰু সমবায় বেংককে ধৰি অন্যান্য বেংকসমূহতো সন্দেহজনক এক বৃহৎ পৰিমাণৰ ধন জমা কৰা হৈছে, বিশেষকৈ নিৰ্বাচনৰ তাৰিখ ঘোষণা কৰাৰ পিছত। ঠিক তেনেদৰে বৃহৎ পৰিমাণৰ ধন বেংকৰ পৰা উলিওৱাও হৈছে। এই লেনদেনসমূহ নিৰ্বাচনী ব্যয় তদাৰকী ব্যৱস্থাৰ নিয়মিত প্ৰক্ৰিয়াৰ আওঁতালৈ অনা হৈছে আৰু ক্ষেত্ৰপৰ্যায়ৰ চোৰাংচোৱাই প্ৰদান কৰা তথ্য অনুসৰি এনে ধৰৰ কিছু অংশই নিৰ্বাচনৰ বিধি উলঙ্ঘা কৰা তথা স্বচ্ছ আৰু নিকা নিৰ্বাচন অনুষ্ঠিত হোৱাৰ ক্ষেত্ৰত বাধা প্ৰদানৰ বাবে অপব্যৱহাৰ কৰাৰ যথেষ্ট সম্ভাৱনীয়তা আছে। ”


    এই সমগ্ৰ প্ৰক্ৰিয়া বৰ্ণনা কৰি শ্ৰী বাহাদুৰে কয়, “ নিৰ্বাচনী ব্যয়ৰ সঠিক পৰ্যবেক্ষণ খৰাৰ ক্ষেত্ৰত প্ৰয়োজনীয় সকলোধৰণৰ পদক্ষেপ গ্ৰহণ তথা উৎস ব্যৱহাৰ কৰিবলৈ ভাৰতীয় নিৰ্বাচন আয়োগে আয়কৰ তদন্ত সঞ্চালকালয়ক নিৰ্দেশ দিছে। সেয়েহে, এই পৰ্যন্ত বিভিন্ন বিভাগীয় কৰ্তৃপক্ষৰ পৰা যাৱতীয় তথ্য লাভ নকৰাত ভালেমান গুৰুত্বপূৰ্ণ পদক্ষেপ সঞ্চালকালয়ে নিজাববীয়াকৈ গ্ৰহণ কৰিছে। ইতিমধ্যেই ফাইনেন্সিয়েল ইণ্টেলিজেন্স ইউনিট অৱ ইণ্ডিয়া চমুকৈ এফআইইউ, ৰিজাৰ্ভ বেংক অৱ ইণ্ডিয়া আৰু প্ৰধান প্ৰধান বেংকসমূহক ১০ লাখতকৈ অধিক ধন উলিওৱা আৰু জমা কৰা সংক্ৰান্তীয় সকলো দিশৰ ডিজিটেল তথ্য যোগান ধৰিবলৈ নিৰ্দেশ দিয়া হৈছে। ইতিমধ্যেই বিগত সপ্তাহৰ পৰাই এই তথ্যসমূহ সঞ্চালকালয়ে লাভ কৰিছে আৰু সেইবোৰ বিশ্লেষণ কৰি থকা হৈছে। তাৎক্ষণিক পদক্ষেপ গ্ৰহণৰ বাবে নিৰ্বাচন কালত সকলো তথ্য ক্ষীপ্ৰতাৰে যোগান ধৰিবলৈও কোৱা হৈছে।”


    শ্ৰী বাহাদুৰে লগতে উল্লেখ কৰে, “৩১ মাৰ্চ ২০১৯ তাৰিখৰ কেইদিনমান পূৰ্বৰে পৰা লাভ কৰা প্ৰাথমিক নমুনা তথ্যই আমাৰ তদন্তকাৰী বিষয়াসকলৰ আশংকা নিশ্চিত কৰে যে বেংকসমূহক কিছু সন্দেহজনক ধন সৰবৰাহ তথা লুকুওৱাৰ বাবে ব্যৱহাৰ কৰা হ’ব। অৱশ্যে এই পৰ্যন্ত অঞ্চলটোৰ পাচটা প্ৰধান বেংকৰ শেহতীয়া প্ৰায় ১০ টা দিনৰ লেনদেনৰ তথ্যখিনিহে লাভ কৰা যাব। আনকি এই সৰু নমুনাটোৰ পৰাই ১০ লাখতকৈও অধিক পৰিমাণৰ ধন বেংকত জমা কৰা আৰু উলিওৱাৰ দৰে ঘটনা পোহৰলৈ আহিছে আৰু সম্প্ৰতি নজৰবন্দী হৈ আছে। ইতিমধ্যেই এনে ২০০ টাতকৈও অধিক ঘটনাৰ তদন্ত প্ৰক্ৰিয়া আৰম্ভ কৰা হৈছে।”


    শ্ৰী বাহাদুৰে লগতে কয়, “তেনেধৰণৰ লেনদেনৰ পৰিমাণ আৰু সঘনতা অতিকৈ চিন্তনীয় বিষয় আৰু অনাগত দিনকেইটাত সঞ্চালকালয়ে এই সন্দৰ্ভত ব্যাপক তদন্ত অভিযান চলাব। ইফালে কিছুদিনৰ ভিতৰতেই উত্তৰ-পূৱৰ ১০০ ৰো অধিক বেংকৰ পৰা সবিশেষ লেনদেনৰ তথ্যসমূহো আমাৰ হাতত পৰিবহি। লগতে কওঁ যে নিৰ্বাচনৰ দিন ঘোষণা কৰাৰ দিনৰে পৰা ২ এপ্ৰিল, ২০১৯ তাৰিখ পৰ্যন্ত আয়কৰ আইনৰ অধীনত বিমান বন্দৰকে ধৰি উত্তৰ পূৱৰ বিভিন্ন স্থানত সৰ্বমুঠ ১.৯৬ কোটি টকা জব্দ কৰা হৈছে।”

    
    
    (Release ID: 1570083) Visitor Counter : 6
    
    
      Read this release in: English