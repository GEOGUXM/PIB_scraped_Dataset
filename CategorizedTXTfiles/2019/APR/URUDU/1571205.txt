      وزارت خزانہ

      جموں وکشمیر خطے میں انکم ٹیکس کے محکمے کی تلاشی کی کارروائی جاری
      Posted On: 25 APR 2019 9:05PM by PIB Delhi


    نئی دہلی،25 اپریل۔وادی کشمیر میں پانچ مقامات پر انکم ٹیکس کے محکمے کی تلاشی لینے اور ضبط کرنے کی کارروائی آج بھی جاری رہی۔ یہ تلاشی کی کارروائی ایک ایسے گروپ کے خلاف کی جارہی ہے جو وادی کشمیر میں ادویات کا تھوک تقسیم کار ہے اور اس معاملے میں اس کی اجارے داری قائم ہے۔ بتایا جاتا ہے کہ اس گروپ پر زندگی بچانے والی ادویات کو بہت زیادہ نفع کے ساتھ فروخت کرنے کاالزام ہے۔ یہ ادویات وادی میں صرف اسی گروپ کے توسط سے حاصل کی جاسکتی ہیں۔ اس طرح کمائے جانے والے غیرمعمولی منافع کو سری نگر میں ریئل اسٹیٹ میں سرمایہ کاری کیلئے استعمال کیا گیا ہے ، ساتھ ہی اس گروپ کے پرموٹر کے اہل خانہ نے بغیر حساب کے اخراجات کئے ہیں جس کا انکم ٹیکس ریٹرن میں ذکر نہیں کیا گیا ہے۔


    تلاشی میں ایسی دستاویزات اور ڈیجیٹل شواہد ہاتھ لگے ہیں جن سے پتہ چلتا ہے کہ پرموٹر اور ان کے اہل خانہ نے اپنی آمدنی کو ظاہر نہیں کیا ہے۔ بظاہر اس گروپ نے سری نگر میں زمین کے دو قطعات کے سلسلے میں لین دین پر جو 3.08 کروڑ روپئے کا نفع کمایا تھا اس کو انکم ٹیکس ریٹرن میں ظاہر نہیں کیاہے۔ ہارڈ ڈسک کی شکل میں جو ڈیجیٹل ثبوت ضبط کیا گیا ہے اس سے پتہ چلتا ہے کہ فروخت سے ہونے والی آمدنی کا ایک حصہ جو کہ تمام کاروبار کا تقریباً دس فیصد ہے ، اس کو نفع کم دکھانے کیلئے کھاتے کی کتابوں سے باہر رکھاگیا ہے۔


    تلاشی میں گروپ کے پرموٹر کے خاندان کے ایک رکن کے بنک کھاتے کا بھی پتہ چلا ہے جو کہ سری نگر میں جے اینڈ کے بینک کی عالمگیر ی برانچ میں ہے، اس بینک کھاتے کو بظاہر ادویا ت کے کاروبار سے ہونے والی بغیر حساب کتاب کی آمدنی کو ٹھکانے لگانے کیلئے استعمال کیاجارہا ہے۔ تلاشی میں اس گروپ کے تین بینک لاکروں کا بھی پتہ چلا ہے اور اس تلاشی میں گروپ کے خلاف مزید شواہد ملنے کا امکان ہے۔ اس گروپ کو جے اینڈ کے بینک کے قرضے کے سلسلے میں چھوٹ دی گئی ہے جس کے تحت اس کے ماہانہ سود میں 50 فیصد معاف کیا گیا ہے۔


    اس گروپ نے نوٹ بندی کی مدت کے دوران پرانی کرنسی میں 47.20 لاکھ روپئے نقد جمع کرائے تھے ۔ یہ کیش کہاں سے آیا تھا گروپ نے اس کی بھی وضاحت نہیں کی ہے۔


    ***************


    U. No. 1969


    

    
    (Release ID: 1571205) Visitor Counter : 4
    
    
      Read this release in: English