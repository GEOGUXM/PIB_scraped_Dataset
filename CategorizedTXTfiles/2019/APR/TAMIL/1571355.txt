      PIB Headquarters

      இந்திராகாந்தி அணு ஆராய்ச்சி மையத்தின் நிறுவன நாள் விழா
      Posted On: 30 APR 2019 5:52PM by PIB Chennai


    கல்பாக்கத்தில் அமைந்துள்ள அணுசக்தித் துறையின் இந்திராகாந்தி அணு ஆராய்ச்சி மையத்தின் நிறுவன நாள் இன்று கொண்டாடப்பட்டது. 1971 ஆம் ஆண்டு ஏப்ரல் 30 ஆம் தேதியன்று அணுசக்தி ஆணையத்தின் அப்போதைய தலைவரான டாக்டர் விக்ரம்சாரா பாயின் உத்தரவின்பேரில், இந்த மையம் அமைக்கப்பட்டது.


    இந்நிகழ்ச்சியில் மத்திய அரசின் அணுசக்தித் துறை ஹோமி பாபா இருக்கைப் பேராசிரியரும், முன்னாள் தலைமை அறிவியல் ஆலோசகருமான டாக்டர் ஆர் சிதம்பரம் தலைமை விருந்தினராக பங்கேற்றார். அணு சக்தித் துறையின் செயலர் திரு கே என் வியாஸ் இந்நிகழ்ச்சியில் பங்கேற்று, கோரல் வசதிக்கான 50-ஆவது இயக்கத்தைத் துவக்கி வைத்தார். மேலும், இந்திய அணுசக்திக் கழகத்தின் தலைவரும், மேலாண்மை இயக்குநருமான திரு எஸ் கே ஷர்மா, கடந்த 40 ஆண்டுகளில் இந்த மையம் புரிந்த சாதனைகள் குறித்த கையேட்டை வெளியிட்டார். இந்த மையத்தின் முன்னாள் இயக்குநர் டாக்டர் பி ஆர் வாசுதேவ ராவ், ஹெச் பி என் ஐ துணைவேந்தர் டாக்டர் எஸ் ஏ வி சத்தியமூர்த்தி ஆகியோர் இந்நிகழ்ச்சியில் கலந்து கொண்டனர்.


    கல்பாக்கத்தில் அமைந்துள்ள இம்மையத்தின் சிறப்பு குறித்து பேசிய டாக்டர் ஆர் சிதம்பரம், மீண்டும் உற்பத்தி செய்யக்கூடிய திறனை கொண்ட அணுசக்தி ஏறத்தாழ புதுப்பிக்கக்கூடிய எரிசக்தியாக விளங்குவதாகவும். இதனை உருவாக்குவதில் இந்திராகாந்தி அணு ஆராய்ச்சி மையம் முக்கிய பங்கு வகிக்கிறது என்றும் இம்மையம் நாட்டின் பெருமையாகும் என்றும் குறிப்பிட்டார்.


    இந்நிகழ்ச்சியின் போது ஆராய்ச்சி மாணவர்களுக்கும், முதுநிலை பட்டப்படிப்பில் ஆராய்ச்சி மேற்கொண்ட மாணவர்களுக்கும் டாக்டர் சிதம்பரம் விருதுகளை வழங்கினார். அணுசக்தித் துறையின் பல்வேறு பிரிவுகளைச் சேர்ந்த மூத்த அதிகாரிகளும், இம்மையத்தின் முன்னாள் தலைவர்கள் மற்றும் ஊழியர்களும் இந்நிகழ்ச்சியில் பங்கேற்றனர்.


    **************

    
    
    (Release ID: 1571355) Visitor Counter : 64
    
    
      Read this release in: English