      உள்துறை அமைச்சகம்

      ஃபானி புயல்: பிரதமர் திரு நரேந்திர மோடி சூழலை உன்னிப்பாகக் கவனிக்கிறார், தேசிய இடர் நிர்வாகக் குழுக் கூட்டத்தைக் கூட்டுமாறு அமைச்சரவை செயலருக்கு ஆணை
      Posted On: 29 APR 2019 11:31AM by PIB Chennai


    இன்று காலையில் சென்னைக்கு தென்கிழக்கே 880 கிலோமீட்டர் தூரத்தில் நிலைகொண்டிருந்த ஃபானி புயல் நாளை (30.04.2019) அதிதீவிர புயலாக வலுப்பெறும் என்று எதிர்பார்க்கப்படுகிறது. இந்த புயல் வடமேற்குப் பகுதியில் நகரும். மே 1 ஆம் தேதியிலிருந்து இது வடகிழக்கை நோக்கி தனது பாதையை மாற்றிக்கொள்ளும்.


    இப்புயல் தமிழ்நாடு மற்றும் ஆந்திரப் பிரதேச கடலோரப் பகுதிகளில் கரையைக் கடக்க வாய்ப்பு இல்லை, ஒடிசாவில் இது கரையைக் கடக்கும் வாய்ப்பு குறித்து இந்திய வானிலை ஆய்வு மையம் தொடர்ந்து கண்காணித்து வருகிறது.


    பிரதமர் திரு நரேந்திர மோடி, ஃபானி புயல் நிலவரத்தை உன்னிப்பாகக் கவனித்து வருகிறார். தேசிய இடர் மேலாண்மை குழுவின் கூட்டத்தை உடனடியாகக் கூட்டி, சம்பந்தப்பட்ட மாநில அரசுகள் மற்றும் மத்திய அமைச்சகங்கள், துறைகளுடன் ஆலோசனை நடத்துமாறும், எந்தச் சூழலையும் எதிர்கொள்ள தயாராக அனைத்து ஏற்பாடுகளும் செய்யப்பட்டிருக்கின்றனவா என்பதை உறுதி செய்யுமாறும் அமைச்சரவை செயலருக்கு பிரதமர் அறிவுறுத்தியுள்ளார்.


    தேசிய பேரிடர் பாதுகாப்புப் படை மற்றும் இந்திய கடற்படை ஆகியவற்றுக்கு, சூழலை எதிர்கொள்ள தயாராக இருக்குமாறும், மாநில அரசுத் துறைகளுடன் இணைந்து செயல்படுமாறும் அரசு அறிவுறுத்தியுள்ளது.


    மீனவர்கள் கடலுக்கு செல்ல வேண்டாம் என்றும், ஏற்கனவே சென்றிருப்பவர்கள் உடனடியாக கரைக்கு திரும்புமாறும், கடந்த 25 ஆம் தேதி முதல் எச்சரிக்கைகள் தொடர்ந்து விடுக்கப்பட்டுள்ளன. இந்திய வானிலை ஆய்வு மையம், சம்பந்தப்பட்ட அனைத்து மாநிலங்களுக்கும், மூன்று மணி நேரத்திற்கு ஒருமுறை பருவநிலை அறிக்கைகளை அளித்து வருகிறது. மத்திய உள்துறை அமைச்சகமும், தொடர்புடைய மாநில அரசுகள் மற்றும் மத்திய அரசின் துறைகளுடன் தொடர்பு கொண்டு நிலைமையைக் கண்காணித்து வருகிறது.

    
    
    (Release ID: 1571258) Visitor Counter : 47
    
    
      Read this release in: English , Urdu , Hindi , Bengali