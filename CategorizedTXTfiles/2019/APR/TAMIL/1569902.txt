      PIB Headquarters

      பூமியின் மூன்று வெவ்வேறு சுற்றுவட்டப்பாதையில் செயற்கைக்கோள்களை நிறுத்தி இந்திய விண்வெளி ஆராய்ச்சி மையம் புதிய சாதனை
      Posted On: 01 APR 2019 1:46PM by PIB Chennai


    பிஎஸ்எல்வி சி-45 ராக்கெட் இன்று எமிசாட் உள்ளிட்ட 29 செயற்கைக்கோள்களை பூமியின் மூன்று வெவ்வேறு சுற்றுவட்டப்பாதையில் நிலைநிறுத்தி புதிய சாதனை படைத்துள்ளது. ஆந்திர மாநிலம் ஸ்ரீஹரிகோட்டாவில் உள்ள சத்தீஷ்தவன் விண்வெளி மையத்தின் இரண்டாவது ஏவுதளத்திலிருந்து திட்டமிட்டபடி இன்று காலை மணி 9.27-க்கு வெற்றிகரமாக எமிசாட் மற்றும் பல்வேறு நாடுகளைச் சேர்ந்த 28 சிறிய செயற்கைக்கோள்களையும் விண்ணில் செலுத்தியது.


    பிஎஸ்எல்வி ராக்கெட் 17 நிமிடத்தில் எமிசாட் செயற்கைக்கோளை 754 கிலோமீட்டர் உயரத்தில் அதன் சுற்றுவட்டப் பாதையில் செலுத்தியது. அதனைத் தொடர்ந்து சுமார் ஒன்றரை மணிநேரம் செயற்கைக்கோளின் இயந்திரங்கள் மீண்டும் இயக்கப்பட்டு அதன் சுற்றுப்பாதையின் தூரம் 505 கிலோமீட்டருக்குள் கொண்டுவரப்பட்டு வாடிக்கையாளர்களின் 28 செயற்கைக்கோள்கள் ஐந்து நிமிடங்களில் அதன் சுற்றுவட்டப் பாதைகளில் நிலைநிறுத்தப்பட்டன.


    அதன் பின்னர் பிஎஸ்எல்வி ராக்கெட்டில் இணைக்கப்பட்டிருந்த நான்காவது ஆய்வுக்கூடம் இரண்டு முறை இயந்திரங்களால் இயக்கப்பட்டு அதன் சுற்று வட்டப்பாதை 485 கிலோமீட்டருக்கு கொண்டுவரப்பட்டு பகல் 12 மணி 27 நிமிடத்திற்கு ஆய்வுக் கூடம் அதன் புவி சுற்றுவட்டப்பாதையில் நிலைநிறுத்தப்பட்டது.


    இந்த விண்வெளி ஆய்வுக்கூடம் ஆராய்ச்சிப் பணிகளை மேற்கொள்ளும் வகையில் வடிவமைக்கப்பட்டு அதில் மூன்று ஆய்வுக் கருவிகளும் இணைக்கப்பட்டுள்ளன. இந்திய விண்வெளி ஆய்வு மையம் மற்றும் இந்திய விண்வெளி அறிவியல் மற்றும் தொழில்நுட்ப மையம் ஆகியவை இணைந்து இந்த ஆராய்ச்சிக் கருவிகளை வடிமைத்துள்ளன. இவை ஆறு மாதங்களுக்கு விண்வெளி ஆராய்ச்சி மேற்கொள்ள பயன்படுத்தப்படும். இந்த கருவிகளை தாங்கிச் செல்லும் விண்கலம் செயல்பட வசதியாக முதல் முறையாக சூரிய சக்தி தகடுகள் பொருத்தப்பட்டுள்ளது குறிப்பிடத்தக்கது.


    இந்திய விண்வெளி மையம் செயற்கைக்கோள்களை மூன்று மாறுபட்ட சுற்றுவட்டப்பாதையில் முதல் முறையாக நிலைநிறுத்தியுள்ளது குறிப்பிடத்தக்கது.


    இன்றைய பிஎஸ்எல்வி ராக்கெட் திட்டம் மிகவும் குறிப்பிடத்தக்க சாதனையை புரிந்துள்ளது. இதில் க்யூ எல் என்ற புதிய வடிவமைப்பின் மூலம் இந்த ராக்கெட்டை உந்திச் செலுத்தும் நான்கு நீளமான ஸ்ட்ராப் இயந்திரங்கள் பொருத்தப்பட்டு அவை வெற்றிகரமாக இயக்கப்பட்டுள்ளன. இந்த இயந்திரங்கள் வழக்கமான எக்ஸல் இயந்திரங்களை விட மிகவும் சக்திவாய்ந்தது.


    எமிசாட் செயற்கைக்கோள் விண்வெளியில் மின்காந்த அளவினை ஆய்வு செய்யும் திறன் கொண்டது. இந்த கருவியினை இந்திய பாதுகாப்பு ஆராய்ச்சி மற்றும் மேம்பாட்டு நிறுவனம் உருவாக்கியுள்ளது.


    வெளிநாட்டு செயற்கைக்கோள்களில் 24 செயற்கைக்கோள் அமெரிக்காவைச் சேர்ந்தது. லிதுவேனியா நாட்டைச் சேர்ந்த 2 செயற்கைக்கோள்கள், ஸ்பெயின், சுவிட்சர்லாந்து ஆகிய நாடுகளைச்சேர்ந்த தலா ஒரு செயற்கைக்கோளும் விண்ணில் செலுத்தப்பட்டன. அமெரிக்காவின் சார்பில் செலுத்தப்பட்டுள்ள 24 செயற்கைக்கோள்களில் 4-ஏ தொகுதி என்று பெயரிடப்பட்டுள்ள 20 செயற்கைக்கோள்கள் பூமியை கண்காணித்து தகவல் அனுப்புவதற்காக அமெரிக்கா வடிவமைத்துள்ளது.


    இவை தவிர, கப்பல்களை அடையாளம் கண்டுபிடிக்கும் வகையில் லெமுர் என்று பெயரிடப்பட்டுள்ள தொகுதியில் நான்கு செயற்கைக்கோள்களை அமெரிக்கா வடிவமைத்துள்ளது.


    சுவிட்சர்லாந்தின் ஆஸ்ட்ரோகேஸ்ட்-2 செயற்கைக்கோள் இணையதள தொழில்நுட்ப பணிக்காகவும், ஸ்பெயின் நாட்டைச் சேர்ந்த அயிஸ்டெக் செயற்கைக்கோள், விமானங்கள் கண்காணிப்பு உள்ளிட்ட பணிகளுக்காகவும் செலுத்தப்பட்டுள்ளது.


    செயற்கைக்கோள் வெற்றிகரமாக விண்ணில் செலுத்தப்பட்டதும் அங்கு குழுமியிருந்த விஞ்ஞானிகளிடையே பேசிய இந்திய விண்வெளி ஆய்வு மையத்தின் தலைவர் டாக்டர் சிவன், இந்த ஆண்டு இந்திய விண்வெளி ஆய்வு மையம் மேலும் 31 திட்டங்களை செயல்படுத்தவுள்ளதாக தெரிவித்தார். மே மாதம் பிஎஸ்எல்வி சி-46 ராக்கெட் மூலம் ரிசாட் 2-பி செயற்கைக்கோள் விண்ணில் செலுத்தப்படும் என்று அவர் கூறினார்.


    சந்திரயான் இரண்டு திட்டமும் விரைவில் வெற்றிகரமாக மேற்கொள்ளப்படவுள்ளதாக அவர் குறிப்பிட்டார். பிஎஸ்எல்வி ராக்கெட் விண்ணில் ஏவப்பட்டதை பொதுமக்கள் காண்பதற்காக ஸ்ரீஹரிகோட்டாவில் அமைக்கப்பட்டுள்ள பார்வையாளர்கள் அரங்கிலிருந்து சுமார் 1,200-க்கும் அதிகமான மக்கள் கண்டுகளித்தார்கள் என்றும் அவர் அறிவித்தார். அடுத்த செயற்கைக்கோள் செலுத்தும் நிகழ்வின் போது 5,000 பொதுமக்கள் அதை காண்பதற்கு அனுமதிக்கப்படுவார்கள் என்றும் அவர் கூறினார்.


    ***********


    ஏடிஜி / வேணி

    
    
    (Release ID: 1569902) Visitor Counter : 262