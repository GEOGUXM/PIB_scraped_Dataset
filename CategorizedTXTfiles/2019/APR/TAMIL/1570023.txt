      PIB Headquarters

      அஞ்சல்தலை சேகரிப்பு: சென்னையில் பள்ளி மாணவர்களுக்கு கோடைக்கால முகாம்
      Posted On: 03 APR 2019 5:08PM by PIB Chennai


    அஞ்சல்தலை சேகரிப்பது தொடர்பான கோடைக்கால முகாம், பள்ளி மாணவர்களுக்காக சென்னையில் நடைபெறவுள்ளது. சென்னை தலைமை அஞ்சலக அலுவலகம் ஏற்பாடு செய்துள்ள இந்த முகாமில், ஆறாம் வகுப்பு முதல் ஒன்பதாம் வகுப்பு வரை பயிலும் மாணவ-மாணவியர் பங்கேற்கலாம். இந்த முகாமின் முதல் அணிக்கான வகுப்பு, இம்மாதம் 23 ஆம் தேதி முதல் 25 ஆம் தேதி வரை சென்னை அண்ணாசாலையில் உள்ள தலைமை அஞ்சலக வளாகத்தில் நடைபெறவுள்ளது. தொடர்ந்து அடுத்தடுத்த அணிகளுக்கான பயிற்சி வகுப்புகள் மே 30 வரை வாரந்தோறும் நடைபெறும்.


    செவ்வாய் கிழமை முதல், வியாழக்கிழமை வரை, வாரந்தோறும், காலை 9.30 மணிக்குத் துவங்கி, பிற்பகல் 12.30 மணி வரை இந்த கோடைகால வகுப்புகள் நடைபெறும். அஞ்சல்தலை சேகரிப்பு தொடர்பான பயிற்சிகள், கடிதம் எழுதும் கலை போன்றவை இதில் கற்றுத்தரப்படும். சான்றோர்கள் எழுதிய கடிதங்களை பற்றி விவாதிக்கும் வகுப்புகளுடன், தமது தாத்தா-பாட்டி, நண்பர்களுக்கு தனிப்பட்ட கடிதங்களை எழுதுமாறும், அவற்றை அண்ணாசாலை அஞ்சலகத்தில் அஞ்சலில் சேர்க்குமாறும் மாணவர்கள் ஊக்கப்படுத்தப்படுவார்கள். ஒரு கடிதம் அஞ்சல் பெட்டியிலிருந்து உரிய முகவரிக்கு சென்று சேரும் வரை அதன் பயணம் பற்றி அவர்களுக்கு முழுமையாக எடுத்துரைக்கப்படும். மணியார்டர் அனுப்புவது, அஞ்சலகத்தில் பணம் செலுத்துவது உள்ளிட்ட பல்வேறு செயல்பாடுகள் பற்றியும் பயிற்சியாளர்கள் சொல்லித் தருவார்கள்.


    இந்த கோடை வகுப்பில் சேருவதற்கு ஒரு மாணவருக்கு தலா ரூ.250 கட்டணம் செலுத்த வேண்டும். இத்தொகைக்கு ஈடான அஞ்சல்தலை வைப்பு கணக்கும், அஞ்சல்தலைகளும் அம்மாணவருக்கு அளிக்கப்படும். இந்த வகுப்பில் தமது மாணவர்களை சேர்க்க விரும்பும் ஆசிரியர்களும், தலைமை ஆசிரியர்களும், பெற்றோர்களும் சென்னை அண்ணாசாலையில் உள்ள அஞ்சல் சேகரிப்பு மையத்தைத் தொடர்பு கொள்ளலாம். தொலைபேசி எண்கள் : 044-2854 3199, 99529 87591, 98405 95839 – மின்னஞ்சல் முகவரி: philatelypromotion@gmail.com இந்தத் தகவலை சென்னை மாநகர மண்டல தலைமை அஞ்சல் அதிகாரி வெளியிட்டுள்ள செய்திக்குறிப்பில் தெரிவித்துள்ளார் .


    ***********


    வீகி / உமா

    
    
    (Release ID: 1570023) Visitor Counter : 79