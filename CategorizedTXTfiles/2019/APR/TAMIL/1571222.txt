      புவி அறிவியல் அமைச்சகம்

      இந்திய பெருங்கடல் மற்றும் வங்காள விரிகுடா பகுதியில் காற்றழுத்தத் தாழ்வுமண்டலம் – ஏப்ரல் 30 மற்றும் மே 1- ல் தமிழகத்தின் வடக்கு கடற்கரை பகுதிகளில் பலத்த மழை பெய்யக் கூடும்
      Posted On: 26 APR 2019 1:51PM by PIB Chennai


    சமீபத்திய செயற்கைக்கோள் படங்கள் மற்றும் மேலடுக்குக் கண்காணிப்பின் மூலம் இந்திய பெருங்கடலின் பூமத்திய ரேகையின் கிழக்கு பகுதி மற்றும் வங்காள விரிகுடாவின் தென்கிழக்குப் பகுதியில் இன்று (26.04.2019 ) காலை 8.30 மணி நிலவரப்படி இலங்கை திரிகோணமலைக்குக் கிழக்கு- தென்கிழக்கே 1,140 கிலோ மீட்டர் தூரத்திலும், சென்னைக்குத் தென் கிழக்கே 1,490 கிலோ மீட்டர் தூரத்திலும் ஆந்திரப்பிரதேசத்தின் மசூலிப்பட்டினத்திற்குத் தெற்கு தென்கிழக்கே 1,760 கிலோ மீட்டர் தூரத்திலும் காற்றழுத்தத் தாழ்வு மண்டலம் உருவாகி உள்ளது.


    இது மேலும் தீவிரமடைந்து அடுத்த 24 மணி நேரத்தில் ஆழ்ந்த காற்றழுத்தத் தாழ்வுமண்டலமாகவும் , அதைத்தொடர்ந்து 12 மணி நேரத்தில் புயலாகவும் உருவாகக்கூடும். அடுத்த 96 மணிநேரத்தில் இது இலங்கை கடற்கரையிலிருந்து, வட தமிழகம் மற்றும் அருகில் உள்ள தென் ஆந்திரப்பிரதேசம் ஆகியவற்றை நோக்கி வடமேற்கு திசையில் நகர்ந்து ஏப்ரல் 30 2019 அன்று மாலை கரையை கடக்கக் கூடும்.


    இதன் விளைவாக வரும் ஏப்ரல் 30 மற்றும் மே 1-ஆம் தேதிகளில் தமிழ்நாட்டின் வடக்கு கடற்கரையோரப் பகுதிகளில் பலத்த அல்லது மிக பலத்த மழை பெய்யக்கூடும்.


    இந்த காற்றழுத்தத் தாழ்வுமண்டலத்தினால், ஏப்ரல் 30 ஆம் தேதி மதிய வேளையில் தமிழகம், புதுச்சேரி மற்றும் தெற்கு ஆந்திரப் பிரதேசத்தில் மணிக்கு 115 கிலோ மீட்டர் வரையிலான வேகத்துடன் காற்று வீசக்கூடும்.


    இந்திய பெருங்கடலின் பூமத்திய ரேகையின் கிழக்கு பகுதி மற்றும் அதை ஒட்டியுள்ள தென் வங்காள விரிகுடாவின் மத்திய பகுதியில் 26 ஆம் தேதியும், வங்காள விரிகுடாவின் தென் மேற்கு மற்றும் அதையொட்டிய பூமத்திய ரேகையின் அருகில் உள்ள இந்திய பெருங்கடல் பகுதியில் 27 ஆம் தேதியும், வங்காள விரிகுடாவின் தென் மேற்கு மற்றும் அதையொட்டிய இந்திய பெருங்கடல் பகுதி மற்றும் இலங்கை கடற்கரை பகுதியில் 28 ஆம் தேதியும், வங்காள விரிகுடாவின் தென் மேற்குப் பகுதி இலங்கை கடற்கரை பகுதி, புதுச்சேரி, தமிழகம் மற்றும் அதை ஒட்டிய தென் ஆந்திரப் பிரதேச கடற்கரை பகுதியில் 29 மற்றும் 30 ஆம் தேதிகளில் மீன்பிடிக்கச் செல்ல வேண்டாம் என மீனவர்கள் அறிவுறுத்தப்பட்டுள்ளனர். ஆழ்கடலில் மீன்பிடிக்கச் சென்றிருப்பவர்கள் உடனே கரைக்குத் திரும்புமாறு கேட்டுக்கொள்ளப்பட்டுள்ளனர்.


    ******

    
    
    (Release ID: 1571222) Visitor Counter : 89
    
    
      Read this release in: English , Urdu , Hindi , Marathi , Bengali , Malayalam