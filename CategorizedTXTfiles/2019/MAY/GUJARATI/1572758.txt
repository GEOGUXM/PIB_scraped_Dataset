      PIB Headquarters

      વિશ્વ માસિક સ્વચ્છતા દિવસ નિમિતે અમદાવાદ ખાતે કેન્દ્રીય મંત્રીશ્રી મનસુખ માંડવીયાનું સન્માન કરાયું
      
      એક વર્ષમાં 10 કરોડ સુવિધા સેનેટરી નેપકિન વેચાયા, ગામડાની ગરીબ મહિલાઓ સુધી પહોંચાડવાનું લક્ષ્ય : શ્રી મનસુખ માંડવીયા
      Posted On: 28 MAY 2019 9:22PM by PIB Ahmedabad


    વિશ્વ માસિક સ્વચ્છતા દિવસ નિમિત્તે અમદાવાદ ખાતે યુનિસેફ તથા અમદાવાદ સ્થિત અન્ય યુવા સંસ્થાઓ અમદાવાદ ગ્લોબલ શેપર્સ, સેન્ટર ફોર કમ્યુનિકેશન ઓફ ચાઈલ્ડ રાઈટ્સ તથા એલીક્ઝીર ફાઉન્ડેશન દ્વારા કેન્દ્રીય મંત્રીશ્રી મનસુખ માંડવીયાનું સન્માન કરવામાં આવ્યું હતું. શ્રી મનસુખ માંડવીયાએ પરવડી શકે તેવા, પર્યાવરણને અનુકૂળ સુવિધા સેનેટરી નેપકીનની શરૂઆત કરાવીને માસિક સ્વચ્છતા ક્ષેત્રે નોંધપાત્ર યોગદાન આપવા બદલ તેમનું સન્માન કરવામાં આવ્યું હતું.
    
    કેન્દ્રીય મંત્રી શ્રી મનસુખ માંડવીયાએ આ પ્રસંગે જણાવ્યું હતું કે દેશભરમાં 5200 જન ઔષધી કેન્દ્રોના માધ્યમથી એક વર્ષમાં દસ કરોડ સુવિધા સેનેટરી નેપકીનનું વેચાણ કરવામાં આવ્યું છે. તેમણે જણાવ્યું હતું કે સેનેટરી નેપકીન સુધી ગામડાની ગરીબ મહિલાઓની પહોંચ બને તે માટે તેઓ સતત પ્રયત્ન ચાલુ રાખશે. જાગૃતિના અભાવે મહિલાઓને વિવિધ રોગોના ભોગ બનવું પડે છે. આથી તેઓ એનજીઓ, ડોક્ટર, શાળા અને દાતા એમ ચાર સંસ્થાઓને એક મંચ પર લાવીને દેશવ્યાપી જાગૃતિ કાર્યક્રમ ચલાવવાનું પણ વિચારી રહ્યા છે. શ્રી માંડવિયાએ યુવા શ્રોતાઓને અનુરોધ કર્યો હતો કે આ ક્ષેત્રે જાગૃતિના કામને દેશ સેવાનું કામ સમજવું જોઈએ. તેમણે ઉમેર્યું કે લોકોના યોગદાન દ્વારા જ એક તંદુરસ્ત સમાજનું નિર્માણ કરી શકાશે.


    સુવિધા સેનેટરી નેપકિન શું છે


    સુવિધા સેનેટરી નેપકિનની શરૂઆત એક વર્ષ પહેલા કરવામાં આવી હતી. સુવિધા સેનેટરી નેપકિન ‘ઓક્સો- બાયોડિગ્રેડેબલ’ ટેકનોલોજીથી બનેલા છે, જેથી તે પર્યાવરણને અનુકૂળ છે. સુવિધા સેનેટરી નેપકિનનું એક પેકની કિંમત રૂ. 10 છે, જેમાં કુલ ચાર સેનેટરી નેપકીન હોય છે.


    J.Khunt

    
    
    (Release ID: 1572758) Visitor Counter : 85