      प्रधानमंत्री कार्यालय

      प्रधानमंत्री को वैश्‍विक नेताओं के बधाई संदेशों का आगमन जारी
      Posted On: 24 MAY 2019 9:14PM by PIB Delhi


    प्रधानमंत्री श्री नरेंद्र मोदी को आज भी दुनिया भर के नेताओं से बधाई संदेशों का आगमन जारी रहा। इन संदेशों में श्रीलंका के राष्‍ट्रपति मैत्रीपाला सिरिसेना , सऊदी अरब के किंग सलमान बिन अब्दुलअज़ीज़ अल सऊद , अमरीका के राष्‍ट्रपति डोनाल्ड ट्रम्प ऑर नेपाल के पूर्व प्रधानमंत्री पुष्प कमल दहल ‘ प्रचंड ’ की दूरभाष के माध्‍यम से दी गईं शुभकामनाएं भी शामिल हैं।


    प्रधानमंत्री का ह्रदय से स्वागत करते हुए , राष्ट्रपति सिरिसेना ने दोनों पड़ोसी देशों के बीच आपसी संबंधों की सुदृढ़ता और भविष्‍य में संबंधों को और आगे बढ़ाने की इच्‍छा जताई। प्रधानमंत्री ने श्रीलंका के राष्ट्रपति को धन्यवाद देते हुए दोनों देशों और क्षेत्र के लोगों के लाभ हेतु अधिक निकटता और तत्परता के साथ कार्य करने की इच्‍छा व्यक्त की।


    प्रधानमंत्री मोदी के नेतृत्व में भारत के लोगों की प्रगति और समृद्धि के लिए हार्दिक बधाई और शुभकामनाएं देने के लिए सऊदी अरब के किंग को धन्यवाद देते हुए , प्रधानमंत्री ने भारत और सऊदी अरब के बीच द्विपक्षीय संबंधों को और मजबूत करने के लिए सऊदी अरब के महामहिम के मार्गदर्शन के लिए उनकी सराहना की।


    राष्ट्रपति ट्रम्प ने प्रधानमंत्री को उनकी अभूतपूर्व चुनावी जीत पर बधाई दी। दोनों नेताओं ने द्विपक्षीय संबंधों और वैश्विक मामलों पर चर्चा करने के लिए जापान के ओसाका में आगामी जी-20 शिखर सम्मेलन में मुलाकात पर अपनी सहमति जताई। दोनों नेताओं ने भारत और अमरीका के बीच घनिष्ठ और रणनीतिक साझेदारी को आगे बढ़ाने के लिए साथ मिलकर कार्य करने पर भी सहमति जताई।


    ******


    आर.के.मीणा/आरएनएम/एएम/एसएस/एसएस–128 5


    

    
    (Release ID: 1572611) Visitor Counter : 133
    
    
      Read this release in: Assamese , English , Marathi , Bengali , Gujarati , Tamil , Kannada