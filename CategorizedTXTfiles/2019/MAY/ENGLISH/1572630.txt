      प्रधानमंत्री कार्यालय

      प्रधानमंत्री को फोन पर मिल रहे बधाई संदेश
      Posted On: 26 MAY 2019 5:05PM by PIB Delhi


    प्रधानमंत्री श्री नरेन्द्र मोदी ने आज पाकिस्तान के प्रधानमंत्री श्री इमरान खान ; मालदीव के पूर्व राष्ट्रपति श्री मोहम्मद नशीद एवं नेपाल के पूर्व प्रधानमंत्री श्री माधव नेपाल के भारत में हुए हाल के आम चुनावों में विजय से संबधित टेलीफोन कॉल प्राप्त किए।


    प्रधानमंत्री ने पाकिस्तान के प्रधानमंत्री को उनके टेलीफोन कॉल एवं बधाई के लिए धन्यवाद दिया। उनकी सरकार की पड़ोसी प्रथम नीति की तर्ज पर उनकी पहलों का स्मरण करते हुए प्रधानमंत्री श्री मोदी ने पाकिस्तान के प्रधानमंत्री के संयुक्त रूप से गरीबी से लड़ने के उनके पहले दिए गए सुझावों का उल्लेख किया। उन्होंने जोर देकर कहा कि हमारे क्षेत्र में शान्ति, प्रगति एवं समृद्धि के लिए सहयोग बढ़ाने हेतु विश्वास एवं हिंसा तथा आतंकवाद से मुक्त वातावरण का निर्माण करना अनिवार्य है।


    पूर्व राष्ट्रपति श्री नशीद ने प्रधानमंत्री को उनके ऐतिहासिक जनादेश पर बधाई दी और हाल के वर्षों में मालदीव और भारत के बीच प्रगाढ़ हुए रिश्तों का उल्लेख किया। उन्होंने क्षेत्र में उग्रवाद तथा चरमपंथ तत्वों से लड़ने के लिए घनिष्ठ सहयोग के महत्व पर जोर दिया। प्रधानमंत्री ने उन्हें बधाई के लिए धन्यवाद दिया तथा क्षेत्र में शांति, सुरक्षा एवं विकास के लिए दोनों देशों के बीच एक मजबूत, परस्पर लाभदायक और सर्वमुखी साझेदारी को बढ़ावा देने के प्रति अपनी प्रतिबद्धता दोहराई।


    श्री माधव नेपाल ने प्रधानमंत्री को ऐतिहासिक और जबर्दस्त जीत के लिए अपनी पार्टी एवं सहयोगी दलों का नेतृत्व करने पर हार्दिक बधाई दी। उन्होंने विश्वास जताया कि एक महान विश्व शक्ति के रूप में भारत के उत्थान से गुणात्मक रूप से समस्त क्षेत्र की उन्नति होगी। श्री नेपाल को उनकी हार्दिक बधाइयों पर धन्यवाद देते हुए प्रधानमंत्री ने भारत और नेपाल के बीच ऐतिहासिक मित्रता और बहुआयामी संबंधों को और सुदृढ़ एवं गहरा करने की अपनी अदम्य इच्छा जताई।


    ******


    आर.के.मीणा/आरएनएम/एएम/एसकेजे/डीसी–1295

    
    
    (Release ID: 1572630) Visitor Counter : 299
    
    
      Read this release in: Tamil , Assamese , English , Urdu , Marathi , Bengali , Telugu , Kannada