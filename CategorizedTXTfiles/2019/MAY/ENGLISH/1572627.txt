      प्रधानमंत्री कार्यालय

      प्रधानमंत्री श्री नरेन्द्र मोदी को आम चुनावों में ऐतिहासिक विजय के लिए आने वाले बधाई संदेशों का तांता जारी
      Posted On: 25 MAY 2019 10:01PM by PIB Delhi


    प्रधानमंत्री श्री नरेन्द्र मोदी को आम चुनावों में ऐतिहासिक विजय के लिए दुनिया भर से मिलने वाले बधाई संदेशों का तांता जारी है। प्रधानमंत्री को आज सऊदी अरब के युवराज मोहम्मद बिन सलमान ; कतर के अमीर शेख तमीम बिन हमद अल-थानी ; जर्मनी की चांसलर श्रीमती अंजेला मर्केल ; ब्रिटेन की प्रधानमंत्री श्रीमती थिरेसा मे एवं श्रीलंका के पूर्व राष्ट्रपति श्री महेन्द्र राजपक्षे से टेलीफोन पर बधाई संदेश मिले।


    प्रधानमंत्री ने युवराज को उनकी हार्दिक शुभकामनाओं के लिए धन्यवाद दिया और भारत के लोगों के साथ उनकी बहुमूल्य मित्रता की सराहना की तथा दोनों देशों के बीच घनिष्ट संबंधों को और प्रगाढ़ बनाने में उनकी व्यक्तिगत दिलचस्पी का उल्लेख किया।


    अमीर ने गर्मजोशी से प्रधानमंत्री को बधाई दी और भारत तथा कतर के बीच गहरा होते संबंधों का उल्लेख किया। प्रधानमंत्री ने अमीर को धन्यवाद दिया तथा दोनों देशों के बीच मजबूत साझेदारी के निर्माण में उनके दिशानिर्देश के लिए प्रशंसा की।


    प्रधानमंत्री को बधाई देते हुए चांसलर मर्केल ने दोनों देशों के बीच बढ़ते संबंधों का उल्लेख किया और आपसी हितों के क्षेत्रों में सहयोग को और बढ़ाने की अपनी इच्छा जताई। प्रधानमंत्री ने उन्हें धन्यवाद दिया तथा दोनों देशों के बीच एवं वैश्विक शान्ति तथा समृद्धि के लिए द्विपक्षीय संबंधों को और अधिक बढ़ाने में उनके द्वारा निभाई जा रही असाधारण भूमिका का उल्लेख किया। दोनों नेताओं ने जापान के ओसाका में आगामी जी-20 सम्मेलन में तथा इस वर्ष बाद में भारत में दोनों देशों के बीच अंतः सरकारी स्तर पर सलाह मशविरों में परस्पर मुलाकात की इच्छा जताई।


    प्रधानमंत्री मे ने मजबूत जनादेश पर प्रधानमंत्री को बधाई दी। आम चुनावों को लोकतंत्र के लिए एक प्रमुख शोकेस के रूप में उल्लेख करते हुए प्रधानमंत्री मे ने भारत के नागरिकों को इस महत्वपूर्ण आयोजन के समापन पर बधाई दी। प्रधानमंत्री मोदी ने उन्हें धन्यवाद दिया और सभी क्षेत्रों में ब्रिटेन के साथ द्विपक्षीय सहयोग को और अधिक बढ़ाने के लिए कार्य करते रहने की अपनी इच्छा जताई।


    प्रधानमंत्री ने श्रीलंका के पूर्व राष्ट्रपति श्री राजपक्षे को उनकी बधाई के लिए धन्यवाद दिया और कहा कि पड़ोसी देशों के रूप में भारत और श्रीलंका के बीच दीर्घकालिक, घनिष्ठ और मैत्रीपूर्ण संबंध हैं। प्रधानमंत्री ने विश्वास जताया कि ये संबंध दोनों देशों के नागरिकों के लाभ एवं क्षेत्रीय शांति एवं समृद्धि के लिए भी लगातार मजबूत होते रहेंगे।


    ******


    आर.के.मीणा/आरएनएम/एएम/एसकेजे/डीसी–1293

    
    
    (Release ID: 1572627) Visitor Counter : 197
    
    
      Read this release in: Assamese , English , Urdu , Marathi , Bengali , Tamil , Kannada