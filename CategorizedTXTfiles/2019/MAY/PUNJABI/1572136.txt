      ਪਰਸੋਨਲ,ਲੋਕ ਸ਼ਿਕਾਇਤਾਂ ਤੇ ਪੈਨਸ਼ਨ ਮੰਤਰਾਲਾ

      ਲੋਕਪਾਲ ਦੀ ਵੈੱਬਸਾਈਟ ਦਾ ਉਦਘਾਟਨ
      Posted On: 16 MAY 2019 7:09PM by PIB Chandigarh


    ਲੋਕਪਾਲ ਦੇ ਚੇਅਰਪਰਸਨ ਜਸਟਿਸ, ਸ਼੍ਰੀ ਪਿਨਾਕੀ ਚੰਦਰ ਘੋਸ਼ ਨੇ ਅੱਜ ਲੋਕਪਾਲ ਦੇ ਸਾਰੇ ਮੈਂਬਰਾਂ ਦੀ ਹਾਜ਼ਰੀ ਵਿੱਚ ਲੋਕਪਾਲ ਦੀ ਵੈੱਬਸਾਈਟ ਦਾ ਉਦਘਾਟਨ ਕੀਤਾ । ਇਸ ਮੌਕੇ ਉੱਤੇ ਐੱਨਆਈਸੀ ਦੇ ਡਾਇਰੈਕਟਰ ਜਨਰਲ, ਸ਼੍ਰੀਮਤੀ ਨੀਤਾ ਵਰਮਾ ਵੀ ਹਾਜ਼ਰ ਸਨ । ਇਸ ਵੈੱਬਸਾਈਟ ਦਾ ਨਿਰਮਾਣ ਰਾਸ਼ਟਰੀ ਸੂਚਨਾ ਵਿਗਿਆਨ ਕੇਂਦਰ (ਐੱਨਆਈਸੀ) ਨੇ ਕੀਤਾ ਹੈ ਅਤੇ ਇਸ ਵਿੱਚ ਲੋਕਪਾਲ ਦੇ ਸੰਚਾਲਨ ਅਤੇ ਕਾਰਜ ਵਿਧੀ ਸਬੰਧੀ ਮੁੱਢਲੀ ਜਾਣਕਾਰੀ ਪ੍ਰਦਾਨ ਕੀਤੀ ਗਈ ਹੈ । ਇਹ ਵੈੱਬਸਾਈਟ http://lokpal.gov.in . ਉੱਤੇ ਦੇਖੀ ਜਾ ਸਕਦੀ ਹੈ ।


    ਲੋਕਪਾਲ ਸੁਤੰਤਰ ਭਾਰਤ ਵਿੱਚ ਆਪਣੀ ਹੀ ਤਰ੍ਹਾਂ ਦਾ ਪਹਿਲਾ ਸੰਸਥਾਨ ਸੀ , ਜਿਸ ਦੀ ਸਥਾਪਨਾ ਲੋਕਪਾਲ ਅਤੇ ਲੋਕਆਯੁਕਤ ਐਕਟ 2013 ਦੇ ਤਹਿਤ ਕੀਤੀ ਗਈ ਹੈ। ਇਹ ਇਸ ਐਕਟ ਦੇ ਕਾਰਜ ਖੇਤਰ ਅਤੇ ਸੀਮਾ ਵਿੱਚ ਆਉਣ ਵਾਲੇ ਲੋਕ ਸੇਵਕਾਂ ਦੇ ਵਿਰੁੱਧ ਭ੍ਰਿਸ਼ਟਾਚਾਰ ਦੇ ਦੋਸ਼ਾਂ ਦੀ ਜਾਂਚ ਅਤੇ ਛਾਣਬੀਣ ਕਰੇਗਾ ।


    ਕੇਂਦਰ ਸਰਕਾਰ ਨੇ ਜਸਟਿਸ ਸ਼੍ਰੀ ਪਿਨਾਕੀ ਚੰਦਰ ਘੋਸ਼ ਨੂੰ ਲੋਕਪਾਲ ਦਾ ਪਹਿਲਾ ਚੇਅਰਪਰਸ਼ਨ ਨਿਯੁਕਤ ਕੀਤਾ ਸੀ , ਜਿਨ੍ਹਾਂ ਨੂੰ 23 ਮਾਰਚ 2019 ਨੂੰ ਰਾਸ਼ਟਰਪਤੀ ਨੇ ਅਹੁਦੇ ਦੀ ਸਹੁੰ ਦਿਲਵਾਈ । ਸਰਕਾਰ ਨੇ ਇਸ ਦੇ ਨਾਲ ਹੀ ਚਾਰ ਜੁਡੀਸ਼ਲ ਅਤੇ ਗ਼ੈਰ - ਜੁਡੀਸ਼ਲ ਮੈਂਬਰਾਂ ਦੀ ਨਿਯੁਕਤੀ ਵੀ ਕੀਤੀ । ਲੋਕਪਾਲ ਦਾ ਅਸਥਾਈ ਦਫ਼ਤਰ ਸਥਿਤ ਹੋਟਲ ਅਸ਼ੋਕ ਚਾਣਕਿਆਪੁਰੀ ਨਵੀਂ ਦਿੱਲੀ ਵਿਖੇ ਕਾਰਜਸ਼ੀਲ ਹੈ।


    ਲੋਕਪਾਲ ਦੇ ਸੰਦਰਭ ਵਿੱਚ ਨਿਯਮਾਂ ਨੂੰ ਨੋਟੀਫਾਈ ਕਰਨ ਅਤੇ ਸ਼ਿਕਾਇਤ ਸਵੀਕਾਰ ਕਰਨ ਲਈ ਨਿਯਮਾਵਲੀ ਦੀ ਪ੍ਰਕਿਰਿਆ ਤਿਆਰ ਕੀਤੀ ਜਾ ਰਹੀ ਹੈ । 16 ਅਪ੍ਰੈਲ , 2019 ਤੱਕ ਪ੍ਰਾਪਤ ਸਾਰੀਆਂ ਸ਼ਿਕਾਇਤਾਂ ਦੀ ਲੋਕਪਾਲ ਦਫ਼ਤਰ ਵੱਲੋਂ ਜਾਂਚ ਕੀਤੀ ਗਈ ਅਤੇ ਇਨ੍ਹਾਂ ਨੂੰ ਨਿਪਟਾਇਆ ਗਿਆ । ਇਸ ਮਿਆਦ ਦੇ ਬਾਅਦ ਮਿਲੀਆਂ ਸ਼ਿਕਾਇਤਾਂ ਦੀ ਜਾਂਚ ਕੀਤੀ ਜਾ ਰਹੀ ਹੈ ।


    ******

    
    
    (Release ID: 1572136) Visitor Counter : 3