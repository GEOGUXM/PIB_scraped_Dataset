      उप राष्ट्रपति सचिवालय

      उपराष्‍ट्रपति ने बढ़ते वाहन प्रदूषण की समस्‍या से निपटने के लिए सार्वजनिक परिवहन पर केन्द्रित दृष्टिकोण अपनाने का आह्वान किया
      
      विश्‍वसनीय, किफायती एवं सुगम्‍य शहरी सार्वजनिक परिवहन प्रणाली की जरूरत : उपराष्‍ट्रपति
      
      ‘विश्‍व भर में ग्रीनहाउस गैसों का 25 प्रतिशत उत्‍सर्जन सार्वजनिक परिवहन के कारण हो रहा है’
      
      ‘शहरी स्‍थलों को महिलाओं, बुजुर्गों और दिव्‍यांगों के लिए सुरक्षित बनाएं’
      
      उपराष्‍ट्रपति ने डीएमआरसी के 25वें स्‍थापना दिवस समारोह को संबोधित किया

      Posted On: 03 MAY 2019 8:16PM by PIB Delhi

    उपराष्‍ट्रपति श्री एम.वेंकैया नायडू ने यातायात जाम की समस्‍या वाले शहरों में भीड़-भाड़ कम करने और बढ़ते वाहन प्रदूषण की समस्‍या से निपटने के लिए सार्वजनिक परिवहन केन्द्रित दृष्टिकोण अपनाने का आह्वान किया है। उन्‍होंने कहा कि हमारे शहरों में सार्वजनिक परिवहन के बजाय निजी वाहनों के उपयोग पर विशेष जोर देने वाला अवां‍छनीय बदलाव देखने को मिल रहा है।


    उन्‍होंने कहा, ‘महानगरों में दुपहिया वाहनों एवं कारों का औसत स्‍वामित्‍व स्‍तर वर्ष 1994 में प्रति 1000 की आबादी में क्रमश: 112 एवं 14 था, जिसके वर्ष 2021 तक बढ़कर क्रमश: 393 एवं 48 हो जाने की संभावना है। इसका मतलब यह हुआ कि अगले 15 वर्षों में महानगरों में 53 मिलियन दुपहिया वाहन एवं 6 मिलियन कारें हो जाएंगी।’


    उपराष्‍ट्रपति ने नई दिल्‍ली में आज दिल्‍ली मेट्रो रेल निगम (डीएमआरसी) के 25वें स्‍थापना दिवस समारोह को संबोधित करते हुए कहा कि मेट्रो रेल जैसे शहरी परिवहन समाधानों में इतनी क्षमता है कि वे टिकाऊ शहरी स्‍थलों के लिए भारत की खोज को फलीभूत करने में मददगार साबित हो सकते हैं।


    श्री नायडू ने डीएमआरसी की सराहना करते हुए कहा कि इसने न केवल भारत के अन्‍य शहरों, बल्कि कई विकासशील देशों में भी मेट्रो सेवाओं के विकास के लिए एक ब्‍लू प्रिंट पेश किया है।


    उन्‍होंने इस ओर ध्‍यान दिलाया कि शहरी परिवहन के कारण वायु एवं ध्‍वनि प्रदूषण बढ़ रहा है। उपराष्‍ट्रपति ने कहा कि यह अनुमान लगाया गया है कि विश्व भर में ग्रीनहाउस गैसों का 25 प्रतिशत उत्सर्जन सार्वजनिक परिवहन के कारण हो रहा है। इसके साथ ही उन्‍होंने कहा कि प्रदूषित माहौल में ज्‍यादा समय रहने से लोगों के स्वास्‍थ्‍य पर अत्‍यंत प्रतिकूल असर पड़ रहा है।


    उपराष्‍ट्रपति ने ग्‍लोबल वार्मिंग और जलवायु परिवर्तन के हानिकारक प्रभावों का उल्‍लेख करते हुए कहा कि हमें जीवाश्‍म ईंधन आधारित वाहनों के बजाय बिजली या बैटरी आधारित वाहन प्रणाली की ओर बड़ी तेजी से अग्रसर होने की जरूरत है।


    उन्‍होंने कहा कि विशेषकर बैटरियों की चार्जिंग से संबंधित बुनियादी ढांचागत सुविधाओं को जल्‍द से जल्‍द विकसित करने की जरूरत है, ताकि इलेक्ट्रिक वाहनों की बढ़ती मांग को पूरा किया जा सके।


    श्री नायडू ने पर्याप्‍त रूप से विकसित विश्‍वसनीय, किफायती एवं सुगम्‍य शहरी सार्वजनिक परिवहन प्रणाली स्‍थापित करने की जरूरत पर बल देते हुए कहा कि सार्वजनिक परिवहन को सभी यात्रियों के लिए सफर का सर्वाधिक लोकप्रिय साधन बनाने के लिए युद्ध स्‍तर पर विभिन्‍न कदम उठाने की जरूरत है।


    उपराष्‍ट्रपति ने नीति निर्माताओं से बाधा रहित यात्रा सुविधाएं सुनिश्चित करने को कहा। इसके साथ ही उन्‍होंने कहा कि विशेषकर मेट्रो एवं स्‍थानीय रेल नेटवर्कों के जरिए यात्रा करने वालो लोगों को अंतिम छोर तक कनेक्टिविटी सुनिश्चित करने की जरूरत है।


    उन्‍होंने शहरों से मल्‍टी-मोडल पारगमन (ट्रांजिट) प्रणालियां शुरू करने पर फोकस बढ़ाने को कहा। उपराष्‍ट्रपति ने कहा, ‘निजी वाहनों से आवाजाही करने के बजाय सार्वजनिक परिवहन को तरजीह देनी चाहिए और प्रत्‍येक हितधारक को इस दिशा में काम करना चाहिए।’


    उपराष्‍ट्रपति ने यह इच्‍छा जताई कि शहरों के योजनाकारों को शहरी स्‍थलों को महिलाओं, बच्‍चों और बुजुर्गों के लिए सुरक्षित बनाने पर अपना ध्‍यान केन्द्रित करना चाहिए और इसके साथ ही इन स्‍थलों को दिव्‍यांगों के लिए पूरी तरह से बाधा मुक्‍त एवं सुगम्‍य बनाना चाहिए।


    इस अवसर पर आवास एवं शहरी मामलों के मंत्रालय में सचिव एवं डीएमआरसी के चेयरमैन श्री डी.एस. मिश्रा, जीएनसीटीडी के मुख्‍य सचिव श्री विजय कुमार, डीएमआरसी के प्रबंध निदेशक डॉ. मंगू सिंह, डीएमआरसी के निदेशक (वित्‍त) श्री के.के. सबरवाल और दिल्‍ली मेट्रो रेल निगम के कर्मचारीगण भी उपस्थित थे।


    ***


    आर.के.मीणा/आरएनएम/एएम/आरआरएस/वाईबी – 1138

    
    
    (Release ID: 1571706) Visitor Counter : 45
    
    
      Read this release in: English , Urdu