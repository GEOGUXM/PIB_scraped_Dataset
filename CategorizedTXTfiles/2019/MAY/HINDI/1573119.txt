      नवीन एवं नवीकरणीय ऊर्जा मंत्रालय

      श्री आर. के. सिंह ने विद्युत और नवीन एवं नवीकरणीय ऊर्जा मंत्री के रूप में पदभार ग्रहण किया
      Posted On: 31 MAY 2019 8:02PM by PIB Delhi


    श्री आर. के. सिंह ने आज नई दिल्ली में विद्युत राज्य मंत्री (स्वतंत्र प्रभार) और नवीन एवं नवीकरणीय ऊर्जा राज्य मंत्री के रूप में पदभार ग्रहण किया। विद्युत मंत्रालय के सचिव श्री अजय कुमार भल्ला और नवीन एवं नवीकरणीय ऊर्जा मंत्रालय के सचिव श्री आनन्द कुमार तथा दोनों मंत्रालयों के वरिष्ठ अधिकारियों ने मंत्री महोदय का अभिनंदन किया।


    कार्यभार संभालने के पश्चात मीडिया से बातचीत करते हुए श्री सिंह ने कहा कि गुणवत्तापूर्ण, भरोसेमंद और किफायती बिजली सुनिश्चित कराना उनकी प्राथमिकता होगी। उन्होंने आगे कहा कि हम लोग चुनौतियों से निपटेंगे और विद्युत क्षेत्र में विकास की गति को बनाए रखने में सफल होंगे। भारत के अंतर्राष्ट्रीय दायित्वों के निर्वहन के अंतर्गत ऊर्जा के विभिन्न रूपों के सही मिश्रण पर बल दिया जाएगा।


    संक्षिप्त परिचय


    श्री आर. के. सिंह सितम्बर 2017 से विद्युत राज्य मंत्री (स्वतंत्र प्रभार) एवं नवीन व नवीकरणीय ऊर्जा राज्य मंत्री रहे हैं। वे बिहार के आरा संसदीय क्षेत्र से लोकसभा सदस्य निर्वाचित हुए हैं। 2014 में भी वे इसी सीट से निर्वाचित हुए थे।


    विद्युत मंत्री के रूप में श्री सिंह ने सौभाग्य योजना के अंतर्गत लगभग सभी घरों को बिजली आपूर्ति की सुविधा प्रदान करने की उपलब्धि हासिल की।


    भारतीय जनता पार्टी के सदस्य बनने से पूर्व श्री आर. के. सिंह भारतीय प्रशासनिक सेवा के अधिकारी थे। सेवा के दौरान उनका कार्यकाल चार दशकों का रहा। आईएएस अधिकारी के रूप में वे कई महत्वपूर्ण पदों पर रहे जैसे रक्षा विभाग के सचिव तथा गृह मंत्रालय के सचिव। बिहार के सड़क निर्माण विभाग के प्रधान सचिव के रूप में उन्होंने राज्य के सड़क नेटवर्क को विकसित करने में ख्याति अर्जित की।


    श्री सिंह का जन्म 20 दिसम्बर 1952 को बिहार के सुपौल में हुआ था। उन्होंने अंग्रेजी साहित्य में स्नातक (प्रतिष्ठा), एलएलबी और प्रबंधन में डिप्लोमा की डिग्रियां हासिल की हैं।


    ******


    आर.के.मीणा / आरएनएम/एएम/जेके/डीसी – 1369


    

    
    (Release ID: 1573119) Visitor Counter : 79
    
    
      Read this release in: English