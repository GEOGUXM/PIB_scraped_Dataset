      प्रधानमंत्री कार्यालय

      प्रधानमंत्री श्री नरेन्द्र मोदी ने बांग्लादेश के राष्ट्रपति के साथ बैठक की
      Posted On: 31 MAY 2019 8:50PM by PIB Delhi


    प्रधानमंत्री श्री नरेन्द्र मोदी ने आज दोपहर हैदराबाद हाउस में बांग्लादेश के राष्ट्रपति माननीय श्री मोहम्मद अब्दुल हामिद से भेंट की।


    दोनों राजनेताओं ने इस बैठक के दौरान द्विपक्षीय संबंधों की मौजूदा उत्कृष्ट स्थिति पर काफी संतोष व्यक्त किया। भारत के दौरे पर आए राष्ट्रपति ने प्रधानमंत्री शेख हसीना, जो अपनी पूर्व प्रतिबद्धता के कारण निजी तौर पर यहां आने में असमर्थ थीं, की ओर से दी गई बधाई से प्रधानमंत्री श्री मोदी को अवगत कराया। उन्होंने बांग्लादेश की सरकार की ओर से प्रधानमंत्री श्री मोदी को बांग्लादेश का दौरा करने के लिए दिए गए आमंत्रण से अवगत कराया जिसे सहर्ष स्वीकार कर लिया गया। दोनों राजनेताओं ने इस बात पर सहमति जताई कि इस बारे में राजनयिक चैनलों के जरिये उपयुक्त तिथियां तय कर ली जायेंगी।


    प्रधानमंत्री ने यह बात रेखांकित की कि बांग्लादेश के मुक्ति संग्राम के दौरान बना द्विपक्षीय रिश्ता अब भी भारत की सर्वोच्च प्राथमिकता है। पिछले 5 वर्षों के दौरान दोनों देशों ने कई लंबित जटिल मुद्दों जैसे कि भूमि सीमा के सीमांकन को सुलझाने में काफी परिपक्वता एवं धैर्य का परिचय दिया है। प्रधानमंत्री श्री मोदी ने बंगबंधु शेख मुजीबुर रहमान की जन्म शताब्दी (2020 में) और बांग्लादेश की मुक्ति की 50वीं वर्षगांठ (2021) को समुचित ढंग से मनाने के लिए किए जा रहे संयुक्त प्रयासों के हिस्से के रूप में भारत और बांग्लादेश के आपसी संबंधों को नए मुकाम पर ले जाने की अहमियत पर विशेष जोर दिया।


    बांग्लादेश के राष्ट्रपति 30 मई, 2019 को भारत की नई सरकार के शपथ ग्रहण समारोह में शिरकत करने के लिए भारत के दौरे पर आए हुए थे। प्रतिष्ठित अतिथि ने इससे पहले दिसंबर 2014 में भारत की राजकीय यात्रा की थी और इसके साथ ही वह अंतर्राष्ट्रीय सौर गठबंधन की पहली बैठक में भाग लेने के लिए मार्च 2018 में आधिकारिक दौरे पर यहां आए थे।


    *****


    आर.के.मीणा / आरएनएम/एएम/आरआरएस/सीएस–1367

    
    
    (Release ID: 1573117) Visitor Counter : 139
    
    
      Read this release in: Assamese , English , Urdu , Marathi , Bengali , Gujarati , Tamil , Kannada