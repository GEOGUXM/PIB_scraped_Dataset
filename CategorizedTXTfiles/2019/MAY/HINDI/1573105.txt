      प्रधानमंत्री कार्यालय

      प्रधानमंत्री श्री नरेन्द्र मोदी ने भूटान के प्रधानमंत्री के साथ बैठक की
      Posted On: 31 MAY 2019 8:47PM by PIB Delhi


    भूटान के प्रधानमंत्री डॉ. लोटे शेरिंग ने 30 मई, 2019 को प्रधानमंत्री श्री नरेन्द्र मोदी के शपथ ग्रहण समारोह में शिरकत की।


    प्रधानमंत्री डॉ. लोटे ने अपनी द्विपक्षीय बैठक के दौरान आम चुनाव में हालिया शानदार जीत के बाद पदभार फिर से ग्रहण करने के लिए प्रधानमंत्री श्री नरेन्द्र मोदी को बधाई दी। उन्होंने भूटान के महामहिम सम्राट के साथ-साथ भूटान की जनता की ओर से भारत के प्रधानमंत्री एवं आम जनता को दी गई शुभकामनाओं से भी प्रधानमंत्री श्री नरेन्द्र मोदी को अवगत कराया। प्रधानमंत्री डॉ. लोटे ने कहा कि वह प्रधानमंत्री श्री नरेन्द्र मोदी और भारत सरकार के साथ मिल-जुलकर निरंतर काम करने को लेकर आशान्वित हैं। इस संबंध में उन्होंने जल्द से जल्द भूटान की यात्रा करने के लिए प्रधानमंत्री श्री नरेन्द्र मोदी को फिर से आमंत्रित किया।


    प्रधानमंत्री श्री नरेन्द्र मोदी ने शपथ ग्रहण समारोह में शिरकत करने और शुभकामनाएं देने के लिए भूटान के प्रधानमंत्री का धन्यवाद किया। उन्होंने कहा कि भारत भूटान के साथ पनबिजली क्षेत्र में सहयोग सहित अपनी विकास साझेदारी को काफी अहमियत देता है। उन्होंने और ज्यादा समृद्धि एवं खुशहाली सुनिश्चित करने में जुटे भूटान के साथ साझेदारी करने के लिए भारत सरकार की ठोस प्रतिबद्धता दोहराई। प्रधानमंत्री श्री नरेन्द्र मोदी ने पारस्परिक रूप से सुविधाजनक तिथि पर भूटान का दौरा करने संबंधी आमंत्रण को स्वीकार कर लिया।


    यह बैठक आपसी विश्वास, सहयोग और गहरी समझ को परिलक्षित करने वाले गर्मजोशी भरे माहौल में सम्पन्न हुई जो दोनों देशों के बीच घनिष्ठ एवं मैत्रीपूर्ण संबंधों को दर्शाता है।


    *****


    आर.के.मीणा / आरएनएम/एएम/आरआरएस/सीएस–1367

    
    
    (Release ID: 1573105) Visitor Counter : 84
    
    
      Read this release in: Assamese , English , Urdu , Marathi , Bengali , Gujarati , Tamil , Kannada