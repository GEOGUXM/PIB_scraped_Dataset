      सूचना और प्रसारण मंत्रालय

      भारतीय शिष्‍टमंडल ने बिश्‍केक में दूसरे एससीओ मास मीडिया फोरम में भाग लिया
      Posted On: 24 MAY 2019 4:46PM by PIB Delhi


    किर्गिज़स्तान के बिश्केक में 23-26, मई 2019 तक दूसरा शंघाई सहयोग संगठन(एससीओ) मास मीडिया फोरम आयोजित किया गया है। फोरम की बैठक में सूचना और प्रसारण मंत्रालय का एक शिष्‍टमंडल भारत का प्रतिनिधित्‍व कर रहा है। शिष्‍टमंडल में अपर महानिदेशक श्री टीवीके रेड्डी तथा सहायक निदेशक श्री अंकुर लोहटी शामिल हैं। फोरम का उद्घाटन किर्गिज़स्तान गणराज्य के राष्‍ट्रपति श्री एस जीनबेको ने किया। अपने उद्घाटन भाषण में राष्‍ट्रपति ने एसएसीओ के पार‍स्‍परिक विश्‍वास, पड़ोसियों के साथ मैत्रीपूर्ण सम्‍बन्‍ध और ‘शंघाई भावना’’ के साथ क्षेत्रीय सुरक्षा के उद्देश्‍यों को पूरा करने के लिए एससीओ देशों के मास मीडिया संगठनों के महत्‍वों को बताया।


    फोरम का उद्देश्‍य एससीओ देशों के बीच मास मीडिया के क्षेत्र में आदान-प्रदान और सहयोग को मजबूत बनाना है। फोरम एक साथ संगठन का विजन बनाने तथा अंतर्राष्‍ट्रीय सूचना क्षेत्र में संगठन छवि को मजबूत बनाने का अनूठा संगठन है। फोरम में एससीओ देश(सदस्‍य देश, पर्यवेक्षक देश, डॉयलाग पार्टनर्स) मास मीडिया प्रतिष्ठानों के प्रतिनिधि तथा एससीओ सचिवालय के प्रतिनिधि भाग ले रहे हैं।


    फोरम की बैठक में भारतीय शिष्‍टमंडल ने देश में मास मीडिया के विकास में सूचना और प्रसारण मंत्रालय की महत्‍वपूर्ण भूमिका पर प्रकाश डाला। शिष्‍टमंडल ने एससीओ साझेदार देशों की विभिन्‍न मास मीडिया एजेंसियों, संगठनों तथा संघों के बीच मीडिया सहयोग और श्रेष्‍ठ व्‍यवहारों के आदान-प्रदान की आवश्‍यकता पर बल दिया। शिष्‍टमंडल ने सुझाव दिया कि संयुक्‍त अंतरराष्‍ट्रीय संवाददाता सम्‍मेलनों के साथ मीडियाकर्मियों के आदान-प्रदान का कार्यक्रम चलाया जा सकता है। बैठक में फर्जी समाचारों की समस्‍या से निपटने में एक साथ काम करने के विचार को प्रमुखता से उठाया गया। शिष्‍टमंडल ने नवम्‍बर, 2019 में गोवा में आयोजित होने वाले भारत अंतरराष्‍ट्रीय फिल्‍म समारोह की स्‍वर्णजयंती समारोह में शामिल होने के लिए एससीओ सदस्‍य प्रतिनिधियों को आमंत्रित किया।


    एससीओ के सदस्‍य देशों ने मीडिया फोरम के प्रस्‍ताव को स्‍वीकार किया। जिसमें एससीओ सदस्‍य देशों के मास मीडिया संगठनों के बीच सफल सहयोग की आवश्‍यकता व्‍यक्‍त की गई है।


    पृष्‍ठभूमि:


    पहला एससीओ मीडिया समिट 1 जून, 2018 को बीजिंग में हुआ था। यह आयोजन ‘’शंघाई भावना’’ के विकास के नारे के साथ हुआ था। इसमें 16 देशों के 110 मीडिया प्रतिष्‍ठानों ने भाग लिया, जिसमें एससीओ सदस्‍य देश, पर्यवेक्षक देश तथा डॉयलाग पार्टनर्स शामिल हैं।


    ***


    आर . के . मीणा / आरएनएम / एएम / एजी / आरएन – 12 77

    
    
    (Release ID: 1572554) Visitor Counter : 246
    
    
      Read this release in: English , Urdu , Bengali