      फाइनेंस कमीशन

      वित्‍त आयोग ने इलैक्‍ट्रॉनिक्‍स और सूचना प्रौद्योगिकी मंत्रालय के साथ बैठक की
      Posted On: 21 MAY 2019 5:41PM by PIB Delhi


      वित्‍त आयोग के चेयरमैन श्री एन के सिंह के नेतृत्‍व में आयोग ने आज ‘ भारत में डिजिटल अवसरों का उपयोग ’ विषय पर इलैक्‍ट्रॉनिक्‍स और सूचना प्रौद्योगिकी मंत्रालय के साथ बैठक की। इलैक्‍ट्रॉनिक्‍स और सूचना प्रौद्योगिकी मंत्रालय के सचिव श्री अजय प्रकाश साहनी ने इस विषय पर एक विस्‍तृत प्रस्‍तुति दी।


      वित्‍त आयोग के विचारार्थ विषयों के तहत आयोग ऐसे मामलों में अनुशंसाएं प्रदान कर सकता है –


      ‘’ केंद्र सरकार के संसाधनों की मांग विशेषकर रक्षा , आंतरिक सुरक्षा , अवसंरचना , रेलवे , जलवायु परिवर्तन , केंद्रशासित राज्‍यों के प्रशासन तथा अन्‍य परिव्‍यय व देयताएं पर आयोग विचार करेगा ’’ ।


      अपनी प्रस्‍तुति में मंत्रालय ने स्‍पष्‍ट किया कि विश्‍व अर्थव्‍यवस्‍था तेजी से डिजिटल हो रही है। डिजिटल तकनीक में मौलिक बदलाव लाने की क्षमता है। भारत के डिजिटल स्‍वरूप के बारे में मंत्रालय ने कहा कि देश एक ट्रिलियन डॉलर डिजिटल अर्थव्‍यवस्‍था के मुहाने पर खड़ा है। बड़े पैमाने पर डिजिटल बदलाव संभव है। भारत को इसके लिए तैयारी करनी होगी।


      आयोग को दिए ज्ञापन में इलैक्‍ट्रॉनिक्‍स और सूचना प्रौद्योगिकी मंत्रालय ने कुछ विशेष सुझाव दिए हैं।


      1 डिजिटल इंडिया कार्यक्रम के लक्ष्‍य को प्राप्‍त करने के लिए राज्‍यों/केंद्रशासित प्रदेशों के पास पर्याप्‍त सूचना प्रौद्योगिकी क्षमता होनी चाहिए। इस आधार पर देश एक डिजिटल सशक्‍त समाज और ज्ञान आधारित अर्थव्‍यवस्‍था का लक्ष्‍य प्राप्‍त कर सकता है। डिजिटल इंडिया कार्यक्रम के कार्यान्‍वयन के लिए राज्‍यों/केंद्रशासित प्रदेशों को आईसीटी क्षमता को सशक्‍त बनाना होगा। मंत्रालय ने इन परियोजनाओं के लिए धन आवंटन का सुझाव दिया है।


      2 राष्‍ट्रीय ई-प्रशासन योजना केंद्र द्वारा वित्‍त पोषित योजना नहीं है। मंत्रालय ने इस योजना के लिए पृथक धन आवंटन का सुझाव दिया है।


      3 मंत्रालय ने राज्‍य आंकडा केंद्र (एसडीसी) , राज्‍य क्षेत्र नेटवर्क (एसडब्‍ल्‍यूएएन) , राज्‍य सेवा गेटवे (एसएसडीजी) , ई-जिला जैसे आईसीटी आधारित अवसंरचना निर्माण व कार्यान्‍वयन के लिए सीएसएस के अंतर्गत निरंतर केंद्रीय सहायता का प्रस्‍ताव दिया है।


      4 मंत्रालय ने आयोग को सुझाव दिया है कि संसाधनों के आवंटन के लिए आयोग को निम्‍न मानदंडों पर विचार करना चाहिए और प्रदर्शन के आधार पर प्रोत्‍साहन देना चाहिए।


      ए डिजिटल आधारभूत संरचना


      बी इलैक्‍ट्रॉनिक विनिर्माण


      सी डिजिटल भुगतान


      आयोग ने इलैक्‍ट्रॉनिक्‍स और सूचना प्रौद्योगिकी मंत्रालय को आश्‍वस्‍त करते हुए कहा कि वह अंतिम अनुशंसाएं प्रदान करने के दौरान इन सभी मामलों पर विचार करेगा।

      ***


      आर . के . मीणा / आरएनएम / एएम / जेके / सीसी – 1252


    

    
    (Release ID: 1572381) Visitor Counter : 158
    
    
      Read this release in: English , Urdu , Bengali