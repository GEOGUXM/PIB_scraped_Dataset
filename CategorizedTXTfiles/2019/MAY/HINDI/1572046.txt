      रक्षा मंत्रालय

      जैसलमेर अंतर्राष्‍ट्रीय सेना स्काउट मास्टर्स प्रतियोगिता 2019 के लिए तैयार
      Posted On: 14 MAY 2019 9:17PM by PIB Delhi


    24 जुलाई से 17 अगस्‍त , 2019 तक जैसलमेर में कोणार्क कोर के तत्वावधान में अंतर्राष्ट्रीय सैन्‍य खेलों के हिस्‍से के रूप में अंतर्राष्ट्रीय सेना स्काउट मास्टर्स प्रतियोगिता का आयोजन किया जाएगा। इसमें रूस सहित आठ देशों की मैकेनाइज्ड इन्फैंट्री स्काउट टीमें भाग लेंगी। रूस अंतर्राष्ट्रीय सेना खेलों का संस्थापक सदस्य है।


    रूसी प्रतिनिधिमंडल के साथ ही प्रतियोगिता में भाग लेने वाले देशों के वरिष्‍ठ सैन्‍य और राजनयिक गणमान्य लोगों ने 14 और 15 मई 2019 को जैसलमेर सैन्य स्टेशन का दौरा किया। प्रतिनिधियों को जैसलमेर और पोखरण में बनाई गई विशेष प्रशिक्षण सुविधाओं को दिखाया गया और उनके बारे में जानकारी दी गई। प्रतिनिधियों ने प्रतियोगिता के लिए वि‍कसित की गई उत्‍कृष्‍ट बुनियादी संरचना के लिए भारतीय आयोजकों की सराहना की। रूसी प्रतिनिधिमंडल के प्रमुख लेफ्टिनेंट जनरल बुडशिन अल्बर्ट एलनिविच ने विश्वास व्यक्त किया कि भारत सभी टीमों के उत्‍कृष्‍ट प्रदर्शन के साथ ही अंतर्राष्ट्रीय सैन्य सहयोग को बढ़ावा देने का सही अवसर प्रदान करेगा।


    इंटरनेशनल आर्मी स्काउट मास्टर्स प्रतियोगिता पांच चरणों में आयोजित की जाएगी। इस दौरान छदम युद्ध परिदृश्यों में टैंकों और बख्‍तरबंद गाडि़यों वाले स्काउट्स के समग्र कौशल का परीक्षण किया जाएगा। इनके युद्ध कौशल का अंतरराष्ट्रीय न्यायाधीशों के पैनल द्वारा परखा जाएगा।


    प्रतियोगिता में प्रतिभागी टीमों के रणकौशल और प्रशिक्षण का प्रदर्शन किया जाएगा उनके बीच साझेदारी के बेहतरीन तौर तरीके और सैन्‍य तथा तकनीकी सहयोग विकसित करने के प्रयास होंगे। भारत पहली बार अंतर्राष्ट्रीय सैन्‍य खेलों के हिस्‍से के रूप में सेना स्काउट मास्टर्स प्रतियोगिता का आयोजन कर रहा है। इसके साथ ही पहली बार कोई भारतीय टीम इस प्रतियोगिता में भाग ले रही है।


    आर.के.मीणा/आरएनएम/एएम/एमएस /एसके –1198

    
    
    (Release ID: 1572046) Visitor Counter : 194
    
    
      Read this release in: Bengali , English , Urdu