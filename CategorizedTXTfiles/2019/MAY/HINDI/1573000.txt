      अल्‍पसंख्‍यक कार्य मंत्रालय

      श्री मुख्तार अब्बास नकवी ने केंद्रीय अल्पसंख्यक कार्य मंत्री का पदभार संभाला
      Posted On: 31 MAY 2019 6:23PM by PIB Delhi


    श्री मुख्तार अब्बास नकवी ने आज नई दिल्‍ली स्थित अंत्योदय भवन में केंद्रीय अल्पसंख्यक कार्य मंत्री का पदभार संभाला। इस अवसर पर अल्पसंख्यक कार्य मंत्रालय में सचिव श्री शैलेश एवं मंत्रालय के अन्य वरिष्ठ अधिकारियों ने केन्‍द्रीय मंत्री का स्‍वागत किया।


    अल्पसंख्यक कार्य मंत्रालय का कामकाज संभालने के अवसर पर पत्रकारों से बातचीत करते हुए श्री नकवी ने कहा कि आने वाले दिनों में अल्पसंख्यक मंत्रालय की प्राथमिकता "3 ई " यथा एजुकेशन , एम्प्लॉयमेंट और एम्पावरमेंट के माध्यम से अल्पसंख्यकों का शैक्षणिक - आर्थिक - सामाजिक सशक्तिकरण रहेगी। विकास की रोशनी को समाज के अंतिम व्यक्ति तक पहुंचाना हमारा लक्ष्य है।


    श्री नकवी ने कहा कि मंत्रालय की प्राथमिकता अल्पसंख्यकों को बेहतर शिक्षा मुहैया कराना रहेगी। विशेषकर लड़कियों को गुणवत्तापूर्ण शिक्षा मुहैया कराकर बीच में ही स्कूली शिक्षा छोड़ देने (ड्रॉपआउट) की दर को कम करने के लिए युद्ध स्तर पर जागरूकता अभियान चलाया जायेगा। इस दिशा में प्रधानमंत्री जन विकास कार्यक्रम के तहत देश भर में अल्पसंख्यक बाहुल्य क्षेत्रों में स्कूल , कॉलेज , आईटीआई , पॉलिटेक्निक , हॉस्टल , सद्भाव मंडप आदि का निर्माण युद्ध स्तर पर किया जायेगा।


    श्री नकवी ने कहा कि " हुनर हाट " जैसे कार्यक्रमों के माध्यम से दस्तकारों , शिल्पकारों को मौका - मार्केट , रोजगार एवं रोजगार के अवसर मुहैया कराने के अभियान को और तेज किया जायेगा। आने वाले दिनों में " हुनर हाट " देश भर के प्रमुख स्थानों पर लगाए जायेंगे।


    श्री नकवी ने कहा कि प्रधानमंत्री श्री नरेन्‍द्र मोदी के " सबका साथ , सबका विकास , सबका विश्वास " के संकल्प के तहत अल्पसंख्यक मंत्रालय ने अगले 100 दिनों का रोडमैप तैयार किया है जिसमें अल्पसंख्यकों के शैक्षणिक - सामाजिक - आर्थिक सशक्तिकरण एवं रोजगार व रोजगार के अवसर मुहैया कराने वाले प्रभावी कार्यक्रम शामिल हैं।


    श्री नकवी ने कहा कि इसके अलावा देश भर में वक़्फ सम्पत्तियों का 100 प्रतिशत डिजिटिलाइज़ेशन एवं जीपीएस मैपिंग अल्पसंख्यक कार्य मंत्रालय की प्राथमिकता रहेगी।


    ***


    आर.के.मीणा/आरएनएम/एएम/आरआरएस/आरएन–1346


    

    
    (Release ID: 1573000) Visitor Counter : 91
    
    
      Read this release in: English , Bengali