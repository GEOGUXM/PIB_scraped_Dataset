      रक्षा मंत्रालय

      द्वितीय विश्व युद्ध के दौरान इटली में शहीद हुए दो भारतीय सैनिकों के अस्थि कलश प्रस्‍तुत करने के लिए समारोह
      Posted On: 31 MAY 2019 5:43PM by PIB Delhi


      द्वितीय विश्व युद्ध के दौरान दो भारतीय सैनिकों- भारतीय सेना के हरि सिंह और पालू राम- के बलिदान स्‍मरण करने के लिए 29 मई 2019 को इटली में फ्लोरेंस के समीप प्रैटो में एक सम्मान समारोह का आयोजन किया गया।


      द्वितीय विश्व युद्ध के दौरान इटली की मुक्ति संग्राम में भारतीय सैनिकों का योगदान सर्वविदित है। 'लिब्रेशन ऑफ इटली' यानी इटली की मुक्ति संग्राम में लगभग 50,000 भारतीय सैनिकों ने भाग लिया था जिनमें अधिकतर की उम्र 19 से 22 वर्ष के बीच थी। पहली भारतीय सैन्‍य टुकड़ियों को 19 सितंबर 1943 को दक्षिणी नेपल्स के टारंटो में उतारा गया था। तब से लेकर 29 अप्रैल 1945 तक वे इस साहसिक मिशन में लगे रहे। इटली के इस अभियान के दौरान 5,782 सैनिकों ने अपना सर्वोच्च बलिदान दिया। वास्‍तव में इस अभियान के दौरान सैनिकों के सम्‍मान में दिए गए 20 विक्‍टोरिया क्रॉसों में से छह भारतीय सैनिकों ने प्राप्‍त किए। उनकी बहादुरी और उनके बलिदान की कहानी आज भी इटली के उन शहरों और गांवों में चर्चित है जिन्‍हें आजाद करने में उन्‍होंने मदद की थी। भारतीय सैनिक पूरे इटली में कब्रिस्तानों , विशेष रूप से संग्रो , कैसिनो , अरेजो , फॉर्ली और रिमिनी में मौजूद हैं। मोंटे कैसिनो हासिल करने के लिए हुई लड़ाई में भारतीय सैनिकों ने बहादुरी दिखाई थी। इसके अलावा सैग्रो नदी और लिरी वैली के लिए लड़ाई , बोलोग्ना के लिए पूर्वी तट के लिए कूच , सेनियो नदी के पार जाने और गॉथिक लाइंस की लड़ाई में उनकी वीरता साफ दिखती है।


      वर्तमान मामले में मोंटेले (फ्लोरेंस) के समीप पोगियो अल्टो में लड़ाई के मैदान के भारतीय क्षेत्र से 1996 में फ्लोरेंस के समीप मानव अस्थियां मिली थीं। उन अस्थियों की जांच डॉक्टरों की टीम द्वारा की गई। मृत्यु की तारीख , अवशेषों का स्थान , एंथ्रोपोमेट्रिक एवं मॉर्फोलॉजिकल परीक्षण , पहने हुए बूटों की जांच और गोला-बारूद के आधार पर शोधकर्ताओं ने 4/13 फ्रंटियर फोर्स राइफल्‍स के हरि सिंह और पालू राम के अवशेषों का मिलान लापता सैनिकों के राष्‍ट्रमंडल रिकॉर्ड से किया। इन दोनों लोगों के सेवा दस्‍तावेज भारत के राष्‍ट्रीय अभिलेखागार के आर्मी रिकॉर्ड में पाए गए। बताई गई ऊंचाइयों के विवरण के आधार पर इन दोनों सिपाहियों की सही पहचान सफलतापूर्वक की जा सकती है और अब इन सैनिकों के अवशेषों का विधिवत अंतिम संस्कार किया गया है।


      द्वितीय विश्व युद्ध के दौरान इटली में शहीद हुए इन दो भारतीय सैनिकों के अस्थि कलश प्रस्‍तुत करने के लिए समारोह प्रैटो (फ्लोरेंस) के पब्लिक असिस्‍टैंस में 29 मई 2019 को आयोजित किया गया। इसमें बड़ी तादाद में प्रैटो के लोगों और इटैलियन आर्म्‍ड फोर्सेज के जवानों के अलावा प्रैटो के मेयर , प्रेजिडेंट ऑफ पब्लिक असिस्‍टैंस एवं प्रीफेक्‍ट ने भाग लिया। समारोह में कॉमनवेल्थ वॉर ग्रेव्स कमीशन , रेड क्रॉस सोसाइटी के प्रतिनिधि और प्रैटो के अन्य गणमान्य व्यक्ति भी उपस्थित थे।


      भारतीय पक्ष का प्रतिनिधित्व भारत की राजदूत श्रीमती रीनत संधू और इटली के डिफेंस अटैची कर्नल रोहित तेवतिया ने किया। भारत में नेशनल डिफेंस कॉलेज से कोर्स कर रहे और इटली के एक अध्‍ययन दौरे पर मौजूद 16 वरिष्‍ठ अधिकारियों ने भी इस समारोह में भाग लिया और भारत का प्रतिनिधित्व किया। यह समारोह उपयुक्त सैन्य सम्मानों के अनुसार आयोजित किया गया। इसके बाद इटली के अधिकारियों ने इन वीर सैनिकों के अस्थि कलश भारतीय पक्ष को सौंप दिया जिसे बाद में उन्‍होंने कॉमनवेल्थ वॉर ग्रेव्स कमीशन को सौंप दिया। इन दोनों सैनिकों की राख 16 जुलाई 2019 को फोर्ली युद्ध कब्रिस्तान में बिखेरी जाएगी जहां उस युद्ध के अन्य साथियों को भी श्रद्धांजलि दी गई है।


      आरके मीणा/आरएनएम/एएम/एसकेसी


    

    
    (Release ID: 1573393) Visitor Counter : 19
    
    
      Read this release in: English