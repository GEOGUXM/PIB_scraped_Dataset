      पेट्रोलियम एवं प्राकृतिक गैस मंत्रालय

      श्री धर्मेन्द्र प्रधान ने पेट्रोलियम एवं प्राकृतिक गैस मंत्री के रूप में कार्यभार संभाला
      Posted On: 31 MAY 2019 5:46PM by PIB Delhi


    श्री धर्मेन्द्र प्रधान ने आज नई दिल्ली में पेट्रोलियम एवं प्राकृतिक गैस मंत्रालय के कैबिनेट मंत्री के रूप में पदभार ग्रहण किया। श्री प्रधान को कल राष्ट्रपति भवन में आयोजित एक समारोह में राष्ट्रपति ने पद और गोपनीयता की शपथ दिलाई थी। वे पिछली सरकार में भी पेट्रोलियम और प्राकृतिक गैस मंत्री थे।


    कार्यभार संभालने के बाद मीडिया से बातचीत करते हुए श्री धर्मेन्द्र प्रधान ने प्रधानमंत्री द्वारा विश्वास जताने के लिए आभार व्यक्त किया और कहा कि पिछले पांच वर्षों के दौरान कई सुधार व कार्यक्रमों की शुरूआत हुई है। इन कार्यक्रमों ने लोगों के जीवन को सकारात्मक रूप से प्रभावित किया है। पिछले पांच वर्षों के दौरान सरकार आर्थिक यात्रा के मार्ग पर आगे बढ़ी है और देशवासियों ने प्रधानमंत्री को अधिक जिम्मेदारी सौंपी है। पिछले पांच वर्षों के दौरान हम अनवरत कार्य करते रहे हैं और भविष्य में भी हम अपनी जिम्मेदारी को एक चुनौती के रूप में लेंगे तथा पहले की अपेक्षा अधिक मेहनत करेंगे। श्री प्रधान ने कहा कि देश में तेल और गैस का उत्पादन बढ़ाना हमारी प्राथमिकता होगी। पिछले पांच वर्षों में किए गए सुधारों के परिणाम सामने आ रहे हैं। साझा अवसंरचना का विकास और बाजार अनुकूल अवसंरचना सरकार के एजेंडे में है। गैस ग्रिड के निर्माण, प्रधानमंत्री ऊर्जा गंगा परियोजना और सीजीडी नेटवर्क का निर्माण कार्य तेजी से चल रहा है। हम लोग जैव ईंधन को प्रोत्साहन दे रहे हैं। आने वाले समय में इस पर विशेष ध्यान दिया जाएगा। हम लोग नई ऊर्जा और नई भावना के साथ एक नई पारी की शुरुआत कर रहे हैं। प्रधानमंत्री के विजन से हमें बहुत सहायता मिली है। ऊर्जा, अंतर्राष्ट्रीय कुटनीति का एक आधार बन गया है और बहुत सारे देश भारत की ओर देख रहे हैं। श्री नरेन्द्र मोदी को विश्व उपभोक्ताओं के प्रवक्ता के रूप में देखा जाता है। उन्होंने कहा कि नीति निर्माण के दौरान सभी हितधारकों से परामर्श लिया जाएगा।


    ******


    आर.के.मीणा / आरएनएम/एएम/जेके/डीसी – 1373


    

    
    (Release ID: 1573126) Visitor Counter : 15
    
    
      Read this release in: English , Bengali