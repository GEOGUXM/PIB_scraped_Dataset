      रक्षा मंत्रालय

      भारतीय नौसेना के सेवा चयन बोर्ड का कोलकाता में उद्घाटन
      Posted On: 14 MAY 2019 7:16PM by PIB Delhi


      नौसेना प्रमुख एडमिरल सुनील लांबा ने आज कोलकाता के निकट डायमंड हार्बर में भारतीय नौसेना के प्रथम पूर्ण सेवा चयन बोर्ड (एसएसबी) का उद्घाटन किया। पूर्वी नौसेना कमान के फ्लैग ऑफिसर कमांडिंग-इन-चीफ वाइस एडमिरल कर्मबीर सिंह भी इस अवसर पर उपस्थित थे।


      एसएसबी (कोलकाता) दरअसल मध्य कोलकाता से लगभग 55 किलोमीटर दूर उस भूमि पर अवस्थित है, जो पहले एक नौसेना तटीय बैटरी के कब्जे में थी। यह भारतीय नौसेना का 5वां सेवा चयन बोर्ड है और यह स्थायी एवं शॉर्ट सर्विस दोनों ही तरह के कमीशन ऑफिसर्स के चयन की जिम्मेदारी संभालता है। अन्य बोर्ड भोपाल, बेंगलुरू, विशाखापत्तनम और कोयंबटूर में अवस्थित हैं। हुगली नदी के किनारे 27 एकड़ क्षेत्र में फैले एसएसबी (कोलकाता) में हर वर्ष लगभग 5000 अधिकारी-अभ्यर्थियों को समुचित ढंग से परखने की क्षमता है। यह बोर्ड एक समय में लगभग 160 अभ्यर्थियों को समायोजित कर सकता है और इसमें पुरुष एवं महिला अभ्यर्थियों के लिए अलग-अलग सुविधाएं तथा ठहरने की व्यवस्था है। बोर्ड में उपलब्ध विभिन्न सुविधाओं में जीटीओ ग्राउंड, परीक्षण हॉल, सम्मेलन कक्ष, कर्मचारियों के लिए आवास और एक चिकित्सा निरीक्षण कक्ष शामिल हैं। इन्हें न केवल कड़ी परीक्षण आवश्यकताओं के अनुरूप निर्मित या तैयार किया गया है, बल्कि यहां अभ्यर्थियों की सहूलियत का भी विशेष ख्याल रखा गया है।


      कोलकाता के डायमंड हार्बर में एसएसबी का अस्तित्व सुनिश्चित हो जाने से अब भारतीय नौसेना में पुरुष और महिला दोनों ही अधिकारियों को शामिल करने के उद्देश्य की पूर्ति होगी। एसएसबी (कोलकाता) जिस जगह पर अवस्थित है उससे देश के उत्तरी एवं पूर्वोत्तर हिस्सों के अभ्यर्थियों को आने-जाने में अपेक्षाकृत कम समय लगेगा। इससे उन्हें काफी सहूलियत होगी।


      ****


      आर.के.मीणा/आरएनएम/एएम/आरआरएस/सीएस–1197


    

    
    (Release ID: 1572045) Visitor Counter : 190
    
    
      Read this release in: Malayalam , English , Urdu , Bengali