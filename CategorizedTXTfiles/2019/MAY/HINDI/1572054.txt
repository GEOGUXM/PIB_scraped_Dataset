      उप राष्ट्रपति सचिवालय

      उपराष्ट्रपति ने कहा, ‘भारतीय संस्कृति को जानने का अहम जरिया है संस्कृत ’
      
      उपराष्ट्रपति ने संस्कृत सीखने को बढ़ावा देने का आह्वान किया
      
      उपराष्ट्रपति ने हिमालय पर 12,000 फुट तक ट्रेकिंग करने और ‘संस्कृत ध्वज’ फहराने के लिए विद्यार्थियों को बधाई दी
      
      श्री नायडू ने विद्यार्थियों से कहा, ‘बेहतर भविष्य के लिए प्रकृति की रक्षा करें और संस्कृति का संरक्षण करें’
      
      उपराष्ट्रपति ने ट्रेकिंग अभियान ‘सहयाद्रि से हिमाद्रि’ के विद्यार्थियों को संबोधित किया
      Posted On: 08 MAY 2019 7:56PM by PIB Delhi


      उपराष्ट्रपति श्री एम. वेंकैया नायडू ने संस्कृत सीखने के साथ-साथ ‘ सहयाद्रि से हिमाद्रि ’ अभियान के एक हिस्से के रूप में हिमालय पर 12,000 फुट तक ट्रेकिंग करने और ‘ संस्कृत ध्वज ’ फहराने के लिए नई दिल्ली में आज कर्नाटक के विद्यार्थियों को बधाई दी।


      शिवमोग्गा स्थित वासवी प्राथमिक एवं उच्च विद्यालय के 46 विद्यार्थियों ने उपराष्ट्रपति से भेंट की और अपने-अपने अनुभव उनसे साझा किये। इन विद्यार्थियों में छात्राएं भी शामिल थीं। यह अभियान संस्कृत के पुनरुत्थान के लिए प्रयासरत एक गैर-सरकारी संगठन ‘ संस्कृत भारती ’ द्वारा आयोजित किया गया।


      उपराष्ट्रपति ने विद्यार्थियों और अभियान दल के सदस्यों को संबोधित करते हुए यह इच्छा जताई कि प्रत्येक व्यक्ति को मातृ भाषा के साथ-साथ संस्कृत सहित अन्य भाषाएं भी अवश्य सीखनी चाहिए। विद्यार्थियों के साथ-साथ इस अभियान दल में 11 साल से लेकर 64 साल तक की आयु के लोग शामिल थे। उन्होंने कहा कि संस्कृत सभी भाषाओं की जननी है। उन्होंने इस ओर ध्यान दिलाया कि पश्चिमी देशों के विद्वान वेदों, उपनिषद और संस्कृत साहित्य पर शोध कर रहे हैं।


      उपराष्ट्रपति ने भारतीय संस्कृति का अहम जरिया होने के साथ-साथ ज्यादातर भारतीय भाषाओं के उद्गम के रूप में भी संस्कृत के महत्व पर विशेष जोर दिया। उन्होंने यह इच्छा जताई कि विद्यार्थियों को यह भाषा सीखने के लिए प्रोत्साहित किया जाना चाहिए, ताकि वे भारतीय धरोहर की गंभीरता एवं समृद्धता को सही ढंग से समझ सकें। उन्होंने कहा, ‘ हमें संस्कृत की उपेक्षा नहीं करनी चाहिए और सरकारों एवं शैक्षणिक संस्थानों को संस्कृत सीखने के लिए समुचित अवसर प्रदान करने चाहिए। ’


      संस्कृत भारती द्वारा आयोजित ‘ सहयाद्रि से हिमाद्रि ’ अभियान को सफलतापूर्वक पूरा करने वाले विद्यार्थियों को संबोधित करते हुए श्री नायडू ने कहा कि इस तरह के अभियानों से विद्यार्थियों को न केवल विभिन्न लोगों, भाषाओं, संस्कृतियों एवं परंपराओं से अवगत होने का मौका मिलता है, बल्कि उनमें एकता की भावना भी पैदा होती है और इसके साथ ही इससे राष्ट्रीय एकीकरण में मदद मिलती है।


      श्री नायडू ने विद्यार्थियों को प्रकृति के प्रति आत्मीयता विकसित करने की सलाह दी और इसके साथ ही बेहतर भविष्य के लिए प्रकृति की रक्षा करने एवं संस्कृति का संरक्षण करने पर विशेष जोर दिया। उन्होंने विद्यार्थियों को प्रकृति के साथ आत्मीयतापूर्वक रहने को कहा।


      श्री नायडू ने कहा कि विद्यार्थियों को स्कूलों में अपना आधा समय कक्षाओं में और शेष समय खेल के मैदानों में बिताना चाहिए। उन्होंने विद्यार्थियों से अपनी ऊर्जा को खेलकूद, कला , नृत्य , संगीत और शिल्प जैसे पहलुओं पर केंद्रित करने को कहा।


      उपराष्ट्रपति ने यह इच्छा भी जताई कि विद्यार्थियों को जिज्ञासु दिमाग विकसित करना चाहिए और इसके साथ ही विभिन्न विषयों को महज रटने के बजाय अवधारणा आधारित तरीके से ही समझना चाहिए। उन्होंने विशेष जोर देते हुए कहा कि कुछ करने के लिए सीखना अत्यंत महत्वपूर्ण है। इसके साथ ही उन्होंने व्यावहारिक नजरिया विकसित करने पर बल दिया।


      श्री नायडू ने जीवनशैली से जुड़ी बीमारियां फैलने पर चिंता जताते हुए सभी को योग अथवा व्यायाम करने की आदत डालने और जंक फूड से परहेज करने एवं हमेशा स्वस्थ भोजन करने की सलाह दी।


      उपराष्ट्रपति ने विद्यार्थियों से यह भी कहा कि यदि परीक्षा में उन्हें अपेक्षा के अनुरूप अंक न मिलें तो उन्हें हताश या निराश नहीं हो जाना चाहिए। उपराष्ट्रपति ने इसके साथ ही विद्यार्थियों से कहा कि रिपोर्ट कार्ड शिक्षा का अंत नहीं है।


      ***


      आर.के.मीणा/आरएनएम/एएम/आरआरएस/सीएस–1199


    

    
    (Release ID: 1572054) Visitor Counter : 41
    
    
      Read this release in: English , Urdu , Bengali