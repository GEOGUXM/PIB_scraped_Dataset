      गृह मंत्रालय

      तूफान प्रभावित पुरी और भुवनेश्वर में बिजली एवं दूरसंचार सेवाओं में सुधार
      Posted On: 08 MAY 2019 7:09PM by PIB Delhi


    कैबिनेट सचिव श्री पी.के. सिन्‍हा की अध्‍यक्षता में राष्ट्रीय संकट प्रबंधन समिति (एनसीएमसी) ने आज राज्‍य सरकार और संबंधित केन्‍द्रीय मंत्रालयों/एजेंसियों के वरिष्‍ठ अधिकारियों के साथ ओडिशा के चक्रवाती तूफान ‘ फोनी ’ से प्रभावित क्षेत्रों में राहत और बचाव कार्यों की फिर से समीक्षा की।


    ओडिशा सरकार ने बताया कि कुल 9 प्रभावित जिलों में से 8 जिलों में स्थिति में सुधार हुआ है और पुरी एवं भुवनेश्वर के सर्वाधिक प्रभावित क्षेत्रों में बिजली और दूरसंचार सेवाएं धीरे-धीरे बेहतर हो रही हैं। लगभग 3500 गैंग मैन विद्युत पारेषण लाइनों , सब-स्टेशनों इत्‍यादि की बहाली में जुटे हुए हैं तथा अभी कुछ और कामगार पश्चिम बंगाल और तेलंगाना से भी पहुंचेंगे। पुरी में लैंडलाइन टेलीफोन सेवाएं बहाल हो गई हैं और बीएसएनएल एवं अन्‍य दूरसंचार सेवा प्रदाताओं ने अपनी - अपनी मोबाइल सेवाओं को कुछ हद तक बेहतर कर दिया है। राज्‍य सरकार ने केंद्र के साथ आपसी तालमेल से एक विस्‍तृत योजना तैयार की है जिसके तहत पुरी और भुवनेश्‍वर में बिजली तथा दूरसंचार सेवाओं की बहाली के लिए प्राथमिकता वाले क्षेत्रों की पहचान की गई है। डीजल जनरेटर सेटों की मदद से शहरी एवं ग्रामीण क्षेत्रों में जलापूर्ति को काफी हद तक बहाल कर दिया गया है।


    ओडिशा सरकार ने यह भी जानकारी दी कि केंद्र द्वारा जारी की गई 1000 करोड़ रुपये की अतिरिक्‍त वित्‍तीय सहायता उसे प्राप्‍त हो गई है।


    दूरसंचार विभाग ओडिशा के तूफान प्रभावित क्षेत्रों में मोबाइल एवं इंटरनेट सेवाओं की त्‍वरित बहाली हेतु प्राथमिकता वाली योजना कार्यान्वित करने के लिए राज्‍य सरकार और सभी दूरसंचार सेवा प्रदाताओं के साथ आपसी तालमेल से काम कर रहा है।


    जहां एक ओर पुरी में बैंकिंग सेवाएं भी बहाल कर दी गई हैं , वहीं दूसरी ओर बिजली एवं दूरसंचार कनेक्टिविटी उपलब्‍ध न होने के कारण कुछ एटीएम में सही ढंग से संचालन नहीं हो पा रहा है।


    रेलवे ने तीन एक्‍सप्रेस/मेल ट्रेनें चलाकर खुर्दा रोड और पुरी के बीच आंशिक परिचालन शुरू कर दिया है। 12 मई तक इस मार्ग पर पूर्ण बहाली सुनिश्चित कर दी जाएगी। रेलवे बिजली से संबंधित बुनियादी ढांचागत सुविधाओं की बहाली के लिए तैनात कामगारों को मुफ्त आवाजाही की सुविधा भी प्रदान कर रही है।


    कैबिनेट सचिव ने राहत कार्यों की समीक्षा करते हुए राज्‍य और केंद्र के संबंधित अधिकारियों से पुरी एवं भुवनेश्‍वर में बिजली तथा दूरसंचार सेवाओं की बहाली के लिए तैनात प्राथमिकता वाली योजनाओं के कार्या‍न्‍वयन पर फोकस करने को कहा है। कैबिनेट सचिव ने इसके साथ ही इस दिशा में हो रही प्रगति पर हर दिन करीबी नजर रखने को भी कहा है। ओडिशा सरकार के अनुरोध पर उन्‍होंने यह भी निर्देश दिया कि चक्रवाती तूफान ‘ फोनी ’ से हुए नुकसान का आकलन करने के लिए एक केंद्रीय टीम जल्‍द ही ओडिशा के दौरे पर जा सकती है।


    ओडिशा के मुख्‍य सचिव और अन्‍य वरिष्‍ठ अधिकारियों ने भी वीडियो कांफ्रेंस के जरिए एनसीएमसी की बैठक में भाग लिया। गृह , विद्युत , दूरसंचार , रेल मंत्रालयों तथा एनडीएमए के वरिष्‍ठ अधिकारियों ने भी इस बैठक में भाग लिया।


    ***


    आर.के.मीणा/आरएनएम/एएम/आरआरएस/एनआर–1153

    
    
    (Release ID: 1571779) Visitor Counter : 113
    
    
      Read this release in: English , Urdu , Bengali