      रक्षा मंत्रालय

      चक्रवाती तूफान फोनी के ओडिशा के तटवर्ती क्षेत्र से गुजरने की आशंका के मद्देनजर राहत और बचाव अभियान के लिए नौसेना के जहाज और विमान तैयार
      Posted On: 01 MAY 2019 3:57PM by PIB Delhi


    अत्‍याधिक भीषण चक्रवाती तूफान ‘ फोनी ’ के 1 मई को तड़के 5:30 बजे ओडिशा के पुरी से 680 किलोमीटर दूर दक्षिण-दक्षिण पश्चिम तथा विशाखापट्टनम से 430 किलोमीटर दक्षिण-दक्षिण पूर्व में बने रहने को देखते हुए नौसेना का पूर्वी कमान तूफान के बढ़ने की दिशा पर करीबी नजर रखे हुए है। अगले 12 घंटों के दौरान इस तूफान के उत्‍तर-पश्चिम की ओर बढ़ने के बाद मुड़कर उत्‍तर-उत्‍तर पूर्व की दिशा में बढ़ते हुए 3 मई की दोपहर को गोपालपुर और चांदबली के बीच ओडिशा के तट से गुजरने की संभावना है। इस दौरान तूफानी हवाओं की रफ्तार 175-185 किलोमीटर प्रति घंटे रह सकती है जो बढ़कर 205 किलोमीटर प्रति घंटे तक पहुंच सकती है।


    तूफान से सबसे ज्‍यादा प्रभावित होने वाले इलाकों में आपदा बचाव और मानवीय मदद के लिए नौसेना के जहाज राहत साम्रगियों के साथ विशाखापट्टनम में तैयार खड़े है। आंध्र प्रदेश और ओडिशा में गोताखोरों और चिकित्‍सा दलों को भी राहत और बचाव के लिए तैयार रखा गया है। तूफान प्रभावित इलाकों का हवाई सर्वेक्षण करने तथा राज्‍य प्रशासन की जरूरत के हिसाब से लोगों को सुरक्षित बाहर निकालने तथा राहत साम्रगियां गिराने के लिए नौसेना के विमानों आईएनएस डेगा और आईएनएस राजाली को नौसैनिक अड्डे पर तैयार रखा गया है।


    ****


    
    आर.के.मीणा / आरएनएम/एएम/एमएस/एसके– 1093


    

    
    (Release ID: 1571469) Visitor Counter : 85
    
    
      Read this release in: Marathi , English , Urdu , Bengali