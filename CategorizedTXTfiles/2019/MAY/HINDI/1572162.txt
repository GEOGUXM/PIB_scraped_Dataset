      फाइनेंस कमीशन

      15 वें वित्त आयोग की सलाहकार परिषद् की तीसरी बैठक का आयोजन
      
      15 वीं वित्त आयोग की रिपोर्ट से पहले परिषद् तीन और बैठक करेगी
      Posted On: 16 MAY 2019 6:43PM by PIB Delhi


      15 वें वित्त आयोग की सलाहकार परिषद् की तीसरी बैठक का आज नई दिल्ली में आयोजन किया गया। इस बैठक की अध्यक्षता 15 वें वित्त आयोग के अध्यक्ष श्री एन के सिंह ने की और इस बैठक में सलाहकार परिषद् के सदस्य, आयोग के सदस्य डॉ. अनूप सिंह, श्री अजय नारायण झा, नीति आयोग के मुख्य कार्यकारी अधिकारी श्री अमिताभ कांत (विशिष्ट अतिथि), वित्त सचिव श्री सुभाष चंद्र गर्ग (विशिष्ट अतिथि), व्यय सचिव श्री गिरीश चंद्र मुर्मू (विशिष्ट अतिथि) और आयोग के वरिष्ठ अधिकारियों ने भी भाग लिया।


      इस बैठक में परिषद के सदस्यों को विभिन्न राज्यों के साथ बैठकों तथा रिजर्व बैंक, बैंक प्रमुखों और वित्तीय संस्थानों, हितधारकों और डोमेन विशेषज्ञों के साथ परामर्श के बारे में जानकारी दी गई। आयोग की रिपोर्ट की संरचना और रिपोर्ट की संदर्भ शर्तों (टर्म ऑफ रेफरेंस) पर आधारित मैपिंग पर भी विचार-विमर्श किया गया। सार्वजनिक क्षेत्र की ऋण आवश्यकताओं (पीएसबीआर), जीएसटी और उसके क्रियान्वयन से जुड़े मामलों, ऋण एवं घाटे से संबंधित आंकड़ों के प्रकाशन में पारदर्शिता, सरकारी ऋण समकेन के संभावित उपाय, राज्यों की देनदारी पर उदय योजना के प्रभाव तथा वित्तीय घाटे, मुद्रास्फीति, ब्याज दर और निजी निवेश के पारस्परिक संबंधों पर चर्चा की गई।


      सदस्यों ने सकल घरेलू उत्पाद और आर्थिक दृष्टिकोण के लिए संभावित परिदृश्य पर आयोग की अवधि के दौरान यानी 2020-21 से 2024-25 के लिए राय मांगी। इस बैठक में डॉ. साजिद जेड चिनॉय द्वारा सार्वजनिक क्षेत्र की ऋण आवश्यकताओं पर की गई प्रस्तुति का विश्लेषण भी किया गया।


      15 वें वित्त आयोग के अध्यक्ष श्री एन के सिंह ने घोषणा की कि परिषद की तीन और बैठकें होंगी। पहली नई सरकार के गठन के बाद, दूसरी वित्त आयोग को सरकार के औपचारिक ज्ञापन पत्र की प्रस्तुति के बाद और तीसरी, सरकार को अंतिम रिपोर्ट प्रस्तुत करने से पहले होगी।


      बैठक में परिषद् के सदस्य डॉ. सुरजीत भल्ला, डॉ. अरविंद विरमानी, डॉ. एम. गोविंदा राव, डॉ. इंदिरा राजारमन, डॉ. पिनाकी चक्रवर्ती, डॉ. साजिद जेड चिनॉय और मुख्य आर्थिक सलाहकार डॉ. कृष्णमूर्ति सुब्रमण्यम भी शामिल थे।


      आर.के.मीणा/आरएनएम/एएम/एसके-1219


    

    
    (Release ID: 1572162) Visitor Counter : 911
    
    
      Read this release in: English , Urdu , Bengali