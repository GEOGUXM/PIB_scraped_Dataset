      फाइनेंस कमीशन

      15वें वित्‍त आयोग के अध्‍यक्ष एवं सदस्‍य मेघालय के दौरे पर जाएंगे
      Posted On: 31 MAY 2019 1:26PM by PIB Delhi


    15वें वित्‍त आयोग के अध्‍यक्ष श्री एन. के. सिंह एवं इसके सदस्‍यगण 3 से 5 जून, 2019 तक मेघालय के दौरे पर रहेंगे। इस दौरे का मुख्‍य उद्देश्‍य वित्‍तीय अंतरण के लिए केन्‍द्र सरकार के समक्ष अपनी सिफारिशें पेश करने से पहले इस राज्‍य की वित्‍तीय स्थिति के विभिन्‍न पहलुओं की समीक्षा करना है।


    इस राज्‍य के अपने दौरे के दौरान वित्‍त आयोग के अध्‍यक्ष श्री एन. के. सिंह और इसके सदस्‍यगण मेघालय के मुख्‍यमंत्री एवं उनके कैबिनेट मं‍त्रियों के साथ-साथ मेघालय सरकार के वरिष्‍ठ अधिकारियों के साथ भी बैठकें करेंगे। 15वें वित्‍त आयोग के सदस्‍यों में श्री ए. एन. झा, डॉ. अशोक लाहिड़ी, डॉ. अनूप सिंह एवं प्रो. रमेश चंद शामिल हैं। वित्‍त आयोग के अध्‍यक्ष और इसके सदस्‍यगण इस दौरान मेघालय के ग्रामीण स्‍थानीय निकायों के प्रतिनिधियों, शहरी स्‍थानीय निकायों के प्रतिनिधियों और इस राज्‍य के व्‍यापार एवं उद्योग निकायों के प्रतिनिधियों के साथ भी अलग-अलग बैठकें करेंगे। वित्‍त आयोग के अध्‍यक्ष और इसके सदस्‍यगण इस राज्‍य के राजनीतिक दलों के प्रतिनिधियों से भी मुलाकात करेंगे। इसी तरह महिला स्‍वयं सहायता समूहों और मेघालय राज्य एक्वाकल्चर मिशन (एमएसएएम) से सहायता प्राप्‍त एक्‍वा उद्यमियों के साथ भी बैठकें की जाएंगी। वित्‍त आयोग के अध्‍यक्ष एवं इसके सदस्‍यगण इस राज्‍य में मनरेगा से जुड़े कार्यों का निरीक्षण भी करेंगे और इसके साथ ही वे ग्रामीण रोजगार परिषदों (वीईसी) के सदस्‍यों के साथ संवाद भी करेंगे। वित्‍त आयोग के अध्‍यक्ष और इसके सदस्‍यगण मेघालय के बागवानी केन्‍द्र का दौरा करेंगे।


    मेघालय सरकार पहले ही 15वें वित्‍त आयोग को अपना ज्ञापन पेश कर चुकी है। वित्‍त आयोग को मेघालय सरकार की वित्‍तीय स्थिति पर मेघालय के प्रधान महालेखाकार (ऑडिट) की ओर से एक विस्‍तृत प्रस्‍तुति भी प्राप्‍त हुई है।


    ***


    आर.के.मीणा/आरएनएम/एएम/आरआरएस/आरएन–1332

    
    
    (Release ID: 1572905) Visitor Counter : 495
    
    
      Read this release in: Urdu , English