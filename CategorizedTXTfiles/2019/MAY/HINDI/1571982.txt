      रक्षा मंत्रालय

      भारतीय नौसेना सितंबर, 2019 में पहली भारतीय नौसेना प्रवेश परीक्षा का आयोजन करेगी
      Posted On: 14 MAY 2019 1:14PM by PIB Delhi


    भारतीय नौसेना स्‍नातक परीक्षा पास करने के बाद डॉयरेक्‍ट एंट्री ऑफिसर्स के चयन के लिए कम्‍प्‍यूटर आधारित परीक्षा शुरू कर रही है। पहली भारतीय नौसेना प्रवेश परीक्षा (अधिकारी) देश के विभिन्‍न केन्‍द्रों पर सितंबर, 2019 में आयोजित की जाएगी। यह परीक्षा उन सभी स्‍नातक एंट्री के लिए स्‍थायी कमीशन या शॉर्ट सर्विस कमीशन अधिकारी उम्‍मीदवारों के चयन के लिए आयोजित की जाएगी। संघ लोक सेवा आयोग या यूनिवर्सिटी एंट्री स्‍कीम द्वारा स्‍क्रीनिंग किए गए उम्‍मीदवार इसमें शामिल नहीं हैं।


    वर्तमान में अधिकारी उम्‍मीदवारों को स्‍नातक परीक्षा (या कुछ एंट्रियों में परा-स्‍नातक) में अर्जित अंकों के आधार पर सर्विस सलेक्‍शन बोर्ड (एसएसबी) द्वारा साक्षात्‍कार के लिए छांटा जाता है। इसके बाद आईएनईटी (अधिकारी) में अर्जित अंकों के आधार पर एसएसबी के लिए संक्षिप्‍त सूची बनाई जाएगी।


    नई प्रक्रिया के अंतर्गत हर छह महीने में केवल एक विज्ञापन प्रकाशित किया जाएगा। उम्मीदवारों को अपनी शैक्षिक योग्‍यता के आधार पर एंट्री के लिए अपनी पसंद का विकल्‍प चुनना होगा। प्रवेश आयु और शैक्षिक योग्‍यताओं का विवरण वेबसाइट www.joinindiannavy.gov.in . पर उपलब्‍ध है। आवेदकों को यह सलाह दी जाती है कि वे अपने व्‍यक्तिगत, संचार और शैक्षिक योग्‍यता विवरण भरने के लिए इस वेबसाइट पर एक बार पंजीकरण करें और अपने सहायक दस्‍तावेज भी अपलोड करें। समय बचाने के लिए यह सलाह दी जाती है कि आवेदन जमा करने की विंडो खुलने से पहले यह काम कर लें। आवेदन जमा करने वाली विंडो जब खुलेगी तो योग्‍य उम्‍मीदवारों को स्‍वचालित ई-मेल अलर्ट प्राप्‍त होगा।


    आईएनईटी (अधिकारी) के चार खंड अर्थात् अंग्रेजी, रीजनिंग और न्‍यूमैरिकल योग्‍यता, सामान्‍य विज्ञान और मैथेमेटिकल एप्‍टि‍ट्यूट तथा सामान्‍य ज्ञान हैं। आवेदकों को एसएसबी कॉलअप के लिए बुलावा हेतु प्रत्‍येक खंड में पास होना जरूरी होगा। आवेदकों को आईएनईटी (अधिकारी) में उनके कार्य प्रदर्शन और उनकी एंट्री वरीयता के आधार पर एसएसबी साक्षात्‍कार के लिए बुलाया जाएगा। अंतिम मेरिट सूची में शामिल होने के लिए आवेदकों को एसएसबी और उसके बाद चिकित्‍सा परीक्षा में पास होने की जरूरत है। आईएनईटी (अधिकारी) में अर्जित अंकों और एसएसबी के अंकों के आधार पर मेरिट सूची बनाई जाएगी। चुने गए उम्मीदवारों को भारतीय नौसेना अकादमी में बेसिक प्रशिक्षण दिया जाएगा।


    ***


    आर.के.मीणा/आरएनएम/एएम/आईपीएस/वीके –1187

    
    
    (Release ID: 1571982) Visitor Counter : 388
    
    
      Read this release in: English , Urdu , Bengali