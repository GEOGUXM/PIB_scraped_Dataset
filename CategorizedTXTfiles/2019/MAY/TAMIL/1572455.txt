      பிரதமர் அலுவலகம்

      உலகத் தலைவர்களிடமிருந்து தொலைபேசி மூலம் பிரதமர் நரேந்திர மோடிக்கு வாழ்த்துக்கள்
      Posted On: 23 MAY 2019 9:09PM by PIB Chennai


    பங்களாதேஷ் பிரதமர் திருமதி. ஷேக் ஹசீனா, பூட்டான் மன்னர் திரு. ஜிக்மே கேசர் நாம்கியெல் வாங்சுக், பூட்டான் பிரதமர் டாக்டர் லோட்டே ஷெரிங், நேபாள பிரதமர் திரு. கே.பி. ஷர்மா ஒலி, மாலத்தீவுகள் அதிபர் திரு. இப்ராஹிம் முஹமத் சோலிஹ், இலங்கைப் பிரதமர் திரு. ரனில் விக்ரமசிங்க, ரஷ்ய அதிபர் திரு. விளாடிமிர் புட்டின், ஃபிரான்ஸ் அதிபர் திரு. இமானுவேல் மேக்ரன், ஜப்பான் பிரதமர் திரு. அபே ஷின்ஸோ, ஆஸ்திரேலியப் பிரதமர் திரு. ஸ்காட் மோரிஸன், மொரீஷியஸ் பிரதமர் திரு. ப்ரவீன் ஜுக்னாத், ஐக்கிய அரபு எமிரேட்டுகளின் பட்டத்து இளவரசர் திரு. முஹமது பின் சயீத், இஸ்ரேல் பிரதமர் திரு. பெஞ்சமின் நேத்தன் யாஹு உள்ளிட்ட உலகத் தலைவர்கள், பிரதமர் திரு. நரேந்திர மோடியைத் தொலைபேசியில் தொடர்பு கொண்டு, 2019 பொதுத்தேர்தல் வெற்றிக்காகப் பாராட்டியுள்ளனர்.


    மிகுந்த அன்புடன் பிரதமரைப் பாராட்டியுள்ள அந்தத் தலைவர்கள், பிரதமர் திரு. நரேந்திர மோடி தலைமையின்மீது இந்திய மக்கள் வைத்துள்ள அபரிமிதமான நம்பிக்கையை இந்த வரலாற்றுச் சிறப்புமிக்க வெற்றி பிரதிபலிக்கிறது என்று கருத்து தெரிவித்தனர்.


    உலகத் தலைவர்களின் பாராட்டுக்கும், நல்லெண்ணத்திற்கும் நன்றி தெரிவித்த பிரதமர் திரு. மோடி, நடந்து முடிந்த பொதுத்தேர்தல் உலகின் மிகப் பெரிய இந்திய ஜனநாயகத்தை மேலும் வலுப்படுத்தியுள்ளது என்றார். இருதரப்பு உறவுகள் மற்றும் பன்முக ஒத்துழைப்பின் மூலம், பரஸ்பரம் பயன்பெறுவதில் உலகத் தலைவர்களின் ஒத்துழைப்புக்காக நன்றி தெரிவித்தார். மேலும் வலுவான நட்புறவை வளர்த்துக் கொள்வதற்குத் தொடர்ந்து பணியாற்றும் தமது விருப்பத்தையும் அவர் வெளிப்படுத்தினார்.


    சமூக ஊடகம் மற்றும் பிற வகைகளில் பாராட்டு தெரிவித்த பல்வேறு தலைவர்களுக்கும் பிரதமர் தமது நன்றியைத் தெரிவித்துக் கொண்டார்.


    ******

    
    
    (Release ID: 1572455) Visitor Counter : 53
    
    
      Read this release in: English , Urdu , Marathi , Hindi , Bengali , Malayalam