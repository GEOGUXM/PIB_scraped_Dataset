      பிரதமர் அலுவலகம்

      நாடாளுமன்ற தேர்தலில் வரலாற்றுச் சிறப்புமிக்க வெற்றி பெற்ற பிரதமர் மோடிக்கு வாழ்த்துகள் குவிந்த வண்ணம் உள்ளன.
      Posted On: 25 MAY 2019 10:01PM by PIB Chennai


    நாடாளுமன்ற தேர்தலில் வரலாற்றுச் சிறப்புமிக்க வெற்றி பெற்ற பிரதமர் திரு நரேந்திர மோடிக்கு, உலகெங்கிலுமிருந்து வாழ்த்துகள் குவிந்த வண்ணம் உள்ளன. சவூதி அரேபியா பட்டத்து இளவரசர் திரு முகமது பின் சல்மான், கத்தார் அமீர் திரு ஷேக் தமீம் பின் ஹமத் அல்-தானி, ஜெர்மன் பிரதமர் திருமதி ஏஞ்சலா மெர்கல், இங்கிலாந்து பிரதமர் திருமதி தெரசா மே, இலங்கை முன்னாள் அதிபர் திரு மஹிந்தா ராஜபக்சே ஆகியோர் இன்று (25.05.2019) பிரதமரை தொலைபேசியில் தொடர்பு கொண்டு வாழ்த்துத் தெரிவித்தனர்.


    சவூதி பட்டத்து இளவரசரின் நெஞ்சார்ந்த வாழ்த்துகளுக்கு நன்றி தெரிவித்த பிரதமர், இந்திய மக்கள் மீது இளவரசர் கொண்டுள்ள அளவற்ற நட்புக்காகவும், இரு நாடுகளுக்கு இடையேயான நெருங்கிய ஒத்துழைப்பை மேம்படுத்துவதில் அக்கறை செலுத்துவதற்காகவும், பாராட்டுத் தெரிவித்தார். பிரதமருக்கு தமது அன்பான வாழ்த்துகளைத் தெரிவித்த கத்தார் அமீர், இந்தியா – கத்தார் இடையேயான நட்புறவு அதிகரித்து வருவதை சுட்டிக் காட்டினார். இதற்காக கத்தார் அமீருக்கு நன்றி தெரிவித்த பிரதமர், இருநாடுகளுக்கு இடையேயான ஒத்துழைப்பை வலுப்படுத்துவதற்காக தெரிவித்த ஆலோசனைகளுக்காக பாராட்டும் தெரிவித்தார்.


    ஜெர்மன் பிரதமர் ஏஞ்சலா மெர்கல் பேசுகையில், இருநாடுகளுக்கு இடையேயான நட்புறவு வளர்ந்து வருவதை சுட்டிக் காட்டியதோடு, இதனை இருதரப்பு நலன் கருதி மேலும் முன்னெடுத்துச் செல்ல ஆர்வமுடன் இருப்பதாகவும் கூறினார். ஜெர்மன் பிரதமருக்கு நன்றி தெரிவித்துக் கொண்ட பிரதமர் மோடி, இருதரப்பு உறவை மேம்படுத்துவதிலும் சர்வதேச அமைதி மற்றும் வளத்திற்காக அவர் ஆற்றி வரும் பங்களிப்புக்காகவும் பாராட்டுத் தெரிவித்தார். ஜப்பானின் ஒசாகாவில் நடைபெற உள்ள ஜி-20 உச்சிமாநாட்டின்போது சந்தித்து பேசவும், இந்த ஆண்டின் பிற்பகுதியில் இருநாட்டு அரசுகளுக்கு இடையே இந்தியாவில் நடைபெற உள்ள சந்திப்பையும், ஆவலுடன் எதிர்நோக்கியிருப்பதாக இருதலைவர்களும் தெரிவித்தனர்.


    தேர்தலில் வலிமையான மக்கள் ஆதரவைப் பெற்றதற்காக பிரதமருக்கு இங்கிலாந்து பிரதமர் வாழ்த்துத் தெரிவித்தார். இந்தியாவில் நடைபெற்ற பொதுத் தேர்தல், மிகப்பெரிய ஜனநாயகத் திருவிழா என்று குறிப்பிட்ட தெரசா மே, இதனை வெற்றிகரமாக நடத்தி முடித்த இந்திய மக்களுக்கும் வாழ்த்துகளைத் தெரிவித்துக் கொண்டார். இதற்காக திருமதி தெரசா மே-க்கு நன்றி தெரிவித்த பிரதமர் மோடி, இங்கிலாந்து அரசுடனான இருதரப்பு ஒத்துழைப்புகளை அனைத்துத் துறைகளிலும், மேலும் வலுப்படுத்த தாம் மிகுந்த ஆர்வத்துடன் இருப்பதாகவும் தெரிவித்தார்.


    தமக்கு வாழ்த்துத் தெரிவித்த இலங்கை முன்னாள் அதிபர் திரு மஹிந்தா ராஜபக்சேவுக்கும் நன்றி தெரிவித்த பிரதமர் மோடி, நீண்டகால அண்டை நாடுகளான இந்தியாவும், இலங்கையும் நெருங்கிய நட்புறவு கொண்டவையாக இருப்பதுடன், இந்த நட்புறவு இருநாட்டு மக்களுக்கும் நன்மை பயக்கும் வகையிலும், பிராந்திய அமைதி மற்றும் வளம் கருதி மேலும் வலுப்பெறும் என்றும் நம்பிக்கை தெரிவித்தார்.


    ------------

    
    
    (Release ID: 1572653) Visitor Counter : 43
    
    
      Read this release in: Assamese , English , Urdu , Marathi , Hindi , Bengali , Kannada