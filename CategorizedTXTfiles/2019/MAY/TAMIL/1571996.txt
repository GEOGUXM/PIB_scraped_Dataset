      PIB Headquarters

      இந்தியன் வங்கியின் உலகளாவிய வணிகம் 16 சதம் அதிகரிப்பு வங்கியின் நிர்வாக இயக்குநரும், தலைமை நிர்வாக அதிகாரியுமான திருமிகு பத்மஜா சுந்துரு தகவல்
      Posted On: 14 MAY 2019 5:14PM by PIB Chennai


    இந்தியன் வங்கியின் உலகளாவிய வணிகமானது கடந்த நிதியாண்டில் 16 விழுக்காடு அதிகரித்து ரூ.429972 கோடியாக இருந்தது என்று இந்த வங்கியின் நிர்வாக இயக்குநரும், தலைமை நிர்வாக அதிகாரியுமான திருமிகு பத்மஜா சுந்துரு தெரிவித்துள்ளார். இன்று சென்னையில் நடைபெற்ற செய்தியாளர் சந்திப்பில் பேசிய அவர், கடந்த ஆண்டு இறுதியில், இந்தியன் வங்கியின் உலகளாவிய வைப்புத் தொகை விகிதம் 16 விழுக்காடு அதிகரித்து, ரூ.242076 கோடியாக இருந்ததாகவும், உலகளாவிய முன்பண விகிதம் 15 விழுக்காடு அதிகரித்து ரூ.187896 கோடியாக இருந்ததாகவும் கூறினார்.


    இந்த வங்கி, வேளாண் துறைக்கு அளித்த கடன் விகிதம் முந்தைய ஆண்டை விட கடந்த ஆண்டில் 25 விழுக்காடும், நடுத்தர, சிறு, குறு தொழில்கள் துறைக்கு அளித்த கடன் விகிதம் 15 விழுக்காடும், சில்லரை கடன் விகிதம் 13 விழுக்காடும் அதிகரித்துள்ளது என்றும் திருமிகு பத்மஜா தெரிவித்தார்.


    கடந்த ஆண்டில் இந்தியன் வங்கியின் மொத்த வருவாய் எட்டு விழுக்காடு அதிகரித்து ரூ.21068 கோடியாகவும், வட்டி வருவாய் 12 விழுக்காடு அதிகரித்து ரூ.19185 கோடியாகவும், நிகர வட்டி வருவாய் 12 விழுக்காடு அதிகரித்து ரூ.7018 கோடியாகவும் இருந்ததாக அவர் கூறினார். இயங்கு லாபம் இரண்டு விழுக்காடு குறைந்து ரூ.4881 கோடியாக இருந்ததைக் குறிப்பிட்ட அவர், முதலீடுகள் விற்பனையால் வந்த லாபத்தை தவிர்த்து பார்க்கும் போது, இயங்கு லாபம் எட்டு விழுக்காடு கூடியிருப்பதாகவும் தெரிவித்தார். இந்த வங்கியின் கடந்த ஆண்டு நிகர லாபம் ரூ.322 கோடியாகும்.


    முந்தைய காலாண்டுடன் ஒப்பிடும் போது, மார்ச் 31 ஆம் தேதியன்று நிறைவடைந்த காலாண்டில் வட்டி வருவாய் 11 விழுக்காடு அதிகரித்து ரூ.4968 கோடியாகவும், நிகர வட்டி வருவாய் எட்டு விழுக்காடு கூடி ரூ.1763 கோடியாகவும் இருந்தது என்றும் இயங்கு லாபம் ஏழு விழுக்காடு அதிகரித்து, ரூ.1245 கோடியாக இருந்தது என்றும் திருமிகு பத்மஜா தெரிவித்தார்.


    இந்தியன் வங்கி கடந்த ஆண்டில் சமூக வங்கிப் பணிகளில் சிறப்பாக பணியாற்றியதற்கான அசோசெம் விருது பெற்றுள்ளது. சுயஉதவிக் குழுக்களுடன் வங்கியை இணைக்கும் திட்டத்தில் சிறப்பாக செயல்பட்டதற்காக, தமிழக அரசின் சிறந்த வங்கி விருதை 10 ஆண்டுகளாக தொடர்ந்து பெற்று வருகிறது.


    **********

    
    
    (Release ID: 1571996) Visitor Counter : 86