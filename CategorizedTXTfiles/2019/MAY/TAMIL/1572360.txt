      PIB Headquarters

      பூமியை கண்காணிப்பதற்கான ரிசாட் 2-பி செயற்கைக்கோளை வெற்றிகரமாக விண்ணில் செலுத்தியது பி.எஸ்.எல்.வி. சி-46 ராக்கெட்
      Posted On: 22 MAY 2019 10:00AM by PIB Chennai


    ஆந்திர மாநிலம் ஸ்ரீஹரிகோட்டாவில் உள்ள சதீஷ் தவான் விண்வெளி ஆய்வு மையத்திலிருந்து இன்று காலை (22.05.2019) 5.30 மணிக்கு பூமியை கண்காணிப்பதற்கான ரிசாட் 2-பி செயற்கைக்கோளை வெற்றிகரமாக விண்ணில் செலுத்தியது பி.எஸ்.எல்.வி. சி-46 ராக்கெட்.


    ஸ்ரீஹரிகோட்டாவிலிருந்து செயற்கைக்கோளை விண்ணில் செலுத்துவதற்கான கவுண்ட் டவுன் நேற்று காலை துவங்கியது. இன்று முதலாவது ஏவு தளத்திலிருந்து பிஎஸ்எல்வி சி-46 ராக்கெட், செயற்கைக்கோளுடன் விண்ணில் சீறிப்பாய்ந்தது. ராக்கெட் செலுத்தப்பட்ட 16 நிமிடங்களில், செயற்கைக்கோள் அதன் சுற்றுவட்டப் பாதையில் செலுத்தப்பட்டது. 615 கிலோ எடை கொண்ட ரிசாட் புவி செயற்கைக் கோள், 44.4 மீட்டர் உயரம் கொண்டது. உள்நாட்டு தொழில்நுட்பத்திலேயே வடிவமைக்கப்பட்டது. சதீஷ் தவான் விண்வெளி ஆய்வு மையத்திலிருந்து செலுத்தப்படும் 72-வது ராக்கெட் இது என்பது குறிப்பிடத்தக்கது. ரிசாட் 2-பி செயற்கைக்கோள் வேளாண்மை, காடுகள் மற்றும் பேரிடர் தொடர்பான புகைப்படங்களை எடுத்து பூமிக்கு அனுப்பும்.


    பிஎஸ்எல்வி சி-46 வெற்றிகரமாக விண்ணில் செலுத்தப்பட்டதற்கு இஸ்ரோ விஞ்ஞானிகள் மற்றும் பொறியாளர்கள் குழுவினருக்கு வாழ்த்து தெரிவித்த இந்திய விண்வெளி ஆராய்ச்சி மையத்தின் தலைவர் டாக்டர் கே சிவன், இந்த ராக்கெட் இந்த ஆண்டில் செலுத்தப்பட்ட மூன்றாவது பிஎஸ்எல்வி ராக்கெட் என்றார். இஸ்ரோ இதுவரை 356 செயற்கைக்கோள்களை செலுத்தியுள்ளது. இவற்றில் 47 செயற்கைக்கோள்கள் நம்நாட்டு பயன்பாட்டிற்காக உருவாக்கப்பட்டவை. மற்ற செயற்கைக்கோள்கள், மாணவர்களாலும், அயல்நாடுகளாலும் வடிவமைக்கப்பட்டவையாகும் என்றார்.


    சந்திரயான் - 2 விண்கலம் இந்த ஆண்டு ஜூலை 9 ஆம் தேதி முதல் 16 ஆம் தேதி வரையிலான கால கட்டத்திற்குள் விண்ணில் செலுத்தப்படும் என்று தெரிவித்த டாக்டர் சிவன், சந்திரயான் – 2 செப்டம்பர் 6 ஆம் தேதி நிலவை சென்றடையும் வகையில் திட்டமிடப்பட்டுள்ளதாக கூறினார்.


    ***************

    
    
    (Release ID: 1572360) Visitor Counter : 233