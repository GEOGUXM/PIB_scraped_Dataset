      PIB Headquarters

      மாணவர்களுக்கு உலகத்தரத்திலான கல்வி அளிக்க வேண்டும். குடியரசுத் துணைத் தலைவர் திரு எம் வெங்கய்யா நாயுடு வலியுறுத்தல்
      Posted On: 21 MAY 2019 1:18PM by PIB Chennai


    ஊரகப் பொருளாதாரம் , வேளாண்மை மற்றும் அவை சார்ந்த தொழில்கள் , துடிப்புடன் செயல்படுவதற்கு உண்டான தீர்வுகளை அளிக்கும் வகையில் , மேலாண்மைக் கல்வி இருக்க வேண்டும் என்று குடியரசுத்துணைத் தலைவர் திரு எம் வெங்கய்யா நாயுடு தெரிவித்தார் . இன்று சென்னையில் கிரேட் லேக் மேலாண்மை மையத்தின் , பட்டமளிப்பு விழா நிகழ்ச்சியில் கலந்து கொண்டு பேசிய அவர் , மேலாண்மை கல்வி பாடப்பிரிவு என்பது தொழில்துறையினருக்கு மட்டுமானது அல்ல என்றார் . தொழில்துறை , எரிசக்தி மேலாண்மை , சுகாதாரத்துறை உள்ளிட்ட பல்வேறு சிறப்புப் பிரிவுகளில் , மேலாண்மைக் கல்வியை மாணவர்கள் பயன்படுத்த வேண்டும் என்று அவர் கேட்டுக் கொண்டார் .


    மேலாண்மைக் கல்வியில் உலக அளவில் சிறந்து விளங்குவதற்கு உலகளாவிய அளவில் , ஏற்றுக் கொள்ளப்பட்ட வரையறைகள் , செயல்முறைகள் மற்றும் பாடப்பிரிவுகளை நாம் பின்பற்ற வேண்டும் என்று வலியுறுத்திய குடியரசுத் துணைத் தலைவர் , பிற மேலாண்மை நிறுவனங்களோடு நாம் ஒருங்கிணைந்து செயல்படுவது அவசியம் என்றும் குறிப்பிட்டார் . நமது அரசு பிற நாடுகளுடன் செய்து கொண்டுள்ள கல்வி பரிமாற்ற ஒப்பந்தங்களின் மூலம் கிடைக்கும் வாய்ப்புகளை நாட்டில் உள்ள மேலாண்மை நிறுவனங்கள் பயன்படுத்திக் கொண்டு உலகளாவிய அளவில் உள்ள முக்கிய மேலாண்மை நிறுவனங்களோடு இணைந்து நாட்டில் மேலாண்மைக் கல்வியை மேம்படுத்த வேண்டும் என்றும் அவர் கேட்டுக்கொண்டார் .


    சர்வதேச அளவில் உள்ள தரமான நிறுவனங்களோடு இணைந்து செயல்படுவது நமது மாணவர்களுக்கு சிறந்த கல்வி அனுபவங்களை அளிக்க வாய்ப்பினை ஏற்படுத்தும் என்றார் அவர் . இந்திய மேலாண்மைக் கல்வி நிறுவனங்கள் உலக அளவில் தரமான கல்வி நிறுவனங்களோடு இணைந்து செயல்படுவது குறித்து தாம் மகிழ்ச்சி அடைவதாகத் தெரிவித்த அவர் . இதனால் மாணவர்கள் மட்டுமின்றி ஆசிரியர்களும் சர்வதேச நிறுவனங்களோடு பரஸ்பரம் பரிமாற்றம் செய்து கொள்ள வாய்ப்பு ஏற்படுகிறது என்றும் இதன் மூலம் பிறநாடுகளில் உள்ள மேலாண்மைக் கல்வி பற்றி தெரிந்துகொள்ள வழி ஏற்படுகிறது என்றும் குறிப்பிட்டார் .


    மேலாண்மைக் கல்வி மாணவர்கள் சமுதாய ரீதியில் பொறுப்பான குடிமக்களாக இருப்பதோடு மட்டுமல்லாமல் திறமை வாய்ந்த தொழில் முனைவோராகவும் , வாழ்நாள் முழுவதும் கல்வியை கற்கும் மாணவராகவும் இருக்க வேண்டும் என்று உங்கள் ஆசிரியர்களும் , பாதுகாவலர்களும் , இந்தக் கல்வி நிறுவனமும் , எதிர்பார்ப்பதாக குடியரசுத் துணைத்தலைவர் தெரிவித்தார் . கிரேட் லேக் மேலாண்மைக் கல்வி மையத்தில் முழு நேர மாணவர்கள் மேற்கொள்ளும் கர்மயோகா குறித்துக் கருத்துத் தெரிவித்த அவர் , இந்தத் திட்டத்தின் மூலம் இளம் மாணவர்களின் மனதில் ஆக்கப்பூர்வமான விஷயங்களை பதிய வைப்பது மகிழ்ச்சியளிப்பதாகக் கூறினார் . இந்தத் திட்டத்தின் மூலம் கல்வி மையத்தைச் சுற்றியுள்ள 27 கிராமங்களில் உள்ள மக்களோடு மாணவர்கள் கருத்துப் பரிமாற்றம் செய்து அவர்களது பிரச்சினைகள் , எதிர்பார்ப்புகள் மற்றும் அவர்களது உலகளவிலான கலாச்சாரப் பார்வைக் குறித்து உரையாடுவது மிகவும் பாராட்டத்தக்கது என்றார் . இந்தக் கிராமங்களில் தூய்மை , கல்வி , சுகாதாரம் பற்றிய விழிப்புணர்வை ஏற்படுத்துவதோடு மகளிர் வேலைவாய்ப்பு , சுயஉதவிக் குழுக்கள் உள்ளிட்ட விஷயங்களில் மாணவர்கள் , அக்கறைச் செலுத்தி , கிராமங்களில் உள்ள ஒட்டுமொத்த மக்களின் வாழ்க்கை தரத்தை மேம்படுத்த மேற்கொள்ளும் நடவடிக்கைகள் குறிப்பிடத்தக்கது என்றும் அவர் கூறினார் . மாணவர்களின் இந்த கிராம சேவை அனுபவங்கள் அவர்களை சிறந்த நிபுணர்களாக உருவாக்குவது மட்டுமல்லாமல் பொறுப்புள்ள மனிதர்களாகவும் மாற்றும் என்றார் .


    கிரேட் லேக் மேலாண்மைக் கல்வி நிறுவனத்தில் புதுமை கண்டுபிடிப்புகளுக்கான மையத்தை ஏற்படுத்த அடல் புதுமைத் திட்ட மானியம் அளிக்கப்பட்டிருப்பது குறித்து தாம் மகிழ்ச்சி அடைவதாக தெரிவித்த குடியரசுத் துணைத் தலைவர் திரு எம் வெங்கய்யா நாயுடு . இவற்றோடு செயற்கை நுண்ணறிவு , இணையதளம் தொடர்பான விஷயங்கள் , இயந்திர கற்றல் உள்ளிட்டவைக் குறித்து மாணவர்கள் மற்றும் ஆராய்ச்சியாளர்கள் தெரிந்துகொள்வது புதிய கண்டுப்பிடிப்புக்களை நிகழ்த்த உதவும் என்றார் .


    இந்த நூற்றாண்டில் உள்ள மக்கள் உறுதியான மற்றும் சாதனைகள் புரிய வேண்டும் என்ற வேட்கையோடு இருப்பதாகக் குறிப்பிட்ட அவர் , மாறிவரும் தொழில்நுட்ப சூழ்நிலைகளுக்கு ஏற்ப புதுமைகளை படைக்க வேண்டும் என்ற கலாச்சாரம் வளர்ந்து வருவது மேலாண்மைக் கல்விக்கு ஒரு சவாலாக உள்ளது என்று தெரிவித்தார் . திறன் மேம்பாடு , திறன் மறு மேம்பாடு , கற்பது மற்றும் கற்பதில் சிறந்த வரையறைகளை பின்பற்றுவது ஆகியவை தனிநபர் வளர்ச்சிக்கு முக்கியமான காரணிகள் என்றும் குடியரசுத் துணைத் தலைவர் திரு எம் வெங்கய்யா நாயுடு குறிப்பிட்டார் .


    அண்மையில் , வெளியிடப்பட்ட 12- ம் வகுப்பு தேர்வில் திறமை வாய்ந்த இளம் மாணவர்கள் நிகழ்த்திய சாதனைகளை சுட்டிக்காட்டிய அவர் , பெரும்பாலான மாணவர்கள் நடுத்தர குடும்பங்களைச் சேர்ந்தவர்கள் என்றும் , ஆக்கப்பூர்வமான வாழ்க்கையை அமைத்துக் கொள்ள தரமான கல்வியை பெற அவர்கள் விரும்புவதாகவும் குறிப்பிட்டார் .


    நமது நாட்டின் வருங்காலத்தில் இவர்களது பங்கு முக்கியமானது என்றும் , அவர்களது சாதனைகள் பற்றி நாம் மகிழ்வுறும் அதே வேளையில் அவர்களுக்கு உலகத்தரத்திலான உயர்கல்வியை அளித்து உலக அளவில் அவர்கள் வேலைவாய்ப்புக்களை பெறுவதை உறுதி செய்யும் பொறுப்பு நமக்கு உள்ளது என்று கூறினார் .


    கடந்த 5 ஆண்டுகளில் , உலகில் , நாம் 6- வது மிகப் பெரிய பொருளாதாரமாக உருவெடுத்திருப்பதாகக் குறிப்பிட்ட அவர் , உலகில் வேகமாக வளர்ந்து வரும் பொருளாதார நாடுகளில் இந்தியாவும் ஒன்று என்றார் . பொருளாதார வளர்ச்சி குறித்து தரவரிசைப்படுத்தும் சர்வதேச நிதி நிறுவனம் ஐ எம் எஃப் உள்ளிட்ட உலகளாவிய நிறுவனங்கள் , இந்தியாவின் வளர்ச்சியை அங்கீகரித்துள்ளன என்றும் , இதனால் உலக அளவில் இந்தியா முதலீட்டுக்கு உகந்த சிறந்த நாடாக விளங்குவதாகவும் , புதிய தொழில் தொடங்குவதற்கு உலக அளவில் இரண்டாவது உகந்த நாடாக விளங்குவதாகவும் கூறினார் .


    கற்பதன் முக்கியத்துவம் பற்றி திருக்குறளில் உள்ள கருத்தினை சுட்டிக்காட்டிய குடியரசுத் துணைத் தலைவர் திரு எம் வெங்கய்யா நாயுடு , மாணவர்கள் கல்வியை முழுமையாக கற்க வேண்டும் என்றும் , பின்னர் கற்ற கல்விக்கு ஏற்றவாறு வாழ வேண்டும் என்றும் கூறினார் .


    ----


    

    
    (Release ID: 1572304) Visitor Counter : 199