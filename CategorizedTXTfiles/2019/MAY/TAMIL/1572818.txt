      PIB Headquarters

      புதுவைப் பல்கலைக்கழகத்தின் நுழைவுத் தேர்வு: சென்னை உள்ளிட்ட 64 மையங்களில் 41,160 பேர் எழுதுகின்றனர்
      Posted On: 30 MAY 2019 3:03PM by PIB Chennai


    புதுவைப் பல்கலைக்கழகத்தின் 2019-2020 ஆண்டிற்கான நுழைவுத் தேர்வு இந்தியாவின் 33 நகரங்களில் உள்ள 64 மையங்களில் வருகின்ற ஜுன் 7,8 மற்றும் 9 தேதிகளில் நடைபெற உள்ளது . இதில் நாடு முழுவதும் 41,160 பேர் எழுத உள்ளனர் .


    பல்கலைக்கழகப் படிப்புகளுக்காக விண்ணப்பித்துள்ள மாணவர்கள் அதிகாரப்பூர்வ இணையத்தள முகவரிக்குச் (www.pondiuni.edu.in) சென்று தங்களுக்கான நுழைவுச் சீட்டைப் பதிவிறக்கம் செய்து கொள்ள வேண்டும் .


    தங்களுக்கு ஒதுக்கப்பட்ட தேர்வு மையம் , நாள் மற்றும் நேரம் மற்றும் தேர்வு எழுதும் போது பின்பற்ற வேண்டிய கட்டாய நெறிமுறைகள் முதலான அனைத்து விவரங்களையும் பல்கலைக்கழக அதிகாரப்பூர்வ இணையத்தள முகவரியில் தெரிந்து கொள்ளுமாறு கேட்டுக் கொள்ளப்படுகிறார்கள் .


    புதுவைப் பல்கலைக்கழகமானது, கற்பித்தல் மற்றும் உறுப்புக் கல்லுாரிகளுக்கு அங்கீகாரம் கொடுக்கும் மத்திய அரசின் கல்வி நிறுவனமாகும் . 1985 ஆம் ஆண்டு முதல் மத்திய அரசின் , மனித வள மேம்பாட்டுத்துறையின் கீழ் புதுவை காலாப்பட்டில் இயங்கி வருகிறது .


    நாக் குழுவின் " ஏ " தர மதிப்பீடு பெற்ற இப்பல்கலைக்கழகத்தின் சார்பில் தமிழ் , மேலாண்மை , கணிதவியல் , அறிவியல் , பசுமைப் பொறியியல் தொழில் நுட்பம் உள்ளிட்ட 14 புலங்கள் மூலம் பல்வேறு துறைகளும் , பிரிவுகளும் பல்கலைக்கழக வளாகம் , காரைக்கால் , மாகே மற்றும் அந்தமான நிகோபார் பகுதிகளில் இயங்கி வருகின்றன .


    இந்நிலையில் , 2019-2020 கல்வியாண்டிற்கான மாணவர் சேர்க்கை அறிவிப்பு பல்கலைக்கழக நிர்வாகத்தின் மூலம் கடந்த மார்ச் மாதம் வெளியிடப்பட்டது . மார்ச் 22 ஆம் தேதி முதலாக ஆய்வு ( பிஎச் . டி ), எம் . ஏ ., எம் . எஸ் . சி , எம் . டெக் உள்ளிட்ட முதுநிலைப் பட்டப் படிப்புகள் , முதுநிலை 5 ஆண்டுகள் ஒருங்கிணைந்தப் படிப்பு மற்றும் முதுநிலை பட்டயப் படிப்புகள் ( டிப்ளமோ ) முதலான பல்வேறு படிப்புகளுக்கு இணையதளம் மூலம் மாணவர்கள் விண்ணப்பிக்கத் தொடங்கினார் . இம் மாதம் ( மே ) 10 ஆம் தேதியோடு மாணவர்கள் விண்ணப்பிக்கும் தேதி முடிவு பெற்றது .


    இந்நிலையில் , 2019-2020 ஆம் கல்வியாண்டில் புதுவைப் பல்கலைக்கழகம் சார்பில் நடத்தப்படுகின்ற பல்வேறு படிப்புகளில் சேர்ந்து படிப்பதற்காக 41,160 பேர் விண்ணப்பித்துள்ளனர் . இவர்கள் அனைவரும் வருகின்ற ஜுன் 7,8 மற்றும் 9 ஆகிய தேதிகளில் இந்தியாவிலுள்ள ஸ்ரீநகர் , மும்பை , பெங்களூர் , கொல்கத்தா , திருவனந்தபுரம் , சென்னை மற்றும் புதுவை உள்ளிட்ட 33 நகரங்களில் 64 மையங்களில் நடைபெறவுள்ள நுழைவுத் தேர்வை எழுதவுள்ளனர் . 2019-2020 ஆம் கல்வியாண்டில் விண்ணப்பித்துள்ள மாணவர்கள் குறித்த விவரங்கள் :


    முனைவர் பட்டம் ( பி எச் டி ) 4,529


    முதுநிலைப் பிரிவு 27,961


    முதுநிலை ஒருங்கிணைந்த படிப்பு 8,561


    முதுநிலை பட்டயப் படிப்புகள் 109


    புதுவைப் பல்கலைக்கழகம் சார்பாக தற்போது வழங்கப்பட்டு வருகின்ற படிப்புகள் குறித்த விவரங்கள் :


    முனைவர் பட்டம் ( பி எச் டி ) 47


    முதுநிலைப் பிரிவு 58


    முதுநிலை ஒருங்கிணைந்த படிப்பு 3


    முதுநிலை பட்டயப் படிப்புகள் 4


    இந்தத் தகவலை புதுச்சேரி பல்கலைக் கழகத்தின் உதவி பதிவாளர் வெளியிட்டுள்ள செய்திக் குறிப்பில் தெரிவித்துள்ளார்.


    ************

    
    
    (Release ID: 1572818) Visitor Counter : 162
    
    
      Read this release in: English