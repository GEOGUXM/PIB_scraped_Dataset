      பிரதமர் அலுவலகம்

      பிரதமர் திரு.நரேந்திர மோடியுடன் தொலைபேசியில் தொடர்பு கொண்டு பேசிய பங்களாதேஷ் பிரதமர் திருமதி. ஷேக் ஹசினா, 2019 பொதுத் தேர்தலில் மக்கள் அளித்துள்ள தெளிவான தீர்ப்புக்காக அவருக்குப் பாராட்டு தெரிவித்தார்
      Posted On: 23 MAY 2019 8:47PM by PIB Chennai


    பங்களாதேஷ் மக்கள் குடியரசின் பிரதமர் திருமதி. ஷேக் ஹசினா இன்று (23.05.2019) பிரதமர் திரு. நரேந்திர மோடியுடன் தொலைபேசியில் உரையாடினார்.


    பிரதமர் திரு. நரேந்திர மோடி தலைமையிலான தேசிய ஜனநாயக கூட்டணி அரசுக்கு இந்திய மக்களால் தெளிவான தீர்ப்பு வழங்கப்பட்டிருப்பதற்காக பங்களாதேஷ் பிரதமர் தமது வாழ்த்துக்களை தெரிவித்தார். பிரதமர் திரு. நரேந்திர மோடியைப் பாராட்டும் வெளிநாட்டுத் தலைவர்களில் முதலாமவராகப் பிரதமர் திருமதி. ஷேக் ஹசினா இருப்பது, இந்தியா-பங்களாதேஷ் இடையேயான மிகுந்த நெருக்கத்தையும், சுமூக உறவையும் பிரதிபலிப்பதோடு இரு தலைவர்களின் இடையேயான மிகச் சிறந்த நட்பையும் காட்டுகிறது.


    முன்னெப்போதும் இல்லாத அளவுக்கு இந்தியா-பங்களாதேஷ் இடையேயான உறவில் புதிய உச்சங்களைத் தொடுவதற்கான பணிகளைத் தொடர்வதற்கு இரு தலைவர்களும் உறுதிபூண்டனர். பாதுகாப்பு, வர்த்தகம், போக்குவரத்து, எரிசக்தி, மக்களுக்கு இடையேயான உறவுகள் ஆகியவற்றில் உள்ள ஒத்துழைப்பை ஆழப்படுத்துவதற்கான திட்டங்களை விரைந்து பூர்த்தி செய்வதன் அவசியத்தை அவர்கள் அங்கீகரித்தனர். இவ்வாறு செயல்படும் தருணத்தில் 2020 ஆம் ஆண்டு வங்கபந்து ஷேக் முஜிபுர் ரஹ்மானின் நூற்றாண்டு விழாவும், 2021-ல் பங்களாதேஷ் விடுதலையின் 50-வது ஆண்டு விழாவும் அடுத்த 3 ஆண்டுகளுக்குள் நடைபெறவிருப்பது குறிப்பிடத்தக்க முக்கியத்துவம் வாய்ந்தவையாகும்.


    இருதரப்பு உறவுகளுக்கான பணிகளை மீண்டும் தொடங்க விரைவில் சந்திப்பதற்கு தேதியைக் கண்டறிய இரு தலைவர்களும் ஒப்புக் கொண்டனர்.


    ****

    
    
    (Release ID: 1572454) Visitor Counter : 34
    
    
      Read this release in: English , Assamese , Urdu , Hindi , Marathi , Bengali , Kannada , Malayalam