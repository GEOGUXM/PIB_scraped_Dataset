      குடியரசுத் துணைத் தலைவர் செயலகம்

      ஐ.நா. பாதுகாப்புச் சபையில் இந்தியா நிரந்தர உறுப்பினர் பதவியைப் பெறுவதற்கு புதிய முயற்சிகள் தேவை : குடியரசுத் துணைத் தலைவர்
      Posted On: 28 MAY 2019 6:37PM by PIB Chennai


    ஐ.நா. பாதுகாப்புச் சபையில் இந்தியா நிரந்தர உறுப்பினர் பதவியைப் பெறுவதற்கு புதிய முயற்சிகள் தேவை என்று குடியரசுத் துணைத் தலைவர் திரு.எம்.வெங்கையா நாயுடு வலியுறுத்தியுள்ளார். 2018-ஆம் ஆண்டுக்கான இந்திய வெளியுறவு சேவை (ஐ.எஃப்.எஸ்.) க்கு பயிற்சி பெறும் அதிகாரிகள் மற்றும் பூட்டான் தூதரக அதிகாரிகள் ஆகியோருடன் புதுதில்லியில் நடைபெற்ற கலந்துரையாடல் நிகழ்ச்சியில் பேசிய அவர், உலக அளவில் இந்தியாவின் முக்கியத்துவம் வளர்ந்து வருவது பற்றி குறிப்பிட்டார். ஐ.நா. பாதுகாப்புச் சபை சீர்திருத்தங்களுக்கு ஆதரவாக நீடித்த பேச்சுவார்த்தை நடத்த வேண்டியதும் உலக நாடுகளிடமிருந்து ஆதரவை அதிகரிக்க வேண்டியதும் அவசியம் என்பதை அவர் சுட்டிக்காட்டினார்.


    ஐ.எஃப்.எஸ். என்பதை பணியாக தெரிவு செய்துள்ள இளம் அதிகாரிகளை பாராட்டிய திரு. வெங்கையா நாயுடு, இந்த சேவை சவால் மிக்கதும், மகிழ்ச்சியளிப்பதுமாகும் என்றார். இந்தியாவின் மகத்தான நாகரிக மற்றும் கலாச்சார கோட்பாடுகளை உலகின் மற்ற நாடுகளுக்கு கொண்டு செல்லும் ஒப்பற்ற வாய்ப்பு இவர்களுக்கு கிடைத்துள்ளது என்றும் அவர் கூறினார்.


    இளம் அதிகாரிகளாகிய இவர்கள், எதிர்கால செய்தித் தொடர்பு அதிகாரிகளாகவும், கருத்துப் பரிமாற்றத்திற்கு உதவுகின்றவர்களாகவும், இந்தியாவின் செயல்பாட்டை தொகுத்து உலகிற்கு வழங்குவோராகவும் திகழ்வார்கள் என்று குறிப்பிட்ட குடியரசுத் துணைத் தலைவர், இந்தியாவுக்கும் உலகின் பிற நாடுகளுக்கும் இடையே புரிந்துணர்வுக்கான புதிய பாலங்கள் அமைக்கும் பணியில் இவர்கள் விரைவில் ஈடுபடுவார்கள் என்றார். எதிர்கால புவி அரசியலை வடிவமைப்பதில் உங்களால் முக்கிய பங்கு வகிக்க முடியும் என்றும், புதிய உலக நிலைமையை தீர்மானிக்க முடியும் என்றும் அவர் தெரிவித்தார்.


    ஒழுங்கீனமான நிதி மோசடி செய்யும் நபர்கள் பற்றி குறிப்பிட்ட குடியரசுத் துணைத் தலைவர், இத்தகையவர்கள் மற்ற நாடுகளில் எளிதாக பாதுகாப்பு தேடிக்கொள்வது பற்றி கவலை தெரிவித்தார். குற்றமிழைப்போரை அவர்களின் சொந்த நாட்டிற்கு திருப்பி அனுப்பும் ஒப்பந்தங்களை தொடர்ச்சியாக புனரமைக்க வேண்டும் என்று யோசனை தெரிவித்த அவர், அனைவருக்கும் நன்மை பயக்கும் விதத்தில், ஒருங்கிணைந்த உலகப் பொருளாதார முறைமையை பாதுகாப்பதாக இருதரப்பு மற்றும் பலதரப்பு ஒப்பந்தங்கள் அமைய வேண்டும் என்று அவர் கூறினார்.


    “இளம் அதிகாரிகளாகிய நீங்கள், பணியமர்த்தப்படும் நாடுகளை நன்கு புரிந்து கொண்டு அந்த நாடுகளுக்கும் இந்தியாவுக்கும் இடையே உறவுகளை மேம்படுத்துவதற்கான வாய்ப்புகளை கண்டறிய வேண்டும்” என்று கேட்டுக்கொண்டார். ஒருமைப்பாடு, நேர்மை, மனச்சான்று ஆகிய கோட்பாடுகளை எல்லா நேரங்களிலும் பற்றி நிற்க வேண்டும் என்று அவர் அறிவுறுத்தினார்.


    அண்மையில், நடந்து முடிந்த பொதுத் தேர்தல்கள் பற்றி குறிப்பிட்ட குடியரசுத் துணைத் தலைவர், மக்கள் தங்களின் வாய்ப்பை பயன்படுத்தி நிலையான தன்மைக்கு தெளிவாக வாக்களித்திருக்கிறார்கள் என்பதை சுட்டிக்காட்டினார்.


    ***

    
    
    (Release ID: 1572762) Visitor Counter : 81
    
    
      Read this release in: English , Urdu , Marathi , Bengali