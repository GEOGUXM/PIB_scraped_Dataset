      নির্বাচনকমিশন

      লোকসভা নির্বাচনের সপ্তম দফায় আরো সতর্ক হবার পরামর্শ উপ নির্বাচন কমিশনারের
      Posted On: 14 MAY 2019 10:35AM by PIB Kolkata


    কলকাতা , ১৩ মে , ২০১৯


    লোকসভা নির্বাচনের সপ্তম তথা শেষ পর্বে আগামী রবিবার ১৯শে মে পশ্চিমবঙ্গে ৯টি লোকসভা কেন্দ্র সহ ৮টি রাজ্যের ৫৯টি আসনে ভোট নেওয়া হবে। ভোট গ্রহণের প্রস্তুতি পর্ব খতিয়ে দেখতে উপ নির্বাচন কমিশনার শ্রী সন্দীপ জৈন আজ কলকাতায় একটি পর্যালোচনা বৈঠক করেছেন। বৈঠকে জেলা নির্বাচনী আধিকারিকরা ছাড়াও নির্বাচনী পর্যবেক্ষক , জেলা পুলিশ সুপার , আই জি , রাজ্য পুলিশের মহানির্দেশক উপস্থিত ছিলেন। শ্রী জৈন রাজ্যের নির্বাচনী আধিকারিক সহ নির্বাচন প্রক্রিয়ায় যুক্ত সকলকে সপ্তম দফার ভোট গ্রহণের সময় আরো সতর্ক থাকার পরামর্শ দেন। প্রতিটি বুথে যেন কেন্দ্রীয় বাহিনী থাকে তা সুনিশ্চিত করতে তিনি নির্দেশ দিয়েছেন। ষষ্ঠ পর্বে যেসব আসনে ভোট নেওয়া হয়েছিল , সেগুলি ছাড়া বাকি আসনের জেলা নির্বাচনী আধিকারিক , রিটার্নিং অফিসারদের নিয়ে আজ সন্ধ্যায় ভোট গণনার উপর একটি প্রশিক্ষণ কর্মসূচীর আয়োজন করা হয়। শ্রী জৈন , নেতাজী ইন্ডোর স্টেডিয়ামের একটি আদর্শ গণনা কেন্দ্রও ঘুরে দেখেন।


    পশ্চিমবঙ্গের অতিরিক্ত মুখ্য নির্বাচনী আধিকারিক শ্রী সঞ্জয় বসু সাংবাদিকদের জানিয়েছেন , বৈদ্যুতিন যন্ত্রের ভোট গণনার শেষে , ভিভিপ্যাটের স্লিপ এবং ইলেকট্রনিক পোস্টাল ব্যালট গোনার জন্য এবার ভোটের চূড়ান্ত ফল ঘোষণায় দেরি হবে। তাই , এই ঘোষণা ২৩শে মে না হবার সম্ভাবনা আছে।


    অন্যদিকে লোকসভা নির্বাচনের ষষ্ঠ পর্বে রাজ্যে চূড়ান্ত ভোটদানের হার মূখ্য নির্বাচনী আধিকারিকের দপ্তর থেকে জানান হয়েছে। পশ্চিমবঙ্গে এই হার ছিল ৮৪ . ৫১ % । এই দফায় বিষ্ণুপুর ( সংরক্ষিত ) আসনে সবথেকে বেশি ভোট পড়েছে౼৮৭ . ৩১ % । এছাড়া কাথিতে ৮৫ . ৭৮ %, ঝাড়্গ্রাম ( সংরক্ষিত ) আসনে ৮৫ . ৫২ %, তমলুকে ৮৫ . ৩২ %, মেদিনীপুরে ৮৪ . ১৩ %, বাঁকুড়ায় ৮৩ . ১৫ %, ঘাটালে ৮২ . ৭০ %, পুরুলিয়ায় ৮২ . ২৮ % ভোট পড়েছে।


    CG/CB

    
    
    (Release ID: 1571955) Visitor Counter : 46