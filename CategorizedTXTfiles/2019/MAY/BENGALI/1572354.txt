      উপ-রাষ্ট্রপতিরসচিবালয়

      ভারত সমগ্র বিশ্বে বিনিয়োগের ক্ষেত্রে এক আকর্ষণীয় গন্তব্য হয়ে উঠেছে : উপ-রাষ্ট্রপতি
      
      উপ-রাষ্ট্রপতি দেশের ম্যানেজমেন্ট প্রতিষ্ঠানগুলিকে সর্বাধুনিক শিক্ষণ পদ্ধতি গ্রহণের পরামর্শ দিলেন

      Posted On: 21 MAY 2019 6:23PM by PIB Kolkata

    নয়াদিল্লি, ২১ মে, ২০১৯


    উপ-রাষ্ট্রপতি শ্রী এম ভেঙ্কাইয়া নাইডু বলেছেন, ভারত সমগ্র বিশ্বে বিনিয়োগকারীদের কাছে এক আকর্ষণীয় গন্তব্য হয়ে উঠেছে। তিনি দেশের শিক্ষা প্রতিষ্ঠানগুলিকে উৎকর্ষ বজায় রাখার পাশাপাশি সর্বাধুনিক শিক্ষণ পদ্ধতি গ্রহণের পরামর্শ দিয়েছেন। শ্রী নাইডু আজ চেন্নাইয়ে গ্রেট লেকস্‌ ইন্সটিটিউট অফ ম্যানেজমেন্টের সমাবর্তন অনুষ্ঠানে ভাষণ দিচ্ছিলেন।


    আগামী কয়েক বছরের মধ্যেই ভারতের ৫ হাজার মার্কিন ডলারের অর্থনীতি হয়ে ওঠার সম্ভাবনা রয়েছে বলে উপ-রাষ্ট্রপতি অভিমত প্রকাশ করেন। শ্রী নাইডু বলেন, এই সাফল্য অর্জনের মাধ্যমে দেশে অর্থনৈতিক ক্ষেত্রে যে বৈষম্য রয়েছে, তা দূর করতে হবে। শহর – গ্রাম বৈষম্য দূর করার ওপর গুরুত্ব দিয়ে তিনি বলেন, সমাজে যে লিঙ্গ বৈষম্য এবং পক্ষপাতমূলক মানসিকতা রয়েছে, তা নির্মূল করতে হবে। একই সঙ্গে, সুপ্রিম কোর্ট, ক্যাগ, কেন্দ্রীয় ভিজিল্যান্স কমিশন, নির্বাচন কমিশন, সংসদ এবং রাজ্য আইনসভাগুলির মতো সমস্ত সাংবিধানিক প্রতিষ্ঠানগুলি মর্যাদা অক্ষুণ্ন রাখতে হবে। তিনি বলেন, এ ধরণের সাংবিধানিক প্রতিষ্ঠানগুলির যে পবিত্রতা রয়েছে, তা কোনোভাবেই ক্ষুণ্ন হতে দেওয়া যায় না। এ ধরণের প্রতিষ্ঠানগুলি অভাব-অভিযোগ নিষ্পত্তির উপযুক্ত মঞ্চ-স্বরূপ বলেও তিনি অভিমত প্রকাশ করেন।


    উপ-রাষ্ট্রপতি বলেন, ভারত বিশ্বের বৃহত্তম সংসদীয় গণতন্ত্র। এই গণতন্ত্রে এক কার্যকরি নির্বাচনী ব্যবস্থা এবং নিয়মিত ভিত্তিতে নির্বাচন প্রক্রিয়া আয়োজনের উজ্জ্বল পরম্পরা রয়েছে। নির্বাচন প্রক্রিয়াকে ‘গণতন্ত্রের উৎসব’ হিসাবে বর্ণনা করে শ্রী নাইডু নির্বাচনের মতো ব্যাপক কর্মযজ্ঞ শান্তিপূর্ণ ও সুশৃঙ্খলভাবে সম্পন্ন করার জন্য নির্বাচন কমিশনের ভূমিকার প্রশংসা করেন।


    ২


    স্নাতক পর্যায়ের পড়ুয়াদেরকে তাদের গর্বের বিষয়গুলির প্রতি যথাযথ সম্মান প্রদর্শন তথা প্রতিষ্ঠানের মর্যাদা বাড়াতে প্রাসঙ্গিক প্রয়াস গ্রহণের পরামর্শ দিয়ে শ্রী নাইডু সমস্ত পড়ুয়াকে পঠন-পাঠন পদ্ধতিতে উৎকর্ষতা বাড়ানোর প্রতি গুরুত্ব দেওয়ার পাশাপাশি সমাজ সচেতন নাগরিক হয়ে ওঠার আহ্বান জানান। বিশ্ববিদ্যালয়ের পঠন-পাঠনের অভ্যন্তরীণ বাতাবরণ যাতে বাইরের কোনও ঘটনার দ্বারা প্রভাবিত না হয়, সে বিষয়ে সতর্ক করে দিয়ে শ্রী নাইডু সন্তোষ প্রকাশ করে বলেন, হাতে গোণা কয়েকটি উচ্চ শিক্ষা প্রতিষ্ঠান বাদ দিলে দেশের ৯০০টি বিশ্ববিদ্যালয়ের প্রায় সর্বত্রই বিশৃঙ্খলা মুক্ত রয়েছে।


    শ্রী নাইডু ছাত্রছাত্রীদেরকে তাঁদের অভিভাবক, মাতৃভাষা, জন্মভূমি এবং শিক্ষক-শিক্ষিকাদের (গুরু) অবজ্ঞা না করার পরামর্শ দিয়ে বলেন, এদের প্রচেষ্টা হবে মাতৃভূমির সুরক্ষা ও নিরাপত্তা সুনিশ্চিত করা। তিনি ছাত্রছাত্রীদের মধ্যে নৈতিক মূল্যবোধগুলি প্রোথিত করার জন্য প্রয়োজনীয় শিক্ষা ব্যবস্থার ওপর গুরুত্ব দেন।


    ম্যানেজমেন্ট ব্যবস্থাকে কেবল কর্পোরেট ক্ষেত্রে সীমাবদ্ধ না রেখে এ ধরণের শিক্ষা ব্যবস্থাকে গ্রামীণ অর্থনীতি, কৃষিকাজ ও সংশ্লিষ্ট শিল্প প্রভৃতি ক্ষেত্রে সম্প্রসারিত করার সম্ভাবনা খুঁজে বের করার ওপর জোর দিয়ে শ্রী নাইডু বলেন, এর ফলে ঐ ক্ষেত্রগুলি আরও বেশি প্রাণবন্ত ও সুস্থায়ী হয়ে উঠবে।


    কৃষি ক্ষেত্রে দুর্দশার কথা উল্লেখ করে উপ-রাষ্ট্রপতি বলেন, কৃষিকাজকে আরও বেশি লাভজনক ও সুস্থায়ী করে তুলতে প্রয়োজনীয় কাঠামোগত পরিবর্তনসাধনের পাশাপাশি নতুন কর্মকৌশল ও কর্মসূচি প্রণয়নে গুরুত্ব দিতে হবে। গ্রামবাসীদের সঙ্গে ছাত্রছাত্রীদের মুখোমুখী আলাপচারিতার সুযোগ করে দেওয়ার জন্য গ্রেট লেকস ম্যানেজমেন্ট প্রতিষ্ঠানের ভূমিকার প্রশংসা করে শ্রী নাইডু বলেন, গ্রামীণ সমস্যাগুলিকে যথাযথভাবে জানা ও উপলব্ধি করার ক্ষেত্রে প্রতিষ্ঠানের কর্মযোগ কর্মসূচি গুরুত্বপূর্ণ ভূমিকা পালন করে চলেছে।


    ভারতীয় ম্যানেজমেন্ট প্রতিষ্ঠানগুলির বিশ্বমানের শিক্ষণ ও পঠন-পাঠন পদ্ধতি তথা পাঠ্যসূচি গ্রহণ করা প্রয়োজন বলে মন্তব্য করে শ্রী নাইডু বলেন, এ ধরণের উদ্যোগ ভারতীয় ছাত্রছাত্রীদেরকে বিশ্ব কাজের বাজারে যোগ্য স্বীকৃতি প্রদানে সাহায্য করবে। উপ-রাষ্ট্রপতি আরও বলেন, ভারতের অগ্রগতির ধারায় দেশের যুবক-যুবতীরা এমন এক সময়ে নিজেদেরকে সামিল করেছেন, যখন ভারত বিশ্বের দ্রুততম বিকাশশীল অর্থনীতি এবং বিশ্বের দ্বিতীয় বৃহত্তম স্টার্ট আপ হাব হিসাবে রূপান্তরিত হচ্ছে। চতুর্থ শিল্প বিপ্লব ক্রমপরিবর্তনশীল প্রযুক্তির মাধ্যমে পরিচালিত হচ্ছে বলে উল্লেখ করে শ্রী নাইডু বলেন, যে কোনও প্রতিষ্ঠানের ম্যানেজার হিসাবে স্নাতক পর্যায়ের ছাত্রছাত্রীদের শিল্প পরিচালনা তথা সর্বাধুনিক পদ্ধতি গ্রহণের ক্ষেত্রে প্রযুক্তি-চালিত পরিবর্তনগুলিকে দক্ষতার সাথে সামলানোর প্রয়োজন দেখা দিয়েছে। তাই, ছাত্রছাত্রীদের উচিৎ নিজেদেরকে জ্ঞান ও দক্ষতার সঙ্গে নিরন্তর সঙ্গতি বজায় রাখা।


    প্রতিষ্ঠানের সমাবর্তন অনুষ্ঠানে কেন্দ্রীয় বিজ্ঞান ও শিল্প গবেষণা পর্ষদের প্রাক্তন মহানির্দেশক তথা বিশিষ্ট বিজ্ঞানী ডঃ রমেশ মাশেলকর, প্রতিষ্ঠানের অধ্যক্ষ তথা অ্যাসোসিয়েট ডিন ডঃ বৈদ্যনাথন জয়ারমন এবং প্রতিষ্ঠানের শিক্ষক-শিক্ষিকারাও উপস্থিত ছিলেন।


    CG/BD/SB

    
    
    (Release ID: 1572354) Visitor Counter : 41
    
    
      Read this release in: English