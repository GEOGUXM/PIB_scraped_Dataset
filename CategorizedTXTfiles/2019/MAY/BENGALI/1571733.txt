      স্বরাষ্ট্র মন্ত্রক

      ঘূর্ণীঝড়ে ক্ষতিগ্রস্হ ওড়িশায় বিদ্যুৎ এবং টেলি-যোগাযোগ পরিষেবা স্বাভাবিক করতে কেন্দ্রের উদ্যোগ
      Posted On: 08 MAY 2019 3:36PM by PIB Kolkata


    নয়াদিল্লি, ০৭ মে , ২০১৯


    ঘূর্ণীঝড় ফণীতে ক্ষতিগ্রস্হ ওড়িশার বিস্তীর্ণ এলাকায় ত্রাণ এবং উদ্ধারকাজ পর্যালোচনা করতে নতুন দিল্লীতে ক্যাবিনেট সচিব শ্রী পি কে সিনহার পৌরহিত্যে কেন্দ্র এবং রাজ্যের প্রবীণ আধিকারিকদের সঙ্গে জাতীয় বিপর্যয় ব্যবস্হাপনা কমিটি-এনসিএমসির বৈঠক অনুষ্ঠিত হয়।


    কেন্দ্রীয় স্বরাষ্ট্র মন্ত্রক প্রধানমন্ত্রীর ঘোষণা অনুযায়ী ওড়িশাকে ত্রাণ সাহায্য হিসেবে ১ হাজার কোটি টাকা দিয়েছে। এর আগে রাজ্যকে আরও ৩৪১ কোটি টাকা রাজ্য বিপর্যয় মোকাবিলা তহবিলে দেওয়া হয়েছিল।


    রাজ্যে বিদ্যুৎ পরিষেবা স্বাভাবিক করতে ওড়িশা সরকারকে কেন্দ্রীয় রাষ্ট্রায়ত্ত সংস্হাগুলি এবং পার্শ্ববর্তী রাজ্যের প্রতিষ্ঠানগুলি থেকে অতিরিক্ত লোকবল এবং সামগ্রী পাঠানো হয়েছে। ভুবনেশ্বর শহরে আংশিকভাবে বিদ্যুৎ পরিষেবা চালু হয়েছে। পুরীতে এখনও অনেক কাজ বাকি। বর্তমানে জল, স্বাস্হ্য, ব্যাঙ্কিং-এর মতো জরুরি পরিষেবাগুলিতে ডিজেল জেনারেটরের মাধ্যমে বিদ্যুৎ সরবরাহ করা হচ্ছে। মোবাইল পরিষেবার মাধ্যমে কিছু কিছু জায়গায় ল্যান্ডলাইন টেলিফোনের সংযোগ দেওয়া হয়েছে।


    টেলি-যোগাযোগ মন্ত্রক ঘূর্ণীঝড়ে ক্ষতিগ্রস্হ এলাকায় মোবাইল এবং ইন্টারনেট পরিষেবা চালু করতে ওড়িশা সরকারের সঙ্গে একযোগে কাজ করে চলেছে। মোবাইল সংস্হাগুলি সংশ্লিষ্ট এলাকায় বিনামূল্যে এসএমএস পরিষেবার সুযোগ দিচ্ছে। পুরীতে ভ্রাম্যমান মোবাইল টাওয়ার কাজ করছে।


    ব্যাঙ্কিং পরিষেবা চালু হয়েছে। সমস্ত এটিএমগুলিকে ব্যবহারযোগ্য করে তোলার উদ্যোগ নেওয়া হয়েছে।


    কেন্দ্র সিদ্ধান্ত নিয়েছে, জেইই অ্যাডভান্স পরীক্ষার জন্য রাজ্যে নাম নথিভুক্তকরণের দিন ৫ দিন বাড়িয়ে দেওয়া হবে। এরফলে ছাত্রছাত্রীরা ১৪ই মে পর্যন্ত ওড়িশায় এই সুযোগ পাবে। যেসমস্ত ছাত্রছাত্রী ইন্টারনেটের মাধ্যমে এই কাজ করতে পারছেন না, তাঁরা আইআইটি ভুবনেশ্বরে সাহায্যের জন্য যেতে পারেন।


    ক্যাবিনেট সচিব ত্রাণকার্যের পর্যালোচনা বৈঠকে পুরী এবং ভুবনেশ্বরে জরুরি ভিত্তিতে বিদ্যুৎ এবং টেলি-যোগাযোগ পরিষেবা স্বাভাবিক করার ওপর বিশেষ গুরুত্ব দিয়েছেন। একাজে কেন্দ্র এবং রাজ্যস্তরের আধিকারিকদের মধ্যে সমন্ময় বাড়ানোর ওপর তিনি জোর দেন।


    এমএসিএমএসি-র এই বৈঠকে ওড়িশার মুখ্য সচিব এবং রাজ্য প্রশাসনের প্রবীণ আধিকারিকরা ভিডিও কনফারেন্সের মাধ্যমে যোগ দেন।


    CG/CB/NS

    
    
    (Release ID: 1571733) Visitor Counter : 4
    
    
      Read this release in: English