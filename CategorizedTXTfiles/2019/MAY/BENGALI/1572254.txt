      নির্বাচনকমিশন

      আজ শেষ দফায় পশ্চিমবঙ্গে ৯টি লোকসভা কেন্দ্রে ভোট পড়েছে ৭২.৯১ শতাংশ
      Posted On: 19 MAY 2019 10:40PM by PIB Kolkata


    কলকাতা ১৯ মে, ২০১৯


    ২০১৯ এর লোকসভা নির্বাচনের সপ্তম তথা শেষ দিনে পশ্চিমবঙ্গে ৯টি লোকসভা কেন্দ্রে ১কোটি ৩৯ লক্ষ ৬৩ হাজার ১৪৩ জন ভোটদাতা তাঁদের গণতান্ত্রিক অধিকার প্রয়োগ করেছেন। এঁদের মধ্যে পুরুষ ভোটদাতা ছিলেন ৭৬ লক্ষ ৯৮ হাজার ৬৩ জন। ৭২ লক্ষ ৬৪ হাজার ৭০৩ জন মহিলা ভোটদাতার পাশাপাশি আজ ৩শো৭৭ জন তৃতীয় লিঙ্গের ভোটদাতাও তাঁদের ভোট দিয়েছেন। আজ ১১১ জন প্রার্থীর ভাগ্য নির্ধারিত হল। এঁদের মধ্যে ১৭ জন মহিলা। ৯২৩০টি ভোটগ্রহণ কেন্দ্রের ১৭০৪২টি বুথে ভোটদাতারা তাঁদের মতাধিকার প্রয়োগ করেছেন। ১০ জন সাধারণ পর্যবেক্ষক ছাড়াও আজ ৯ জন ব্যয়নির্বাহী পর্যবেক্ষক এবং ৫ জন পুলিশ পর্যবেক্ষক ভোটগ্রহণ প্রক্রিয়ায় নজর রেখেছিলেন।


    পশ্চিমবঙ্গের মুখ্য নির্বাচনী আধিকারিক শ্রী আরিজ আফতাব জানিয়েছেন, বিকেল ৫টা পর্যন্ত আজ ৯টি লোকসভা কেন্দ্রে ভোট পড়েছে ৭২.৯১%। এই সময়ের মধ্যে দমদমে ৭৩.০৫%, বারাসাতে ৭৪.৪১%, বসিরহাটে ৭৭.৭৭%, জয়নগরে ৭৫.৮১%, মথুরাপুরে ৭৮.৫২%, ডায়মন্ড হারবারে ৭৭.৪০%, যাদবপুরে ৭০.৯৭%, কলকাতা দক্ষিণে ৬৭.০৯% এবং কলকাতা উত্তরে ৬১.১৮% ভোট পড়েছে।


    সাংবাদিকদের সঙ্গে কথা বলার সময় পশ্চিমবঙ্গের মুখ্য নির্বাচনী আধিকারিক জানিয়েছেন, আজ সারাদিনে নানা ঘটনায় ৬ জন আহত হয়েছেন। ৩২৪ জনকে সতর্কতামূলক ব্যবস্থা হিসেবে গ্রেপ্তার করা হয়েছে। নির্দিষ্ট ঘটনার ভিত্তিতে গ্রেপ্তার হয়েছে ২২ জন। ১ জন প্রার্থীর ২টি গাড়ি ক্ষতিগ্রস্ত হয়েছে। তিনজন প্রিসাইডিং অফিসারকে সরিয়ে দেওয়া হয়েছে। এদের মধ্যে ১ জনকে বারুইপুর বিধানসভা খন্ডের একটি বুথ থেকে আর বাকি ২ জনকে ফলতা বিধানসভা খন্ডের ২টি পৃথক বুথ থেকে সরিয়ে দেওয়া হয়েছে। ভোটগ্রহণের সময় ১টি এফ আই আর দায়ের করা হয়েছে। আজ সারাদিনে ৩৪৯৭টি অভিযোগ জমা পড়েছে। এর মধ্যে ৩১০১টি অভিযোগের নিস্পত্তি হয়ে গেছে।


    অতিরিক্ত ডিরেক্টর জেনারেল (আইন শৃঙ্খলা ) শ্রী সিদ্ধিনাথ গুপ্তা জানিয়েছেন, ২৩ শে মে ভোট গনণার দিন পর্যন্ত ৮২ কোম্পানি কেন্দ্রীয় বাহিনী স্ট্রংরুমের পাহারার দায়িত্বে থাকবে।


    রাজ্যের মুখ্য নির্বাচনী আধিকারিক আরো জানিয়েছেন, আজ যে চারটি বিধানসভা কেন্দ্রের উপনির্বাচন হয়েছে, তার মধ্যে শেষ পাওয়া খবরে দার্জিলিং এ ৬০.৮০%,ইসলামপুরে ৭১.৫৩%, হাবিবপুরে ৭১.৬০% এবং ভাটপাড়ায় ৬৭.২৬% ভোট পড়েছে।


    CG/CB

    
    
    (Release ID: 1572254) Visitor Counter : 28
    
    
      Read this release in: English