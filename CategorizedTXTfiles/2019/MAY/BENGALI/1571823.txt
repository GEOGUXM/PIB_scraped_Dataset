      উপ-রাষ্ট্রপতিরসচিবালয়

      ভারতীয় সংস্কৃতির অমূল্য সম্পদ ভাণ্ডারে সংস্কৃত এক জানালা; সংস্কৃত ভাষা ও শিক্ষার প্রসারে উপ-রাষ্ট্রপতির আহ্বান
      Posted On: 09 MAY 2019 7:52PM by PIB Kolkata


    নয়াদিল্লি, ০৯ মে, ২০১৯


    উপ-রাষ্ট্রপতি শ্রী এম ভেঙ্কাইয়া নাইডু বলেছেন, সংস্কৃত ভাষাকে ভারতীয় সংস্কৃতির সমৃদ্ধ সম্পদ ভান্ডারের এক অমূল্য জানালা। সংস্কৃত ভাষা ও শিক্ষা প্রসারের গুরুত্বের ওপর তিনি জোর দিয়েছেন। তিনি বলেছেন, অধিকাংশ ভারতীয় ভাষারই মূল উৎস হ’ল সংস্কৃত। ভারতীয় সমৃদ্ধ ঐতিহ্যের গভীরতাকে মাপতে ছাত্রছাত্রীদেরকে সংস্কৃত ভাষা শিক্ষায় আরও অনুপ্রাণিত করতে হবে বলেও তিনি অভিমত প্রকাশ করেন। শ্রী নাইডু বলেন, ‘সংস্কৃতকে আমাদের অবজ্ঞা করা উচিৎ নয়। সরকার ও শিক্ষা প্রতিষ্ঠানগুলিকে সংস্কৃত ভাষা শিক্ষার ক্ষেত্রে আরও বেশি সুযোগ-সুবিধা প্রদান করতে হবে’।


    শ্রী নাইডু আজ এখানে কর্ণাটকের শিবমজ্ঞার বাসবী প্রাথমিক ও উচ্চ বিদ্যালয়ের ৪৬ জন ছাত্রছাত্রীর সঙ্গে এক আলাপচারিতায় মিলিত হন। উল্লেখ করা যেতে পারে, এই ছাত্রছাত্রীদের কয়েকজন ‘সাহাদ্রি থেকে হিমাদ্রি’ অভিযানের অঙ্গ হিসাবে সংস্কৃত ভাষা শিক্ষার পাশাপাশি, হিমালয় পর্বতের ১২ হাজার ফুট উচ্চতায় পৌঁছে সংস্কৃত ভাষায় লেখা একটি পতাকা সেখানে উত্তোলন করেন। সংস্কৃত ভাষার পুনরুজ্জীবনে নিরলস কাজ করে চলা অ-লাভজনক সংস্থা সংস্কৃতি ভারতী ঐ বিদ্যালয়ের ছাত্রছাত্রীদের নিয়ে হিমালয় পর্বতাভিযানের আয়োজন করে।


    এই উপলক্ষে উপ-রাষ্ট্রপতি ছাত্রছাত্রীদের বলেছেন, প্রত্যেকেই মাতৃভাষা ও অন্যান্য ভাষার পাশাপাশি সংস্কৃত ভাষাও শিখবে। সমস্ত ভাষার জননী হিসেবে সংস্কৃতকে উল্লেখ করে শ্রী নাইডু বলেন, পশ্চিমী দেশগুলিতে বিদ্বান ও পণ্ডিতরা বেদ, উপনিষদ ও সংস্কৃত সাহিত্য নিয়ে গবেষণা করছেন। সাহাদ্রি থেকে হিমাদ্রি’র মতো অভিযান ছাত্রছাত্রীদেরকে বিভিন্ন ভাষাভাষী মানুষ সংস্কৃতি ও তাঁদের ঐতিহ্য সম্বন্ধে অবগত হতে সাহায্য করবে। তিনি ছাত্রছাত্রীদেরকে প্রকৃতির সুরক্ষা বজায় রাখার প্রয়োজনীয়তার ওপর গুরুত্ব দিয়ে উজ্জ্বল ভবিষ্যতের জন্য সংস্কৃতির সংরক্ষণের কথাও উল্লেখ করেন। তিনি বলেন, ‘প্রকৃতিকে ভালোবেসে তার সঙ্গেই থাকতে হবে’।


    ছাত্রছাত্রীদেরকে শ্রেণীকক্ষের পাশাপাশি, খেলাধূলা, শিল্পকলা, নৃত্য-সঙ্গীত ও হস্তকলার মতো ক্ষেত্রগুলিতেও মনোযোগী হতে হবে বলে শ্রী নাইডু পরামর্শ দেন। আধুনিক জীবনশৈলী জনিত বিভিন্ন অসুখ-বিসুখের ব্যাপারে উদ্বেগ প্রকাশ করে তিনি ছাত্রছাত্রীদেরকে যোগ ও শরীরচর্চার পাশাপাশি, সুস্বাস্থ্য বজায় রাখতে সুষম আহার গ্রহণের পরামর্শ দেন।


    CG/BD/SB

    
    
    (Release ID: 1571823) Visitor Counter : 119
    
    
      Read this release in: English