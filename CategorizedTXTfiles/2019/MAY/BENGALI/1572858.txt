      প্রতিরক্ষামন্ত্রক

      ভাইস অ্যাডমিরাল অতুল কুমার জৈন ইস্টার্ন ন্যাভাল কম্যান্ডের ফ্ল্যাগ অফিসার কম্যান্ডিং-ইন-চিফ পদের দায়িত্ব নিলেন
      Posted On: 30 MAY 2019 6:45PM by PIB Kolkata


    নয়াদিল্লি, ৩০ মে, ২০১৯


    ভাইস অ্যাডমিরাল অতুল কুমার জৈন এভিএসএম, ভিএসএম, পূর্বাঞ্চলীয় নৌ-কম্যান্ডের প্রধান হলেন। তিনিআজ আনুষ্ঠানিক কুচকাওয়াজের মাধ্যমে দায়িত্ব গ্রহণ করলেন ভাইস অ্যাডমিরাল করমবীর সিং পিভিএসএম, এভিএসএম, এডিসি-র কাছ থেকে। ভাইস অ্যাডমিরাল জৈন কুচকাওয়াজ পরিদর্শন করেন। পরিদর্শন করেন বিভিন্ন জাহাজ এবং দপ্তর। অনুষ্ঠানে উপস্থিত ছিলেন সব ফ্ল্যাগ অফিসার এবং কম্যান্ডিং অফিসাররা। ভাইস অ্যাডমিরাল করমবীর সিং আগামীকাল নৌ-বাহিনীর প্রধানের দায়িত্ব নেবেন।


    ১৯৮২-র জুলাইয়ে ভারতীয় নৌ-বাহিনীতে যোগ দেন ভাইস অ্যাডমিরাল অতুল কুমার জৈন। তিনি রেওয়া সৈনিক স্কুল, পুণের ন্যাশনাল ডিফেন্স অ্যাকাডেমি, ওয়েলিংটনের ডিফেন্স সার্ভিসেস স্টাফ কলেজ, মুম্বাইয়ের দ্য কলেজ অফ ন্যাভাল ওয়ারফেয়ার এবং দক্ষিণ আফ্রিকার প্রিটোরিয়ার ন্যাশনাল ডিফেন্স কলেজের প্রাক্তনী। অ্যাডমিরাল জৈন দিল্লির জওহরলাল নেহরু বিশ্ববিদ্যালয় থেকে স্নাতক হন এবং স্নাতকোত্তর ডিগ্রি লাভ করেন মাদ্রাজ বিশ্ববিদ্যালয় থেকে ডিফেন্স অ্যান্ড স্ট্র্যাটেজিক স্টাডিজ-এ।


    ভাইস অ্যাডমিরাল, ক্ষেপণাস্ত্র বিশারদ। ৩৭ বছরের কর্মজীবনে বিভিন্ন দায়িত্ব পালন করেছেন তিনি। ছিলেন মিসাইল বোট ‘আইএনএস নির্ঘাত’, মিসাইল করভেট ‘আইএনএস খুকরি’, ডেস্ট্রয়ার ‘আইএনএস রাজপুত’-এর দায়িত্বে। এছাড়াও, দেশজ প্রযুক্তিতে তৈরি ডেস্ট্রয়ার ‘আইএনএস মাইসোর’-এর দায়িত্বেও ছিলেন তিনি। তাঁর সুযোগ হয়েছিল ‘আইএনএস ব্রহ্মপুত্র’-র কমিশনিং একজিকিউটিভ অফিসার এবং বিশাখাপত্তনমে পূর্ব নৌবহরের ফ্লিট অপারেশন্‌স অফিসার হওয়ার। নৌ-বাহিনীর বিভিন্ন দপ্তরেও তিনি বেশ কিছুদিন দায়িত্ব পালন করেন।


    ২০১১-র অক্টোবরে ফ্ল্যাগ র‍্যাঙ্কে পদোন্নতি হওয়ার পর শ্রী জৈন হন প্রথম কর্ণাটক নৌ এলাকার ফ্ল্যাগ অফিসার কম্যান্ডিং। এরপর তিনি পূর্ব নৌবহরের প্রধান হন। এছাড়া, দক্ষিণ নৌ-কম্যান্ডের সদর দপ্তরে চিফ-অফ-স্টাফও হয়েছিলেন তিনি। ২০১৫-র ১ এপ্রিল ভাইস অ্যাডমিরাল পদে উন্নীত হন তিনি। কম্যান্ডিং-ইন-চিফ হওয়ার আগে আরও কয়েকটি পদ অলঙ্কৃত করেন। বাহিনীতে উল্লেখযোগ্য অবদানের জন্য ২০০৯-এ বিশিষ্ট সেবা মেডেল এবং ২০১৫-য় অতি বিশিষ্ট সেবা মেডেলে ভূষিত হন তিনি।


    SSS/AP/DM

    
    
    (Release ID: 1572858) Visitor Counter : 40
    
    
      Read this release in: English