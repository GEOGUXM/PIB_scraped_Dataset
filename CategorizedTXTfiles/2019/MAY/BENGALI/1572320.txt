      নির্বাচনকমিশন

      ভোটে ব্যবহৃত ইভিএম মেশিনগুলি স্ট্রংরুমে সুরক্ষিত রয়েছে
      Posted On: 21 MAY 2019 4:18PM by PIB Kolkata


    নয়াদিল্লি, ২১ মে, ২০১৯


    ভোটে ব্যবহৃত ইভিএম মেশিনগুলি স্ট্রংরুমে সুরক্ষিত রয়েছে বলে স্পষ্ট জানিয়েছে ভারতের নির্বাচন কমিশন। ভোট হওয়ার পর ইভিএম মেশিনগুলি পরিবর্তন করা হতে পারে বলে যে অভিযোগ উঠেছে এবং এ ধরনের কিছু খবর সংবাদমাধ্যমে প্রচারিত হচ্ছে তা সম্পূর্ণ ভিত্তিহীন বলে স্পষ্ট জানিয়েছে নির্বাচন কমিশন। ইভিএম মেশিনগুলি বদলানোর যে ছবি সংবাদমাধ্যমে ‘ভাইরাল’ হয়েছে, তার সঙ্গে ভোটে ব্যবহৃত ইভিএম মেশিনগুলির কোন সম্পর্ক নেই।


    নির্বাচনের পর সমস্ত সিল করা ইভিএম এবং ভিভিপ্যাট মেশিনগুলি প্রার্থী এবং নির্বাচন কমিশনের পর্যবেক্ষকের উপস্থিতিতে কড়া নিরাপত্তার মধ্য দিয়ে স্ট্রংরুমে আনা হয়েছে। স্ট্রংরুমগুলিও সিল করার সময় ভিডিও করা হয়েছে এবং গণনা পর্যন্ত সিসিটিভি দ্বারা নজর রাখা হচ্ছে। স্ট্রংরুমগুলির নিরাপত্তার জন্য সর্বক্ষণ কেন্দ্রীয় বাহিনী মোতায়েন রয়েছে। এমনকি, প্রার্থী অথবা তাঁর প্রতিনিধি সেখানে ২৪ ঘন্টা উপস্থিত রয়েছেন।


    গণনার দিন স্ট্রংরুমগুলি খোলা হবে প্রার্থী বা তাঁর প্রতিনিধি এবং নির্বাচনী পর্যবেক্ষকের উপস্থিতিতে। এই গোটা প্রক্রিয়াটি ভিডিওগ্রাফি করার ব্যবস্থাও করা হয়েছে। গণনা শুরু হওয়ার আগে প্রার্থী বা তাঁর প্রতিনিধিকে ইভিএম মেশিনের গায়ে লাগানো সিল, ট্যাগ, সিরিয়াল নম্বর দেখানো হবে।


    নির্বাচনের দিন ঘোষণার পর বিভিন্ন রাজনৈতিক দলের প্রতিনিধিদের সঙ্গে একাধিকবার বৈঠকে এই নিয়মকানুনগুলি পরিষ্কার করে বুঝিয়ে দেওয়া হয়েছে। এরপরেও সমস্ত কেন্দ্রীয় নির্বাচনী আধিকারিক এবং জেলা নির্বাচনী আধিকারিকরা প্রার্থীদের গণনা প্রক্রিয়া সম্পর্কে বিস্তারিতভাবে জানিয়েছেন।


    সমস্ত প্রশাসনিক নিয়ম, নিরাপত্তা কাঠামো এবং নির্দেশাবলী মেনে নির্বাচন কমিশন স্ট্রংরুমগুলিতে ইভিএম এবং ভিভিপ্যাটগুলির সুরক্ষার বন্দোবস্ত করেছে।


    সংবাদমাধ্যমে ইভিএম সরানোর যে ছবি দেখানো হয়েছে, সেই ইভিএম মেশিনগুলি ভোটে ব্যবহার করা হয়নি। এই ধরণের ছবি কিভাবে প্রকাশিত হল, তা তদন্ত করে দেখা হবে। যদি কোন আধিকারিকের গাফিলতি থাকে, তাঁর বিরুদ্ধে ব্যবস্থা নেওয়া হবে বলে জানিয়েছে নির্বাচন কমিশন। ইভিএম সম্পর্কিত কোন অভিযোগ থাকলে নির্বাচন কমিশনের সদর দপ্তর নির্বাচন সদনের কন্ট্রোল রুমে ফোন করা যেতে পারে। কন্ট্রোল রুমের নম্বর হল – (০১১) ২৩০৫-২১২৩ । আগামীকাল, অর্থাৎ ২২শে মে সকাল ১১টা থেকে এই নম্বরে ফোন করা যাবে ।


    CG/SS/DM

    
    
    (Release ID: 1572320) Visitor Counter : 35
    
    
      Read this release in: English