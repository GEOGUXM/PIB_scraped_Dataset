      নির্বাচনকমিশন

      পশ্চিমবঙ্গে লোকসভা নির্বাচন, ২০১৯-এর ভোটগণনার ব্যবস্থা
      Posted On: 21 MAY 2019 6:53PM by PIB Kolkata


    কলকাতা, ২১ মে, ২০১৯


    পশ্চিমবঙ্গের ৪২টি লোকসভা আসনের ভোটগণনা দেশের অন্যান্য অংশের সঙ্গে আগামী ২৩শে মে অনুষ্ঠিত হবে। এ রাজ্যের বিভিন্ন জেলায় এজন্য ৫৮টি গণনাকেন্দ্র খোলা হবে। এই কেন্দ্রগুলিতে মোট ৭৮,৭৯৯টি বুথে গৃহীত ভোটের গণনা করা হবে।


    নির্বাচন কমিশন সূত্রে কলকাতায় জানানো হয়েছে, ভোটগণনা কেন্দ্রগুলিতে মোট ৩৭৯টি কাউন্টিং হল এবং ৪,৬৬৮টি টেবিল থাকবে। লোকসভা কেন্দ্রের আয়তন অনুসারে কলকাতা দক্ষিণ এবং ঝাড়গ্রামে সর্বোচ্চ ২৫ রাউন্ড ভোটগণনা হবে বলে মনে করা হচ্ছে। অন্যদিকে, জলপাইগুড়ি, রায়গঞ্জ এবং বালুরঘাট – এই তিনটি লোকসভা কেন্দ্রে ১০ রাউন্ড গণনাতেই ফলাফল জানা যাবে বলে আশা করা হচ্ছে। লোকসভা কেন্দ্রগুলির ভোটগণনার পাশাপাশি, কৃষ্ণগঞ্জ এবং উলুবেড়িয়া পূর্ব বিধানসভা কেন্দ্রের উপ-নির্বাচনের ভোটগণনাও একইসঙ্গে করা হবে। আরও ছ’টি বিধানসভা কেন্দ্রের উপ-নির্বাচনের ভোটগণনার জন্য বিশেষ ব্যবস্থা গ্রহণ করা হয়েছে। ইসলামপুর ও কান্দি বিধানসভা কেন্দ্র দুটির জন্য সর্বোচ্চ ২৪ রাউন্ড ভোটগণনার প্রয়োজন হবে বলে মনে করা হচ্ছে। অন্যদিকে, হবিবপুর এবং ভাটপাড়া বিধানসভা কেন্দ্রে ১৪ রাউন্ডের মধ্যেই ভোটগণনার কাজ সমাপ্ত হবে বলে আশা করা হচ্ছে।


    লোকসভা কেন্দ্রগুলির পোস্টাল ব্যালট গণনার জন্য ৬৪টি কাউন্টিং হল খোলা হবে। অন্যদিকে, আটটি বিধানসভার উপ-নির্বাচনে পোস্টাল ব্যালট গণনার জন্য সাতটি হল খোলা হবে বলে কমিশন সূত্রে জানানো হয়েছে। রাজ্যের সমস্ত ভোটগণনা কেন্দ্রগুলিতে মোট ২৫ হাজার গণনা কর্মীকে কাজে লাগানো হবে। এছাড়া, ৮২ কোম্পানি কেন্দ্রীয় বাহিনী মোতায়েন করা হবে বলে কমিশন সূত্রে জানানো হয়েছে।


    প্রসঙ্গত, লোকসভা নির্বাচনে এবার পশ্চিমবঙ্গে সাত দফায় ভোটগ্রহণ করা হয়।


    CG/PB/DM

    
    
    (Release ID: 1572356) Visitor Counter : 144