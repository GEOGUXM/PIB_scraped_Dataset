      স্বরাষ্ট্র মন্ত্রক

      আসন্ন বর্ষার মরশুমে সার্বিক পরিস্থিতির মোকাবিলায় আরও ভালোভাবে প্রস্তুতি নিতে রাজ্যগুলির সঙ্গে কেন্দ্রীয় স্বরাষ্ট্র সচিবের আলোচনা
      Posted On: 21 MAY 2019 6:13PM by PIB Kolkata


    নয়াদিল্লি, ২১ মে, ২০১৯


    আসন্ন বর্ষার মরশুমে সার্বিক পরিস্থিতির মোকাবিলায় আগাম পরিকল্পনা ও বাহিনী মোতায়েন সহ আর্থিক সম্পদ সরবরাহের মতো বিষয়গুলি নিয়ে আরও প্রস্তুতি নিতে রাজ্য ও কেন্দ্রশাসিত অঞ্চলগুলির সঙ্গে কেন্দ্রীয় স্বরাষ্ট্র সচিব শ্রী রাজীব গৌবা এক বৈঠকে মিলিত হন। এবারের দক্ষিণ-পশ্চিম মৌসুমি বায়ুর দরুণ বর্ষার প্রেক্ষিতে প্রস্তুতি পর্যালোচনার জন্য রাজ্য ও কেন্দ্রশাসিত অঞ্চলগুলির ত্রাণ কমিশনার তথা সচিবদের নিয়ে বার্ষিক বৈঠকে শ্রী গৌবা যে কোন ধরনের পরিস্থিতির মোকাবিলায় সম্ভাব্য সব ধরনের সহায়তা দেওয়ার কথা বলেন। কেন্দ্রীয় বাহিনী মোতায়েন ছাড়াও জাতীয় বিপর্যয় ত্রাণ তহবিল এবং রাজ্য বিপর্যয় ত্রাণ তহবিলের আওতায় কেন্দ্রের পক্ষ থেকে সম্ভাব্য সবরকম সহায়তার আশ্বাস দেন তিনি। শ্রী গৌবা বলেন, রাজ্য বিপর্যয় মোকাবিলা তহবিলের আওতায় কেন্দ্র ইতিমধ্যেই ৭ হাজার কোটি টাকারও বেশি অর্থ বিভিন্ন রাজ্য ও কেন্দ্রশাসিত অঞ্চলকে দিয়েছে। এছাড়াও, অতিরিক্ত ১০ হাজার কোটি টাকা জাতীয় বিপর্যয় ত্রাণ তহবিলের আওতায় গত বছর রাজ্যগুলিকে বরাদ্দ করা হয়েছে। প্রাকৃতিক বিপর্যয়জনিত পরিস্থিতির মোকাবিলায় শহরাঞ্চলীয় স্থানীয় কর্তৃপক্ষ, রাজ্য বিপর্যয় মোকাবিলা বাহিনী, অগ্নি নির্বাপণ ও অসামরিক প্রতিরক্ষা দপ্তর যেহেতু প্রাথমিকভাবে গুরুত্বপূর্ণ দায়িত্ব বহন করে থাকে, তাই এদের সকলের দক্ষতা বৃদ্ধির ওপর শ্রী গৌবা গুরুত্ব দেন। প্রধানমন্ত্রী ফসল বিমা যোজনার আওতায় প্রাকৃতিক বিপর্যয়ের প্রেক্ষিতে কৃষকদের অবিলম্বে ত্রাণ প্রদান আরও বেশি সংখ্যক কৃষককে এই যোজনার আওতায় নিয়ে আসার জন্য তিনি রাজ্যগুলিকে অনুরোধ জানান।


    সাম্প্রতিক সামুদ্রিক ঘূর্নিঝড় ‘ফণী’র সময় আগাম যথাযথ ব্যবস্থা গ্রহণের দরুণ প্রাণহানি ও সম্পদের ক্ষয়ক্ষতি অনেকাংশে কম করা সম্ভব হয়েছে বলে উল্লেখ করে শ্রী গৌবা বলেন, সম্পদের দ্রুত স্থানান্তরণের পাশাপাশি, বিপর্যয় মোকাবিলার ক্ষেত্রে কেন্দ্র, রাজ্য ও সংশ্লিষ্ট সংস্থাগুলির মধ্যে আরও ভালো সমন্বয় গড়ে তোলা প্রয়োজন। ঘূর্নিঝড় ‘ফণী’র প্রভাব মোকাবিলায় বিভিন্ন সংস্থার অসাধারণ কাজকর্ম প্রশংসা করে তিনি রাজ্যগুলিকে বিপর্যয়জনিত পরিস্থিতির আরও কার্যকর মোকাবিলায় নিজেদের সক্ষমতা আরও বাড়ানোর পরামর্শ দেন।


    রাষ্ট্রসঙ্ঘের একটি প্রতিবেদনের কথা উল্লেখ করে কেন্দ্রীয় স্বরাষ্ট্র সচিব জানান, বিগত দু’দশকে সারা বিশ্বে প্রাকৃতিক বিপর্যয়ের ফলে ৩ ট্রিলিয়ন মার্কিন ডলার মূল্যের সম্পদের ক্ষয়ক্ষতি হয়েছে। এক পরিসংখ্যান দিয়ে তিনি জানান, ১৯৯৭ থেকে ২০১৭ – এই দুই দশকে প্রাকৃতিক বিপর্যয়ের ফলে ভারতে ক্ষয়ক্ষতির পরিমাণ দাঁড়িয়েছে ৮০ বিলিয়ন মার্কিন ডলার। ভারতকে বিভিন্ন ধরণের প্রাকৃতিক বিপর্যয়প্রবণ দেশ হিসেবে উল্লেখ করে শ্রী গৌবা আর্থিক ক্ষয়ক্ষতির পরিমাণ দীর্ঘমেয়াদি ভিত্তিতে কমাতে বিপর্যয় প্রতিরোধী পরিকাঠামো গড়ে তোলার ওপর জোর দেন।


    কেন্দ্রীয় স্বরাষ্ট্র সচিব আরও জানান, সরকার জাতীয় বিপর্যয় মোকাবিলা বাহিনীতে আরও কয়েকটি অতিরিক্ত ব্যাটালিয়ন গড়ে তোলার প্রস্তাব মঞ্জুর করেছে। এই ব্যাটালিয়নগুলি জম্মু ও কাশ্মীর, হিমাচল প্রদেশ, উত্তরাখণ্ড এবং জাতীয় রাজধানী অঞ্চল দিল্লিতে গড়ে তোলা হচ্ছে।


    বৈঠকে ভারতীয় আবহাওয়া বিভাগের মহানির্দেশক ডঃ কে জে রমেশ বলেন, ভারত বিপর্যয়জনিত ঝুঁকি হ্রাসের ক্ষেত্রে এক নতুন মাপকাঠি স্থাপন করেছে। সামুদ্রিক ঘূর্নিঝড় ‘ফণী’র সময় এর প্রত্যক্ষ প্রতিফলন দেখা গেছে। তিনি আরও জানান, আবহাওয়া বিভাগ সংশ্লিষ্ট অন্যান্য পক্ষের সঙ্গে সহযোগিতায় আরও আধুনিক আগাম আবহাওয়াজনিত সতর্কবার্তা ব্যবস্থা গড়ে তোলার দিকে অগ্রসর হচ্ছে। বৈঠকে জাতীয় বিপর্যয় ব্যবস্থাপনা কর্তৃপক্ষের সদস্য ডঃ ডি এন শর্মা জানান, বিপর্যয় মোকাবিলার নকল মহড়া আয়োজনে এবং সচেতনতা প্রচারের কাজে প্রতিটি জেলাকে ১ লক্ষ টাকা করে দেওয়া হয়েছে। এছাড়াও, বৈঠকে জাতীয় বিপর্যয় মোকাবিলা বাহিনীর মহানির্দেশক শ্রী এস এন প্রধান, কেন্দ্রীয় স্বরাষ্ট্র মন্ত্রকের যুগ্ম সচিব শ্রী সঞ্জীব জিন্দল, রাজ্য ও কেন্দ্রশাসিত অঞ্চলগুলির ত্রাণ কমিশনাররা ছাড়াও ভারতীয় আবহাওয়া বিভাগ, ভারতীয় ভূতাত্ত্বিক সর্বেক্ষণ, প্রতিরক্ষা মন্ত্রক এবং কেন্দ্রীয় জল কমিশনের আধিকারিকরা উপস্থিত ছিলেন।


    CG/BD/DM

    
    
    (Release ID: 1572350) Visitor Counter : 4
    
    
      Read this release in: English