      নির্বাচনকমিশন

      লোকসভা নির্বাচনের ষষ্ঠ দফায় ১২ই মে ভোট গ্রহণের দিন বোলপুর সংসদীয় কেন্দ্রের অধীন কেতুগ্রাম বিধানসভা কেন্দ্রের ৫২ নম্বর ভোট গ্রহণ কেন্দ্রে পুনরায় ভোট গ্রহণের নির্দেশ নির্বাচন কমিশনের
      Posted On: 09 MAY 2019 7:40PM by PIB Kolkata


    কলকাতা, ০৯ মে, ২০১৯


    লোকসভা নির্বাচনের ষষ্ঠ দফায় আগামী ১২ই মে (রবিবার) পশ্চিমবঙ্গের ৮টি আসনে ভোট গ্রহণ করা হবে। এছাড়াও, অনিয়মের অভিযোগে বোলপুর সংসদীয় কেন্দ্রের অধীন কেতুগ্রাম বিধানসভা কেন্দ্রের ৫২ নম্বর ভোট গ্রহণ কেন্দ্রে পুনরায় ভোট গ্রহণের নির্দেশ দিয়েছে নির্বাচন কমিশন। উল্লেখ করা যেতে পারে, চলতি লোকসভা নির্বাচনের চতুর্থ দফায় গত ২৯শে এপ্রিল বোলপুর সংরক্ষিত আসনে ভোট গ্রহণ করা হয়েছিল। রাজ্যে অবাধ ও সুষ্ঠু নির্বাচন সম্পন্ন করতে পর্যাপ্ত ব্যবস্থা গ্রহণ করা হয়েছে বলে রাজ্যের মুখ্য নির্বাচনী আধিকারিকের কার্যালয় সূত্রে জানানো হয়েছে। প্রতিটি ভোট গ্রহণ কেন্দ্রেই কেন্দ্রীয় বাহিনী মোতায়নের ব্যবস্থা করা হচ্ছে।


    রাজ্যের অতিরিক্ত মুখ্য নির্বাচনী আধিকারিক শ্রী সঞ্জয় বসু আজ জানিয়েছেন যে, আগামী রবিবার সন্ধ্যায় উপ-নির্বাচন কমিশনার শ্রী সুদীপ জৈন কলকাতায় আসছেন। সপ্তম দফায় রাজ্যের যে সংসদীয় কেন্দ্রগুলিতে ভোট গ্রহণ হতে চলেছে, তার পূর্ব প্রস্তুতি খতিয়ে দেখতে শ্রী জৈন সংশ্লিষ্ট জেলা নির্বাচনী আধিকারিক, জেলা পুলিশ প্রধান এবং রাজ্য পুলিশের আইজি এবং ডিজির সঙ্গে বৈঠক করবেন। উল্লেখ করা যতে পারে, লোকসভা নির্বাচনের সপ্তম দফায় আগামী ১৯ মে ভোট গ্রহণ করা হবে। ঐ বৈঠকে জেলা নির্বাচনী পর্যবেক্ষকরা ছাড়াও সাধারণ ও পুলিশ পর্যবেক্ষকরাও উপস্থিত থাকবেন। বৈঠক শেষে জেলা নির্বাচনী আধিকারিক, রিটার্নিং অফিসারদের নিয়ে ভোট গণনা সংক্রান্ত প্রশিক্ষণ কর্মসূচির আয়োজন করা হচ্ছে। অবশ্য, ষষ্ঠ দফার ভোট গ্রহণের জন্য সংশ্লিষ্ট জেলা নির্বাচনী আধিকারিক এবং রিটার্নিং আধিকারিকরা প্রার্থী মনোনয়নপত্র পরীক্ষার কাজে ব্যস্ত থাকার জন্য বৈঠকে উপস্থিত থাকতে পারবেন না।


    রাজ্যে তীব্র দাবদাহের প্রেক্ষিতে বাকি দু’দফার ভোটে ভোটদাতাদের পাশাপাশি, ভোটকর্মীদের জন্য পর্যাপ্ত পরিমাণে পানীয় জলের ব্যবস্থা করতে রাজ্যের নির্বাচনী দপ্তরের পক্ষ থেকে যথাযথ ব্যবস্থা গ্রহণ করা হচ্ছে। প্রয়োজন অনুযায়ী পর্যাপ্ত পরিমাণে পানীয় জলের বন্দোবস্ত করতে রাজ্যের জন স্বাস্থ্য কারিগরি দপ্তরকে নির্দেশ দেওয়া হয়েছে।


    চলতি লোকসভা ভোটের প্রথম পাঁচ দফায় পশ্চিমবঙ্গের ২৫টি আসনে ভোট গ্রহণ সম্পন্ন হয়েছে। ষষ্ঠ দফায় আগামী রবিবার ৮টি আসনে ভোট গ্রহণ করা হবে। বাকি ৯টি আসনে ভোট গ্রহণ সপ্তম তথা শেষ দফায় আগামী ১৯শে মে। সমস্ত দফার ভোট গণনা ২৩শে মে।


    রাজ্যে শেষ দু’দফার ভোট গ্রহণ অবাধ ও সুষ্ঠুভাবে সম্পন্ন করতে কমিশনের পক্ষ থেকে নিযুক্ত সমস্ত পর্যবেক্ষকদের সদা সতর্ক থাকার নির্দেশ দেওয়া হয়েছে।


    CG/BD/SB

    
    
    (Release ID: 1571821) Visitor Counter : 157