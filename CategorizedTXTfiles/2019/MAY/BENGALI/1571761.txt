      নির্বাচনকমিশন

      পঞ্চদশ অর্থ কমিশন রিজার্ভ ব্যাঙ্কের সঙ্গে বৈঠক করল
      Posted On: 08 MAY 2019 6:03PM by PIB Kolkata


    নয়াদিল্লি, ০৮ মে, ২০১৯


    পঞ্চদশ অর্থ কমিশন আজ মুম্বাইতে রিজার্ভ ব্যাঙ্কের গভর্নর এবং ডেপুটি গভর্নরদের সঙ্গে এক বৈঠকে মিলিত হন। বৈঠকে কমিশনের প্রতিনিধিদলের নেতৃত্ব দেন চেয়ারম্যান শ্রী এন কে সিং। রিজার্ভ ব্যাঙ্কের গভর্নর শ্রী শক্তিকান্ত দাসের সঙ্গে বৈঠকে বিভিন্ন গুরুত্বপূর্ণ বিষয় নিয়ে আলোচনা হয়।


    আলোচ্য সূচির মধ্যে ছিল – রাজ্য সরকারগুলির রাজ্য অর্থ কমিশন গঠনের প্রয়োজনীয়তা; রাষ্ট্রায়ত্ত সংস্থাগুলির ঋণ নেওয়ার আবশ্যিকতা; অর্থ কমিশনের কার্যকাল অব্যাহত রাখা; রাজ্যগুলির ব্যয় সংক্রান্ত নীতি-নির্দেশিকা গঠন এবং ব্যবসা-বান্ধব ভাবমূর্তি গঠনের মতো উন্নয়নের ক্ষেত্রে রাজ্যগুলির ভূমিকা।


    রিজার্ভ ব্যাঙ্ক ২০১৯-২০ অর্থবর্ষের জন্য রাজ্যগুলির আর্থিক বিষয়ে অর্থ কমিশনকে একটি বিস্তারিত প্রতিবেদন জমা দিয়েছে। এই প্রতিবেদনের মধ্যে রয়েছে – সরকারি আর্থিক ব্যবস্থায় রাজ্যগুলির অর্থনীতির গুরুত্ব; ২০১৯-২০ অর্থবর্ষে বাজেট বরাদ্দ কমিয়ে রাজ্যগুলির আর্থিক ঘাটতির মোকাবিলা করা এবং পরিবর্তিত বরাদ্দ কার্যকর করা; ২০১৮-১৯ অর্থবর্ষে পরবর্তিত বরাদ্দ অনুযায়ী কৃষি ঋণ মকুব এবং আয়-সহায়ক নানা প্রকল্প বাস্তবায়নে নির্দিষ্ট আর্থিক ঘাটতির তথ্য; মোট অভ্যন্তরীণ উৎপাদনের নিরিখে রাজস্ব আদায় এবং অনাদায়ী ঋণের পরিমান।


    রিজার্ভ ব্যাঙ্ক, আরেকটি প্রতিবেদনে রাজ্য সরকারগুলির বাজার থেকে ঋণ গ্রহণের বিভিন্ন চ্যালেঞ্জের কথা উল্লেখ করেছে। এর মধ্যে রয়েছে – রাজ্যগুলির বাজার থেকে ঋণ গ্রহণের পরিমাণ বৃদ্ধি; বাজার থেকে ঋণ গ্রহণের ক্ষেত্রে ঋণদাতাদের ক্ষমতা; প্রতিটি রাজ্যে অর্থনৈতিক অবস্থার উন্নতিতে বিশেষ ইনসেনটিভ এবং আর্থিক নানা ব্যবস্থাপনা।


    মুম্বাইয়ে অর্থ কমিশনের দু’দিনের সফরে ব্যাঙ্ক আর্থিক প্রতিষ্ঠান ও বিশিষ্ট অর্থনীতিবিদদের সঙ্গে বৈঠকের পরিকল্পনা রয়েছে।


    CG/CB/SB

    
    
    (Release ID: 1571761) Visitor Counter : 33