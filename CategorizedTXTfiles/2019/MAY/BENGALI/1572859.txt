      স্বাস্থ্যওপরিবারকল্যাণমন্ত্রক

      জনসংখ্যা সম্পর্কিত গবেষণাকেন্দ্রগুলিকে নিয়ে স্বাস্থ্য মন্ত্রকের জাতীয় স্তরের কর্মশিবির
      Posted On: 30 MAY 2019 6:47PM by PIB Kolkata


    নয়াদিল্লি, ৩০ মে, ২০১৯


    স্বাস্থ্য মন্ত্রকের বিভিন্ন ফ্ল্যাগশিপ কর্মসূচিগুলি জনসমক্ষে আরও বেশি করে তুলে ধরার জন্য কেন্দ্রীয় স্বাস্থ্য ও পরিবারকল্যাণ মন্ত্রক জনসংখ্যা সম্পর্কিত গবেষণাকেন্দ্রগুলিকে নিয়ে দু’দিনের এক কর্মশিবির আয়োজন করেছে। এই ধরনের কর্মশিবির আয়োজনের উদ্দেশ্য হল, বাস্তব পরিস্থিতি বিবেচনায় রেখে একযোগে কাজ করা। নতুন দিল্লিতে আজ কর্মশিবির উদ্বোধন করে মন্ত্রকের সচিব শ্রীমতী প্রীতি সুদন বলেন, সময়ের সঙ্গে তাল মিলিয়ে আরও প্রাসঙ্গিক হয়ে ওঠার জন্য জনসংখ্যা সম্পর্কিত গবেষণা কেন্দ্রগুলির আত্মসমীক্ষার প্রয়োজন রয়েছে। তিনি আরও বলেন, স্থানীয় ও সমসাময়িক বিভিন্ন বিষয়ের প্রতি আরও গভীরভাবে চিন্তাভাবনা করার জন্য এ ধরনের অনুসন্ধান কেন্দ্রগুলিকে সঙ্ঘবদ্ধ হতে হবে যাতে গবেষণামূলক কাজকর্মে গতি আসে। এই উপলক্ষে শ্রীমতী সুদন, ২০১৭-১৮-র গ্রামীণ স্বাস্থ্য সংক্রান্ত পরিসংখ্যান এবং জনসংখ্যা সম্পর্কিত অনুসন্ধান কেন্দ্রগুলি পরিচালিত সমীক্ষামূলক প্রতিবেদন প্রকাশ করেন। অনুষ্ঠানে, মন্ত্রকের উচ্চপদস্থ আধিকারিকরা ছাড়াও রাজ্যস্তরীয় জনসংখ্যা সম্পর্কিত গবেষণা কেন্দ্রগুলির প্রতিনিধিরাও উপস্থিত ছিলেন।


    শ্রীমতী সুদন জানান, ‘আয়ুষ্মান ভারত’ কেন্দ্রীয় সরকারের একটি ফ্ল্যাগশিপ প্রকল্প। এই প্রকল্পের দুটি উপাদান রয়েছে। একটি হল সুসংবদ্ধ প্রাথমিক স্বাস্থ্য পরিচর্যার জন্য স্বাস্থ্য ও রোগীকল্যাণ কেন্দ্র এবং দ্বিতীয়টি হল ‘প্রধানমন্ত্রী জন আরোগ্য যোজনা’। তিনি আরও জানান, ১.৫ লক্ষ প্রাথমিক চিকিৎসা পরিষেবা প্রতিষ্ঠানকে স্বাস্থ্য ও রোগীকল্যাণ কেন্দ্রে পরিণত করতে সরকার অঙ্গীকারবদ্ধ। এ ধরনের কেন্দ্রগুলি শহর ও গ্রামাঞ্চলের মানুষের কাছে আরও সহজে প্রাথমিক স্বাস্থ্য পরিচর্যার সুযোগ-সুবিধা পৌঁছে দেবে। জনসংখ্যা সম্পর্কিত গবেষণা কেন্দ্রগুলি তাদের অনুসন্ধানমূলক তথ্য ও পরিসংখ্যানের মাধ্যমে সরকারের এই উদ্যোগকে আরও সুদৃঢ় করতে পারে বলেও তিনি অভিমত প্রকাশ করেন। স্বাস্থ্য ও পরিবারকল্যাণ মন্ত্রক জাতীয় ও রাজ্যস্তরে বিভিন্ন কর্মসূচিও নীতিসমূহের সঙ্গে যুক্ত গবেষণামূলক কাজকর্মের মাধ্যমে গুরুত্বপূর্ণ তথ্য প্রদানের লক্ষ্যে ১৭টি রাজ্য ও কেন্দ্রশাসিত অঞ্চলে ১৮টি জনসংখ্যা সম্পর্কিত গবেষণা কেন্দ্রের নেটওয়ার্ক গড়ে তুলেছে।


    উল্লেখ করা যেতে পারে, পরিবার পরিকল্পনা, জনসংখ্যার বৈশিষ্ট্য সম্পর্কে অনুসন্ধান, জৈবিক সমীক্ষা তথা জনসংখ্যা নিয়ন্ত্রণের বিভিন্ন উপায় সম্পর্কে অনুসন্ধানমূলক কাজকর্ম পরিচালনার লক্ষ্যে জনসংখ্যা সম্পর্কিত গবেষণা কেন্দ্রগুলি গড়ে তোলা হয়েছে। এখনও পর্যন্ত জনসংখ্যা সম্পর্কিত গবেষণা কেন্দ্রগুলি ৩,৬০০-রও বেশি সমীক্ষা পরিচালনা করেছে। এছাড়াও, মর্যাদাপূর্ণ বিভিন্ন আন্তর্জাতিক জার্নালে ১১০টিরও বেশি গবেষণাপত্র প্রকাশিত হয়েছে।


    SSS/BD/DM

    
    
    (Release ID: 1572859) Visitor Counter : 70
    
    
      Read this release in: English