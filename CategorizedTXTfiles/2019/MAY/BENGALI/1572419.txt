      নির্বাচনকমিশন

      সুপ্রিম কোর্ট অনুমোদিত নীতি-নির্দেশিকা মেনেই ভিভিপ্যাটের নথি গণনার সময় নির্ধারিত হবে : নির্বাচন কমিশন
      Posted On: 23 MAY 2019 3:16PM by PIB Kolkata


    নয়াদিল্লি, ২২ মে, ২০১৯


    দেশের ২২টি রাজনৈতিক দলের এক প্রতিনিধিদল গত ২১শে মে পূর্ণাঙ্গ নির্বাচন কমিশনের সঙ্গে সাক্ষাৎ করে। এই প্রতিনিধিদলটি নির্বাচন সংক্রান্ত অন্যান্য ইস্যু ছাড়াও বৈদ্যুতিন ভোটযন্ত্রের (ইভিএম) ভোটগণনা শুরুর আগেই ভিভিপ্যাটের স্লিপ গণনার জন্য কমিশনের কাছে অনুরোধ জানায়।


    কমিশনের পক্ষ থেকে বিষয়টি নিয়ে বরিষ্ঠ আধিকারিকদের সঙ্গে আলোচনা করা হয়। মঙ্গলবার ও বুধবার এ বিষয়ে দুই দফায় বিস্তারিত আলোচনায় রাজনৈতিক দলের প্রতিনিধিদের দাবি অনুসারে ভিভিপ্যাট স্লিপ আগে গণনার সম্ভাবনা এবং উপযোগিতা পাওয়া যায়নি। বিশেষ করে, ৮ই এপ্রিল একটি রিট পিটিশনের ভিত্তিতে সুপ্রিম কোর্টের নির্দেশের প্রেক্ষিতে এই দাবি মেনে নেওয়া সম্ভব নয় বলে আলোচনায় উঠে আসে।


    সর্বোচ্চ আদালতের এই নির্দেশে ভিভিপ্যাটের স্লিপ যাচাইয়ের জন্য এলোমেলোভাবে ভিভিপ্যাট নির্বাচন করতে হবে। এছাড়াও, রাজনৈতিক দলগুলির সঙ্গে আলোচনায় প্রার্থীদের কাউন্টিং এজেন্টদের রিটার্নিং অফিসার ও সহকারী রিটার্নিং অফিসারদের সঙ্গে গণনাকেন্দ্রে প্রবেশের অনুমতি দেওয়ার কথাও বলা হয়। এ বিষয়ে প্রয়োজনীয় নির্দেশ ইতিমধ্যেই দেওয়া হয়েছে।


    নির্বাচন কমিশনের পক্ষ থেকে প্রতিনিধিদলটির মাননীয় সদস্যদের ধন্যবাদ জানানো হয় এবং স্ট্রংরুম পাহারা ও গণনাকেন্দ্রের কাজ অবাধ ও স্বচ্ছতার সঙ্গে করা হবে বলে তাঁদের আশ্বস্ত করা হয়।


    CG/PB/DM

    
    
    (Release ID: 1572419) Visitor Counter : 18
    
    
      Read this release in: English