      সংস্কৃতিমন্ত্রক

      বহুভাষিক লেখিকারা ৭ই মে কলকাতায় ‘অস্মিতা’ নামে এক গল্প-পাঠ অনুষ্ঠানে অংশ নেন
      Posted On: 08 MAY 2019 7:08PM by PIB Kolkata


    কলকাতা, ৮ মে, ২০১৯


    সাহিত্য অ্যাকাডেমির উদ্যোগে গতকাল (৭ই মে) কলকাতায় তাদের সভাঘরে বহুভাষিক লেখিকাদের এক গল্প-পাঠ অনুষ্ঠানের আয়োজন করা হয়। এই অনুষ্ঠানে তিনজন লেখিকা তাঁদের গল্প পাঠ করেন। অনুষ্ঠানের শুরুতে অ্যাকাডেমির পক্ষ থেকে ডঃ দেবেন্দ্র কুমার দেবেশ অনুষ্ঠানে সকলকে স্বাগত জানান এবং তাঁর স্বাগত ভাষণে লেখিকাদের সঙ্গে সকলের পরিচয় করিয়ে দেন। অসমিয়া লেখিকা রুমি লস্কর বোরা, বাঙালি লেখিকা মৌমিতা এবং হিন্দি লেখিকা অলকা সারোগি তাঁদের গল্প পাঠ করেন।


    অসমিয়া লেখিকা শ্রীমতী বোরা ‘আস্থানের সারাও’ নামে গল্পে বিভিন্ন পরিবহণ সংস্থা এবং সিন্ডিকেটের সঙ্গে যুক্ত দালালদের ব্যক্তিগত জীবনের কথা বলেন। বাঙালি লেখিকা মৌমিতা ‘হারিয়ে যাওয়া নুপুরটা’ নামে এক গল্পে কিশোর প্রেমের কথা তুলে ধরেছেন। অন্যদিকে, শ্রীমতী সারোগি ‘কুলাভূষণ’ নামে গল্পে বাংলাদেশ থেকে পশ্চিমবঙ্গে আগত অভিবাসীদের সাংস্কৃতিক পরিচয়ের টানাপোড়েন নিয়ে কাহিনী রচনা করেছেন।


    অনুষ্ঠান শেষ হয় অ্যাকাডেমির বাংলা উপদেষ্টা পর্ষদের আহ্বায়ক ডঃ সুবোধ সরকারের এই গল্পগুলি বিষয়ে মন্তব্য দিয়ে। সাহিত্য অ্যাকাডেমির পূর্বাঞ্চলীয় কার্যালয়ের কর্মসূচি আধিকারিক ডঃ মিহির কুমার সাহু সংশ্লিষ্ট সকলকে ধন্যবাদ জানান।


    CG/PB/DM

    
    
    (Release ID: 1571764) Visitor Counter : 45