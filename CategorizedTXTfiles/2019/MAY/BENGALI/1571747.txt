      অর্থমন্ত্রক

      কেন্দ্রীয় পরোক্ষ কর এবং সীমাশুল্ক পর্ষদ কোচিতে বিশ্ব সীমাশুল্ক সংগঠনের এশিয়া-প্রশান্ত মহাসাগরীয় অঞ্চলের সীমাশুল্ক প্রশাসনগুলির আঞ্চলিক প্রধানদের বৈঠক আয়োজন করেছে
      Posted On: 08 MAY 2019 5:51PM by PIB Kolkata


    নয়াদিল্লি, ৮ মে, ২০১৯


    কেন্দ্রীয় পরোক্ষ কর এবং সীমাশুল্ক পর্ষদ (সিবিআইসি) ৮ থেকে ১০ই মে কোচিতে বিশ্ব সীমাশুল্ক সংগঠনের এশিয়া-প্রশান্ত মহাসাগরীয় অঞ্চলের সীমাশুল্ক প্রশাসনগুলির আঞ্চলিক প্রধানদের এক বৈঠকের আয়োজন করেছে। উল্লেখ করা যেতে পারে, ভারত পয়লা জুলাই, ২০১৮ থেকে বিশ্ব সীমাশুল্ক সংগঠনের এশিয়া-প্রশান্ত মহাসাগরীয় অঞ্চলের সহ-সভাপতির দায়িত্ব পেয়েছে। আগামী দু’বছর ভারত এই দায়িত্ব পালন করবে।


    বৈঠকে এশিয়া-প্রশান্ত মহাসাগরীয় অঞ্চলে সীমান্ত পারের বাণিজ্য প্রসার তথা বিভিন্ন সুযোগ-সুবিধা প্রদানে বিশ্ব সীমাশুল্ক সংগঠনের যে সমস্ত কর্মসূচি ও উদ্যোগ রয়েছে, সেগুলির সঠিক রূপায়ণের ক্ষেত্রে অগ্রগতির নানা দিক নিয়ে আলোচনা হবে। এছাড়াও, ঐ কর্মসূচি ও উদ্যোগগুলির উদ্দেশ্য পূরণে সংশ্লিষ্ট ক্ষেত্রের কর্মীদের দক্ষতা বৃদ্ধির পাশাপাশি, প্রয়োজনীয় কারিগরি সহায়তাদান নিয়েও বৈঠকে আলোচনা হবে বলে মনে করা হচ্ছে।


    এবারের বৈঠকে সভাপতিত্ব করছেন কেন্দ্রীয় পরোক্ষ কর ও সীমাশুল্ক পর্ষদের চেয়ারম্যান শ্রী প্রণব কুমার দাস। বৈঠকের গুরুত্ব অনুধাবন করে এশিয়া-প্রশান্ত মহাসাগরীয় অঞ্চলের ২০টিরও বেশি দেশের সীমাশুল্ক আধিকারিকরা ছাড়াও বিশ্ব সীমাশুল্ক সংগঠনের উচ্চপদস্থ আধিকারিকরাও অংশ নিয়েছেন। উদ্বোধনী ভাষণে শ্রী দাস, ভারতের নীতি-কৌশলগুলির কথা পুনরায় উল্লেখ করে এশীয়-প্রশান্ত মহাসাগরীয় অঞ্চলের সহ-সভাপতি হিসেবে তার দায়িত্ব পালনের কথাও স্মরণ করিয়ে দেন। বৈঠকে বিশ্ব সীমাশুল্ক পর্ষদের মহাসচিব ডঃ কুনিও মিকুরিয়া বর্তমান বিশ্ব পরিবেশ-পরিস্থিতির প্রেক্ষিতে সীমাশুল্ক সংস্থাগুলির গুরুত্বপূর্ণ ভূমিকার কথা উল্লেখ করে বিশ্ব বাণিজ্যের নিরাপত্তা আরও বাড়ানোর ওপর জোর দেন।


    CG/BD/DM

    
    
    (Release ID: 1571747) Visitor Counter : 21
    
    
      Read this release in: English