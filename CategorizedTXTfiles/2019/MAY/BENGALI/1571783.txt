      স্বরাষ্ট্র মন্ত্রক

      ঘূর্ণীঝড় বিধ্বস্ত পুরী এবং ভুবনেশ্বরে বিদ্যুৎ পরিষেবা এবং টেলি যোগাযোগ ব্যবস্হা ধীরে ধীরে উন্নতি হচ্ছে
      Posted On: 09 MAY 2019 3:55PM by PIB Kolkata


    নয়াদিল্লি, ৮ মে, ২০১৯


    ক্যাবিনেট সচিব পি কে সিনহার নেতৃত্বে জাতীয় বিপর্যয় মোকাবিলা কমিটি গতকাল বুধবার এক বৈঠকে ওড়িশায় ফণী বিধ্বস্ত এলাকার ত্রাণ ও উদ্ধারকার্যের বিষয় নিয়ে পর্যালোচনা বৈঠক করেন। রাজ্য এবং কেন্দ্রীয় সরকারের একাধিক শীর্ষ আধিকারিক এই বৈঠকে উপস্হিত ছিলেন।


    ওড়িশা সরকার জানিয়েছে ঘূর্ণীঝড় বিধ্বস্ত ৯টি জেলার মধ্যে ৮টি জেলাতেই ধীরে ধীরে বিদ্যুৎ পরিষেবা এবং টেলি-যোগাযোগ ব্যবস্হার উন্নতি হচ্ছে। প্রায় সাড়ে তিন হাজার কর্মী বিদ্যুৎ সরবরাহ লাইন এবং সাব-স্টেশন সারাইয়ের কাজে যুক্ত রয়েছেন। এইসব কর্মীরা বেশিরভাগই এসেছেন পশ্চিমবঙ্গ এবং তেলেঙ্গানা রাজ্য থেকে। পুরীতে ল্যান্ডলাইন টেলিফোন যোগাযোগ ব্যবস্হা ধীরে ধীরে শুরু হয়েছে। বিএসএনএল এবং অন্যান্য টেলিকম সংস্হাগুলি কিছু কিছু জায়গায় মোবাইল পরিষেবা চালু করেছে। পুরী এবং ভুবনেশ্বরে যাতে দ্রুত বিদ্যুৎ সরবরাহ এবং টেলি-যোগাযোগ ব্যবস্হার উন্নতি করা যায় তারজন্য রাজ্য সরকার প্রতিনিয়তই কেন্দ্রের সঙ্গে যোগাযোগ রেখে চলেছে। গ্রামীণ এবং শহর এলাকায় জল সরবরাহ অব্যাহত রাখতে ডিজেল জেনারেটর সেটের ব্যবস্হা করা হয়েছে।


    ওড়িশা সরকার জানিয়েছে কেন্দ্রের দেওয়া অতিরিক্ত ১ হাজার কোটি টাকা আর্থিক সাহায্য ইতিমধ্যেই তারা পেয়ে গেছে। ঘূর্ণীঝড় বিধ্বস্ত ওড়িশায় দ্রুত মোবাইল এবং ইন্টারনেট সরবরাহ যাতে পুনরুদ্ধার করা সম্ভব হয় তারজন্য রাজ্যসরকার প্রতিনিয়ত কেন্দ্রীয় টেলি-যোগাযোগ দপ্তরের সঙ্গে সম্পর্ক রেখে চলেছে। যদিও পুরীতে ব্যাঙ্কিং পরিষেবা ইতিমধ্যেই শুরু হয়েছে। তবে বিদ্যুৎ পরিষেবা এবং টেলি-যোগাযোগ ব্যবস্হার সমস্যার জন্য কিছু এটিএম থেকেও পরিষেবা পাওয়া যাচ্ছেনা। রেল দপ্তর জানিয়েছে খুরদা রোড এবং পুরীর মধ্যে তিনটি এক্সপ্রেস মেল ট্রেন পরিষেবা চালু হয়েছে। তবে পুরো পরিষেবা চালু হতে আরও কয়েকদিন সময় লাগবে।


    পুরী এবং ভুবনেশ্বরে বিদ্যুৎ পরিষেবা এবং টেলি-যোগাযোগ ব্যবস্হার উন্নতিতে কিভাবে প্রত্যেকদিন কাজ হচ্ছে তা পর্যালোচনা বৈঠকে ক্যাবিনেট সচিব কেন্দ্র এবং রাজ্য সরকারের আধিকারিকদের কাছে জানতে চান। তিনি জানিয়েছেন খুব শীঘ্রই ঘূর্ণীঝড় ফণী বিধ্বস্ত ওড়িশা পরিদর্শনে এক কেন্দ্রীয় দল আসতে পারে।


    CG/SS/NS

    
    
    (Release ID: 1571783) Visitor Counter : 8
    
    
      Read this release in: English