      নির্বাচনকমিশন

      বিশ্বের ২০টি নির্বাচন পরিচালন সংস্হার ৬৫ জনের বেশি প্রতিনিধি এখন ভারতে সপ্তদশ লোকসভা নির্বাচনের নির্বাচনী প্রক্রিয়া দেখছেন
      Posted On: 13 MAY 2019 3:48PM by PIB Kolkata


    নয়াদিল্লি, ১২ মে , ২০১৯


    বিশ্বের ২০টি নির্বাচন পরিচালন সংস্হার প্রধান এবং প্রতিনিধি সহ ৬৫ জনের বেশি এখন ভারতের সপ্তদশ লোকসভা নির্বাচনের নির্বাচনী প্রক্রিয়া প্রত্যক্ষ করছেন। এদের মধ্যে রয়েছেন অস্ট্রেলিয়া, বাংলাদেশ, ভুটান, বসনিয়া ও হার্জেগোভেনিয়া, ফিজি, জর্জিয়া, কেনিয়া, কোরিয়া প্রজাতন্ত্র, কিরখিজস্হান, মালেশিয়া, মেক্সিকো, মায়ানমার, রোমানিয়া, রাশিয়া, শ্রীলঙ্কা, সুরিনাম, সংযুক্ত আরব আমিরশাহী, উজবেকিস্হান, জিম্বাবুয়ে এবং ইন্টারন্যাশনাল ইন্সটিটিউন ফর ডেমোক্রেসি অ্যান্ড ইলেকটোরাল অ্যাসিসটেন্স- আইডিইএ-এর প্রতিনিধিরা। ভারতের নির্বাচন কমিশনের নির্বাচন দর্শক কর্মসূচির আওতায় এঁরা সাধারণ নির্বাচন ঘুরে দেখছেন।


    মুখ্য নির্বাচন কমিশনার শ্রী সুনীল আরোরা দেশ-বিদেশ থেকে আগত প্রতিনিধিদের কাছে ভারতীয় সংবিধান প্রণেতাদের দূরদর্শিতার উল্লেখ করেন। ভারতীয় প্রজাতন্ত্রের প্রতিষ্ঠার একদিন আগে নির্বাচন কমিশন গঠিত হয়েছিল। শ্রী আরোরা সংবিধানের ৩২৪ নম্বর ধারা উল্লেখ করে জানান, দেশে অবাধ এবং সুষ্ঠু নির্বাচন সুনিশ্চিত করতে কমিশন দায়বদ্ধ। তিনি বলেন, নির্বাচন কমিশন নানা সমালোচনা এবং আশঙ্কাকে অগ্রাহ্য করে সংবিধান অনুযায়ী তার কাজ চালিয়ে যাচ্ছে। শ্রী আরোরা জোর দিয়ে বলেন, নির্বাচন সংগঠিত করার ক্ষেত্রে অতীতের অভিজ্ঞতা থেকে শিক্ষা নিয়ে ভবিষ্যতের কর্মপন্হা নির্ধারণ করা হয়ে থাকে।


    মুখ্য নির্বাচন কমিশনার জানিয়েছেন, চলতি নির্বাচন প্রক্রিয়ার বিভিন্ন পর্বের থেকে অভিজ্ঞতা সঞ্চয় করে নির্বাচনী প্রক্রিয়ায় আরও সমন্বয়, অংশগ্রহণ নিশ্চিত করতে প্রয়োজনীয় উদ্যোগ নেওয়া হয়েছে। বিভিন্ন রাজ্যের থেকে প্রাপ্ত নির্বাচনী প্রক্রিয়ায় সবথেকে ভালো ব্যবস্হাপনাগুলিকে বিবেচনা করে একটি কমিটি এই প্রক্রিয়ার কোনো ঘাটতি থাকলে তা পূরণ করার চেষ্টা করবে। শ্রী আরোরা জানিয়েছেন, সি-ভিজিল অ্যাপ্লিকেশন সহ তথ্যপ্রযুক্তির বিভিন্ন উদ্যোগের মাধ্যমে ভোটাররা আদর্শ আচরণবিধি লঙ্ঘন সহ বিভিন্ন নির্বাচনী প্রক্রিয়ায় নজরদারি চালাতে পারছেন।


    বিশ্বের বৃহত্তম গণতন্ত্রে সুষ্ঠুভাবে নির্বাচন পরিচালনা করার ক্ষেত্রে কমিশনের বিভিন্ন চ্যালেঞ্জের কথাও শ্রী আরোরা তুলে ধরেন।


    নির্বাচন কমিশনার শ্রী অশোক লাভাসা বলেন, ভারত যখন ঔপনিবেশিক শাসনের থেকে মুক্ত হয়েছিল তখন সারা বিশ্ব এদেশের গণতন্ত্র কতটা বজায় থাকবে সে বিষয়ে সন্দিহান ছিল। তিনি উল্লেখ করেন, আমাদের সংবিধান প্রণেতাদের দূরদৃষ্টিকে শ্রদ্ধা জানাতে হয়, কারণ তাঁরা প্রথম দিন থেকেই সকলের জন্য ভোটাধিকারের বিষয়টি নিশ্চিত করেছিলেন। তিনি বলেন, ১৯৫২ সালে প্রথম নির্বাচনে ১৭ কোটি ভোটদাতা ২ লক্ষ ভোটগ্রহণ কেন্দ্রে তাঁদের মতাধিকার প্রয়োগ করেছিলেন। এবারের নির্বাচনে ১০ লক্ষেরও বেশি ভোটগ্রহণ কেন্দ্রের মাধ্যমে ৯১ কোটিরও বেশি ভোটদাতা তাঁদের গণতান্ত্রিক অধিকার প্রয়োগ করছেন। নির্বাচন কমিশন বিভিন্ন প্রযুক্তি ব্যবহার করে এই বিপুল প্রক্রিয়াটি বর্তমানে সুষ্ঠভাবে পরিচালনা করছে বলে শ্রী লাভাসা উল্লেখ করেন।


    শ্রী সুশীল চন্দ্র তাঁর ভাষণে বলেন, দেশজুড়ে ৫৪৩টি লোকসভা কেন্দ্রের পাশাপাশি অন্ধ্রপ্রদেশ, অরুনাচলপ্রদেশ, ওড়িশা এবং সিকিমে অবাধ, সুষ্ঠু এবং শান্তিপূর্ণভাবে ভোটগ্রহণ সুনিশ্চিত করতে নির্বাচন কমিশন বিভিন্ন চ্যালেঞ্জের মোকাবিলা করছে। এরমধ্যে অর্থের অপব্যবহার রোধের বিষয়টি বিশেষভাবে উল্লেখযোগ্য। ব্যয় সংক্রান্ত নজরদারি, সাধারণ, পুলিশ এবং ব্যয় সংক্রান্ত পর্যবেক্ষকদের মোতায়েন করার পাশাপাশি নির্বাচনী প্রক্রিয়ায় স্বচ্ছতা এবং পবিত্রতা বজায় রাখতে মাইক্রো অবজারভারদের কাজে লাগানোর বিষয়ে তিনি প্রতিনিধি দলের কাছে বিশদে ব্যাখ্যা করেন।


    নির্বাচন কমিশনের আধিকারিকরা বিশ্বের বৃহত্তম গণতন্ত্রের এই নির্বাচনের পরিকল্পনা এবং বাস্তবায়নের ক্ষেত্রে বিভিন্ন চ্যালেঞ্জের কথা উল্লেখ করেন। এছাড়া রাজনৈতিক দলগুলির নিবন্ধীকরণ, ইন্ডিয়া ইন্টারন্যাশনাল ইন্সটিটিউট অফ ডেমোক্রেসি অ্যান্ড ইলেকশন ম্যানেজমেন্টের মাধ্যমে প্রশিক্ষণ এবং গবেষনা, ভোটার তালিকা তৈরি, বৈদ্যুতিন ভোটযন্ত্র, ভিভিপ্যাট মেশিন সহ সংবাদমাধ্যম এবং সোশ্যাল মিডিয়ায় যোগাযোগ রাখার বিষয়ে বিস্তারিতভাবে তাঁরা প্রতিনিধিদলকে জানান।


    এই উপলক্ষে নির্বাচন কমিশনের ত্রৈমাসিক পত্রিকা ‘ মাই ভোট ম্যাটার্স ’ -এর দ্বিতীয় সংখ্যা প্রকাশ করা হয়। গত ২৫শে জানুয়ারি জাতীয় ভোটার দিবসে মুখ্য নির্বাচন কমিশনার শ্রী সুনীল আরোরা এই পত্রিকার প্রথম সংস্করণটি রাষ্ট্রপতি শ্রী রামনাথ কোবিন্দের হাতে তুলে দেন।


    CG/CB/NS

    
    
    (Release ID: 1571927) Visitor Counter : 380
    
    
      Read this release in: English