      প্রতিরক্ষামন্ত্রক

      স্করপিন শ্রেণীর চতুর্থ ডুবোজাহাজ ‘ভেলা’র আনুষ্ঠানিক উদ্বোধন
      Posted On: 06 MAY 2019 5:49PM by PIB Kolkata


    নয়াদিল্লি, ৬ মে, ২০১৯


    স্করপিন শ্রেণীর চতুর্থ ডুবোজাহাজ ‘ভেলা’র আজ (৬ই মে) আনুষ্ঠানিক উদ্বোধন হয়েছে। প্রতিরক্ষা উৎপাদন দপ্তরের সচিব ডঃ অজয় কুমারের পত্নী শ্রীমতী বীনা অজয় কুমার আজ অত্যাধুনিক এই ডুবোজাহাজটি জলে ভাসালেন। মাজগাঁও ডক শিপবিল্ডার্স লিমিটেড এই ডুবোজাহাজটি নির্মাণ করেছে। অনুষ্ঠানে ভাইস অ্যাডমিরাল এ কে সাক্সেনাও উপস্থিত ছিলেন। ‘মেক ইন ইন্ডিয়া’ কর্মসূচির আওতায় মাজগাঁও ডক শিপবিল্ডার্স লিমিটেড প্রতিরক্ষা উৎপাদন খাতে যে উদ্যোগ গ্রহণ করেছে, এই ডুবোজাহাজ তার অন্যতম একটি উজ্জ্বল দৃষ্টান্ত।


    মাজগাঁও ডক থেকে ডুবোজাহাজটিকে মুম্বাই বন্দরে নিয়ে যাওয়া হবে। এরপর, ভারতীয় নৌ-বাহিনীর হেফাজতে তুলে দেওয়ার আগে ডুবোজাহাজটির বন্দর ও সমুদ্রে একাধিক পরীক্ষানিরীক্ষা চালানো হবে।


    উল্লেখ করা যেতে পারে, স্করপিন শ্রেণীর ছ’টি ডুবোজাহাজ নির্মাণে প্রযুক্তি হস্তান্তরের জন্য ফ্রান্সের ন্যাভাল গ্রুপের সঙ্গে চুক্তি স্বাক্ষরিত হয়। এই চুক্তির অঙ্গ হিসেবে প্রযুক্তি হস্তান্তরের মাধ্যমে মাজগাঁও ডক শিপবিল্ডার্স লিমিটেড এই ধরণের ডুবোজাহাজগুলি নির্মাণ করছে।


    মাজগাঁও ডক শিপবিল্ডার্স লিমিটেডের চেয়ারম্যান তথা ম্যানেজিং ডায়রেক্টর কমোডর রাকেশ আনন্দ জানিয়েছেন, গত ২০শে এপ্রিল পি-১৫বি ডেস্ট্রয়ার ‘ইম্ফল’ এবং ৬ই মে স্করপিন শ্রেণীর ডুবোজাহাজ ‘ভেলা’র আনুষ্ঠানিক সূচনা নিঃসন্দেহে এক বড় সাফল্য। বর্তমানে আটটি যুদ্ধজাহাজ ও পাঁচটি ডুবোজাহাজ নির্মাণের কাজ চলছে। ভারতের অগ্রণী যুদ্ধজাহাজ ও ডুবোজাহাজ নির্মাতা সংস্থা মাজগাঁও ডক শিপবিল্ডার্স লিমিটেড ভারতীয় নৌ-বাহিনীর চাহিদা পূরণে গুরুত্বপূর্ণ ভূমিকা পালন করে আসছে।


    CG/BD/DM

    
    
    (Release ID: 1571661) Visitor Counter : 44
    
    
      Read this release in: English