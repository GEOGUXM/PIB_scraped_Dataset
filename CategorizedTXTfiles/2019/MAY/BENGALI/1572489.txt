      প্রধানমন্ত্রীরদপ্তর

      প্রধানমন্ত্রীকে টেলিফোনে বিশ্ব নেতৃবৃন্দের শুভেচ্ছা
      Posted On: 24 MAY 2019 1:38PM by PIB Kolkata


    নয়াদিল্লি, ২৩মে, ২০১৯


    ২০১৯ – এর সাধারণ নির্বাচনে বিপুল জয়লাভের জন্য বিশ্ব নেতৃবৃন্দ প্রধানমন্ত্রী শ্রী নরেন্দ্র মোদীকে টেলিফোনে শুভেচ্ছা জানিয়েছেন। শুভেচ্ছা-জ্ঞাপকদের মধ্যে রয়েছেন – বাংলাদেশের প্রধানমন্ত্রী শ্রীমতী শেখ হাসিনা, ভুটানের রাজা জিগমে খেসার নামগিয়েল ওয়াংচুক, ভুটানের প্রধানমন্ত্রী ডঃ লোটে শেরিং, নেপালের প্রধানমন্ত্রী শ্রী কে পি শর্মা ওলি, মালদ্বীপের রাষ্ট্রপতি শ্রী ইব্রাহিম মহম্মদ সোলিহ্‌, শ্রীলঙ্কার প্রধানমন্ত্রী শ্রী রনিল বিক্রমাসিংহে, রাশিয়ার রাষ্ট্রপতি শ্রী ভ্লাদিমির পুতিন, ফ্রান্সের রাষ্ট্রপতি শ্রী ইমানুয়েল ম্যাঁক্র, জাপানের প্রধানমন্ত্রী শিনজো আবে, অস্ট্রেলিয়ার প্রধানমন্ত্রী শ্রী স্কট মরিসন, মরিশাসের প্রধানমন্ত্রী প্রবীন্দ জগন্নাথ, সংযুক্ত আরব আমীরশাহীর যুবরাজ মহম্মদ বিন জায়েদ এবং ইজরায়েলের বেনজামিন নেতানিয়াহু।


    প্রধানমন্ত্রী মোদীকে উষ্ণ শুভেচ্ছা ও অভিনন্দন জানিয়ে বিশ্ব নেতৃবৃন্দ এক সুরে বলেছেন, প্রধানমন্ত্রী শ্রী নরেন্দ্র মোদীর নেতৃত্বের প্রতি ভারতবাসীর যে দৃঢ় প্রত্যয় ব্যক্ত হয়েছে, তা সাধারণ মানুষের ঐতিহাসিক জনাদেশকেই প্রতিফলিত করে।


    বিশ্ব নেতৃবৃন্দের প্রশংসা ও শুভেচ্ছার প্রতি তাঁর কৃতজ্ঞতা প্রকাশ করে প্রধানমন্ত্রী বলেছেন, সাধারণ নির্বাচন বিশ্বের বৃহত্তম ভারতীয় গণতন্ত্রের সুদৃঢ়তাকেই প্রতিফলিত করে। পারস্পরিক স্বার্থবাহী দ্বিপাক্ষিক সম্পর্ক এবং বহুক্ষেত্রীয় সহযোগিতা গড়ে তুলতে তাঁদের সমর্থনের জন্য বিশ্ব নেতৃবৃন্দকে ধন্যবাদ জানিয়ে প্রধানমন্ত্রী এই সম্পর্ককে আরও নিবিড় ও মজবুত করতে সকলে মিলে একযোগে কাজ করার ব্যাপারে তাঁর গভীর আগ্রহের কথা প্রকাশ করেন।


    সোশাল মিডিয়া ও অন্যান্য মাধ্যমে বিশ্বের আরও যে সমস্ত নেতৃবৃন্দ তাঁকে অভিনন্দন ও শুভেচ্ছা জানিয়েছেন, প্রধানমন্ত্রী তাঁদের প্রতিও কৃতজ্ঞতা প্রকাশ করেন।


    CG/BD/SB

    
    
    (Release ID: 1572489) Visitor Counter : 63
    
    
      Read this release in: English