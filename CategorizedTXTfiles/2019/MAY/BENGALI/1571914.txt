      প্রতিরক্ষামন্ত্রক

      পশ্চিমবঙ্গে নৌবাহিনীর পঞ্চম নিয়োগ কেন্দ্রটির উদ্বোধন হবে
      Posted On: 13 MAY 2019 2:03PM by PIB Kolkata


    কলকাতা, ১৩ মে, ২০১৯


    ভারতীয় নৌবাহিনীর পঞ্চম নিয়োগ কেন্দ্রটি আগামী জুন মাস থেকে কাজ শুরু করবে। স্টাফ কমিটির চেয়ারম্যান চিফস, এবং নৌবাহিনীর প্রধান অ্যাডমিরাল সুনীল লানবা, এফওসিআইএনসি (পূর্বাঞ্চলীয়) ভাইস অ্যাডমিরাল করমবীর সিং-এর সঙ্গে ১৪ই মে মঙ্গলবার ডায়মন্ডহারবারে সার্ভিস সিলেকশন বোর্ড এসএসবি-র উদ্বোধন করবেন। উদ্বোধনী অনুষ্ঠানে ভারতীয় সেনা, বায়ুসেনা এবং নৌবাহিনীর বিশিষ্টজনেরা ছাড়াও রাজ্য প্রশাসনের শীর্ষ কর্মকর্তারা উপস্হিত থাকবেন।


    এসএসবি ডায়মন্ডহারবার দেশের পূর্বাঞ্চলে নৌবাহিনীর নিয়োগের জন্য পূর্ণ সময় কাজ করবে। এই কেন্দ্রে আধুনিক পরিকাঠামোর সমস্ত সুযোগ-সুবিধে থাকবে। নতুন এই নিয়োগ কেন্দ্র থেকে পূর্বাঞ্চলীয় এবং উত্তর- পূর্বাঞ্চলীয় রাজ্যগুলির চাকুরীপ্রার্থীরা বেঙ্গালুরু, ভুপাল, কোয়েমবাতুর এবং বিশাখাপত্তনমের মতোই সুবিধে পাবেন।


    অফিসার হওয়ার জন্য যোগ্য প্রার্থীরা এই বোর্ডে বিভিন্ন পরীক্ষায় বসবেন। ৫ দিন ধরে তাঁদের মনস্তাত্ত্বিক পরীক্ষা, গ্রুপ টাস্ক টেস্ট এবং সাক্ষাৎকার নেওয়া হবে। এইসময় পরীক্ষার্থীরা এসএসবি চত্ত্বরেই থাকবেন। এখানে পুরুষ এবং মহিলাদের জন্য পৃথক পৃথক থাকার ব্যবস্হা রয়েছে। ২০১৯এর পয়লা জুন থেকে ডায়মন্ডহারবারে এসএসবি-র এই কেন্দ্রটিতে সারা বছর ধরে সেনাবাহিনীর ভবিষ্যৎ অফিসার বাছাই করার জন্য ১২ রকমের পরীক্ষা নেওয়া হবে।


    CG/CB/NS

    
    
    (Release ID: 1571914) Visitor Counter : 29