      নির্বাচনকমিশন

      লোকসভা নির্বাচনের ষষ্ঠ দফাতেও পশ্চিমবঙ্গে কেন্দ্রীয় বাহিনী মোতায়েন করা হবে
      Posted On: 10 MAY 2019 6:48PM by PIB Kolkata


    কলকাতা, ১০ মে, ২০১৯


    ষষ্ঠ দফায় পশ্চিমবঙ্গে আগামী ১২ই মে রবিবার ৮টি লোকসভা কেন্দ্রে ভোট গ্রহণ করা হবে। এই কেন্দ্রগুলি হ’ল – তমলুক, কাঁথি, ঘাটাল, ঝাড়গ্রাম, মেদিনীপুর, পুরুলিয়া, বাঁকুড়া এবং বিষ্ণুপুর। এর মধ্যে ঝাড়গ্রাম লোকসভা কেন্দ্রটি বাম উগ্রপন্থা অধ্যুষিত।


    এই লোকসভা কেন্দ্রগুলিতে সুষ্ঠু ও অবাধ নির্বাচনের জন্য বিএসএফ, সিআরপিএফ, এসএসবি, সিআইএসএফ, এসএপি, আইটিবিপি এবং আরপিএফ – এর মতো কেন্দ্রীয় পুলিশ বাহিনীর ৭৭০ কোম্পানি মোতায়েন করা হবে। এদের মধ্যে ৭৪৩ কোম্পানিকে নির্বাচনের জন্য কাজে লাগানো হচ্ছে এবং ২৭ কোম্পানিকে স্ট্রংরুম পাহারায় নিযুক্ত করা হয়েছে। কেন্দ্রীয় বাহিনীর মোট সংখ্যার মধ্যে বিএসএফ – এর সর্বোচ্চ ২৪১ কোম্পানি জওয়ানকে মোতায়েন করা হয়েছে।


    কেন্দ্রীয় বাহিনীকে স্থানীয় মানুষের মধ্যে নিরাপত্তার বোধ জাগিয়ে তুলতে ফ্ল্যাগমার্চ, ঠহলদারী, এরিয়া ডমিনেশনের মতো কাজে লাগানো হচ্ছে। ১২ই মে ভোট গ্রহণের আগে, বিএসএফ সহ কেন্দ্রীয় বাহিনীর জওয়ানরা বিভিন্ন লোকসভা কেন্দ্রে ফ্ল্যাগমার্চ করেন।


    এদিকে প্রচণ্ড গরম এবং রোদের মধ্যেও সুষ্ঠু নির্বাচন আয়োজনের জন্য নির্বাচন কমিশন আরও কিছু ব্যবস্থা গ্রহণ করেছে। অতিরিক্ত মুখ্য নির্বাচন আধিকারিক শ্রী সঞ্জয় বসু আজ কলকাতায় জানান, যেসব ভোট গ্রহণ কেন্দ্রে ছায়া নেই, সেখানে অস্থায়ী শেডের ব্যবস্থা করা হচ্ছে। এছাড়া, পানীয় জলের জন্য ভোট গ্রহণ কেন্দ্রগুলির কাছে নলকূপ মেরামত এবং যেখানে নলকূপ নেই, সেখানে পানীয় জলের পাউচ বিতরণের ব্যবস্থাও করা হবে। শ্রী বসু বলেন, নির্বাচন কর্মীদের জন্যও বিদ্যুৎ ও জলের ব্যবস্থা নিশ্চিত করা হবে। এছাড়া, তাঁদের জন্য মেডিকেল কিট দেওয়া হবে। প্রতিকূল আবহাওয়ায় ভিভিপ্যাট যন্ত্র খারাপ হওয়ার ঘটনা ঘটায়, প্রত্যেকটি লোকসভা কেন্দ্রে প্রয়োজনের তুলনায় অতিরিক্ত ৫ শতাংশ ভিভিপ্যাট যন্ত্রের ব্যবস্থা করা হবে বলে তিনি জানান।


    CG/PB/SB

    
    
    (Release ID: 1571875) Visitor Counter : 53