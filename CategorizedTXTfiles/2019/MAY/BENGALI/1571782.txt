      পরিবেশওঅরণ্যমন্ত্রক

      জলবায়ু পরিবর্তনের ওপর ভারতীয় সিইও ফোরামের আলোচনাসভা
      Posted On: 09 MAY 2019 3:53PM by PIB Kolkata


    নয়াদিল্লি, ৯ মে, ২০১৯


    কেন্দ্রীয় পরিবেশ, বন এবং জলবায়ু পরিবর্তন মন্ত্রকের উদ্যোগে বুধবার (৮ই মে) দিল্লিতে ভারতীয় সিইও ফোরাম জলবায়ু পরিবর্তনের ওপর এক আলোচনাসভার আয়োজন করেছিল। জাতীয় এবং আন্তর্জাতিক স্তরে জলবায়ু পরিবর্তন কমিটিতে প্রতিশ্রুতি পূরণে ভারত যাতে সফল হয়, সে কারণে সভায় মতবিনিময় এবং আলোচনায় অংশগ্রহণের জন্য বিভিন্ন শিল্প প্রতিনিধিদের আমন্ত্রণ জানিয়েছিল।


    আন্তর্জাতিক জলবায়ু পরিবর্তন রোধের লক্ষ্যে শিল্প প্রতিনিধিরা বৈঠকে গুরুত্বপূর্ণ ভূমিকা পালন করে থাকেন। জলবায়ু পরিবর্তন রোধে ফোরামের লক্ষ্যই হল কম কার্বন অর্থনীতিতে জোর দেওয়া। এ বছর ২৩শে সেপ্টেম্বর নিউ ইয়র্কে রাষ্ট্রসঙ্ঘের জলবায়ু পরিবর্তন সংক্রান্ত শীর্ষ সম্মেলনের আয়োজন করা হয়েছে। সেখানে শিল্পের পরিবর্তনের ওপর ভারত সুইডেনের সঙ্গে আলোচনা করবে। তার আগে ভারত এই জলবায়ু পরিবর্তন রোধে কি পদক্ষেপ নেবে তা নিয়ে এদিনের সভায় আলোচনা হয়। কেন্দ্রীয় সরকার জলবায়ু পরিবর্তন রোধে আন্তর্জাতিক ক্ষেত্রে কি ভূমিকা পালন করে চলেছে, বিশেষ করে শিল্প প্রতিনিধিরা বেসরকারি ক্ষেত্রে কি ভূমিকা নিয়েছেন এবং কার্বন নিঃসরণ কমাতে আগামীদিনে কি কার্যকরী ভূমিকা নেওয়া হবে তা নিয়েও এদিনের সভায় আলোচনা হয়।


    নীতি আয়োগের সিইও শ্রী অমিতাভ কান্ত, কেন্দ্রীয় পরিবেশ, বন এবং জলবায়ু পরিবর্তন মন্ত্রকের সচিব শ্রী সি কে মিশ্র, অতিরিক্ত সচিব শ্রী রবি এস প্রসাদ এবং বিদ্যুৎ মন্ত্রকের সচিব শ্রী অজয় কুমার ভাল্লা এদিনের বৈঠকে উপস্থিত ছিলেন। ভারতের বিভিন্ন সরকারি এবং বেসরকারি ক্ষেত্রের প্রতিনিধিরা জলবায়ু পরিবর্তন রোধের ওপর বক্তব্য রাখেন। এই সভায় শিল্প প্রতিনিধিদের জন্য আলাদা করে এক উচ্চ পর্যায়ের সিইও সেশনের আয়োজন করা হয়েছিল। ভারতীয় ব্যবসায়ী জগতের ৫০ জনেরও বেশি প্রতিনিধি সেখানে উপস্থিত ছিলেন।


    আলোচনাসভায় কেন্দ্রীয় পরিবেশ, বন এবং জলবায়ু পরিবর্তন মন্ত্রকের সচিব শ্রী সি কে মিশ্র জানান, সরকার এবং ব্যবসায়ীদের জলবায়ু পরিবর্তন রোধে একযোগে এগিয়ে আসতে হবে। তিনি বলেন, এই ফোরাম জলবায়ু পরিবর্তন রোধে কার্যকরী ভূমিকা নিতে সরকারকে যথাযথ সাহায্য করবে। নীতি আয়োগের সিইও অমিতাভ কান্ত জানান, কেন্দ্রীয় পরিবেশ, বন এবং জলবায়ু পরিবর্তন মন্ত্রক যেভাবে উদ্যোগ নিয়ে সরকারি এবং বেসরকারি ক্ষেত্রকে এক ছাতার তলায় নিয়ে এসেছে, তা প্রশংসনীয়। আলোচনাসভায় জলবায়ু পরিবর্তন রোধে সরকার কি লক্ষ্য নিয়েছে তা শিল্প প্রতিনিধিদের সামনে পরিষ্কারভাবে তুলে ধরে ফোরাম। জলবায়ু পরিবর্তন রোধে শিল্প সংস্থাগুলি যাতে আরও বেশি এগিয়ে আসতে পারে তার জন্য আগামীদিনেও এই ধরণের আলোচনা এবং মতবিনিময় সভার আয়োজন করা হবে বলে জানিয়েছে মন্ত্রক।


    CG/BD/DM

    
    
    (Release ID: 1571782) Visitor Counter : 108
    
    
      Read this release in: English