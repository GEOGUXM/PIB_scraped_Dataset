      শিল্পওবাণিজ্যমন্ত্রক

      কৃত্রিম জৈব অঙ্গ নিয়ে বিশাখাপত্তনমে একটি কর্মশালা
      Posted On: 15 MAY 2019 5:03PM by PIB Kolkata


    নয়াদিল্লি, ১৫ মে, ২০১৯


    ত্রিমাত্রিক মুদ্রণ শিল্পের ক্ষেত্রে ভারত ও অস্ট্রেলিয়ার মধ্যে সহযোগিতা এবং উন্নয়নকে শক্তিশালী করার উদ্দেশ্যে বিশাখাপত্তনমে কালাম কনভেনশন সেন্টারে অন্ধ্রপ্রদেশ মেডটেক জোনে (এমটিজেড) একটি একদিনের কর্মশালার আয়োজন করা হয়। এই কর্মশালায় ত্রিমাত্রিক মুদ্রণে উদ্ভাবনী প্রযুক্তির ব্যবহার নিয়ে আলোচনা করা হয়, যেখানে চিকিৎসা-বিজ্ঞানের প্রতিটি ক্ষেত্র ছাড়াও রোগ নির্ণয়ের পন্থাপদ্ধতি এবং তার পরের চিকিৎসা নিয়ে মতবিনিময় হয়েছে। এর মাধ্যমে রোগী এবং চিকিৎসকরা নির্দিষ্ট মডেলের সাহায্যে রোগ নির্ণয় থেকে অস্ত্রোপচার – সবকিছুরই পরিকল্পনা করতে পারবেন।


    বিভিন্ন ক্ষেত্রে নানা প্রযুক্তির প্রয়োগের জন্য পৃথিবীতে ত্রিমাত্রিক মুদ্রণের ক্ষেত্রে বৃহত্তম সুযোগ-সুবিধা ভারতের এমটিজেড-এ পাওয়া যায়। সংস্থার ম্যানেজিং ডিরেক্টর এবং মুখ্য কার্যনির্বাহী আধিকারিক ডঃ জিতেন্দ্র কুমার শর্মা কর্মশালায় অংশগ্রহণকারীদের স্বাগত জানিয়ে পুনর্বাসন এবং চিকিৎসার জন্য জৈব সমন্বয়ের সহায়ক ‘ভারত’ কর্মসূচির বিষয়ে জানান। এই উদ্যোগে ত্রিমাত্রিক জৈব মুদ্রণের সাহায্যে কম করে ১০টি অঙ্গের ক্ষমতা বৃদ্ধি করার উদ্যোগ নেওয়া হয়েছে।


    স্বাস্থ্য এবং শক্তি ব্যবহারের ক্ষেত্রে নতুন জিনিসের নকশা এবং গবেষণার কাজ করছেন ট্রাইসেপ-এর ডিরেক্টর ডঃ গর্ডন ওয়াল্‌স। তিনি সঠিক জিনিস দিয়ে ছাঁচ তৈরি করে ত্রিমাত্রিক জৈব মুদ্রণের বাণিজ্যকরণ সহ নানা বিষয়ে আলোকপাত করেন।


    সিডনির কোলার ইমপ্ল্যান্ট অ্যান্ড ল্যাটারাল স্কাল বেস-এর সার্জেন, কর্ণ-বিজ্ঞানী ডঃ পায়েল মুখোপাধ্যায় গবেষণার ওপর গুরুত্ব দিয়ে বলেন, এই ধরণের পরীক্ষা-নিরীক্ষা বড় বড় প্রাণীদের ক্ষেত্রে প্রয়োগ করা প্রয়োজন। ডঃ মুখোপাধ্যায় নিউ সাউথ ওয়েল্‌স রাজ্যের আরএসিএস কমিটির উপ-প্রধান। তিনি ত্রিমাত্রিক মুদ্রিত জৈব অঙ্গের অস্ত্রোপচারে যৌথ অংশীদারিত্বের ওপর গুরুত্ব আরোপ করেন।


    ম্যাড্রাস ইএনটি রিসার্চ ফাউন্ডেশনের ইএনটি বিশেষজ্ঞ শল্যচিকিৎসক ডঃ রঘুনন্দন ত্রিমাত্রিক মুদ্রিত অংশের অস্ত্রোপচারের ক্ষেত্রে সরকারি সাহায্যের ওপর গুরুত্ব দেন। কারণ, এই প্রক্রিয়া অত্যন্ত ব্যয়বহুল।


    এই কর্মশালায় ট্রাইসেপ-এর অ্যাসোসিয়েট ডিরেক্টর ডঃ সঞ্জয় গম্ভীর, নেক্সট বিগ ইনোভেশন ল্যাব-এর প্রতিষ্ঠাতা শ্রী অলোক মডিকেপুরা অনিল, থিঙ্ক থ্রি-ডি-র মুখ্য কার্যনির্বাহী আধিকারিক শ্রী রাজাশেখর উপ্পুতুরি প্রমুখ উপস্থিত ছিলেন।


    CG/CB/DM

    
    
    (Release ID: 1572050) Visitor Counter : 38
    
    
      Read this release in: English