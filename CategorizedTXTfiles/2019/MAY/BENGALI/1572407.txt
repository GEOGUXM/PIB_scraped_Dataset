      কর্পোরেটবিষয়সংক্রান্তমন্ত্রক

      ভারতের প্রতিযোগিতা কমিশনের দশম প্রতিষ্ঠা বার্ষিকী উদযাপন
      Posted On: 22 MAY 2019 6:37PM by PIB Kolkata


    নয়াদিল্লি, ২১ মে, ২০১৯


    ভারতের প্রতিযোগিতা কমিশনের দশম প্রতিষ্ঠা বার্ষিকী গত সোমবার উদযাপন করা হয়। প্রতিযোগিতা আইনের বিভিন্ন ধারা ও বিধি স্বতন্ত্র রূপে বলবৎ করার বিষয়গুলিই এই দিবস উদযাপনের মধ্য দিয়ে প্রতিফলিত হয়। প্রতিষ্ঠা বার্ষিকী উদযাপন অনুষ্ঠানে সহযোগিতামূলক যুক্তরাষ্ট্রীয় ব্যবস্থায় প্রতিযোগিতামূলক যুক্ত ব্যবস্থা কি পরিপূরক হয়ে উঠবে? – এই বিষয়ে পঞ্চদশ অর্থ কমিশনের চেয়ারম্যান শ্রী এম কে সিং ভাষণ দেন। তিনি ভারতীয় সংবিধানের ২৮০ নম্বর ধারার প্রেক্ষিতে অর্থ কমিশনের উপযোগিতা, এক্তিয়ার এবং মান্যতা ও কর্তব্য সম্পর্কে ব্যাখ্যা দেন। কেন্দ্র ও রাজ্যগুলির মধ্যে কর বাবদ রাজস্বের যথাযথ বন্টন চ্যালেঞ্জপূর্ণ বলে মন্তব্য করে শ্রী সিং বলেন, রাজ্যগুলির অর্থনৈতিক কাঠামো, জনসংখ্যাগত বৈশিষ্ট্য এবং প্রশাসনিক ব্যবস্থার দরুণ এটা সম্ভব নয়। অবশ্য, অর্থ কমিশন সমতা ও সুসামঞ্জস্য বজায় রাখার প্রয়াস চালিয়ে যাবে।


    বাজার নিয়ন্ত্রক হিসাবে ভারতের প্রতিযোগিতা কমিশনের ভূমিকার প্রশংসা করে শ্রী সিং বলেন, ক্রমবর্ধমান বিশ্বায়ন এবং সমগ্র বিশ্ব জুড়ে পারস্পরিক নির্ভরশীলতার দরুণ কমিশনের ভূমিকায় আরও বিবিধতা থাকা প্রয়োজন। বিশ্বায়ন তথা বিশ্ব জুড়ে পারস্পরিক নির্ভরশীলতার বিষয়টিকে বিবেচনায় রেখে আরও বেশি বেসরকারি লগ্নি আকৃষ্ট করা জরুরি হয়ে উঠেছে। এই প্রেক্ষিতে রাজ্য সরকারগুলির উচিৎ সার্বিক অগ্রগতির সুযোগ-সুবিধা যথাযথভাবে গ্রহণ করা। রাজ্যগুলির সামগ্রিক উন্নয়নে সরকারি – বেসরকারি অংশীদারিত্ব ইতিবাচক পরিবর্তন নিয়ে আসতে পারে বলে মন্তব্য করে শ্রী সিং বলেন, ভারতের নির্বাচন কমিশন সর্বক্ষেত্রেই গুরুত্বপূর্ণ ভূমিকা পালন করতে পারে। সম্পদের সর্বাধিক সদ্ব্যবহার সুনিশ্চিত করতে কমিশনের বাজার নিয়ন্ত্রক হিসাবেও গুরুত্বপূর্ণ ভূমিকা রয়েছে বলে শ্রী সিং অভিমত প্রকাশ করেন। ভারতে আর্থিক সংস্কারের প্রসঙ্গ উল্লেখ করে শ্রী সিং বলেন, এখনও পর্যন্ত এ ধরণের সংস্কারের ক্ষেত্রে পণ্য বাজার ব্যবস্থার ওপর সর্বাধিক গুরুত্ব দেওয়া হয়েছে। কিন্তু পরিবর্তনশীল পরিস্থিতিতে অর্থনৈতিক সংস্কার প্রক্রিয়ায় শ্রমদান, ভূমি আইন এবং মূলধনের সুযোগ-সুবিধার বিষয়গুলিকেও সামিল করা প্রয়োজন।


    অনুষ্ঠানে ভারতের প্রতিযোগিতা কমিশনের চেয়ারম্যান শ্রী অশোক কুমার গুপ্তা বলেন, কমিশনের বয়স কম হলেও এই প্রতিষ্ঠান বাজার ব্যবস্থায় প্রতিযোগিতামুলক কর্মসংস্কৃতি বজায় রাখতেই সর্বদাই সচেষ্ট থেকেছে এবং সংশ্লিষ্ট সকল পক্ষকে সামিল করে এক বিশ্বাসযোগ্য আইনি বিধি ও ধারা বলবতের মাধ্যমে বাজার নিয়ন্ত্রকের ভূমিকা পালন করে আসছে।


    CG/BD/SB

    
    
    (Release ID: 1572407) Visitor Counter : 111
    
    
      Read this release in: English