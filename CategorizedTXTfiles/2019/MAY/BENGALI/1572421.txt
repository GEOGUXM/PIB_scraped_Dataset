      প্রতিরক্ষামন্ত্রক

      আসাম রাইফেল্‌স-এর তৃতীয় (নাগা হিল্‌স) ব্যাটেলিয়নের সঙ্গে উপকূলরক্ষী বাহিনীর জাহাজ ‘শৌর্য’কে ব্যবহারের বিষয়ে অনুমোদন
      Posted On: 23 MAY 2019 3:20PM by PIB Kolkata


    নয়াদিল্লি, ২২ মে, ২০১৯


    সেনাবাহিনীর অভ্যন্তরীণ সহযোগিতা বৃদ্ধির লক্ষ্যে এবং প্রশিক্ষণ ও খেলাধূলার জন্য একে অপরের সম্পদ ব্যবহারের উদ্দেশ্যে আসাম রাইফেল্‌স-এর তৃতীয় (নাগা হিল্‌স) ব্যাটেলিয়নের সঙ্গে উপকূলরক্ষী বাহিনীর জাহাজ ‘শৌর্য’কে ব্যবহারের বিষয়ে অনুমোদন সংক্রান্ত একটি সনদ স্বাক্ষরিত হয়েছে। শিলং-এর লাইটকোর-এ এক অনুষ্ঠানে আসাম রাইফেল্‌স-এর মহানির্দেশক এবং ভারতীয় উপকূলরক্ষী বাহিনীর মধ্যে এই সনদটি আজ স্বাক্ষরিত হয়েছে।


    ভারতের মধ্যে প্রাচীনতম আধা-সামরিক বাহিনী হিসাবে আসাম রাইফেল্‌স-এর শৌর্য, সাহসিকতা এবং ঐতিহ্যের এক সমৃদ্ধ ইতিহাস রয়েছে। ভারত-মায়ানমার সীমান্তে আসাম রাইফেল্‌স-এর ৪৬টি ব্যাটেলিয়ন সীমান্ত সুরক্ষা এবং উত্তর-পূর্বাঞ্চলীয় রাজ্যগুলিতে সন্ত্রাস নিয়ন্ত্রণে কাজ করে থাকে। অন্যদিকে, প্রতিরক্ষা মন্ত্রকের অধীনে ভারতীয় উপকূলরক্ষী বাহিনী, সেনাবাহিনীর কনিষ্ঠতম অংশ হিসাবে কাজ করে থাকে। এদের ১৪২টি জাহাজ এবং ৬২টি বিমান রয়েছে। আসাম রাইফেল্‌স-এর তৃতীয় (নাগা হিল্‌স) ব্যাটেলিয়নকে ১৮৩৫ সালে ‘দ্য কাছাড় লেভি’ নামে প্রতিষ্ঠা করা হয়। সেই সময় এই বাহিনীতে ৭৫০ জন সেনাকর্মী ও আধিকারিক অসমের পূর্ব সীমান্তে ব্রহ্মপুত্র নদ থেকে কাছাড়ের পাহাড়ি এলাকা পর্যন্ত সুরক্ষিত রাখার দায়িত্ব পালন করতেন। বর্তমানে এই ব্যাটেলিয়নটি নাগাল্যান্ডের কোহিমায় রয়েছে, যেখানে দ্বিতীয় বিশ্বযুদ্ধে তারা সাহসিকতার সঙ্গে জাপানি সেনার মুখোমুখী হয়েছিল এবং ভারতে তাদের অনুপ্রবেশ রোধ করেছিল।


    এই ব্যাটেলিয়নের কর্মী ও আধিকারিকদের প্রশিক্ষণের জন্য উপকূলরক্ষী বাহিনীর জাহাজ ‘শৌর্য’কে ব্যবহারের বিষয়ে এই সহযোগিতা সনদ বিশেষভাবে কার্যকর হবে বলে মনে করা হচ্ছে।


    CG/PB/DM

    
    
    (Release ID: 1572421) Visitor Counter : 37
    
    
      Read this release in: English