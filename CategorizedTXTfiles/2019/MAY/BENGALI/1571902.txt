      নির্বাচনকমিশন

      লোকসভা নির্বাচনের ষষ্ঠ পর্বে আগামীকাল পশ্চিমবঙ্গে ৮টি আসনে ভোট গ্রহণ
      Posted On: 11 MAY 2019 10:37PM by PIB Kolkata


    কলকাতা , ১১ মে , ২০১৯


    লোকসভা নির্বাচনের ষষ্ঠ পর্যায়ে আগামী কাল রবিবার , পশ্চিমবঙ্গ সহ ছ ’ টি রাজ্যের মোট ৫৯টি আসনের জন্য ভোট নেওয়া হবে। এর মধ্যে পশ্চিমবঙ্গে আটটি লোকসভা আসনের জন্য ভোট নেওয়া হবে। এই পর্যায়ে পশ্চিমবঙ্গ ছাড়াও বিহার , হরিয়ানা , ঝাড়খণ্ড , মধ্যপ্রদেশ , উত্তরপ্রদেশ এবং জাতীয় রাজধানী অঞ্চল দিল্লিতে ভোটগ্রহণ করা হবে। পশ্চিমবঙ্গের এই পর্যায়ের আসনগুলি হল - তমলুক , কাঁথি , ঘাটাল , ঝাড়গ্রাম ( সংরক্ষিত ), মেদিনীপুর , পুরুলিয়া , বাঁকুড়া এবং বিষ্ণুপুর ( সংরক্ষিত ) । ভোটগ্রহণ শুরু হবে সকাল ৭টা থেকে। চলবে সন্ধ্যা ৬টা পর্যন্ত। রাজ্যের মুখ্য নির্বাচনী আধিকারিকের দপ্তর অবাধ এবং সুষ্ঠু নির্বাচনের জন্য সবরকমের ব্যবস্থা নিয়েছে। ৭৭০ কোম্পানি কেন্দ্রীয় বাহিনী আগামীকাল মোতায়েন করা হবে। এর মধ্যে ৭৪৩ কোম্পানি বাহিনী ভোটের কাজে ব্যবহৃত হবে। ২৭ কোম্পানি থাকবে স্ট্রং রুম পাহারা দেবার কাজে। নির্বাচন কমিশন প্রতি বুথে কলকাতা পুলিশ এবং রাজ্য পুলিশের সশস্ত্র বাহিনীকেও মোতায়েন করবে।


    পশ্চিমবঙ্গে এই পর্যায়ে নির্দল সহ ১১টি রাজনৈতিক দলের ৮ ৩ জন প্রার্থীর ভাগ্য নির্ধারিত হবে। এঁদের মধ্যে পাঁচজন মহিলা। রাজ্যে এই পর্বে ভোটগ্রহণের জন্য ১৩ হাজার ৭২টি ভোটগ্রহণ কেন্দ্রে ১৫ হাজার ৪২৮টি বুথ থাকবে। ভোটদাতার সংখ্যা ১৩ , ৩৬৯ , ৭৪৯। এঁদের মধ্যে পুরুষ ভোটদাতা ৬ , ৮৩৩ , ৯০৯ জন এবং মহিলা ভোটদাতার সংখ্যা ৬ , ৫৩৫ , ৭২১ জন। ১১৯ জন তৃতীয় লিঙ্গের ভোটদাতা রয়েছেন। এছাড়াও ২৩,১৩৬ জন সার্ভিস ভোটার রয়েছেন। ২২টি ভোট গ্রহণ কেন্দ্রে ৫টির বেশি বুথ থাকছে। ৪৪টি ভোটগ্রহণ কেন্দ্রে ৪টির বেশি বুথ আছে। অন্যদিকে ৯৪টি কেন্দ্রে তিনটির বেশি বুথ থাকছে। ১৯৩২টি কেন্দ্রে ২টির বেশি আর ১০৯৮৬টি কেন্দ্রে ১টি করে বুথ থাকবে। ঘাটাল লোকসভা কেন্দ্রে ভোটদাতার সংখ্যা সর্বাধিক – ১৭ , ৯৭ , ৬৮৫ জন। এঁদের মধ্যে ৯ , ২১ , ০৫০ জন পুরুষ ভোটদাতা। মহিলার ভোটদাতার সংখ্যা ৮ , ৭৬ , ৬১৫ জন। তমলুক লোকসভা কেন্দ্রে তৃতীয় লিঙ্গের ভোটদাতার সংখ্যা সর্বাধিক ৩৩ জন।


    ষষ্ঠ পর্যায়ে পশ্চিমবঙ্গে ভোটগ্রহণের জন্য ১৯,৩০৪টি ভিভিপ্যাট, ১৮৬২১টি ব্যালট ইউনিট এবং ১৮৬১৮টি কন্ট্রোল ইউনিট থাকবে।


    আজ পশ্চিমবঙ্গে ভোট গণনার বিষয়ে রাজ্যের মুখ্য নির্বাচনী আধিকারিক, জেলাশাসক এবং গণনার সঙ্গে যুক্ত আধিকারিকদের সঙ্গে ভিডিও কনফারেন্সের মাধ্যমে বৈঠক করেন। বৈঠকে ভিভিপ্যাটের থেকএ স্লিপ গণনা সহ অন্যান্য বিষয় নিয়ে বিস্তারিত আলোচনা হয়।


    প্রসঙ্গত , পশ্চিমবঙ্গে এ পর্যন্ত ২৫টি কেন্দ্রের ভোটগ্রহণ সম্পন্ন হয়েছে। সপ্তম পর্বে , বাকি ৯টি কেন্দ্রে ভোট নেওয়া হবে ১৯শে মে । আগামী ২৩শে মে ভোটগণনা ।


    কমিশন অবাধ , সুষ্ঠু এবং গ্রহণযোগ্যভাবে ভোটগ্রহণের জন্য পর্যবেক্ষকদের সতর্ক থাকার নির্দেশ দিয়েছে।


    CG/CB

    
    
    (Release ID: 1571902) Visitor Counter : 92
    
    
      Read this release in: English