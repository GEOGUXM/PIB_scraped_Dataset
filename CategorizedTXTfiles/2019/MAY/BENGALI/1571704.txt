      শিল্পওবাণিজ্যমন্ত্রক

      আফ্রিকার দেশগুলির সঙ্গে ব্যবসা বাড়াতে বাণিজ্য মন্ত্রকের উদ্যোগ
      Posted On: 07 MAY 2019 5:40PM by PIB Kolkata


    নয়াদিল্লি, ৭ মে, ২০১৯


    ভারত-আফ্রিকা বাণিজ্যিক সম্পর্ক আরও জোরদার করতে কেন্দ্রীয় বাণিজ্য মন্ত্রক আফ্রিকার ১১টি দেশের ভারতীয় হাই কমিশনগুলির সহযোগিতায় দু’দিনের এক ডিজিটাল ভিডিও কনফারেন্সের আয়োজন করে। আফ্রিকার ১১টি দেশে বসবাসকারী প্রবাসী ভারতীয়দের সঙ্গে ভিডিও কনফারেন্সের মাধ্যমে বিভিন্ন বাণিজ্যিক বিষয় নিয়ে মতবিনিময় করা হয়। এই মতবিনিময় অনুষ্ঠানে আফ্রিকার ঐ দেশগুলিতে বসবাসকারী ৪০০-র বেশি ভারতীয় ব্যবসায়ী মহলের প্রতিনিধিরা অংশ নেন।


    আফ্রিকা মহাদেশের বিভিন্ন দেশের সঙ্গে ২০১৭-১৮-তে ভারতের মোট বাণিজ্যিক লেনদেনের পরিমাণ ছিল ৬২.৬৯ মিলিয়ন মার্কিন ডলার (বিশ্বের সঙ্গে ভারতের মোট বাণিজ্যের ৮.১৫ শতাংশ)। ঐ একই বছরে আফ্রিকার দেশগুলিতে ভারতের রপ্তানির পরিমাণ ছিল ৮.২১ শতাংশ। এছাড়াও, ভারত থেকে আফ্রিকা অঞ্চলের মোট আমদানির পরিমাণ ছিল ৮.১২ শতাংশ।


    বর্তমানে বিশ্বের সর্ববৃহৎ ভূখণ্ড বিশিষ্ট আফ্রিকার ৫৪টি দেশের সঙ্গে ভারতের ব্যবসায়িক লেনদেনের বিপুল সম্ভাবনা রয়েছে। এসব দেশের জনসংখ্যায় ক্রমাগত বৃদ্ধিতে ভারতের সমতুল হতে চলেছে। এছাড়াও, বিপুল পরিমাণ খনিজ সম্পদ, তৈলসম্পদ, নবীন প্রজন্ম এমনকি, দারিদ্র্যের হার ক্রমশ হ্রাস পাওয়ার দরুণ বাণিজ্যিক সম্ভাবনা বৃদ্ধির ব্যাপক সুযোগ তৈরি হচ্ছে। উল্লেখযোগ্য বিষয় হল, এই অঞ্চলের মানুষের দৈনিক ক্রয়ক্ষমতাও ধীরে ধীরে বাড়ছে।


    এই সমস্ত বিষয়গুলিকে বিবেচনায় রেখে আফ্রিকায় এক নতুন বাজার ব্যবস্থা গড়ে ওঠার সম্ভাবনা তৈরি হচ্ছে। এ ধরণের বাজার ব্যবস্থার সুযোগ-সুবিধা গ্রহণ, যৌথ উদ্যোগে শিল্প স্থাপন তথা পরিবহণ, টেলি-যোগাযোগ, পর্যটন, আর্থিক পরিষেবা, আবাসন ও নির্মাণ ক্ষেত্রে বিনিয়োগেরও বিপুল সম্ভাবনা দেখা দিয়েছে।


    বাণিজ্যিক লেনদেন বাড়াতে বাণিজ্য মন্ত্রকের এ ধরণের উদ্যোগ ভারত ও আফ্রিকার মধ্যে বাণিজ্য ও লগ্নি বৃদ্ধির ক্ষেত্রে বহুমুখী কৌশল রচনার দিক থেকে অত্যন্ত গুরুত্বপূর্ণ। আফ্রিকায় বসবাসকারী ভারতীয় ব্যবসায়ী মহলের সঙ্গে আরও যোগসূত্র গড়ে তুলে এক কার্যকর রপ্তানি কৌশল রচনার দিক থেকেও এ ধরণের উদ্যোগ বাণিজ্যিক অংশীদারদের মধ্যে আস্থা বর্ধক হিসেবে কাজ করবে বলে মনে করা হচ্ছে।


    আফ্রিকায় বসবাসকারী প্রবাসী ভারতীয়রা সেখানকার রাজনীতি, বাণিজ্য ও শিক্ষাক্ষেত্রে গুরুত্বপূর্ণ ভূমিকা পালন করে চলেছেন। আফ্রিকার বিভিন্ন দেশে বসবাসকারী প্রবাসী ভারতীয়দের সংখ্যা ২৮ লক্ষ। এর মধ্যে ২৫ লক্ষ ভারতীয় বংশোদ্ভূত এবং বাকি ২ লক্ষ ২০ হাজার ৯৬৭ জন অনাবাসী ভারতীয়।


    ভারত ও আফ্রিকার মৌলিক শক্তিই হল দুই পক্ষের সমৃদ্ধ ও বিপুল অনাবাসী মানুষজন। এই অনাবাসীরাই উভয় পক্ষের মধ্যে রাজনৈতিক, অর্থনৈতিক ও সামাজিক দিক দিয়ে এক শক্তিশালী যোগসূত্র গড়ে তুলেছেন। ভারত-আফ্রিকা বাণিজ্য ও বিনিয়োগ বাড়াতে এক কার্যকর কৌশল রচনার ক্ষেত্রে আফ্রিকায় বসবাসকারী অনাবাসী ভারতীয়দের যেমন গুরুত্বপূর্ণ ভূমিকা রয়েছে, তেমনই ঐ কৌশল রচনার অঙ্গ হিসেবেও অনাবাসী ভারতীয়দের সামিল করে তাঁদের মতামতকেও গুরুত্ব দিতে হবে।


    গত ৩ ও ৬ তারিখ অনুষ্ঠিত আফ্রিকার ১১টি দেশের অনাবাসী ভারতীয় ব্যবসায়ী মহলের সঙ্গে ডিজিটাল ভিডিও কনফারেন্সের মাধ্যমে গুরুত্বপূর্ণ যে বিষয়গুলি নিয়ে মতবিনিময় হয় তার মধ্যে রয়েছে –


    · সহজ শর্তে ঋণদান ব্যবস্থা এবং সহজলভ্য এক তহবিল ব্যবস্থা গড়ে তোলা।


    · আফ্রিকায় ভারতীয় ব্যাঙ্ক বা আর্থিক প্রতিষ্ঠান স্থাপন করা।


    · দুই অঞ্চলের মধ্যে বাণিজ্য বাড়াতে ক্রেতাদের ঋণ সুবিধা প্রদান।


    · উভয় পক্ষের মধ্যে ভিসা প্রদান নীতি পর্যালোচনা করা ও তা সরল করা।


    · ভারত ও আফ্রিকার দেশগুলির মধ্যে সরাসরি বিমান পরিষেবা চালু করা।


    · আফ্রিকা অঞ্চলে ডলারের ঘাটতিজনিত সমস্যাগুলি দূর করতে ভারতীয় মুদ্রায় বাণিজ্যিক লেনদেনের সুযোগ-সুবিধা খতিয়ে দেখা।


    · ক্রেতা-বিক্রেতাদের সুবিধার্থে এক অভিন্ন ডেটাবেস বা তথ্যভাণ্ডার গড়ে তোলা।


    · বাণিজ্যিক লেনদেন সংক্রান্ত সমস্যাগুলির সুস্থায়ী সমাধানে এক মজবুত ও কার্যকর ব্যবস্থা গড়ে তোলা প্রভৃতি রয়েছে।


    ডিজিটাল ভিডিও কনফারেন্সের মাধ্যমে এই মতবিনিময় কর্মসূচিতে কেন্দ্রীয় বাণিজ্য ও বিদেশ মন্ত্রকের উচ্চপদস্থ আধিকারিকরাও উপস্থিত ছিলেন।


    CG/BD/DM

    
    
    (Release ID: 1571704) Visitor Counter : 154
    
    
      Read this release in: English