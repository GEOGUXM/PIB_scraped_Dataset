      নির্বাচনকমিশন

      সপ্তম দফার সাধারণ নির্বাচনে পশ্চিমবঙ্গের নয়টি লোকসভা কেন্দ্রে ভোট গ্রহণ হবে আগামী ১৯ মে
      Posted On: 14 MAY 2019 6:54PM by PIB Kolkata


    কলকাতা, ১৪ মে, ২০১৯


    লোকসভা নির্বাচনের সপ্তম তথা শেষ পর্বে আগামী ১৯শে মে (রবিবার) পশ্চিমবঙ্গ সহ সাত রাজ্য এবং একটি কেন্দ্রশাসিত অঞ্চলের মোট ৫৯টি আসনের জন্য ভোট গ্রহণ করা হবে। এই দফার নির্বাচনে পশ্চিমবঙ্গ ছাড়াও বিহার, হিমাচল প্রদেশ, ঝাড়খন্ড, মধ্যপ্রদেশ, পাঞ্জাব ও উত্তর প্রদেশ এবং কেন্দ্রশাসিত অঞ্চল চণ্ডীগড়ে ভোট গ্রহণ করা হবে। পশ্চিমবঙ্গের যে নয়টি লোকসভা আসনের জন্য ঐ দিন ভোট গ্রহণ করা হবে, তার মধ্যে রয়েছে - দমদম, বারাসত, বসিরহাট, জয়নগর (তপশিলি উপজাতি), মথুরাপুর (তপশিলি উপজাতি), ডায়মন্ড হারবার, যাদবপুর, কলকাতা দক্ষিণ এবং কলকাতা উত্তর। ভোট গ্রহণ শুরু হবে সকাল ৭টায় চলবে সন্ধ্যা ৬টা পর্যন্ত। রাজ্যের মুখ্য নির্বাচন আধিকারিকের দপ্তর রাজ্যে এই দফার নির্বাচন সুষ্ঠুভাবে পরিচালনা করার জন্য পর্যাপ্ত ব্যবস্থা গ্রহণ করেছে। প্রসঙ্গত, এই দফায় ৭১০ কোম্পানি কেন্দ্রীয় বাহিনী মোতায়েন করা হবে এবং একই সঙ্গে থাকবে ক্যুইক রেসপন্স টিম। পাশাপাশি, বিশেষ কেন্দ্রীয় পুলিশ পর্যবেক্ষক শ্রী বিবেক দুবে আগামীকাল থেকে ১৭ই মে পর্যন্ত এই নয়টি কেন্দ্রে সফর করবেন নির্বাচন ব্যবস্থা খতিয়ে দেখার জন্য।


    সপ্তম দফার নির্বাচনে নির্দল এবং অন্যান্য নথিভুক্ত দল সহ পশ্চিমবঙ্গের ১১টি রাজনৈতিক দলের ১১১ জন প্রার্থী অংশ নেবেন। এদের মধ্যে ১৭ জন মহিলা প্রার্থীও রয়েছেন। রয়েছে ১৭,০৪২টি ভোট গ্রহণ কেন্দ্রের মাধ্যমে ভোট নেওয়া হবে। মোট ১৪,৯৬৩,০৬৪ জন ভোটদাতা রয়েছেন। এর মধ্যে ৭,৬৯৮,০২৩ জন পুরুষ ও ৭,২৬৪,৬৬৪ জন মহিলা ভোটদাতা রয়েছেন। এই পর্যায়ে তৃতীয় লিঙ্গের ভোটদাতার সংখ্যা ৩৭৭। প্রসঙ্গত, যাদবপুর কেন্দ্রে ভোটদাতার সংখ্যা সর্বাধিক (১৮,১৬,০৯৮)। এর মধ্যে ৯,০৯,০৬১ জন পুরুষ এবং ৯,০৬,৯৬২ জন মহিলা ভোটদাতা রয়েছেন। যাদবপুর কেন্দ্রে তৃতীয় লিঙ্গের ভোটদাতার সংখ্যা সর্বাধিক (৭৫)।


    ইতিমধ্যে পশ্চিমবঙ্গের ৩৩টি লোকসভা কেন্দ্রে ভোট গ্রহণ করা হয়ে গিয়েছে। নির্বাচন কমিশন পশ্চিমবঙ্গের সপ্তম দফার সঙ্গে যুক্ত সকল পর্যবেক্ষককে কড়া নজরদারি রাখার নির্দেশ দিয়েছে।


    CG/SSS/SB

    
    
    (Release ID: 1572019) Visitor Counter : 71
    
    
      Read this release in: English