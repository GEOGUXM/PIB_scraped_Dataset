      ভূ-বিজ্ঞানমন্ত্রক

      অতি তীব্র ঘূর্ণিঝড় ‘ফণী’ আগামীকাল বিকেলে গোপালপুর ও পুরীর কাছে চাঁদবালির মধ্যে ওডিশা উপকূল অতিক্রম করবে
      
      পশ্চিমবঙ্গ ও ওডিশা সহ চার রাজ্যের উপকূলবর্তী জেলাগুলিতে ঘূর্ণিঝড়ের সতর্কতা

      Posted On: 02 MAY 2019 6:56PM by PIB Kolkata

    নয়াদিল্লি, ০২ মে, ২০১৯


    বঙ্গোপসাগরে ঘনিভূত ঘূর্ণীঝড় আজ দুপুর আড়াইটে নাগাদ উত্তর – উত্তর পূর্ব মুখে অগ্রসর হয়ে পুরীর ৩২০ কিলোমিটার দক্ষিণ - দক্ষিণ পশ্চিমে এবং দীঘার ৬১০ কিলোমিটার দক্ষিণ - দক্ষিণ পশ্চিমে অবস্থান করছে। এটি আরও শক্তি অর্জন করে আগামীকাল সকালের দিকে গোপালপুর ও চাঁদবালির মধ্যে ওডিশা উপকূল অতিক্রম করতে পারে। এই সময়ে ঝড়ের গতিবেগ ঘন্টায় ১৭০ – ১৮০ কিলোমিটার থাকবে। কোনও কোনও সময়ে তা বেড়ে ঘন্টায় ২০০ কিলোমিটারেও পৌঁছে যেতে পারে। দুপুর থেকে বিকেলের মধ্যে এই ঘূর্ণিঝড় স্থলভূমিতে আছড়ে পড়তে পারে।


    এরপরই ঘূর্ণিঝড় উত্তর – উত্তর পূর্ব অভিমুখে এগোতে থাকবে এবং ক্রমশ দুর্বল হয়ে পশ্চিমবঙ্গে প্রবেশ করবে। এই সময়ে ঝড়ের গতিবেগ থাকবে ঘন্টায় ৯০ – ১০০ কিলোমিটার। কখনও বা এই গতিবেগ ঘন্টায় ১১৫ কিলোমিটারেও পৌঁছে যেতে পারে। পরবর্তী সময়ে ঘূর্ণিঝড়টি আরও দুর্বল হয়ে ৪ঠা এপ্রিল সন্ধ্যায় বাংলাদেশে পৌঁছে যাবে। এই সময়ে ঝড়ের গতিবেগ ঘন্টায় ৬০ – ৭০ কিলোমিটার দাঁড়াবে।


    শক্তিশালী এই ঘূর্ণিঝড়ের প্রেক্ষিতে উত্তর অন্ধ্রপ্রদেশ, ওডিশা, পশ্চিমবঙ্গ, অরুণাচল প্রদেশ, অসম এবং মেঘালয়ে ভারী থেকে অতি ভারী এবং মাঝারি থেকে হাল্কা বৃষ্টিপাত হতে পারে। এর মধ্যে ওডিশার গঞ্জাম ও গজপতি জেলায় প্রবল বর্ষণের সম্ভাবনা রয়েছে। পশ্চিমবঙ্গের উপকূলবর্তী ও তার পাশের জেলাগুলিতেও হাল্কা থেকে মাঝারি এবং কোনও কোনও স্থানে প্রবল বর্ষণের সম্ভাবনা রয়েছে বলে আবহাওয়া দপ্তর সূত্রে জানানো হয়েছে। আজ সন্ধ্যা থেকে আগামী ২৪ ঘন্টায় পশ্চিমবঙ্গের বিভিন্ন স্থানে ঘন্টায় ৪০ – ৫০ কিলোমিটার এবং আগামীকাল এই গতিবেগ বৃদ্ধি পেয়ে ঘন্টায় ৬০ – ৭০ কিলোমিটারে পৌঁছে যেতে পারে। ৩রা মে এই ঝড়ের গতিবেগ ঘন্টায় ৯০ – ১০০ কিলোমিটারে পৌঁছে যেতে পারে। ঘূর্ণিঝড়ের প্রভাবে ৪ঠা মে পর্যন্ত অন্ধ্রপ্রদেশ উপকূল, বঙ্গোপসাগর, ওডিশা ও পশ্চিমবঙ্গে সমুদ্র উত্তাল হয়ে উঠতে পারে। এর ফলে, ওডিশার গঞ্জাম, খুরদা এবং পুরী জেলার নীচু অঞ্চলগুলিতে ঢেউ – এর জল ঢুকে পড়তে পারে। মৎস্যজীবীদের এই সময়কালে সমুদ্রে মাছ ধরতে না যাওয়ার জন্য পরামর্শ দেওয়া হয়েছে।


    পশ্চিমবঙ্গের পূর্ব ও পশ্চিম মেদিনীপুর, দক্ষিণ ও উত্তর ২৪ পরগনা, হাওড়া, হুগলী ও কলকাতায় এই ঘূর্ণিঝড়ের ফলে ক্ষয়ক্ষতির সম্ভাবনা রয়েছে।


    CG/PB/SB

    
    
    (Release ID: 1571533) Visitor Counter : 135
    
    
      Read this release in: English