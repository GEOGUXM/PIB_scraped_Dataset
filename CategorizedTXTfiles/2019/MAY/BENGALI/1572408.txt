      অর্থ কমিশন

      অর্থ কমিশনের সঙ্গে ইলেক্ট্রনিক্স ও তথ্য প্রযুক্তি মন্ত্রকের বৈঠক
      Posted On: 22 MAY 2019 6:39PM by PIB Kolkata


    নয়াদিল্লি, ২১ মে, ২০১৯


    পঞ্চদশ অর্থ কমিশনের চেয়ারম্যান শ্রী এন কে সিং মঙ্গলবার কেন্দ্রীয় ইলেক্ট্রনিক্স ও তথ্য প্রযুক্তি মন্ত্রকের সঙ্গে বৈঠকে বসেন। আলোচনার মূল বিষয়বস্তু ছিল – ভারতের ডিজিটাল সুযোগ-সুবিধার বিস্তার। মন্ত্রকের সচিব শ্রী অজয় প্রকাশ সওয়ানে সংশ্লিষ্ট বিষয়ে বিস্তারিত খতিয়ান পেশ করেন। উল্লেখ করা যেতে পারে, বিচার্য বিষয় অনুযায়ী, কমিশন বিভিন্ন বিষয়ে নিজেদের প্রস্তাব জানিয়ে থাকে। কেন্দ্রীয় সরকারের প্রতিরক্ষা, অভ্যন্তরীণ নিরাপত্তা, পরিকাঠামো, রেল, জলবায়ু পরিবর্তন প্রভৃতি খাতে সম্পদ চাহিদার বিষয়ে কমিশন নজর রাখে। ইলেক্ট্রনিক্স তথ্য প্রযুক্তি মন্ত্রকের পক্ষ থেকে বৈঠকে যে বিবরণ পেশ করা হয়, তাতে বলা হয়েছে, বিশ্ব অর্থনীতি ক্রমশ ডিজিটাল হয়ে উঠছে এবং দেশে ডিজিটাল প্রযুক্তি ব্যবহারের বিপুল সম্ভাবনা রয়েছে। ভারতের ডিজিটাল প্রযুক্তি ব্যবহার সম্পর্কে বিস্তারিত বলতে গিয়ে কমিশনকে জানানো হয়েছে যে, ভারতে ১ ট্রিলিয়ন মার্কিন ডলার মূল্যের ডিজিটাল বাজার ব্যবস্থা গড়ে ওঠার সম্ভাবনা রয়েছে। আরও বলা হয়েছে যে, দেশে ডিজিটাল ক্ষেত্রে ব্যাপক রূপান্তর আনার প্রভূত সম্ভাবনা রয়েছে। অবশ্য, ভারতকে এজন্য প্রস্তুত হয়ে উঠতে হবে। মন্ত্রকের পক্ষ থেকে কমিশনের কাছে যে স্মারকলিপি পেশ করা হয়েছে, তাতে যে কয়েকটি বিষয়ের কথা উল্লেখ রয়েছে, সেগুলি হ’ল – ডিজিটাল ভারত কর্মসূচির উদ্দেশ্য অর্জনে তথ্য প্রযুক্তি ক্ষেত্রে রাজ্য ও কেন্দ্রশাসিত অঞ্চলগুলিতে অপ্রত্যাশিত দক্ষতা গড়ে তোলা প্রয়োজন, যাতে ভারতকে ডিজিটাল ক্ষমতাসম্পন্ন সমাজ ও জ্ঞান-ভিত্তিক অর্থনীতিতে পরিণত করা যায়। তথ্য ও যোগাযোগ প্রযুক্তি ক্ষেত্রে দক্ষতা বাড়াতে রাজ্য ও কেন্দ্রশাসিত অঞ্চলগুলির দক্ষতা বৃদ্ধির পাশাপাশি, প্রয়োজনীয় পরিকাঠামো গড়ে তোলা অব্যাহত রাখতে হবে। ডিজিটাল ভারত কর্মসূচির রূপায়ণ বজায় রাখতে মন্ত্রকের পক্ষ থেকে তহবিল বরাদ্দের জন্য বলা হয়েছে।


    জাতীয় ই-প্রশাসন পরিকল্পনা এখন আর কেন্দ্রীয় সহায়তাপুষ্ট প্রকল্প নয়। তবে মন্ত্রক এই প্রকল্প রূপায়ণ বজায় রাখতে পৃথক তহবিল বরাদ্দের প্রস্তাব দিয়েছে। কেন্দ্রীয় সহায়তাপুষ্ট প্রকল্পের আওতায় রাজ্য তথ্য ভাণ্ডার, রাজ্য-ভিত্তিক এরিয়া নেটওয়ার্ক, রাজ্য পরিষেবা প্রদান ব্যবস্থা এবং ই-জেলার মতো তথ্য প্রযুক্তি-ভিত্তিক মৌলিক পরিকাঠামোগুলির নিরবচ্ছিন্ন রূপায়ণ অব্যাহত রাখতে কেন্দ্রীয় সহায়তাদানের প্রস্তাব দেওয়া হয়েছে। এছাড়াও, মন্ত্রকের পক্ষ থেকে ডিজিটাল পরিকাঠামো, বৈদ্যুতিন উৎপাদন, ডিজিটাল লেনদেন সহ বিভিন্ন ক্ষেত্রে উল্লেখযোগ্য কাজকর্মের নিরিখে রাজ্যগুলিকে উৎসাহ দেওয়ার বিষয়টি বিবেচনার জন্য কমিশনের কাছে প্রস্তাব রাখা হয়েছে।


    কমিশনের পক্ষ থেকে মন্ত্রককে আশ্বাস দেওয়া হয়েছে যে, চূড়ান্ত প্রস্তাব রচনার সময় উত্থাপিত সমস্ত বিষয় বিবেচনায় রাখা হবে।


    CG/BD/SB

    
    
    (Release ID: 1572408) Visitor Counter : 4
    
    
      Read this release in: English