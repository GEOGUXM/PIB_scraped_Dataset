      প্রতিরক্ষামন্ত্রক

      মাঝারি পাল্লার ভূমি থেকে আকাশে নিক্ষেপযোগ্য ক্ষেপণাস্ত্রের সফল পরীক্ষা
      Posted On: 17 MAY 2019 6:47PM by PIB Kolkata


    নয়াদিল্লি, ১৭ মে, ২০১৯


    আকাশে শত্রু পক্ষের হামলার মোকাবিলায় মাঝারি পাল্লার ভূমি থেকে আকাশে নিক্ষেপযোগ্য ক্ষেপণাস্ত্রের আজ সফল পরীক্ষা সম্পন্ন হয়েছে। এই পরীক্ষা সফল হওয়ার ফলে ভারতীয় নৌ-বাহিনীর ক্ষমতা কয়েক গুণ বৃদ্ধি পাবে। ভারতীয় নৌ-বাহিনীর দুটি যুদ্ধ জাহাজ কোচি ও চেন্নাই থেকে ক্ষেপণাস্ত্রগুলি আকাশে নিক্ষেপ করা হয়। অন্য একটি জাহাজ থেকে এই ক্ষেপণাস্ত্রগুলিকে নিয়ন্ত্রণ এবং সঠিক লক্ষ্যবস্তুতে আঘাত হানার বিষয়টি পরিচালনা করা হয়। ভারতীয় নৌ-বাহিনী, প্রতিরক্ষা গবেষণা ও উন্নয়ন সংস্থা (ডিআরডিও) এবং ইজরায়েল অ্যারোস্পেস ইন্ডাস্ট্রিজ যৌথভাবে এই পরীক্ষা চালায়।


    মাঝারি পাল্লার এই ক্ষেপণাস্ত্রের সফল পরীক্ষা সংশ্লিষ্ট সব পক্ষের বিগত কয়েক বছরের নিরলস প্রচেষ্টার প্রতিফলন। ইজরায়েল অ্যারোস্পেস ইন্ডাস্ট্রিজের সঙ্গে সহযোগিতায় হায়দরাবাদ-ভিত্তিক ডিআরডিও-র একটি গবেষণাগারে এই ক্ষেপণাস্ত্রের প্রযুক্তি ও নক্‌শা তৈরি করা হয়েছে। ভারত ডায়নামিক্স লিমিটেড নামে একটি সংস্থা মাঝারি পাল্লার এই ক্ষেপণাস্ত্র তৈরি করেছে।


    ভারতীয় নৌ-বাহিনীর কলকাতা শ্রেণীর যুদ্ধ জাহাজগুলির পাশাপাশি অন্যান্য গুরুত্বপূর্ণ যুদ্ধ জাহাজেও এই ক্ষেপণাস্ত্রগুলিকে ব্যবহার করা হবে। যুদ্ধ জাহাজে এই ধরণের ক্ষেপণাস্ত্রের সফল পরীক্ষার ফলে ভারতীয় নৌ-বাহিনী বিশ্বের হাতে গোনা কয়েকটি নৌ-বাহিনীর পর্যায়ে উঠে এল, যাদের কাছে এ ধরণের ক্ষেপণাস্ত্র ব্যবহারের দক্ষতা রয়েছে। ভারতীয় নৌ-বাহিনীর এই দক্ষতা শত্রু পক্ষের সম্ভাব্য আক্রমণ মোকাবিলায় আরও কার্যকর হয়ে উঠবে।


    CG/BD/SB

    
    
    (Release ID: 1572218) Visitor Counter : 86
    
    
      Read this release in: English