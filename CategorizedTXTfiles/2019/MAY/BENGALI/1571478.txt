      ভূ-বিজ্ঞানমন্ত্রক

      অতি প্রবল ঘুর্ণিঝড় ‘ফণী’ পশ্চিম মধ্য বঙ্গোপসাগরের ওপর অবস্থান করছে
      Posted On: 02 MAY 2019 2:49PM by PIB Kolkata


    নয়াদিল্লি, ২ মে, ২০১৯


    ওড়িশা, পশ্চিমবঙ্গ এবং অন্ধ্রপ্রদেশের উপকূলবর্তী শ্রীকাকুলাম, বিজয়নগরম এবং বিশাখাপত্তনম জেলায় ঘুর্ণিঝড়ে কমলা সতর্কবার্তা


    পশ্চিম মধ্য বঙ্গোপসাগরের ওপর অবস্থিত অতি প্রবল ঘুর্ণিঝড় ‘ফণী’ গত ছ’ঘন্টা ধরে, ঘন্টায় ১৫ কিলোমিটার বেগে উত্তর-উত্তর-পূর্বের দিকে এগোচ্ছে। আজ সকাল ৮.৩০ মিনিটে ঘুর্ণিঝড়টি পুরীর (ওড়িশা) দক্ষিণ-দক্ষিণ-পশ্চিম থেকে ৪২০ কিলোমিটার, বিশাখাপত্তনমের (অন্ধ্রপ্রদেশ) দক্ষিণ-দক্ষিণ-পূর্ব থেকে ২১০ কিলোমিটার এবং দীঘার (পশ্চিমবঙ্গ) দক্ষিণ-দক্ষিণ-পশ্চিম থেকে ৬১০ কিলোমিটার দূরে অবস্থান করছিল। এটি ধীরে ধীরে উত্তর-উত্তর-পূর্বের দিকে এগোচ্ছে এবং আগামীকাল বিকেলে ওড়িশার উপকূলবর্তী অঞ্চল গোপালপুর এবং চাঁদবালির মধ্য দিয়ে প্রতি ঘন্টায় ১৭০-১৮০ থেকে ২০০ কিলোমিটার বেগে ঘুর্ণিঝড় আছড়ে পড়বে। ডপলার ওয়েদার রেডারে ধরা পড়েছে, ঘুর্ণিঝড়টি বিশাখাপত্তনম ও মছলিপত্তনমের দিকে এগোচ্ছে।


    পূর্বাভাস :


    ভারী বৃষ্টির পূর্বাভাস


    উত্তর অন্ধ্রপ্রদেশ : বিশাখাপত্তনম এবং বিজয়নগরম জেলায় আজ ভারী থেকে অতি ভারী বৃষ্টির সম্ভাবনা রয়েছে। শ্রীকাকুলামে অতি প্রবল বর্ষণ হতে পারে। আগামীকালও শ্রীকাকুলামে ভারী থেকে অতি ভারী বৃষ্টির সম্ভাবনা রয়েছে।


    ওড়িশা : গঞ্জাম এবং গজপতি জেলা এবং ওড়িশার দক্ষিণ উপকূলবর্তী ও সংলগ্ন অঞ্চলে আজ অতি ভারী বৃষ্টির সম্ভাবনা রয়েছে। আগামীকালও ভারী থেকে অতি ভারী বৃষ্টি হতে পারে। উত্তর ওড়িশার বালেশ্বর, ময়ূরভঞ্জ জেলায় আগামী ৪ঠা মে ভারী থেকে অতি ভারী বৃষ্টির সম্ভাবনা রয়েছে।


    পশ্চিমবঙ্গ : পশ্চিমবঙ্গের উপকূলবর্তী এবং সংলগ্ন অঞ্চলে আগামীকাল অতি ভারী বৃষ্টির সম্ভাবনা রয়েছে। আগামী ৪ঠা মে গাঙ্গেয় পশ্চিমবঙ্গে প্রবল বর্ষণ হতে পারে। পশ্চিমবঙ্গের হিমালয় সংলগ্ন অঞ্চল এবং সিকিমে আগামী ৪ঠা মে বৃষ্টি হতে পারে।


    অরুণাচল প্রদেশ, আসাম এবং মেঘালয় : আগামী ৪ ও ৫ই মে অরুণাচল প্রদেশ, আসাম ও মেঘালয়ে ভারী থেকে অতি ভারী বৃষ্টির সম্ভাবনা রয়েছে। নাগাল্যান্ড, মণিপুর, মিজোরাম এবং ত্রিপুরার বিভিন্ন অঞ্চলে আগামী ৪ঠা মে ভারী বৃষ্টির সম্ভাবনা রয়েছে।


    ঝড়ের পূর্বাভাস : পশ্চিম মধ্য বঙ্গোপসাগরের ওপর হাওয়ার গতিবেগ থাকবে প্রতি ঘন্টায় ১৮০-১৯০ থেকে ২১০ কিলোমিটার। আগামী ২৪ ঘন্টায় তা আরও বাড়বে। আজ রাতে উত্তর অন্ধ্রপ্রদেশের উপকূলবর্তী অঞ্চলে হাওয়ার গতিবেগ থাকবে প্রতি ঘন্টায় ৪০-৫০ থেকে ৬০ কিলোমিটার এবং ওড়িশা উপকূল সংলগ্ন অঞ্চলে হাওয়ার গতিবেগ থাকবে প্রতি ঘন্টায় ৬০-৭০ থেকে ৮৫ কিলোমিটার। আগামীকাল দক্ষিণ ওড়িশা এবং উত্তর অন্ধ্রপ্রদেশের উপকূল সংলগ্ন অঞ্চলে হাওয়ার গতিবেগ প্রতি ঘন্টায় ১৭০-১৮০ কিলোমিটার থেকে ২০০ কিলোমিটার হওয়ার সম্ভাবনা। ওড়িশার উপকূলবর্তী এবং উত্তর অন্ধ্রপ্রদেশে আগামীকাল প্রতি ঘন্টায় ৯০-১০০ কিলোমিটার থেকে ১১৫ কিলোমিটার গতিবেগে হাওয়া বইতে পারে। আজ সন্ধ্যা থেকে পশ্চিমবঙ্গের উপকূলবর্তী অঞ্চলে প্রতি ঘন্টায় ৪০-৫০ কিলোমিটার থেকে ৬০ কিলোমিটার বেগে ঝোড়ো হাওয়া বইতে পারে। আগামীকাল, অর্থাৎ তেসরা মে, বিকেলে তা বেড়ে প্রতি ঘন্টায় ৬০-৭০ কিলোমিটার থেকে ৮৫ কিলোমিটার বেগে ঝোড়ো হাওয়া বওয়ার সম্ভাবনা রয়েছে। ৪ মে সকালে তা আরও বেড়ে প্রতি ঘন্টায় ৯০-১০০ কিলোমিটার থেকে ১১৫ কিলোমিটার বেগে ঝোড়ো হাওয়া বইতে পারে।


    সমুদ্রের অবস্থা


    আগামীকাল পর্যন্ত পশ্চিম-মধ্য বঙ্গোপসাগর, উত্তর অন্ধ্রপ্রদেশের উপকূল এলাকায় সমুদ্র উত্তাল থাকবে। ওড়িশা এবং পশ্চিমবঙ্গের উত্তর-পশ্চিম বঙ্গোপসাগরে সমুদ্র উত্তাল থাকবে আগামী ৪ মে পর্যন্ত। তামিলনাড়ু, পুদুচেরি ও দক্ষিণ অন্ধ্রপ্রদেশের উপকূল এলাকায় আগামীকাল পর্যন্ত সমুদ্র উত্তাল থাকার সম্ভাবনা রয়েছে।


    ঝড়ের কারণে ঢেউয়ের পূর্বাভাস


    ঘুর্ণিঝড়ের কারণে ওড়িশার গঞ্জাম, খুরদা, পুরী ও জগৎসিংহপুরে সমুদ্রে ১.৫ মিটার উচ্চতায় ঢেউ উঠতে পারে।


    মৎস্যজীবীদের জন্য সতর্কতা


    দক্ষিণ-পশ্চিম এবং দক্ষিণ-পূর্ব সংলগ্ন বঙ্গোপসাগর, দক্ষিণ-পশ্চিম এবং পশ্চিম-মধ্য সংলগ্ন বঙ্গোপসাগরের পুদুচেরি, উত্তর তামিলনাড়ু এবং দক্ষিণ অন্ধ্রপ্রদেশে আগামী ১২ ঘন্টা মৎস্যজীবীদের গভীর সমুদ্রে যেতে নিষেধ করা হয়েছে। যে সব মৎস্যজীবী গভীর সমুদ্রে রয়েছেন তাঁদের দ্রুত উপকূলে ফিরে আসতে বলা হয়েছে।


    ওড়িশার গঞ্জাম, গজপতি, খুরদা, পুরী, জগৎসিংহপুর জেলায় ক্ষয়ক্ষতির সম্ভাবনা


    উপকূল এলাকায় কাঁচা বাড়ি এবং পুরনো বাড়ির ক্ষয়ক্ষতির সম্ভাবনা রয়েছে। বিদ্যুতের খুঁটি উপড়ে যেতে পারে। বিভিন্ন জায়গায় রেল ও সড়কে ক্ষয়ক্ষতির সম্ভাবনা রয়েছে। বড় গাছ উপড়ে যেতে পারে। বড় জাহাজ ও নৌকার ক্ষয়ক্ষতি হতে পারে। ক্ষতি হতে পারে কৃষিকাজ ও ফসলের।


    কার্যকরী উপদেশ :


    মৎস্যজীবীদের সমুদ্রে মাছ ধরতে যেতে নিষেধ করা হয়েছে। উপকূল এলাকা খালি করে দেওয়া হয়েছে। সড়ক এবং রেলপথে যানবাহন ঘুরিয়ে দেওয়া হয়েছে। ক্ষতিগ্রস্ত এলাকার লোকেদের ঘরের ভেতরে থাকতে বলা হচ্ছে।


    ওড়িশার ভদ্রক, কেন্দ্রাপাড়া, জাজপুর, বালেশ্বর জেলা; পশ্চিমবঙ্গের পূর্ব ও পশ্চিম মেদিনীপুর, দুই ২৪ পরগনা, হাওড়া, হুগলি, কলকাতা এবং অন্ধ্রপ্রদেশের শ্রীকাকুলাম, বিশাখাপত্তনম ও বিজয়নগরম জেলায় ক্ষয়ক্ষতির সম্ভাবনা এবং তার পরিপ্রেক্ষিতে কার্যকরী উপদেশ


    কাঁচা ও পাকা বাড়ি ভেঙে যেতে পারে; বিদ্যুতের খুঁটি ও গাছ উপড়ে যেতে পারে; রেলপথে বিদ্যুৎ সংযোগ এবং সিগন্যালিং ব্যবস্থার ক্ষতি হতে পারে; ব্যানার, ফ্লেক্স, হোর্ডিং খুলে যেতে পারে এবং কৃষিকাজ ও ফসলের ক্ষয়ক্ষতির বিপুল সম্ভাবনা রয়েছে।


    এর পরিপ্রেক্ষিতে মৎস্যজীবীদের মাছ ধরতে যেতে নিষেধ করা হয়েছে, উপকূল এলাকা খালি করে দেওয়া হয়েছে, সড়ক এবং রেলপথে যানবাহন ঘুরিয়ে দেওয়া হয়েছে, ক্ষতিগ্রস্ত এলাকার লোকেদের ঘরের ভেতরে থাকতে বলা হয়েছে।


    CG/SS/DM

    
    
    (Release ID: 1571478) Visitor Counter : 312
    
    
      Read this release in: English