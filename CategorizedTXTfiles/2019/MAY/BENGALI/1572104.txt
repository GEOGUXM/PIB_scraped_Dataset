      তথ্যওসম্প্রচারমন্ত্রক

      কান-এ ভারতীয় প্যাভিলিয়নের উদ্বোধন
      Posted On: 16 MAY 2019 3:34PM by PIB Kolkata


    নয়াদিল্লি, ১৬ মে, ২০১৯


    ২০১৯-এর কান চলচ্চিত্র উৎসবে ভারতীয় প্যাভিলিয়নের উদ্বোধন করলেন তথ্য ও সম্প্রচার মন্ত্রকের সচিব শ্রী অমিত খারে। অনুষ্ঠানে উপস্থিত ছিলেন কান ফিল্ম মার্কেটের মার্শে দু ফিল্ম-এর একজিকিউটিভ ডিরেক্টর মিঃ জেরম পাইলার্ড, সিবিএফসি-র চেয়ারম্যান শ্রী প্রসূন যোশী এবং জাতীয় পুরস্কারপ্রাপ্ত চলচ্চিত্র পরিচালক শ্রীমতী রীমা দাস।


    আন্তর্জাতিক ভারতীয় চলচ্চিত্র উৎসবের সুবর্ণ জয়ন্তী উপলক্ষে বিশেষ একটি পোস্টারের উদ্বোধন হল। সেইসঙ্গে, প্রকাশিত হল ফিল্ম গাইড। চলচ্চিত্রে পরিবেশের গুরুত্ব এবং ভারতে শ্যুটিং করার জন্য সরকারের উৎসাহদান সম্পর্কে বিভিন্ন বিষয় স্থান পেয়েছে এই ফিল্ম গাইডে।


    উদ্বোধনী ভাষণে শ্রী অমিত খারে ভারতের সংবাদমাধ্যম এবং বিনোদন শিল্পের চলতি ধারা সম্পর্কে সকলকে অবহিত করেন। দেশে আঞ্চলিক সিনেমার গুরুত্ব, চলচ্চিত্রের শ্যুটিং-এ বিভিন্ন রাজ্যের উৎসাহদান, চলচ্চিত্র, পর্যটন ও অর্থনীতির মধ্যে আন্তঃসম্পর্ক গড়ে তোলার বিষয়টি সম্পর্কেও তিনি বক্তব্য রাখেন। অ্যানিমেশন এবং ভার্চুয়াল রিয়েলিটির মতো প্রযুক্তির গুরুত্ব সম্পর্কেও বলেন তিনি। ফিল্ম ফেসিলিটেশন অফিসের মাধ্যমে ভারতে চলচ্চিত্রের শ্যুটিং যাতে সহজে করা যায় তার জন্য সরকার কি পদক্ষেপ নিয়েছে সেকথাও জানান শ্রী খারে। ওই ফিল্ম ফেসিলিটেশন অফিসের মাধ্যমে চলচ্চিত্র নির্মাতা ‘এক জানালা’ পদ্ধতির সুবিধা পাচ্ছেন। শ্রী খারে আরও বলেন, বিদেশি চলচ্চিত্রকাররা যাতে এ দেশে শ্যুটিং করতে আরও আগ্রহী হন তার জন্য সরকার নতুন নতুন পন্থা খুঁজে দেখছে।


    কান ফিল্ম মার্কেটের মার্শে দু ফিল্মের একজিকিউটিভ ডিরেক্টর মিঃ জেরম পাইলার্ড, ভারত এবং ভারতীয় চলচ্চিত্রকারদের সঙ্গে একসাথে মিলে কাজ করার বিশ্বব্যাপী আগ্রহের কথা জানান। শ্রী প্রসূন যোশী বলেন, ভারতীয় প্যাভিলিয়ন এমন একটি হাব যা শুধু ভাবনাকে প্রকাশ করছে না, সেই ভাবনাকে কিভাবে কার্যকরী রূপ দেওয়া যায় তাও জানাবে। শ্রীমতী রীমা দাস, দেশের মধ্যে আঞ্চলিক সিনেমাগুলিকে উৎসাহ দিতে সরকারি প্রচেষ্টার প্রশংসা করেন।


    ভারতীয় প্যাভিলিয়নটি গড়া হয়েছে যাতে এ দেশের চলচ্চিত্রে বিভিন্ন আঞ্চলিক ভাষা, সংস্কৃতি, বৈচিত্র্য তুলে ধরা যায়। এর লক্ষ্য, ভারতে শ্যুটিং, চলচ্চিত্র নির্মাণ এবং পরিবেশনে আন্তর্জাতিক অংশীদারিত্বকে আমন্ত্রণ জানানো। শুধু তাই নয়, চিত্রনাট্য তৈরি, প্রযুক্তি, চলচ্চিত্রের বিক্রি – এই সবেও গুরুত্ব দেওয়া হয়েছে। ভারতীয় প্রতিনিধিরা এটিকে প্ল্যাটফর্ম হিসেবে ব্যবহার করতে পারবেন যেখানে তাঁরা আলাপ-আলোচনা চালাতে পারবেন আন্তর্জাতিক প্রতিনিধিদের সঙ্গে। এর ফলে, অন্য দেশ এবং অন্য সংস্থার সঙ্গে গড়ে উঠবে অংশীদারিত্ব। এই প্যাভিলিয়নের মাধ্যমে আন্তর্জাতিক চলচ্চিত্র সমাজ জানতে পারবে ভারত এবং ভারতীয় সিনেমা সম্পর্কে।


    ভারতীয় প্রতিনিধিদল কান-এ কথা বলবেন গুরুত্বপূর্ণ ব্যক্তিদের সঙ্গে। প্রচার করবেন আইএফএফআই-এর সুবর্ণ জয়ন্তী সংস্করণ সম্পর্কে যা অনুষ্ঠিত হবে আগামী বছর। প্রযুক্তিবিদ এবং দক্ষ পেশাদারদের কাজে লাগাতে প্রতিনিধিদল দেশে পোস্ট-প্রোডাকশন হাবকে আন্তর্জাতিক চলচ্চিত্র নির্মাণ সংস্থাগুলির সামনে তুলে ধরবেন।


    CG/AP/DM

    
    
    (Release ID: 1572104) Visitor Counter : 187
    
    
      Read this release in: English