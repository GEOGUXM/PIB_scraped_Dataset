      স্বরাষ্ট্র মন্ত্রক

      অতি প্রবল ঘূর্ণিঝড় ‘ফণী’র মোকাবিলার প্রস্তুতি খতিয়ে দেখল এনসিএমসি
      Posted On: 02 MAY 2019 11:04PM by PIB Kolkata


    নয়াদিল্লি, ০১ মে, ২০১৯


    ক্যাবিনেট সচিব শ্রী পি কে সিনহা অতি প্রবল ঘূর্ণিঝড় ‘ফণী’র দরুণ পরিস্থিতির মোকাবিলা করার জন্য রাজ্যগুলি ও কেন্দ্রীয় মন্ত্রক সংস্থার প্রস্তুতি আজ আবার খতিয়ে দেখলেন।


    ভারতীয় আবহাওয়া দপ্তর জানিয়েছে যে, ফণী ৩রা মে দুপুরে পুরীর দক্ষিণে ওডিশার উপকূলে পৌঁছতে পারে। হাওয়ার বেগ থাকবে ঘন্টায় ১৮০ কিলোমিটার পর্যন্ত। ফলে, ঐ রাজ্যে উপকূলবর্তী জেলাগুলিতে প্রবল বর্ষণের সম্ভাবনা রয়েছে। এই ঝড়ে প্রভাব পড়তে পারে গঞ্জাম, গজপতি, খুরদা, পুরী, জগৎ সিংপুর, কেন্দ্রাপাড়া, ভদ্রক, তাজপুর এবং বালাসোর সহ ওডিশার উপকূলবর্তী জেলাগুলিতে। এর পাশাপাশি, পশ্চিমবঙ্গের পূর্ব ও পশ্চিম মেদিনীপুর, দক্ষিণ ও উত্তর ২৪ পরগনা, হাওড়া, হুগলী, ঝাড়গ্রাম এবং কলকাতা; অন্ধ্রপ্রদেশের শ্রীকাকুলাম, বিজয়ানাগ্রাম, বিশাখাপত্তনম জেলায় এর প্রভাব পড়বে।


    আবহওয়া দপ্তর আরও জানিয়েছে যে, ঝড়ের ফলে সমুদ্রের জলস্তর দেড় মিটার উচ্চতা পর্যন্ত উঠতে পারে। ফলে, উপকূলবর্তী নিম্নভূমিগুলি জলমগ্ন হওয়ার সম্ভাবনা।


    রাজ্য ও কেন্দ্রীয় দপ্তরগুলির প্রস্তুতি খতিয়ে দেখে ক্যাবিনেট সচিব সবরকম প্রয়োজনীয় ব্যবস্থা নেওয়ার নির্দেশ দেন। সাধারণ মানুষকে নিরাপদ জায়গায় সরানো এবং প্রয়োজনীয় খাদ্যদ্রব্যাদি, পানীয় জল, ওষুধের ব্যবস্থা রাখারও নির্দেশ দেন। ঘূর্ণীঝড়ের মোকাবিলায় কী ব্যবস্থা নেওয়া হয়েছে, সে সম্পর্কে রাজ্য সরকারি আধিকারিকরা এনসিএমসি’কে অবহিত করেন।


    ওডিশার প্রশাসন জানিয়েছে, ঘূর্ণিঝড় দুর্গতদের জন্য ৯০০টি আশ্রয়স্থল তৈরি করা হয়েছে । এছাড়া, আপৎকালীন খাদ্যদ্রব্য সরবরাহ করতে ২টি হেলিকপ্টার চাওয়া হয়েছে রাজ্যের পক্ষ থেকে। ক্যাবিনেট সচিব ওডিশা সরকারের ঐ দাবি মেটাতে প্রতিরক্ষা মন্ত্রককে নির্দেশ দেন। আরও একবার তিনি সংশ্লিষ্ট সকলকে সবরকম প্রস্তুতি নেওয়ার পরামর্শ দেন, বিশেষ করে বিদ্যুৎ, টেলিযোগাযোগ ব্যবস্থা ঝড়ে ক্ষতিগস্ত হলে দ্রুত তা মেরামতি করারও নির্দেশ দেন। রেল, অসামরিক বিমান পরিবহণ এবং জাহাজ মন্ত্রককে প্রস্তুত থাকার পরামর্শ দেওয়া হয়েছে, যাতে প্রয়োজনে দ্রুত তাদের কাজে নামানো যায়।


    ভারতীয় উপকূল রক্ষী বাহিনী ও নৌবাহিনী ত্রাণ ও উদ্ধার কাজের জন্য জাহাজ ও হেলিকপ্টার প্রস্তুত রেখেছে। তিনটি রাজ্যে সেনা ও বিমানবাহিনীকে সতর্ক রাখা হয়েছে। এনডিআরএফ অন্ধ্রপ্রদেশে ১২, ওডিশায় ২৮ এবং পশ্চিমবঙ্গে ৬টি দল মোতায়েন করেছে। অতিরিক্ত ৩২টি দলকে প্রস্তুত রাখা হয়েছে। ঐ দলগুলিকে দেওয়া হয়েছে নৌকা, গাছ কাটার যন্ত্র, টেলিযোগাযোগ উপকরণ ইত্যাদি।


    রাজ্যগুলি, মৎস্যজীবীদের সাগরে না যেতে নির্দেশনামা জারি করেছে। আবহাওয়া দপ্তর প্রতি তিন ঘন্টায় ঐ তিন রাজ্যকে বুলেটিন পাঠাচ্ছে। স্বরাষ্ট্র মন্ত্রকও রাজ্য সরকার ও কেন্দ্রীয় দপ্তরগুলির সঙ্গে যোগাযোগ রেখে চলেছে।


    CG/AP/SB

    
    
    (Release ID: 1571536) Visitor Counter : 21
    
    
      Read this release in: English