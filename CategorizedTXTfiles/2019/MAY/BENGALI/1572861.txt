      খনিমন্ত্রক

      হিন্দুস্তান কপার লিমিটেডের মালাঞ্জখণ্ড খনি থেকে আকরিক তামা উত্তোলনের কাজ শীঘ্রই শুরু হবে
      
      হিন্দুস্তান কপার লিমিটেড ২১ বছরের মধ্যে সর্বোচ্চ রাজস্ব আয় করেছে

      Posted On: 30 MAY 2019 6:49PM by PIB Kolkata

    কলকাতা, ৩০ মে, ২০১৯


    হিন্দুস্তান কপার লিমিটেড (এইচসিএল)-এর নতুন মালাঞ্জখণ্ড তামা প্রকল্পে আকরিক তামা উত্তোলনের কাজ আগামী তিন মাসের মধ্যে শুরু হবে বলে আশা করা হচ্ছে। এই প্রকল্পে অব্যবহৃত তামার আকরিক থেকে বাণিজ্যিকভাবে সোনা এবং রূপো নিষ্কাষণে একটি নতুন প্রযুক্তি ব্যবহার করা হবে। প্রকল্পটি থেকে চলতি অর্থবর্ষেই ১০ কোটি টাকার রাজস্ব আয় হবে বলে মনে করা হচ্ছে। হিন্দুস্তান কপার লিমিটেডের চেয়ারম্যান তথা ম্যানেজিং ডিরেক্টর শ্রী সন্তোষ শর্মা আজ কলকাতায় এক সাংবাদিক সম্মেলনে এই তথ্য জানান। তিনি বলেন, এইচসিএল-এর উৎপাদিত পণ্য এমএসটিসি-র মাধ্যমে বিক্রয় করা হবে। চলতি অর্থবর্ষে সরকারি মালিকানাধীন এই সংস্থাটি নতুন করে অধিগৃহীত, ঝাড়খণ্ডের ধোবানি-পাথরগোড়া খাদানে দু-তিন মাসের মধ্যেই কাজ শুরু করবে। এছাড়া, রাখা খনি নতুন করে খোলা হবে। অন্যদিকে, ঘাটশিলার চাপরি-সিদ্ধেশ্বর খনিগুলিও কাজ শুরু করবে। মাটির নিচের মালাঞ্জখণ্ড খনি প্রকল্পটি সম্প্রসারণের কাজ নির্দিষ্ট সময়সীমা মেনেই এগিয়ে চলেছে এবং চলতি বছরের মধ্যেই এর কাজ শুরু হবে।


    শ্রী শর্মা জানান, হিন্দুস্তান কপার লিমিটেড চলতি বছরের চতুর্থ ত্রৈমাসিকে ৭৪.৬৩ কোটি টাকা মুনাফা অর্জন করেছে। গত বছরের এই সময়কালে কোম্পানির মুনাফার পরিমাণ ছিল ৩৩.৮৮ কোটি টাকা। এছাড়া, ২০১৮-১৯ অর্থবর্ষে কেন্দ্রীয় সরকারি মালিকানাধীন এই সংস্থা মোট ১৪৫.৭৪ কোটি টাকা মুনাফা করেছে যা গত বছরের তুলনায় শতাংশ বেশি। অন্যদিকে, ২০১৮-১৯ বর্ষে তামার আকরিক উৎপাদনেও রেকর্ড হয়েছে। এই সময়ে ৪১.২২ লক্ষ টন আকরিক উত্তোলন করা হয়েছে যা গত ২১ বছরের মধ্যে সর্বোচ্চ। ২০১৮-১৯-এ কোম্পানি যে মুনাফা করেছে তা এই সংস্থার সূচনা থেকে চলতি সময়কাল পর্যন্ত সর্বোচ্চ। অন্যদিকে, এই কোম্পানিটি ২০১৮-১৯ অর্থবর্ষে ৮৪২.৬৭ কোটি টাকা বিদেশি মুদ্রা আয় করে। গত বছর এই পরিমাণ ছিল ৩৪০.৬৯ কোটি টাকা। কোম্পানি এ বছর দেশে তামার আকরিক উৎপাদনের লক্ষ্যমাত্রা ২৫ শতাংশ বৃদ্ধি করেছে। চলতি বছরে ৫১.৫ লক্ষ মেট্রিক টন তামার আকরিক উত্তোলনের লক্ষ্যমাত্রা নেওয়া হয়েছে বলে শ্রী শর্মা জানান। শিল্পক্ষেত্রে কেন্দ্রীয় সরকারের গুরুত্ব, পরিকল্পনা, নীতির পরিপ্রেক্ষিতে এই সংস্থার ভবিষ্যৎ উজ্জ্বল বলেও শ্রী শর্মা অভিমত প্রকাশ করেন।


    SSS/PB/DM

    
    
    (Release ID: 1572861) Visitor Counter : 131
    
    
      Read this release in: English