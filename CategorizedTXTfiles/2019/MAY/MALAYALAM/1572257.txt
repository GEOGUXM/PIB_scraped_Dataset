      PIB Headquarters

      കുറഞ്ഞ ചെലവില്‍ വൈദ്യശാസ്ത്ര ഉപകരണങ്ങള്‍ തദ്ദേശീയമായി വികസിപ്പിക്കണം: കേന്ദ്ര ആരോഗ്യ ഗവേഷണ സെക്രട്ടറി
      Posted On: 18 MAY 2019 11:55AM by PIB Thiruvananthpuram


    കുറഞ്ഞ ചെലവില്‍ വൈദ്യശാസ്ത്ര ഉപകരണങ്ങള്‍ തദ്ദേശീയമായി വികസിപ്പിക്കമെന്ന് കേന്ദ്ര ആരോഗ്യ ഗവേഷണ സെക്രട്ടറിയും ഇന്ത്യന്‍ കൗണ്‍സില്‍ ഓഫ് മെഡിക്കല്‍ റിസര്‍ച്ച് ഡയറക്ടര്‍ ജനറലുമായ പ്രൊഫ. ബലറാം ഭാര്‍ഗവ പറഞ്ഞു. രാജ്യത്ത് എല്ലാവര്‍ക്കും അടിയന്തര ആരോഗ്യസുരക്ഷ ഉറപ്പുനല്‍കുന്നതിനായിരിക്കണം ഇനി ശ്രദ്ധ പുലര്‍ത്തേണ്ടതെന്ന് തിരുവനന്തപുരത്തെ ശ്രീചിത്ര തിരുനാള്‍ ഇന്‍സ്റ്റിറ്റിയൂട്ട് ഫോര്‍ മെഡിക്കല്‍ സയന്‍സസ് ആന്റ് ടെക്‌നോളജിയിലെ (എസ്‌സിടിഐഎംഎസ്ടി) 35ാമത് ബാച്ചിന്റെ ബിരുദദാന ചടങ്ങില്‍ മുഖ്യാതിഥിയായി പങ്കെടുക്കവേ അദ്ദേഹം പറഞ്ഞു. താങ്ങാന്‍ കഴിയുന്ന ചികിത്സ എല്ലാവര്‍ക്കും ലഭ്യമാക്കുന്നതിന് കുറഞ്ഞ ചെലവിലുള്ള കണ്ടുപിടുത്തങ്ങള്‍ അത്യാവശ്യമാണെന്ന് അദ്ദേഹം ചൂണ്ടിക്കാട്ടി.


    തൊഴില്‍ വിജയത്തിന് ഗുണമേന്മയുള്ള തൊഴില്‍ സംസ്‌കാരം ആവശ്യമാണെന്ന് ചടങ്ങില്‍ വിശിഷ്ടാതിഥിയായിരുന്ന ഡോ. ഇ. ശ്രീധരന്‍ (ഡല്‍ഹി മെട്രോ മുന്‍ എം.ഡി) പറഞ്ഞു. കൃത്യനിഷ്ഠ, സത്യസന്ധത, കാര്യക്ഷമത, സാമൂഹിക പ്രതിബദ്ധത എന്നിവ ഉണ്ടെങ്കില്‍ മാത്രമേ തൊഴിലില്‍ വിജയിക്കാന്‍ സാധിക്കൂവെന്ന് അദ്ദേഹം ചൂണ്ടിക്കാട്ടി. വിജ്ഞാനം ശക്തിയാണെന്നും ഈ ലോകത്ത് വിജ്ഞാനത്തെക്കാള്‍ പവിത്രമായി ഒന്നുമില്ലെന്നും അദ്ദേഹം പറഞ്ഞു. മൂല്യങ്ങള്‍ ഉയര്‍ത്തിപ്പിടിക്കുമ്പോള്‍ മാത്രമേ വിദ്യാഭ്യാസം പൂര്‍ണ്ണമാകുന്നുള്ളൂവെന്നും ഡോ. ശ്രീധരന്‍ പറഞ്ഞു.


    ഡിഎം (DM), എംസിഎച്ച് (MCh), പോസ്റ്റ് ഡോക്ടറല്‍ ഫെല്ലോഷിപ്പ്, കാര്‍ഡിയോളജി ന്യൂറോളജി സബ് സ്‌പെഷ്യാലിറ്റികളിലെ പോസ്റ്റ് ഡോക്ടറല്‍ സര്‍ട്ടിഫിക്കറ്റ് കോഴ്‌സ്, പിഎച്ച്ഡി, മാസ്റ്റര്‍ ഓഫ് പബ്ലിക് ഹെല്‍ത്ത്, എംഫില്‍, എംഎസ് കോഴ്‌സുകള്‍ വിജയിച്ച 147 സീനിയര്‍ റസിഡന്റുമാര്‍, ഗവേഷക വിദ്യാര്‍ത്ഥികള്‍ ഉള്‍പ്പെടെയുള്ളവര്‍ ബിരുദം ഏറ്റുവാങ്ങി.


    ഇന്‍സ്റ്റിറ്റിയൂട്ട് പ്രസിഡന്റും നിതി ആയോഗ് അംഗവുമായ ഡോ. വിജയ് കുമാര്‍ സരസ്വത് ചടങ്ങില്‍ അദ്ധ്യക്ഷത വഹിക്കുകയും ബിരുദദാനം നിര്‍വ്വഹിക്കുകയും ചെയ്തു. ഇന്‍സ്റ്റിറ്റിയൂട്ട് ഡയറക്ടര്‍ പ്രൊഫ. ആശാ കിഷോര്‍ സ്വാഗതം പറയുകയും പാഠ്യഗവേഷണ പ്രവര്‍ത്തനങ്ങളുമായി ബന്ധപ്പെട്ട റിപ്പോര്‍ട്ട് അവതരിപ്പിക്കുകയും ചെയ്തു. ഡോ. പി. ശങ്കരശര്‍മ്മ നന്ദി പ്രകാശിപ്പിച്ചു.


    ***


    

    
    (Release ID: 1572257) Visitor Counter : 2