      PIB Headquarters

      ഇന്ത്യൻ തീരങ്ങളിലെ ജൈവ-ലോല പ്രദേശങ്ങളുടെ സംരക്ഷണം: ശിൽപശാല തുടങ്ങി
      Posted On: 07 MAY 2019 5:14PM by PIB Thiruvananthpuram

      ഇന്ത്യൻ തീരങ്ങളിലെ ജൈവ-ലോല പ്രദേശങ്ങളെ സംരക്ഷിക്കുന്നതുമായി ബന്ധപ്പെട്ട് കേന്ദ്ര സമുദ്രമത്സ്യ ഗവേഷണ സ്ഥാപനം (സിഎംഎഫ്ആർഐ) നടപ്പിലാക്കി വരുന്ന ഗവേഷണപദ്ധതിയുടെ ഭാഗമായുള്ള അവലോകന ശിൽപശാല തുടങ്ങി. ജൈവവൈവിധ്യ സംരക്ഷണത്തിനും സുസ്ഥിരമായ പുനരുപയോഗത്തിനും വേണ്ടി അന്തർദേശീയ തലത്തിൽ നടത്തുന്ന ഗവേഷണത്തിന്റെ ഭാഗമായാണ് സിഎംഎഫ്ആർഐ കഴിഞ്ഞ രണ്ടുവർഷമായി ഈ ഗവേഷണ പദ്ധതി നടപ്പിലാക്കി വരുന്നത്. ഇന്ത്യയുടെ തീരപ്രദേശങ്ങളിൽ സംരക്ഷണം ആവശ്യമായ മേഖലകൾ കണ്ടെത്തുകയും ശാസ്ത്രീയമായ പരിപാലനരീതികൾ നിർദ്ദേശിക്കുകയുമാണ് പഠനത്തിന്റെ ലക്ഷ്യം.
      അതാത് തീരമേഖലകളിലെ പ്രത്യേകതകൾക്കനുസരിച്ചുള്ള പരിപാലന രീതികൾ ആവിഷ്‌കരിക്കണമെന്ന് വിദഗ്ധർ ശിൽപശാലയിൽ അഭിപ്രായപ്പെട്ടു. ഈ പഠനത്തിൽ നിന്നും ലഭിക്കുന്ന ജൈവവൈവിധ്യ വിവരങ്ങൾ സർക്കാർ ഏജൻസികൾക്ക് ഉപയോഗപ്പെടുത്താവുന്നതാണെന്ന് ശിൽപശാലയ്ക്ക് നേതൃത്വം നൽകിയ സിഎംഎഫ്ആർഐയിലെ മുൻ പ്രിൻസിപ്പൽ സയന്റിസ്റ്റ് ഡോ ഇ വിവേകാനന്ദൻ പറഞ്ഞു. പക്ഷികൾ, പവിഴപ്പുറ്റുകൾ തുടങ്ങിയ ജൈവവൈവിധ്യങ്ങൾ കൂടുതലുള്ള പ്രദേശങ്ങൾ പ്രത്യേകം അടയാളപ്പെടുത്തണം. ലോലപ്രദേശങ്ങൾ സംരക്ഷിക്കുന്നതിനുള്ള നയരൂപീകരണത്തിൽ ഇത്തരം വിവരങ്ങൾ സഹായകരമാകുമെന്നും അദ്ദേഹം പറഞ്ഞു. ഗവേഷണ പദ്ധതിയുടെ പുരോഗതി മുഖ്യഗവേഷകനായ ഡോ കെ വിനോദ് വിശദീകരിച്ചു. ഡോ ടി വി സത്യാനന്ദൻ, ഡോ കെ കെ ജോഷി, പഠനത്തിന്റെ ഭാഗമായ ഇന്ത്യയുടെ വിവിധ തീരദേശമേഖലകളിൽ നിന്നുള്ള വിദഗ്ധർ എന്നിവരും സംസാരിച്ചു.
    
    
    (Release ID: 1571696) Visitor Counter : 5