      ক্ষুদ্ৰ, লঘূ আৰু মজলীয়া উদ্যম মন্ত্ৰালয়

      ভাৰতীয় উদ্যোগশীলতা প্ৰতিষ্ঠানে গুৱাহাটীত যৌথভাৱে আৰম্ভ কৰিলে ফেশ্বন আৰু বস্ত্ৰশিল্প প্ৰযুক্তি পাঠ্যক্ৰম
      Posted On: 08 MAY 2019 3:39PM by PIB Guwahati


    চলিত বৰ্ষৰ জুলাই মাহৰ পৰা ভাৰতীয় উদ্যোগশীলতা প্ৰতিষ্ঠানে ‘ডিপ্ল’মা ইন ফেশ্বন এণ্ড টেক্সটাইল টেকন’ল’জী’ শীৰ্ষক এক পাঠ্যক্ৰম আৰম্ভ কৰিবলৈ লৈছে। এই পাঠ্যক্ৰমৰ ম্যাদ হ’ব এবছৰীয়া, আৰু এই সময়সীমাৰ ভিতৰতে বস্ত্ৰশিল্প আৰু ফেশ্বন সংক্ৰান্তীয় প্ৰশিক্ষণ আগবঢ়োৱা হ’ব প্ৰশিক্ষাৰ্থীসকলক। বস্ত্ৰশিল্পৰ প্ৰাথমিক উপাদান সূতাৰ পৰা আৰম্ভ কৰি পৰিধানযোগ্য অৱস্থালৈ আটাইখিনি দিশেই সামৰি লোৱা হ’ব এই প্ৰশিক্ষণৰ মাজেৰে। উল্লেখ্য যে এইটো হৈছে সমগ্ৰ উত্তৰ-পূৱৰে প্ৰথমটো পাঠ্যক্ৰম য’ত এবছৰৰ ভিতৰতেই বস্ত্ৰশিল্প আৰু ফেশ্বন প্ৰযুক্তি দুয়োটা দিশৰেই শিক্ষা একেলগেই প্ৰদান কৰা হ’ব। এই পাঠ্যক্ৰমত নামভৰ্তিৰ অন্তিম তাৰিখ হৈছে চলিত বৰ্ষৰ ১৫ জুন।


    শিক্ষাৰ্থীসকলে এই পাঠ্যক্ৰমটোৰ জৰিয়তে ‘ফাইবাৰ’ৰ পৰা ‘ফেব্ৰিক’লৈ, ‘ডায়িং’ৰ পৰা পৃষ্ঠভাগৰ অলংকাৰসজ্জালৈ, আৰু তাৰ পিছত এইসমূহৰ পোছাক প্ৰস্তুতকৰণ আৰু ‘লাইফষ্টাইল’ সামগ্ৰীলৈ পৰিবৰ্তনলৈ সকলোখিনি সামৰি লোৱা হ’ব। আনকি সামগ্ৰীৰ মূল্য নিৰ্ধাৰণ তথা সামগ্ৰীৰ সঠিক বিপণন পদ্ধতিও এই পাঠ্যক্ৰমৰ মাজত সন্নিৱিষ্ট থাকিব। এই পাঠ্যক্ৰমে এগৰাকী শিক্ষাৰ্থীক এগৰাকী উদ্যোগী হিচাপে গঢ়ি তোলাৰ ক্ষেত্ৰত যথেষ্ট সহায় কৰিব বুলি আশা কৰা হৈছে। বিশেষকৈ শিক্ষাৰ্থী এগৰাকীয়ে পাঠ্যক্ৰম সম্পূৰ্ণ কৰাৰ পিছত যাতে তেওঁ বস্ত্ৰশিল্প তথা ফেশ্বন খণ্ডত কোনো প্ৰকল্প গ্ৰহণ কৰা বা কোনো উদ্যোগ হাতত লোৱাৰ ক্ষেত্ৰত পূৰ্ণ জ্ঞান লাভ কৰিব পাৰে, তেনে এক লক্ষ্য আগত ৰাখিয়েই এই পাঠ্যক্ৰম সজোৱা হৈছে। আনকি তেওঁলোকে যিকোনোধৰণৰ হস্ততাঁত ক্লাষ্টাৰ বা ডিজাইন হাউচো অনায়াসে চম্ভালিব পাৰিব। যিকোনো স্বীকৃতিপ্ৰাপ্ত বিশ্ববিদ্যালয়ৰ পৰা যিকোনো শাখাৰে ন্যূনতম স্নাতক ডিগ্ৰীধাৰী লোকসকলে এই পাঠ্যক্ৰমত নামভৰ্তি কৰিব পাৰিব। অৱশ্যে ফেশ্বন আৰু বস্ত্ৰশিল্প উদ্যোগৰ আগতীয়া প্ৰশিক্ষণৰ অভিজ্ঞতা থকা প্ৰাৰ্থীকো ইয়াৰ বাবে যোগ্য হিচাপে বিবেচনা কৰা হ’ব। প্ৰথমটো শ্ৰেণীত শিক্ষাৰ্থীৰ সংখ্যা থাকিব ২২ গৰাকী।


    উল্লেখ্য যে ভাৰতীয় উদ্যোগশীলতা প্ৰতিষ্ঠান, চমুকৈ আই আই ই হৈছে ভাৰত চৰকাৰৰ দক্ষতা উন্নয়ন আৰু উদ্যোগশীলতা দপ্তৰৰ এক স্বতন্ত্ৰ প্ৰতিষ্ঠান। এই প্ৰতিষ্ঠানৰ মুখ্য উদ্দেশ্য হৈছে উদ্যোগশীলতা বিকাশৰ প্ৰতি লক্ষ্য ৰাখি সূক্ষ্ম আৰু ক্ষুদ্ৰ উদ্যোগত প্ৰশিক্ষণ প্ৰদান, গৱেষণা আৰু পৰামৰ্শ প্ৰদানৰ বিভিন্ন কাৰ্য সম্পাদন কৰা। ছ’চাইটিজ ৰেজিষ্ট্ৰেশ্যন এক্ট ১৮৬০ ৰ অধীনত পঞ্জীকৃত এই প্ৰতিষ্ঠানৰ মুখ্য কাৰ্যালয় আছে গুৱাহাটীৰ ৩৭ নং ৰাষ্ট্ৰীয় ঘাইপথৰ সমীপৰ লালমাটি বশিষ্ঠ চাৰিআলিত।

    
    
    (Release ID: 1571905) Visitor Counter : 7
    
    
      Read this release in: English