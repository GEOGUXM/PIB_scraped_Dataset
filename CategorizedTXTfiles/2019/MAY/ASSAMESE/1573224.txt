      প্ৰধানমন্ত্ৰীৰ কাৰ্যালয়

      বাংলাদেশৰ ৰাষ্ট্ৰপতিৰ সৈতে প্ৰধানমন্ত্ৰী মোদীৰ বৈঠক
      Posted On: 31 MAY 2019 8:50PM by PIB Guwahati


    প্ৰধানমন্ত্ৰী নৰেন্দ্ৰ মোদীয়ে আজি দুপৰীয়া হায়দৰাবাদ হাউচত বাংলাদেশৰ ৰাষ্ট্ৰপতি সন্মানীয় শ্ৰীমান মহম্মদ আব্দুল হামিদক সাক্ষাৎ কৰে৷


    বৈঠকত নেতা দুগৰাকীয়ে দ্বিপাক্ষিক সম্পৰ্কৰ সঠিক স্থিতিক লৈ গভীৰ সন্তুষ্টি প্ৰকাশ কৰে৷ ভ্ৰমণকাৰী ৰাষ্ট্ৰপতিগৰাকীয়ে বাংলাদেশৰ প্ৰধানমন্ত্ৰী শ্বেইখ হাছিনাৰ হৈ প্ৰধানমন্ত্ৰী মোদীক অভিনন্দন জ্ঞাপন কৰে৷ উল্লেখ্য যে , পূৰ্বনিৰ্ধাৰিত গুৰুত্বপূৰ্ণ কাৰ্যসূচীৰ বাবে শ্বেইখ হাছিনাই মোদীৰ শপতগ্ৰহণ অনুষ্ঠানত উপস্থিত থাকিব পৰা নাছিল৷ ৰাষ্ট্ৰপতিগৰাকীয়ে প্ৰধানমন্ত্ৰী মোদীক বাংলাদেশৰ ভ্ৰমণৰ বাবে আমন্ত্ৰণ জনায় আৰু ভাৰতৰ প্ৰধানমন্ত্ৰীগৰাকীয়ে এই আমন্ত্ৰণ আনন্দ মনেৰে স্বীকাৰ কৰে৷


    প্ৰধানমন্ত্ৰী মোদীয়ে উল্লেখ কৰে যে দ্বিপাক্ষিক সম্পৰ্ক শক্তিশালী কৰাৰ ক্ষেত্ৰত অনাগত দিনত ভাৰতে সৰ্বাধিক গুৰুত্ব আৰোপ কৰিব৷ ভাৰত আৰু বাংলাদেশৰ ক্ৰমবৰ্ধমান সম্পৰ্কক এক নতুন পৰ্যায়লৈ লৈ যোৱাৰ প্ৰয়োজনীয়তাৰ ওপৰত প্ৰধানমন্ত্ৰীয়ে বিশেষভাৱে জোৰ দিয়ে৷ ২০২০ত বাংলাবন্ধু শ্বেইখ মজিবুৰ ৰহমানৰ জন্ম শতবাৰ্ষিকী আৰু ২০২১ত বাংলাদেশৰ স্বাধীনতাৰ ৫০ বৰ্ষপূৰ্তি সফলতাৰে আয়োজনৰ ক্ষেত্ৰত ভাৰত আৰু বাংলাদেশ চৰকাৰৰ যুটীয়া প্ৰচেষ্টা সন্দৰ্ভতো নেতা দুগৰাকীয়ে আলোচনা কৰে৷


    উল্লেখ্য যে , ৩০মে’ত ভাৰতৰ নতুন চৰকাৰৰ শপতগ্ৰহণ অনুষ্ঠানত অংশ লোৱাৰ বাবে বাংলাদেশৰ ৰাষ্ট্ৰপতিগৰাকী ভাৰতলৈ আহিছে৷ সন্মানীয় অতিথিয়েগৰাকীয়ে ইয়াৰ পূৰ্বে ২০১৪ৰ ডিচেম্বৰত ভাৰতৰ এখন ৰাজ্য ভ্ৰমণ কৰিছিল৷ তেওঁ ২০১৮ৰ মাৰ্চত অনুষ্ঠিত আন্তঃৰাষ্ট্ৰীয় সৌৰ মৈত্ৰীৰ প্ৰথমখন বৈঠকৰ বাবে পুনৰ ভাৰত ভ্ৰমণলৈ আহিছিল৷


    ***


    AKT/VJ/SKS/MS

    
    
    (Release ID: 1573224) Visitor Counter : 3
    
    
      Read this release in: English , Urdu , Hindi , Marathi , Bengali , Gujarati , Tamil , Kannada