      ಪ್ರಧಾನ ಮಂತ್ರಿಯವರ ಕಛೇರಿ

      ಸಾರ್ವತ್ರಿಕ ಚುನಾವಣೆಗಳ ಐತಿಹಾಸಿಕ ಗೆಲುವಿಗೆ ಪ್ರಧಾನಿಯವರಿಗೆ ಅಭಿನಂದನೆಗಳ ಮಹಾಪೂರ
      Posted On: 25 MAY 2019 10:01PM by PIB Bengaluru


    ಸಾರ್ವತ್ರಿಕ ಚುನಾವಣೆಗಳ ಐತಿಹಾಸಿಕ ಗೆಲುವಿಗೆ ಪ್ರಧಾನಿಯವರಿಗೆ ಅಭಿನಂದನೆಗಳ ಮಹಾಪೂರ

    ಸಾರ್ವತ್ರಿಕ ಚುನಾವಣೆಗಳಲ್ಲಿ ಸಾಧಿಸಿದ ಐತಿಹಾಸಿಕ ಗೆಲುವಿಗಾಗಿ ವಿಶ್ವದಾದ್ಯಂತದಿಂದ ಪ್ರಧಾನಿಯವರಿಗೆ ಅಭಿನಂದನೆಗಳ ಮಹಾಪೂರ ಹರಿದುಬರುತ್ತಲೇ ಇದೆ. ಪ್ರಧಾನಿಯವರು ಇಂದು ಸೌದಿ ಅರೇಬಿಯಾದ ರಾಜಕುಮಾರ ಶ್ರೀ ಮೊಹಮ್ಮದ್ ಬಿನ್ ಸಲ್ಮಾನ್, ಕತಾರ್ ದೇಶದ ಅಮೀರ್ ಶ್ರೀ ಶೇಖ್ ತಮೀಮ್ ಹಮದ್ ಅಲ್-ತಹಾನಿ, ಜರ್ಮನಿಯ ಚಾನ್ಸಲರ್ ಶ್ರೀಮತಿ ಅಂಜೆಲಾ ಮರ್ಕೆಲ್, ಯುನೈಟೆಡ್ ಕಿಂಗ್ ಡಮ್ ಪ್ರಧಾನಿ ಶ್ರೀಮತಿ ತೆರೇಸಾ ಮೇ ಮತ್ತು ಶ್ರೀಲಂಕಾದ ಮಾಜಿ ಅಧ್ಯಕ್ಷ ಶ್ರೀ ಮಹೀಂದಾ ರಾಜಪಕ್ಸಾ ಅವರಿಂದ ದೂರವಾಣಿ ಕರೆಗಳನ್ನು ಸ್ವೀಕರಿಸಿದರು.

    
    ಸೌದಿ ರಾಜಕುಮಾರರಿಗೆ ಶುಭಾಶಗಳಿಗಾಗಿ ವಂದನೆ ಸಲ್ಲಿಸಿದ ಪ್ರಧಾನಿಯವರು, ಭಾರತದ ಜನತೆಯೊಂದಿಗೆ ತಮ್ಮ ಅಮೂಲ್ಯ ಸ್ನೇಹಕ್ಕಾಗಿ ಮತ್ತು ಎರಡೂ ದೇಶಗಳ ನಡುವಿನ ಸಂಬಂಧಗಳನ್ನು ನಿಕಟಗೊಳಿಸಲು ವೈಯಕ್ತಿಕ ಆಸಕ್ತಿಯನ್ನು ತೋರಿದ್ದಕ್ಕಾಗಿ ಅವರನ್ನು ಶ್ಲಾಘಿಸಿದರು
    
    ಪ್ರಧಾನಿಯವರನ್ನು ಅಭಿನಂದಿಸಿದ ಕತಾರ್ ಅಮೀರ್ ಅವರು, ಭಾರತ ಮತ್ತು ಕತಾರ್ ನಡುವಿನ ನಿಕಟ ಸಂಬಂಧಗಳನ್ನು ಪ್ರಸ್ತಾಪಿಸಿದರು. ಅಮೀರ್ ಅವರಿಗೆ ವಂದನೆ ಸಲ್ಲಿಸಿದ ಪ್ರಧಾನಿ ಮೋದಿಯವರು, ಎರಡೂ ರಾಷ್ಟ್ರಗಳ ನಡುವೆ ಬಲವಾದ ಸಹಭಾಗಿತ್ವ ನಿರ್ಮಾಣಕ್ಕೆ ಅವರ ಮಾರ್ಗದರ್ಶನವನ್ನು ಪ್ರಶಂಸಿಸಿದರು.
    
    ಪ್ರಧಾನಿಯವರಿಗೆ ಅಭಿನಂದನೆ ತಿಳಿಸಿದ ಚಾನ್ಸಲರ್ ಮರ್ಕೆಲ್ ಅವರು, ಎರಡೂ ದೇಶಗಳ ನಡುವಿನ ಸಂಬಂಧಗಳ ಬೆಳವಣಿಗೆಯನ್ನು ಪ್ರಸ್ತಾಪಿಸಿ, ಪರಸ್ಪರ ಹಿತಾಸಕ್ತಿಯ ಕ್ಷೇತ್ರಗಳಲ್ಲಿ ಇನ್ನೂ ಹೆಚ್ಚಿನ ಸಂಬಂಧ ವೃದ್ಧಿಯ ಆಸಕ್ತಿಯನ್ನು ವ್ಯಕ್ತಪಡಿಸಿದರು. ಪ್ರಧಾನಿಯವರು ಅವರಿಗೆ ವಂದನೆ ತಿಳಿಸಿ, ಎರಡು ದೇಶಗಳ ನಡುವಿನ ದ್ವಿಪಕ್ಷೀಯ ಸಂಬಂಧಗಳು ಹಾಗೆಯೇ ಜಾಗತಿಕ ಶಾಂತಿ ಮತ್ತು ಸಮೃದ್ಧತೆಯ ಹೆಚ್ಚಳದಲ್ಲಿ ಅವರ ಗಮನಾರ್ಹ ಪಾತ್ರವನ್ನು ಪ್ರಸ್ತಾಪಿಸಿದರು. ಮುಂಬರುವ ಜಪಾನ್ ನ ಒಸಾಕದ ಜಿ 20 ಶೃಂಗಸಭೆಯಲ್ಲಿ ಮತ್ತು ಭಾರತದಲ್ಲಿ ಈ ವರ್ಷದಲ್ಲಿ ನಡೆಯುವ ಎರಡು ರಾಷ್ಟ್ರಗಳ ನಡುವಿನ ಅಂತರ್ ಸರ್ಕಾರಿ ಸಮಾಲೋಚನೆಗಳಲ್ಲಿ ಮಾತುಕತೆ ನಡೆಸಲು ಇಬ್ಬರೂ ನಾಯಕರು ಎದುರು ನೋಡುತ್ತಿದ್ದಾರೆ.
    
    ಯುನೈಟೆಡ್ ಕಿಂಗ್ ಡಮ್ ಪ್ರಧಾನಿ ಮೇ ಅವರು ಸದೃಢ ಜನಾದೇಶಕ್ಕಾಗಿ ಪ್ರಧಾನಿಯವರನ್ನು ಅಭಿನಂದಿಸಿದರು. ಸಾರ್ವತ್ರಿಕ ಚುನಾವಣೆಗಳು ಪ್ರಜಾಪ್ರಭುತ್ವದ ಪ್ರಮುಖ ಪ್ರದರ್ಶನ ಎಂದು ವಿವರಿಸಿದ ಪ್ರಧಾನಿ ಮೇ, ಗಮನಾರ್ಹ ಕಾರ್ಯವನ್ನು ಪೂರ್ಣಗೊಳಿಸಿದ್ದಕ್ಕಾಗಿ ಭಾರತದ ಜನರನ್ನು ಶ್ಲಾಘಿಸಿದ್ದಾರೆ. ಪ್ರಧಾನಿ ಮೋದಿಯವರು ಬ್ರಿಟನ್ ಪ್ರಧಾನಿಯವರಿಗೆ ವಂದನೆ ಹೇಳಿದರು. ಬ್ರಿಟನ್ ನೊಂದಿಗೆ ದ್ವಿಪಕ್ಷೀಯ ಸಂಬಂಧಗಳ ಮತ್ತಷ್ಟು ಬಲವರ್ಧನೆಗಾಗಿ ಎಲ್ಲಾ ಆಯಾಮಗಳಲ್ಲೂ ಕೆಲಸ ಮಾಡುವ ತಮ್ಮ ಆಶಯವನ್ನು ಅವರು ವ್ಯಕ್ತಪಡಿಸಿದರು.
    
    ಅಭಿನಂದನೆಗಳಿಗಾಗಿ ಶ್ರೀಲಂಕಾದ ಮಾಜಿ ಅಧ್ಯಕ್ಷ ಶ್ರೀ ರಾಜಪಕ್ಸಾ ಅವರಿಗೆ ಪ್ರಧಾನಿಯವರು ವಂದನೆ ಸಲ್ಲಿಸಿದರು. ನೆರೆಹೊರೆಯ ರಾಷ್ಟ್ರಗಳಾದ ಭಾರತ ಮತ್ತು ಶ್ರೀಲಂಕಾ ದೀರ್ಘಕಾಲದಿಂದ ನಿಕಟ ಮತ್ತು ಸ್ನೇಹಪರ ಸಂಬಂಧಗಳನ್ನು ಹೊಂದಿವೆ. ಈ ಸಂಬಂಧಗಳು ಪ್ರಾಂತೀಯ ಶಾಂತಿ ಮತ್ತು ಸಮೃದ್ಧಿಗಾಗಿ ಹಾಗೆಯೇ ಎರಡೂ ರಾಷ್ಟ್ರಗಳ ಜನರ ಪ್ರಯೋಜನಕ್ಕಾಗಿ ವೃದ್ಧಿಸುವ ವಿಶ್ವಾಸವನ್ನು ವ್ಯಕ್ತಪಡಿಸಿದರು.

    
    
    (Release ID: 1572668) Visitor Counter : 40
    
    
      Read this release in: Assamese , English , Urdu , Marathi , Hindi , Bengali , Tamil