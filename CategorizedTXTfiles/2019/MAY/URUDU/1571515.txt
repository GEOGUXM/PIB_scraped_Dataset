      امور داخلہ کی وزارت

      وزیر اعظم جناب نریندر مودی نے سمندری طوفان ‘فانی’ سے متعلق ایک اعلیٰ سطحی میٹنگ کی
      Posted On: 02 MAY 2019 4:34PM by PIB Delhi


    نئی دہلی، 02 جنوری 2019 / وزیر اعظم جناب نریندر مودی نے آج یہاں سمندری طوفان ‘فانی’ سے پیدا ہونے والے حالات کا مقابلہ کرنے کے لئے متعلقہ ریاستی اور مرکزی وزارتوں ؍ایجنسیوں کی تیاریوں کا جائزہ لینے کے لئے ایک اعلیٰ سطحی میٹنگ کی۔


    ہندوستانی محکمہ موسمیات (آئی ایم ڈی) نے اطلاع دی ہے کہ 180 کلو میٹر فی گھنٹہ کی رفتار سے تیز ہوا کے ساتھ سمندری طوفان ‘فانی’ کے 3مئی کو قبل از دوپہراڈیشہ کے پوری کے جنوبی ساحل سے ٹکرانے کی امید ہے۔اس کے سبب گنجام، گجاپتی، خردہ، پوری، جگت سنگھ پور، کیندرا پاڑہ، بھدرک، جارج پور اور بالا سور پر مشتمل اڈیشہ کے ساحلی اضلاع میں بھاری بارش ہونے کی امید ہے۔ مغربی بنگال میں مشرقی اور مغربی مدنا پور اضلاع، جنوبی اور شمالی 24پرگنہ، ہاوڑہ، ہگلی، جھارگرام اور کولکاتا کے ساتھ ساتھ آندھرا پردیش کے سری کاکولم، وجیانگرم اور وشاکھاپٹنم اضلاع کے بھی اس سمندری طوفان سے متاثر ہونے کا امکان ہے۔ہندوستانی محکمہ موسمیات نے تقریباً 1.5 میٹر اونچی سمندری لہروں کا بھی انتباہ دیا ہے، جس کے سبب سمندری طوفان کے ساحل سے ٹکرانے کے وقت اڈیشہ کے گنجام، خردہ، پوری اور جگت سنگھ پور اضلاع کے نشیبی ساحلی علاقوں کے ڈوب جانے کا خدشہ ہے۔ ہندوستانی محکمہ موسمیات گزشتہ 24 اپریل سے تین تین گھنٹے میں اور آج سے ہر گھنٹے اس سے متعلق بلیٹن فراہم کررہا ہے، جس میں متعلقہ ریاستوں کو تازہ ترین پیش گوئی فراہم کی جارہی ہے۔


    کابینہ سکریٹری 29 اپریل 2019 سے قومی آفات کے بندوبست سے متعلق کمیٹی (این سی ایم سی )کی روزانہ میٹنگ منعقد کررہے ہیں، تاکہ ریاستی اور مرکزی ایجنسیوں کی تیاریوں کا جائزہ لیا جاسکے۔ ان میٹنگوں میں متعلقہ مرکزی وزارتوں کے سکریٹریز کے علاوہ اڈیشہ، آندھرا پردیش، مغربی بنگال، تمل ناڈو اور پڈوچیری کے چیف سکریٹریز؍ پرنسپل سکریٹریز شرکت کررہے ہیں۔ریاستی حکومتوں نے سمندری طوفان کا مقابلہ کرنے کے لئے تمام تیاریوں سے متعلق این سی ایم سی کو جانکاری دی ہے۔ اڈیشہ تقریباً 7.5 لاکھ افراد کو بحفاظت باہر نکالنے کے عمل میں مصروف ہے اور تقریباً 900 شیلٹروں کو تیار رکھا ہے، تاکہ بحفاظت باہر نکالے گئے ان افراد کو وہاں ٹھہرایا جاسکے۔ کابینہ سکریٹری کی ہدایت کے مطابق تمام مرکزی وزارتوں اور ایجنسیوں نے سمندری طوفان فانی سے پیدا ہونے والے حالات سے نمٹنے کے لئے تمام ضروری اقدامات کرلئے ہیں۔


    امور داخلہ کی وزارت متعلقہ ریاستی حکومتوں اور مرکزی ایجنسیوں کے ساتھ مسلسل رابطے میں ہے۔ امور داخلہ کی وزارت سمندری طوفان سے متاثر ہونے والی 4 ریاستوں کے لئے پہلے ہی 1086 کروڑ روپے پیشگی جاری کرچکی ہے۔قدرتی آفات سے نمٹنے والی قومی فورس ( این ڈی آر ایف ) 5ریاستوں میں اپنی54 ٹیموں کو پہلے ہی تعینات کررکھی ہے۔ یہ ٹیمیں کشتیوں، پیڑ کو کاٹنے والی مشینوں، ٹیلی کوم سازوسامان کے ساتھ پوری طرح لیس ہیں۔ علاوہ ازیں این ڈی آر ایف مزید 31 ٹیموں کو تیار کررکھی ہے۔


    انڈین کوسٹ گارڈ اور ہندوستانی بحریہ نے راحت اور بچاؤ کاری کارروائیوں کےلئے بحری جہازوں اور ہیلی کاپٹروں کو تعینات کیا ہے۔ 3 ریاستوں میں ہندوستانی بحری افواج اور ہندوستانی فضائیہ کی اکائیوں کو فوری استعمال کے لئے تیار رکھا گیا ہے۔ انسانی امداد اور قدرتی آفات کے لئے ریلیف اکائیوں کے ساتھ 8 جہازوں کو وشاکھاپٹنم میں تیار رکھا گیا ہے۔ نگرانی کرنے والے ایئر کرافٹ اور ہیلی کاپٹرس مشرقی ساحل سے متصل علاقوں کی فضائی نگرانی کررہے ہیں۔ قدرتی آفات سے متعلق ریلیف ٹیموں (ڈی آر ٹی) اور طبی ٹیموں (ایم ٹی) کو چنئی، وشاکھاپٹنم ، چلکا اور کولکاتا میں تیار رکھا گیا ہے۔


    بجلی کی وزارت نے ہنگامی حالات سے نمٹنے کے لئے نظام کو سرگرم کردیا ہے اور تیار ٹرانسفارمر، ڈی جی سیٹ اور دیگر آلات کو تیار کرکے رکھ رہی ہے، تاکہ جلد از جلد بجلی کی سپلائی بحال کی جاسکے۔مواصلات کی وزارت تمام ٹیلی کام ٹاور اور ایکسچینج کو مسلسل نگاہ میں رکھ رہی ہے ۔ علاوہ ازیں وزارت ٹیلی کام نیٹ ورک کی بحالی کے لئے پوری طرح تیار ہے۔ احتیاطی اقدامات کے طور پر ریلویز کی وزارت نے اڈیشہ کے متاثرہ علاقوں میں 99 ٹرینوں کے آپریشن کو منسوخ کردیا ہے۔ صحت کی وزارت صحت عامہ کی 17 ٹیموں اور فوری کارروائی کرنے والی 5 ٹیموں کو ایمرجنسی دواؤں کے ساتھ تیار کررکھی ہے۔ ڈبہ بند خوراک کی صنعتوں کی وزارت ڈبہ بند خوراک اور غذائی پیکٹ کو تیار رکھ رہی ہے، جبکہ پینے کے پانی کی وزارت بوتل بند پینے کے پانی کو تیار کررکھی ہے۔ جہاز رانی کی وزارت نے تمام جہازوں کو پارادیپ بندرگاہ سے الگ کرلیا ہے اور ایمرجنسی جہازوں اور کشتیوں (ٹگس) کو تعینات کردیا ہے۔


    این ڈی آر ایف ریاستی ایجنسیوں کو خطرے والے مقامات سے لوگوں کو باہر نکالنے میں تعاون کررہی ہے۔ اس کے علاوہ این ڈی آر ایف سمندری طوفان کے حالات سے نمٹنے کے لئے لگاتار سماجی بیداری مہم چلا رہی ہے۔


    جائزہ میٹنگ کے بعد وزیر اعظم نے سینئر افسران کو ہر ممکن کارروائی کرنے کی ہدایت دی تاکہ اس بات کو یقینی بنایا جاسکے کہ ریاستی حکومتوں کے ذریعہ لوگوں کو بحفاظت باہر نکالا جاسکے اور تمام ضروری خدمات مثلاً بجلی، ٹیلی مواصلات، صحت، پینے کے پانی کے بندوبست کے عمل کو یقینی بنایا جاسکے اور لوگوں کو ہونے والے نقصانات کی فوری بھرپائی ہوسکے۔ انہوں نے 24 گھنٹے ساتوں دن کنٹرول روم کو کام کرنے کے لئے بھی ہدایت دی۔


    اس میٹنگ میں کابینہ سکریٹری، داخلہ سکریٹری، قدرتی آفات سے نمٹنے والی قومی فورس (این ڈی آر ایف) اور ہندوستانی محکمہ موسمیات ( آئی ایم ڈی) کے ڈائریکٹر جنرل اور وزیر اعظم کے دفتر ( پی ایم او) امور داخلہ کی وزارت (ایم ایچ اے) اور ہندوستانی محکمہ موسمیات (آئی ایم ڈی) کے سینئر افسران نے شرکت کی۔


    ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔


    ( م ن ۔ م ع ۔ ع ر )


    U. No. 2024

    
    
    (Release ID: 1571515) Visitor Counter : 4
    
    
      Read this release in: English , Hindi