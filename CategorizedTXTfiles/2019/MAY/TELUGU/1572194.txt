      PIB Headquarters

      తెలంగాణ లో నేషనల్ ఇన్ స్టిట్యూట్ ఆఫ్ ఓపెన్ స్కూలింగ్ ‘ప్రత్యేక ఆన్ డిమాండ్ పరీక్ష’కు అడ్మిషన్ తేదీ 20 మే 2019 వరకు పొడిగింపు
      Posted On: 10 MAY 2019 5:56PM by PIB Hyderabad


    తెలంగాణ లో ఇంటర్ మీడియట్ పరీక్షలో ఫెయిలైన విద్యార్థినీ విద్యార్థుల కోసం రాష్ట్రం లో మే నెల 20 వ తేదీ నుండి మే నెల 31 వ తేదీ వరకు ఒక ‘ ప్రత్యేక ఆన్ డిమాండ్ ఎగ్జామినేషన్ ’ లను నిర్వహించడానికి నేషనల్ ఇన్ స్టిట్యూట్ ఆఫ్ ఓపెన్ స్కూలింగ్ (ఎన్ఐఒఎస్) ముందుకు వచ్చింది. తెలంగాణ స్టేట్ బోర్డ్ ఆఫ్ ఇంటర్మీడియట్ ఎడ్యుకేషన్ నిర్వహించే అడ్వాన్స్ డ్ సప్లిమెంటరీ పరీక్షలకు అదనంగా ఈ పరీక్ష లను రాసే వీలు విద్యార్థులకు ఉంది. ఇంటర్ పరీక్షలు రాసిన వారి లో మూడు లక్షల మందికి పైగా విద్యార్థినీ విద్యార్థులు ఈ పరీక్షలో ఉత్తీర్ణులు కాలేదు. పరీక్షలో తప్పినందుకు ఇరవై మందికి పైగా విద్యార్థినీ విద్యార్థుల మనస్తాపం తో ఆత్మహత్యలు చేసుకున్నారు. లక్షలాది మంది విద్యార్థుల భవిష్యత్తు ను దృష్టి లో పెట్టుకొని తాము మొట్టమొదటిసారిగా తెలంగాణ రాష్ట్ర విద్యార్థుల కోసం ప్రత్యేకంగా పరీక్షలను నిర్వహిస్తున్నాం అని ఎన్ఐఒఎస్ ప్రాంతీయ డైరెక్టర్ శ్రీ అనిల్ కుమార్ రోటె తెలిపారు. ఈ పరీక్షలు ఈ నెల 20 వ తేదీ నుండి ఈ నెల 31 వ తేదీ వరకు ఉంటాయని , ఈ పరీక్షలను రాయడం కోసం ఆన్ లైన్ లో రిజిస్ట్రేషన్ ల ప్రక్రియ ఇప్పటికే మొదలైందని , విద్యార్థుల పేర్ల నమోదు కు గడువును ఈ నెల 20 వ తేదీ వరకు పొడిగించడమైందని ఆయన శుక్రవారం నాడు ఒక ప్రకటన లో వివరించారు. ఈ విధానం ద్వారా విద్యార్థులు తాము ఉత్తీర్ణులు అయిన రెండు సబ్జెక్టుల మార్కులను బదిలీ చేసుకొని (ట్రాన్స్ ఫర్ ఆఫ్ క్రెడిట్) , మూడు సబ్జెక్టుల పరీక్షలు రాయవలసి ఉంటుంది. ఈ పరీక్ష ఫలితాలను చివరి సబ్జెక్ట్ పరీక్ష తేదీ నుండి 30 రోజులలో ప్రకటిస్తారు.


    విద్యార్థి తాను రాసిన మూడు సబ్జెక్టులు పాస్ అయిన తరువాత 5 సబ్జెక్టులతో కూడిన మార్క్ షీట్ ఇవ్వబడుతుంది. ఈ మార్క్ షీట్ లో ఎలాంటి చుక్క గుర్తు (యాస్టరిస్క్) , కంపార్ట్ మెంట్ లేదా సప్లిమెంటరీ అని రాసి ఉండదు. ప్రత్యేక ఆన్ డిమాండ్ పరీక్షలో నమోదు చేసుకోవడానికి ఎన్ఐఒఎస్ వెబ్ సైట్ www.nios.ac.in , https://sdmis.nios.ac.in ను సందర్శించాలి. నమోదు చేసుకోవడంలో ఏదైనా ఇబ్బంది ఎదురైన పక్షంలో ఎన్ఐఒఎస్ హైదరాబాద్ ప్రాంతీయ కార్యాలయాన్ని 040-24752859, 24750712 అనే ఫోన్ నంబర్ లలో సంప్రదించవచ్చు. ఈ అవకాశాన్ని విద్యార్థులు అందరూ సద్వినియోగపరచుకొని ఈ ప్రత్యేక ఆన్ డిమాండ్ పరీక్ష కోసం నమోదు చేసుకోవాలని , తమ విలువైన విద్యాసంవత్సర కాలాన్ని ఆదా చేసుకొని పరీక్షలలో సఫలీకృతులు కావాలని ఎన్ఐఒఎస్ ప్రాంతీయ డైరెక్టర్ ఆకాంక్షించారు.

    
    
    (Release ID: 1572194) Visitor Counter : 11