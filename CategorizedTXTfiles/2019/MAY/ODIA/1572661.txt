      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କୁ ଟେଲିଫୋନ ଯୋଗେ ବିଶ୍ଵ ନେତୃବୃନ୍ଦଙ୍କ ଶୁଭେଚ୍ଛା
      Posted On: 26 MAY 2019 1:39PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନିକଟକୁ ଏବେସୁଦ୍ଧା ତାଙ୍କର ଐତିହାସିକ ନିର୍ବାଚନ ବିଜୟ ସକାଶେ ଅଭିନନ୍ଦନର ସୁଅ ଛୁଟିବାରେ ଲାଗିଛି । ଆଜି ଯେଉଁସବୁ ବିଶ୍ୱ ନେତୃବର୍ଗ ପ୍ରଧାନମନ୍ତ୍ରୀଙ୍କୁ ଟେଲିଫୋନ ଯୋଗେ ବଧେଇ ଜଣାଇଛନ୍ତି ସେମାନଙ୍କ ମଧ୍ୟରେ ଅଛନ୍ତି ପାକିସ୍ତାନ ପ୍ରଧାନମନ୍ତ୍ରୀ ଶ୍ରୀ ଇମ୍ରାନ୍‌ ଖାନ୍‌ , ମାଳଦ୍ୱୀପର ପୂର୍ବତନ ରାଷ୍ଟ୍ରପତି ଶ୍ରୀ ମହମ୍ମଦ ନସୀଦ୍‌ , ନେପାଳର ପୂର୍ବତନ ପ୍ରଧାନମନ୍ତ୍ରୀ ଶ୍ରୀ ମାଧବ ନେପାଳ ।


    ଏହିସବୁ ନେତୃବର୍ଗଙ୍କ ଠାରୁ ଅଭିନନ୍ଦନ ବାର୍ତ୍ତା ପାଇ ପ୍ରଧାନମନ୍ତ୍ରୀ ଶ୍ରୀ ମୋଦୀ ସେମାନଙ୍କୁ ଧନ୍ୟବାଦ ଜ୍ଞାପନ କରିଛନ୍ତି । ପାକ ପ୍ରଧାନମନ୍ତ୍ରୀଙ୍କ ଠାରୁ ଟେଲିଫୋନରେ ଅଭିନନ୍ଦନ ବାର୍ତ୍ତା ପାଇଁ ପ୍ରଧାନମନ୍ତ୍ରୀ ଶ୍ରୀ ମୋଦୀ ତାଙ୍କୁ ଧନ୍ୟବାଦ ଜଣାଇଛନ୍ତି । ତାଙ୍କ ସରକାରଙ୍କ ପ୍ରତିବେଶୀ ପ୍ରଥମେ ନୀତି ପ୍ରସଙ୍ଗ ଦୋହରାଇ ପ୍ରଧାନମନ୍ତ୍ରୀ କହିଛନ୍ତି ଯେ , ମିଳିତ ଭାବେ ଉଭୟ ରାଷ୍ଟ୍ର ପ୍ରଥମେ ଦାରିଦ୍ର୍ୟ ବିରୋଧରେ ସଂଗ୍ରାମ କରିବା ଲାଗି ସେ ପୂର୍ବରୁ ପ୍ରସ୍ତାବ ଦେଇଛନ୍ତି , ସେ ଦିଗରେ ଉଭୟ ରାଷ୍ଟ୍ର ପ୍ରୟାସୀ ହେବା ଆବଶ୍ୟକ । ଦୁଇ ରାଷ୍ଟ୍ର ପାରସ୍ପରିକ ଆସ୍ଥା ଓ ବିଶ୍ୱାସଭାଜନ ହେବା ଦିଗରେ ଦାୟିତ୍ୱସମ୍ପନ୍ନ ଭାବେ କାର୍ଯ୍ୟ କରିବା ଆବଶ୍ୟକ ଯେଉଁଥିରେ କି ଏକ ହିଂସାମୁକ୍ତ ଏବଂ ଆତଙ୍କବାଦବିହୀନ ବାତାବରଣ ସୃଷ୍ଟି ହେବ ଏବଂ ପାରସ୍ପରିକ ସହଯୋଗ ଦ୍ୱାରା ଶାନ୍ତି , ପ୍ରଗତି ତଥା ସମୃଦ୍ଧିର ଏସୀୟ କ୍ଷେତ୍ର ଜନ୍ମଲାଭ କରିବ ବୋଲି ପ୍ରଧାନମନ୍ତ୍ରୀ ପ୍ରସ୍ତାବ ଦେଇଛନ୍ତି ।


    ମାଳଦ୍ଵୀପର ପୂର୍ବତନ ରାଷ୍ଟ୍ରପତି ନସୀଦ ପ୍ରଧାନମନ୍ତ୍ରୀଙ୍କୁ ତାଙ୍କର ଐତିହାସିକ ବିଜୟ ସକାଶେ ଅଭିନନ୍ଦନ ଜଣାଇବା ଅବସରରେ ପ୍ରଧାନମନ୍ତ୍ରୀ ତାଙ୍କୁ ଧନ୍ୟବାଦ ଜ୍ଞାପନ କରିଛନ୍ତି । ପ୍ରଧାନମନ୍ତ୍ରୀ କହିଛନ୍ତି ଯେ ମାଳଦ୍ୱୀପ ଓ ଭାରତ ବିଗତ ବର୍ଷରେ ପାରସ୍ପରିକ ଦ୍ୱିପାକ୍ଷିକ ସଂପର୍କକୁ ନିବିଡ଼ତର କରିପାରିଛନ୍ତି । ଏସୀୟ କ୍ଷେତ୍ରକୁ ଉଗ୍ରବାଦ ଓ ଅତିବାଦମୁକ୍ତ କରିବା ସକାଶେ ଉଭୟ ପକ୍ଷ ଘନିଷ୍ଠତାର ସହ କାର୍ଯ୍ୟ କରିବା ଲାଗି ସେ ପ୍ରସ୍ତାବ ଦେଇଛନ୍ତି । ମାଳଦ୍ୱୀପର ପୂର୍ବତନ ରାଷ୍ଟ୍ରପତିଙ୍କ ଧନ୍ୟବାଦ ଜଣାଇ ପ୍ରଧାନମନ୍ତ୍ରୀ କହିଲେ ଯେ ମାଳଦ୍ୱୀପ ସହ ଏକ ସୁଦୃଢ଼ ଓ ପାରସ୍ପରିକ ସ୍ୱାର୍ଥ ସମ୍ବଳିତ ସର୍ବାଙ୍ଗୀନ ସହଯୋଗ ଓ ଉନ୍ନତିର ସହଭାଗୀତା ରକ୍ଷା ସକାଶେ ଭାରତ ସଦାବେଳେ ଆଗ୍ରହୀ । ଏହା ଦ୍ୱାରା ଉଭୟ ରାଷ୍ଟ୍ରରେ ଏବଂ ଏହି କ୍ଷେତ୍ରରେ ଶାନ୍ତି , ନିରାପତ୍ତା ଓ ବିକାଶର ଧାରା ଜାରି ରହିବ ।


    ନେପାଳର ପୂର୍ବତନ ପ୍ରଧାନମନ୍ତ୍ରୀ ମାଧବ ନେପାଳ ପ୍ରଧାନମନ୍ତ୍ରୀଙ୍କ ବିପୁଳ ନିର୍ବାଚନୀ ବିଜୟରେ ତାଙ୍କୁ ବଧେଇ ଜଣାଇଛନ୍ତି । ପ୍ରଧାନମନ୍ତ୍ରୀ ଶ୍ରୀ ମୋଦି ଶ୍ରୀ ନେପାଳଙ୍କୁ ଏହି ସୌଜନ୍ୟ ପାଇଁ ଧନ୍ୟବାଦ ଜଣାଇ କହିଲେ ଯେ ଭାରତ ଏବେ ଏହି ସମଗ୍ର କ୍ଷେତ୍ରରେ ଏକ ବିଶ୍ୱ ଶକ୍ତି ଭାବେ ମୁଣ୍ଡ ଟେକିଛି । ଭାରତ ଓ ନେପାଳ ମଧ୍ୟରେ ସଦାବେଳେ ଘନିଷ୍ଠ ସଂପର୍କ ରହିଆସିଛି ଏବଂ ଐତିହାସିକ ଦୃଷ୍ଟିକୋଣରୁ ଦୁଇ ରାଷ୍ଟ୍ର ପରସ୍ପର ସହ ନିବିଡ଼ ସଂପର୍କରେ ରହି ଆସିଛନ୍ତି ଓ ତାହା ଆଗାମୀ ଦିନରେ ମଧ୍ୟ ନିବିଡ଼ତର ହେବ ବୋଲି ଶ୍ରୀ ମୋଦୀ ଦୃଢ଼ ଆଶା ପୋଷଣ କରିଛନ୍ତି ।


    ************

    
    
    (Release ID: 1572661) Visitor Counter : 29