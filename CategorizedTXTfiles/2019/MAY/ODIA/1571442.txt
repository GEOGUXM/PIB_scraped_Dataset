      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଫନି ମୁକାବିଲା ପ୍ରସ୍ତୁତି ସମୀକ୍ଷା କଲେ ଏନସିଏମସି
      • ଓଡିଶାର ଗଞ୍ଜାମ, ଗଜପତି, ଖୋର୍ଦ୍ଧା, ପୁରୀ, ଜଗତସିଂହପୁର, କେନ୍ଦ୍ରାପଡ଼ା, ଭଦ୍ରକ, ଯାଜପୁର ଏବଂ ବାଲେଶ୍ୱର ଆଦି ଉପକୂଳବର୍ତ୍ତୀ ଜିଲ୍ଲା ହେବ ପ୍ରଭାବିତ
      • ଓଡ଼ିଶାରେ 28ଟି ଏନଡିଆରଏଫ ଦଳ ମୁତୟନ
      • ରାଜ୍ୟକୁ ଦୁଇଟି ହେଲିକପ୍ଟର ଯୋଗାଇବାକୁ ପ୍ରତିରକ୍ଷା ମନ୍ତ୍ରଣାଳୟକୁ ନିର୍ଦ୍ଦେଶ ଦେଲେ କ୍ୟାବିନେଟ ସଚିବ
      • ପ୍ରଭାବିତ ଅଂଚଳରେ ଲୋକମାନଙ୍କୁ ଥଇଥାନ କରିବା ପାଇଁ ଓଡ଼ିଶାରେ 900ଟି ବାତ୍ୟା ଆଶ୍ରୟସ୍ଥଳୀ ପ୍ରସ୍ତୁତ
      Posted On: 01 MAY 2019 8:08PM by PIB Bhubaneshwar


    କ୍ୟାବିନେଟ ସଚିବ ଶ୍ରୀ ପି କେ ସିହ୍ନା ଜାତୀୟ ବିପର୍ଯ୍ୟୟ ପରିଚାଳନା କମିଟି (ଏନସିଏମସି) ବୈଠକରେ ଅତି ଭୀଷଣ ସାମୁଦ୍ରିକ ଝଡ଼ “ ଫନି ” କାରଣରୁ ସୃଷ୍ଟି ହେବାକୁ ଥିବା ପରିସ୍ଥିତିର ମୁକାବିଲା ଲାଗି ସମ୍ପୃକ୍ତ କେନ୍ଦ୍ରୀୟ ମନ୍ତ୍ରଣାଳୟ/ବିଭାଗଗୁଡ଼ିକର ପ୍ରସ୍ତୁତି ସମୀକ୍ଷା କରିଛନ୍ତି ।


    ଭାରତୀୟ ପାଣିପାଗ ବିଭାଗ (ଆଇଏମଡି) ପୂର୍ବାନୁମାନ କରିଛି ଯେ ସାମୁଦ୍ରିକ ଝଡ଼ ‘ ଫନି ’ ମେ ’ ତିନି ତାରିଖ ଅପରାହ୍ଣରେ ପୁରୀର ଦକ୍ଷିଣରେ ଓଡ଼ିଶା ଉପକୂଳ ଛୁଇଁବ । ଏହି ସମୟରେ ରାଜ୍ୟର ଉପକୂଳବର୍ତ୍ତୀ ଜିଲ୍ଲାରେ ପବନର ବେଗ ପାଖାପାଖି 180 କିଲୋମିଟର ରହିବ ବୋଲି ଅନୁମାନ କରାଯାଉଛି ।


    ଏହି ସାମୁଦ୍ରିକ ଝଡ଼ ଗଞ୍ଜାମ , ଗଜପତି , ଖୋର୍ଦ୍ଧା , ପୁରୀ , ଜଗତସିଂହପୁର , କେନ୍ଦ୍ରାପଡ଼ା , ଭଦ୍ରକ , ଯାଜପୁର ଏବଂ ବାଲେଶ୍ୱର ଆଦି ଓଡ଼ିଶାର ଉପକୂଳବର୍ତ୍ତୀ ଜିଲ୍ଲାକୁ ପ୍ରଭାବିତ କରିବ । ସେହିପରି ପଶ୍ଚିମବଙ୍ଗର ପୂର୍ବ ଏବଂ ପଶ୍ଚିମ ମିଦିନାପୁର , ଦକ୍ଷିଣ ଏବଂ ଉତ୍ତର 24 ପ୍ରଗଣା , ହାଓଡ଼ା , ହୁଗୁଳି , ଝାରଗ୍ରାମ ଏବଂ କୋଲକାତା ସମେତ ଆନ୍ଧ୍ର ପ୍ରଦେଶର ଶ୍ରୀକାକୁଲମ , ବିଜୟନଗରମ ଏବଂ ବିଶାଖାପାଟଣା ଜିଲ୍ଲାରେ ବାତ୍ୟାର ପ୍ରଭାବ ଅନୁଭୂତ ହେବ ।


    ଗଞ୍ଜାମ , ଖୋର୍ଦ୍ଧା , ପୁରୀ ଏବଂ ଜଗତସିଂହପୁର ଆଦି ଓଡ଼ିଶାର ଉପକୂଳବର୍ତ୍ତୀ ଜିଲ୍ଲାରେ ବାତ୍ୟା ସ୍ଥଳଭାଗ ଛୁଇଁବା ସମୟରେ ସମୁଦ୍ରରେ ଦେଢ଼ ମିଟର ଉଚ୍ଚତାର ଜୁଆର ଉଠିବ ବୋଲି ଆଇଏମଡି ପୂର୍ବାନୁମାନ କରିଛି ।


    ରାଜ୍ୟ ଏବଂ କେନ୍ଦ୍ରୀୟ ଏଜେନ୍ସିଗୁଡ଼ିକର ପ୍ରସ୍ତୁତି ସମୀକ୍ଷା କରି ବାତ୍ୟା ଦ୍ୱାରା ପ୍ରଭାବିତ ହେବାକୁ ଥିବା ଅଂଚଳରେ ଲୋକମାନଙ୍କ ଉଦ୍ଧାର କାର୍ଯ୍ୟ ଲାଗି ସମସ୍ତ ଆବଶ୍ୟକ ପଦକ୍ଷେପ ନେବା ଲାଗି ନିର୍ଦ୍ଦେଶ ଦେଇଛନ୍ତି । ଏଥିସହିତ ଖାଦ୍ୟ , ପାନୀୟ ଏବଂ ଔଷଧ ଆଦି ଜରୁରୀ ସାମଗ୍ରୀର ଯଥେଷ୍ଟ ଯୋଗାଣ ପାଇଁ ନିର୍ଦ୍ଦେଶ ଦେଇଛନ୍ତି ।


    ସାମୁଦ୍ରିକ ଝଡ଼ର ମୁକାବିଲା ଲାଗି ନିଆଯାଇଥିବା ପ୍ରସ୍ତୁତି ପଦକ୍ଷେପ ସମ୍ପର୍କରେ ସମ୍ପୃକ୍ତ ରାଜ୍ୟ ସରକାର ଏନସିଏମସିକୁ ଅବଗତ କରାଇଥିଲେ ।


    ଓଡ଼ିଶା ପକ୍ଷରୁ ସୂଚନା ଦିଆଯାଇଥିଲା ଯେ ପ୍ରଭାବିତ ଅଂଚଳରେ ଲୋକମାନଙ୍କୁ ଥଇଥାନ କରିବା ଲାଗି ପ୍ରାୟ 900ଟି ବାତ୍ୟା ଆଶ୍ରୟସ୍ଥଳୀକୁ ପ୍ରସ୍ତୁତ ରଖାଯାଇଛି । ଜରୁରୀ ଖାଦ୍ୟ ବିତରଣ ଲାଗି ରାଜ୍ୟକୁ ଦୁଇଟି ହେଲିକପ୍ଟର ଯୋଗାଇ ଦେବାକୁ ଅନୁରୋଧ କରାଯାଇଥିଲା । ଓଡ଼ିଶା ସରକାରଙ୍କ ଆବଶ୍ୟକତା ପୂରଣ କରିବା ଲାଗି ପ୍ରତିରକ୍ଷା ମନ୍ତ୍ରଣାଳୟକୁ କ୍ୟାବିନେଟ ସଚିବ ନିର୍ଦ୍ଦେଶ ଦେଇଥିଲେ ।


    ବିଦ୍ୟୁତ , ଟେଲିଯୋଗାଯୋଗ ଭଳି ଗୁରୁତ୍ୱପୂର୍ଣ୍ଣ ସେବା କ୍ଷତିଗ୍ରସ୍ତ ହେବା ସ୍ଥିତିରେ ଏହାର ତୁରନ୍ତ ମରାମତି ଏବଂ ସଂଚାଳନ ନିମନ୍ତେ ଆବଶ୍ୟକ ପ୍ରସ୍ତୁତି କରିବା ଲାଗି ବିଭାଗୀୟ କର୍ତ୍ତୃପକ୍ଷଙ୍କୁ କ୍ୟାବିନେଟ ସଚିବ ପରାମର୍ଶ ଦେଇଥିଲେ ।


    କୌଣସି ପ୍ରକାରର କ୍ଷୟକ୍ଷତିର ମୁକାବିଲା କରି ତୁରନ୍ତ ସେମାନଙ୍କ ସେବାକୁ ପୁନଃସଂଚାଳନ କରିବା ଲାଗି ରେଳବାଇ , ବେସାମାରିକ ବିମାନ ଚଳାଚଳ ମନ୍ତ୍ରଣାଳୟ ଏବଂ ଜାହାଜ ଚଳାଚଳ ମନ୍ତ୍ରଣାଳୟକୁ ନିର୍ଦ୍ଦେଶ ଦିଆଯାଇଥିଲା ।


    ଭାରତୀୟ ତଟରକ୍ଷୀ ବାହିନୀ ଏବଂ ନୌସେନା ରିଲିଫ ଏବଂ ଉଦ୍ଧାର କାର୍ଯ୍ୟ ପାଇଁ ସେମାନଙ୍କ ଜାହାଜ ଓ ହେଲିକପ୍ଟରକୁ ନିୟୋଜିତ କରିଛନ୍ତି । ସେନା ଏବଂ ବାୟୁସେନା ୟୁନିଟକୁ ତିନୋଟି ପ୍ରଭାବିତ ରାଜ୍ୟରେ ପ୍ରସ୍ତୁତ ରହିବା ଲାଗି କୁହାଯାଇଛି ।


    ଜାତୀୟ ବିପର୍ଯ୍ୟୟ ପ୍ରଶମନ ବଳ (ଏନଡିଆରଏଫ)ର 12ଟି ଦଳ ଆନ୍ଧ୍ର ପ୍ରଦେଶରେ , 28ଟି ଦଳ ଓଡ଼ିଶାରେ ଏବଂ 6ଟି ଦଳକୁ ପଶ୍ଚିମବଂଗରେ ନିୟୋଜିତ କରାଯାଇଛି । ଅତିରିକ୍ତ 32ଟି ଦଳକୁ ପ୍ରସ୍ତୁତ ରହିବା ଲାଗି କୁହାଯାଇଛି । ଏହିସବୁ ଦଳ ସହ ବୋଟ , ଗଛ କଟା ସରଞ୍ଜାମ , ଟେଲିକମ ସରଞ୍ଜାମ ଆଦି ରହିଛି ।


    ମତ୍ସ୍ୟଜୀବୀମାନଙ୍କୁ ସମୁଦ୍ର ମଧ୍ୟକୁ ଯିବାକୁ ନଦେବା ସୁନିଶ୍ଚିତ କରିବା ଲାଗି ରାଜ୍ୟଗୁଡ଼ିକ ପରାମର୍ଶ ଜାରି କରିଛନ୍ତି । ପ୍ରଭାବିତ ହେବାକୁ ଥିବା ରାଜ୍ୟଗୁଡ଼ିକ ପାଇଁ ପ୍ରତି ତିନି ଘଂଟାରେ ଥରେ ସୂଚନା ପ୍ରଦାନ କରିବାର ବ୍ୟବସ୍ଥା ଆଇଏମଡି ପକ୍ଷରୁ କରାଯାଇଛି । ସ୍ୱରାଷ୍ଟ୍ର ମନ୍ତ୍ରଣାଳୟ ମଧ୍ୟ ରାଜ୍ୟ ସରକାର ଏବଂ କେନ୍ଦ୍ର ସରକାରୀ ସଂସ୍ଥାଗୁଡ଼ିକ ସହିତ ନିୟମିତ ଯୋଗାଯୋଗରେ ରହିଛି ।


    ଆନ୍ଧ୍ର ପ୍ରଦେଶ , ଓଡ଼ିଶା ଏବଂ ପଶ୍ଚିମବଙ୍ଗର ମୁଖ୍ୟ ଶାସନ ସଚିବ/ପ୍ରମୁଖ ଶାସନ ସଚିବମାନେ ଭିଡିଓ କନଫରେନ୍ସିଂ ଜରିଆରେ (ଜାତୀୟ ବିପର୍ଯ୍ୟୟ ପରିଚାଳନା କମିଟି)ଏନସିଏମସି ବୈଠକରେ ଯୋଗ ଦେଇଥିଲେ । ସ୍ୱରାଷ୍ଟ୍ର , ଜାହାଜ ଚଳାଚଳ , ବେସାମରିକ ବିମାନ ଚଳାଚଳ , ରେଳ , ମତ୍ସ୍ୟସମ୍ପଦ , ଶକ୍ତି , ଟେଲିଯୋଗାଯୋଗ , ପ୍ରତିରକ୍ଷା , ପାନୀୟ ଜଳ ଏବଂ ସ୍ୱଚ୍ଛତା , ଖାଦ୍ୟ ପ୍ରକ୍ରିୟାକରଣ , ସ୍ୱାସ୍ଥ୍ୟ ମନ୍ତ୍ରଣାଳୟ , ଆଇଏମଡି , ଏନଡିଏମଏ ଏବଂ ଏନଡିଆରଏଫର ବରିଷ୍ଠ ଅଧିକାରୀମାନେ ମଧ୍ୟ ଏହି ବୈଠକରେ ଯୋଗ ଦେଇଥିଲେ ।


    ଆସନ୍ତାକାଲି ମଧ୍ୟ ସ୍ଥିତିର ସମୀକ୍ଷା ପାଇଁ ପୁଣିଥରେ ଏନସିଏମସିର ବୈଠକ ଆୟୋଜେନ କରାଯିବ ।


    **********

    
    
    (Release ID: 1571442) Visitor Counter : 36