      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପଦ୍ମ ପୁରସ୍କାର-2020 ପାଇଁ ନାମାଙ୍କନ ପତ୍ର ଆହ୍ୱାନ
      Posted On: 29 MAY 2019 6:52PM by PIB Bhubaneshwar


    ସାଧାରଣତନ୍ତ୍ର ଦିବସ ଅବସରରେ ପ୍ରଦାନ କରାଯିବାକୁ ଥିବା ପଦ୍ମ ପୁରସ୍କାର-2020 ପାଇଁ ମେ ’ 1 , 2019ରୁ ଅନଲାଇନ ନାମାଙ୍କନ/ସୁପାରିଶ ପତ୍ର ଦାଖଲ ଆରମ୍ଭ ହୋଇଛି । ନାମାଙ୍କନ ପତ୍ର ଦାଖଲର ଶେଷ ତାରିଖ ରହିଛି ସେପ୍ଟେମ୍ବର 15 , 2019 ।


    ପଦ୍ମ ପୁରସ୍କାର ଅନ୍ତର୍ଗତ ରହିଛି ପଦ୍ମବିଭୂଷଣ , ପଦ୍ମଭୂଷଣ ଏବଂ ପଦ୍ମଶ୍ରୀ ପୁରସ୍କାର । ଏହା ହେଉଛି ଦେଶର ସର୍ବଶ୍ରେଷ୍ଠ ବେସାମରିକ ପୁରସ୍କାର । 1954ରୁ ଆରମ୍ଭ ହୋଇଥିବା ଏହି ପୁରସ୍କାରକୁ ପ୍ରତିବର୍ଷ ସାଧାରଣତନ୍ତ୍ର ଦିବସ ଅବସରରେ ପ୍ରଦାନ କରାଯାଇଥାଏ । କଳା , ଶିକ୍ଷା , କ୍ରୀଡା , ଔଷଧ , ସମାଜ ସେବା , ବିଜ୍ଞାନ , ଇଞ୍ଜିନିୟରିଂ , ସାର୍ବଜନୀନ କ୍ଷେତ୍ର , ପ୍ରଶାସନିକ ସେବା , ବାଣିଜ୍ୟ ଓ ଶିଳ୍ପ ଆଦି କ୍ଷେତ୍ରରେ ଅସାଧାରଣ ସଫଳତା ଓ ସେବାର ସ୍ୱୀକୃତି ସ୍ୱରୂପ ଏହି ପୁରସ୍କାର ପ୍ରଦାନ କରାଯାଇଥାଏ । ଜାତି , ଜୀବିକା , ପଦବୀ ଓ ଲିଙ୍ଗ ଆଦି ନିର୍ବିଶେଷରେ ସମସ୍ତ ଭାରତୀୟ ନାଗରିକ ଏହି ପୁରସ୍କାର ପାଇଁ ଉପଯୁକ୍ତ । ଡାକ୍ତର ଓ ବୈଜ୍ଞାନିକଙ୍କ ବ୍ୟତୀତ ସରକାରୀ କର୍ମଚାରୀ ଓ ପିଏସୟୁମାନଙ୍କରେ କାମ କରୁଥିବା କର୍ମଚାରୀମାନେ ପଦ୍ମ ପୁରସ୍କାର ପାଇଁ ଯୋଗ୍ୟ ନୁହନ୍ତି ।


    କେବଳ ପଦ୍ମ ପୋର୍ଟାଲ www.padmaawards.gov.in ରେ ପଦ୍ମ ପୁରସ୍କାର ପାଇଁ ନାମାଙ୍କନ/ସୁପାରିଶ ପତ୍ର ଗ୍ରହଣ କରାଯିବ । କେନ୍ଦ୍ର ମନ୍ତ୍ରଣାଳୟ/ବିଭାଗ , ରାଜ୍ୟ/କେନ୍ଦ୍ରଶାସିତ ଅଂଚଳ ସରକାର , ଭାରତ ରତ୍ନ ଏବଂ ପଦ୍ମବିଭୂଷଣ ପୁରସ୍କାର ପ୍ରାପ୍ତ ବ୍ୟକ୍ତି , ଉତ୍କର୍ଷତା ପ୍ରାପ୍ତ ପ୍ରତିଷ୍ଠାନମାନଙ୍କୁ ଯୋଗ୍ୟ ପ୍ରାର୍ଥୀ ଚୟନ କରି ସେମାନଙ୍କ ପାଇଁ ନାମାଙ୍କନ ପତ୍ର ଦାଖଲ କରିବା ପାଇଁ ଅନୁରୋଧ କରାଯାଇଛି ।


    ପ୍ରତ୍ୟେକ ନାଗରିକ ନିଜ ପାଇଁ କିମ୍ବା ଅନ୍ୟମାନଙ୍କ ପାଇଁ ନାମାଙ୍କନ ପତ୍ର/ସୁପାରିଶ ପତ୍ର ଦାଖଲ କରିପାରିବେ । ଉପରୋକ୍ତ ୱେବସାଇଟରେ ନାମାଙ୍କନ ଦାଖଲ କରାଯାଉଥିବା ବ୍ୟକ୍ତିଙ୍କର ଅସାଧାରଣ ସଫଳତା ବା ସେବା ସମ୍ବନ୍ଧରେ 800 ଶବ୍ଦରେ ଏକ ବର୍ଣ୍ଣନା ସହିତ ଏକ ନିର୍ଦ୍ଧିଷ୍ଟ ଫର୍ମାଟରେ ଆବଶ୍ୟକୀୟ ସୂଚନା ପୁରଣ କରିବାକୁ ପଡିବ । ଅନଲାଇନରେ ସୁପାରିଶ କରାଯାଉଥିବା ବ୍ୟକ୍ତିଙ୍କ ପାଇଁ ସମସ୍ତ ଆବଶ୍ୟକୀୟ ସୂଚନା ପ୍ରଦାନ କରିବାକୁ ପଡିବ ।


    ମହିଳା , ସମାଜର ଦୁର୍ବଳ ବର୍ଗ , ତଫସିଲ ଭୁକ୍ତ ଜାତି ଏବଂ ଉପଜାତି ତଥା ଦିବ୍ୟାଙ୍ଗ ବ୍ୟକ୍ତିଙ୍କ ମଧ୍ୟରୁ ପୁରସ୍କାର ଯୋଗ୍ୟ ପ୍ରତିଭାବାନ ବ୍ୟକ୍ତିଙ୍କ ସଂଧାନ ପାଇଁ ପ୍ରୟାସ କରିବା ଲାଗି କେନ୍ଦ୍ର ମନ୍ତ୍ରଣାଳୟ/ବିଭାଗ , ରାଜ୍ୟ/କେନ୍ଦ୍ରଶାସିତ ଅଂଚଳ ସରକାରମାନଙ୍କୁ ଗୃହ ମନ୍ତ୍ରଣାଳୟ ଅନୁରୋଧ କରିଛି ।


    ଗୃହ ମନ୍ତ୍ରଣାଳୟର ୱେବସାଇଟ ( www.mha.gov.in )ର ‘ ପୁରସ୍କାର ଏବଂ ପଦକ ହେଡିଂ ’ ଅନ୍ତର୍ଗତ ଏ ସମ୍ବନ୍ଧରେ ଅଧିକ ସୂଚନା ଉପଲବ୍ଧ । https://padmaawards.gov.in/AboutAwards.aspx ଲିଙ୍କରେ ପୁରସ୍କାର ସମ୍ବନ୍ଧୀୟ ସର୍ତ ଓ ନିୟମ ଉପଲବ୍ଧ ।


    **********


    

    
    (Release ID: 1572785) Visitor Counter : 33