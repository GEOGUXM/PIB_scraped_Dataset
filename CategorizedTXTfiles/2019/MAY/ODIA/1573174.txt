      କ୍ୟାବିନେଟ

      3 କୋଟି ଖୁଚୁରା ବ୍ୟବସାୟୀ ଓ ଦୋକାନୀଙ୍କ ପାଇଁ ପେନସନ ଯୋଜନାକୁ କେନ୍ଦ୍ର କ୍ୟାବିନେଟର ମଞ୍ଜୁରି
      • ସରକାର ଗଠନର ପ୍ରଥମ ଦିନରେ ପ୍ରଧାନମନ୍ତ୍ରୀ ପାଳନ କଲେ ଆଉ ଏକ ପ୍ରତିଶ୍ରୁତି

      Posted On: 31 MAY 2019 6:28PM by PIB Bhubaneshwar

    ବାଣିଜ୍ୟ ଓ ବ୍ୟବସାୟରେ ଭାରତର ଏକ ମହାନ ପରମ୍ପରା ରହିଛି । ଆମର ବଣିକମାନଙ୍କର ଭାରତର ଅର୍ଥନୀତିର ବିକାଶରେ ଯଥେଷ୍ଟ ଯୋଗଦାନ ରହିଛି ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି ଅନୁଷ୍ଠିତ କେନ୍ଦ୍ର କ୍ୟାବିନେଟର ପ୍ରଥମ ବୈଠକରେ 3 କୋଟି ଖୁଚୁରା ବ୍ୟବସାୟୀ ଓ ଦୋକାନୀଙ୍କ ପାଇଁ ପେନସନ ଯୋଜନାକୁ ମଞ୍ଜୁରି ପ୍ରଦାନ କରାଯାଇଛି । ଏହି ନୂତନ ଯୋଜନା ଦ୍ୱାରା ଦେଶର ବଣିକ ଗୋଷ୍ଠୀ ବିଶେଷ ଭାବେ ଉପକୃତ ହୋଇପାରିବେ । ସାର୍ବଜନୀନ ସାମାଜିକ ସୁରକ୍ଷା ଯୋଜନା ସୁନିଶ୍ଚିତ କରିବା ସକାଶେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଦେଶବାସୀଙ୍କୁ ଦେଇଥିବା ପ୍ରତିଶ୍ରୁତି ଏହା ଦ୍ୱାରା ସାକାର ହୋଇପାରିବ ।


    ଏହି ଯୋଜନା କିଭଳି କାର୍ଯ୍ୟ କରିବ:


    ଏହି ଯୋଜନା ଅଧୀନରେ ସମସ୍ତ ଦୋକାନୀ , ଖୁଚୁରା ବେପାରୀ ଏବଂ ଆତ୍ମନିଯୁକ୍ତ ବ୍ୟକ୍ତିବିଶେଷଙ୍କୁ 60 ବର୍ଷରେ ପଦାର୍ପଣ କରିବା ପରେ ସେମାନଙ୍କୁ ମାସିକ 3000 ଟଙ୍କାର ପେନସନ ସୁନିଶ୍ଚିତ କରାଯିବାର ବ୍ୟବସ୍ଥା କରାଯାଇଛି ।


    ସମସ୍ତ ଦୋକାନୀ , ଖୁଚୁରା ବେପାରୀ ଏବଂ ଆତ୍ମନିଯୁକ୍ତ ବ୍ୟକ୍ତିବିଶେଷ ଯେଉଁମାନଙ୍କର ଜିଏସଟି ଅନୁସାରେ ବାର୍ଷିକ ବ୍ୟବସାୟ ପରିମାଣ 1.5 କୋଟି ଟଙ୍କାରୁ କମ୍‌ ହେଉଥିବ ଏବଂ ସେମାନଙ୍କ ବୟସ 18 ରୁ 40 ବର୍ଷ ଭିତରେ ହୋଇଥିବ , ସେମାନେ ଏହି ଯୋଜନାରେ ନିଜକୁ ସାମିଲ କରିପାରିବେ । ଏହି ଯୋଜନା ମାଧ୍ୟମରେ ଦେଶର ତିନିକୋଟି କ୍ଷୁଦ୍ର ଦୋକାନୀ ଓ ବ୍ୟବସାୟୀ ଉପକୃତ ହୋଇପାରିବେ ।


    ଏହି ଯୋଜନା ଆତ୍ମ ଘୋଷଣା ଉପରେ ଆଧାରିତ ଏବଂ ଏଥିପାଇଁ ଆଧାର କାର୍ଡ଼ ଓ ବ୍ୟାଙ୍କ ଜମାଖାତା ବ୍ୟତୀତ ଅନ୍ୟ କୌଣସି ନଥିର ଆବଶ୍ୟକତା ନାହିଁ । ଆଗ୍ରହୀ ବ୍ୟକ୍ତିମାନେ ସେମାନଙ୍କର ନାମ ଏଥିରେ ପଞ୍ଜିକରଣ କରିପାରିବେ । ଦେଶରେ ଥିବା 3,25,000 କମନ ସର୍ଭିସ ସେଣ୍ଟର ମାଧ୍ୟମରେ ସେମାନେ ନିଜର ନାମ ପଞ୍ଜିକରଣ କରିପାରିବେ ।


    ଭାରତ ସରକାର ସେମାନଙ୍କ ପାଇଁ ମ୍ୟାଚିଂ ଗ୍ରାଣ୍ଟ ହିତାଧିକାରୀଙ୍କ ଜମାଖାତାରେ ପୈଠ କରିବେ । ଉଦାହରଣ ସ୍ୱରୂପ ଜଣେ 29 ବର୍ଷ ବୟସ୍କ ଯୁବକ ଯଦି ମାସିକ 100 ଟଙ୍କା ଜମା କରେ ତେବେ କେନ୍ଦ୍ର ସରକାର ମଧ୍ୟ ସମାନ ପରିମାଣର ଅର୍ଥ ତାଙ୍କ ପେନସନ ଜମାଖାତାରେ ମାସିକ ଜମା କରିଚାଲିବେ । ଏହି ଯୋଜନାକୁ ସରକାର ଗଠନର ପ୍ରଥମ ଦିନରେ କାର୍ଯ୍ୟକାରୀ କରି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଦେଶବାସୀଙ୍କୁ ଦେଇଥିବା ତାଙ୍କର ପ୍ରତିଶ୍ରୁତି ପାଳନ କରିଛନ୍ତି । ଏଭଳି କ୍ଷୁଦ୍ର ବ୍ୟବସାୟୀ ଓ ଦୋକାନୀମାନଙ୍କ ପାଇଁ ପେନସନ ଯୋଜନା କରାଯିବା ଆବଶ୍ୟକ ବୋଲି ପ୍ରଧାନମନ୍ତ୍ରୀ ବାରମ୍ବାର କହି ଆସିଛନ୍ତି ଓ ଏହି ଦିଗରେ ସେ ସେମାନଙ୍କୁ ନିର୍ଭର ପ୍ରତିଶ୍ରୁତି ମଧ୍ୟ ପ୍ରଦାନ କରିଥିଲେ । ବାର୍ଦ୍ଧକ୍ୟ ଅବସ୍ଥାରେ ସେମାନଙ୍କ ପାଇଁ ଏଭଳି ପେନସନ ଯୋଜନା ଅଶେଷ ମାତ୍ରାରେ ସହାୟକ ହେବ ଓ ସେମାନେ ସ୍ୱାଭିମାନ ଓ ଆର୍ଥିକ ନିରାପତ୍ତାର ସହ ଜୀବନ ବଞ୍ଚିପାରିବେ ବୋଲି ପ୍ରଧାନମନ୍ତ୍ରୀ ମତ ପୋଷଣ କରିଛନ୍ତି ।


    *********************


    

    
    (Release ID: 1573174) Visitor Counter : 17