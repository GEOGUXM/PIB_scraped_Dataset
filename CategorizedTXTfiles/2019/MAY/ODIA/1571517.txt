      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସାମୁଦ୍ରିକ ଝଡ ଫନୀର ମୁକାବିଲା ଲାଗି ଉଚ୍ଚସ୍ତରୀୟ ବୈଠକରେ ଅଧ୍ୟକ୍ଷତା କଲେ ପ୍ରଧାନମନ୍ତ୍ରୀ
      Posted On: 02 MAY 2019 7:00PM by PIB Bhubaneshwar


    ସାମୁଦ୍ରିକ ଝଡ ଫନୀର ମୁକାବିଲା ଲାଗି ସଂପୃକ୍ତ କେନ୍ଦ୍ର ମନ୍ତ୍ରଣାଳୟ ଓ ଏଜେନ୍ସି ଗୁଡ଼ିକର ପ୍ରସ୍ତୁତିର ସମୀକ୍ଷା ପାଇଁ ଏକ ଉଚ୍ଚସ୍ତରୀୟ ବୈଠକରେ ଅଧ୍ୟକ୍ଷତା କରିଛନ୍ତି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ।


    ଭାରତୀୟ ପାଣିପାଗ ବିଭାଗ (ଆଇଏମଡି) ସୂଚନା ପ୍ରଦାନ କରିଛି ଯେ ମେ ’ 3 ତାରିଖ ଅପରାହ୍ନରେ ଫନୀ ଓଡିଶା ଉପକୂଳ ଅତିକ୍ରମ କରିବାର ଅନୁମାନ କରାଯାଉଛି ଏବଂ ଏହି ସମୟରେ ପବନର ବେଗ ଘଣ୍ଟା ପ୍ରତି 180 କିଲୋମିଟର ହେବାର ଆଶା କରାଯାଉଛି । ଏହାର ପ୍ରଭାବରେ ଓଡିଶାର ଉପକୂଳ ଜିଲ୍ଲା ଗଞ୍ଜାମ , ଗଜପତି , ଖୋର୍ଦ୍ଧା , ପୁରୀ , ଜଗତସିଂହପୁର , କେନ୍ଦ୍ରାପଡା , ଭଦ୍ରକ , ଜୟପୁର ଓ ବାଲେଶ୍ୱରରେ ପ୍ରବଳ ବର୍ଷାର ସମ୍ଭାବନା ରହିଛି । ପଶ୍ଚିମବଙ୍ଗର ପୂର୍ବ ଓ ପଶ୍ଚିମ ମେଦିନାପୁର , ଦକ୍ଷିଣ ଓ ଉତ୍ତର 24 ପ୍ରଗଣା , ହାୱଡା , ହୁଗୁଳୀ , ଝରଗ୍ରାମ , କୋଲକାତା ଏବଂ ଆନ୍ଧ୍ରପ୍ରଦେଶର ଶିକାକୁଲମ , ବିଜୟନଗରମ ଓ ବିଶାଖପାଟଣା ଜିଲ୍ଲା ଏହାଦ୍ୱାରା ପ୍ରଭାବିତ ହେବାର ସମ୍ଭାବନା ରହିଛି । ଆଇଏମଡି ମଧ୍ୟ ସତର୍କ କରିଛି ଯେ ଝଡର ପ୍ରଭାବରେ ଓଡିଶା ଉପକୂଳ ସମୁଦ୍ରରେ 1.5 ମିଟର ଝଡ ଉଠିବାର ସମ୍ଭାବନା ରହିଛି ଏବଂ ଏହାଦ୍ୱାରା ଗଞ୍ଜାମ , ଖୋର୍ଦ୍ଧା , ପୁରୀ ଓ ଜଗତସିଂହପୁର ଜିଲ୍ଲାର ତଳିଆ ଭୁମିକୁ ପାଣି ମାଡି ଆସିବାର ମଧ୍ୟ ସମ୍ଭାବନା ରହିଛି । ଏପ୍ରିଲ 24 ଠାରୁ ଆଇଏମଡି 24 ଘଣ୍ଟିଆ ବୁଲେଟିନ ପ୍ରସାରଣ କରୁଛି ଏବଂ ଆଜିଠାରୁ ସମସ୍ତ ପ୍ରଭାବିତ ରାଜ୍ୟମାନଙ୍କରେ ସଦ୍ୟତମ ପାଣିପାଗ ସ୍ଥିତି ଉପରେ ଘଣ୍ଟିକିଆ ବୁଲେଟିନ ପ୍ରସାରଣ କରୁଛି ।


    ରାଜ୍ୟ ଓ କେନ୍ଦ୍ରୀୟ ଏଜେନ୍ସିଗୁଡ଼ିକର ପ୍ରସ୍ତୁତିକୁ ନେଇ କ୍ୟାବିନେଟ ସଚିବ ଏପ୍ରିଲ 29 ଠାରୁ ଜାତୀୟ ବିପର୍ଯ୍ୟୟ ପ୍ରଶମନ କମିଟି (ଏନସିଏମସି)ର ଦୈନିକ ବୈଠକର ଆୟୋଜନ କରୁଛନ୍ତି । ଏହି ବୈଠକରେ ଓଡିଶା , ଆନ୍ଧ୍ରପ୍ରଦେଶ , ପଶ୍ଚିମବଙ୍ଗ , ତାମିଲନାଡୁ ଓ ପୁଡୁଚେରୀର ମୁଖ୍ୟ ସଚିବ ଓ ପ୍ରମୁଖ ସଚିବଙ୍କ ସହିତ ସଂପୃକ୍ତ କେନ୍ଦ୍ର ମନ୍ତ୍ରଣାଳୟର ସଚିବମାନେ ଭାଗନେଉଛନ୍ତି । ସାମୁଦ୍ରିକ ଝଡର ମୁକାବିଲା କରିବା ପାଇଁ ସେମାନଙ୍କ ସମସ୍ତ ପ୍ରସ୍ତୁତି ପଦକ୍ଷେପ ସମ୍ବନ୍ଧରେ ରାଜ୍ୟ ସରକାରମାନେ ଏନସିଏମସିକୁ ସୂଚନା ପ୍ରଦାନ କରିଛନ୍ତି । ଓଡିଶା 7.5 ଲକ୍ଷ ଲୋକଙ୍କୁ ସ୍ଥାନାନ୍ତରିତ କରିବାର ପ୍ରକ୍ରିୟାରେ ଲାଗିପଡିଛି ଏବଂ ସ୍ଥାନାନ୍ତରିତ ବ୍ୟକ୍ତିମାନଙ୍କ ପାଇଁ ପାଖାପାଖି 900 ବାତ୍ୟା ଆଶ୍ରୟ ସ୍ଥଳକୁ ପ୍ରସ୍ତୁତ ରଖାଯାଇଛି । ନିର୍ଦ୍ଦେଶ ଅନୁଯାୟୀ ଫନୀର ମୁକାବିଲା କରିବା ପାଇଁ କ୍ୟାବିନେଟ ସଚିବ , ସମସ୍ତ କେନ୍ଦ୍ର ମନ୍ତ୍ରଣାଳୟ ଓ ଏଜେନ୍ସି ଗୁଡ଼ିକ ଆବଶ୍ୟକୀୟ ପଦକ୍ଷେପ ଗ୍ରହଣ କରିଛନ୍ତି ।


    ଗୃହ ମନ୍ତ୍ରଣାଳୟ ସଂପୃକ୍ତ ରାଜ୍ୟ ସରକାର ଓ କେନ୍ଦ୍ରୀୟ ଏଜେନ୍ସିଗୁଡ଼ିକ ସହ ନିୟମିତ ଭାବେ ଯୋଗାଯୋଗରେ ରହିଛି । ପ୍ରଭାବିତ ହେବାକୁ ଥିବା ସମ୍ଭାବ୍ୟ ରାଜ୍ୟମାନଙ୍କ ପାଇଁ ଏମଏଚଏ ଅଗ୍ରୀମ 1086 କୋଟି ଟଙ୍କା ପ୍ରଦାନ କରିସାରିଛି । ଏନଡିଆରଏଫ 54ଟି ଦଳକୁ ବୋଟ୍ , ଗଛକଟା ଯନ୍ତ୍ର , ଟେଲିକମ ଉପକରଣ ଇତ୍ୟାଦି ସହିତ 5ଟି ରାଜ୍ୟରେ ପ୍ରସ୍ତୁତ କରି ରଖିଛି ଏବଂ 31ଟି ଦଳ ଷ୍ଟାଣ୍ଡବାଏ ଭାବେ ରହିଛନ୍ତି ।


    ଭାରତୀୟ ତଟରକ୍ଷୀ ବାହିନୀ ଓ ଭାରତୀୟ ନୌସେନା ରିଲିଫ ଓ ଉଦ୍ଧାର କାର୍ଯ୍ୟ ଲାଗି ଜାହାଜ ଓ ହେଲିକପ୍ଟର ମୁତୟନ କରିଛନ୍ତି । 3ଟି ରାଜ୍ୟରେ ସେନା ଓ ବାୟୁସେନା ୟୁନିଟଗୁଡ଼ିଙ୍କୁ ଷ୍ଟାଣ୍ଡବାଏ ଭାବେ ରଖାଯାଇଛି । ବିଶାଖପାଟଣାରେ ମାନବୀୟ ସହାୟତା ଓ ବିପର୍ଯ୍ୟୟ ରିଲିଫ ୟୁନିଟ ସହିତ 8ଟି ଜାହାଜ ଷ୍ଟାଣ୍ଡବାଏ ଭାବେ ରହିଛନ୍ତି । ପୂର୍ବ ଉପକୂଳରେ ବାୟୁଯାନ ଓ ହେଲିକପ୍ଟରଗୁଡ଼ିକ ନିୟମିତ ଭାବେ ଆକାଶମାର୍ଗରୁ ସର୍ଭେକ୍ଷଣ କରୁଛନ୍ତି । ରିଲିଫ ଦଳ ଓ ମେଡିକାଲ ଦଳଗୁଡ଼ିକୁ ଚେନ୍ନାଇ , ବିଶାଖପାଟଣା , ଚିଲିକା ଓ କୋଲକାତାରେ ଷ୍ଟାଣ୍ଡବାଏ ଭାବେ ରଖାଯାଇଛି ।


    ଶକ୍ତି ମନ୍ତ୍ରଣାଳୟ ଜରୁରୀକାଳୀନ ପ୍ରତିକ୍ରିୟା ସ୍ୱରୂପ ବିଦ୍ୟୁତ ସେବା ପୁଣି ଥରେ ଯୋଗାଇ ଦେବା ପାଇଁ ଟ୍ରାନ୍ସଫରମର , ଡିଜି ସେଟ୍ ଓ ଅନ୍ୟାନ୍ୟ ଉପକରଣ ପ୍ରସ୍ତୁତ କରି ରଖିଛି । ଟେଲିକମ ମନ୍ତ୍ରଣାଳୟ ସମସ୍ତ ଟେଲିକମ ଟାୱାର ଓ ଏକ୍ସଚେଞ୍ଜ ଉପରେ ନିୟମିତ ଭାବେ ନଜର ରଖିଛି ଏବଂ ଟେଲିକମ ନେଟୱର୍କ ପୁଣିଥରେ ଚାଲୁ କରିବା ପାଇଁ ସମ୍ପୂର୍ଣ୍ଣ ଭାବେ ପ୍ରସ୍ତୁତ ହୋଇ ରହିଛି । ସତର୍କତା ପଦକ୍ଷେପ ସ୍ୱରୂପ ରେଳ ମନ୍ତ୍ରଣାଳୟ ଓଡିଶାର ପ୍ରଭାବିତ ଅଂଚଳମାନଙ୍କରେ 99ଟି ଟ୍ରେନର ଚଳାଚଳକୁ ବାତିଲ କରିଛି । ସ୍ୱାସ୍ଥ୍ୟ ମନ୍ତ୍ରଣାଳୟ ଜନସାଧାରଣଙ୍କ ସ୍ୱାସ୍ଥ୍ୟସେବା ଲାଗି 17ଟି ଏବଂ 5ଟି କ୍ୱିକ୍ ରେସପନ୍ସ ମେଡିକାଲ ଦଳକୁ ଜରୁରୀ ଔଷଧ ସହ ପ୍ରସ୍ତୁତ କରି ରଖିଛି । ପ୍ରସ୍ତୁତ ହୋଇଥିବା ଖାଦ୍ୟ ପ୍ୟାକେଟ ସହ ଖାଦ୍ୟ ପ୍ରକ୍ରିୟାକରଣ ମନ୍ତ୍ରଣାଳୟ ଓ ପ୍ୟାକେଟ ପାଣି ସହ ପାନୀୟ ଜଳ ମନ୍ତ୍ରଣାଳୟ ପ୍ରସ୍ତୁତ ହୋଇ ରହିଛନ୍ତି । ଜାହାଜ ଚଳାଚଳ ମନ୍ତ୍ରଣାଳୟ ତରଫରୁ ପାରାଦ୍ୱୀପ ବନ୍ଦରରେ ସମସ୍ତ ଜାହାଜ ଚଳାଚଳକୁ ବାତିଲ କରାଯାଇଛି ଏବଂ ଜରୁରୀକାଳୀନ ବୋଟ ମୁତୟନ କରାଯାଇଛି ।


    ପ୍ରଭାବିତ ହେବାକୁ ଥିବା ଅଂଚଳଗୁଡ଼ିକରୁ ଲୋକମାନଙ୍କୁ ସ୍ଥାନାନ୍ତରିତ କରାଇବାରେ ଏନଡିଆରଏଫ ରାଜ୍ୟ ଏଜେନ୍ସିଗୁଡ଼କର ସହାୟତା କରୁଛନ୍ତି ଏବଂ ଝଡ ପରିସ୍ଥିତିର ମୁକାବିଲା କରିବା ପାଇଁ ବିଭିନ୍ନ ସ୍ଥାନରେ ସଚେତନତା କାର୍ଯ୍ୟକ୍ରମର ଆୟୋଜନ କରୁଛନ୍ତି ।


    ପରିସ୍ଥିତିର ସମୀକ୍ଷା କରିବା ପରେ ସତର୍କତାମୂଳକ ପଦକ୍ଷେପ ନିଶ୍ଚିତ କରିବା ଓ ରିଲିଫ ଏବଂ ଉଦ୍ଧାର କାର୍ଯ୍ୟ ଲାଗି ଆବଶ୍ୟକୀୟ ପଦକ୍ଷେପ ଗ୍ରହଣ କରିବା ପାଇଁ ପ୍ରଧାନମନ୍ତ୍ରୀ କହିଛନ୍ତି । ଏଥି ସହିତ ପ୍ରଭାବିତ ରାଜ୍ୟମାନଙ୍କର ପଦାଧିକାରୀଙ୍କ ସହ ଉତ୍ତମ ଯୋଗାଯୋଗ ରକ୍ଷା କରିବା ଲାଗି ପ୍ରଧାନମନ୍ତ୍ରୀ ବରିଷ୍ଠ ପଦାଧିକାରୀମାନଙ୍କୁ ନିର୍ଦ୍ଦେଶ ପ୍ରଦାନ କରିଛନ୍ତି ।


    କ୍ୟାବିନେଟ ସଚିବ , ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବ , ଅତିରିକ୍ତ ପ୍ରମୁଖ ସଚିବ , ଗୃହ ସଚିବ ଏବଂ ଆଇଏମଡି , ଏନଡିଆରଏଫ , ଏନଡିଏମଏ ଓ ପିଏମଓର ଅନ୍ୟାନ୍ୟ ବରିଷ୍ଠ ପଦାଧିକାରୀମାନେ ଏହି ବୈଠକରେ ଯୋଗଦେଇଥିଲେ ।


    **********


    

    
    (Release ID: 1571517) Visitor Counter : 64