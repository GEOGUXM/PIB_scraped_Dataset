      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ମୋଦୀଙ୍କୁ ବିଶ୍ୱ ନେତୃବର୍ଗଙ୍କ ଅଭିନନ୍ଦନ
      Posted On: 23 MAY 2019 2:32PM by PIB Bhubaneshwar


    ସଦ୍ୟ ଅନୁଷ୍ଠିତ ସାଧାରଣ ନିର୍ବାଚନରେ ବିପୁଳ ବିଜୟ ପରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନିକଟକୁ ବିଶ୍ୱ ନେତୃବର୍ଗଙ୍କ ଅଭିନନ୍ଦନର ସୁଅ ଛୁଟିବାରେ ଲାଗିଛି । ଟେଲିଫୋନ ଯୋଗେ ଆଜି ପ୍ରଧାନମନ୍ତ୍ରୀଙ୍କୁ ଯେଉଁସବୁ ବିଶ୍ୱ ନେତୃବର୍ଗ ଅଭିନନ୍ଦନ ଓ ବଧେଇ ଜଣାଇଛନ୍ତି ସେମାନଙ୍କ ମଧ୍ୟରେ ଅଛନ୍ତି ବାଂଲାଦେଶର ପ୍ରଧାନମନ୍ତ୍ରୀ ଶେଖ୍‌ ହାସିନା , ଭୁଟାନ ନରେଶ ଜିଗମେ ଖେସାର ନାମଗ୍ୟେଲ ୱାଙ୍ଗଚୁକ୍‌ , ଭୁଟାନ ପ୍ରଧାନମନ୍ତ୍ରୀ ଡ଼କ୍ଟର ଲୋତେ ସେରିଂ , ନେପାଳ ପ୍ରଧାନମନ୍ତ୍ରୀ ଶ୍ରୀ କେ ପି ଶର୍ମା ଓଲି , ମାଳଦ୍ୱୀପ ରାଷ୍ଟ୍ରପତି ଇବ୍ରାହିମ୍‌ ମହମ୍ମଦ ସୋଲି , ଶ୍ରୀଲଙ୍କା ପ୍ରଧାନମନ୍ତ୍ରୀ ଶ୍ରୀ ରନିଲ ୱିକ୍ରମସିଂଘେ , ରୁଷିଆ ରାଷ୍ଟ୍ରପତି ଭ୍ଲାଦିମିର ପୁଟିନ , ଫ୍ରାନ୍ସ ରାଷ୍ଟ୍ରପତି ଇମାନୁଏଲ ମାକ୍ରନ , ଜାପାନ ପ୍ରଧାନମନ୍ତ୍ରୀ ଶ୍ରୀ ସିଞ୍ଜୋ ଆବେ , ଅଷ୍ଟ୍ରେଲିଆ ପ୍ରଧାନମନ୍ତ୍ରୀ ସ୍କର୍ଟ ମୋରିସନ୍‌ , ମରିସସ ପ୍ରଧାନମନ୍ତ୍ରୀ ପ୍ରବିନ୍ଦ ଜଗନ୍ନାଥ , ସଂଯୁକ୍ତ ଆରବ ଏମିରେଟ୍ସର ଯୁବରାଜ ମହମ୍ମଦ ବିନ୍‌ ଜାୟେଦ୍‌ , ଇସ୍ରାଏଲ ପ୍ରଧାନମନ୍ତ୍ରୀ ବେଞ୍ଜାମିନ ନେତାନ୍ୟାହୁ ଏବଂ ଆହୁରି ଅନେକ ପ୍ରମୁଖ ନେତା । 2019 ମସିହାର ସାଧାରଣ ନିର୍ବାଚନରେ ପ୍ରଧାନମନ୍ତ୍ରୀ ଶ୍ରୀ ମୋଦୀଙ୍କ ବିଜୟରେ ଏହିସବୁ ନେତୃବର୍ଗ ସେମାନଙ୍କର ଅଭିନନ୍ଦନ ବାର୍ତ୍ତା ପ୍ରେରଣ କରିଛନ୍ତି ।


    ଏହିସବୁ ନେତୃବର୍ଗ ପ୍ରଧାନମନ୍ତ୍ରୀ ଶ୍ରୀ ମୋଦୀଙ୍କୁ ହାର୍ଦ୍ଦିକ ଅଭିନନ୍ଦନ ଜଣାଇବା ସହ ଭାରତର ଜନନସାଧାରଣଙ୍କର ତାଙ୍କ ନେତୃତ୍ୱ ଉପରେ ଥିବା ଗଭୀର ଆସ୍ଥା ଏବଂ ଏହି ବିଶ୍ୱାସକୁ ସେମାନେ ମତାଧିକାର ମାଧ୍ୟମରେ ସାବ୍ୟସ୍ତ କରିଥିବା ବ୍ୟକ୍ତ କରିଛନ୍ତି ।


    ବିଶ୍ଵ ନେତୃବର୍ଗଙ୍କ ଏଭଳି ଶୁଭେଚ୍ଛାକୁ କୃତଜ୍ଞତାର ସହ ଗ୍ରହଣ କରିବା ସହ ପ୍ରଧାନମନ୍ତ୍ରୀ ଶ୍ରୀ ମୋଦୀ ସେମାନଙ୍କୁ ଧନ୍ୟବାଦ ଜଣାଇଛନନ୍ତି । ସେ କହିଛନ୍ତି ଯେ ଦେଶର ସାଧାରଣ ନିର୍ବାଚନ ଭାରତୀୟ ଗଣତନ୍ତ୍ରକୁ ଅଧିକ ମଜଭୁତ କରିଛି ଯାହା ବିଶ୍ୱର ସର୍ବବୃହତ୍‌ ଗଣତନ୍ତ୍ର ଭାବେ ସୁପରିଚିତ । ପାରସ୍ପରିକ ବିକାଶ ଓ ପ୍ରଗତି ପାଇଁ ବିଶ୍ୱର ବିଭିନ୍ନ ନେତୃବର୍ଗଙ୍କ ସହଯୋଗ ସକାଶେ ସେମାନଙ୍କୁ ଧନ୍ୟବାଦ ଜଣାଇ ପ୍ରଧାନମନ୍ତ୍ରୀ କହିଛନ୍ତି ଯେ ଆଗାମୀ ଦିନରେ ମଧ୍ୟ ଭାରତ ସହ ସେମାନଙ୍କର ଏଭଳି ପାରସ୍ପରିକ ସହଯୋଗ ଓ ଦ୍ୱିପାକ୍ଷିକ ସଂପର୍କ ଜାରି ରହିବ । ବିଶ୍ୱର ପ୍ରତ୍ୟେକ ରାଷ୍ଟ୍ର ସହ ସୁସମ୍ପର୍କ ରକ୍ଷା ଦ୍ୱାରା ଭାରତ ବିଶ୍ୱକୁ ଆଗକୁ ଆଗେଇ ନେବାରେ ସକଳ ପ୍ରକାର ସହଯୋଗ କରିବ ବୋଲି ସେ କହିଛନ୍ତି ।


    ଅନେକ ବିଶ୍ୱ ନେତା ଯେଉଁମାନେ କି ସାମାଜିକ ଗଣମାଧ୍ୟମ ଏବଂ ଅନ୍ୟାନ୍ୟ ମାଧ୍ୟମରେ ପ୍ରଧାନମନ୍ତ୍ରୀଙ୍କୁ ଅଭିନନ୍ଦନ ଓ ବଧେଇ ଜଣାଇଛନ୍ତି ସେମାନଙ୍କୁ ମଧ୍ୟ ଶ୍ରୀ ମୋଦୀ ଧନ୍ୟବାଦ ଓ କୃତଜ୍ଞତା ଜ୍ଞାପନ କରିଛନ୍ତି ।


    **********

    
    
    (Release ID: 1572506) Visitor Counter : 18