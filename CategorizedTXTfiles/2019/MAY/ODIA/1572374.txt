      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ତୈଳ ଏବଂ ପ୍ରାକୃତିକ ବାଷ୍ପ କ୍ଷେତ୍ରର ବିକାଶ ଲାଗି ଧର୍ମେନ୍ଦ୍ର ପ୍ରଧାନଙ୍କୁ ରିପୋର୍ଟ ଦେଲା ଉଚ୍ଚସ୍ତରୀୟ କମିଟି
      • ଆମଦାନୀ ନିର୍ଭରଶୀଳତା ହ୍ରାସ ରଣନୀତି ସୁପାରିସ
      • ଗବେଷଣା ଏବଂ ବିକାଶ କେନ୍ଦ୍ର ମଧ୍ୟରେ ସମନ୍ୱୟ, ଟିକସ, ବ୍ୟବସାୟିକ ଆହ୍ୱାନ ଆଦି ପ୍ରସଙ୍ଗର ଅନୁଧ୍ୟାନ
      Posted On: 21 MAY 2019 1:42PM by PIB Bhubaneshwar


    ତୈଳ ଏବଂ ପ୍ରାକୃତିକ ବାଷ୍ପ ରାଷ୍ଟ୍ରାୟତ ଉଦ୍ୟୋଗଗୁଡ଼ିକର ଗବେଷଣା ଏବଂ ବିକାଶ କେନ୍ଦ୍ର ମଧ୍ୟରେ ସମନ୍ୱୟ ପ୍ରତିଷ୍ଠା କରିବା ; ଟିକସ ପ୍ରସଙ୍ଗ ତଥା ତୈଳ ଓ ପ୍ରାକୃତିକ ବାଷ୍ପ ରାଷ୍ଟ୍ରାୟତଗୁଡ଼ିକୁ ଜିଏସଟିରୁ ଲାଭ ଆଦି ପ୍ରସଙ୍ଗର ଅନୁଧ୍ୟାନ ଲାଗି ଭାରତ ସରକାରଙ୍କ ଦ୍ୱାରା ଗଠିତ ଉଚ୍ଚସ୍ତରୀୟ କମିଟି ଆଜି ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ , ଦକ୍ଷତା ବିକାଶ ଏବଂ ଉଦ୍ୟମିତା ମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କୁ ଏହାର ରିପୋର୍ଟ ଦାଖଲ କରିଛି । ବିଶିଷ୍ଟ ବୈଜ୍ଞାନିକ ଡ. ଅନିଲ କାକୋଦକର ଏବଂ ଆର୍ଥିକ ଓ ଟିକସ ପ୍ରସଙ୍ଗରେ ବିଶେଷଜ୍ଞ ସିଦ୍ଧାର୍ଥ ପ୍ରଧାନଙ୍କୁ ନେଇ ଗଠିତ ଏହି ଉଚ୍ଚସ୍ତରୀୟ କମିଟି ମଧ୍ୟ ତୈଳ ଏବଂ ପ୍ରାକୃତିକ ବାଷ୍ପ ରାଷ୍ଟ୍ରାୟତ ଉଦ୍ୟୋଗ ଏବଂ ଯୁଗ୍ମ ଉପକ୍ରମଗୁଡ଼ିକର ମିଶ୍ରଣକୁ ଅନୁଧ୍ୟାନ କରୁଛି । ଏହାଛଡ଼ା ତୈଳ ସେବା ଏବଂ ସାରା ବିଶ୍ୱର ତୈଳ ଓ ପ୍ରାକୃତିକ ବାଷ୍ପ କ୍ଷେତ୍ରକୁ ଯୋଗ୍ୟ ମାନବ ସମ୍ବଳ ଯୋଗାଣର ଆବଶ୍ୟକତା ଏବଂ ସମ୍ଭାବନାକୁ ଉଜାଗର କରିବା ଦିଗରେ କାର୍ଯ୍ୟ କରୁଛି ।


    ଇନ୍ଧନ ନିରାପତା ଭାରତ ପାଇଁ ଏକ ଗୁରୁତ୍ୱପୂର୍ଣ୍ଣ ରଣନୈତିକ ପ୍ରାଥମିକତା । 2018ରେ ଭାରତ 204.92 ମେଟ୍ରିକ ଟନ୍ ପେଟ୍ରୋଲିୟମ ଉତ୍ପାଦ ଏବଂ 58.64 ବିସିଏମ ପ୍ରାକୃତିକ ବାଷ୍ପ ଉପଯୋଗ କରିଛି । ଅପରପକ୍ଷରେ ଅଶୋଧିତ ତୈଳ ଏବଂ ପ୍ରାକୃତିକ ବାଷ୍ପର ଘରୋଇ ଉତ୍ପାଦନ ସ୍ଥିର ରହିଛି । ଅଶୋଧିତ ତୈଳ ଏବଂ ପ୍ରାକୃତିକ ବାଷ୍ପର ଆମଦାନୀ ନିର୍ଭରଶୀଳତା ଯଥାକ୍ରମେ 82.59% ଏବଂ 45.89% ରହିଥିଲା । ଯାହା ଆଗାମୀ ଦିନରେ ବୃଦ୍ଧି ପାଇବାର ସମ୍ଭାବନା ରହିଛି । ତେଣୁ ଇନ୍ଧନ ସୁରକ୍ଷା ଭାରତ ପାଇଁ ଏକ ନିରନ୍ତର ଆବଶ୍ୟକତା ।


    ଏହାକୁ ଦୃଷ୍ଟିରେ ରଖି ଉଚ୍ଚସ୍ତରୀୟ କମିଟି ବିଭିନ୍ନ ତୈଳ ଏବଂ ପ୍ରାକୃତିକ ବାଷ୍ପର ଗବେଷଣା ଏବଂ ବିକାଶ ତଥା ତାଲିମ ସଂସ୍ଥାନଗୁଡ଼ିକୁ ପରିଦର୍ଶନ କରିଥିଲା । ତୈଳ କ୍ଷେତ୍ରର ବରିଷ୍ଠ ଅଧିକାରୀ ଏବଂ ମୁଖ୍ୟ ପରିଚାଳନା ଅଧିକାରୀମାନଙ୍କ ସହିତ ଆଲୋଚନା କରି ବ୍ୟବସାୟ , ଏଥିରେ ରହିଥିବା ଆହ୍ୱାନ ଏବଂ ସମ୍ଭାବନାଗୁଡ଼ିକୁ ବୁଝିବା ଲାଗି ଚେଷ୍ଟା କରିଥିଲା । ଏହାପରେ କମିଟି ଆବଶ୍ୟକ ସୁପାରିସ କରିଥିଲା । କମିଟି ଦାଖଲ କରିଥିବା ଏହାର ରିପୋର୍ଟରେ କେତେକ ସ୍ୱଳ୍ପ , ମଧ୍ୟମ ଏବଂ ଦୀର୍ଘ ଅବଧିର ରଣନୀତି ସମ୍ପର୍କରେ ସୁପାରିସ କରିଛି । ଏଥିରେ ବିଶେଷ କରି ଦେଶର ଆମଦାନୀ ନିର୍ଭରଶୀଳତାକୁ ହ୍ରାସ କରିବାର ରଣନୀତିକୁ କାର୍ଯ୍ୟକାରୀ କରିବା ଉପରେ ଗୁରୁତ୍ୱାରୋପ କରାଯାଇଛି ।


    ଏହି ପ୍ରସଙ୍ଗରେ ନୀତି ପ୍ରଣୟନ ସମୟରେ ଉଚ୍ଚସ୍ତରୀୟ କମିଟିର ସୁପାରିସଗୁଡ଼ିକୁ ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ ବିବେଚନା କରିବ ବୋଲି ସୂଚନା ମିଳିଛି ।


    ******************

    
    
    (Release ID: 1572374) Visitor Counter : 23