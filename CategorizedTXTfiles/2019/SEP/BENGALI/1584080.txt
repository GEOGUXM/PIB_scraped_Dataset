      স্বরাষ্ট্র মন্ত্রক

      কেন্দ্রীয় স্বরাষ্ট্র মন্ত্রী শ্রী অমিত শাহ জম্মু-কাশ্মীরের একদল প্রতিনিধির সঙ্গে সাক্ষাৎ করলেন
      
      আপনাদের এবং আমাদের লড়াই সন্ত্রাসবাদের বিরুদ্ধে, জম্মু-কাশ্মীরকে রাজ্যের মর্যাদা দ্রুত ফিরিয়ে দেওয়া হবে : শ্রী অমিত শাহ

      Posted On: 04 SEP 2019 3:11PM by PIB Kolkata

    নয়াদিল্লি, ৩ সেপ্টেম্বর, ২০১৯


    কেন্দ্রীয় স্বরাষ্ট্র মন্ত্রী শ্রী অমিত শাহ মঙ্গলবার জম্মু ও কাশ্মীরের তিনটি পৃথক প্রতিনিধিদলের সঙ্গে সাক্ষাৎ করেন।


    সংবিধানের ৩৭০ ধারা রদ করার পর জম্মু এবং কাশ্মীরের বিভিন্ন জেলার সরপঞ্চদের প্রতিনিধিদের সঙ্গে এটাই তাঁর প্রথম সাক্ষাৎ। স্বরাষ্ট্র মন্ত্রী ফল উৎপাদক, কৃষিপণ্যের বাজার এবং উদ্যানপালন সংগঠনগুলির প্রতিনিধিদের সঙ্গে সাক্ষাতের পাশাপাশি, দেশভাগের ফলে উদ্বাস্তুদের প্রতিনিধিদের সঙ্গেও সাক্ষাৎ করেন। তিনটি প্রতিনিধিদলের সদস্যরাই ৩৭০ এবং ৩৫(এ) ধারা বিলোপের জন্য প্রধানমন্ত্রী শ্রী নরেন্দ্র মোদী এবং কেন্দ্রীয় স্বরাষ্ট্র মন্ত্রী শ্রী অমিত শাহের সাহসের প্রশংসা করেন।


    শ্রী শাহ সরপঞ্চদের প্রতিনিধিদলকে জানান, এখন থেকে সংবিধানের ৭৩ ও ৭৪তম সংশোধনী জম্মু-কাশ্মীরে প্রযোজ্য হবে। এর ফলে, জম্মু ও কাশ্মীরের স্থানীয় প্রশাসন ও পঞ্চায়েতি রাজ সংস্থাগুলির ক্ষমতা বৃদ্ধি পাবে।


    মোবাইল পরিষেবা এবং যোগাযোগ ব্যবস্থা পুনরায় কার্যকর করা প্রসঙ্গে কেন্দ্রীয় স্বরাষ্ট্র মন্ত্রী জানান, এই বিষয়গুলির দ্রুত সমাধানের উদ্দেশ্যে প্রয়োজনীয় পদক্ষেপ নেওয়া হচ্ছে। সরপঞ্চদের জম্মু-কাশ্মীরের নেতা বলে উল্লেখ করে শ্রী অমিত শাহ বলেন, বিভিন্ন সরকারি প্রকল্পের সুফল যাতে প্রকৃত সুবিধাভোগীরা পান এবং শান্তি ও সমৃদ্ধির পরিবেশ বজায় থাকে তা নিশ্চিত করার দায়িত্ব তাঁদের ওপর বর্তায়। তিনি সরকারি চাকরিতে নিয়োগ প্রক্রিয়া শুরু করার আশ্বাস দিয়ে বলেন, প্রতিটি গ্রামের যেন কমপক্ষে পাঁচজন মেধার ভিত্তিতে চাকরির সুযোগ পান তা নিশ্চিত করা হবে।


    ফল উৎপাদকদের প্রতিনিধিরা ফল বিক্রি না হওয়া এবং এর ফলে সম্ভাব্য ক্ষতির আশঙ্কার কথা জানান। শ্রী অমিত শাহ তাঁদের আশ্বস্ত করে বলেন এই সমস্যার সমাধানের জন্য সরকার সক্রিয়। তিনি বলেন, ৩৭০ ধারা বাতিলের ফলে ‘পিএম ফসল বিমা যোজনা’র মতো বিভিন্ন সরকারি প্রকল্পের সুবিধা এখন জম্মু-কাশ্মীরের সব কৃষকদের কাছে পৌঁছবে।


    কেন্দ্রীয় স্বরাষ্ট্র মন্ত্রী প্রতিনিধিদের কোনরকম গুজবে বিশ্বাস না করার জন্য পরামর্শ দেন। তিনি স্পষ্ট করে জানান, পরিস্থিতি অনুকূল হলেই জম্মু-কাশ্মীরকে রাজ্যের মর্যাদা ফিরিয়ে দেওয়া হবে। কারোর জমি নিয়ে নেওয়া হবে না বলে তিনি প্রতিনিধিদলগুলির সদস্যদের আশ্বস্ত করেন। শিল্প, হাসপাতাল এবং শিক্ষা প্রতিষ্ঠানগুলির জন্য সরকারি জমি ব্যবহৃত হবে। এর ফলে, স্থানীয়দের মধ্যে শুধুমাত্র কর্মসংস্থানের সুযোগই সৃষ্টি হবে না, রাজ্যের রাজস্ব খাতে আয়ও বাড়বে যা রাজ্যের জনগণের উন্নয়নের কাজে ব্যবহৃত হবে।


    শ্রী অমিত শাহ বলেন, পরিস্থিতির পরিবর্তন এবং জম্মু-কাশ্মীরের জনগণকে মূল ধারায় নিয়ে আসা অত্যন্ত জরুরি। ব্লক পর্যায়ের নির্বাচন প্রক্রিয়া দ্রুত শুরু করার বিষয়ে তিনি প্রতিনিধিদের আশ্বস্ত করেন। তিনি তাঁদের বলেন, সন্ত্রাসবাদের বিরুদ্ধে লড়াই শুধু তাঁরাই করছেন না, সরকারও করছে। জম্মু ও কাশ্মীরে শান্তির পরিবেশ দ্রুত ফিরিয়ে আনা নিশ্চিত করতে হবে।


    দেশে বিভিন্ন সময়ে যেসব উদ্বাস্তুরা নাম নথিভুক্ত করে জম্মু ও কাশ্মীরে বসবাস শুরু করেন, তাঁদের প্রতিনিধিদের সঙ্গেও শ্রী অমিত শাহ সাক্ষাৎ করেন। তিনি বলেন, জম্মু-কাশ্মীরে যেসব উদ্বাস্তু পরিবারের নাম নথিভুক্ত রয়েছে, তাঁদের আর্থিক সাহায্য দেওয়ার জন্য সরকারি প্রকল্পগুলিতে যুক্ত করার বিষয়টি বিবেচনা করা হচ্ছে।


    CG/CB/DM

    
    
    (Release ID: 1584080) Visitor Counter : 13
    
    
      Read this release in: English