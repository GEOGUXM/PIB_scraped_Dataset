      রেলমন্ত্রক

      মুনাফা বৃদ্ধির লক্ষ্যে পণ্য পরিবহণ ক্ষেত্রে ভারতীয় রেলের একাধিক সুযোগ-সুবিধার কথা ঘোষণা
      Posted On: 13 SEP 2019 5:29PM by PIB Kolkata


    নয়াদিল্লি, ১৩ সেপ্টেম্বর, ২০১৯


    ভারতীয় রেলওয়ে মুনাফা বৃদ্ধির লক্ষ্যে বিশেষ কয়েকটি পণ্য পরিবহণ ক্ষেত্রে একাধিক সুযোগ-সুবিধার কথা ঘোষণা করেছে। রেল বোর্ডের সদস্য (ট্রাফিক) শ্রী পিএস শর্মা শিল্প সংস্থাগুলির স্বার্থে পণ্য পরিবহণ ক্ষেত্রে একাধিক সু্যোগ-সুবিধার কথা ঘোষণা করেন।


    এই সমস্ত সুযোগ-সুবিধার মধ্যে রয়েছে – ব্যস্ততম মরশুমের সময় পয়লা অক্টোবর থেকে ৩০শে জুন পর্যন্ত ১৫ শতাংশ হারে যে শুল্ক লাগু হয়েছিল, তা আপাতত কার্যকর হচ্ছে না। তবে, লৌহ আকরিক পরিবহণের ক্ষেত্রে এই সুবিধা মিলবে না। উল্লেখ করা যেতে পারে, কয়লা ও কোকবাহী কন্টেনারের ক্ষেত্রে মাশুল সংগ্রহ আগেই প্রত্যাহার করা হয়েছিল।


    মিনি ও টু পয়েন্ট রেকগুলিতে পণ্য বোঝাইয়ের ক্ষেত্রে ৫ শতাংশ সাপ্লিমেন্টারি মাশুল সংগ্রহ প্রত্যাহার করা হচ্ছে। এর ফলে, ছোট মাপের কন্টেনারগুলিতে পণ্য পরিবহণের পরিমাণ বাড়বে এবং সিমেন্ট, ইস্পাত, খাদ্যশস্য সহ সারের পরিবহণ বৃদ্ধি পাবে।


    কন্টেনার পরিবহণের ক্ষেত্রে শূন্য থেকে ৫০ কিলোমিটার পর্যন্ত ন্যূনতম হারে মাশুল আদায় করা হ’ত। এই প্রেক্ষিতে রেল বোর্ডের নজরে এসেছে যে, ৫০ কিলোমিটার পর্যন্ত পণ্য পরিবহণের হার খুব কম। তাই সিদ্ধান্ত হয়েছে যে, ৫০ কিলোমিটারের কম দূরত্বে পণ্য নিয়ে যাওয়া ও নিয়ে আসার ক্ষেত্রেই কেবল মাশুল ধার্য করা হবে। এর ফলে, পণ্য পরিবহণের খরচ প্রায় ৩৫ শতাংশ হ্রাস পাবে এবং বন্দর তথা ইনল্যান্ড কন্টেনার ডিপোগুলি থেকে পণ্য পরিবহণের পরিমাণ বাড়বে। আরও সিদ্ধান্ত হয়েছে যে, খালি কন্টেনার এবং ফ্ল্যাট ওয়াগনের ক্ষেত্রে ২৫ শতাংশ ছাড় দেওয়া হবে। এই সিদ্ধান্তের ফলে বন্দরগুলি থেকে পণ্য বোঝাই কন্টেনারের সংখ্যা বাড়বে।


    সুনির্দিষ্ট পণ্য পরিবহণের ক্ষেত্রে কন্টেনার ক্লাস রেট অনুযায়ী মাশুল ধার্য করা হয়ে থাকে। এই মাশুল সাধারণ পণ্য পরিবহণ মাশুল হারের তুলনায় ১৫ শতাংশ কম। সম্প্রতি আরও ৯০টি পণ্যকে সুনির্দিষ্ট পণ্য হিসাবে গণ্য না করার সিদ্ধান্ত হয়েছে। এর ফলে, পরিবহণ খাতে মাশুল হার কমেছে। উল্লেখ করা যেতে পারে, ৬৩৫টি পণ্য মাশুলের মধ্যে কেবল ৩৮টি পণ্যকে কন্টেনার ক্লাস রেটের আওতায় নিয়ে আসা হয়েছে।


    2


    পণ্য বিপণনের ক্ষেত্রে আধুনিক মানের রেক – এর সংখ্যা বাড়ানো হচ্ছে এবং নতুন ধরনের বিআই লেভেল অটো কার ওয়াগন কাজে লাগানো হচ্ছে।


    পণ্য পরিবহণ ক্ষেত্রে সারা দেশ জুড়ে বৈদ্যুতিন উপায়ে রশিদ প্রদান ব্যবস্থা সাফল্যের সঙ্গে গত পয়লা আগস্ট থেকে চালু হয়েছে। এই ব্যবস্থায় কাগজপত্র ছাড়াই আর্থিক লেনদেন করা সম্ভব হচ্ছে এবং স্বয়ংক্রিয়ভাবে পণ্য পরিবহণে মাশুল সংক্রান্ত রশিদ গ্রাহকদের হাতে পৌঁছে যাচ্ছে। এর ফলে, রেল ব্যবহারকারীদের লেনদেন বাবদ খরচ কমে আসবে বলে মনে করা হচ্ছে। পণ্য বোঝাইয়ের ক্ষেত্রে সময় সাশ্রয়ের জন্য নতুন ব্যবস্থা চালু হয়েছে। এই ব্যবস্থার মাধ্যমে দ্রুত পণ্য বোঝাইয়ের পাশাপাশি, কন্টেনারগুলিতে পণ্যের ওজনও সঠিক রাখা সম্ভব হচ্ছে। পেট কোক মেট কোক, চুনি এবং ডি-অয়েল্ড কেকের মতো কম ঘনত্ববিশিষ্ট পণ্যগুলির ক্ষেত্রে আগাম পরিমাপে ছাড় দেওয়া হয়েছে। মনে করা হচ্ছে, এর ফলে পরিবহণ ক্ষেত্রে সময় সাশ্রয় হবে এবং এ ধরনের পণ্যগুলির পরিবহণ আরও বাড়বে। এমনকি, এই সিদ্ধান্তের ফলে সংশ্লিষ্ট ক্ষেত্রের গ্রাহকরাও লাভবান হচ্ছেন।


    CG/CB/SB

    
    
    (Release ID: 1585003) Visitor Counter : 10
    
    
      Read this release in: English