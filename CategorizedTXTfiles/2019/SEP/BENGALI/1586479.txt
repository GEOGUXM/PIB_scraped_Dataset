      উপ-রাষ্ট্রপতিরসচিবালয়

      পর্যটনের সঙ্গে যুক্ত সব পক্ষকে আরও দায়িত্বশীল হওয়ার পরামর্শ উপ-রাষ্ট্রপতির
      Posted On: 27 SEP 2019 6:04PM by PIB Kolkata


    নয়াদিল্লি, ২৭ সেপ্টেম্বর, ২০১৯


    উপ-রাষ্ট্রপতি শ্রী এম ভেঙ্কাইয়া নাইডু পর্যটন শিল্পের সঙ্গে যুক্ত সংশ্লিষ্ট সব পক্ষকে পরিবেশগত বিষয়গুলিকে বিবেচনায় রেখে পর্যটনের ব্যাপারে আরও দায়িত্বশীল হওয়ার পরামর্শ দিয়েছেন।


    দূষণজনিত ক্রমবর্ধমান সমস্যার ব্যাপারে উদ্বেগ প্রকাশ করে শ্রী নাইডু পর্যটন শিল্পের সঙ্গে যুক্ত সংশ্লিষ্ট সব পক্ষকে তাদের ব্যবসায়িক পরিকল্পনায় পরিবেশের সংরক্ষণ ও সুস্থায়ীত্বের বিষয়টিকে অভিন্ন অঙ্গ করে তোলার পরামর্শ দেন। সম্পদের আরও যুক্তিগ্রাহ্য ব্যবহারের ওপর গুরুত্ব দিয়ে উপ-রাষ্ট্রপতি বলেন, ভবিষ্যৎ প্রজন্মও যাতে পর্যটনের যাবতীয় সুযোগ-সুবিধা পেতে পারে তার ওপরও লক্ষ্য রাখতে হবে।


    নতুন দিল্লিতে আজ বিশ্ব পর্যটন দিবস উপলক্ষে আয়োজিত এক অনুষ্ঠানের উদ্বোধন করে শ্রী নাইডু ভারত এবার বিশ্ব পর্যটন দিবস উদযাপনের আয়োজক দেশের দায়িত্ব পাওয়ায় সন্তোষ প্রকাশ করেন। রাষ্ট্রসঙ্ঘের বিশ্ব পর্যটন সংগঠন প্রতি বছর ২৭শে সেপ্টেম্বর দিনটিকে বিশ্ব পর্যটন দিবস হিসেবে উদযাপন করে থাকে।


    ভ্রমণের সময় ‘নৈতিকতার’ বিষয়গুলিকে বিবেচনায় রাখার ওপর গুরুত্ব দিয়ে শ্রী নাইডু বলেন, পর্যটন শিল্প সংশ্লিষ্ট অঞ্চলের মানুষ এবং পরিবেশের উন্নয়ন - উভয় ক্ষেত্রেই স্বার্থবাহী হবে। পর্যটন থেকে স্থানীয় পরিবারগুলি যাতে আরও বেশি উপার্জন করতে পারে সেদিকেও নজর রাখতে হবে। স্থানীয় মানুষের ক্ষমতায়নের হাতিয়ার হিসেবেও পর্যটনের বড় ভূমিকা রয়েছে বলে শ্রী নাইডু অভিমত প্রকাশ করেন।


    বিশ্ব পর্যটন দিবস উদযাপন উপলক্ষে আয়োজিত অনুষ্ঠানের ফাঁকে উপ-রাষ্ট্রপতি প্যারাগুয়ের পর্যটন মন্ত্রী মিসেস সোফিয়া মন্টিয়েল ডে আফারা-র সঙ্গে পর্যটন ক্ষেত্রে দুই দেশের মধ্যে সহযোগিতার নানা দিক নিয়ে কথা বলেন। শ্রী নাইডু সে দেশের পর্যটন মন্ত্রীকে মানুষের সঙ্গে মানুষের যোগাযোগ বাড়ানর পাশাপাশি ব্যবসা-বাণিজ্য ও পর্যটনের সঙ্গে যুক্ত ব্যক্তিদের স্বার্থে ভিসা নিয়মাবলী আরও শিথিল করার প্রস্তাব দেন। শ্রী নাইডু রাষ্ট্রসঙ্ঘের বিশ্ব পর্যটন সংগঠনের মহাসচিব মিঃ জুরাব পোলোলিকাশভিলির সঙ্গেও সাক্ষাৎ করেন।


    অনুষ্ঠানে কেন্দ্রীয় পর্যটন ও সংস্কৃতি প্রতিমন্ত্রী শ্রী প্রহ্লাদ সিং প্যাটেল, মন্ত্রকের সচিব শ্রী যোগেন্দ্র ত্রিপাঠি সহ বহু বিশিষ্ট ব্যক্তি উপস্থিত ছিলেন।


    CG/BD/DM

    
    
    (Release ID: 1586479) Visitor Counter : 6
    
    
      Read this release in: English