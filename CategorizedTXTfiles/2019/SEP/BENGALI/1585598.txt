      খনিমন্ত্রক

      জাতীয় ভূ-বিজ্ঞান পুরস্কার প্রদান করলেন শ্রী প্রহ্লাদ যোশী
      
      বাঙালি তরুণী পেলেন জাতীয় ভূ-বিজ্ঞান পুরস্কার

      Posted On: 19 SEP 2019 6:31PM by PIB Kolkata

    নয়াদিল্লি, ১৯ সেপ্টেম্বর, ২০১৯


    ভু-বিজ্ঞান, খনিজ ও সংশ্লিষ্ট ক্ষেত্রে অসামান্য অবদানের জন্য সারা দেশের ২২ জন বিজ্ঞানীকে ২০১৮-র জাতীয় ভূ-বিজ্ঞান পুরস্কার প্রদান করা হল। নতুন দিল্লিতে এক অনুষ্ঠানে এই পুরস্কার প্রদান করেন কেন্দ্রীয় কয়লা, খনি ও সংসদ বিষয়ক মন্ত্রী শ্রী প্রহ্লাদ যোশী। তিনি বলেন, ভূ-বিজ্ঞান ক্ষেত্রে পেশাদারী এবং শিক্ষা প্রতিষ্ঠানগুলির মধ্যে সমন্বয়সাধন করে আরও শক্তিশালী করে তোলা প্রয়োজন। খনিজ সম্পদ অনুসন্ধান, জল অনুসন্ধান, খনিজ প্রযুক্তি, ভূ-পরিবেশ সংক্রান্ত গবেষণা-সহ ১০টি শাখায় এই পুরস্কার প্রদান করা হয়েছে। জলজ জৈব-ভূ-রসায়ন ক্ষেত্রে গবেষণার জন্য কাউন্সিল অফ সায়েন্টিফিক অ্যান্ড ইন্ডাস্ট্রিয়াল রিসার্চ (সিএসআইআর)-এর অধ্যাপক সৈয়দ ওয়াজি আহমেদ নাকভিকে বিশেষ উৎকর্ষ পুরস্কার দেওয়া হয়েছে। শৈলতত্ত্ব, আগ্নেয়গিরি সম্পর্কিত বিজ্ঞান গবেষণা, ভূ-রসায়ন ক্ষেত্রে অসামান্য অবদানের জন্য গোয়া বিশ্ববিদ্যালয়ের গবেষক ডঃ সোহিনী গাঙ্গুলিকে যুব বিজ্ঞানী পুরস্কার, ২০১৮ প্রদান করা হয়।


    অনুষ্ঠানের ভাষণে শ্রী প্রহ্লাদ যোশী বলেন, দেশে খনিজ সম্পদের চাহিদা ক্রমশই বাড়ছে। সেদিকে লক্ষ্য রেখে বাস্তুতন্ত্রের ক্ষতি না করে লুকানো খনিজ সম্পদ খুঁজে বেড়ানোর একাধিক উদ্যোগ নেওয়া প্রয়োজন। এক্ষেত্রে সরকার উদ্যোগী হয়েছে বলেও জানান তিনি। ২০১৯-এ জাতীয় খনিজ নীতি গ্রহণ করা হয়েছে যাতে আগামী সাত বছরের মধ্যে খনিজ সম্পদের উৎপাদন বৃদ্ধি করা যায়। সরকার ‘প্রধানমন্ত্রী খনিজ ক্ষেত্র কল্যাণ যোজনা’ গ্রহণ করেছে বলেও জানান তিনি।


      SSS/SS/DM

    
    
    (Release ID: 1585598) Visitor Counter : 4
    
    
      Read this release in: English