      প্রধানমন্ত্রীরদপ্তর

      ব্লুমবার্গ গ্লোবাল বিজনেস ফোরামে প্রধানমন্ত্রীর মুখ্য ভাষণ
      Posted On: 26 SEP 2019 3:24PM by PIB Kolkata


    নয়াদিল্লি, ২৫ সেপ্টেম্বর, ২০১৯


    নিউইয়র্কে আজ ব্লুমবার্গ গ্লোবাল বিজনেস ফোরামে মুখ্য ভাষণটি দেন প্রধানমন্ত্রী শ্রী নরেন্দ্র মোদী।


    সম্মানিত অতিথি অভ্যাগতদের উদ্দেশে প্রধানমন্ত্রী বলেন, তিনি এই সুযোগে ভারতের উন্নয়নের কাহিনীর ভবিষ্যৎ দিশা সম্পর্কে বলবেন। প্রধানমন্ত্রী বলেন, ভারতের বৃদ্ধির কাহিনী গণতন্ত্র, জনসংখ্যা, চাহিদা এবং সিদ্ধান্ত গ্রহণের ক্ষমতা এই চারটি স্তম্ভের ওপর দাঁড়িয়ে আছে।


    দেশে রাজনৈতিক স্থিরতার জন্য ভারতীয় অর্থনীতির সুবিধা হয়েছে বলে উল্লেখ করেন প্রধানমন্ত্রী।


    প্রধানমন্ত্রী সরকারের গৃহীত সংস্কারের সাফল্যের বিশ্ব-স্বীকৃতির বিষয়টিও উল্লেখ করেন। এই সূত্রে তিনি লজিস্টিকস্‌ পারফরম্যান্স ইন্ডেক্সে ১০ ধাপ উত্থান, গ্লোবাল কম্পিটিভনেস ইন্ডেক্সে ১৩ পয়েন্ট উত্থান, গ্লোবাল ইনোভেশন ইন্ডেক্সে ২৪ ধাপ উত্থানের কথা উল্লেখ করেন। এর পাশাপাশি, বিশ্ব ব্যাঙ্কের ‘ইজ অফ ডুয়িং বিজনেস’ ইন্ডেক্সে ৬৫ ধাপ উন্নতির কথা বলেন তিনি।


    প্রধানমন্ত্রী ব্লুমবার্গ ন্যাশনাল ব্র্যান্ড ট্র্যাকার, ২০১৮ সমীক্ষার কথাও বলেন, যেখানে সম্প্রতি ভারত এশিয়ান অর্থনীতির মধ্যে শীর্ষ স্থান দখল করেছে বিশ্ব বিনিয়োগ টানার ক্ষেত্রে। রাজনৈতিক স্থিরতা, মুদ্রাস্থিরতা, উচ্চ গুণমানসম্পন্ন পণ্য, দুর্নীতি বিরোধীতা, উৎপাদনের কম খরচ, কৌশলগত ঠিকানা এবং মেধাসত্ত্ব অধিকারের প্রতি শ্রদ্ধা ইত্যাদি ১০টি নির্দেশকের মধ্যে ৭টিতে শীর্ষ স্থান অধিকার করেছে ভারত।


    কারিগরি এবং উদ্ভাবনী ক্ষেত্রে প্রধানমন্ত্রী আন্তর্জাতিক বাণিজ্য মহলকে ভারতে লগ্নির আমন্ত্রণ জানান এবং বলেন যে, তাদের প্রযুক্তি এবং ভারতের মেধা একসঙ্গে বিশ্বকে বদলে দিতে পারে। তাদের উচ্চতা ভারতের দক্ষতার সঙ্গে যুক্ত হয়ে বিশ্বের অর্থনৈতিক বৃদ্ধি দ্রুততর করতে পারে।


    প্রধানমন্ত্রীর মুখ্য ভাষণের পরই ব্লুমবার্গের প্রতিষ্ঠাতা শ্রী মাইকেল ব্লুমবার্গের সঙ্গে তাঁর একটি আলাপাচারিতা অনুষ্ঠিত হয়।


    CG/AP/SB

    
    
    (Release ID: 1586263) Visitor Counter : 5
    
    
      Read this release in: English