      স্বরাষ্ট্র মন্ত্রক

      কর্তারপুর সাহিব করিডর নিয়ে ভারত-পাকিস্তানের মধ্যে তৃতীয় রাউন্ডের বৈঠক অনুষ্ঠিত
      Posted On: 05 SEP 2019 5:00PM by PIB Kolkata


    নয়াদিল্লি, ৪ সেপ্টেম্বর, ২০১৯


    কর্তারপুর সাহিব করিডর চালু করার পন্থা-পদ্ধতি নিয়ে পাকিস্তানের সঙ্গে তৃতীয় রাউন্ডের বৈঠক মঙ্গলবার অমৃতসরের আটারিতে অনুষ্ঠিত হয়েছে। বৈঠকে

    ভারতীয় পক্ষে পররাষ্ট্র মন্ত্রক, প্রতিরক্ষা মন্ত্রক, পাঞ্জাব সরকার, ভারতীয় স্থল বন্দর কর্তৃপক্ষ, জাতীয় মহাসড়ক কর্তৃপক্ষ সহ কেন্দ্রীয় স্বরাষ্ট্র মন্ত্রকের প্রতিনিধিরাও উপস্থিত ছিলেন।


    
    এই বৈঠকে যুগ্ম সচিব পর্যায়ে অনুষ্ঠিত দুটি বৈঠক এবং কারিগরি পর্যায়ে অনুষ্ঠিত চারটি বৈঠকের অগ্রগতি নিয়ে পর্যালোচনা হয়। সচিব পর্যায়ের এবং কারিগরি পর্যায়ের বৈঠকে কর্তারপুর সাহিব করিডরের সঙ্গে সড়ক সংযুক্তিকরণ ও পরিকাঠামো গড়ে তোলা, পাকিস্তানের পক্ষ থেকে সেতু নির্মাণ, পূণ্যার্থী সম্পর্কিত তথ্য আদানপ্রদান সহ আপৎকালীন পরিস্থিতিতে ত্রাণ ও উদ্ধারের বিষয় নিয়েও আলোচনা হয়েছে।


    
    মঙ্গলবারের বৈঠকে উভয় পক্ষই কোনরকম বিধি-নিষেধ নির্বিশেষে ভারতীয় পূণ্যার্থীদের ভিসা ছাড়াই কর্তারপুর সাহিব ভ্রমণে সম্মত হয়েছে। ভারতীয় বংশোদ্ভূত ব্যক্তিরা ওসিআই কার্ড নিয়ে পবিত্র গুরুদ্বার কর্তারপুর সাহিব ভ্রমণ করতে পারবেন। করিডর দিয়ে প্রতিদিন ৫ হাজার পূণ্যার্থী গুরুদ্বার কর্তারপুর সাহিবে যাবেন। বিশেষ অনুষ্ঠানে পাকিস্তানি কর্তৃপক্ষের অনুমোদনের ভিত্তিতে ৫ হাজারেরও বেশি পূণ্যার্থীকে সেখানে যাওয়ার অনুমতি দেওয়া হবে। পূণ্যার্থীদের সংখ্যা বাড়ানোর বিষয়টিতে পাকিস্তান রাজি হয়েছে। সারা বছরই করিডর খুলে রাখার সিদ্ধান্ত নেওয়া হয়েছে। পূণ্যার্থীরা নিজেদের পছন্দমতো পায়ে হেঁটে বা দল বেঁধেও সেখানে যেতে পারেন। বুধি রবি চ্যানেলে উভয় পক্ষই সেতু নির্মাণে সম্মত হয়েছে। পূণ্যার্থীদের ‘লঙ্গর’ থেকে ‘প্রসাদ’ বিতরণের জন্য পর্যাপ্ত ব্যবস্থা গড়ে তোলার ব্যাপারেও প্রতিবেশী দেশটি সম্মত হয়েছে।


    SSS/BD/DM

    
    
    (Release ID: 1584228) Visitor Counter : 8
    
    
      Read this release in: English