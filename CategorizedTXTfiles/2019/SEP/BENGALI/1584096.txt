      সংস্কৃতিমন্ত্রক

      বিআইটিএম-এ গগনযান প্রকল্পের মহাকাশচারীদের স্যুট এবং কথা বলা রোবটের প্রদর্শনী
      Posted On: 04 SEP 2019 4:41PM by PIB Kolkata


    কলকাতা, ০৪ সেপ্টেম্বর, ২০১৯


    বিড়লা শিল্প এবং কারিগরি সংগ্রহশালা (বিআইটিএম)-এ আজ গগনযান প্রকল্পের মহাকাশচারীদের স্যুট এবং কথা বলা রোবট প্রদর্শনীর উদ্বোধন করা হয়েছে। ২০২২ সালে গগনযান প্রকল্পটি সূচনা করার পরিকল্পনা রয়েছে। ইসরো এই প্রকল্পের জন্য মহাকাশচারীদের স্যুট তৈরি করেছে। তিরুভনন্তপুরমে বিক্রম সারাভাই মহাকাশ কেন্দ্রে দু-বছর ধরে গোলাপী রঙের এই স্যুট তৈরি করা হয়েছে। এখানে এই স্যুটে একটি অক্সিজেন সিলিন্ডার রাখার বন্দোবস্ত রয়েছে। মহাকাশচারীরা এর সাহায্যে এক ঘন্টা মহাকাশে নিশ্বাস-প্রশ্বাসের কাজ চালাতে পারবেন। ইসরো এই ধরণের দুটি স্যুট তৈরি করেছে। ২০২২ সালে তিন জনকে মহাকাশে পাঠানোর পরিকল্পনা করা হয়েছে। সেই লক্ষ্যে আরও একটি স্যুট তৈরি করা হবে।


    এই প্রদর্শনীতে যে কথা বলা রোবটটি দেখানে হচ্ছে, সেখানে স্পিচ প্রসেসিং, ক্লাউড কম্পিউটিং এবং ইমেজ প্রসেসিং প্রযুক্তি ব্যবহার করা হয়েছে। এই রোবটটি ‘ কম্পিউটার ’ শব্দটি সনাক্ত করার পর কথা বলা শুরু করে। এটি বক্তব্য রেকর্ড করে তা ক্লাউড সার্ভারে পর্যালোচনার জন্য পাঠায়। এরপর এই রোবট প্রতিটি শব্দ বিশ্লেষন করে সেখান থেকে সবচেয়ে কাছের শব্দটিকে খুঁজে পায় এবং তারপর কথা বলার প্রক্রিয়া শুরু করে।


    ৬ই সেপ্টেম্বর রাত ১২.৩০ থেকে অথবা ৭ই সেপ্টেম্বর ভোররাতে চন্দ্রযান-২এর যে ল্যান্ডারটি রোভারকে বহন করছে, সেটির চন্দ্রপৃষ্ঠে অবতরণ করার কথা। বিআইটিএম ইসরোর থেকে তথ্য সংগ্রহ করে সর্বসাধারণের জন্য এই প্রক্রিয়াটি সরাসরি সম্প্রচারিত করবে।


    CG/CB/NS

    
    
    (Release ID: 1584096) Visitor Counter : 7
    
    
      Read this release in: English