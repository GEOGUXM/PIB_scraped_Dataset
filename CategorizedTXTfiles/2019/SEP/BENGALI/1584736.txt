      প্রধানমন্ত্রীরদপ্তর

      ডঃ প্রমোদ কুমার মিশ্র প্রধানমন্ত্রীর প্রধান সচিবের দায়িত্ব গ্রহণ করলেন
      Posted On: 11 SEP 2019 4:45PM by PIB Kolkata


    নয়াদিল্লি, ১১ সেপ্টেম্বর, ২০১৯


    ডঃ প্রমোদ কুমার মিশ্র প্রধানমন্ত্রীর প্রধান সচিব পদে নিযুক্ত হয়েছেন। তিনি আজ তাঁর কার্যভার গ্রহণ করেছেন।


    ডঃ মিশ্র কৃষি, বিপর্যয় ব্যবস্থাপনা, বিদ্যুৎ, পরিকাঠামো সংক্রান্ত আর্থিক ক্ষেত্র এবং বিভিন্ন নীতি নির্ধারণ সংক্রান্ত দপ্তরে কর্মরত ছিলেন। গবেষণা, প্রকাশনা, নীতি নির্ধারণ ও কর্মসূচি বাস্তবায়নের ক্ষেত্রে তিনি তাঁর দক্ষতা দেখিয়েছেন। ডঃ মিশ্র এর আগে প্রধানমন্ত্রীর অতিরিক্ত প্রধান সচিব, কৃষি ও সহযোগিতা দপ্তরের সচিব, রাজ্য বিদ্যুৎ নিয়ন্ত্রণ কমিশনের চেয়ারম্যান পদে নিযুক্ত ছিলেন। কেন্দ্রের কৃষি ও সহযোগিতা দপ্তরের সচিব থাকার সময়ে তিনি রাষ্ট্রীয় কৃষি বিকাশ যোজনা এবং জাতীয় খাদ্য সুরক্ষা মিশনের বিভিন্ন উল্লেখযোগ্য সিদ্ধান্ত বাস্তবায়িত করেছেন।


    ২০১৪-১৯ সাল পর্যন্ত প্রধানমন্ত্রীর অতিরিক্ত প্রধান সচিব হিসেবে তিনি শীর্ষ স্তরে বিভিন্ন পদের নিয়োগের পাশাপাশি মানবসম্পদ ব্যবস্থাপনায় উল্লেখযোগ্য অবদান রেখেছেন।


    আন্তর্জাতিক স্তরে চার বছর তিনি ব্রিটেনের ইনস্টিটিউট অফ ডেভেলপমেন্ট স্টাডিজে গবেষণা সংক্রান্ত কাজ করেছেন। এছাড়া, এশীয় উন্নয়ন ব্যাঙ্ক ও বিশ্ব ব্যাঙ্কের বিভিন্ন প্রকল্পের আলোচনা এবং বাস্তবায়ন, ইন্টারন্যাশনাল ক্রপ রিসার্চ ইনস্টিটিউট ফর সেমি-অ্যারিড ট্রপিক্স (আইসিআরআইএসএটি)-র গভর্নিং বোর্ডের সদস্য হিসেবে ডঃ মিশ্র সফলভাবে কাজ করেছেন।


    এ বছর বিপর্যয় ব্যবস্থাপনা সংক্রান্ত রাষ্ট্রসঙ্ঘের বিখ্যাত পুরস্কার ‘সাসাকাওয়া অ্যাওয়ার্ড’-এ তিনি ভূষিত হয়েছেন।


    ডঃ মিশ্র অর্থনীতি/উন্নয়নমূলক পর্যালোচনা বিভাগে সাসেক্স বিশ্ববিদ্যালয় থেকে পিএইচডি করেছেন। এই একই বিশ্ববিদ্যালয় থেকে তিনি স্নাতকোত্তর ডিগ্রি লাভ করেছেন। ভারতে ১৯৭০ সালে সম্বলপুর বিশ্ববিদ্যালয়ের জি এম কলেজ থেকে অর্থনীতিতে সাম্মানিক স্নাতক স্তরে তিনি প্রথম শ্রেণীতে উত্তীর্ণ হন। ঐ বছর ওড়িশার সমস্ত বিশ্ববিদ্যালয়গুলি থেকে অর্থনীতিতে তিনিই একমাত্র প্রথম শ্রেণী অধিকার করেন। এরপর, দিল্লি স্কুল অফ ইকনমিক্স থেকে অর্থনীতিতে তিনি প্রথম শ্রেণীতে স্নাতকোত্তর ডিগ্রি লাভ করেন।


    তাঁর উল্লেখযোগ্য প্রকাশনাগুলির মধ্যে রয়েছে :


    · নতুন দিল্লির ন্যাশনাল ইনস্টিটিউট অফ ডিজাস্টার ম্যানেজমেন্ট থেকে ২০০৪ সালে প্রকাশিত ‘দ্য কচ্ছ আর্থকোয়েক ২০০১ : রিকালেকশন লেসেন্‌স অ্যান্ড ইনসাইট্‌স’।


    · ব্রিটেনের অ্যালডারশট, অ্যাভেবারি থেকে ১৯৯৬ সালে প্রকাশিত ‘এগিকালচারাল রিস্ক, ইন্সিওরেন্স অ্যান্ড ইনকাম : আ স্টাডি অফ দ্য ইম্প্যাক্ট অ্যান্ড ডিজাইন অফ ইন্ডিয়াজ কম্প্রিহেন্সিভ ক্রপ ইন্সিওরেন্স স্কিম’।


    · জাপানের টোকিও-র এশিয়া প্রোডাক্টিভিটি অর্গানাইজেশন থেকে ১৯৯৯ সালে প্রকাশিত ‘ডেভেলপমেন্ট অ্যান্ড অপারেশন অফ এগ্রিকালচারাল ইন্সিওরেন্স স্কিম্‌স ইন এশিয়া’র সম্পাদিত অংশ।


    বিভিন্ন আন্তর্জাতিক সাময়িকপত্রের তিনি একজন নিয়মিত প্রবন্ধকার।


    CG /CB/DM

    
    
    (Release ID: 1584736) Visitor Counter : 5
    
    
      Read this release in: English