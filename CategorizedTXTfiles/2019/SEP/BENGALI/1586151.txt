      স্বরাষ্ট্র মন্ত্রক

      ভারতের ঐক্য ও সংহতি রক্ষায় অবদান রাখার স্বীকৃতিস্বরূপ সরকার সর্বোচ্চ অসামরিক সম্মান ‘সর্দার প্যাটেল জাতীয় ঐক্য পুরস্কার’ প্রদানের সিদ্ধান্ত নিয়েছে
      Posted On: 25 SEP 2019 4:30PM by PIB Kolkata


    নয়াদিল্লি, ২৫ সেপ্টেম্বর, ২০১৯


    ভারতের ঐক্য ও সংহতি রক্ষায় অবদান রাখার স্বীকৃতিস্বরূপ, সরকার সর্দার বল্লভভাই প্যাটেল নামাঙ্কিত সর্বোচ্চ অসামরিক পুরস্কার দেওয়ার সিদ্ধান্ত নিয়েছে। এই মর্মে কেন্দ্রীয় স্বরাষ্ট্র মন্ত্রক ২০শে সেপ্টেম্বর ‘সর্দার প্যাটেল জাতীয় ঐক্য পুরস্কার’ সংক্রান্ত বিজ্ঞপ্তি প্রকাশ করেছে।


    শক্তিশালী এবং ঐক্যবদ্ধ ভারতের আদর্শে দেশের ঐক্য ও সংহতিকে তুলে ধরার অবদানের স্বীকৃতিস্বরূপ এই পুরস্কার দেওয়া হবে। সর্দার প্যাটেলের জন্মদিন ৩১শে অক্টোবর ‘জাতীয় একতা দিবস’ হিসেবে পালন করা হয়। ঐদিন এই পুরস্কারের কথা ঘোষণা করা হবে।


    রাষ্ট্রপতি ভবনে পদ্ম সম্মান বিতরণের অনুষ্ঠানে রাষ্ট্রপতি নিজ হস্তে এই পুরস্কার তুলে দেবেন। পুরস্কার হিসেবে রাষ্ট্রপতির শিলমোহর দেওয়া একটি ‘সনদ’ও পুরস্কার প্রাপকরা পাবেন।


    পুরস্কার প্রাপকদের বাছাই করার জন্য প্রধানমন্ত্রীর নেতৃত্বে একটি কমিটি গঠন করা হয়েছে। এই কমিটির সদস্য হিসেবে থাকবেন - ক্যাবিনেট সচিব, প্রধানমন্ত্রীর প্রধান সচিব, রাষ্ট্রপতির সচিব, স্বরাষ্ট্র সচিব ছাড়াও প্রধানমন্ত্রীর নির্বাচিত বিশিষ্ট ৩-৪ জন।


    পুরস্কার প্রাপকদের একটি পদক এবং শংসাপত্র দেওয়া হবে। তবে, কোন আর্থিক অনুদান বা নগদ টাকা এই পুরস্কারের সঙ্গে দেওয়া হবে না। বছরে তিনটির বেশি এই পুরস্কার দেওয়া হবে না। বিশেষ কোন কারণ ছাড়া মরণোত্তর এই পুরস্কার প্রদান করা হবে না।


    এই পুরস্কারের জন্য যে কোন ভারতীয় নাগরিক বা সংস্থা অথবা ভারত-ভিত্তিক সংগঠন কোন ব্যক্তি বিশেষের নাম মনোনীত করতে পারে। ব্যক্তিগতভাবে যে কেউ নিজের নামও মনোনয়নের জন্য পাঠাতে পারে। রাজ্য সরকার, কেন্দ্রশাসিত অঞ্চলের প্রশাসন এবং কেন্দ্রীয় মন্ত্রীরাও মনোনয়ন পাঠাতে পারেন।


    প্রতি বছর এই মনোনয়ন আহ্বান করা হবে। কেন্দ্রীয় স্বরাষ্ট্র মন্ত্রকের নির্দিষ্ট ওয়েবসাইটে অনলাইনের মাধ্যমেই আবেদন করা সম্ভব। জাতি, ধর্ম, বর্ণ, লিঙ্গ, জন্মস্থান, বয়স, পেশা নির্বিশেষে যে কেউ এই পুরস্কারের জন্য যোগ্য বিবেচিত হবেন।


    CG/CB/DM

    
    
    (Release ID: 1586151) Visitor Counter : 7
    
    
      Read this release in: English