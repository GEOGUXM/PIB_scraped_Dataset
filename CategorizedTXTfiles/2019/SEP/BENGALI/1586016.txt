      তথ্যওসম্প্রচারমন্ত্রক

      মহাত্মা গান্ধীর জন্মের ১৫০ বছর উদযাপন তথা তাঁর মূল্যবোধ নিয়ে পাঁচদিনের প্রদর্শনী
      Posted On: 24 SEP 2019 4:24PM by PIB Kolkata


    কলকাতা, ২৩ সেপ্টেম্বর, ২০১৯


    মহাত্মা গান্ধীর জন্মের সার্ধশতবার্ষিকী উদযাপন উপলক্ষে কেন্দ্রীয় তথ্য ও সম্প্রচার মন্ত্রকের রিজিওনাল আউটরিচ ব্যুরো (আরওবি), কলকাতার উদ্যোগে পাঁচদিনের এক প্রদর্শনীর আয়োজন করা হয়। রবীন্দ্র ভারতী বিশ্ববিদ্যালয়ের জোড়াসাঁকো ক্যাম্পাসে বিশ্ববিদ্যালয়ের জাতীয় সেবা স্কিম (এনএসএস)-এর সহযোগিতায় মহাত্মা গান্ধীর প্রাসঙ্গিকতা নিয়ে এই প্রদর্শনীর আয়োজন করা হয়। প্রদর্শনী চলবে আগামী ২৭শে সেপ্টেম্বর পর্যন্ত। এই প্রদর্শনীতে মহাত্মা গান্ধীর আদর্শ ও মূল্যবোধের নানা দিক তুলে ধরা হয়েছে। বেলা ১০টা থেকে বিকাল ৫টা পর্যন্ত সকলের জন্য প্রদর্শনী খোলা থাকছে। প্রায় ১০০টি আলোকচিত্রের মাধ্যমে মহাত্মা গান্ধীর জীবনের বিভিন্ন সময়ের নানান আদর্শগত দিকগুলি তুলে ধরা হয়েছে। সাধারণ দর্শক, বিশেষ করে বিদ্যালয় পড়ুয়াদের কাছে মহাত্মা গান্ধীর আদর্শকে তুলে ধরার জন্য এ ধরনের প্রদর্শনীর বিশেষ গুরুত্ব রয়েছে।


    পিআইবি কলকাতার অতিরিক্ত মহানির্দেশক শ্রীমতী জেন নামচু তাঁর স্বাগত ভাষণে দেশের স্বাধীনতা আন্দোলনে মহাত্মা গান্ধী ও রবীন্দ্রনাথ ঠাকুরের আদর্শ ও মূল্যবোধগুলির কথা তুলে ধরেন। বিশিষ্ট নৃত্যশিল্পী শ্রীমতী অলকানন্দা রায় গান্ধীজির জীবন ও আদর্শ সম্পর্কে বলতে গিয়ে জানান গান্ধীজি ও রবীন্দ্রনাথ ঠাকুরের মূল্যবোধ ও আদর্শ সম্পর্কে একই ধারণা ছিল। তাঁরা দু’জনেই দেশের উন্নয়নের জন্য মানুষের ক্ষমতায়নের কথা বলেছিলেন। তিনি আরও বলেন, সাধারণ মানুষের পাশাপাশি কৃষকের কল্যাণ ছাড়া দেশের উন্নয়ন সম্ভব নয়। গান্ধীজির আদর্শ অডিও ফরম্যাটে গ্রামীণ মানুষের কাছে পৌঁছে দিতে প্রয়োজনীয় উদ্যোগ গ্রহণের আশ্বাস দেন বিশ্ববিদ্যালয়ের এনএসএস-এর তত্ত্বাবধায়ক অধ্যাপক সোমনাথ সিনহা।


    প্রদর্শনীর সুচনা অনুষ্ঠানে আরওবি কলকাতার নির্দেশক শ্রী এ কে এ লাকড়া, দূরদর্শন সংবাদের সহকারী নির্দেশক শ্রীমতী প্রিয়াঙ্কা চরণ প্রমুখ উপস্থিত ছিলেন।


    CG/BD/DM

    
    
    (Release ID: 1586016) Visitor Counter : 8
    
    
      Read this release in: English