      প্রতিরক্ষামন্ত্রক

      মুম্বাইতে নৌবাহিনী সম্পর্কিত ডিফেন্স করেসপনডেন্স কোর্স
      Posted On: 02 SEP 2019 4:41PM by PIB Kolkata


    নয়াদিল্লি, ০২ সেপ্টেম্বর, ২০১৯


    ভারতীয় নৌবাহিনী এবং উপকূলরক্ষী বাহিনী সম্পর্কিত ডিফেন্স করেসপনডেন্স কোর্স গত ৩১শে আগস্ট মুম্বাইয়ে শেষ হয়েছে। পশ্চিমাঞ্চলীয় নৌ-কমান্ডের পক্ষ থেকে সাংবাদিকদের নিয়ে এই কোর্সের আয়োজন করা হয়। মুম্বাইয়ের মেরিটাইম ওয়ারফেয়ার সেন্টার এই প্রশিক্ষণের আয়োজনে সহযোগিতা করে। নৌবাহিনী এবং উপকূলরক্ষী বাহিনীর কাজের তারতম্য সম্পর্কে সাংবাদিকদের অবহিত করা ও সেনাবাহিনীর কাজকর্ম সম্পর্কে সচেতন সাংবাদিকদের একটি গোষ্ঠী তৈরি করাই ছিল এই প্রশিক্ষণ আয়োজনের মূল উদ্দেশ্য।


    এক সপ্তাহের এই কোর্স গত ২৬শে আগস্ট শুরু হয়। কোর্স চলাকালীন অংশগ্রহণকারী সাংবাদিকদের সেনা প্রতিষ্ঠান, তাদের ভূমিকা ও দায়িত্ব সম্পর্কে অবহিত করা হয়। এই কোর্সের অঙ্গ হিসেবে সাংবাদিকদের মুম্বাইয়ে নৌবাহিনীর ডক-ইয়ার্ড ঘুরে দেখানো হয়। এছাড়াও ভারতীয় নৌবাহিনীর ডুবোজাহাজ এবং উপকূলরক্ষী বাহিনীর বিভিন্ন যুদ্ধ জাহাজ ঘুরিয়ে দেখানো হয়। সেনাবাহিনীর জয়েন্ট অপারেশন সেন্টার সম্পর্কে সাংবাদিকদের অবহিত করে উপকূল নিরাপত্তা সম্পর্কে সম্যক ধারণা গড়ে তোলার চেষ্টা করা হয়। নৌবাহিনীর অগ্রণী ব্রহ্মপুত্র জলযানে করে সাংবাদিকদের নিয়ে সমুদ্রে পাড়ি দেওয়া হয়। সমুদ্রে নৌবাহিনী কীভাবে নিজেদের মহড়া চালিয়ে থাকে, কয়েকজন সাংবাদিককে তাও সরাসরি দেখানো হয়।


    পশ্চিমাঞ্চলীয় ফ্লিটের ফ্ল্যাগ অফিসার কমান্ডিং কোর্স শেষে সমাপ্তি অনুষ্ঠানের আয়োজন করেন। এই অনুষ্ঠানে শিক্ষক ও ছাত্রের মধ্যে যে নৈকট্য গড়ে ওঠে, ঠিক সেভাবেই সেনাবাহিনী ও সাংবাদিকদের মধ্যে পারস্পরিক বোঝাপড়ার ক্ষেত্রে আন্তরিকতা গড়ে তোলার ওপর গুরুত্ব দেওয়া হয়। এ ধরণের পরবর্তী কোর্সটি চন্ডীগড়ে ভারতীয় বিমানবাহিনীর সহযোগিতায় আয়োজন করা হবে।


    CG/BD/NS/… 02 September, 2019…236

    
    
    (Release ID: 1583868) Visitor Counter : 10