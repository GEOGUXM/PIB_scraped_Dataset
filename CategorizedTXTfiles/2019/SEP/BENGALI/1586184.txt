      রাষ্ট্রপতিরসচিবালয়

      রাষ্ট্রপতি ষষ্ঠ ভারত জল সপ্তাহ, ২০১৯ – এর সূচনা করলেন
      Posted On: 25 SEP 2019 6:09PM by PIB Kolkata


    নয়াদিল্লি, ২৫ সেপ্টেম্বর, ২০১৯


    রাষ্ট্রপতি শ্রী রাম নাথ কোবিন্দ মঙ্গলবার নতুন দিল্লির বিজ্ঞান ভবনে আয়োজিত এক অনুষ্ঠানে ষষ্ঠ ভারত জল সপ্তাহ, ২০১৯ উদযাপনের সূচনা করেন। এবারের জল সপ্তাহ উদযাপনের মূল ভাবনা হ’ল ‘জল ক্ষেত্রে সহযোগিতা – একুশ শতাব্দীর চ্যালেঞ্জগুলির মোকাবিলা’। জল শক্তি মন্ত্রকের পক্ষ থেকে এই অনুষ্ঠানের আয়োজন করা হয়।


    এই উপলক্ষে রাষ্ট্রপতি বলেন, জল সংক্রান্ত সমস্যাগুলির মোকাবিলায় সংশ্লিষ্ট সকল পক্ষের মধ্যে সহযোগিতা গড়ে তোলা অত্যন্ত গুরুত্বপূর্ণ। জল সংক্রান্ত সমস্যাগুলি এতটাই বহুমুখী ও জটিল যে, একা সরকার বা একটি দেশের পক্ষে সমাধান করা সম্ভব নয়। সমস্ত দেশ ও সম্প্রদায়কে সুস্থায়ী ভবিষ্যৎ গড়ে তোলার লক্ষ্যে একযোগে এগিয়ে আসতে হবে।


    রাষ্ট্রপতি আরও বলেন, আমরা প্রায়শই যেমন কার্বন নিঃসরণের পরিমাণ কমানোর কথা বলে থাকি, তেমনই জল সংরক্ষণ ও সাশ্রয়ের কথাও আমাদের বলতে হবে। ফসল উৎপাদন ও শিল্প ক্ষেত্রে জলের সুদক্ষ ব্যবহারের বিষয়টি কৃষক সমাজ, কর্পোরেট নেতৃবৃন্দ এবং সরকারি সংস্থাগুলিকে গুরুত্ব দিয়ে বিবেচনা করতে হবে। জলের সুদক্ষ পরিচালনা ও জল সংরক্ষণের ক্ষেত্রে ভূ-গর্ভস্থ জলের যোগান বৃদ্ধির পাশাপাশি, উপযুক্ত মানচিত্র নির্মাণ করাও অত্যন্ত জরুরি। বোরিং মেশিনের যথেচ্ছ ব্যবহারের দরুণ ভূগর্ভস্থ জলের স্তর হ্রাস পাচ্ছে। এ ব্যাপারে আমাদের আরও দায়িত্ববান হওয়া প্রয়োজন। মূল্যবান বৃষ্টির জল যাতে কোনোভাবেই অপচয় না হয় তা আমাদের সুনিশ্চিত করতে হবে। বিভিন্ন জলাধার, বাঁধ ও জল সংরক্ষণাগারগুলিকে কাজে লাগিয়ে বৃষ্টির জল সংরক্ষণের উদ্যোগ নিতে হবে। একইভাবে, বাড়িতে ও প্রতিবেশীদের মধ্যে বৃষ্টির জল ধরে রাখার মানসিকতাও গড়ে তুলতে হবে।


    জল সংরক্ষণের শতাব্দী প্রাচীন পদ্ধতিগুলির ব্যাপারে উদাসীনতা না দেখিয়ে জল সম্পর্কিত বিভিন্ন সমস্যার সমাধানে আমাদের উপযুক্ত সমাধান সূত্র খুঁজে বের করতে হবে। পরম্পরাগত অভিজ্ঞতা ও আধুনিক প্রযুক্তি বা পদ্ধতির সংমিশ্রণ এক্ষেত্রে বড় ভূমিকা নিতে পারে বলেও তিনি অভিমত প্রকাশ করে। স্বচ্ছ ভারত অভিযানের কথা উল্লেখ করে রাষ্ট্রপতি জানান, বিগত পাঁচ বছরে সমাজের সর্বস্তরের মানুষ এই কর্মসূচিতে অংশগ্রহণ করেছেন। জল শক্তি অভিযানের ক্ষেত্রেও সমাজে সর্বস্তরের মানুষকে একই ধরনের মানসিকতা দেখানোর প্রয়োজন রয়েছে বলে রাষ্ট্রপতি অভিমত প্রকাশ করেন।


    CG/BD/SB

    
    
    (Release ID: 1586184) Visitor Counter : 3
    
    
      Read this release in: English