      বিজ্ঞানওপ্রযুক্তিমন্ত্রক

      আগামী ৫ থেকে ৮ নভেম্বর কলকাতায় পঞ্চম ভারত আন্তর্জাতিক বিজ্ঞান মহোৎসব
      Posted On: 25 SEP 2019 5:51PM by PIB Kolkata


    নয়াদিল্লি, ২৪ সেপ্টেম্বর, ২০১৯


    পঞ্চম ভারত আন্তর্জাতিক বিজ্ঞান মহোৎসব আগামী ৫ থেকে ৮ই নভেম্বর কলকাতায় আয়োজিত হবে বলে জানালেন কেন্দ্রীয় বিজ্ঞান ও প্রযুক্তি তথা ভূ-বিজ্ঞান মন্ত্রী ডঃ হর্ষ বর্ধন। নতুন দিল্লিতে মঙ্গলবার এক সাংবাদিক সম্মেলনে তিনি আরও জানান, শহরের বিশ্ব বাংলা কনভেনশন সেন্টার এবং সায়েন্স সিটিতে এই উৎসবের আয়োজন করা হয়েছে। এ ধরনের অনুষ্ঠান ছাত্রছাত্রীদের মধ্যে পরীক্ষাগারের বাইরেও বিজ্ঞানের প্রতি ভালোবাসা ও অনুরাগ বাড়াতে গুরুত্বপূর্ণ ভূমিকা নেবে। বিজ্ঞানকে গণ-আন্দোলনের রূপ দেওয়ার আহ্বান জানিয়ে মন্ত্রী বলেন, এবারের বিজ্ঞান মহোৎসবের মূল ভাবনা হল ‘রাইজেন ইন্ডিয়া’, অর্থাৎ গবেষণা, উদ্ভাবন ও বিজ্ঞান – দেশের ক্ষমতায়ন।


    সম্মেলনে ডঃ হর্ষ বর্ধন তরুণ মনকে উৎসাহিত করার ক্ষেত্রে বিজ্ঞান মহোৎসব আয়োজনের প্রয়োজনীয়তার ওপর জোর দিয়ে বলেন, বিজ্ঞানকে জনপ্রিয় করে তোলার জন্য সংশ্লিষ্ট সব পক্ষের একযোগে কাজ করা প্রয়োজন। অতীতের বরেণ্য বিজ্ঞানীদের অবদানের কথা স্মরণ করে ডঃ হর্ষ বর্ধন বলেন, এবারের বিজ্ঞান মহোৎসবের জন্য কলকাতাকে বেছে নেওয়া হয়েছে কারণ, এই শহরের বিজ্ঞান-চর্চার প্রতিষ্ঠানগুলিতে দেশের বহু বিজ্ঞানী বিজ্ঞান-চর্চায় নিয়োজিত ছিলেন এবং তাঁরা দেশে বিজ্ঞানকে এক নতুন মাত্রা দিয়েছিলেন।


    বিজ্ঞান ও প্রযুক্তি দপ্তরের সচিব অধ্যাপক আশুতোষ শর্মা বিজ্ঞান মহোৎসবের গুরুত্বের কথা উল্লেখ করে বলেন, এই কর্মযজ্ঞ বিশ্বের সবথেকে বড়। তিনি প্রকৃত বিজ্ঞান-শিক্ষার জন্য তরুণদের আরও উৎসাহিত ও আগ্রহী করে তোলার ওপর জোর দেন। শ্রেণীকক্ষ থেকে প্রকৃত বিজ্ঞান-শিক্ষা লাভ হয় না বলে অভিমত প্রকাশ করে অধ্যাপক শর্মা বলেন, এবারের বিজ্ঞান মহোৎসব প্রকৃত কাজকর্মের মধ্য দিয়ে বিজ্ঞান-শিক্ষার সুযোগ করে দেবে। উল্লেখ করা যেতে পারে, চতুর্থ বিজ্ঞান মহোৎসব গত বছর লক্ষ্ণৌ-তে আয়োজিত হয়েছিল। এই উৎসবে সারা বিশ্বের বিভিন্ন দেশ থেকে আগত বিজ্ঞানী ও প্রতিনিধিরা যোগ দিয়েছিলেন। কলকাতায় এবারের বিজ্ঞান মহোৎসবে দেশ-বিদেশের প্রায় ১২ হাজার প্রতিনিধি উপস্থিত থাকবেন বলে মনে করা হচ্ছে।


    CG/BD/DM

    
    
    (Release ID: 1586179) Visitor Counter : 9
    
    
      Read this release in: English