      প্রধানমন্ত্রীরদপ্তর

      প্রধানমন্ত্রী শ্রী নরেন্দ্র মোদী ও মোঙ্গলিয়ার রাষ্ট্রপতি মিঃ খালমাগিন বাত্তুলগা যৌথভাবে ভগবান বুদ্ধের মূর্তির আবরণ উন্মোচন করলেন
      Posted On: 20 SEP 2019 5:00PM by PIB Kolkata


    নয়াদিল্লি, ২০ সেপ্টেম্বর, ২০১৯


    প্রধানমন্ত্রী শ্রী নরেন্দ্র মোদী এবং মোঙ্গলিয়ার রাষ্ট্রপতি মিঃ খালমাগিন বাত্তুলগা আজ যৌথভাবে সেদেশের উলানবাতোরে ঐতিহাসিক গানদান তেগচেনলিঙ বৌদ্ধমঠে ভগবান বুদ্ধ ও তাঁর দুই ভক্তের মূর্তির আবরণ উন্মোচন করেন।


    ২০১৫’তে মোঙ্গলিয়া সফরের সময় প্রধানমন্ত্রী গানদান তেগচেনলিঙ বৌদ্ধমঠে প্রার্থনাসভায় অংশ নিয়ে এই বৌদ্ধমঠটিকে ভগবান বুদ্ধের একটি মূর্তি উপহার দেওয়ার কথা ঘোষণা করেছিলেন। এই দুই দেশ ও মানুষের মধ্যে বৌদ্ধ ঐতিহ্য ও সভ্যতাগত যোগসূত্রের ক্ষেত্রে যে অভিন্নতা রয়েছে, তার নিদর্শন-স্বরূপ ভগবান বুদ্ধের মূর্তি উপহার দেওয়া হ’ল।


    এই মূর্তিতে ভগবান বুদ্ধ তাঁর দুই ভক্তকে নিয়ে বসে রয়েছেন, যা শান্তি ও সহাবস্থানের পাশাপাশি করুণার বার্তা প্রচার করে। এ মাসের শুরুতে উলানবাতোরে ৬ – ৭ই সেপ্টেম্বর তৃতীয় পর্বের ‘সংবাদ’ আলোচনাসভার সময় গানদান বৌদ্ধমঠে মূর্তিটি প্রতিষ্ঠা করা হয়। এই আলোচনাসভায় বিভিন্ন দেশের বৌদ্ধ বিশেষজ্ঞ, পণ্ডিত ও ধর্মীয় নেতারা বৌদ্ধমতের সঙ্গে যুক্ত বিভিন্ন সমসাময়িক বিষয় নিয়ে মতবিনিময় করেন।


    গানদান তেগচেনলিঙ বৌদ্ধমঠ মোঙ্গলিয়ার বৌদ্ধ ধর্মালম্বীদের কাছে এক গুরুত্বপূর্ণ পীঠস্থান। এই মঠে বৌদ্ধ ঐতিহ্যের সঙ্গে যুক্ত একাধিক মূল্যবান সম্পদ সঞ্চিত রয়েছে। উল্লেখ করা যেতে পারে, এই বৌদ্ধমঠে গত ২১ থেকে ২৩শে জুন পর্যন্ত এশীয় বৌদ্ধ সম্মেলনের একাদশ সাধারণ সভার আয়োজন করা হয়েছিল। এই সভায় ভারত সহ ১৪টি দেশের ১৫০ জনেরও বেশি অতিথি যোগ দিয়েছিলেন।


    প্রধানমন্ত্রী শ্রী মোদী এবং মোঙ্গলিয়ার রাষ্ট্রপতি মিঃ বাত্তুলগা আজ যে বৌদ্ধ মূর্তিটির আবরণ উন্মোচন করেছেন, তা ভগবান বুদ্ধের বিশ্বজনীন বার্তার প্রেক্ষিতে দুই দেশের অভিন্ন সম্মান ও শ্রদ্ধার বিষয়টিকেই প্রতিফলিত করে।


    CG/BD/SB

    
    
    (Release ID: 1585670) Visitor Counter : 7
    
    
      Read this release in: English