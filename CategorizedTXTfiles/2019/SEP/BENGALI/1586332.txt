      মহাকাশদপ্তর

      মহাকাশ গবেষণা
      Posted On: 26 SEP 2019 6:44PM by PIB Kolkata


    কলকাতা, ২৬ সেপ্টেম্বর, ২০১৯


    ইসরোর দ্বিতীয় চন্দ্রযানের সফট্‌ ল্যান্ডিং –এ প্রযুক্তিগত সমস্যা থেকে শিক্ষা নিয়ে আগামী ২০২০ সালের মঙ্গল অভিযানের সময় নাসা মঙ্গল গ্রহে রোভারের সফট্‌ ল্যান্ডিং – এর ব্যাপারে বিশেষ ব্যবস্থা গ্রহণ করবে বলে জানালে নাসার জেট প্রপালশন ল্যাবে স্পেস সিস্টেম ইঞ্জিনিয়ার অ্যানডেভারো। কলকাতার সায়েন্স সিটিতে আজ এক্সপ্লোরিং স্পেস অ্যান্ড বিয়ন্ড (মহাকাশ গবেষণা) শীর্ষক এক আলোচনাসভায় যোগ দিয়ে ছাত্রছাত্রীদের সঙ্গে আলাপচারিতায় একথা জানান তিনি। অ্যানডেভারো বলেন, চাঁদের মাটিতে দ্বিতীয় চন্দ্রযানের অবতরণের সময় প্রযুক্তিগত কিছু সমস্যা হয়ে থাকতে পারে। তার সঙ্গে যোগাযোগ না করা গেলেও সেখান থেকে প্রচুর তথ্য সংগ্রহ করা যাবে। নাসা ২০২০ সালে মঙ্গল অভিযানে মঙ্গলযান রোভারে বেশ কিছু নতুন প্রযুক্তি ব্যবহার করবে। মঙ্গলের মাটি থেকে নমুনা সংগ্রহের জন্য রোভারে থাকছে উচ্চ ক্ষমতাসম্পন্ন কোরিং ড্রিল মেশিন এবং উচ্চ প্রযুক্তিসম্পন্ন ক্যামেরা। মঙ্গলের মাটিতে রোভার অবতরণের পর তার যাত্রাপথে যাতে কোনও বাধা না আসে তার জন্য রোভারের চাকাতেও বেশ কিছু পরিবর্তন করা হয়েছে বলে তিনি জানান। মহাকাশ গবেষণায় ভারতের মহাকাশ গবেষণা সংস্থা ইসরো এবং নাসা যৌথভাবে কাজ করছে বলেও জানান তিনি। এরই অঙ্গ হিসাবে ২০২২ – ২৩ সালের নাসা এবং ইসরো যৌথভাবে ভূ-পর্যবেক্ষণ উপগ্রহ ‘নাসা – ইসরো সিন্থেটিক অ্যাপার্চার র‍্যাডার’ (নিসার) পাঠাবে বলেও জানান অ্যানডেভারো।


    সায়েন্স সিটি এবং কলকাতায় অবস্থিত মার্কিন বাণিজ্যিক দূতাবাস যৌথভাবে এই আলোচনাসভার আয়োজন করে। অনুষ্ঠানে উপস্থিত ছিলেন – সায়েন্স সিটির অধিকর্তা শুভব্রত চৌধুরী এবং কলকাতায় মার্কিন বাণিজ্যিক দূতাবাসের জনসংযোগ আধিকারিক মণিকা এল শী। অনুষ্ঠানে বিভিন্ন স্কুলের ছাত্রছাত্রীরাও অংশ নেয়।


    CG/SS/SB

    
    
    (Release ID: 1586332) Visitor Counter : 9
    
    
      Read this release in: English