      প্রতিরক্ষামন্ত্রক

      প্রতিরক্ষা ক্ষেত্রে স্বনির্ভর হতে গবেষণা ও উন্নয়নে জোর দিতে হবে বলে জানালেন রাজনাথ সিং
      Posted On: 19 SEP 2019 6:32PM by PIB Kolkata


    নয়াদিল্লি, ১৯ সেপ্টেম্বর, ২০১৯


    প্রতিরক্ষা সংক্রান্ত উৎপাদনে স্বনির্ভর হওয়ার জন্য ভারতকে গবেষণা ও উন্নয়নে গুরুত্ব দিতে হবে বলে জানালেন প্রতিরক্ষা মন্ত্রী শ্রী রাজনাথ সিং। আজ বেঙ্গালুরুতে আয়োজিত ২০১৯-এর ইঞ্জিনিয়ার্স কনক্লেভের সপ্তম অধিবেশনে যোগ দিয়ে শ্রী সিং বলেন, ভারতীয় প্রতিরক্ষা শিল্প অতীতে এর সম্পর্ণ ক্ষমতা অনুযায়ী কাজ করেনি যার ফলে সমর সরঞ্জাম আমদানির ওপর অনেকাংশেই নির্ভর করতে হয়েছে দেশকে। এই প্রেক্ষিতে তিনি অভ্যন্তরীণভাবে অত্যাধুনিক সমর প্রযুক্তি গড়ে তোলায় জোর দেন যাতে দেশকে এক্ষেত্রে স্বনির্ভর করা যায়, পাশাপাশি বিদেশি মুদ্রা-ও সঞ্চয় করা যায়। প্রতিরক্ষা মন্ত্রী অধিবেশনে বক্তব্য রাখতে গিয়ে বলেন, যখন কোন দেশ যুদ্ধে লিপ্ত হয় তখন সর্বোত্তম প্রযুক্তি যে দেশের রয়েছে সেই দেশই যুদ্ধে জয়লাভ করে।


    প্রতিরক্ষা ক্ষেত্রে কৃত্রিম মেধার প্রয়োজনীয়তার ওপর গুরুত্ব দিয়ে শ্রী সিং বলেন, কৃত্রিম বুদ্ধিমত্তা ভবিষ্যৎ সামরিক অভিযানে গুরুত্বপূর্ণ পরিবর্তন আনতে সমর্থ। তিনি বলেন, কেন্দ্রীয় সরকার ইতিমধ্যেই প্রতিরক্ষা ক্ষেত্রে কৃত্রিম মেধা প্রয়োগ করার বিষয়ে একটি রোডম্যাপ তৈরি করেছে। তিনি প্রতিরক্ষা ক্ষেত্রে উদ্ভাবন ও প্রযুক্তির গুরুত্বের কথাও ভাষণ প্রসঙ্গে উল্লেখ করেন।


    SSS/DM

    
    
    (Release ID: 1585601) Visitor Counter : 7
    
    
      Read this release in: English