      প্রধানমন্ত্রীরদপ্তর

      রাষ্ট্রসংঘ সাধারণ সভার ৭৪তম অধিবেশনে জলবায়ু সুরক্ষা শীর্ষ সম্মেলনে প্রধানমন্ত্রী শ্রী নরেন্দ্র মোদীর ভাষণ
      Posted On: 25 SEP 2019 5:38PM by PIB Kolkata


    নয়াদিল্লি, ২৩ সেপ্টেম্বর, ২০১৯


    নমস্কার,


    মহামান্যবরগণ,


    আমি এই বিশ্ব জলবায়ু শীর্ষ সম্মেলন আয়োজনের জন্য রাষ্ট্রসংঘের মহাসচিবকে অনেক অনেক ধন্যবাদ জানাই।


    গত বছর ‘চ্যাম্পিয়ন অফ দ্য আর্থ অ্যাওয়ার্ড’ পাওয়ার পর রাষ্ট্রসংঘে এটি আমার প্রথম ভাষণ। আমার সৌভাগ্য যে, নিউইয়র্ক সফরে আমার প্রথম সভার বিষয় হ’ল জলবায়ু।


    মহামান্যবরগণ,


    আজ একটি বিশেষ ব্যবস্থার প্রয়োজন, যাতে শিক্ষা, মূল্যবোধ এবং জীবনধারা নিয়ে উন্নয়নমূলক দর্শনকেও সামিল করতে হবে। আজ ব্যবহারিক পরিবর্তনের জন্য একটি বিশ্বব্যাপী জনআন্দোলন গড়ে তুলতে হবে। প্রকৃতির সম্মান এবং প্রাকৃতিক সম্পদগুলির সংরক্ষণ আমাদের পরম্পরা এবং বর্তমান প্রচেষ্টাগুলির অন্তর্গত। লোভের প্রয়োজন নেই – এটাই হ’ল আমাদের চালিকাশক্তির আদর্শ। আর সেজন্য আজ ভারত নিছকই কথা বলতে নয়, একটি ফলিত ভাবনা এবং তার রোডম্যাপ সঙ্গে নিয়ে এসেছে। আমরা বিশ্বাস করি যে, এক টন প্রচারের থেকে এক আউন্স অনুশীলনের মূল্য বেশি।


    আমরা ভারতে জ্বালানি মিশ্রণে অ-জীবাশ্ম জ্বালানির পরিমাণ বাড়াচ্ছি। আমরা ২০২২ সালের মধ্যে পুনর্ব্যবহারযোগ্য শক্তি ক্ষেত্রে আমাদের ক্ষমতাকে ১৭৫ গিগাবাইট পর্যন্ত নিয়ে যাওয়ার লক্ষ্য রেখেছি এবং ভবিষ্যতে আমরা একে ৪৫০ গিগাবাইট পর্যন্ত নিয়ে যেতে প্রতিজ্ঞাবদ্ধ। আমরা নিজেদের পরিবর্তনের ক্ষেত্রে ই-মোবিলিটিকে অগ্রাধিকার দিচ্ছি। আমরা পেট্রোল ও ডিজেলে জৈব জ্বালানি মিশ্রণের পরিমান বাড়াচ্ছি। আমরা ১৫০ মিলিয়ন পরিবারকে পরিবেশ-বান্ধব রান্নার গ্যাস সংযোগ প্রদান করেছি। আমরা জল সংরক্ষণ, বৃষ্টির জল দিয়ে চাষবাস এবং জলের উৎস উন্নয়নকল্পে ‘মিশন জল জীবন’ শুরু করেছি। আগামী কয়েক বছরে আমাদের এক্ষেত্রে প্রায় ৫০ বিলিয়ন ডলার খরচ করার পরিকল্পনা রয়েছে।


    মহামান্যবরগণ,


    আন্তর্জাতিক মঞ্চ প্রসঙ্গে বলি, ইতিমধ্যেই প্রায় ৮০টি দেশ আমাদের আন্তর্জাতিক সৌরসঙ্ঘে যোগদান করেছে। আমি আনন্দিত যে, ভারত, সুইডেন এবং অন্যান্য দেশের সঙ্গে হাত মিলিয়ে ‘ইন্ডাস্ট্রি ট্রান্স ট্র্যাক’ – এর ‘লিডারশিপ গ্রুপ’ প্রতিষ্ঠা করছি। এই উদ্যোগ সমস্ত সরকারি ও বেসরকারি ক্ষেত্রকে সঙ্গে নিয়ে শিল্পোদ্যোগগুলির জন্য ন্যূনতম কার্বন নিঃসরণের উপায় নির্ণয়ে গুরুত্বপূর্ণ ভূমিকা পালন করবে।


    আন্তর্জাতিক পরিকাঠামো প্রাকৃতিক বিপর্যয়ের মোকাবিলার সুবিধার্থে ভারত ‘কোয়ালিশন ফর ডিজাস্টার রিসাইলেন্ট ইনফ্রাস্ট্রাকচার’ বা ‘দুর্যোগ স্থিতিস্থাপক পরিকাঠামোর জন্য মহাজোট’ গঠনের উদ্যোগ নিচ্ছে। আমি রাষ্ট্রসংঘের সমস্ত সদস্য দেশকে এর সঙ্গে যুক্ত হওয়ার আহ্বান জানাই।


    এ বছর ভারতের স্বাধীনতা দিবস ১৫ আগস্টে আমি দেশবাসীকে ‘সিঙ্গল ইয়ুজ প্লাস্টিক’ থেকে মুক্তির জন্য জনআন্দোলনের আহ্বান জানিয়েছি। আমি আশা করি যে, এর মাধ্যমে আন্তর্জাতিক স্তরে সিঙ্গল ইয়ুজ প্লাস্টিকের বিরুদ্ধে সচেতনতা আরও বৃদ্ধি পাবে।


    মহামান্যবরগণ,


    আপনাদেরকে অত্যন্ত আনন্দের সঙ্গে জানাচ্ছি যে, রাষ্ট্রসংঘের এই ভবনে আগামীকাল আমরা ভারতের লাগানো সৌর প্যানেলগুলির উদ্বোধন করবো। কথা বলার সময় শেষ, বিশ্ব এখন কাজ চায়।


    ধন্যবাদ। অসংখ্য ধন্যবাদ।


    CG/SB/SB

    
    
    (Release ID: 1586172) Visitor Counter : 5
    
    
      Read this release in: English