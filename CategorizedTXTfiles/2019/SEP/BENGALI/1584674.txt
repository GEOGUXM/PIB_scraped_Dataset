      নারীওশিশুবিকাশমন্ত্রক

      তিন তালাক রদ কেন্দ্রীয় সরকারের অন্যতম বড় সাফল্যঃ স্মৃতি ইরানী
      Posted On: 10 SEP 2019 10:04PM by PIB Kolkata


    কলকাতা, ১০ সেপ্টেম্বর, ২০১৯


    কেন্দ্রীয় মহিলা ও শিশু বিকাশ এবং বস্ত্রমন্ত্রী শ্রীমতী স্মৃতি জুবিন ইরানী বলেছেন, তিন তালাক রদ কেন্দ্রীয় সরকারের অন্যতম বড় সাফল্য। তিনি আর-ও বলেন, সংবিধানের ৩৭০ ধারা রদের ফলে শুধু জম্মু-কাশ্মীরের মহিলা ও শিশুদেরই অধিকার প্রতিষ্ঠিত হয় নি, দেশের সব রাজ্যের মতো জম্মু-কাশ্মীরের নাগরিকদের মূল স্রোতে যুক্ত করা সম্ভব হয়েছে। আমাদের নাগরিকদের উপর অচল আইনের যে বোঝা চাপানো হয়েছিল সেগুলি বাতিলের জন্য নরেন্দ্র মোদীর সরকার প্রতিশ্রুতিবদ্ধ বলে মন্ত্রী জানান। কেন্দ্রীয় সরকারের গত ১০০ দিনে অভাবনীয় সাফল্যর কথা সংবাদমাধ্যমকে জানাতে তিনি আজ কলকাতায় এসেছিলেন। শ্রীমতী ইরানী জানান, মোট ৫৮টি আইন বাতিল করা হয়েছে। তিনি আরো বলেন, মোদী সরকার ২০১৪ সাল থেকে সর্বোচ্চ ১,৪৮৬ টি বাতিলযোগ্য আইন রদ করেছে।


    দেশের কৃষকদের কল্যাণে এই সরকার অঙ্গীকারবদ্ধ বলে শ্রীমতী ইরানী পুণরায় ব্যক্ত করেন। তিনি বলেন , এই প্রথম সরকারি কোষাগার থেকে পি এম কিষাণ যোজনার মাধ্যমে প্রতিটি কৃষকের ব্যাঙ্ক আকাউন্টে বছরে ৬হাজার টাকা ঢুকছে। গত ১০০ দিনে মোদী সরকার এই যোজনার আওতায় ৬ কোটি ৩৭ লক্ষ কৃষক পরিবারকে মোট ৮,৯৫৫কোটি টাকা সরাসরি পাঠিয়েছেন। তিনি আরো জানান, পেনশন প্রকল্পের আওতায় পাঁচ কোটি ক্ষুদ্র ও প্রান্তিক চাষীর জন্য প্রথম তিন বছরে ১০,৭৭৪কোটি টাকা বরাদ্দ করা হয়েছে।


    শ্রীমতী ইরানী বলেন, গত ১০০ দিনে কৃষক ছাড়াও শ্রমিকদের কল্যাণে সরকার নানা ব্যবস্থা নিয়েছে। অসংগঠিত ক্ষেত্রে কর্মরত ৫০ কোটি শ্রমিকের কল্যাণে বিভিন্ন উদ্যোগ গ্রহণ করা হয়েছে। ২০১৯ সালে দেশের শ্রমগোষ্ঠীর জন্য ছয় রকমের ন্যূনতম মজুরীর বিন্যাস ঘটানো হয়েছে। এখন কোন মহিলাকে রাতে ডিউটি দেবার আগে জেনে নেওয়া হয়, তিনি সেই ডিউটি করতে চান কি না। কর্মচারীদের স্বাস্থ্য এবং কাজের পরিবেশের দিকটি বিবেচনা করে ২০১৯ সালে কাজের জায়গার নিরাপত্তার বিষয়ে অগ্রাধিকার দেওয়া হচ্ছে। তিনি বলেন, মোদী সরকারের সংস্কারমূলক নানা পদক্ষেপ গ্রহণের ফলে অসংগঠিত ক্ষেত্রের কর্মী, শ্রমিক, কৃষি শ্রমিক, রেস্তরাঁ ও ধাবায় কর্মরত এবং চৌকিদারদের ন্যূনতম মজুরি নিশ্চিত করা হয়েছে। এই শ্রমিকদের বেতনের বিষয়টি এখন আইনি সুরক্ষার আওতায় চলে এসেছে।


    কথা প্রসঙ্গে মন্ত্রী জানান, উজ্জ্বলা যোজনা এখন বিশ্বজুড়ে প্রশংসিত। আগামী মার্চে এই যোজনার আওতায় ৮ কোটি সুবিধেভোগীকে নিয়ে আনার পরিকল্পনা হলেও ছয় মাস আগেই সেই লক্ষ্যপূরণ হয়ে গিয়েছে। তিনি বলেন, উজ্জ্বলা যোজনার আওতায় ১০০ দিনের মধ্যে ১৮ লক্ষ সুবিধেভোগীকে অন্তর্ভুক্ত করা হয়েছে।


    শ্রীমতী ইরানী আজ আরও জানিয়েছেন, নতুন উদ্যোগ বা স্টার্ট আপকে আরও উৎসাহিত করতে, একটি পৃথক বিভাগ গড়ে তোলা হয়েছে সরকারের অন্দরেই। যে সব ক্ষুদ্র নতুন উদ্যোগীদের আয় ২৫ কোটি টাকার মধ্যে, তাঁদের আগের মতন-ই কর না দেবার সংস্থান বজায় থাকবে।


    স্বাস্থ্যক্ষেত্রে, ৯ কোটি ১০ লক্ষ সুবিধেভোগী আয়ুষ্মান ভারত ই-কার্ড পেয়েছেন। বর্তমান সরকারের প্রথম ১০০ দিনে ৭৫টি নতুন মেডিকেল কলেজ তৈরির অনুমতি দেওয়া হয়েছে। এর ফলে দেশজুড়ে মেডিকেল কলেজের সংখ্যা বেড়ে হবে ১৫হাজার ৬টি।


    শিশুদের যৌন হয়রানি রোধে কেন্দ্রীয় সরকার সতর্ক বলেও শ্রীমতী ইরানী সংবাদমাধ্যমকে জানিয়েছেন।


    অনুষ্ঠানে প্রেস ইনফরমেশন ব্যুরোর অতিরিক্ত মহা নির্দেশক কুমারী জেন নামচু সহ বিশিষ্ট ব্যক্তিরা উপস্থিত ছিলেন।


    SSS/CB

    
    
    (Release ID: 1584674) Visitor Counter : 11
    
    
      Read this release in: English