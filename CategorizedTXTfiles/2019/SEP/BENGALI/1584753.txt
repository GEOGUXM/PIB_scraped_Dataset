      তথ্যওসম্প্রচারমন্ত্রক

      দিল্লি বই মেলায় প্রকাশনা বিভাগের স্টল উদ্বোধন করলেন তথ্য ও সম্প্রচার সচিব
      Posted On: 11 SEP 2019 6:10PM by PIB Kolkata


    নয়াদিল্লি, ১১ সেপ্টেম্বর, ২০১৯


    তথ্য ও সম্প্রচার মন্ত্রকের সচিব শ্রী অমিত খারে আজ নতুন দিল্লির প্রগতি ময়দানে দিল্লি বই মেলায় আজ প্রকাশনা বিভাগের স্টলের উদ্বোধন করেন। তিনি প্রকাশনা বিভাগ থেকে প্রকাশিত পাঁচটি বইয়েরও আজ আনুষ্ঠানিক প্রকাশ করেন। জাতীয় গান্ধী সংগ্রহশালার ডিরেক্টর শ্রী এ আন্নামালাই এই অনুষ্ঠানে উপস্থিত ছিলেন।


    বিভিন্ন মণীষীদের জীবনী নিয়ে শুধু হিন্দি বা ইংরেজিতেই নয়, নানা ভারতীয় ভাষাতেও প্রকাশনা বিভাগ বই বের করছে। শ্রী খারে এই উদ্যোগের প্রশংসা করেন। ইন্টারনেটের যুগে তিনি বইয়ের গুরুত্বের কথা তাঁর ভাষণে তুলে ধরেন। প্রকাশনা বিভাগ মহাত্মা গান্ধীর দর্শন নিয়ে যেসব বই প্রকাশ করেছে সেগুলির মুদ্রিত সংস্করণের পাশাপাশি বৈদ্যুতিন সংস্করণও এই স্টলে প্রদর্শিত হচ্ছে। এছাড়া, রাষ্ট্রপতি, উপ-রাষ্ট্রপতি এবং প্রধানমন্ত্রী বিভিন্ন বিষয়ে যে নানা ভাষণ দিয়েছেন সেগুলির সঙ্কলিত সংস্করণও এই স্টলে রয়েছে। প্রগতি ময়দানের ৭ নং হ’লে এই স্টলটি রয়েছে।


    প্রকাশনা বিভাগ থেকে প্রকাশিত বইগুলি হল :


    · হিন্দিতে ‘কস্তুরি পরিমল’ : মোহন নামের এক তরুণের মহাত্মা গান্ধী হয়ে ওঠার বিবরণ খুব কাছ থেকে কস্তুরবা গান্ধী দেখেছিলেন। এই বইতে মহাত্মা গান্ধীর জীবনে তাঁর অবদানের কথা লেখা আছে। বইটির লেখক ডঃ বিশ্বদাস পাতিল মারাঠি সাহিত্যের পরিচিত নাম।


    · ‘১৯২১ কে অসহযোগ আন্দোলন কি ঝাঁকিয়াঁ’ : এই বইটির ভূমিকা লিখেছিলেন প্রাক্তন রাষ্ট্রপতি শ্রী ভি ভি গিরি। এই বইয়ে বুদ্ধিজীবী, স্বাধীনতা সংগ্রামী এবং সাংবাদিকরা বিভিন্ন প্রবন্ধ লিখেছেন। এঁদের মধ্যে উল্লেখযোগ্য ডঃ তারাচাঁদ, শ্রী প্রকাশ, কমলাদেবী চট্টোপাধ্যায়, কাকা কালেলকার, আর আর দিবাকর, হরিভানু উপাধ্যায় এবং ডঃ হরেকৃষ্ণ মেহতা।


    · হিন্দি এবং উর্দু-তে ‘গান্ধী কথা’ : মহাত্মা গান্ধীর জীবন নিয়ে ছবিতে প্রকাশিত এই বইটি শিশু পাঠকদের জন্য লেখা হয়েছে। প্রকাশনা বিভাগ বিভিন্ন ভারতীয় ভাষায় এই বই প্রকাশের কাজ করছে।


    · গুজরাটি ভাষায় ‘উইমেন ইন সত্যাগ্রহ’ : জাতীয় গান্ধী সংগ্রহশালার প্রাক্তন চেয়ারপার্সন অধ্যাপিকা অপর্ণা বসু এই বইটি লিখেছেন। বইটি গুজরাটি ভাষায় বিশিষ্ট গান্ধীবাদী অধ্যাপক বর্ষা দাস অনুবাদ করেছেন।


    · তামিল ভাষায় ‘হোমেজ টু মহাত্মা : অল ইন্ডিয়া রেডিও ট্রিবিউট্‌স’ : ইংরেজিতে প্রকাশিত এই বইটি চেন্নাইয়ে গান্ধী স্টাডি সেন্টারের সহযোগিতায় এই প্রথম তামিল ভাষায় অনুদিত হয়েছে। সর্দার বল্লভভাই প্যাটেল, জওহরলাল নেহরু, লর্ড মাউন্টব্যাটেন সহ বিশিষ্ট ব্যক্তিত্বদের ১৯৪৮ সালের ৩০শে জানুয়ারি গান্ধীজির মৃত্যুর পর শোকবার্তা এই বইতে স্থান পেয়েছে।


    নতুন দিল্লির প্রগতি ময়দানে ২৫তম দিল্লি বই মেলা আগামী ১৫ই সেপ্টেম্বর পর্যন্ত চলবে। ফেডারেশন অফ ইন্ডিয়ান পাবলিশার্স এবং আইটিপিও এটি আয়োজন করেছে। এবারের বই মেলার থিম ‘মহাত্মা গান্ধীর সার্ধ জন্মশতবার্ষিকী’।


    CG/CB/DM

    
    
    (Release ID: 1584753) Visitor Counter : 4
    
    
      Read this release in: English