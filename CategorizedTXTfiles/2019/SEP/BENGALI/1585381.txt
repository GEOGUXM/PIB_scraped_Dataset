      স্বরাষ্ট্র মন্ত্রক

      কেন্দ্রীয় স্বরাষ্ট্র মন্ত্রী শ্রী অমিত শাহের সভাপতিত্বে অল ইন্ডিয়া ম্যানেজমেন্ট অ্যাসোসিয়েশনের ৪৬তম জাতীয় ম্যানেজমেন্ট সম্মেলন
      Posted On: 17 SEP 2019 10:33PM by PIB Kolkata


    নয়াদিল্লি, ১৭ সেপ্টেম্বর, ২০১৯


    একুশ শতক ভারতের শতক। দিল্লিতে মঙ্গলবার অল ইন্ডিয়া ম্যানেজমেন্ট অ্যাসোসিয়েশন (এআইএমএ) আয়োজিত ৪৬তম জাতীয় ম্যানেজমেন্ট সম্মেলনে একথা বলেন কেন্দ্রীয় স্বরাষ্ট্র মন্ত্রী শ্রী অমিত শাহ। তিনি বলেন, গত পাঁচ বছরে প্রধানমন্ত্রী শ্রী নরেন্দ্র মোদী প্রত্যেক ভারতবাসীর মধ্যে এই আত্মবিশ্বাসই তৈরি করেছেন। প্রধানমন্ত্রীর জন্মদিনে শুভেচ্ছা জানিয়ে শ্রী শাহ বলেন, তাঁর নেতৃত্বেই ভারত আজ প্রথম সারিতে উঠে এসেছে এবং বিশ্বকে নেতৃত্ব দিচ্ছে। ‘নতুন ভারত’ প্রসঙ্গে বলতে গিয়ে কেন্দ্রীয় স্বরাষ্ট্র মন্ত্রী ভারত সম্পর্কে প্রধানমন্ত্রীর দৃষ্টিভঙ্গির কথা তুলে ধরেন। তিনি বলেন, প্রধানমন্ত্রী ভারতকে শুধু নতুন রূপই দেননি, একইসঙ্গে সুরক্ষিত, আত্মবিশ্বাসী, সমৃদ্ধশালী ভারত গড়ে তোলার পথ দেখিয়েছেন। ১৩০ কোটি দেশবাসী এগিয়ে এলে তবেই প্রধানমন্ত্রীর ‘নতুন ভারত’ গঠনের স্বপ্ন পূর্ণ হবে। গত পাঁচ বছরে প্রধানমন্ত্রীর নেতৃত্বে সরকার সেই স্বপ্ন পূরণের কাজই করে চলেছে। ২০১৪ সালে ক্ষমতায় আসার পর নতুন সরকার বহুপাক্ষিক সংসদীয় গণতান্ত্রিক ব্যবস্থা ফিরিয়ে এনেছে। আজ দেশের প্রতিটি রাজ্যের প্রতিটি নাগরিকই তাঁদের নিজেদের কথা বলতে পারেন। জনগণ শক্তিশালী হলে তবেই একটা শক্তিশালী রাষ্ট্র গড়ে ওঠে। স্বাধীনতার ৭০ বছর পরও যে কাজগুলি হয়নি, তা পূর্ণ করার প্রয়াস চালিয়েছে বর্তমান সরকার।


    এ প্রসঙ্গে পূর্ববর্তী সরকারের দুর্নীতি এবং নীতি-পঙ্গুত্বের বিষয়েও সমালোচনা করেন তিনি। ৩০ বছরে এই প্রথম নরেন্দ্র মোদীর নেতৃত্বে কোন সরকার একক সংখ্যাগরিষ্ঠতা নিয়ে ক্ষমতায় এসেছে। গত ৩০ বছরে বিগত সরকার যেখানে পাঁচটি সিদ্ধান্ত নিয়েছিল, সেখানে মোদী সরকার মাত্র পাঁচ বছরেই ৫০টি গুরুত্বপূর্ণ সিদ্ধান্ত নিয়েছে। পণ্য ও পরিষেবা কর (জিএসটি), দেউলিয়া বিধি ও জন ধন অ্যাকাউন্ট চালু করেছে। একইসঙ্গে, তিন তালাক প্রথা রদ, সন্ত্রাসবাদীদের নির্মূলে সীমান্ত পারে সার্জিক্যাল স্ট্রাইক, সেনাবাহিনীর জন্য ‘এক পদ এক পেনশন’ নীতি, এমনকি জম্মু ও কাশ্মীর থেকে ৩৭০ এবং ৩৫(এ) ধারা বাতিলের মতো গুরুত্বপূর্ণ সিদ্ধান্তও নিয়েছে এই সরকার। জিএসটি চালুর ফলে কর প্রদানকারীর সংখ্যা যেমন বেড়েছে, তেমনই কর সংগ্রহও বেড়েছে। কৃষক ও দরিদ্র মানুষের কল্যাণে একাধিক পদক্ষেপও নিয়েছে বর্তমান সরকার।


    জাতীয় সুরক্ষার প্রসঙ্গে কেন্দ্রীয় স্বরাষ্ট্র মন্ত্রী বলেন, সার্জিক্যাল এবং এয়ার স্ট্রাইক নিয়ে প্রত্যেক ভারতবাসী এখন গর্ববোধ করে। দেশের নিরাপত্তার স্বার্থে বর্তমান সরকার কোন আপোস করবে না বলেও স্পষ্ট জানান তিনি। বিশ্বে ভারতের নেতৃত্ব দেওয়ার ক্ষমতা প্রসঙ্গে তিনি বলেন, প্রধানমন্ত্রী শ্রী নরেন্দ্র মোদী দাভোসে ওয়ার্ল্ড ইকনমিক ফোরামে হিন্দিতে ভাষণ দিয়েছিলেন। একইসঙ্গে, প্যারিসে জলবায়ু পরিবর্তন নিয়ে প্রধানমন্ত্রী যে নেতৃত্বদানের ভূমিকা পালন করেছিলেন সে কথাও তুলে ধরেন। তিনি বলেন, ২০২৪ সালের ভারত ৫ লক্ষ কোটি মার্কিন ডলারের অর্থনীতিতে পরিণত হবে। তিনি আরও বলেন, পাঁচ বছর আগে যেখানে দেশের জিডিপি ছিল ৬ শতাংশ সেখানে এখন তা বেড়ে হয়েছে ৭.৫ শতাংশ। গত পাঁচ বছরে অর্থনৈতিক ক্ষেত্রে সরকার একাধিক গুরুত্বপূর্ণ সিদ্ধান্ত নিয়েছে। তিনি বলেন, জাতীয় মাথাপিছু গড় আয় ৭৮,০০০ টাকা থেকে বেড়ে দাঁড়িয়েছে ১,২৬,০০০ টাকা। জাতীয় সড়ক নির্মাণ বেড়েছে আড়াই গুণ। গ্রামীণ বিদ্যুতায়নেও উল্লেখযোগ্য সাফল্য এসেছে। ১,২০,০০০ গ্রাম পঞ্চায়েতকে ব্রডব্যান্ড পরিষেবার সঙ্গে যুক্ত করা গেছে। দেশের ৯৯.৪ শতাংশ নাগরিকের ব্যাঙ্ক অ্যাকাউন্ট রয়েছে। ৫০ কোটি মানুষ ‘আয়ুষ্মান ভারত’ প্রকল্পের আওতায় এসেছেন। গত পাঁচ বছরে এনডিএ সরকার ৮৩ লক্ষ বাড়ি তৈরি করেছে। ৮ কোটি মানুষকে এলপিজি সংযোগের আওতায় আনা হয়েছে। ৮ কোটি মানুষকে শৌচালয়ের সুবিধা করে দেওয়া হয়েছে। গত পাঁচ বছরে বিদেশি বিনিয়োগ বেড়েছে বলেও জানান তিনি।


    দেশের যুবসম্প্রদায়ের অগ্রগতিতে সরকার একাধিক পদক্ষেপ নিয়েছে বলেও জানান তিনি। ‘মেক ইন ইন্ডিয়া’ এবং ‘স্টার্ট-আপ ইন্ডিয়া’ দেশকে অনেকটাই এগিয়ে নিয়ে গেছে যার সুফল সাধারণ মানুষ পাচ্ছেন। দেশের শিল্প এবং বাণিজ্য বৃদ্ধির জন্য সরকার শিল্প মহলকে সবরকম সাহায্য করছে। তাদেরকেও নতুন নতুন পরিকল্পনা এবং চিন্তাভাবনা করার আহ্বান জানান তিনি। ২০২২ সালে স্বাধীনতার ৭৫ বছর পূর্তিতে প্রধানমন্ত্রীর ‘নতুন ভারত, মহান ভারত’-এর স্বপ্নকে সার্থক করার জন্য ১৩০ কোটি ভারতবাসীকে আহ্বান জানান কেন্দ্রীয় স্বরাষ্ট্র মন্ত্রী শ্রী অমিত শাহ।


    CG/SS/DM

    
    
    (Release ID: 1585381) Visitor Counter : 1
    
    
      Read this release in: English