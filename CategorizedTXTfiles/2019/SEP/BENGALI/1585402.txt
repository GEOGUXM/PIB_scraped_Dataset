      পেট্রোলিয়ামওপ্রাকৃতিকগ্যাসমন্ত্রক

      তালচেরে ইউরিয়া প্রকল্পের জন্য কয়লা থেকে গ্যাস উৎপাদন কারখানার চুক্তি স্বাক্ষর
      Posted On: 18 SEP 2019 2:33PM by PIB Kolkata


    নয়াদিল্লি, ১৮ সেপ্টেম্বর , ২০১৯


    তালচের সার কারখানায় ইউরিয়া এবং অ্যামোনিয়া উৎপাদনের জন্য কয়লা থেকে গ্যাস তৈরির প্রক্রিয়ার লক্ষ্যে নতুন দিল্লিতে মঙ্গলবার একটি চুক্তি স্বাক্ষরিত হয়েছে। গেইল, আরসিএফ, সিআইএল এবং এফসিআইএল-এর যৌথ উদ্যোগে ওড়িশার আঙুল জেলায় ১৩,২৭৭ কোটি টাকা ব্যয়ে কারখানাটি তৈরি হবে। এখান থেকে ১.২৭ এমএমটিপিএ ইউরিয়া এবং ০.৭৩ এমএমটিপিএ অ্যামোনিয়া উৎপাদিত হবে। মেসার্স উহান ইঞ্জিনিয়ারিং কোম্পানি লিমিটেড কয়লা থেকে গ্যাস তৈরির প্রযুক্তি সরবরাহ করবে।


    এই উপলক্ষ্যে আয়োজিত এক অনুষ্ঠানে পেট্রোলিয়াম এবং প্রাকৃতিক গ্যাস ও ইস্পাত মন্ত্রী শ্রী ধর্মেন্দ্র প্রধান মঙ্গলবার বলেন, তালচের সার কারখানা কয়লা থেকে গ্যাস উৎপাদনের প্রযুক্তির মাধ্যমে ইউরিয়া এবং অ্যামোনিয়া উৎপাদন করবে। তিনি বলেন, পূর্ব ভারতের বন্ধ হয়ে যাওয়া সমস্ত সার কারখানাগুলিকে পুনরুজ্জীবনের পরিকল্পনা নেওয়া হয়েছে। পূর্বাঞ্চলীয় গ্যাস গ্রিডের জন্য ‘ প্রধানমন্ত্রী উর্জা গঙ্গা প্রকল্প ’ দ্রুত বাস্তবায়িত হচ্ছে। গোরক্ষপুর এবং বারাউনি ইতিমধ্যেই এই প্রকল্পের আওতায় এসে গেছে। সিনধারী ও শীঘ্রই এই প্রকল্পের সঙ্গে যুক্ত হবে। তালচের অঞ্চলে উত্তর অরখাপাল খনি থেকে এই প্রকল্পের কয়লা পাওয়া যাবে। পারাদ্বীপ তৈল সংশোধনাগার থেকে পেটকোক পাওয়া যাবে। এই প্রকল্পে কয়লা এবং পেটকোক মিশিয়ে সার তৈরি করা হবে। শ্রী প্রধান বলেন, যে প্রযুক্তির মাধ্যমে এই পুরো প্রক্রিয়াটি সম্পন্ন হবে সেই প্রকল্পে সিনগ্যাস, ডিজেল, মিথানল, পেট্রোকেমিক্যাল ইত্যাদি পাওয়া যাবে।


    রসায়ন এবং সার মন্ত্রী শ্রী ডি ভি সদানন্দ গৌড়া তাঁর ভাষনে বলেন, খাদ্যে দেশকে স্বয়ং সম্পূর্ণ করে তুলতে সার, বিশেষ করে ইউরিয়ার প্রয়োজন রয়েছে। চাহিদা মেটাতে বর্তমানে ভারত প্রতি বছর ৫০-৭০ লক্ষ টন ইউরিয়া আমদানি করে। সরকার দেশেই ইউরিয়া উৎপাদনে গুরুত্ব আরোপ করছে। প্রাকৃতিক গ্যাস থেকে ইউরিয়া উৎপাদন করা হয়। এই কাজে তরলিকৃত প্রাকৃতিক গ্যাসও ব্যবহার করা হয়। কিন্তু এই গ্যাস বিদেশ থেকে আমদানি করতে হয় যা খরচসাপেক্ষ। শ্রী সদানন্দ গৌড়া বলেন, তালচের সার প্রকল্পের মাধ্যমে দেশে ইউরিয়া উৎপাদন হলে দেশকে স্বনির্ভর হতে সাহায্য করবে। মেক ইন ইন্ডিয়া কর্মসূচির আওতায় ইউরিয়া উৎপাদনের এই পদ্ধতিতে প্রায় ৪ হাজার ৫০০ কর্মসংস্হানের সুযোগ সৃষ্টি হবে।


      SSS/CB/NS

    
    
    (Release ID: 1585402) Visitor Counter : 4
    
    
      Read this release in: English