      প্রধানমন্ত্রীরদপ্তর

      আন্তর্জাতিক সিইও এবং শীর্ষ স্থানীয় মার্কিন সংস্থাগুলির বরিষ্ঠ কার্যনির্বাহীদের সঙ্গে প্রধানমন্ত্রীর বৈঠক
      Posted On: 26 SEP 2019 3:26PM by PIB Kolkata


    নয়াদিল্লি, ২৫ সেপ্টেম্বর, ২০১৯


    ভারতের প্রধানমন্ত্রী শ্রী নরেন্দ্র মোদী নিউইয়র্কে একটি গোলটেবিল বৈঠকে পৌরহিত্য করেন। উপস্থিত ছিলেন, ২০টি বিভিন্ন ক্ষেত্রের ৪২ জন আন্তর্জাতিক শিল্পপতি। যে সমস্ত সংস্থাগুলি এই গোলটেবিল বৈঠকে অংশ নেয়, তাদের মোট সম্পদের পরিমাণ ১৬.৪ ট্রিলিয়ন মার্কিন ডলার, যার মধ্যে ভারতে তাদের মোট সম্পদের পরিমাণ ৫০ বিলিয়ন মার্কিন ডলার।


    উপস্থিতদের মধ্যে ছিলেন – আইবিএম – এর চেয়ারম্যান, প্রেসিডেন্ট এবং সিইও শ্রীমতী জিনি রোমেত্তি; ওয়ালমার্টের প্রেসিডেন্ট এবং সিইও শ্রী ডগলাস ম্যাকমিলন; কোকাকোলার চেয়ারম্যান এবং সিইও শ্রী জেমস্‌ কুইন্সি; লকহিড মার্টিনের সিইও শ্রীমতী মেরিলিন হিউসন; জেপি মর্গান – এর চেয়ারম্যান এবং সিইও শ্রী জেমি ডিমন; আমেরিকান টাওয়ার কর্পোরেশনের সিইও তথা ইন্ডিয়া – ইউএস সিইও ফোরামের যুগ্ম-অধ্যক্ষ শ্রী জেমস্‌ ডি টাইসলেট এবং অ্যাপেল, গুগল, ম্যারিওট, ভিসা, মাস্টারকার্ড, থ্রি এম, ওয়ারবুর্গ পিনকাস, এইকম, রেথিঅন, ব্যাঙ্ক অফ আমেরিকা, পেপসি এবং অন্যান্য কয়েকটি সংস্থার বরিষ্ঠ কার্যনির্বাহীরা।


    দ্য ডিপিআইআইটি এবং ইনভেস্ট ইন্ডিয়া যে সমস্ত আলাপচারিতার আয়োজন করে, তাতে অংশগ্রহণকারীদের মধ্যে ছিলেন – কেন্দ্রীয় বাণিজ্য ও শিল্প মন্ত্রী শ্রী পীযূষ গোয়েল এবং শিল্প ও অভ্যন্তরীণ বাণিজ্য উন্নয়ন দপ্তর এবং বিদেশ মন্ত্রকের বরিষ্ঠ আধিকারিকরা।


    বৈঠকে যোগদানকারীরা বিনিয়োগকারীদের সহায়ক পরিবেশ এবং সহজে ব্যবসা করার ক্ষেত্রে ও বেশ কিছু সংস্কারের জন্য ভারতের উদ্যোগের প্রশংসা করেন। সহজে ব্যবসা করার ওপর জোর দিতে বলিষ্ঠ সিদ্ধান্ত নেওয়ার জন্য এবং ভারতকে লগ্নিকারী-বান্ধব করে তোলার জন্য বাণিজ্য নেতারা প্রধানমন্ত্রীকে অভিনন্দন জানান।


    সিইও-রা ভারতের জন্য তাঁদের নির্দিষ্ট পরিকল্পনাগুলি সংক্ষিপ্তভাবে জানান। পাশাপাশি, দক্ষতা বৃদ্ধি, ডিজিটাল ইন্ডিয়া, মেক ইন ইন্ডিয়া, উন্নয়নের আওতায় সবাইকে আনা, পরিবেশ-বান্ধব শক্তি এবং আর্থিক অন্তর্ভুক্তির ক্ষেত্রে ভারতের উদ্যোগকে সহায়তা করার জন্য সুপারিশ করেন তাঁরা।


    সিইও-দের মন্তব্যের উত্তরে প্রধানমন্ত্রী জোর দেন নিরবচ্ছিন্ন রাজনৈতিক স্থিরতা, নীতির স্থিরতা এবং উন্নয়নমুখী ও আর্থিক বৃদ্ধিমুখী নীতির ওপর। তিনি আরও গুরুত্ব দেন, পর্যটন উন্নয়ন, প্লাস্টিক পুনর্ব্যবহার ও বর্জ্য ব্যবস্থাপনা উদ্যোগগুলির ওপর এবং ক্ষুদ্র ও মাঝারি শিল্প, বিশেষ করে কৃষক এবং কৃষি ক্ষেত্রের জন্য আরও বেশি সুযোগ সৃষ্টি করার ওপর। তিনি ঐ সংস্থাগুলিকে অন্য দেশকে অংশীদার করে স্টার্ট আপ ইন্ডিয়া উদ্ভাবন মঞ্চটিকে গুরুত্ব দিতে বলেন, যা থেকে শুধু ভারতই নয়, বিশ্বও উপকৃত হবে, বিশেষ করে পুষ্টি ও বর্জ্য ব্যবস্থাপনার ক্ষেত্রে।


    CG/AP/SB

    
    
    (Release ID: 1586264) Visitor Counter : 3
    
    
      Read this release in: English