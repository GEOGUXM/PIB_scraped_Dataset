      রাষ্ট্রপতিরসচিবালয়

      স্লোভানিয়ায় ভারতের রাষ্ট্রপতির দ্বিপাক্ষিক বৈঠক এবং প্রতিনিধি পর্যায়ে আলোচনা
      Posted On: 17 SEP 2019 10:28PM by PIB Kolkata


    নয়াদিল্লি, ১৬ সেপ্টেম্বর, ২০১৯


    রাষ্ট্রপতি শ্রী রামনাথ কোবিন্দ আইসল্যান্ড, সুইজারল্যান্ড এবং স্লোভানিয়া – তিন দেশ সফরের শেষ পর্যায়ে স্লোভানিয়ার জুব্‌লজানায় পৌঁছেছেন। প্রথম ভারতীয় রাষ্ট্রপতি হিসেবে তিনি স্লোভানিয়া সফর করছেন। এই সফরে রাষ্ট্রপতি সে দেশের কংগ্রেস স্কোয়ারে পৌঁছলে স্লোভানিয়ার রাষ্ট্রপতি বরুত পাহোর তাঁকে উষ্ণ অভ্যর্থনা জানান। দুই দেশের রাষ্ট্রপতি যুদ্ধে নিহতদের প্রতি শ্রদ্ধা নিবেদন করেন। রাষ্ট্রপতি পাহোরের সঙ্গে বৈঠকের পর শ্রী রামনাথ কোবিন্দ বলেন, প্রথম ভারতীয় রাষ্ট্রপতি হিসেবে স্লোভানিয়া সফর তাঁর কাছে সম্মানের বিষয়। দুই রাষ্ট্র প্রধানই একাধিক সম্ভাব্য সহযোগিতার বিষয় নিয়ে আলোচনা করেন। পাশাপাশি, দুই রাষ্ট্রপতির উপস্থিতিতে প্রতিনিধি পর্যায়ের বৈঠক অনুষ্ঠিত হয়।


    রাষ্ট্রপতি শ্রী রামনাথ কোবিন্দ বলেন, ভারত এবং স্লোভানিয়ার মধ্যে দ্বিপাক্ষিক বাণিজ্যিক সম্পর্কের সুযোগ রয়েছে। দুই দেশ বাণিজ্যের নতুন সম্ভাবনা খতিয়ে দেখছে। তিনি আরও বলেন, ভারতের উন্নয়ন এবং স্লোভানিয়ার প্রযুক্তি ও উৎপাদনশীলতা এক অপরের পরিপূরক। ২০২৫ সালের মধ্যে ভারত ৫ ট্রিলিয়ন ডলারের অর্থনীতিতে পৌঁছনোর লক্ষ্যমাত্রা নিয়েছে। প্রযুক্তি, রোবোটিক্স, কৃত্রিম মেধা ছাড়াও ‘স্টার্ট-আপ’ এবং উদ্ভাবনী ক্ষেত্রে দুই দেশের একযোগে কাজ করার সুযোগ রয়েছে। স্লোভানিয়া কৃত্রিম মেধা, প্রতিরক্ষা সরঞ্জাম, ‘ক্লিন ওয়াটার টেকনলজি’র ক্ষেত্রে প্রযুক্তিগতভাবে প্রভূত উন্নতি করেছে বলেও তিনি জানান।


    ভারত এবং স্লোভানিয়ার বন্ধুত্বপূর্ণ সম্পর্কের কথা উল্লেখ করে রাষ্ট্রপতি বলেন, রাষ্ট্রসঙ্ঘের নিরাপত্তা পরিষদে স্থায়ী সদস্য পদের জন্য ভারতকে যেভাবে স্লোভানিয়া সমর্থন জানিয়েছে তা প্রশংসনীয়। তিনি বলেন, বহুপাক্ষিক প্রতিষ্ঠানকে শক্তিশালী করা প্রয়োজন। এক্ষেত্রে দুই দেশই একত্রে কাজ করছে বলেও জানান তিনি। রাষ্ট্রপতি রামনাথ কোবিন্দ স্লোভানিয়ার রাষ্ট্রপতিকে ধন্যবাদ জানিয়ে বলেন, নিউক্লিয়ার সাপ্লাই গ্রুপে ভারতের সদস্য পদের জন্য স্লোভানিয়া ক্রমাগত সমর্থন যুগিয়ে গেছে।


    রাষ্ট্রপতি জলবায়ু পরিবর্তন রোধ এবং পরিবেশ সুরক্ষার ওপর জোর দিয়ে আন্তর্জাতিক সৌর জোটে অংশগ্রহণের জন্য এবং জলবায়ু পরিবর্তন রোধে ভারত যেভাবে লড়াই চালাচ্ছে তার প্রতি সমর্থন জানানোর জন্য স্লোভানিয়ার প্রতি আহ্বান জানান।


    শ্রী কোবিন্দ বলেন, সন্ত্রাস এখন আমাদের সামনে বড় সমস্যা। সীমান্ত পারের সমস্যা দমন নিয়ে ভারতকে যেভাবে স্লোভানিয়া সমর্থন জানিয়েছে তার জন্য তিনি সে দেশের প্রতি ধন্যবাদ জ্ঞাপন করেন। উভয় দেশই স্বীকার করেছে যে আজকের দিনে মানবতার সবথেকে বড় সমস্যা হল সন্ত্রাসবাদ। এই অশুভ শক্তিকে নির্মূল করার জন্য বিশ্বকে একজোট হওয়ার ডাক দেন তিনি।


    ভারত এবং স্লোভানিয়ার মধ্যে দুই দেশের রাষ্ট্রপতির উপস্থিতিতে বিনিয়োগ, ক্রীড়া, সংস্কৃতি, নদী সংস্কার (পরিচ্ছন্ন গঙ্গা মিশন), বিজ্ঞান ও প্রযুক্তি প্রভৃতি ক্ষেত্রে সমঝোতাপত্র স্বাক্ষরিত হয়েছে।


    এরপর রাষ্ট্রপতি শ্রী রামনাথ কোবিন্দ স্লোভানিয়ার প্রধানমন্ত্রী মারজাঁ আরেক-এর সঙ্গে জুব্‌লজানা ক্যাসেল-এ এক দ্বিপ্রাহরিক ভোজে মিলিত হন। উভয়েই দ্বিপাক্ষিক ও আন্তর্জাতিক বিভিন্ন বিষয় নিয়ে আলোচনা করেন।


    সন্ধ্যায়, রাষ্ট্রপতি ভারত-স্লোভানিয়া বাণিজ্যিক বৈঠকে যোগ দেন। তাঁর সম্মানে স্লোভানিয়ার রাষ্ট্রপতি আয়োজিত এক নৈশভোজেও শ্রী কোবিন্দ অংশ নেন।


    CG/SS/DM

    
    
    (Release ID: 1585377) Visitor Counter : 1
    
    
      Read this release in: English