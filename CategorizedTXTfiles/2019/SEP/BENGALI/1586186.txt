      প্রতিরক্ষামন্ত্রক

      উপকূল অঞ্চলে নিরাপত্তা জোরদার করতে প্রতিরক্ষা মন্ত্রী ভারতীয় উপকূল রক্ষী বাহিনীর জাহাজ ‘বরাহ’ - এর উদ্বোধন করলেন
      Posted On: 25 SEP 2019 6:13PM by PIB Kolkata


    নয়াদিল্লি, ২৫ সেপ্টেম্বর, ২০১৯


    জাতীয় নিরাপত্তার অভিন্ন উদ্দেশ্যগুলি অর্জনে উপকূল নিরাপত্তার সঙ্গে যুক্ত সমস্ত সংস্থা ও সংশ্লিষ্ট সবপক্ষের মধ্যে আরও ভালো সমন্বয় গড়ে তোলার আহ্বান জানালেন প্রতিরক্ষা মন্ত্রী শ্রী রাজনাথ সিং। তিনি আজ চেন্নাইয়ে ভারতীয় উপকূল রক্ষী বাহিনীর জাহাজ ‘বরাহ’ – এর উদ্বোধন করে ভাষণ দিচ্ছিলেন। তিনি দৃঢ় প্রত্যয় ব্যক্ত করে বলেন, উপকূল রক্ষী বাহিনীর এই জাহাজ সমুদ্রে নাশকতা, চোরাচালান এবং আইন বলবতের ক্ষেত্রে বিভিন্ন চ্যালেঞ্জের মোকাবিলায় গুরুত্বপূর্ণ ভূমিকা নেবে। পাশাপাশি, উপকূলবর্তী এলাকার নিরাপত্তার বিষয়টিকে আরও জোরদার করবে। উপকূল রক্ষী বাহিনীকে সমুদ্রের প্রহরী হিসাবে বর্ণনা করে মন্ত্রী বলেন, এই জাহাজ বাহিনীর নজরদারি ও টহলদারী বৃদ্ধির কাজে সহায়ক হবে।


    এই অঞ্চলের সমস্ত দেশের নিরাপত্তা ও বিকাশে প্রধানমন্ত্রী শ্রী নরেন্দ্র মোদীর দূরদৃষ্টির কথা উল্লেখ করে প্রতিরক্ষা মন্ত্রী বলেন, সামুদ্রিক নিরাপত্তার ক্ষেত্রে এক দায়িত্ববান দেশ হিসাবে মহাসাগরে নিরাপত্তা বজায় রাখতে সরকারের নীতি-সিদ্ধান্ত সর্বদাই অগ্রাধিকার পেয়েছে।


    উপকূল রক্ষী বাহিনীর বরাহ জাহাজটির কথা উল্লেখ করে প্রতিরক্ষা মন্ত্রী জানান, বরাহ নামটি পুরাণ থেকে নেওয়া হয়েছে। বরাহ হ’ল ভগবান বিষ্ণুর তৃতীয় অবতার। এই অবতারে ভগবান বিষ্ণু পৃথিবীকে রক্ষা করেছিলেন। পৌরাণিক এই ঘটনা মাতৃস্বরূপ এই পৃথিবীর রক্ষায় আমাদের দায়িত্ব ও কর্তব্য পালনের নীতিকেই স্মরণ করিয়ে দেয়।


    সরকারি – বেসরকারি অংশীদারিত্বের মাধ্যমে ‘মেক ইন ইন্ডিয়া’ কর্মসূচির আওতায় এই জাহাজটি নির্মাণ করা হয়েছে। বেসরকারি সংস্থা লার্সেন অ্যান্ড টুবরো এ ধরনের জাহাজ উৎপাদন ও তার রক্ষণা-বেক্ষণে গুরুত্বপূর্ণ ভূমিকা পালন করেছে।


    CG/BD/SB

    
    
    (Release ID: 1586186) Visitor Counter : 5
    
    
      Read this release in: English