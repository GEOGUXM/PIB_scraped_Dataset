      পরিসংখ্যানএবংকর্মসূচিরূপায়ণমন্ত্রক

      অসংগঠিত ক্ষেত্রে বার্ষিক আর্থ-সামাজিক সমীক্ষা
      Posted On: 24 SEP 2019 3:10PM by PIB Kolkata


    কলকাতা, ২৪ সেপ্টেম্বর, ২০১৯


    অসংগঠিত ক্ষেত্রে সংস্থাগুলির আর্থ-সামাজিক সমীক্ষার কাজ শুরু করতে চলেছে কেন্দ্রীয় সরকারের পরিসংখ্যান দপ্তর । কৃষি কাজের সঙ্গে যুক্ত নয়, এমন উৎপাদন ও ব্যবসায়িক সংস্থায় এই সমীক্ষার কাজ চালানো হবে। আগামী পয়লা অক্টোবর থেকে এই সমীক্ষার কাজ শুরু হচ্ছে। এর অঙ্গ হিসাবে জাতীয় পরিসংখ্যান দপ্তর কলকাতা শাখার উদ্যোগে আজ সংস্থার আধিকারিকদের নিয়ে এক কর্মশালার আয়োজন করা হয়। আগামী তিন দিন এই কর্মশালাটি চলবে। এখানে আধিকারিকদের হাতে-কলমে তথ্য সংগ্রহের বিষয়ে প্রশিক্ষণ দেওয়া হবে। পশ্চিমবঙ্গের জাতীয় পরিসংখ্যান দপ্তরের উপ-মহানির্দেশক শ্রী চন্দন ভদ্র এই কর্মশালাটির উদ্বোধন করেন। তিনি বলেন, অসংগঠিত ক্ষেত্র নিয়ে সরকার যাতে সঠিক নীতি গ্রহণ করতে পারে, সেই কারণেই এই উদ্যোগ নেওয়া হয়েছে। আগামী ছ’মাস ধরে সারা দেশ জুড়ে এই তথ্য সংগ্রহ অভিযান চলবে। প্রাথমিকভাবে দেশের ৮ হাজার ৬টি গ্রাম ও মফঃস্বল এলাকায় এই কাজ করা হবে। এর মধ্যে পশ্চিমবঙ্গে ৫৬৮টি গ্রাম ও মফঃস্বল রয়েছে। তিনি বলেন, ৩০ জন কর্মী এই কাজে যুক্ত থাকবেন। তাঁরা ঐ অসংঠিত সংস্থাগুলির কি ধরনের সমস্যার সম্মুখীন হচ্ছে, সংস্থায় কতজন কাজ করছেন, তাঁদের কি সুবিধা রয়েছে – এ ধরনের একাধিক বিষয় নিয়ে তথ্য সংগ্রহ করবে । শ্রী ভদ্র আরও বলেন , প্রাথমিকভাবে ছ’মাস এই কাজ চললেও আগামী বছর এপ্রিল মাস থেকে ২০২১ সালের মার্চ মাস পর্যন্ত এই তথ্য সংগ্রহের কাজ চালানোর পরিকল্পনা রয়েছে। আগামী দিনে প্রতি বছর যাতে এ ধরনের কাজ করা যায়, সে বিষয়েও যথেষ্ট উদ্যোগী সরকার। যাঁরা এই তথ্য সংগ্রহের কাজ করবেন, তাঁদের পূর্ণ সহযোগিতার আহ্বান জানান তিনি।


    অনুষ্ঠানে উপস্থিত ছিলেন – জাতীয় পরিসংখ্যান দপ্তরের পশ্চিমবঙ্গ শাখার উপ-অধিকর্তা (পূর্বাঞ্চল), সোহরব সিং এবং শ্রী রূপম কুমার সরকার প্রমুখ।


    CG/SS/SB

    
    
    (Release ID: 1585998) Visitor Counter : 7