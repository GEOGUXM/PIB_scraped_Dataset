      শিল্পওবাণিজ্যমন্ত্রক

      স্মার্ট সিটি মিশন প্রযুক্তির প্রদর্শনী
      Posted On: 06 SEP 2019 10:58PM by PIB Kolkata


    নয়াদিল্লি, ০৬ সেপ্টেম্বর, ২০১৯


    ইনভেস্ট ইন্ডিয়া এবং ভারত সরকারের মুখ্য বৈজ্ঞানিক উপদেষ্টার কার্যালয়ের সঙ্গে সহযোগিতায় স্মার্ট সিটি মিশন কর্তৃপক্ষ পুণেতে মিশনের সঙ্গে যুক্ত প্রযুক্তি নিয়ে প্রদর্শনীর আয়োজন করেছে। পুণে স্মার্ট সিটি উন্নয়ন নিগম লিমিটেড এই অনুষ্ঠানের আয়োজক। এ ধরনের প্রদর্শনী আয়োজনের উদ্দেশ্য ছিল – যানজট নিয়ন্ত্রণ, পরিবহণ ও গতিময়তা, দূষণ নিয়ন্ত্রণ প্রভৃতি। এছাড়াও, স্মার্ট সিটিগুলিতে জল, স্বচ্ছতা ও কঠিন বর্জ্য ব্যবস্থাপনার মতো বিষয়ে আলোকপাত করা হয়। গুরুত্ব দেওয়া হয় সুরক্ষা, নজরদারি ও সার্বিক নিরাপত্তা ব্যবস্থায়। সামাজিক বিষয়গুলির মধ্যে স্বাস্থ্য, শিক্ষা ও বিভিন্ন কর্মসূচিতে নাগরিকদের সামিল করার মতো বিষয়গুলি গুরুত্ব পায়। এক গোলটেবিল আলোচনায় স্টার্ট আপ বিভাগ এবং জাতীয় বিজ্ঞান ও প্রযুক্তি গবেষণাগারের পক্ষ থেকে স্মার্ট সিটির সঙ্গে যুক্ত বিভিন্ন সমস্যার সমাধানের রূপরেখা তুলে ধরা হয়।


    এই প্রদর্শনীতে মহারাষ্ট্র ও গুজরাট থেকে ১২টি স্মার্ট সিটির আধিকারিকরা ছাড়াও গবেষণা ও উন্নয়নমূলক পরীক্ষাগারগুলির প্রতিনিধিরা উপস্থিত ছিলেন। নয়টি স্টার্ট আপ সংস্থা স্মার্ট সিটির সঙ্গে যুক্ত বিভিন্ন প্রযুক্তি ও উদ্ভাবন সকলের সামনে তুলে ধরার সুযোগ পায়। স্মার্ট সিটি মিশনের সঙ্গে যুক্ত প্রযুক্তি নিয়ে অন্যান্য শহরেও প্রদর্শনী আয়োজনের পরিকল্পনা রয়েছে।


    SSS/BD/SB

    
    
    (Release ID: 1584405) Visitor Counter : 8
    
    
      Read this release in: English