      তথ্যওসম্প্রচারমন্ত্রক

      নিঁখোজ ছেলেকে বাবা-মায়ের কাছে ফিরিয়ে দিতে বড় ভূমিকা নিল দূরদর্শন কলকাতা
      Posted On: 17 SEP 2019 10:31PM by PIB Kolkata


    কলকাতা, ১৭ সেপ্টেম্বর, ২০১৯


    দূরদর্শন কলকাতা- ডিডি বাংলার আঞ্চলিক সংবাদের ভিত্তিতে এক নিঁখোজ ছেলেকে ফিরে পেলো তার পরিবার। ডিডি বাংলার খবর দেখে এক পিতা-মাতা দীর্ঘ ১৯ মাস পর তাঁদের নিঁখোজ ছেলে সাহিলের হদিশ পেয়েছেন। আহিরিটোলার বাসিন্দা, একটি বহুজাতিক ক্যুরিয়ার পরিষেবা সংস্হার গাড়ির চালক কার্তিক সাউ গত শনিবার (১৪ সেপ্টেম্বর)বাড়িতে তাঁর পত্নী সুমন সাউয়ের সঙ্গে বসে দূরদর্শন বাংলার রাত্রি ১০টার খবর দেখছিলেন। খবর দেখার সময় কার্তিক সাউ নির্মল হৃদয় নামে নদীয়ার একটি অনাথ আশ্রমের অন্যান্য আবাসিকদের সঙ্গে তাঁর ছেলেকে দেখতে পান। রাজ্য রেশন চাষ দপ্তরের কর্মী শ্রী মোসলেম মুন্সি এই অনাথ আশ্রমটি দেখভাল করে থাকেন। খবরে ছেলেকে দেখতে পেয়েই কার্তিক সাউ কলকাতা পুলিশের সদর দপ্তর লালবাজারে মানব পাচার দমন শাখার সঙ্গে যোগাযোগ করেন। উল্লেখ করা যেতে পারে, মানসিক প্রতিবন্ধী সাহিল নিঁখোজ হওয়ার পরই তার বাবা কার্তিক জোড়াবাগান পুলিশ থানায় লিখিত অভিযোগ দাখিল করেন। পরে জোড়াবাগান থানার পক্ষ থেকে সাহিলের নিঁখোজ হওয়ার অভিযোগ মানব পাচার দমন শাখার হাতে তুলে দেওয়া হয়। এই শাখা ২০১৭র ১০ই ফেব্রুয়ারী থেকে নিঁখোজ সাহিলের সন্ধান চালাচ্ছিলো। ডিডি বাংলার খবরের সূত্র ধরে মানব পাচার দমন শাখা দূরদর্শনের জেলা সাংবাদিকের সঙ্গে যোগাযোগ করে ওই অনাথ আশ্রমের বিষয়ে খোঁজখবর নেয় এবং অবশেষে সাহিলের হদিশ পাওয়া যায়।


    এরপর সাহিলের বাবা কার্তিক সাউয়ের সঙ্গে মানব পাচার দমন শাখার পক্ষ থেকে যোগাযোগ করে ছেলের হদিশ পাওয়ার খবর জানানো হয়। ১৫ই সেপ্টেম্বর রবিবার কার্তিক ও তাঁর স্ত্রী নদীয়ার নাকাশিপাড়ার ওই অনাথ আশ্রমে ছুটে যান এবং ছেলের সঙ্গে মিলিত হন।


    নদীয়া জেলা প্রশাসন করিমপুর থেকে গত বছর সাহিলকে উদ্ধার করে। প্রাথমিকভাবে তাকে একটি হোমে রাখা হয়। পরে তাকে জেলা শিশু কল্যাণ কমিটির উদ্যোগে নির্মল হৃদয় অনাথ আশ্রমে স্হানান্তরিত করা হয়।


    CG/ BD/NS

    
    
    (Release ID: 1585380) Visitor Counter : 4
    
    
      Read this release in: English