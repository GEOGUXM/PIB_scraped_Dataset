      কর্মী, জন-অভিযোগএবংপেনশনমন্ত্রক

      জম্মু ও কাশ্মীরের পঞ্চায়েত প্রধানদের সঙ্গে বৈঠকে মিলিত হলেন ডঃ জিতেন্দ্র সিং
      
      সংবিধানের ৩৭০ নং ধারা বাতিলের ফলে পঞ্চায়েত প্রতিষ্ঠানগুলি স্বশাসন পেয়েছে

      Posted On: 12 SEP 2019 6:03PM by PIB Kolkata

    নয়াদিল্লি, ১২ সেপ্টেম্বর, ২০১৯


    কেন্দ্রীয় কর্মী, জন-অভিযোগ ও পেনশন দপ্তর তথা প্রধানমন্ত্রীর কার্যালয়ের প্রতিমন্ত্রী ডঃ জিতেন্দ্র সিং আজ নতুন দিল্লিতে জম্মু ও কাশ্মীরের পঞ্চায়েত প্রধানদের সঙ্গে এক বৈঠকে মিলিত হন। ডোডা জেলার প্রত্যন্ত গান্ডোহ তেহসিলের ১৬ জন পঞ্চায়েত প্রধান মন্ত্রীর সঙ্গে সাক্ষাৎ করেন।


    পঞ্চায়েত প্রধানদের উদ্দেশ্যে ডঃ সিং বলেন, ৩৭০ নং ধারা বাতিলের পর পঞ্চায়েত প্রতিষ্ঠানগুলি স্বশাসন পেয়েছে এবং তাদের ক্ষমতা পুনঃপ্রতিষ্ঠিত হয়েছে। এই ধারা বাতিলের ফলে রাজ্যের তৃণমূল স্তরের নেতা-নেত্রীদের মধ্যে নৈতিকতায় পরিবর্তন এসেছে। এখন থেকে কেন্দ্রীয় সরকারের প্রদেয় যাবতীয় অনুদান সরাসরি পঞ্চায়েতের কাছেই পৌঁছবে। এর ফলে, পঞ্চায়েতগুলির উন্নয়নমূলক কাজকর্ম আরও ত্বরান্বিত হবে। তিনি আরও বলেন, জম্মু ও কাশ্মীরের প্রত্যন্ত এলাকা থেকে নির্বাচিত এই গ্রাম প্রধানদের মতামত সংশ্লিষ্ট এলাকার সার্বিক উন্নয়নে গুরুত্বপূর্ণ ভূমিকা নেয়। কেন্দ্রীয় স্বরাষ্ট্র মন্ত্রী শ্রী অমিত শাহ জম্মু ও কাশ্মীরের প্রকৃত অবস্থা সম্পর্কে জানতে সম্প্রতি গ্রাম পঞ্চায়েত প্রধানদের সঙ্গেও মিলিত হয়েছেন। কিছু কিছু গ্রাম পঞ্চায়েত প্রধান সরকারের সিদ্ধান্ত সম্পর্কে ভুল তথ্য প্রচারের বিরুদ্ধে গুরুত্বপূর্ণ ভূমিকা নিয়েছেন। জম্মু-কাশ্মীরের প্রকৃত অবস্থা সম্পর্কে গুরুত্বপূর্ণ তথ্য সংগ্রহের ক্ষেত্রেও গ্রাম পঞ্চায়েত প্রধানরা সরকারকে সাহায্য করেছেন।


    গ্রাম পঞ্চায়েত প্রধানদের সঙ্গে মতবিনিময়ের সময় ডঃ সিং বলেন, পঞ্চায়েত প্রধানরা তাঁকে জানিয়েছেন যে তাঁরা সরকারের এই সিদ্ধান্তের পাশেই রয়েছেন। এখন গ্রাম পঞ্চায়েত প্রধানরা স্বাধীনভাবে পঞ্চায়েত প্রতিষ্ঠান চালানো এবং আর্থিক দিক অনেক বেশি স্বাচ্ছন্দ্য বোধ করছেন বলেও মন্ত্রীকে জানিয়েছেন। পঞ্চায়েত প্রধানরা জানান, জম্মু-কাশ্মীরের মানুষের কল্যাণে প্রয়োজনীয় পদক্ষেপ নিতে প্রদেয় আর্থিক ক্ষমতা তাঁদেরকে উৎসাহ যোগাবে। আর্থিক ক্ষমতা বৃদ্ধির ফলে স্বাস্থ্য ও শিক্ষাক্ষেত্রও লাভবান হবে। ডঃ সিং বলেন, জম্মু ও কাশ্মীরবাসীদের সার্বিক উন্নয়নে সরকার অঙ্গীকারবদ্ধ এবং এই উন্নয়ন প্রক্রিয়াকে এগিয়ে নিয়ে যেতে যাবতীয় প্রয়াস গ্রহণ করা হবে।


    CG/BD/DM

    
    
    (Release ID: 1584888) Visitor Counter : 1
    
    
      Read this release in: English