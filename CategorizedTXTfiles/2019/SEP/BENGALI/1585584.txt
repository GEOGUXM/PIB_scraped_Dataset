      শিল্পওবাণিজ্যমন্ত্রক

      ভারত এবং বেলজিয়াম লুক্সেমবুর্গ ইকনমিক ইউনিয়নের মধ্যে যৌথ অর্থনৈতিক আয়োগের ষোড়শ অধিবেশন
      Posted On: 19 SEP 2019 5:52PM by PIB Kolkata


    নয়াদিল্লি, ১৯ সেপ্টেম্বর, ২০১৯


    ভারত এবং বেলজিয়াম লুক্সেমবুর্গ ইকনমিক ইউনিয়ন (বিএলইইউ) যৌথ অর্থনৈতিক আয়োগের ষোড়শ অধিবেশন ডাকা হয় মঙ্গলবার অর্থাৎ ১৭ সেপ্টেম্বর। দিল্লিতে আয়োজিত এই অধিবেশনে বাণিজ্য সচিব শ্রী অনুপ ওয়াধওয়ানের সঙ্গে লুক্সেমবুর্গের বিদেশ এবং ইউরোপীয় বিষয়ক মন্ত্রকের মহাসচিব শ্রীমতী সিলভি লুকাস যৌথভাবে পৌরোহিত্য করেন।


    অধিবেশনে যোগ দেন বাণিজ্য দপ্তর, আয়ুষ মন্ত্রক, পুনর্নবীকরণযোগ্য শক্তি মন্ত্রক, বিদেশ মন্ত্রক, তথ্য ও সম্প্রচার এবং রেল মন্ত্রকের প্রতিনিধিরা। বেলজিয়াম প্রতিনিধিদলের নেতৃত্ব দেন সে দেশের বৈদেশিক বিষয়ক দপ্তরের ডিরেক্টর জেনারেল শ্রীমতী অ্যানিক ভ্যান কালস্টার।


    পরিবহণ, লজিস্টিক্স, পুনর্নবীকরণযোগ্য বিদ্যুৎ, বিমান পরিবহণ, উপগ্রহ, অডিও-ভিস্যুয়াল শিল্প, কৃষি, খাদ্য প্রক্রিয়াকরণ শিল্পে দ্বিপাক্ষিক সম্পর্কের উন্নয়নে যৌথ অর্থনৈতিক আয়োগের গুরুত্ব নিয়ে উভয় পক্ষই আলোচনা করে। গত কয়েক বছরে যে বাণিজ্যিক পরিবর্তন দেখা গেছে আগামী বছরগুলিতে তারই নতুন রূপ দেখতে চায় ভারত এবং বিএলইইউ।


    নতুন দিল্লিতে ১৯৯০-এ যে চুক্তি হয়েছিল তারই ভিত্তিতে অধিবেশন ডাকা হয়। দ্বিবার্ষিক এই সম্মেলন তিনটি দেশেরই রাজধানীতে ঘুরিয়ে-ফিরিয়ে অনুষ্ঠিত হয়।


    ২০১৮-১৯-এ ভারত-বেলজিয়াম এবং ভারত-লুক্সেমবুর্গের মধ্যে দ্বিপাক্ষিক বাণিজ্যের পরিমাণ যথাক্রমে ছিল ১,৭২০ কোটি মার্কিন ডলার এবং ১,৬১৯ কোটি মার্কিন ডলার। আগের বছরের তুলনায় বেলজিয়ামের ক্ষেত্রে এই বৃদ্ধি হয়েছে ৪১ শতাংশ, লুক্সেমবুর্গের ক্ষেত্রে ১৫০ শতাংশ। বেলজিয়াম থেকে ভারতে প্রত্যক্ষ বিদেশি বিনিয়োগ হয়েছে ২০০০-র এপ্রিল থেকে ১০১৯-র জুন পর্যন্ত ১৮৭ কোটি মার্কিন ডলার। লুক্সেমবুর্গ থেকে ভারতে বিনিয়োগ হয়েছে ঐ একই সময়ে ২৮৪ কোটি মার্কিন ডলার। ১৯৯৭-এ যৌথ অর্থনৈতিক আয়োগ গঠিত হয়। দ্বিপাক্ষিক অর্থনৈতিক এবং বাণিজ্যিক বিষয় নিয়ে আলোচনার এটিই প্রধান মঞ্চ। ইউরোপীয় ইউনিয়নের বাইরে ভারত বেলজিয়ামের দ্বিতীয় বৃহত্তম রপ্তানির গন্তব্য এবং চতুর্থ বৃহত্তম বাণিজ্য সহযোগী। এতে অবদান আছে ভারতীয় বংশোদ্ভূতদেরও।


    বেলজিয়াম থেকে ভারতে প্রধানত রপ্তানি হয় রত্ন এবং গহনা, রাসায়নিক দ্রব্য, যন্ত্রপাতি ইত্যাদি। আর ভারত থেকে বেলজিয়ামে রপ্তানি হয় তৈরি ও পালিশ হওয়া রত্ন ও গহনা এবং রাসায়নিক দ্রব্য।


    ভারতে ১৬০টি বেলজিয়াম কোম্পানি আছে। আবার বেলজিয়াম এবং ইউরোপীয় বাজারে পরিষেবা প্রদানের জন্য অনেকগুলি তথ্যপ্রযুক্তি সংস্থা সহ অনেক ভারতীয় সংস্থা আছে।


    SSS/AP/DM

    
    
    (Release ID: 1585584) Visitor Counter : 4
    
    
      Read this release in: English