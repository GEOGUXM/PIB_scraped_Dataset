      মানবসম্পদবিকাশমন্ত্রক

      উচ্চ শিক্ষা ক্ষেত্রে শিক্ষণ পদ্ধতির মানোন্নয়ন মানবসম্পদ উন্নয়ন মন্ত্রক এনইএটি প্রকল্পের কথা ঘোষণা করলো
      Posted On: 19 SEP 2019 6:29PM by PIB Kolkata


    নয়াদিল্লি, ১৯ সেপ্টেম্বর, ২০১৯


    কেন্দ্রীয় মানবসম্পদ উন্নয়ন মন্ত্রক উচ্চ শিক্ষা ক্ষেত্রে শিক্ষণ পদ্ধতির মানোন্নয়নের লক্ষ্যে ন্যাশনাল এডুকেশনাল অ্যালায়েন্স ফর টেকনোলজি বা এনইএটি প্রকল্প চালু করার কথা ঘোষণা করেছে। উদ্দেশ্য হ’ল – কৃত্রিম বুদ্ধিমত্তাকে কাজে লাগিয়ে শিক্ষণ পদ্ধতিতে আরও শিক্ষার্থী-কেন্দ্রিক এবং শিক্ষার্থীদের প্রয়োজন অনুযায়ী বিন্যস্ত করা। তবে, এ ধরণের শিক্ষণ পদ্ধতির বিন্যাসে প্রয়োজনীয় প্রযুক্তির বিকাশ ঘটানো আবশ্যক, যাতে করে শিক্ষার্থীদের চাহিদা মতো শিক্ষণ পদ্ধতি গড়ে তোলা যায়। শিক্ষণ পদ্ধতির মানোন্নয়নে একাধিক স্টার্ট আপ সংস্থা প্রয়োজনীয় প্রযুক্তির বিকাশে যুক্ত রয়েছে। মন্ত্রকের উদ্দেশ্য হ’ল – প্রযুক্তি বিকাশের প্রচেষ্টাগুলিকে স্বীকৃতি দিয়ে সেগুলিকে এক অভিন্ন মঞ্চে নিয়ে আসা। এর ফলে, শিক্ষার্থীরা সহজেই শিক্ষণের জন্য প্রয়োজনীয় প্রযুক্তির নাগাল পাবে। যুবসম্প্রদায়কে শিক্ষিত করে তোলা এক জাতীয় প্রচেষ্টা। শিক্ষণ পদ্ধতির সঙ্গে যুক্ত প্রযুক্তিগুলিকে নিয়ে জাতীয় স্তরে সমন্বয় ঘটাতে মানবসম্পদ উন্নয়ন মন্ত্রক সরকারি-বেসরকারি অংশীদারিত্বের মাধ্যমে শিক্ষা-প্রযুক্তি সংস্থা গঠনের প্রস্তাব দিয়েছে।


    আর্থিক দিক থেকে পিছিয়ে পড়া শ্রেণীর ছাত্রছাত্রীদের কাছে নিখরচায় এ ধরনের শিক্ষণ প্রযুক্তির সুযোগ-সুবিধা পৌঁছে দেওয়ার বিষয়টি সুনিশ্চিত করতে মানবসম্পদ উন্নয়ন মন্ত্রক সহায়কের ভূমিকা পালন করবে। মন্ত্রক জাতীয় স্তরে একটি শিক্ষণ প্রযুক্তি সম্পর্কিত মঞ্চ গড়ে তুলবে এবং তার দেখভালের দায়িত্ব নেবে, যাতে করে সহজেই শিক্ষণ প্রযুক্তির সমাধানগুলি পৌঁছে দেওয়া যায়। এছাড়াও, মন্ত্রক আর্থ-সামাজিক দিক থেকে পিছিয়ে পড়া শিক্ষার্থীদের বিনামূল্যে শিক্ষণ পদ্ধতি প্রযুক্তির সুবিধা দিতে কুপন বন্টন করবে। মন্ত্রক এনইএটি কর্মসূচিটি নভেম্বরের গোড়াতেই চালু করার প্রস্তাব করেছে।


    SSS/BD/SB

    
    
    (Release ID: 1585596) Visitor Counter : 6
    
    
      Read this release in: English