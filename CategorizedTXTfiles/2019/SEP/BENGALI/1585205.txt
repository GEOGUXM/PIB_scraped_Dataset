      প্রধানমন্ত্রীরদপ্তর

      প্রধানমন্ত্রীর সঙ্গে নিউ জার্সির গভর্নর মিঃ ফিলিপ ডঃ মারফির সাক্ষাৎ
      Posted On: 16 SEP 2019 5:30PM by PIB Kolkata


    নয়াদিল্লি, ১৬ সেপ্টেম্বর, ২০১৯


    মার্কিন যুক্তরাষ্ট্রর নিউ জার্সি রাজ্যের গভর্নর মিঃ ফিলিপ ডি মারফি আজ সকালে প্রধানমন্ত্রী শ্রী নরেন্দ্র মোদীর সঙ্গে সাক্ষাৎ করেন। গভর্নর হিসাবে মিঃ মারফির এটিই প্রথম ভারত সফর। দিল্লি ছাড়াও তিনি আগ্রা, মুম্বাই, হায়দরাবাদ এবং আমেদাবাদ সফর করবেন।


    প্রধানমন্ত্রী গভর্নরের বাণিজ্যিক এবং দুই অঞ্চলের মানুষের মধ্যে যোগাযোগ বাড়ানোর উদ্যোগকে স্বাগত জানিয়েছেন। নিউ জার্সির সঙ্গে ভারতের রাজ্যগুলির সহযোগিতাকে আরও অর্থবহ করে তুলতে ভারত সরকারের সমর্থন শ্রী মোদী নিশ্চিত করেছেন।


    গভর্নর মারফি তাঁর রাজ্যের সঙ্গে ভারতের সম্পর্ক আরও নিবিড় করার ক্ষেত্রে গুরুত্বপূর্ণ উদ্যোগগুলির কথা জানিয়েছেন। ভারত এবং মার্কিন যুক্তরাষ্ট্রের সম্পর্ক আরও মজবুত করার লক্ষ্যে তিনি তাঁর অঙ্গীকার ব্যক্ত করেছেন। ভারত ও নিউ জার্সির মধ্যে বিভিন্ন সাদৃশ্যের কথা গভর্নর উল্লেখ করেন। তিনি জানান, ভারতে পৌঁছেই এদেশের বৈচিত্র্য এবং বহুত্ববাদের প্রতি সম্মান তাঁর নজরে এসেছে।


    প্রধানমন্ত্রী শ্রী মোদী বলেন, মার্কিন যুক্তরাষ্ট্রে সবচেয়ে বেশি ভারতীয় বংশোদ্ভূতের বাস নিউ জার্সিতে। ভারতের বাণিজ্য ও বিনিয়োগ এই রাজ্যেই সবচেয়ে বেশি। উভয় নেতাই ‘স্টেম’ এবং উচ্চ শিক্ষায় সহযোগিতার অপর গুরুত্ব আরোপ করেন।


    প্রধানমন্ত্রী নিউ জার্সিতে বসবাসরত ইন্দো-আমেরিকান সম্প্রদায়ের কল্যাণের ওপর গভর্নরের গুরুত্ব আরোপের প্রশংসা করেন। ভারত ও নিউ জার্সির মধ্যে এই সম্প্রদায় গুরুত্বপূর্ণ সেতুবন্ধ হিসাবে ভূমিকা পালন করে আসছে।


    CG/CB/SB

    
    
    (Release ID: 1585205) Visitor Counter : 5
    
    
      Read this release in: English