      সামাজিকন্যায়ওক্ষমতায়নমন্ত্রক

      শ্রী থাওয়ার চাঁদ গেহলত ‘দ্বিতীয় সাইন ল্যাঙ্গুয়েজ প্রতিযোগিতা, ২০১৯’-এর বিজয়ীদের পুরস্কৃত করলেন
      Posted On: 23 SEP 2019 6:31PM by PIB Kolkata


    নয়াদিল্লি, ২৩ সেপ্টেম্বর, ২০১৯


    ইন্ডিয়ান সাইন ল্যাঙ্গুয়েজ রিসার্চ অ্যান্ড ট্রেনিং সেন্টার (আইএসএলআরটিসি)-এর উদ্যোগে আজ সাইন ল্যাঙ্গুয়েজ দিবস উদযাপিত হয়। সামাজিক ন্যায় ও ক্ষমতায়ন মন্ত্রকের ভিন্নভাবে সক্ষমদের ক্ষমতায়ন দপ্তরের অধীন স্বায়ত্তশাসিত সংস্থা আইএসএলআরটিসি-র উদ্যোগে এই অনুষ্ঠানের আয়োজন করা হয়। কেন্দ্রীয় সামাজিক ন্যায় ও ক্ষমতায়ন দপ্তরের মন্ত্রী শ্রী থাওয়ার চাঁদ গেহলত এই অনুষ্ঠানের প্রধান অতিথি ছিলেন। দপ্তরের দুই প্রতিমন্ত্রী শ্রী কৃষাণ পাল গুর্জর এবং শ্রী রতনলাল কাটারিয়া এই অনুষ্ঠানে সম্মানীয় অতিথি হিসেবে উপস্থিত ছিলেন। দপ্তরের সচিব শকুন্তলা ডি গ্যাম্বলিং এবং আইএসএলআরটিসি-র ডিরেক্টর ডঃ প্রবোধ শেঠ এই অনুষ্ঠানে উপস্থিত ছিলেন। আইএসএল-এর ছাত্রছাত্রীরা এবং আইএসএলআরটিসি-র শিক্ষক-শিক্ষিকারা এই অনুষ্ঠানে যোগ দেন। তাঁরা নাটক ও গানের মতো নানা সাংস্কৃতিক অনুষ্ঠানে অংশগ্রহণ করেন।


    রাষ্ট্রসঙ্ঘ ২৩শে সেপ্টেম্বরকে ‘আন্তর্জাতিক সাইন ল্যাঙ্গুয়েজ দিবস’ হিসেবে পালন করে আসছে। ২০১৭ সালের ১৯শে ডিসেম্বর রাষ্ট্রসঙ্ঘের সাধারণ পরিষদে আনুষ্ঠানিকভাবে এই দিনটি উদযাপনের সিদ্ধান্ত নেওয়া হয়। এই বছরের সাইন ল্যাঙ্গুয়েজ দিবসের মূল ভাবনা হল – ‘সাংকেতিক ভাষা – সকলের অধিকার’। এই উপলক্ষে আয়োজিত অনুষ্ঠানে শ্রী গেহলত বলেন, সমস্ত ভিন্নভাবে সক্ষম মানুষদের সমাজের মূলস্রোতে নিয়ে আসা কেন্দ্রের অঙ্গীকার। তিনি ৬ হাজার সাইন ল্যাঙ্গুয়েজের শব্দ সমন্বিত একটি অভিধান প্রকাশ করার জন্য আইএসএলআরটিসি-র ভূমিকার প্রশংসা করেন। তিনি আশা করেন, আগামী বছরের মধ্যে এই অভিধানে আরও ৪ হাজার নতুন শব্দ যুক্ত হবে। সাইন ল্যাঙ্গুয়েজের ইতিহাস বহু প্রাচীন। ইদানিংকালে এই ভাষার সমৃদ্ধি হচ্ছে অত্যন্ত আধুনিকভাবে। জাতীয় এবং আন্তর্জাতিক স্তরে বিভিন্ন সাইন ল্যাঙ্গুয়েজের মধ্যে সাদৃশ্য তৈরি করার লক্ষ্যে উদ্যোগ নেওয়া হয়েছে। তিনি ভিন্নভাবে সক্ষমদের কল্যাণে তাঁর মন্ত্রকের নেওয়া নানা উদ্যোগের কথা জানান।


    প্রতিমন্ত্রী শ্রী কৃষাণ পাল গুর্জর জানান, শ্রবণশক্তি রহিতদের মধ্যে যোগাযোগের অন্যতম মাধ্যম এই সাইন ল্যাঙ্গুয়েজ। প্রাচীন যুগে যখন মুখের ভাষা গড়ে ওঠেনি, তখন মানুষ নিজেদের মধ্যে সাংকেতিক ভাষায় ভাবের আদানপ্রদান করত।


    মন্ত্রকের আরেক প্রতিমন্ত্রী শ্রী রতনলাল কাটারিয়া বলেন, সাইন ল্যাঙ্গুয়েজ অত্যন্ত সমৃদ্ধ ভাষা। আমরা যখন সাইন ল্যাঙ্গুয়েজ নিয়ে কথা বলি, তখন আমরা সেই দেশের সংস্কৃতির কথাও আলোচনা করি। তিনি শ্রবণশক্তি রহিতদের জন্য আইএসএলআরটিসি-র উদ্যোগের প্রশংসা করেন।


    অনুষ্ঠানে দ্বিতীয় ভারতীয় সাইন ল্যাঙ্গুয়েজ প্রতিযোগিতার বিজয়ীদের হাতে পুরস্কার তুলে দেওয়া হয়।


    CG/CB/DM

    
    
    (Release ID: 1585914) Visitor Counter : 5
    
    
      Read this release in: English