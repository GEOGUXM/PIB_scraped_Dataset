      স্বরাষ্ট্র মন্ত্রক

      কেন্দ্রীয় স্বরাষ্ট্র মন্ত্রী জনগণনা ভবনের শিলান্যাস করলেন
      Posted On: 24 SEP 2019 5:28PM by PIB Kolkata


    নয়াদিল্লি, ২৩ সেপ্টেম্বর, ২০১৯


    কেন্দ্রীয় স্বরাষ্ট্র মন্ত্রী শ্রী অমিত শাহ আজ নতুন দিল্লিতে এক অনুষ্ঠানে জনগণনা ভবনের শিলান্যাস উপলক্ষে প্রধান অতিথি হিসেবে উপস্থিত ছিলেন। অনুষ্ঠানে বিভাগীয় প্রতিমন্ত্রী শ্রী নিত্যানন্দ রাই সম্মানীয় অতিথি হিসেবে উপস্থিত ছিলেন।


    এই উপলক্ষে এক সমাবেশে শ্রী শাহ বলেন, বৈজ্ঞানিক পদ্ধতিতে জনগণনা কেবল দেশে সামাজিক অগ্রগতির ধারা বজায় রাখতেই গুরুত্বপূর্ণ নয়, সেইসঙ্গে সমাজের প্রান্তিক মানুষের কল্যাণে যথোপযুক্ত উন্নয়ন পরিকল্পনা রচনা করাও সমান জরুরি। স্বরাষ্ট্র মন্ত্রী আশা প্রকাশ করেন, নির্ধারিত সময়সীমার মধ্যেই জনগণনা ভবনের নির্মাণ কাজ শেষ হবে। ২০২১-এর জনগণনার বিপুল কর্মযজ্ঞের ফলাফল এই ভবন থেকেই প্রকাশিত হবে। প্রস্তাবিত ভবনটি সম্পূর্ণ ‘গ্রিন বিল্ডিং’ বা পরিবেশ-বান্ধব ভবন হিসেবে গড়ে তোলা হবে জানিয়ে শ্রী শাহ বলেন, ‘গ্রিন বিল্ডিং’ নির্মাণের ধারণাকে সারা দেশে আরও জনপ্রিয় করে তুলতে হবে এবং সরকারও এ ধরনের উদ্যোগকে এগিয়ে নিয়ে যেতে আগ্রহী।


    জনগণনা প্রক্রিয়ায় জনগণের অংশগ্রহণের গুরুত্বের ওপর জোর দিয়ে স্বরাষ্ট্র মন্ত্রী বলেন, ১৩০ কোটি ভারতবাসীকে জনগণনার প্রয়োজনীয়তা সম্পর্কে সচেতন করে তুলতে হবে যাতে দেশের অগ্রগতি ও উন্নয়নের ভবিষ্যৎ পরিকল্পনার জন্য দীর্ঘমেয়াদি ভিত্তি তৈরি করা যায়। জনগণনা থেকে প্রাপ্ত মূল্যবান তথ্য বহুস্তরীয় উন্নয়নমূলক কাজকর্ম পরিচালনার জন্য অত্যন্ত গুরুত্বপূর্ণ। প্রত্যেক নাগরিক তখনই দেশের উন্নয়নমূলক প্রক্রিয়ায় সামিল হতে পারবেন যখন তাঁরা জনগণনা প্রক্রিয়ার বহুমুখিতা এবং এ ধরনের প্রক্রিয়া থেকে পাওয়া তথ্য সম্বন্ধে সচেতন হয়ে উঠবেন।


    ভারতে জনগণনা প্রক্রিয়ার ইতিহাসের কথা উল্লেখ করে শ্রী শাহ বলেন, ভারতে জনগণনা কয়েক শতাব্দী প্রাচীন এক প্রক্রিয়া। আগে, এক সময় এই প্রক্রিয়া ছিল বিকেন্দ্রিকৃত এবং গ্রাম ও জনপদ অনুযায়ী পৃথক পৃথকভাবে জনগণনা করা হত। ব্রিটিশ শাসনাধীন ভারতে আধুনিক জনগণনার প্রসঙ্গ উল্লেখ করে শ্রী শাহ বলেন, পরবর্তী দশকগুলিতে এই প্রক্রিয়ায় ধীরে ধীরে অগ্রগতি ঘটেছে এবং উপযুক্ত পরিকল্পনা গ্রহণের মাধ্যমে সাম্প্রতিক দশকগুলিতে প্রযুক্তির ব্যবহার ক্রমান্বয়ে বেড়েছে।


    ২০২১-এর জনগণনা পরিচালনার সময় সর্বাধুনিক প্রযুক্তির ব্যবহার সম্পর্কে শ্রী শাহ বলেন যে কাগজ-কলমের মাধ্যমে পরিসংখ্যান সংগ্রহের সময় পালটে এখন ‘ডিজিটাল সেন্সাস’-এর রূপ নিতে চলেছে। আগামী জনগণনা প্রক্রিয়ায় যে প্রযুক্তি কাজে লাগানো হচ্ছে তার মাধ্যমে একজন ব্যক্তি তাঁর এবং পরিবার সম্পর্কিত বিভিন্ন তথ্য নিজেরাই মোবাইল অ্যাপের মাধ্যমে আপলোড করতে পারবেন। ডিজিটাল পদ্ধতিতে প্রাপ্ত তথ্য কাগজে-কলমে পাওয়ার মতো তথ্যের মতোই বহুস্তরীয় উন্নয়ন প্রক্রিয়ার পরিকল্পনা রচনার পাশাপাশি জনকল্যাণের কাজেও ব্যবহার করা যাবে। প্রযুক্তিকে কাজে লাগিয়ে জনগণনা প্রক্রিয়ায় এ ধরনের উদ্যোগ গ্রহণের জন্য স্বরাষ্ট্র মন্ত্রী ভারতের রেজিস্ট্রার জেনারেলের উদ্যোগের প্রশংসা করেন।


    CG/BD/DM

    
    
    (Release ID: 1586038) Visitor Counter : 4
    
    
      Read this release in: English