      প্রধানমন্ত্রীরদপ্তর

      রাষ্ট্রসঙ্ঘের সাধারণ সভায় প্রধানমন্ত্রী ক্যারিকম গোষ্ঠীভুক্ত রাষ্ট্রগুলির নেতৃবৃন্দের সঙ্গে সাক্ষাৎ করেন
      Posted On: 27 SEP 2019 4:03PM by PIB Kolkata


    নয়াদিল্লি, ২৬ সেপ্টেম্বর , ২০১৯


    নিউ ইয়র্কে রাষ্ট্রসঙ্ঘের সাধারণ সভার ফাঁকে প্রধানমন্ত্রী শ্রী নরেন্দ্র মোদী ২৫ সেপ্টেম্বর ক্যারিকম গোষ্ঠীভুক্ত রাষ্ট্রগুলির ১৪ জন নেতৃবৃন্দের সঙ্গে বৈঠকে ওই অঞ্চলের দেশগুলির সঙ্গে ভারতের ঘনিষ্ঠ সম্পর্ক আরও মজবুত হয়েছে। এই বৈঠকের পৌরহিত্য করেন ক্যারিকমের বর্তমান চেয়ারম্যান, সেন্ট লুসিয়ার প্রধানমন্ত্রী অ্যালেন চ্যাস্টেনেট। বৈঠকে অ্যান্টিগ্যা ও বারবুডা, বারবাডোস, ডমিনিকা, জামাইকা, সেন্ট কিটস ও নেভিস, সেন্ট লুসিয়া, সেন্ট ভিনসেন্ট ও দ্য গ্রেনেডাইন্স, ত্রিনিদাদ ও টোব্যাগোর রাষ্ট্রপ্রধানরা, সুরিনামের উপরাষ্ট্রপতি এবং বাহামাস, বেলিজ, গ্রেনাডা, হাইতি এবং গিয়ানার বিদেশমন্ত্রীরা উপস্হিত ছিলেন।


    ক্যারিকম গোষ্ঠীভুক্ত রাষ্ট্রগুলির নেতৃবৃন্দের সঙ্গে প্রধানমন্ত্রী নরেন্দ্র মোদীর এই প্রথম বৈঠক হল। এই বৈঠকে আঞ্চলিক প্রেক্ষাপট ছাড়াও ভারতের সঙ্গে সংশ্লিষ্ট রাষ্ট্রগুলির সম্পর্ক আরও নিবিড় করার বিষয়ে আলোচনা হয়। ক্যারিকম দেশগুলির সঙ্গে রাজনৈতিক, অর্থনৈতিক এবং সাংস্কৃতিক সম্পর্ক আরও দৃঢ় করার বিষয়ে তিনি ভারতের অঙ্গীকার পুর্নব্যক্ত করেন। ক্যারিবিও অঞ্চলে লক্ষ লক্ষ ভারতীয় বংশোদ্ভুতর উপস্হিতি এই সৌহার্দ্যের সম্পর্ককে আরও প্রসারিত করেছে বলে শ্রী মোদী উল্লেখ করেন।


    বৈঠকে রাজনৈতিক এবং প্রাতিষ্ঠানিক আলোচনা, অর্থনৈতিক সহযোগিতার প্রসার, ব্যবসা-বাণিজ্য ও বিনিয়োগ বৃদ্ধি সহ জনগণের মধ্যে যোগাযোগ বাড়ানোর ওপর গুরুত্ব দেওয়া হয়। প্রধানমন্ত্রী বিপর্যয় মোকাবিলায় সহযোগিতা বৃদ্ধি এবং উন্নয়নমূলক কাজে অংশীদারিত্বের ক্ষেত্রে ক্যারিকম গোষ্ঠীভুক্ত রাষ্ট্রগুলির সঙ্গে ভারতের একযোগে কাজের ওপর জোর দেন। তিনি আন্তর্জাতিক সৌরজোটে ক্যারিকম গোষ্ঠীভুক্ত রাষ্ট্রগুলিকে যোগদানের আমন্ত্রণ জানান। বিপর্যয় মোকাবিলার পরিকাঠামোর জন্য একটি জোট গঠনের প্রস্তাব নিয়েও আলোচনা হয়। এই অঞ্চলে ঘূর্ণিঝড় ডোরিয়ানের ফলে যে ক্ষয়ক্ষতি হয়েছে, প্রধানমন্ত্রী তারজন্য সমবেদনা প্রকাশ করেন। এই ঘূর্ণিঝড়ে সবথেকে ক্ষতিগ্রস্হ বাহামাস দ্বীপকে ভারত ১০ লক্ষ মার্কিন ডলার অর্থ সাহায্যের ঘোষণা করে।


    প্রধানমন্ত্রী ক্যারিকম অঞ্চলের বিভিন্ন কমিউনিটি উন্নয়ন প্রকল্পে ১ কোটি ৪০ লক্ষ মার্কিন ডলার সাহায্যের কথা ঘোষণা করেন। এছাড়া তিনি সৌর ও পুনর্নবীকরণযোগ্য শক্তি এবং জলবায়ু পরিবর্তন সংক্রান্ত বিভিন্ন প্রকল্পের জন্য আরও ১৫ কোটি ৫০ লক্ষ মার্কিন ডলার সহজ শর্তে ঋণদানের ঘোষণাও করেন। এই সমস্ত দেশগুলিতে ভারতের অর্থ সাহায্যে যেসমস্ত কেন্দ্রগুলি চলে সেগুলির উন্নয়ন এবং গিয়ানার জর্জ টাউনে তথ্য প্রযুক্তির জন্য একটি আঞ্চলিক সেন্টার অফ এক্সলেন্স ও বেলিজ-এ আঞ্চলিক কারিগরি প্রশিক্ষণ কেন্দ্র গড়ে তোলা হবে। ক্যারিকম অঞ্চলের দেশগুলির জন্য প্রয়োজন ভিত্তিক বিভিন্ন পাঠক্রম এবং প্রশিক্ষণে ভারতীয় বিশেষজ্ঞদের সহযোগিতার আশ্বাস দেওয়া হয়। প্রধানমন্ত্রী, ক্যারিকম গোষ্ঠীভুক্ত রাষ্ট্রগুলির একটি সংসদীয় প্রতিনিধি দলকে ভারতে আসার আমন্ত্রণ জানিয়েছেন।


    দ্বিপাক্ষিক এবং সংশ্লিষ্ট দেশগুলির সঙ্গে সম্পর্ক উন্নয়ন এবং সহযোগিতা বৃদ্ধির ক্ষেত্রে প্রধানমন্ত্রী শ্রী নরেন্দ্র মোদীর প্রস্তাবে ক্যারিকম নেতৃবৃন্দ স্বাগত জানিয়েছেন। তাঁরা, তাঁদের সরকারের পক্ষ থেকে এ বিষয়ে সবরকম সহযোগিতার আশ্বাস দিয়েছেন।


    সহযোগিতার নতুন নতুন ক্ষেত্র খুঁজে বের করতে একটি যৌথ কর্মীগোষ্ঠী গড়ে তোলার সিদ্ধান্তও নেওয়া হয়েছে।


    CG/CB/NS

    
    
    (Release ID: 1586430) Visitor Counter : 2
    
    
      Read this release in: English