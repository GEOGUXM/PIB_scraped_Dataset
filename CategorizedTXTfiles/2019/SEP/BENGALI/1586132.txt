      প্রধানমন্ত্রীরদপ্তর

      স্বচ্ছ ভারত অভিযানের জন্য প্রধানমন্ত্রীর ‘গ্লোবাল গোল কিপার পুরস্কার’ গ্রহণ
      Posted On: 25 SEP 2019 3:28PM by PIB Kolkata


    নয়াদিল্লি, ২৫ সেপ্টেম্বর, ২০১৯


    প্রধানমন্ত্রী শ্রী নরেন্দ্র মোদী মঙ্গলবার বিল ও মিলিন্ডা গেটস্‌ ফাউন্ডেশনের পক্ষ থেকে স্বচ্ছ ভারত অভিযানের স্বীকৃতি-স্বরূপ ‘গ্লোবাল গোল কিপার’ পুরস্কার গ্রহণ করেন। নিউইয়র্কে রাষ্ট্রসংঘের সাধারণ সভার ফাঁকে এক অনুষ্ঠানে প্রধানমন্ত্রীকে এই পুরস্কারে সম্মানিত করা হয়।


    প্রধানমন্ত্রী এই পুরস্কার সেইসব ভারতীয়কে উৎসর্গ করেন, যাঁরা স্বচ্ছ ভারত অভিযানকে গণআন্দোলনের রূপ দিয়েছেন এবং এই অভিযানকে নিজেদের জীবনের অঙ্গ করে তুলেছেন।


    পুরস্কার গ্রহণের পর প্রধানমন্ত্রী বলেন, “ভারতবাসীর জন্যই স্বচ্ছ ভারত মিশন সফল হয়েছে। এই অভিযানকে সাধারণ মানুষ নিজেদের অঙ্গ করে তুলেছেন এবং অভিযানের উদ্দেশ্য অর্জনের বিষয়টি সুনিশ্চিত করেছেন”।


    মহাত্মা গান্ধীর জন্মের সার্ধশতবার্ষিকী উপলক্ষে ব্যক্তিগতভাবে এই পুরস্কার গ্রহণকে এক স্মরণীয় মুহূর্ত হিসাবে বর্ণনা করে প্রধানমন্ত্রী বলেন, ১৩০ কোটি ভারতবাসী যখন শপথ নেন, তখন যে কোনও সমস্যার সমাধান সম্ভব। স্বচ্ছ ভারত মিশন তারই উজ্জ্বল দৃষ্টান্ত। মহাত্মা গান্ধীর স্বপ্নের ‘স্বচ্ছ ভারত’ – এর উদ্দেশ্য পূরণে ভারতে লক্ষ্যণীয় অগ্রগতি হচ্ছে।


    “বিগত পাঁচ বছরে রেকর্ড ১১ কোটির বেশি শৌচালয় নির্মাণ করা হয়েছে। এর ফলে, দেশের দরিদ্র মানুষ ও মহিলারা বিশেষভাবে উপকৃত হয়েছেন। এছাড়াও, স্বাস্থ্য ক্ষেত্র ও স্বাস্থ্যবিধির উন্নয়নের লক্ষ্যে নির্মিত ১১ কোটি শৌচালয় গ্রামাঞ্চলে আর্থিক কর্মকান্ডের বিকাশে সহায়ক হয়েছে” বলেও প্রধানমন্ত্রী উল্লেখ করেন।


    স্বাস্থ্য বিধি মেনে চলার ক্ষেত্রে বিশ্বব্যাপী অগ্রগতির কথা উল্লেখ করে প্রধানমন্ত্রী বলেন, অন্য দেশের সঙ্গে বিশেষজ্ঞ ও অভিজ্ঞতা বিনিময়ে ভারত প্রস্তুত, যাতে স্বাস্থ্য বিধির প্রসারে সমবেত প্রয়াস গ্রহণ করা যায়।


    প্রধানমন্ত্রী ‘ফিট ইন্ডিয়া অভিযান’ এবং ‘জল জীবন মিশন’ – এর মতো অভিযানের মাধ্যমে প্রতিকারমূলক স্বাস্থ্য পরিষেবার লক্ষ্যে ভারতের প্রয়াসের কথা উল্লেখ করেন।


    CG/BD/SB

    
    
    (Release ID: 1586132) Visitor Counter : 7
    
    
      Read this release in: English