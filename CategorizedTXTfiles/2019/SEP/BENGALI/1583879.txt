      নির্বাচনকমিশন

      নির্বাচন কমিশনের ভোটারদের বিষয়ে বিস্তারিত তথ্য যাচাই এবং সত্যতা নিশ্চিতের জন্য উদ্যোগ
      Posted On: 02 SEP 2019 5:05PM by PIB Kolkata


    নয়াদিল্লি, ০২ সেপ্টেম্বর, ২০১৯


    দেশ জুড়ে লক্ষ লক্ষ নির্বাচক মণ্ডলীর তথ্য যাচাইয়ের জন্য নতুন দিল্লিতে কমিশনের দপ্তরে পয়লা সেপ্টেম্বর একটি বিশেষ শিবিরের আয়োজন করা হয়। এই উপলক্ষে জাতীয় ভোটার পরিষেবা পোর্টাল http://www.nvsp.in এবং ভোটার হেল্পলাইন অ্যাপ চালু করা হয়। মুখ্য নির্বাচন কমিশনার শ্রী সুনীল অরোরা বলেন, ‘নির্বাচন কমিশনের পরিকাঠামোর মূল ভিত হ’ল ভোটার তালিকা। তিনি এই যাচাই কর্মসূচিতে সকল নাগরিককে অংশগ্রহণের অনুরোধ জানান। এর ফলে আগামী নির্বাচনগুলিতে কমিশন আরও ভালো পরিষেবা দিতে পারবে’। নির্বাচন কমিশনার শ্রী অশোক লাভাসা সঠিক ভোটার তালিকার ওপর গুরুত্ব আরোপ করে বলেন, ‘সমস্ত ভোটদাতাদের কাছে এটি দারুণ এক সুযোগ। এর মাধ্যমে তাঁরা তাঁদের বিস্তারিত তথ্য যাচাই করে সেগুলির সত্যতা নিশ্চিত করতে পারবেন। তিনি সকলের কাছে নির্ভুল ভোটার তালিকা প্রকাশের লক্ষ্যে এগিয়ে আসার অনুরোধ জানান। নির্বাচনী প্রক্রিয়ার মূল ভিডিও হ’ল ভোটার তালিকা’।


    নির্বাচন কমিশনের এই কর্মসূচির মূল উদ্দেশ্য হ’ল নির্ভুল ভোটার তালিকা প্রকাশ, নাগরিকদের নির্বাচন সংক্রান্ত উন্নত পরিষেবা প্রদান এবং ভোটদাতাদের সঙ্গে কমিশনের যোগাযোগ বাড়ানো। এই লক্ষ্যে সমস্ত রাজ্য ও কেন্দ্রশাসিত অঞ্চলের সদর দপ্তর, জেলা এবং প্রায় ১ লক্ষ ভোট গ্রহণ কেন্দ্রে আগামী ১৫ তারিখ পর্যন্ত শিবিরের আয়োজন করা হয়েছে।


    ভোটদাতারা এনভিপিএস পোর্টালে অথবা ভোটার হেল্পলাইন অ্যাপে কিংবা কাছাকাছি যে কোনও শিবিরে গিয়ে এই যাচাইয়ের কাজ করতে পারবেন। তথ্য নিশ্চিত করার জন্য ভারতীয় পাসপোর্ট, ড্রাইভিং লাইসেন্স, আধার কার্ড, রেশন কার্ড, সরকারি ও আধা-সরকারি আধিকারিকদের ক্ষেত্রে পরিচয়পত্র, ব্যাঙ্কের পাসবুক, কৃষক পরিচয়পত্র, প্যানকার্ড, আরজিআই স্মার্ট কার্ড অথবা জল/বিদ্যুৎ/টেলিফোন/রান্নার গ্যাসের সর্বশেষ বিলের মধ্যে যে কোনও একটির প্রয়োজন। ভোটদাতারা তাঁদের ই-মেল এবং মোবাইল নম্বর অনলাইন ব্যবস্থায় নথিভুক্ত করলে ভোটার কার্ড, নির্বাচনের দিন ঘোষণা, ভোটার স্লিপ সংক্রান্ত যাবতীয় তথ্য এর মাধ্যমে পেতে পারবেন।


    CG/CB/SB

    
    
    (Release ID: 1583879) Visitor Counter : 9
    
    
      Read this release in: English