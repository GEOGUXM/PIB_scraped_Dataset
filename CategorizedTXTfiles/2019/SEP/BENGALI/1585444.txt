      প্রতিরক্ষামন্ত্রক

      ভারতের সীমান্ত নিয়ে ইতিহাস রচনায় সবুজ সঙ্কেত দিলেন শ্রী রাজনাথ সিং
      Posted On: 18 SEP 2019 4:36PM by PIB Kolkata


    নয়াদিল্লি, ১৮ সেপ্টেম্বর, ২০১৯


    প্রতিরক্ষা মন্ত্রী শ্রী রাজনাথ সিং ভারতের সীমান্ত নিয়ে ইতিহাস রচনার জন্য প্রাথমিক কাজকর্ম শুরুর অনুমতি দিয়েছেন। নতুন দিল্লিতে আজ ইন্ডিয়ান কাউন্সিল অফ হিস্টোরিক্যাল রিসার্চ, নেহরু স্মৃতি সংগ্রহালয় ও গ্রন্থাগারের আধিকারিক, মহাফেজখানার মহানির্দেশক, স্বরাষ্ট্র মন্ত্রক, বিদেশ মন্ত্রক তথা প্রতিরক্ষা মন্ত্রকের প্রতিনিধিদের সঙ্গে শ্রী রাজনাথ সিং এক বৈঠকে মিলিত হন। বৈঠকে স্থির হয়েছে, সীমান্ত অঞ্চলের ইতিহাস রচনার ক্ষেত্রে সেখানকার সীমানা নির্দেশ, সীমানা তৈরি ও তা পুনর্বিন্যাস, নিরাপত্তা বাহিনীগুলির ভূমিকা, সীমান্ত লাগোয়া অঞ্চলে বসবাসকারী মানুষের ভূমিকা, তাঁদের জাতিগত, সাংস্কৃতিক ও আর্থ-সামাজিক বিষয়গুলিকে প্রাধান্য দেওয়া হবে। আগামী দু’বছরের মধ্যে এ কাজ শেষ হবে বলে আশা করা হচ্ছে।


    প্রতিরক্ষা মন্ত্রী ভারতীয় সীমান্ত নিয়ে ইতিহাস রচনার ওপর গুরুত্ব দিয়ে বলেন, এই কাজ সাধারণ মানুষের পাশাপাশি, আধিকারিকদেরকেও সীমান্ত অঞ্চল সম্পর্কে আরও ভালো ধারণা গড়ে তুলতে সাহায্য করবে। বৈঠকের বিভিন্ন প্রস্তাবকে স্বাগত জানিয়ে মন্ত্রী আধিকারিকদের দ্রুততার সঙ্গে এই কাজ শুরু করার জন্য প্রয়োজনীয় কর্মপরিকল্পনা ও পন্থা-পদ্ধতি নিয়ে বিশেষজ্ঞদের সঙ্গে আলোচনার নির্দেশ দেন। উল্লেখ করা যেতে পারে, ভারতের সীমানা এবং সীমান্ত লাগোয়া অঞ্চলে বসবাসকারী মানুষ সম্পর্কে জনগণকে সচেতন করে তুলতে এই প্রথম এ ধরনের উদ্যোগ গ্রহণ করা হল।


      SSS/BD/DM

    
    
    (Release ID: 1585444) Visitor Counter : 8
    
    
      Read this release in: English