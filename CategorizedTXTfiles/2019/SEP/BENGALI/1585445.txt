      সংস্কৃতিমন্ত্রক

      কেন্দ্রীয় অর্থমন্ত্রী শ্রীমতী নির্মলা সীতারমন ভগবান বুদ্ধের একটি অতি প্রাচীন দুর্লভ ব্রোঞ্জ মূর্তি সংস্কৃতি মন্ত্রী শ্রী প্রহ্লাদ প্যাটেলের হাতে তুলে দিলেন
      Posted On: 18 SEP 2019 4:38PM by PIB Kolkata


    নয়াদিল্লি, ১৭ সেপ্টেম্বর, ২০১৯


    কেন্দ্রীয় অর্থমন্ত্রী শ্রীমতী নির্মলা সীতারমন নতুন দিল্লিতে মঙ্গলবার এক অনুষ্ঠানে ভগবান বুদ্ধের একটি অতি প্রাচীন দুর্লভ ব্রোঞ্জ মূর্তি কেন্দ্রীয় সংস্কৃতি তথা পর্যটন প্রতিমন্ত্রী শ্রী প্রহ্লাদ সিং প্যাটেলের হাতে তুলে দিয়েছেন। আনুমানিক দ্বাদশ খ্রিস্টাব্দের ৬.৫ ইঞ্চি উচ্চতার প্রাচীন এই মূর্তিতে ভগবান বুদ্ধ ‘ভূমিস্পর্শমুদ্রায়’ বসে রয়েছেন।


    উল্লেখ্য, ভারতীয় পুরাতত্ত্ব সর্বেক্ষণের নালন্দা সংগ্রহালয় থেকে ১৯৬১-র ২২ আগস্ট ভগবান বুদ্ধের এই ব্রোঞ্জ মূর্তিটি চুরি হয়ে গিয়েছিল। ২০১৮-র ফেব্রুয়ারিতে লন্ডন-ভিত্তিক এক ব্যবসায়ী গোষ্ঠী রোসি অ্যান্ড রোসি মাস্ট্রিচে এই মূর্তিটিকে নিলামে তোলে। মূর্তিটির নিলাম সংক্রান্ত খবর জানার পর লন্ডনে রাজস্ব গোয়েন্দা বিভাগের আধিকারিকরা মেট্রোপলিটন পুলিশের আর্ট অ্যান্ড অ্যান্টিক ইউনিটের সঙ্গে অবিলম্বে যোগাযোগ করেন। নালন্দা সংগ্রহালয় থেকে খোয়া যাওয়া মূর্তিটিকে পুরাতত্ত্ব সর্বেক্ষণ পরীক্ষা করে প্রকৃত বলেই জেনেছে।


    স্কটল্যান্ড ইয়ার্ড গত ১৫ আগস্ট স্বাধীনতা দিবস উদযাপনের দিন ব্রিটেনে নিযুক্ত ভারতীয় হাই কমিশনার শ্রী ওয়াই কে সিনহার হাতে ভগবান বুদ্ধের মূর্তিটি তুলে দেন। মূর্তিটি ভারতে ফিরে আসায় অর্থমন্ত্রী ও সংস্কৃতি মন্ত্রী উভয়েই সন্তোষ প্রকাশ করেছেন।


    SSS/BD/DM

    
    
    (Release ID: 1585445) Visitor Counter : 4
    
    
      Read this release in: English