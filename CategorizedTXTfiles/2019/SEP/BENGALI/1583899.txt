      পরিবেশওঅরণ্যমন্ত্রক

      মরু অঞ্চলের প্রসার রোধে রাষ্ট্রসঙ্ঘ কনভেনশনের চতুর্দশ কনফারেন্স অফ পার্টিজ-এর সম্মেলন শুরু হল
      Posted On: 02 SEP 2019 6:44PM by PIB Kolkata


    নয়াদিল্লি, ২ সেপ্টেম্বর, ২০১৯


    মরু অঞ্চলের প্রসার রোধে রাষ্ট্রসঙ্ঘের কনভেনশনের আওতায় চতুর্দশ কনফারেন্স অফ পার্টিজ (সিওপি১৪)-এর ১২ দিনব্যাপী সম্মেলন আজ গ্রেটার নয়ডার ইন্ডিয়া এক্সপো সেন্টারে শুরু হয়েছে। সাংবাদিকদের কেন্দ্রীয় পরিবেশ, বন ও জলবায়ু পরিবর্তন মন্ত্রী শ্রী প্রকাশ জাভড়েকর বলেন, জলবায়ু পরিবর্তনের মতো জটিল সমস্যার মোকাবিলায় আরও বেশি জনসচেতনতা সময়ের চাহিদা। তিনি আরও বলেন, “জলবায়ু পরিবর্তন হোক বা মরু অঞ্চলের প্রসার রোধ, উভয় ক্ষেত্রেই প্রকৃতির ভারসাম্য রক্ষায় মানুষের ভূমিকা রয়েছে।” সাধারণ মানুষ এখন উপলব্ধি করতে পেরেছেন, মানুষের দ্বারা যদি প্রকৃতির কিছু ক্ষতিসাধন হয় তাহলে মানুষের সক্রিয় ও আন্তরিক প্রচেষ্টার মাধ্যমেই তা রোধ করা সম্ভব। এভাবেই ভবিষ্যৎ প্রজন্মের জন্য এক উজ্জ্বল বিশ্ব গড়ে তোলা সম্ভব।


    ঊর্বর জমি রক্ষায় বিশ্বব্যাপী যে নজিরবিহীন অভিযান গড়ে উঠছে সে প্রসঙ্গ উল্লেখ করে শ্রী জাভড়েকর বলেন, ব্রাজিল, চিন, ভারত, নাইজেরিয়া, রাশিয়া ও দক্ষিণ আফ্রিকার মতো বিপুল জনসংখ্যা সমৃদ্ধ দেশগুলির পাশাপাশি ১২২টি দেশ সুস্থায়ী উন্নয়নের উদ্দেশ্যগুলি পূরণে জমির ঊর্বরতা হ্রাসকে জাতীয় স্তরে গুরুত্বপূর্ণ বিষয় হিসেবে প্রাধান্য দিয়েছে। তিনি আরও জানান, প্রধানমন্ত্রী শ্রী নরেন্দ্র মোদী আগামী ৯ তারিখ এক উচ্চস্তরীয় বৈঠকের উদ্বোধন করবেন।


    এ ধরনের বড় মাপের সম্মেলন আয়োজনের গুরুত্ব প্রসঙ্গে শ্রী জাভড়েকর বলেন, সমগ্র বিশ্বের স্বার্থে অভিজ্ঞতা ও জ্ঞান বিনিময়ের লক্ষ্যে বিভিন্ন দেশকে একত্রিত করার ক্ষেত্রে এরকম মঞ্চ অত্যন্ত গুরুত্বপূর্ণ। লব্ধ অভিজ্ঞতা ও জ্ঞান থেকে প্রতিটি দেশ পরিবেশের সুরক্ষায় বড় পদক্ষেপ গ্রহণ করতে পারে। এ সমস্ত বিষয় বিবেচনা করে মরুকরণের প্রসার রোধে রাষ্ট্রসঙ্ঘের কনভেনশনের বড় গুরুত্ব রয়েছে। এই সম্মেলন থেকে যে দিল্লি ঘোষণাপত্র জারি করা হবে তা ভবিষ্যৎ কর্মপরিকল্পনা স্থির করে দেবে বলেও তিনি জানান।


    গ্রেটার নয়ডার ইন্ডিয়া এক্সপো সেন্টারে এই উপলক্ষে শ্রী জাভড়েকরের পাশাপাশি মরুকরণের প্রসার রোধ সংক্রান্ত রাষ্ট্রসঙ্ঘ কনভেনশনের কার্যনির্বাহী সভাপতি মিঃ ইব্রাহিম থিয়াও; কেন্দ্রীয় পরিবেশ, বন ও জলবায়ু প্রতিমন্ত্রী শ্রী বাবুল সুপ্রিয় সহ বহু বিশিষ্ট ব্যক্তি উপস্থিত ছিলেন। সম্মেলনে শতাধিক দেশ থেকে সরকারের মন্ত্রী ও প্রতিনিধিরা ছাড়াও অসরকারি সংগঠন, আন্তঃসরকারি প্রতিষ্ঠান, বিজ্ঞানী, মহিলা ও যুবারা অংশ নেবেন বলে আশা করা হচ্ছে। সম্মেলনে বলপূর্বক উৎখাত, ধূলো ঝড়, খরা সহ প্রায় ৩০টি বিষয় নিয়ে আলোচনা হবে।


    CG/BD/DM

    
    
    (Release ID: 1583899) Visitor Counter : 10
    
    
      Read this release in: English