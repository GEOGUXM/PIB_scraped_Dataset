      অর্থমন্ত্রক

      বাকি পড়ে থাকা আইজিএসটি রপ্তানিকারীদের ফেরত দিতে বিশেষ অভিযান
      Posted On: 05 SEP 2019 5:35PM by PIB Kolkata


    কলকাতা, ৫ সেপ্টেম্বর, ২০১৯


    

    
    রপ্তানির সঙ্গে যুক্ত বাকি পড়ে থাকা আইজিএসটি ফেরত দিতে কলকাতা কাস্টম্‌স বিভাগ বিশেষ অভিযান চালাচ্ছে। এ ব্যাপারে কাস্টম্‌স বিভাগের পক্ষ থেকে রপ্তানিকারকদের সঙ্গে ই-মেল, চিঠিপত্র ও টেলিফোন মারফৎ বিভিন্ন ত্রুটি সংশোধনের জন্য যোগাযোগ করা হয়েছে। কেন্দ্রীয় অর্থমন্ত্রী শ্রীমতী নির্মলা সীতারমন বাকি পড়ে থাকা আইজিএসটি রপ্তানিকারীদের ৩০ দিনের মধ্যে ফেরত দিতে যে নির্দেশ দিয়েছেন তার প্রেক্ষিতেই এই উদ্যোগ গ্রহণ করা হয়েছে।
    
    
    
    কলকাতা কাস্টম্‌স বিভাগের পক্ষ থেকে আইজিএসটি ফেরত সংক্রান্ত পড়ে থাকা কয়েকটি বিষয় সম্পর্কে জানানো হয়েছে যে রপ্তানিকারীদের নির্দিষ্ট কিছু ভুলভ্রান্তির জন্যই জিএসটি ফেরত দেওয়া সম্ভব হয়নি। কেন্দ্রীয় অপ্রত্যক্ষ কর পর্ষদ এবং কাস্টম্‌স বিভাগ জিএসটি ফেরত সংক্রান্ত আবেদনের বিভিন্ন তথ্য বিশ্লেষণ করে কিছু ক্ষেত্রে ভুলভ্রান্তি খুঁজে পেয়েছে। এই ভুলভ্রান্তিগুলি দূর করতে রপ্তানিকারকদের সঙ্গে যোগাযোগ করা হয়েছে। ত্রুটি সংশোধন যাচাইয়ের পরেই প্রাপ্য অর্থ সরাসরি তাদের কাছে পৌঁছে যাবে। উল্লেখ করা যেতে পারে, কলকাতা কাস্টম্‌স বিভাগের পক্ষ থেকে গত ৮ আগস্ট আইজিএসটি ফেরতের ক্ষেত্রে রপ্তানিকারকদের তথ্যে ত্রুটি থাকায় এক বিজ্ঞপ্তি জারি করে।
    
    
    
    বিভাগের পক্ষ থেকে উদ্যোগ গ্রহণের পর আইজিএসটি ফেরত সংক্রান্ত আবেদনপত্র দাখিলের ভালো সাড়া মিলেছে। গত ৩ সেপ্টেম্বর এই অভিযান শুরু হওয়ার প্রথম দিনেই ৬৮টি ক্ষেত্রে আইজিএসটি ফেরতের সমস্যার সমাধান হয়েছে। কলকাতা কাস্টম্‌স আগস্ট মাসেই আইজিএসটি রিফান্ড বাবদ ১২১ কোটি ৬৪ লক্ষ টাকা দিয়েছে। আইজিএসটি রিফান্ড সংক্রান্ত সমস্যাগুলি সমাধানের জন্য রপ্তানিকারীদের সংশ্লিষ্ট শুল্ক আধিকারিক বা দায়িত্বপ্রাপ্ত আধিকারিকদের সঙ্গে যোগাযোগ করার অনুরোধ জানানো হচ্ছে।
    

    

    
    
    SSS/BD/DM

    
    
    (Release ID: 1584247) Visitor Counter : 5
    
    
      Read this release in: English