      শ্রমওকর্মসংস্থানমন্ত্রক

      প্রধানমন্ত্রী ছোট ব্যবসায়ী এবং স্বনিযুক্ত ব্যক্তিদের জন্য জাতীয় অবসরকালীন ভাতা কর্মসূচির সূচনা করেছেন
      Posted On: 12 SEP 2019 5:29PM by PIB Kolkata


    নয়াদিল্লি, ১২ সেপ্টেম্বর, ২০১৯


    ভারতের প্রধানমন্ত্রী শ্রী নরেন্দ্র মোদী আজ রাঁচিতে ন্যাশনাল পেনশন স্কিম ফর ট্রেডার্স অ্যান্ড সেল্‌ফ এমপ্লয়েড পার্সন্স-এর সূচনা করলেন। যে সমস্ত ছোট ব্যবসায়ীর বার্ষিক লেনদেনের পরিমাণ ১.৫ কোটি টাকার কম তাঁরা এই কর্মসূচির আওতায় আসবেন। ঝাড়খণ্ডের রাজ্যপাল শ্রীমতী দৌপদী মুর্মু, মুখ্যমন্ত্রী শ্রী রঘুবর দাস, আদিবাসী বিষয়ক কেন্দ্রীয় মন্ত্রী শ্রী অর্জুন মুন্ডা, শ্রম ও কর্মসংস্থান প্রতিমন্ত্রী শ্রী সন্তোষ কুমার গাঙ্গোয়ার এবং অন্য বিশিষ্টজনেরা এই অনুষ্ঠানে উপস্থিত ছিলেন। সারা দেশে ৩ লক্ষ ৫০ হাজার সাধারণ পরিষেবা কেন্দ্রের মাধ্যমে এই সুবিধা পৌঁছে দেওয়া হবে উপযুক্ত ব্যক্তির কাছে। এছাড়া, সাধারণ মানুষ www.maandhan.in/vyapari . – এই পোর্টালে নিজে থেকে নাম লেখাতে পারবেন। যাঁরা এই কর্মসূচিতে আসার যোগ্য তাঁরা তাঁদের নিকটবর্তী কেন্দ্রে গিয়ে নাম লেখাতে পারবেন। সঙ্গে রাখতে হবে আধার কার্ড এবং সেভিংস ব্যাঙ্ক বা জন ধন অ্যাকাউন্টের পাসবই। বয়স হতে হবে ১৮-৪০-এর মধ্যে। যাঁদের ব্যবসার পরিমাণ ৪০ লক্ষের বেশি তাঁদেরই শুধু জিএসটিআইএন দিতে হবে। নাম লেখাতে কোন অর্থ লাগবে না।


    সরকার এই কর্মসূচিটি এনেছে ছোট দোকানদার, খুচরো ব্যবসায়ী এবং স্বনিযুক্ত ব্যক্তিদের অবদানকে স্বীকৃতি দিতে। ৬০ বছর বয়সের পর ন্যূনতম মাসিক ৩ হাজার টাকা অবসরকালীন ভাতার সংস্থান রাখা হয়েছে। তবে সুবিধাপ্রাপকদের আয়করদাতা হওয়া চলবে না বা ইপিএফও/ইএসআইসি/সরকারি এনপিএস/পিএম-এসওয়াইএম-এর সদস্য হওয়া চলবে না। মাসিক দেয় পরিমাণের ৫০ শতাংশ দেবে কেন্দ্র সরকার, বাকি ৫০ শতাংশ দিতে হবে সুবিধাপ্রাপককে। মাসিক দেয় অর্থের পরিমাণ কম রাখা হয়েছে যাতে সহজে এই কর্মসূচির সুবিধা নিতে পারেন তাঁরা।


    প্রধানমন্ত্রী নরেন্দ্র মোদী সরকারের দ্বিতীয় দফায় অবসরকালীন ভাতা কর্মসূচি অন্যতম অগ্রাধিকারের তালিকায়। মন্ত্রকের ১০০ দিনের পরিকল্পনা অনুযায়ী এই কর্মসূচির লক্ষ্য ২০১৯-২০-তে ২৫ লক্ষ এবং ২০২৩-২৪-এর মধ্যে ২ কোটি সুবিধাপ্রাপককে নথিভুক্ত করা। গোটা দেশের ৩ কোটি ব্যবসায়ী এই অবসরকালীন ভাতা কর্মসূচিতে উপকৃত হবেন বলে মনে করা হচ্ছে।


    CG/AP/DM

    
    
    (Release ID: 1584877) Visitor Counter : 11
    
    
      Read this release in: English