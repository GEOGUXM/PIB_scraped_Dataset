      অর্থমন্ত্রক

      আয়কর দাখিল কেবল ৩১শে অগাস্টেই সর্বকালীন রেকর্ড ৪৯ লক্ষ ২৯ হাজার ১২১-এ পৌঁছেছে
      Posted On: 01 SEP 2019 4:37PM by PIB Kolkata


    নয়াদিল্লি, ১ সেপ্টেম্বর, ২০১৯


    বৈদ্যুতিন উপায়ে (ই-ফাইলিং) আয়কর দাখিলের সংখ্যা গত ৩১শে অগাস্ট একদিনেই সর্বকালীন রেকর্ড ৪৯ লক্ষ ২৯ হাজার ১২১-এ পৌঁছে আয়কর বিভাগে ইতিহাস তৈরি হয়েছে। একদিনে অনলাইনে আয়কর দাখিলের এই বিপুল সংখ্যা বিশ্বে সম্ভবত ইতিহাস গড়ল। সোশ্যাল মিডিয়ায় করদাতাদের সঙ্গে নিরন্তর যোগাযোগ ও ই-ফাইলিং সংক্রান্ত প্রশ্নের দ্রুত জবাব দেওয়ার ফলেই এই সাফল্য অর্জিত হয়েছে।


    কেন্দ্রীয় প্রত্যক্ষ কর পর্ষদের (সিবিডিটি) পক্ষ থেকে রবিবার বৈদ্যুতিন উপায়ে আয়কর দাখিলের যে খতিয়ান প্রকাশ করা হয়েছে তাতে এই সাফল্যের কথা উল্লেখ করা হয়েছে। কর বিভাগের পক্ষ থেকে রিটার্ন দাখিল করার জন্য যে সহজ ও ব্যবহার-বান্ধব ব্যবস্থা চালু করা হয়, তার ফলে করদাতাদের বিশেষ সুবিধা হয়। একইসঙ্গে, সোশ্যাল মিডিয়ার মাধ্যমে করদাতাদের সঙ্গে নিরন্তর যোগাযোগ রাখার ফলে রিটার্ন দাখিল আরও সুষ্ঠুভাবে সম্পন্ন হয়েছে।


    প্রত্যক্ষ কর পর্ষদের পক্ষ থেকে আরও জানানো হয়েছে গত ৩১শে অগাস্ট প্রতি সেকেন্ডে রিটার্ন দাখিলের সংখ্যা ১৯৬, প্রতি মিনিটে দাখিলের সংখ্যা ৭ হাজার ৪৪৭ এবং প্রতি ঘন্টায় দাখিলের সংখ্যা ছিল ৩ লক্ষ ৮৭ হাজার ৫৭১। গত ৩১শে অগাস্ট রিটার্ন জমা দেওয়ার শেষ তারিখ থাকায় আয়কর বিভাগের সংশ্লিষ্ট ওয়েবসাইটের পরিষেবা বিঘ্ন করার ২০৫টি অপপ্রয়াস ইনফরমেশন সিকিউরিটি টিম প্রতিহত করেছে।


    CG/BD/DM/….2nd September, 2019

    
    
    (Release ID: 1583867) Visitor Counter : 7