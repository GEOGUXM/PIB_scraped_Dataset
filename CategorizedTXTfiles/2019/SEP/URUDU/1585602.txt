      وزارت دفاع

      وزیر دفاع راج ناتھ سنگھ نے خود کفالت حاصل کرنے کے لئے دفاع میں مزید تحقیق و ترقی کی کوششوں پر زور دیا
      Posted On: 19 SEP 2019 5:43PM by PIB Delhi


    نئی دہلی،19؍ستمبر،وزیر دفاع جناب راج ناتھ سنگھ نے آج بینگلورو میں انجینئرس کنکلیو 2019 کے ساتویں ایڈیشن کا افتتاح کرتے ہوئے کہا کہ بھارت کو دفاعی پیداوار میں خوف کفیل بننے کے لئے مزید تحقیق وترقی (آر اینڈ ڈی) ، جدت طرازی اور جدید ترین ٹیکنالوجی تیار کرنے کی ضرورت ہے۔ اس سال کنکلیو کے دو موضوع ہیں، ’’دفاعی ٹیکنالوجی اور جدت طرازی ‘‘ اور ’’ڈیجیٹل ٹیکنالوجی کے استعمال سے دیہی بھارت میں یکسر تبدیلی‘‘۔


    وزیر دفاع نے کہا کہ بھارتی دفاعی صنعت نے ماضی میں اپنی مکمل صلاحیت سے کارکردگی کا مظاہرہ نہیں کیا تھا، جس کی وجہ سے ملک کو در آمد شدہ ہتھیاروں پر زیادہ انحصار کرنا پڑا۔ انہوں نے زور دے کر کہا کہ اہم اور جدید ترین ٹیکنالوجی ملک میں تیار کرکے ملک کو خود کفیل بنایا جاسکتا ہے، جس سے نہ صرف ہمارا بیش قیمت بیرونی زر مبادلہ کی بچت ہوگی بلکہ اسے ملک کی دوسری ترقیاتی سرگرمیوں میں استعمال کیا جاسکے گا۔ جس تیزی کے ساتھ پرانی ٹیکنالوجی ہر گزرتے ہوئے دن کے ساتھ متروک ہورہی ہے اس کو دیکھتے ہوئے انہوں نے مسلسل جدت طرازی کو کسی بھی ملک کی کامیابی کلید قرار دیا۔


    جناب راج ناتھ سنگھ نے کہا کہ یہ ایک درست کہاوت ہے کہ ’’جو ملک بہترین ٹیکنالوجی کے ساتھ جنگ لڑتا ہے اس کی جیت کے ہی زیادہ امکان ہوتے ہیں‘‘۔


    دفاع کے شعبے میں مصنوعی ذہانت (اے آئی ) کی ضرورت پر زور دیتے ہوئے جناب راج ناتھ سنگھ نے کہا کہ اے آئی میں مستقبل میں ہونے والی فوجی سرگرمیوں کی انجام دہی میں اہم تبدیلیاں لانے کی صلاحیت موجود ہیں۔ انہوں نے کہا کہ حکومت نے پہلے ہی بھارت کو دفاع میں اے آئی کے استعمال کرنے والی اہم قوت بنانے کے لئے ایک نقشہ راہ تیار کیا ہے۔


    وزیر دفاع نے دفاع کے سیکٹر میں ٹیکنالوجی اور جدت طرازی پر زور دیا جس میں عوام کے لئے بھی بہت سے فائدے ہیں۔


    اس سلسلے میں حکومت کے ذریعے شروع کئے گئے اقدامات کی تفصیل بتاتے ہوئے جناب راج ناتھ سنگھ نے کہا کہ دفاع میں ایم ایس ایم ایز ، اسٹارٹ اپ، انفرادی جدت طرازوں اور آر اینڈ ڈی کے اداروں سمیت صنعت کے اشتراک سے دفاع اور ایرو اسپیس میں جدت طرازی اور ٹیکنالوجی کے فروغ کے لئے بہترین کارکردگی کے لئے اختراعات (آئی-ڈیکس) اسکیم شروع کی گئی ہے۔ انہوں نے کہا کہ جدت طرازی کی ہمت افزائی کے لئے میک ان انڈیا کی پہل نے اس بات کو یقینی بنایا ہے کہ ایم ایس ایم ای اور اسٹارٹ اپ کمپنیوں کو مواقع فراہم کئے جائیں گے۔ انہوں نے مزید کہا کہ اسٹارٹ اپ انڈیا پہل نئے نظریات کو اختراعی ٹیکنالوجی اور اس کے استعمال میں تبدیل کرنے کے لئے ایک پلیٹ فارم فراہم کرتی ہے۔


    بھارت کو 2024 تک 50 کھرب ڈالر کی معیشت بنانے اور 2030 تک 100 کھرب ڈالر والی معیشت بنانے کے حکومت کے عہد کا اعادہ کرتے ہوئے وزیر دفاع نے کہا کہ دفاع ایک ایسا بڑا شعبہ ہے جو اس سطح کی ترقی کے حصول میں بڑا تعاون کرسکتا ہے۔ انہوں نے 2025 تک ایرو اسپیس اور دفاعی سازو سامان اور خدمات کے شعبے میں 26 ارب ڈالر کا لین دین حاصل کرنے کی امید ظاہر کی جس سے تقریبا 20 سے 30 لاکھ لوگوں کو روز گار ملے گا۔


    ڈیجیٹل ٹیکنالوجی کے استعمال سے دیہی بھار میں یکسر تبدیلی کے بارے میں وزیر دفاع نے کہا کہ ماضی میں اترپردیش کے وزیراعلیٰ اور زراعت کی وزیر کی حیثیت سے انہوں نے ہمیشہ اس بات کو یقینی بنانے کی کوشش کی ہے کہ حکومت کی پالیسیاں اور پروگرام دیہی بھارت کو دھیان میں رکھتے ہوئے مرتب کئے جائیں۔ انہوں نے کہا کہ بھارت کی مجموعی ترقی کے لئے دیہی بھارت میں یکسر تبدیلی بنیادی ضرورت ہے۔


    وزیر دفاع نے دیہی بھارت میں رہنے والے کسانوں اور دیگر لوگوں کی زندگی میں تبدیلی لانے کے حکومت کے عہد کو اجاگر کیا۔ انہوں نے کہا کہ وزیراعظم جناب نریندر مودی نے اس تبدیلی کے لئے تین چیزوں ، جن دھن ، آدھار اور موبائل پر درست زور دیا ہے۔


    افتتاحی تقریب میں محکمہ دفاع کے آر اینڈ ڈی کے سکریٹری اور ڈی آر ڈی او کے چیئرمین ڈاکٹر جی ستیش ریڈی ، انڈین نیشنل اکیڈمی آف انجینئرنگ کے صدر ڈاکٹر ایس مشرا اور ڈی آر ڈی او ، اسرو ، ڈی پی ایس یو، تعلیمی اداروں اور صنعتوں کے عہدیدار موجود تھے۔


    انجینئرس کنکلیو کا انعقاد آئی این اے ای نے نورتن دفاعی سرکاری کمپنی بھارت الیکٹرانک لمیٹڈ ( بی ای ایل) کے اشتراک سے 19 سے 21 ستمبر 2019 کو بینگلورو میں بھارت الیکٹرانکس اکیڈمی فار ایکسی لینس میں کیا ہے۔


    ۔۔۔۔۔۔۔۔۔۔۔۔۔۔۔


    (م ن-و ا- ق ر)


    U- 4251

    
    
    (Release ID: 1585602) Visitor Counter : 7
    
    
      Read this release in: English , Hindi , Marathi , Bengali