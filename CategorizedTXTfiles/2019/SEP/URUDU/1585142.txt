      صدر جمہوریہ کا سکریٹریٹ

      صدرجمہوریہ ہند نے سوئٹزرلینڈ میں ویلینیو کے مقام پر مہاتما گاندھی کے مجسمے کی نقاب کشائی کی
      
      صدر جمہوریہ جناب کووند نے کل وفدکی سطح کی بات چیت کی قیادت کی تھی۔ سوئٹزرلینڈ ،دہشت گردی کے خلاف لڑائی کی حمایت کرتا ہے
      
      اطلاعات کے خود کار تبادلے کے فریم ورک کے تحت ٹیکس معاملات میں اطلاعات کا تبادلہ جلد شروع ہوگا
      
      صدرجمہوریہ نے بھارت –سوئٹزلینڈ کاروباری فورم سے خطاب کیا
      
      بھارت اورسوئٹزرلینڈ نے تین سمجھوتو ں پردستخط کئے اور ان کا تبادلہ کیا
      Posted On: 14 SEP 2019 5:55PM by PIB Delhi


    نئی دہلی 16 ستمبر ۔صدرجمہوریہ ہند جناب رام ناتھ کووند نے آج سوئٹزرلینڈ میں ویلینیو کے مقام پر (14ستمبر 2019) کانٹن وارڈ کے صدراور مئیر نیز دیگر معزز شخصیات کی موجودگی میں مہاتما گاندھی کے مجسمے کی نقاب کشائی کی ۔


    اس موقع پر اظہار خیال کرتے ہوئے صدر جمہوریہ نے کہا کہ مہاتما گاندھی کی زندگی سے ہمیں بہت سی چیزیں سیکھنے کو ملتی ہیں۔ انہوں نے بھارت میں دریائے سابر متی کے کنارے اپنی پہلی کٹیا تعمیر کی تھی۔ آج ہم انہیں جنیوا جھیل کے کنارے لے آئے ہیں ۔ یہ ایک ایسے شخص کے لئے موزوں خراج عقیدت ہے ،جو فطرت سے محبت کرتا تھا اور اس کا بہت خیال رکھتا تھا۔ ان کے ورثے سے ہمیں آب وہوا کی تبدیلی کے مسئلے سے مل کر نمٹنے اور ماحولیات کو برقراررکھنے کے لئے ترغیب حاصل ہوتی رہے گی۔


    صدر جمہوریہ نے کہا کہ مہاتما گاندھی انسانیت کی وحدت میں یقین رکھتے تھے ۔ انہوں نے تمام کلچروں اور تمام لوگوں کو گلے سے لگایا۔ گوناگونیت کے بھرپور احترام کے ساتھ دونوں ملکوںکی جمہوریتوں کے لئے مہاتما گاندھی سب کے لئے امن اور خوشی کے مشترکہ سفر میں ہماری رہنمائی کا سلسلہ جاری رکھیں گے ۔


    صدر جمہوریہ نے کل سوئس وفاق کے صدر اولی مورر کے ساتھ وفد کی سطح کی بات چیت کی قیادت کی اوردونوں ملکوں کے درمیان مفاہمت ناموں /سمجھوتوں پر دستخط کئے جانے اور ان کے تبادلے کی کارروائی کودیکھا۔انہوں نے بھارت –سوئٹزر لینڈ کاروباری راؤنڈ ٹیبل سے بھی خطاب کیا ۔


    وفد کی سطح کی بات چیت کے دوران طرفین نےاس بات سے اتفاق کیا کہ دہشت گردی انسانیت کے لئے ایک بڑے چیلنج کی حییثت رکھتی ہے ۔صدر کووند نے کہا کہ بھارت کئی عشروں سے سرکار کی نگرانی والی دہشت گردی کا شکار رہا ہے ۔ سوئٹزرلینڈ نے تمام قسموںکی دہشت گردی کے خلاف لڑائی کو مستحکم بنانے میں اپنی حمایت کا اظہار کیا ہے ۔


    صدر کووند نے کہا کہ تجارت اور اقتصادی تعلقات ، بھارت –سوئٹزلینڈ باہمی مراسم کا لازمی جزو ہیں ۔سوئٹزرلینڈ یورپ سے بھارت کا سب سے بڑا برآمد کار ہے ۔ہمارا تجارتی لین دین تقریباََ 19 بلین امریکی ڈالر ہے ۔ انہوں نے کہا کہ بھارت نے اپنے تجارتی تعلقات کو مزید وسعت دینے کا تہیہ کررکھا ہے ۔


    طرفین نے اطلاعات کے خود کارتبادلے کے فریم ورک کے تحت ٹیکس معاملات میں اطلاعات میں ساجھیداری پر تبادلہ خیال کیا۔ اس فریم ورک کے تحت اس ماہ کے آخر میں اطلاعات کا تبادلہ شروع ہوجائے گا۔


    صدرجمہوریہ نے کہا کہ بھارت سوئٹزرلینڈ کے پیشہ ورانہ تعلیمی نظام سے بہت کچھ سیکھنے اور اس کے ساتھ اپنی ہنر مندی کی شراکتداری بڑھانے کا خواہشمند ہے ۔ بھارت ،سوئٹزرلینڈ کے ساتھ ان شعبوں مثلاََ صنعت ، بایو ٹکنالوجی ، لائف سائنس ، ٹیلی مواصلات ،ریلوے کے بنیادی ڈھانچے کے شعبے ، ہوابازی او ر قابل تجدید توانائی میں ساجھیداری کا خواہشمند ہے ۔


    بھارت اور سوئٹزرلینڈ نے آب وہوا کی تبدیلی کے شعبے میں سمجھوتوں / مفامت ناموں پردستخط کئے اور ان کا تبادلہ کیا ۔ اس کے علاوہ بھارت –سوئٹزرلینڈ ،سائنس اینڈ انوویشن الائنس کے قیام اور یونیورسٹی آف لوسانے میں ہندی چیئر کی تجدید کے مفاہمت نامے پر بھی دستخط کئے گئے ۔


    کاروباری راؤنڈ ٹیبل میں اظہار خیال کرتے ہوئے صدر جمہوریہ نے کہا کہ سوئٹزرلینڈ اعلیٰ تکنالوجی کا مرکز ہے اور بھارت عالمی معیار کی افرادی قوت تیار کررہا ہے ۔ بھارت ،دواسازی ، صحت کی دیکھ بھال کی خدمات ، اطلاعاتی ٹکنالوجی ،شمسی توانائی ،آٹوموبائل ، خلا اور بایو ٹکنالوجی جیسے شعبوں میں ایک بڑے عالمی ساجھیدار کی حیثیت رکھتا ہے ۔ ہمارے دونوں ملکوں کا ایک دوسرے سے کام چلتا ہے ۔ اس لئے باہمی مفاد کے بہت سے شعبوں میں ہمارے درمیان مفاہمت کے زبردست امکانات موجود ہیں۔


    صدرجمہوریہ نے کہا کہ بھارت کو اپنے اہم پروگراموں مثلاََ میک ان انڈیا،اسمارٹ سٹیز ، ڈجیٹل انڈیا ، گرین انڈیا ، اسٹارٹ اپ انڈیا اور اسکل انڈیا میں سوئٹزرلینڈ کی شرکت حاصل ہوئی ہے ۔ ہم سوئٹزرلینڈ کی کمپنیوںکا خیر مقدم کرتے ہیں کہ وہ ہمارے یہاں مزید سرمایہ کاری کریں اور ہماری تبدیلی اور پیش رفت میں شامل ہوجائیں۔ انہوں نے کہا کہ بھارت نے پورے ملک میں سرمایہ کاری کے مواقع کی اطلاعات فراہم کرنے کے لئے ایک آن لائن پورٹل انڈیا انوسٹمنٹ گرڈ قائم کیا ہے ۔


    کل (15ستمبر 2019 ) کو صدر جمہوریہ تین ملکوں کے اپنے سرکاری دورے کے آخری مرحلے میں سلووینیا روانہ ہوجائے گے ۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔ ج ۔رم


    U-4172

    
    
    (Release ID: 1585142) Visitor Counter : 3
    
    
      Read this release in: English , Hindi