      امور داخلہ کی وزارت

      سیاست سے اوپر اٹھیں ، جب قومی سلامتی کا سوال ہو تو حکومت کا ساتھ دیں: جناب امت شاہ کی اپوزیشن کو تلقین
      
      مرکزی وزیر داخلہ: دفعہ 370 کے معاملے میں ہندوستان کے لوگ جناب نریندر مودی کے ساتھ چٹان کی طرح کھڑے ہیں
      اٹل جی نے کہا کہ ہم سیاست کیلئےنہیں بلکہ ہندوستان کیلئے جیتے ہیں- جناب امت شاہ
      ہمارا کلچر یہ ہے کہ جب لوگوں نے ہمیں منتخب کیا ہے توہم خرچ کیے جانے والے ایک ایک پیسے کا حساب دیتے ہیں- جناب امت شاہ
      آج حکومت مہاراشٹر مرکز کی جانب سے بھیجے جانے والے 100 پیسے کی قیمت میں اضافہ کررہی ہے اور عوام کو 125 پیسے کا فائدہ پہنچا رہی ہے- مرکزی وزیر داخلہ
      Posted On: 01 SEP 2019 9:35PM by PIB Delhi


    نئیدہلی۔01؍ستمبر۔آج شولاپور مہاراشٹر میں ایک تقریب سے خطاب کرتے ہوئے اُمور داخلہ کے مرکزی وزیر جناب امت شاہ نے کہا کہ دفعہ 370 کو منسوخ کرنے کا جرأتمندانہ اقدام کرکے وزیر اعظم جناب نریندر مودی نے یہ سخت پیغام دیا ہے کہ ملک کا اتحاد اور یکجہتی سب سے پہلے ہے۔ انہوں نے کہا کہ دفعہ 370 کے معاملے میں ہندوستان کے عوام چٹان کی طرح وزیراعظم کے ساتھ کھڑے ہیں۔


    جناب امت شاہ نے کہا کہ سردار پٹیل نے 630 رجواڑوں کو یکجا کیا تھا، لیکن انہیں جموں وکشمیر کو ہندوستان کے ساتھ یکجا کرنے کی اجازت نہیں تھی۔ وزیراعظم جناب نریندر مودی کی قیادت میں اس حکومت نے سردار کے اس خواب اور گزشتہ 70 برسوں سے ہندوستانی عوام کے اس خواب کو پورا کیا ہے۔ جموں وکشمیر ہندوستان کا ایک اٹوٹ حصہ ہے اور اب عوام کیلئے ترقی کے دروازے کھل گئے ہیں۔انہوں نے کہا کہ اب کوئی دشمن ہندوستان کی سلامتی اور یکجہتی کے خلاف کوئی کارروائی کرنے کی کوشش کرنے کی ہمت نہیں کرسکتا۔


    وزیر داخلہ نے کہا کہ اپوزیشن والے اس قدم کی زبردست مخالفت کررہے ہیں اور دفعہ 370 کی منسوخی پر سوال اٹھا رہے ہیں، انہیں یہ وضاحت کرنی ہوگی کہ کیا وہ دہشت گردی کو جاری رکھنا چاہتے ہیں اور ملک میں خون خرابہ جاری رکھنا چاہتے ہیں ۔ انہوں نے کہا کہ ان کے بیانوں کو ہمارے دشمن اقوا م متحدہ میں ہندوستان کے خلاف استعمال کررہے ہیں۔


    جموں وکشمیر میں کس طرح حالات معمول پر آئے ہیں اس کا ذکر کرتے ہوئے جناب شاہ نے کہا کہ پانچ اگست سے ریاست میں ایک بھی گولی نہیں چلی، ایک بھی جان نہیں گئی۔ انہوں نے کہا ’’تمام سیاسی جماعتوں سے میں اپیل کرتا ہوں کہ وہ سیاست سے اوپر اٹھیں ، ووٹ بینک کے بارے میں نہ سوچیں اور ملک کے اتحاد اور یکجہتی کی سلامتی کیلئے حکومت کے ساتھ کھڑے ہوں۔ بہت سے دوسرے معاملے ہیں جن میں سیاست ہوسکتی ہے، لیکن قومی سلامتی اور قومی یکجہتی کے معاملوں میں یہ نہیں ہونی چاہئے‘‘۔


    وزیر داخلہ نے اس واقعے کو یاد کیا جب 1965 میں جناب اٹل بہاری واجپئی نے جناب لال بہادر شاستری کی حکومت کی حمایت کی تھی اور 1971 کی ہند- پاک جنگوں کے دوران پارلیمنٹ کے فلور پر محترمہ اندراگاندھی کی قیادت والی حکومت کی حمایت کی تھی۔ جب 1994 میں پاکستان نے پھر کشمیر کے مسئلے کو اٹھایا تو پی وی نرسمہا راؤ حکومت نے پارلیمنٹ میں ایک قرارداد پیش کی ، جس کی دونوں ایوانوں میں ہماری پارٹی نے حمایت کی تھی۔ جب یہ سوال آیا کہ اقوام متحدہ میں کون ہندوستان کے معاملے کو مضبوطی کے ساتھ رکھ سکتا ہے، تو جناب راؤ نے کہا کہ جناب واجپئی کے علاوہ کوئی اور یہ کام نہیں کرسکتا۔ اپوزیشن میں ہونےکے باوجود جناب واجپئی نے اقوام متحدہ میں ہندوستانی وفد کی قیادت کی اور ہندوستان کے موقف کو مضبوطی کے ساتھ دنیا کے سامنے رکھا۔ وہ کہا کرتے تھے ’’ہم سیاست کے لئے نہیں بلکہ ہندوستان کیلئے جیتے ہیں۔ ‘‘


    قومی سلامتی سے متعلق معاملات میں اپوزیشن سے حکومت کے ساتھ کھڑے رہنے کی اپیل کرتے ہوئے جناب امت شاہ نے پھر کہا ، ’’ہم نے ملک سے متعلق تمام معاملات میں ہمیشہ حکومت کی حمایت کی ہے۔ میں اپوزیشن سے بھی اسی بات کی توقع کرتا ہوں۔ ‘‘


    وزیر داخلہ نے جناب دیویندر فڑنویس کی قیادت والی مہاراشٹر حکومت کی تعریف کی اور کہا کہ پہلے کی حکومت صرف ایک خاندان کے بارے میں فکر کرتی تھی، لیکن اب مرکزی اور ریاستی حکومت عوام کےبارے میں فکر کرتی ہیں، اس لئے مہاراشٹر آگے بڑھ رہاہے۔ انہوں نے کہا کہ ہمارا کلچر یہ ہے کہ ، جب عوام نے منتخب کیا ہے تو ہم خرچ کیے جانے والے ایک ایک پیسے کاحساب دیتے ہیں۔ جناب امت شاہ نے کہا کہ مرکزی حکومت نے مہاراشٹر کے فنڈ کو ایک لاکھ پندرہ ہزار کروڑ روپئے سے بڑھا کر دو لاکھ 86 ہزار 354 کروڑ روپئے کردیا ہے، اس سے ترقیاتی کاموں کو فروغ ملا ہے۔ انہوں نے کہا کہ پہلے کہا جاتا تھا کہ مرکز کی طرف سے بھیجے گئے 100 پیسوں میں 85 پیسے راستے میں غائب ہوجاتے ہیں لیکن مرکز کی طرف سے بھیجے گئے 100 پیسوں میں ریاستی حکومت نے اپنے حصے کا اضافہ کیا ہے اور وہ عوام کو 125 پیسے کا فائدہ پہنچا رہی ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ اگ۔ع ن


    U-3990

    
    
    (Release ID: 1583895) Visitor Counter : 8
    
    
      Read this release in: English , Hindi