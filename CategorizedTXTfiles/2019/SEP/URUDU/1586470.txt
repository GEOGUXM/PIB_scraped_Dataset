      سائنس اور ٹیکنالوجی کی وزارت

      صدر جمہوریہ ہند نے سی ایس آئی آر یوم تاسیس کے موقع پر سائنس اور ٹیکنالوجی کے شعبے میں غیرمعمولی خدمات انجام دینے کے لئے ایوارڈز پیش کئے
      
      شانتی سوروپ بھٹناگر انعامات 2019 پانے والے افراد کا اعلان

      Posted On: 26 SEP 2019 8:57PM by PIB Delhi

    نئی دہلی، 26 /ستمبر۔ صدر جمہوریہ ہند جناب رام ناتھ کووند نے آج کونسل آف سائنٹفک اینڈ انڈسٹریل ریسرچ (سی ایس آئی آر) کے یوم تاسیس کے موقع پر نئی دہلی کے وگیان بھون میں منعقدہ ایک تقریب میں سائنس اور ٹیکنالوجی کے شعبے میں غیر معمولی خدمات انجام دینے کے لئے ایوارڈز پیش کئے۔


    اس موقع پر اظہار خیال کرتے ہوئے صدر جمہوریہ ہند نے کہا کہ سائنسی تحقیق کا سچا امتحان انسانی زندگی کے مختلف شعبوں مثلاً صحت اور صفائی ستھرائی، سینی ٹیشن، تعلیم اور زراعت میں ہمارے معاشرے کی سماجی و اقتصادی ترقی کو رفتار دینے کی اس کی صلاحیت میں مضمر ہے۔ طویل مدت میں یہ صلاحیت اس حد پر منحصر ہوتی ہے جہاں تک کہ ہمارا معاشرہ، ادارے اور صنعتیں سائنسی تحقیق اور اختراعات کے کلچر کو اپنے آپ میں جذب کرتی ہیں۔


    اپنے خطاب میں صدر جمہوریہ ہند نے کہا ’’سائنس اور ٹیکنالوجی ہمارے قومی مقاصد کے حصول اور آج انسانیت کو درپیش بڑے مسائل کو حل کرنے میں کلیدی رول ادا کرتے ہیں۔ ہم نے اپنے لئے سال 2025 تک ایک 5 ٹریلین ڈالر کی معیشت بننے کا ہدف مقرر کیا ہے۔ ہم مسلسل ترقیاتی مقاصد کے حصول کے لئے پابند عہد ہیں۔ ہم عالمی مسائل مثلاً آب و ہوا کی تبدیلی کو حل کرنے میں بھی اپنا رول ادا کرنا چاہتے ہیں۔ بڑی حد تک ان چیلنجوں کا سامنا کرنے میں ہماری کامیابی کا انحصار سائنسی تحقیق پر مبنی تخلیقی حل تلاش کرنے کی ہماری صلاحیت پر ہے۔‘‘


    صدر جمہوریہ نے بچیوں کے لئے مساوی مواقع فراہم کرنے پر بھی زور دیا۔ انھوں نے کہا کہ ’’ ہماری کسی بھی ترقی کا اس وقت تک کوئی مطلب نہیں ہوگا جب تک کہ ہماری لڑکیوں کو برابر کے مواقع نہ ملیں۔صدر جمہوریہ کے طور پر مجھے ملک بھر میں یونیورسٹیوں اور تعلیمی اداروں کے جلسہ تقسیم اسناد میں شرکت کرنے کا موقع ملتا ہے۔ تقسیم اسناد کے زیادہ تر جلسوں میں میں نے پایا ہے کہ ہماری لڑکیاں لڑکوں سے آگے رہی ہیں۔انہیں ہی زیادہ تر تعلیمی انعامات ملتے ہیں۔ ہمارے سائنس اور ٹکنالوجی میں لڑکیو ں اور خواتین کی اور زیادہ شراکت داری کو یقینی بنانے کے لئے ضروری اقدامات کرنے ہوں گے۔ جب یہ ہوگا، اسی وقت ہماری سائنسی حصولیابی زیادہ مکمل ہوں گی اور زیادہ بہتر ہوں گی۔‘‘


    صدر جمہوریہ نے ملک کی سماجی اور اقتصادی ترقی کے لئے سی ایس آئی آر کی حصولیابیوں اور اس کی ٹیکنالوجیکل صلاحیتوں کی کافی تعریف کی۔ انھوں نے تمام ایوارڈ یافتگان کو مبارکباد دی اور انھیں ملک کو درپیش چیلنجوں کو حل کرنے کے لئے زور دیا۔ صدر جمہوریہ نے سی ایس آئی آر کی ٹیموں کو سی ایس آئی آر ٹیکنالوجی ایوارڈز پیش کئے، جبکہ سی ایس آئی آر – سی سی ایم بی کے پروفیسر امیتابھ چٹواپادھیائے کو جی این راما چندرن گولڈ میڈل سے نوازا۔


    اس موقع پر حاضرین سے خطاب کرتے ہوئے سائنس اور ٹیکنالوجی نیز ارضیاتی سائنسز اور صحت و خاندانی بہبود کے مرکزی وزیر ڈاکٹر ہرش وردھن نے سی ایس آئی آر کے تعاون کے لئے فخر کا اظہار کیا اور کہا کہ ملک کو اختراعی حل تیار کرنے اور ملک میں پائیدار ترقی کے لئے ٹیکنالوجی تیار کرنے میں سی ایس آئی آر سے اعلیٰ توقعات وابستہ ہیں۔


    ڈاکٹر ہرش وردھن نے اسکولی طلباء کے لئے سی ایس آئی آر نوجوان سائنٹسٹ ایوارڈز اور سی ایس آئی آر انوویشن ایوارڈ کے علاوہ ڈائمنڈ جوبلی ٹیکنالوجی ایوارڈز پیش کئے۔


    اس تقریب کے دوران وزیر موصوف نے صدر جمہوریہ ہند کو سی ایس آئی آر کے ذریعہ گھریلو ٹیکنالوجی سے تیار کردہ اعلیٰ حرارت کے ایندھن کا نقش اوّل پیش کیا۔ اس تقریب کے دوران ’’بھٹناگر لاریٹس 1958-2018 ‘‘ یعنی بھٹناگر انعام یافتگان کے عنوان سے ایک کتاب کا اجرا بھی عمل میں آیا۔


    سی ایس آئی آر یوم تاسیس کا لیکچر دیتے ہوئے حکومت ہند کے پرنسپل سائنٹفک ایڈوائزر ڈاکٹر کے وجے راگھون نے کہا ’’نوجوان افراد کی مہم اختراع، صلاحیت اور معیار ملک کے لئے بیمہ کی حیثیت رکھتے ہیں۔ نوجوانوں کو دنیا کے بہترین طریقہ کار کے لئے کوشش اور پیروی کرنی چاہئے اور اس کی نقالی نہیں کرنی چاہئے۔‘‘


    سی ایس آئی آر کے ڈائریکٹر جنرل سی مانڈے نے اپنے افتتاحی خطاب میں سماج کے ساتھ سائنس کو جوڑنے کی ضرورت کو اجاگر کیا اور سائنس دانوں اور طلباء سے زور دے کر کہا کہ وہ سائنس کے شعبے میں مہارت پیدا کریں۔


    اس تقریب کا اختتام پروقار شانتی سوروپ بھٹناگر ایوارڈز 2019 کے اعلان کے ساتھ ہوا۔ شانتی سوروپ بھٹناگر ایوارڈ ہندوستان میں اعلیٰ ترین کثیر موضوعاتی سائنس ایوارڈ ہے۔ مختلف زمروں کے تحت شانتی سوروپ بھٹناگر ایوارڈ پانے والے افراد درج ذیل ہیں:

     1. بائیلوجیکل سائنسز
      * ڈاکٹر کیارت سائی کرشنن (انڈین انسٹی ٹیوٹ آف سائنس ایجوکیشن اینڈ ریسرچ، پونے)
      * ڈاکٹر تاپس کمار ماجی (جواہر لال نہرو سنٹر فار ایڈوانسڈ سائنٹفک ریسرچ، بنگلورو)
     1. کیمیکل سائنسز
      * ڈاکٹر راگھون بی سنوج (آئی آئی ٹی، بامبے)
      * ڈاکٹر تاپس کمار ماجی (جواہر لال نہرو سنٹر فار ایڈوانسڈ سائنٹفک ریسرچ، بنگلورو)
     1. ارضیاتی، آب و ہوا، سمندر اور پلینیٹری سائنسز
      * ڈاکٹر سوبیمل گھوش (آئی آئی ٹی، بامبے)
     1. انجینئرنگ سائنسز
      * ڈاکٹر مانک ورما (مائکروسافٹ ریسرچ انڈیا، بنگلورو)
     1. میتھمیٹکل سائنسز
      * ڈاکٹر دیشانت میور بھائی پنچولی (انسٹی ٹیوٹ آف میتھمیٹکل سائنسز، چنئی)
      * ڈاکٹر نینا گپتا (انڈین اسٹیٹسٹکل انسٹی ٹیوٹ، کولکاتہ)
     1. میڈیکل سائنسز
      * ڈاکٹر دھیرج کمار (انٹرنیشنل سنٹر فار جینیٹک انجینئرنگ اینڈ بایوٹیکنالوجی، نئی دہلی)
      * ڈاکٹر محمد جاوید علی (ایل وی پرساد آئی انسٹی ٹیوٹ، حیدرآباد)
     1. فیزیکل سائنسز
      * ڈاکٹر انندا سنہا (آئی آئی ایس سی، بنگلورو)
      * ڈاکٹر شنکر گھوش (ٹی آئی ایف آر، ممبئی)

    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ م ع۔ م ر (


    U-4381

    
    
    (Release ID: 1586470) Visitor Counter : 5
    
    
      Read this release in: Hindi , English
    
    
    

*