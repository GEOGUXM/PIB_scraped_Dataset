      صدر جمہوریہ کا سکریٹریٹ

      بھارت-آئس لینڈ تجارتی فورم سے صدر جمہوریہ ہند جناب رام ناتھ کووند کا خطاب
      Posted On: 11 SEP 2019 4:59PM by PIB Delhi


    نئی دہلی، 11 ؍ ستمبر۔میں اپنے خطاب کا آغاز امریکہ میں 11/9کے دہشت گردانہ حملے کے متاثرین کی یاد سے شروع کرتا ہوں۔ اس موقع پر آئیے ہم ایک بار پھر اس بات کا عہد کریں کہ ہم ایسی غیر انسانی قوتوں کو اپنے امن اور ہم آہنگی کو تباہ کرنے کی اجازت نہیں دیں گے۔


    مجھے بھارت-آئس لینڈ تجارتی فورم سے خطاب کرتے ہوئے بہت خوشی ہو رہی ہے۔ میں صدر جوہانیسن کی یہاں موجودگی پر ان کا شکریہ ادا کرتا ہوں۔ یہاں ہم دونوں کی شرکت بھارت-آئس لینڈ اقتصادی تعلقات میں اضافہ کرنے کے ہمارے عہد کی عکاسی کرتی ہے۔


    میں بھارت-آئس لینڈ بزنس ایسوسی ایشن، آئس لینڈ کی فیڈریشن آف ٹریڈ، آئس لینڈ-انڈیا ٹریڈ کونسل، پروموٹ آئس لینڈ، بھارت کی ایوان تجارت و صنعت اور کنفیڈریشن آف انڈین انڈسٹری ، سی آئی آئی کا شکریہ ادا کرتاہوں، جنہوں نے مل کر اس فورم کا انعقاد کیا ہے۔ یہاں بھارت کی 30 سے زیادہ کمپنیاں اور اس سے زیادہ آئس لینڈ کی کمپنیاں موجود ہیں، میں ان کی موجودگی پر خوشی کا اظہار کرتا ہوں۔


    کل میں نے صدر جوہانیسن کے ساتھ وسیع امور پر تبادلۂ خیال کیا۔ ہم نے اپنے باہمی تعلقات، خاص طور پر تجارت و سرمایہ کاری کے تعلقات کو آگے بڑھانے اور وسیع کرنے سے اتفاق کیا ہے۔ آپ جب بھارت اور آئس لینڈ کے بارے میں سوچتے ہیں، تو آپ کے ذہن میں فاصلے کی بات آتی ہے، لیکن اگر آپ جدید دور کی ٹیکنالوجی، آب و ہوا سے متعلق بہترین طریقۂ کار اور سمندری معیشت کے بارے میں سوچیں، آپ سمجھ جائیں گے کہ آئس لینڈ اور بھارت کتنے قریب ہیں۔ بھارت کی ترقی اور پائیداری کے لئے عہدبستگی اور آئس لینڈ کی تجارتی قوت ایک فطری ساجھیداری تشکیل دیتی ہے۔


    جیو تھرمل توانائی، سرکلر معیشت، مالی خدمات، ماہی گیری، خوراک کی ڈبہ بندی، جہازرانی، سیاحت اور اختراعات کے شعبوں میں آئس لینڈ کی صلاحیت کسی سے کم نہیں ہے۔ یہ ایک سبز ٹیکنالوجی میں، چاہے وہ کاربن کو روکنے والی، توانائی کا کم استعمال کرنے والی عمارتیں ہوں یا کچرے سے دولت پیدا کرنے والے پروجیکٹ ہوں، یہ سب میں آگے ہے۔ اس کی اقتصادی کامیابی کی کہانی ایسی ہے، جسے بہت سے اپنانا چاہیں گے۔ بھارت کی یکسر تبدیلی کے ترقیاتی پروگرام جیسے ڈیجیٹل انڈیا، اسمارٹ سٹی، کلین انڈیا اور جدیدبنیادی ڈھانچے کے پروجیکٹ آئس لینڈ کی کمپنیوں کے لئے وسیع مواقع فراہم کرتے ہیں۔ آئس لینڈ اور بھارت کے درمیان اقتصادی تعلقات کیلئے اس سے زیادہ بہتر اور کچھ نہیں ہو سکتا۔


    خواتین و حضرات،


    آئس لینڈ کے ساتھ ہندوستانی معاشی منظر نامہ بھی ایک تحریک دلانے والا ہے۔ ہندوستان آج دنیا میں چھٹی سب سے بڑی معاشی معیشت ہے۔ ہم نے 2025ء تک 50 کھرب ڈالر والی معیشت کے نشانے تک پہنچنے کا ایک ہدف سامنے رکھا ہے۔ہم نہ صرف سب سے تیز ابھرتی ہوئی معیشت ہیں، بلکہ عالمی ترقی میں بھی ہم ایک نمایاں رول ادا کرنے والے حصہ دار بن گئے ہیں۔ہم اپنی معیشت میں مزید اصلاح کی تئیں عہد بند ہیں اور اسے کاروبار کے لئے مزید سازگار بنا رہے ہیں۔گزشتہ پانچ سال کے عرصے میں ہم اس سلسلے میں ٹھوس کوششیں کی ہیں، جس کے سبب کاروبار میں آسانی پیداکرنے کے عالمی بینک کے انڈیکس میں ہندوستان 65 واں مقام حاصل کر چکا ہے۔ہم نے اس اہم کارکردگی انڈیکس میں 44ویں رینک کی طرف پیش قدمی کی ہے۔ہماری معنی خیز اصلاح سامان اور خدمات ٹیکس کی شروعات نے ہندوستان کو اپنی تاریخ میں پہلی مرتبہ ایک سنگل ٹیکس مارکیٹ میں تبدیل کردیا ہے۔ ہماری پالیسیوں کے نتیجے میں ہم نے 19-2018ء کے مالی سال میں زبردست 44.3بلین امریکی ڈالر کی ایف ڈی آئی حاصل کی۔ ہندوستان خود کو تیزی سے بدل رہا ہے اور تیزی سے ترقی ہورہی ہے۔


    جیسا کہ میں نے کہا کہ ہندوستان کی ترقی اور آئس لینڈ کی ترقی کی مخصوص صلاحیتیں ایک دوسرے کے لئے اہم ہیں۔انہوں نے کہا کہ تجارت سے لے کر سرمایہ کاری تک اور خدمات سے لے کر تحقیق اور اختراع تک بہت سے شعبوں میں معاشی شراکت داری بڑھانے کے لئے کافی گنجائش ہے۔ ہماری باہمی تجارت کی شکل وصورت میں کافی اعتدال پسندی پائی جاتی ہے،لیکن ہندوستانی مارکیٹ اور آئس لینڈ کی کاروباری قوت اس تجارت کو آگے بڑھانے میں نمایاں رول ادا کرسکتی ہے۔آئس لینڈ تیار شدہ سامان پھل اور سبزیاں ، ٹیکسٹائل، کیمیکلز اور انجینئرنگ کے سامان کے لئے ہندوستان کی طرف رُخ کرسکتا ہے۔ہندوستانی دواسازی کی صنعت بہت کچھ پیش کش کرنے کے لئے تیار ہے۔ دنیا میں جینرک دواؤں میں ہر پانچویں ٹیبلیٹ ، کیپسول اور انجکشن ہندوستان میں تیار کیا جاتا ہے۔ آئس لینڈ نے جینومکس، جینیٹکس اور بایوٹیکنالوجی میں کافی پیش رفت کی ہے اور اس سلسلے میں کافی آگے ہے۔ اس کے پاس میڈیکل ڈیوائسس فیلڈ میں بھی اہم ٹیکنالوجیاں ہیں۔ دواسازی، حفظان صحت اور بایوٹیک اسپیس میں ہندوستان اور آئس لینڈ کے درمیان کافی کچھ ہو سکتا ہے۔مالیات ، مہمان نوازی اور سیاحتی خدمات میں بھی اہم مواقع موجود ہیں۔


    کھانے پینے کی صنعت ایک اور اہم شعبہ ہے، جس میں اشتراک کی گنجائش ہے۔ ہندوستان دنیا میں کھانے پینے کا سامان تیار کرنے والا دوسرا سب سے بڑا ملک ہے۔ہمیں اپنے ڈبہ بند خوراک کے لئے ٹیکنالوجی اور سرمایہ کاری کی ضرورت ہے اور جدید اہم معلومات کی بھی ضرورت ہے ، تاکہ اسے مارکیٹ تک رسائی ہو۔ ہم آئس لینڈ سے فش اسٹاک اور مچھلی سے تیار کی جانے والی اختراعی مصنوعات کے پائیدار نظام اوربندوبست سے سیکھنے کے خواہش مند ہیں۔ ہم ایک اہم پارٹنر کے طورپر آئس لینڈ کی طرف دیکھ رہے ہیں، کیونکہ ہم 2022 ء تک اپنے کسانوں کی آمدنی دوگنا کرنے کے لئے کام کررہے ہیں۔


    خواتین و حضرات،


    ہندوستان کی ترقی، بنیادی ڈھانچے، اسٹارٹ اپ، ڈیجیٹل سیکٹروں میں وسیع مواقع پیدا کر رہی ہے۔ اسمارٹ سٹیز، ماحول دوست عمارتیں، ہوائی ادے، ایکسپریس وے، تیز رفتار ریلوے اور بندرگاہیں، تیزی سے بھارت کے منظر نامے کو تبدیل کر رہی ہیں۔ ہمارا ڈیجیٹل انڈیا پروگرام تیزی سے آگے بڑھ رہا ہے۔ایک ارب سے زیادہ لوگوں کو ڈیجیٹل شناخت فراہم کی جا چکی ہے۔ براڈ بینڈ کنکٹی ویٹی ہر گاؤں اور ہر گھر تک پہنچ رہی ہے۔ عوامی خدمات اور بینکنگ سے میونسپل ڈاکیومنٹ تک دنیا میں سب سے زیادہ سستی ڈاٹا کی قیمت پرڈیجیٹل آئی وے کے ذریعہ فراہم کی جا رہی ہیں۔ بھارت آئی ٹی خدمات میں دنیا کا لیڈر ہےاورآئس لینڈ ڈاٹا سینٹروں کی میزبانی کا پسندیدہ مقام ہے۔ اس لئے دونوں جانب ڈیجیٹل اسپیس اور جدید نسل کے بنیادی ڈھانچے کے پروجیکٹوں میں اشتراک کے لئے وسیع مواقع ہیں۔


    آئس لینڈ قابل تجدید توانائی- جیو تھرمل اور ہائیڈرو الیکٹریسیٹی کے لئے جانا جاتا ہے۔ اس سیکٹر میں بھی اشتراک کا وسیع موقع موجود ہے۔ بھارت نے اپنے لئے سال 2022 تک قابل تجدید توانائی کی 175گیگاواٹ صلاحیت حاصل کرنے اور 2030 تک اپنی توانائی کی کُل ضروریات کا 40 فیصد قابل تجدید توانائی سے پورا کرنےکا ہدف مقرر کیا ہے۔ قابل تجدید توانائی کے لئے ہماری مسلسل بڑھتی ہوئی عہد بستگی سے بھارت بھی مستقبل میں جلد ہی جیو تھرمل توانائی کو استعمال کرنے پر توجہ مرکوز کرے گا۔ بادی توانائی بھی تعاون کاایک اور شعبہ ہے۔ ہمارے پاس ہوا سے چلنے والی ٹربائن تیار کرنے کی صنعت کے لئے بھی کافی مواقع موجود ہیں۔ ہماری کمپنیاں بادی توانائی پیدا کرنے کے لئے آئس لینڈ کے ساتھ کام کرنے کے لئے تیار ہیں۔


    خواتین و حضرات،


    ہم نے موجودہ دورپر بات کی ہے۔ آئیے ہم مستقبل کے بارے میں بھی بات کریں۔ آئس لینڈ کی ٹیکنالوجی کی قوت اور بھارت کی سائنسی صلاحیت چوتھے صنعتی انقلاب اور مشینی ذہانت کا دور بپا کرنے میں ایک دوسرے کی مدد کر سکتی ہے۔ روبوٹکس، ایکولوجی اور سمندر پر کام کرنے والے ہمارے اسٹارٹ اپس آئس لینڈ، بھارت یا دنیا کے کسی بھی دوسرے حصے میں ہمارے مستقبل کے تعلقات کے نقیب ثابت ہو سکتےہیں۔


    خواتین و حضرات،


    میں نے ان کچھ شعبوں کو اجاگر کیا ہے، جہاں ہمارے اقتصادی تعاون کے لئے کافی گنجائش ہے۔ آپ اس کے بارے میں زیادہ جانتے ہوں گے، کیونکہ آپ ایک ساتھ بیٹھ کر ایک دوسرے سے بات کریں گے اور تجارتی ساجھیدار اور دوست کی حیثیت سے مواقع پر بات کریں گے۔ آپ جب ایساکریں، تو آپ کو آئس لینڈ کے خوبصورت گلیشیئروں اور بالی ووڈکے جادو پر بھی بات کرنی چاہئے۔ تجارت اسی وقت مفید اور پھلتی پھولتی ہے، جب یہ ہماری دوستی پر مبنی ہو۔ میں دعا کرتا ہوں کہ آپ کا یہ دن تجارتی تعلقات کو بڑھانے والا ثابت ہو۔


    شکریہ


    ۰۰۰۰۰۰۰


    U- 4117


    

    
    (Release ID: 1584782) Visitor Counter : 11
    
    
      Read this release in: English