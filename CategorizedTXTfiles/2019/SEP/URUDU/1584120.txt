      نائب صدر جمہوریہ ہند کا سکریٹریٹ

      جناب ارون جیٹلی کو ہمیشہ بھارت کے سماجی-اقتصادی احیا کے ازحد مقتدرمعماروں میں سے ایک معمار کے طور پر یاد کیا جائے گا: نائب صدر جمہوریہ ہند
      ملک کے مستقبل کے رہنماؤں کو جناب جے پال ریڈی کی زندگی سے ترغیب حاصل کرنی چاہیے، جناب ارون جیٹلی کو ان کی یاد میں منعقدہ ایک جلسے میں خراج عقیدت پیش کیا۔
      آنجہانی جے پال ریڈی کی یاد میں منعقدہ تعزیتی جلسے میں شرکت کی اور انہیں خراج عقیدت پیش کیا

      Posted On: 03 SEP 2019 7:07PM by PIB Delhi

    نائب صدر جمہوریہ ہند جناب ایم وینکیا نائیڈو نے سابق وزیر خزانہ آنجہانی ارون جیٹلی کی یاد میں نئی دلی میں منعقدہ ایک دعائیہ جلسے میں شرکت کی اور انہیں اپنا خراج عقیدت پیش کیا۔جناب نائیڈو نے آنجہانی جیٹلی کو سوشل میڈیا کے توسط سے خراج عقیدت پیش کیا اور کہا کہ جناب ارون جیٹلی ان سے ازحد قربت رکھتے تھے اور ان کے عزیز دوست بھی تھے۔ انہوں نے کہا کہ جیٹلی جی کو بھارت کے سماجی- اقتصادی احیا کے ازحد مقتدر معماروں میں سے ایک معمار کے طور پر یاد کیا جائے گا۔


    نائب صدر جمہوریہ ہند نے کہا کہ جناب ارون جیٹلی ایک غیرمعمولی پارلیمان، قانونی پیشے کے ماہر، جید دانشور، اہل منتظم اور بے مثال دیانت داری کے حامل سیاست داں تھے۔ انہوں نے مرکزی وزیر کے طور پر اہم وزارتوں کی ذمہ داریاں اثر انگیزی کے ساتھ سنبھالیں۔


    جناب جیٹلی کے وسیع علم اور قومی اور بین الاقوامی معاملات پر ان کی گہری نظر اور آگہی کا ذکر کرتے ہوئے جناب نائیڈو نے کہا کہ انہیں ہمیشہ وسیع تناظر رکھنے والے رہنما کے طور پر یاد کیا جائے گا، کیونکہ وہ ہر معاملے پر مبسوط نظریہ پیش کیا کرتے تھے اور پارلیمانی مباحثوں کو مدلل حوالوں سے قابل قدر بنا دیا کرتے تھے۔


    ارون جیٹلی کی قابلیت اور صلاحیت پر روشنی ڈالتے ہوئے نائب صدر جمہوریہ ہند نے انہیں اپنی ذات میں ایک انجمن قرار دیا۔ ان کے خیالات اور نظریات میں بڑی وضاحت اور بلاغت تھی۔ وہ ایک زبردست مقرر اور پیچیدہ ترین موضوعات کو سادہ اور سہل انداز میں بیان کرنے پر قادر تھے۔


    نائب صدر جمہوریہ ہند نے کہا کہ جناب جیٹلی نے بھارت کی تاریخ کے کینوس پر نامٹنے والے نقوش چھوڑے ہیں اور ان کی وراثت ملک کی خدمت کرنے والے متمنی افراد کو پوری دیانت داری اور بے لوث خدمت کرنے کا راستہ دکھاتی رہے گی۔ وزیر داخلہ جناب امت شاہ اور متعدد دیگر عمائدین بھی اس موقع پرموجود تھے۔


    نائب صدر جمہوریہ ہند نے آنجہانی جے پال ریڈی کی یاد میں منعقدہ دعائیہ مجلس میں بھی شرکت کی اور آنجہانی رہنما کو اپنا خراج عقیدت پیش کیا۔ نائب صدر جمہوریہ ہند نے کہا کہ جناب جے پال ریڈی ایک جید دانشور، عظیم مقرر تھے اور اپنے نظریات اور خیالات کا اظہار بے باکی سے کیا کرتے تھے۔ عثمانیہ یونیورسٹی حیدرآباد میں طالب علم کے طور پر ان کی غیرمعمولی کارکردگی کا حوالہ دیتے ہوئے نائب صدر جمہوریہ ہند نے کہا کہ وہ زبردست عالم تھے، جنہیں فلسفے اور دیگر مضامین پر عبو ر تھا، یعنی گوناگوں موضوعات سے آگہی تھی۔ انہوں نے اپنے طالب علمی کے دور سے لے کر آگے تک کی زندگی میں ہر جگہ اپنا ایک نشان چھوڑا۔ وہ ہر موضوع پر اظہار خیال کرتے ہوئے سامعین کی توجہ اپنی جانب مبذول کرنے پر قادر تھے، خواہ یہ موضوع قومی ہو یابین الاقوامی۔ جناب ریڈی کے ساتھ اپنے گزشتہ ایام کا ذکر کرتے ہوئے نائب صدر جمہوریہ ہند نے بتایا کہ آندھرا پردیش کی سیاست میں عرصہ دراز تک ان سے وابستگی رہی تھی۔ جناب ریڈی انگریزی اور تیلگو دونوں زبانوں پر یکساں مہارت رکھتے تھے۔ انہوں نے کہا کہ وہ ایک اہل پارلیمان تھے، جن کی تقاریر طنز ومزاح اور دانشمندانہ جوہروں سے آراستہ ہوتی تھی۔


    سابق وزیر اعظم جناب منموہن سنگھ اور دیگر عمائدین بھی اس موقع پر موجود تھے۔


    ۔۔۔۔۔۔۔۔۔۔۔


    م ن ۔ ت ع۔


    U-4016

    
    
    (Release ID: 1584120) Visitor Counter : 2
    
    
      Read this release in: English , Hindi