      نائب صدر جمہوریہ ہند کا سکریٹریٹ

      نائب صدر جمہوریہ نے بچوں کو مربوط اور جامع تعلیم فراہم کرنے پر زور دیا
      
      ڈاکٹر رادھا کرشنن کو خراج عقیدت پیش کرنے کا بہترین طریقہ ایک مثالی ٹیچر بننا ہے: نائب صدر جمہوریہ کا بیان
      
      بچوں کو ملک کی مالا مال وراثت ، روایات اور شاندار تاریخ سے آگاہ کیا جانا چاہئے: نائب صدر کا ٹیچروں پر زور
      Posted On: 05 SEP 2019 3:46PM by PIB Delhi


    نئی دہلی،05ستمبر 2019 ؍ نائب صدرجمہوریہ ہند جناب ایم وینکیا نائیڈو نے بچوں کو مربوط اور جامع تعلیم فراہم کرنے پر زور دیا ہے۔


    اساتذہ کو قومی ترقی کا معمار قرار دیتے ہوئے انہوں نے ٹیچروں کو مشورہ دیا کہ وہ بچوں میں جمہوریت ، برابری ، آزادی ،انصاف ، سیکولرزم کی اقدار سے روشناس کرائیں اور انہیں دیگر لوگوں کی فلاح و بہبود ، انسانی وقار اور انسانی حقوق کا احترام کرنے کی تعلیم دیں۔


    اور یہاں یوم اساتذہ کے موقع پر دلی تمل ایجوکیشن ایسو سی ایشن کے اسکولوں کے اساتذہ سے خطاب کرتے ہوئے جناب نائیڈو نے کہا کہ بھارت کے پہلے نائب صدر ڈاکٹر سرباپلی رادھا کرشنن کو خراج عقیدت پیش کرنے کا بہترین طریقہ یہ ہے کہ آپ خود ایک مثالی ٹیچر بنیں۔


    نائب صدر جمہوریہ نے ٹیچروں پر زور دیا کہ وہ پورے تعلیمی نظام کو آج بھی موجودہ سطح سے کہیں اوپر لے جا کر کلاس روم کو خوشی کے ساتھ علم حاصل کرنے والے مراکز میں تبدیل کرنے کے لئے خود کو وقف کریں۔


    انہوں نے ٹیچروں پر زور دیا کہ وہ کلاس روم میں بچوں کے ساتھ بات چیت میں ان کی جسمانی قوت ،ان کی کمزوریوں اور عادت و اطوار کو سمجھیں اور انہیں بہترین مشورہ دیں۔


    بچوں کو ملک کی مالا مال وراثت ، روایات اور شاندار تاریخ سے بہرہ ورکرانے کی ضرورت پر زور دیتے ہوئے جناب نائیڈو نے اس بات کی خواہش ظاہر کی کہ ان نصابی کتابوں میں مجاہدین آزادی ، ممتاز سائنسدانوں ، فنکاروں اور دیگر اہم شخصیات پر سبق شامل ہونے چاہئے جو بچوں کو تحریک دلا سکیں۔


    نائب صدر جمہوریہ نے پائیدار ترقی ، فطرت کے ساتھ زندگی بسر کرنے جیسے نظریات کو شامل کرنے اور بچوں کو سوچھ بھارت ،کلین انڈیا اور دیگر عوامی تحریکوں کے بارے میں بیدار کرنے پر زور دیا۔


    جناب نائیڈو نے کہا کہ تعلیم کے ساتھ ساتھ جسمانی تعلیم کو فروغ دینا اور طلبا کو کھیل کود اور یوگا جیسی سرگرمیوں میں شرکت کرنے کی حوصلہ افزائی کرنا ضروری ہے تاکہ اس بات کو یقینی بنایا جا سکےکہ وہ چست و صحت مند ہیں۔


    مادری زبان کی اہمیت کے بارے میں بات کرتے ہوئے نائب صدر نے ٹیچروں اور والدین پر زور دیا کہ وہ بچوں کو گھروں میں مادری زبان بولنے پر زور دیں انہوں نے اس خواہش کا اظہار کیا کہ پرائمری اسکول کی سطح تک تعلیم مادری زبان میں دی جانی چاہئے۔


    اس کے ساتھ ہی نائب صدر نے بچوں پر زور دیا کہ وہ جتنی زیادہ زبانیں ممکن ہوں ،سیکھنے کی کوشش کریں ۔ اس بات کر زور دیتے ہوئے کہ کسی کو بھی نئی زبان سیکھنے میں ہچکچاہٹ نہیں ہونی چاہئے ، نائب صدر نے کہا کہ کسی زبان کو تھوپا نہیں جانا چاہئے اور نہ ہی کسی زبان کی مخالفت کی جانی چاہئے۔


    اس بات کا ذکر کرتے ہوئے کہ تعلیمی منظر نامے میں تبدیلی لانے کے لئے ملک کو با صلاحیت ، پُر اعتماد اور پختہ عہد والے ٹیچروں کی ضرورت ہے، نائب صدر نے کہا کہ ٹیچروں کے پاس یہ منفرد موقع ہوتا ہے کہ وہ اپنے ، رویے اور علم کے حصول کے لئے درست ماحول پیدا کر کے ایک تابناک ملک کی بنیاد رکھتے ہیں۔


    نائب صدر نے نئی تعلیمی پالیسی پر ماہرین تعلیم ، اساتذہ اور دانشوروں سے ان کی رائے ، مشورے اور اختراعی معلومات فراہم کرنے پر زور دیتے ہوئے ان سے کہا کہ وہ ایک ایسی پالیسی مرتب کرنے میں تعاون کریں جو ہمارے ملک کو اکیسویں صدی میں آگے لے جا سکے۔


    اس تقریب میں دلی تمل ایجوکیشن ایسوسی ایشن کے ایک سو سے زیادہ ٹیچر اور مختلف اسکولوں کے طلبا موجود تھے۔


    ********** ***


    ( م ن ۔ و ۔م ف (


    U. No. 4048

    
    
    (Release ID: 1584216) Visitor Counter : 19
    
    
      Read this release in: English , Marathi , Hindi