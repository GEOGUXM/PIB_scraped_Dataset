      شمال مشرقی ریاستوں کی ترقی کی وزارت

      مودی حکومت دفعہ 371 کا پوری طرح احترام کرتی ہے اور ا س میں کوئی تبدیلی نہیں کی جائے گی:وزیرداخلہ
      
      شمال مشرقی خطے کی ترقی کے ساتھ ساتھ اور ثقافت اور زبان کا تحفظ بھی کیا جانا چاہئے: جناب امت شاہ
      
      
      شمال مشرقی خطے نے، آزادی کے پچھلے 70 برسوں کے مقابلے میں گزشتہ پانچ برسوںمیں ملک کے باقی حصوں کے مقابلے میں قابل تعریف ترقی کی ہے: جناب امت شاہ
      
      غیر قانونی طورپر نقل وطن کرنے والے کسی شخص کو بھارت میں رہنے کی اجازت نہیں دی جائے گی:وزیر داخلہ
      
      شمال مشرقی کی 8ریاستیں است لکشمی کی حیثیت رکھتی ہیں ، مستقبل میں یہ ریاستیں ملک کی ترقی میں ایک اہم رول اداکریں گی
      
      این ای سی کا 30فیصد بجٹ پسماندہ علاقوں کی ترقی پر خرچ کیا جائے گا
      
      شمال مشرق میں 2022 تک امن وانتظام کی صورتحال کو جانچنے کے لئے نشانے مقررکرنے کی ضرورت ہے

      Posted On: 08 SEP 2019 7:32PM by PIB Delhi

    نئی دہلی 09 ستمبر ۔مرکزی وزیر داخلہ جناب امت شاہ نے آج گواہاٹی میں شمال مشرقی کونسل کے 68ویں مکمل اجلاس کی افتتاحی تقریب سے خطاب کیا۔ جناب شاہ نے اپنی تقریر کی شروعات بھارت رتن آنجہانی بھوپین ہزاریکا کو خراج عقیدت پیش کرکے کی ۔ انہوں نے کہا کہ آج کے دن نے اس حقیقت کے سبب اہمیت اختیار کرلی ہے ، کیونکہ یہ آنجہانی بھوپین ہزاریکا کے یوم ولادت کی سالگرہ کا دن ہے ۔ جنہوں نے پورے شمال مشرق کو اپنے فن اور موسیقی سے دنیا میں متعارف کرایا تھا۔ انہوں نے مزید کہا کہ بھوپین ہزاریکا کو ملک کے دوسرے حصوں اور یہاں تک کہ ملک سے باہر بسنے کے بہت سے مواقع ملے ۔ کیونکہ وہ ایک ایسی افسانوی شخصیت تھے ، جنہوں نے مختلف زبانوں میں موسیقی اور گیتوں کے ذریعہ اپنے جذبات کا اظہار کیا۔ لیکن وہ کبھی بھی شمال مشرق سے نہیں گئے ۔ کیونکہ ان کا خیال تھا کہ اگر وہ اپنے مادر وطن کو چھوڑ کر چلے گئے تو یہاں کے قیمتی ورثے ،ثقافت اور منفرد روایات کو پورے دنیا کے سامنے پیش کرنے کا کوئی اور پلیٹ فارم نہیں ہوگا۔ جناب شاہ نے کہا کہ انہوں نے اپنی پوری زندگی شمال مشرق کی ثقافت کے سفیر کے طور پر گزاردی اور یہ کہ جناب نریندر مودی کی قیادت میں موجودہ حکومت نے علاقے کی قیمتی ثقافت میں ثقافت کے تئیں ہزاریکا کے رول کے لئے انہیں بھارت رتن سے سرفرا ز کیا۔


    جناب شاہ نے وزیر اعظم کے تبصرے کا حوالہ دیا ،جس میں انہوں نے کہا کہ شمال مشرق پورے بھارت کی ترقی کے لئے ایک نئے انجن کا کام دے سکتا ہے اور ملک کی ترقی اور پیش رفت کے لئے اس علاقے کا جو رول ہے ، وہ دیگر تمام ریاستوں سے زیادہ ہوسکتا ہے۔ شمال مشرقی اپنے آپ میں ایک چھوٹا بھارت ہے ، جو ایک طرف عظیم ہمالیائی سلسلے اوردوسری طرف دنیا کے انتہائی خوبصورت مناظر پر مشتمل ہے۔ مثلاََ براک ، برہمپتر اور امپھال وادی ۔اس علاقے کے زبردست امکانات کا ذکر کرتے ہوئے جناب شاہ نے کہا کہ شمال مشرقی ملک کے کل رقبے کے تقریباََ 9فیصد پر مشتمل ہے ۔ یہاں کی آبادی تقریباََ 5کروڑ ہے ، جو کل آبادی کا 3.78 فیصد ہے۔ یہ علاقہ اس حقیقت کے سبب اسٹریٹجک اہمیت کا حامل ہے، کیونکہ اس کی سرحدیں تقریباََ 5300 کلومیٹر طویل بین الاقوامی سرحد سے متصل ہیں۔ شمال مشرق کے گوناگوں کلچر کا ذکر کرتے ہوئے جناب شاہ نے کہا کہ اس علاقے میں تقریباََ 270 نسلی گروپ آباد ہیں اور تقریباََ 150 بولیاں بولی جاتی ہیں۔ انہوں نے کہا کہ تمام ترقیاتی سرگرمیوں کو اور اس سلسلے میں اٹھائے جانے والے اقدامات کو اس علاقے کے قیمتی ورثے کے تحفظ اور اسے مزیدقیمتی بنانے کی سمت میں اٹھایا جانا چاہئے۔ انہوں نے کہا کہ بھار ت کی پہچان کبھی بھی جغرافی سیاسی نہیں رہی بلکہ یہ جغرافیائی کلچرل رہی ہے اور اگر سب لوگ اس اصول کو تسلیم کرلیں توشمال مشرق کو علیحدہ نہیں سمجھا جائے گا۔ انہوں نے کہا کہ شمال مشرقی خطے کی ثقافتی اور لسانی شناخت کا تحفظ کیا جانا چاہئے اور اسے برقرار رکھا جانا چاہئے جبکہ جناب نریندر مودی کی قیادت میں ترقیاتی کام تیز رفتاری کے ساتھ ہورہا ہے ۔


    بار بار مہابھارت کا حوالہ دیتے ہوئے وزیر داخلہ نے کہا کہ شمال مشرق اور بھارت کے باقی حصے دیومالائی دور سے ایک دوسرے کے ساتھ جڑے ہوئے ہیں اور انہیں وزیراعظم جناب نریندر مودی کی لائق قیادت کے تحت کبھی علیحدہ نہیں کیا جائے گا۔جناب شاہ نے زوردے کر کا کہ شمال مشرقی خطہ ترقی کرے گا ،خوشحال بنے گا اور بھارت کے افتخار کی حیثیت حاصل کرلے گا۔ انہوں نے یہ بھی کہا کہ پچھلے پانچ برسوں میں شمال مشرقی خطے کی ترقی آزادی کے 70 برسوں کے مقابلے میں زیادہ رہی ہے ۔ترقیاتی عمل جو 2014 میں شروع ہوا تھا اس کے 2022 تک مکمل ہوجانے کی امید ہے ۔جناب شاہ نے کہا کہ 8شمال مشرقی ریاستیں است لکشمی کی مانند ہیں اوروہ ملک کی ترقی میں ایک اہم کردار ادا کریں گی۔


    جناب شاہ نے اعلان کیا کہ شمال مشرقی کونسل اپنے 30فیصد فنڈ شمال مشرق میں ترجیحی علاقوں اور معاشرے کے پسماندہ طبقوں کے لئے مخصوص کرے گی۔ جناب شاہ نے کہا کہ ہر ریاست ایسے گاؤوں اور علاقوں کی نشاندہی کرے گی ، جو مختلف جہتوں سے پسماندہ ہیں اور یہ ریاستیں ان علاقوں کو ملک کے باقی حصوں کے برابر لانے کے لئے کام کریں گی۔ترقی کی یہ کہانی اس وقت تک مکمل نہیں ہوگی جب تک کہ تمام ریاستیں ملک کے دوسرے حصوں کے ساتھ ترقی میں برابر نہ آجائیں ۔


    وزیر داخلہ نے کہا کہ شمال مشرقی خطے کی اقتصادی اورسماجی ترقی کی منصوبہ بندی اور ان منصوبوں پر عمل درآمد کے بارے میں 1971 سے شمال مشرقی کونسل نوڈل ایجنسی کے طور پر کام کررہی ہے ۔انہوں نے کہا کہ شمال مشرقی کونسل 2022 میں اپنے قیام کے 50 مکمل کرلے گی۔ جبکہ بھارت اپنی آزادی کے 75 سال پورے کرلے گا۔انہوں نے مزید کہا کہ وقت کا تقاضہ ہے کہ شمال مشرقی کونسل ، ایک ایسا نقشہ راہ تیار کرے کہ شمال مشرقی خطہ 2020 تک ترقی پوری کرلے ۔ انہوں نے کہا کہ ہمیں امن وانتظام کی صورتحال 2022 تک جانچنے کے لئے نشانے مقرر کرنے چاہئیں اور شمال مشرقی خطے کی ثقافت ،روایات اورزبان کو مزید قیمتی بنانے کے لئے بھی نشانے مقرر کئے جانے چاہئیں ۔انہوں نے کہا کہ شمال مشرقی خطہ کا آزادی سے پہلے ایک علاقے کے طور پر قوم کی جی ڈی پی میں سب سے بڑا حصہ تھا۔ انہوں نے کہا کہ آج ہمیں ان دنوں کو واپس لانے کے لئے نشانے مقرر کرنے کے سلسلے میں پھر سے کوششیں کرنی چاہئیں ۔ انہوں نے کہا کہ شمال مشرقی کونسل کو زمین کو بنجر ہونے سے بچانے ، نامیاتی کاشت کی ترقی ، بھولی ہوئی زبانوں کو زندہ کرنے اور شمال مشرقی ریاستوں کے مابین ، بین ریاستی تنازعات کو حل کرنے پر توجہ دینی چاہئے۔


    بنگلہ دیش کے ساتھ زمین کی حدبندی کے سمجھوتے کا ذکرکرتے ہوئے جناب شاہ نے کہا کہ اس اہم فیصلے سے کولکتہ اور ڈھاکہ بندرگاہوں کے درمیان رابطہ دوبارہ قائم ہوجائے گا۔آزادی سے پہلے یہ بندرگاہیں شمال مشرقی خطے کی تجارت اور کامرس کے لئے داخلے کےراستے کا کام انجام دیتی تھیں۔اس راستے کے ذریعہ تجارت کا سلسلہ کھلنے سے ، شمال مشرق کے زبردشت قدرتی وسائل کو دیکھتے ہوئے یہ علاقہ ملک کی جی ڈی پی میں ایک بار پھر بڑا کردار ادا کرنے والا ثابت ہوسکتا ہے ۔انہوں نے کہا کہ موجودہ حکومت نے سب کی سب ریاستوںکو ریلوے کے نقشے پر لانے اور 2022 تک فضائی نقشے پر لانے کے لئے نشانے مقرر کئے ہیں۔


    جناب شاہ نے کہا کہ جموںوکشمیر میں دفعہ 370 کی منسوخی کے بعد یہ غلط اطلاع پھیلادی گئی تھی کہ دفعہ 371 میں بھی تبدیلی کی جائے گی۔ انہوں نے زور دے کر کہا کہ مرکز 371 کا احترام کرتا ہے اور وہ اس دفعہ کو ہاتھ نہیں لگائے گا جس کے تحت شمال مشرق کو خصوصی اختیارات دئے گئے ہیں ۔


    انہوں نے فرق کی وضاحت کرتے ہوئے کہا کہ دفعہ 370 نوعیت کے اعتبار سے عارضی تھی اور دفعہ 371 شمال مشرقی کے خصوصی ضابطوں کے بارے میں ہے ۔ جناب شاہ نے کہا :’’ میں پارلیمنٹ میںوضاحت کرچکا ہوں کہ ایسا نہیں ہوگا اور آج 8 وزرائے اعلیٰ کی موجودگی میں آسام میں پھر وہی بات کہہ رہا ہوں۔‘‘


    شمال مشرقی خطے کی ترقی کے بارے میں مرکزی حکومت کے عزم کی بات کرتے ہوئے جناب شاہ نے کہا کہ 13ویں مالی کمیشن سے 14ویں مالی کمیشن تک شمال مشرقی کونسل کے بجٹ میں 1.5 گنا اضافہ ہوچکا ہے ۔ پہلے یہ بجٹ 3376 کروڑروپے تھا جو اب بڑھ کر 5053 کروڑ روپے ہوگیا ہے ۔ اس علاقےکی ترقی کے بارے میں مختلف ترقیاتی اسکیموں کا ،ذکر کرتے ہوئے جناب شاہ نے کچھ اسکیموں کو گنایا اور کہا کہ مجوزہ 558 پروجیکٹوں میں سے 352 پروجیکٹ مکمل ہوچکے ہیں ، 997 کلومیٹر سڑکوںکی تعمیر مکمل ہوچکی ہے، 2480 کلومیٹر ترسیلی لائنیں پوری ہوچکی ہیں ، پالیسی اور ریسرچ کے لئے اے پی جے عبدالکلام سینٹر قائم کیا جاچکا ہے ، بوگی بیل پل مکمل ہوچکا ہے اور شمالی خطے کی وزارت کے تحت شمال مشرقی سڑک سیکٹر ترقیاتی اسکیم کے لئے 1400 کروڑ روپے منظور کردئے گئے ہیں۔


    آسام میں این آر سی کی حالیہ اشاعت کے بارے میں اظہار خیال کرتے ہوئے جناب شاہ نے اس عمل کے بروقت مکمل ہونے پر اطمینان کا اظہار کیا اور یہ بھی کہا کہ حکومت غیر قانونی طور پر نقل وطن کرکے آنے والے ایک بھی شخص کو بھارت میں رہ جانے کی اجازت نہیں دے گی۔


    جناب شاہ نے کہا کہ جناب نریندرمودی کی قیادت میں شمال مشرق ترقی کے راستے پر تیزی سے آگے بڑھ رہا ہے ۔ جبکہ پہلے شمال مشرق کو بند، راستوں میں رکاوٹ ، انتہاپسندی ،ہتھیاروںکی غیر قانونی تجارت اورکرپشن کے لئے جانا جاتا تھا جبکہ اب اس کی پہچان بنیادی ڈھانچے کی ترق،نامیاتی کاشتکاری ،کھیل کود ، کنکٹوٹی اور مشرق کےلئے کام کرنے کی پالیسی کے طور پر کی جاتی ہے ۔


    جناب شاہ نے اپنی تقریر تمام ریاستوں سے اس اپیل کے ساتھ ختم کی کہ وہ بینگو مشن میں اور زیادہ سرمایہ کاری کرے اور کہا کہ اگر اسے اس کی پوری گنجائش تک ترقی دی گئی تو ایک لاکھ کروڑ کی درآمدات کم ہوجائیں گی۔


    شمال مشرقی خطے کی ترقی کے وزیر مملکت (آزادانہ چارج ) وزیر اعظم کے دفتر میں وزیر مملکت ، عملے ،عوامی شکایات اور پنشن ،ایٹمی توانائی اور خلا کے وزیر مملکت ڈاکٹر جتیندر سنگھ نے شمال مشرقی خطے کے بے مثال ہونے کا اعتراف کرتے ہوئے کہا کہ جہاں تک اس علاقے کا تعلق ہے ، بھارت کے دوسرے حصوں کو شمال مشرق سے بہت کچھ سیکھنے کی ضرورت ہے ۔ اس کے مقابلے میں شمال مشرق کو دوسرے حصوں سے سیکھنے کی ضرورت کم ہے ۔ پچھلے پانچ برسوں میں شمال مشرق توجہ کا مرکز رہا ہے اور یہ اس لئے ممکن ہوا ہے کیونکہ حکومت اس سمیت میں آگے بڑھ رہی ہے ۔ انہوں نے کہا کہ وزیر اعظم کی ہدایت پر پر 15دن میں ایک وزیر شمال مشرق کی ایک ریاست کا دورہ کرے گا تاکہ وہ لوگوں کے مسائل سن سکے اور اس بات کو یقینی بنایا جاسکے کہ یہ علاقہ ہر میدان میں ترقی کررہا ہے ۔ شمال مشرق کی ترقی کے حکومت کے عزم کا اعادہ کرتے ہوئے ڈاکٹر سنگھ نے کہا کہ شمال مشرقی کونسل کو بجٹ کے حساب سے 20-2019 کے لئے سب سے زیادہ 1476 کروڑروپے دئے گئے ۔


    ڈاکٹر سنگھ نے کہا کہ وزیر اعظم جناب نریندر مودی کے زیر قیادت حکومت کی پچھلے 5سال کی بڑی کامیابیوں میں سے ایک کامیابی یہ ہے کہ شمال مشرق کے طلبا کو ہوسٹلوں میں موثر طور پر دوسرے طلبا کے ساتھ رہنے اور ملک کے دوسرے حصوں میں اسی طر ح کی سہولت فراہم کی گئی ہے ۔انہوں نے مطلع کیا کہ بنگلور یونیورسٹی کیمپس میں لڑکیوں کے لئے نارتھ ایسٹ ہاسٹل مکمل ہوگیا ہے ۔ انہوں نے کہا کہ اسی طرح جواہر لال نہرو یونیورسٹی ( جے این یو) کے کیمپس میں ایک خصوصی نارتھ ایسٹ ہاسٹل زیر تعمیر ہے ۔اس یونیورسٹی میں بڑی تعداد میں نوجوان پڑھنے میں مصروف ہیں ۔ انہوں نے کہا کہ دہلی یونیورسٹی میں پڑھنے والے شمال مشرق کے طلبا کے لئے روہنی میں اسی طرح کا ہاسٹل تعمیر کیا جائے گا۔


    شمال مشرقی خطے کے نوجوانوںکی ہوشیاری اور آگے بڑھنے کی خواہش کی ستائش کرتے ہوئے ڈاکٹر سنگھ نے کہا کہ ’’اسٹارٹ اپ انڈیا ، اسٹینڈ اپ انڈیا ‘‘ پروگرام جو وزیر اعظم جناب نریندر مودی نے شروع کئے ہیں ، ان پر شمال مشرقی علاقے میں عمل کیا گیا ہے ۔ انہوں نے کہا کہ اس کی ترغیب ’’ وینچر فنڈ‘‘ کی شکل میں شمال مشرقی خطے کی وزارت نے دی ہے ۔ اس کا مقصد اپنے علاقے میں کسی بھی نوجوان صنعت کار کو اسٹارٹ اپ شروع کرنے کے لئے امداد فراہم کرنا ہے ۔ انہوں نے کہا کہ اس اسکیم کے سلسلے میں جس ردعمل کا اظہار کیا گیا ہے وہ بڑا حوصلہ افزا ہے اور آنے والے برسوںمیں ہوسکتا ہے کہ شمال مشرق پورے بھارت سے نوجوان اسٹارٹ اپس کے لئے ایک پسندیدہ مقام بن جائے ۔


    شمال مشرق کے نوجوانوں کے بارے میں وزیر موصوف نے یہ بھی کہا کہ یہ لوگ بھارت کے سفر کے بہترین ساتھی ہیں ۔پورے بھارت کا ہر ایک نوجوان اپنی منزل کے طور پر شمال مشرق کی طرف بڑھے گا اور یہ کہ اب یہ کام شمال مشرق میں رہنے والے لوگوں کا ہے کہ وہ وقت کے تقاضے کو پورا کریں اور اس صلاحیت کی آبیاری کریں جس کے تحت وہ ترقی کے لئے کھلنے والے نئے راستوں سے بہترین طور پر فائدہ اٹھاسکیں ۔


    شمال مشرقی کونسل کی مکمل میٹنگ میں گورنر صاحبان ،وزرائے اعلیٰ ،شمال مشرق کے پارلیمنٹ ممبران ،شمال مشرق کی 8 ریاستوں اور شمال مشرق کی ترقی کی مرکزی وزارت کے سینئیر افسران شرکت کررہے ہیں۔


    ۰۰۰۰۰۰۰۰۰۰۰۰۰۰۰۰۰۰۰۰۰


    U-4087

    
    
    (Release ID: 1584533) Visitor Counter : 5
    
    
      Read this release in: English , Hindi