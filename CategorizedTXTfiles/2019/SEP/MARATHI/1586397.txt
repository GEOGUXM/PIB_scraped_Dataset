      उपराष्ट्रपती कार्यालय

      जलस्रोतांच्या संवर्धनासाठी लोक चळवळीचे उपराष्ट्रपतींचे आवाहन
      
      उत्तम भविष्यासाठी निसर्गाचे रक्षण आणि संस्कृतीचे जतन आवश्यक : उपराष्ट्रपती

      Posted On: 26 SEP 2019 7:45PM by PIB Mumbai

    मुंबई, 26 सप्टेंबर 201 9


    पर्यावरणीय संतुलन राखण्यासाठी जलस्रोतांचे संवर्धन आणि विकासाचे शाश्वत मॉडेल सुनिश्चित करण्यासाठी लोक चळवळ सुरु करण्याचे आवाहन उपराष्ट्रपती एम. व्यंकय्या नायडू यांनी केले. उत्तम भविष्यासाठी निसर्गाचे रक्षण आणि संस्कृतीचे जतन करायला हवे, असे ते म्हणाले. मुंबईत आज पहिले प्रा. यशवंतराव केळकर स्मृति व्याख्यान देतांना ते बोलत होते.


    प्रा. यशवंतराव केळकर हे अखिल भारतीय विद्यार्थी परिषदेचे मुख्य शिल्पकार होते. तरुण पिढीशी त्यांचे जवळचे संबंध होते. त्यांनी तरुणांना देशाला प्राधान्य द्यायला शिकवले. त्यांनी हजारो विद्यार्थ्यांना देशासाठी निस्वार्थ भावनेने काम करण्यासाठी प्रेरित केले, असे ते म्हणाले.


    शांततेवर जगण्यावर भारताचा विश्वास असून, आपण दहशतवादाला प्रोत्साहन देणाऱ्या आपल्या शेजारी देशासह कुठल्याही देशावर हल्ला केलेला नाही, असे उपराष्ट्रपती म्हणाले.


    भारताने विविध क्षेत्रात केलेल्या योगदानाचा उल्लेख करतांना त्यांनी भारताची समृद्ध संस्कृती, परंपरा, मूल्य यांचे जतन, संवर्धन आणि प्रोत्साहन करण्याचे आवाहन यावेळी केले.


    शहरी आणि ग्रामीण भागातली दरी सांधण्यासाठी नियोजनबद्ध कृतीची गरज त्यांनी व्यक्त केली. शेतीला अधिक शाश्वत आणि फायदेशीर बनवण्याची गरज असून, ग्रामीण कारागिर, शेतकरी, महिला आणि तरुणांनी शिक्षण आणि तंत्रज्ञान उपलब्ध करुन देण्याची गरज त्यांनी व्यक्त केली. याच गतीने आपण पुढे वाटचाल करत राहिलो, तर भारत तिसरी सर्वात मोठी अर्थव्यवस्था बनेल, अशी आशा त्यांनी व्यक्त केली. सकारात्मक रहा आणि सकारात्मक विचार व कृती करा, असे आवाहन त्यांनी केले.


    देशातली 60 टक्के लोकसंख्या ग्रामीण भागात राहत असून, नाविन्यपूर्ण संशोधनावर आधारीत विकासाच्या सर्वोत्तम कल्पना इथे राबवणे हे मुख्य आव्हान असल्याचे त्यांनी सांगितले.


    21 व्या शतकातल्या आव्हानांचा प्रभाविपणे सामना करण्यासाठी विद्यार्थ्यांना तयार करण्याच्या दृष्टीने शिक्षण व्यवस्थेत आमूलाग्र बदल करण्याची गरज आहे, असे प्रतिपादन त्यांनी केले. विद्यार्थ्यांना इतरांच्या गरजांप्रती संवेदनशील बनवणे आणि इतरांची मत जाणून घेणे आणि त्यांच्या प्रती आदर राखायला शिकवणे आवश्यक आहे, असे ते म्हणाले.


    गरीबी, जातीय वाद, कुपोषण, धार्मिक मूलतत्ववाद या पासून मुक्त नवीन भारत निर्माण करण्याची गरज असून, या आव्हानांना सामोरे जाण्याचे कर्तव्य तरुणांनी बजावावे, असे ते म्हणाले. ‘भारत माता की जय’ हे केवळ जयघोष करण्यासाठी नाही, गरीबांना दारिद्रयरेषेच्या बाहेर काढण्याची वृत्ती असायला हवी. प्रत्येक व्यक्तीने आपले काम श्रद्धेने करावे, हिच देशभक्ती असल्याचे ते म्हणाले.


    N.Sapre/S.Kane/ D.Rane


    

    
    (Release ID: 1586397) Visitor Counter : 3