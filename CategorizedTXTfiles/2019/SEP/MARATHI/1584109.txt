      रेल्वे मंत्रालय

      वास्को-बेळगावी दरम्यान नव्या पॅसेंजर रेल्वे सेवेची सुरुवात
      Posted On: 04 SEP 2019 5:13PM by PIB Mumbai


    पणजी, 4 सप्टेंबर 2019


    प्रवाशांची मोठ्या प्रमाणात मागणी असलेल्या वास्को - बेळगावी दरम्यानच्या पॅसेंजर रेल्वे सेवेला आज हिरवा बावटा दाखविण्यात आला . केंद्रीय आयुष ( स्वतंत्र प्रभार ) व संरक्षण राज्यमंत्री श्रीपाद नाईक तसेच केंद्रीय रेल्वे राज्यमंत्री सुरेश अंगडी यांच्या हस्ते वास्को रेल्वे स्थानकामध्ये या सेवेचे लोकार्पण झाले.


    याप्रसंगी श्रीपाद नाईक यांनी आपले मनोगत व्यक्त करताना सांगितले की , ही सेवा सुरु झाल्याचा अत्यंत आनंद आहे . या सेवेची आवश्यकता होती . गोवा आणि बेळगावचे वेगळे नाते आहे , व्यापारी संबंध आहेत . या सेवेमुळे आता प्रवाशांचे काम सोपे झाले आहे . काही काळानंतर आठवड्यातून दोनदा धावणारी ही पॅसेंजर रेल्वे दररोज सुरु करावीच लागेल . तसा प्रतिसाद या सेवेला नक्की मिळेल . दूधसागर धबधबा सारखी पर्यटन स्थाने पाहण्यासाठी ही गाडी उपयोगी ठरेल ; अशा खूप अर्थांनी ही पॅसेंजर रेल्वे फायदेशीर आहे . ही रेल्वे सेवा सुरु केल्याबद्दल त्यांनी केंद्रीय रेल्वे राज्यमंत्री सुरेश अंगडी यांचे कौतुक करून आभार मानले.


    ब्रॉडगेजमुळे बंद पडलेली आणि पावसामुळे उशीर झालेली ही रेल्वे सुरु करताना समाधान वाटत आहे , अशी भावना केंद्रीय रेल्वे राज्यमंत्री सुरेश अंगडी यांनी यावेळी व्यक्त केली . सुरक्षा व स्वच्छता आमच्यासाठी प्राधान्यक्रमावर असल्याचे अंगडी यांनी यावेळी नमूद केले . पर्यटन , सामाजिक संबंध , बेळगावच्या शेतकऱ्यांना उपलब्ध होणारी बाजारपेठ यासाठी ही रेल्वे महत्वाची असल्याचे ते म्हणाले . गोवा राज्यातील पर्यटन संधी पाहता येथे अधिकाधिक रेल्वे सेवा देण्याचा केंद्रीय रेल्वे मंत्री पियुष गोयल यांचाही मानस असल्याचे त्यांनी यावेळी आवर्जून सांगितले . देशाची अर्थव्यवस्था पर्यटनातून वृद्धिंगत करता येईल , असा आशावाद त्यांनी याप्रसंगी व्यक्त केला . योगाने जगाला जोडले ; तसे रेल्वे देशाला जोडण्याचे माध्यम बनली आहे , असेही ते म्हणाले . प्लास्टिकचा वापर बंद करण्याचे आवाहन त्यांनी याप्रसंगी केले.


    बहुप्रतीक्षित अशी ही पॅसेंजर रेल्वे वास्को व बेळगावी शहरांना जोडणार आहे . फार कमी एक्स्प्रेस रेल्वे गाड्या या शहरांदरम्यान प्रवास करण्यासाठी उपलब्ध होत्या ; शिवाय या गाड्या थांबण्याचा कालावधी देखील अत्यंत कमी होता . शिवाय दोन शहरांमधील भूप्रदेश पाहता वर्षभर रस्ते वाहतूक देखील उपलब्ध होत नव्हती . यामुळेच या दोन शहरांना जोडणाऱ्या रेल्वे सेवेची दीर्घकालीन , सतत व मोठी मागणी होत होती . केंद्रीय रेल्वे राज्यमंत्री सुरेश अंगडी यांनी या मागणीचा आढावा घेऊन नवी पॅसेंजर रेल्वे सेवा सुरु करण्याचा निर्णय घेतला.


    ही पॅसेंजर रेल्वे आठवड्यातून दोन दिवस खानापूर , गुंजी , लोंडा , तिनाईघाट , कॅसल रॉक , कुलेम , संवेरदम , चांदर , मडगाव , कानसौलीम आणि दाबोळी येथे थांबे घेत प्रवास करणार आहे . एकूण 168 किमीचा हा मार्ग आहे . महत्वाचे म्हणजे ब्रीगान्झा घाट व दूधसागर धबधबा अशा रमणीय भागातून ही रेल्वे जाणार आहे.


    या पॅसेंजर रेल्वेमुळे दैनंदिन नाशवंत पण गरजेच्या भाजीपाला , फुले , दूग्धजन्य पदार्थ अशा गोष्टी गोव्यामध्ये येतील आणि गोव्यातील मत्स्योत्पादन , समुद्री अन्न खानपूर , बेळगावी मध्ये पोहचू शकेल . याशिवाय दोन राज्यातील या दोन शहरांमधील सांस्कृतिक व सामाजिक संबंध दृढ करण्यास ही सेवा आपली महत्वपूर्ण भूमिका बजावेल.


    या पॅसेंजर रेल्वेचे क्रमांक 06922/06921 असे आहेत . यामध्ये एकूण 10 बोगी आहेत ज्यापैकी 8 बोगी सामान्य दुसऱ्या वर्गाच्या आहेत तर दोन बोगी सामानासह दुसऱ्या वर्गाच्या आहेत . वास्को स्थानकाहून दुपारी 3 वाजून 55 मिनिटांनी ही पॅसेंजर रेल्वे निघेल आणि रात्री 9 वाजून 25 मिनिटां नी पॅसेंजर रेल्वे बेळगावी येथे पोहचेल . तसेच बेळगावी स्थानकाहून सकाळी 6 वाजून 20 मिनिटांनी ही पॅसेंजर रेल्वे निघून वास्कोला दुपारी 12 वाजून 40 मिनिटांनी पोहचेल.


    दिनांक 6 सप्टेंबर रोजी वास्को येथून पहिल्यांदा ही पॅसेंजर रेल्वे आपला प्रवास सुरु करणार आहे . 6 सप्टेंबर ते 15 सप्टेंबर दरम्यान प्रायोगिक तत्वावर ही पॅसेंजर रेल्वे दूधसागर धबधबा येथे थांबेल . या कालावधीत येणाऱ्या अनुभवावरून दूधसागर धबधबा येथील थांब्याची सेवा सुरु ठेवायची की नाही हे ठरविण्यात येणार आहे.


    S.Nilkanth/P.Malandkar


    

    
    (Release ID: 1584109) Visitor Counter : 40