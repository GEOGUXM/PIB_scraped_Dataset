      राष्ट्रपती कार्यालय

      मानवी आणि सामाजिक विकासासाठी अध्यात्मासंबंधी चर्चा सत्राचे राष्ट्रपतींच्या हस्ते उद्‌घाटन
      Posted On: 26 SEP 2019 6:29PM by PIB Mumbai


    नवी दिल्ली, 26 सप्टेंबर 201 9


    राष्ट्रपती राम नाथ कोविंद यांनी आज नवी दिल्लीत मानवी आणि सामाजिक विकासासाठी अध्यात्मासंबंधी चर्चा सत्राचे उद्‌घाटन केले. महात्मा गांधींच्या 150 व्या जयंतीच्या अनुषंगाने अहिंसा विश्वभारतीने या चर्चासत्राचे आयोजन केले होते. जगात शांतता आणि अहिंसा प्रस्थापित करण्यासाठी अध्यात्मिक मूल्यांवर भर आवश्यक असल्याचे महात्मा गांधी ओळखून होते, असे राष्ट्रपती म्हणाले. सत्य, अहिंसा, शांतता आणि सद्‌भावनेच्या पायावर मानवी समाजाची उत्क्रांती शक्य असल्याचे त्यांनी स्पष्ट केले. गांधीजींचे हे विचार आजच्या काळातही प्रासंगिक आहेत आणि भविष्यातही राहतील, असे राष्ट्रपती म्हणाले.


    आजच्या जगात दहशतवाद, हिंसाचार, भ्रष्टाचार, धर्म-जात-भाषेवर आधारीत भेदभाव आणि हवामान बदला सारख्या व्यापक समकालीन समस्यांवर तोडगा शोधण्यासाठी गांधीजींची मूल्य प्रासंगिक असल्याचे राष्ट्रपती म्हणाले. गांधीजींनी दाखवलेल्या मार्गावर वाटचाल केल्यास जागतिक समुदायाचा फायदा होईल, असे त्यांनी सांगितले.


    आपल्या लोकसंख्येत 65 टक्के तरुणांची संख्या आहे, त्यांना गांधीजींच्या आदर्श मूल्यांशी जोडल्यास उत्तम समाज घडवण्यासाठी मदत होईल, असे राष्ट्रपती म्हणाले. या कार्यक्रमांमध्ये तरुणांचे अधिकाधिक सहभाग सुनिश्चित करण्याचे आवाहन त्यांनी अहिंसा विश्वभारतीला केले.


    R.Tidke/S.Kane/ D.Rane


    

    
    (Release ID: 1586316) Visitor Counter : 31
    
    
      Read this release in: English