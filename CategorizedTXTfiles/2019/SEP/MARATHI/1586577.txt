      उपराष्ट्रपती कार्यालय

      दहशतवादाला प्रोत्साहन आणि आश्रय देणाऱ्या राष्ट्रांना बहिष्कृत करावे: उपराष्ट्रपती
      Posted On: 28 SEP 2019 8:04PM by PIB Mumbai


    नवी दिल्ली, 28 सप्टेंबर 2019


    दहशतवादाला प्रोत्साहन आणि आश्रय देणाऱ्या राष्ट्रांना बहिष्कृत करायला हवे, असे प्रतिपादन उपराष्ट्रपती एम व्यंकय्या नायडू यांनी केले. दहशतवाद हा मानवतेचा शत्रू असल्याचे सांगत, आता हा त्रास समूळ नष्ट करण्याची वेळ आली असून हिंसा पसरवणाऱ्या शक्तींविरोधात सर्व जगाने एकत्र यायला हवे, असेही ते म्हणाले. राजस्थानच्या माउंट अबू येथे “अध्यात्मिकतेतून एकात्मता, शांतता आणि समृद्धी” या विषयावर आयोजित जागतिक परिषदेचे उद्घाटन आज त्यांच्या हस्ते झाले, त्यावेळी ते बोलत होते. प्रजापिता ब्रह्मकुमारी यांनी ही परिषद आयोजित केली आहे.


    एकीकडे शांतता, विकास, समृद्धी आणि प्रगती यांची कास धरणारे तर दुसरीकडे हिंसा, द्वेष आणि रक्तपाताची भाषा बोलणारे यांच्यात आपल्याला निवड करायची आहे. भारताने कायमच वसुधैव कुटुंबकम’चा पुरस्कार केला आहे. ‘सर्व जन सुखिनो भवन्तु’ या तत्वावर आमचा विश्वास आहे. आम्ही कधीही कोणावर आक्रमण केले नाही.


    केवळ आध्यात्मिक ज्ञानातूनच खरी शांतता, एकात्मता, स्थेर्य प्रस्थापित केले जाऊ शकते, असे नायडू यावेळी म्हणाले. जगातील सर्व धर्मांचे मूळ आणि आधार अध्यात्म हाच असून हाच धागा सर्व जगाला जोडतो, असे उपराष्ट्रपती म्हणाले.


    आज विज्ञान आणि तंत्रज्ञानाच्या माध्यमातून अध्यात्मिक मूल्यांचा प्रसार व्हायलां हवा, तरच जगात सकारात्मक शक्ती प्रभावी होतील, असेही उपराष्ट्रपती यावेळी म्हणाले.


    N.Sapre/R.Aghor/D.Rane


    

    
    (Release ID: 1586577) Visitor Counter : 20
    
    
      Read this release in: English