      विज्ञान एवं प्रौद्योगिकी मंत्रालय

      सीएसआईआर स्थापना दिवस के अवसर पर राष्ट्रपति ने विज्ञान एवं प्रौद्योगिकी के क्षेत्र में उत्कृष्ट योगदान के लिए पुरस्कार प्रदान किए
      
      शांति स्वरूप भटनागर पुरस्कार 2019 के विजेताओं की घोषणा

      Posted On: 26 SEP 2019 8:57PM by PIB Delhi

    राष्ट्रपति श्री राम नाथ कोविंद ने आज नई दिल्ली के विज्ञान भवन में वैज्ञानिक एवं औद्योगिक अनुसंधान परिषद् (सीएसआईआर) के स्थापना दिवस के अवसर पर आयोजित एक समारोह में विज्ञान और प्रौद्योगिकी के क्षेत्र में उत्कृष्ट योगदान के लिए पुरस्कार प्रदान किए।


    इस अवसर पर बोलते हुए राष्ट्रपति ने कहा कि हमारे जीवन में वैज्ञानिक अनुसंधान की सच्ची परीक्षा इस क्षमता में निहित है कि वो स्वास्थ्य एवं स्वच्छता , आरोग्य , शिक्षा और कृषि जैसे मानव जीवन के विभिन्न क्षेत्रों में सामाजिक व आर्थिक विकास को गति देने में कितनी मदद करता है। दीर्घ काल में यह क्षमता इस बात पर निर्भर करती है कि वैज्ञानिक अनुसंधान और नवाचार की संस्कृति हमारे समाज , संस्थानों और उद्यमों को कैसे आगे बढ़ाती है।


    अपने संबोधन में राष्ट्रपति ने कहा , “ विज्ञान एवं प्रौद्योगिकी हमारे राष्ट्रीय लक्ष्यों को हासिल करने में और मानवता के सामने खड़ी बड़ी चुनौतियों को संबोधित करने वाली सबसे प्रमुख शक्तियों में है। हमने 2025 तक 5 ट्रिलियन डॉलर की अर्थव्यवस्था बनने का लक्ष्य अपने सामने रखा है। हम सतत विकास लक्ष्यों को प्राप्त करने के लिए प्रतिबद्ध हैं। हम जलवायु परिवर्तन जैसी वैश्विक चिंताओं को दूर करने में भी अपनी भूमिका निभाना चाहते हैं। बहुत हद तक इन चुनौतियों का सामना करने में हमारी सफलता वैज्ञानिक शोध पर आधारित रचनात्मक समाधान खोजने की क्षमता पर निर्भर करेगी ” ।


    राष्ट्रपति ने अपने संबोधन में बालिकाओं के लिए समान अवसर प्रदान करने पर भी ज़ोर दिया। उन्होंने कहा , “ हमारी बच्चियों के लिए समान अवसरों के बिना हमारी किसी भी सफलता काकोई अर्थ नहीं होगा। राष्ट्रपति के रूप में मुझे देश भर के विश्वविद्यालयों और शैक्षणिक संस्थानों के दीक्षांत समारोहों में हिस्सा लेने का अवसर मिलता है। इनमें से अधिकांश दीक्षांत समारोहों में मैंने पाया कि हमारी छात्राएं लड़कों को पीछे छोड़ती हैं और अधिकांश शैक्षणिक पुरस्कार जीतती हैं। हमें विज्ञान एवं प्रौद्योगिकी में छात्राओं और महिलाओं की अधिक भागीदारी सुनिश्चित करने के लिए ज़रूरी कदम उठाने होंगे। जब ऐसा होगा तो हमारी वैज्ञानिक उपलब्धियां और भी अधिक संपूर्ण और अधिक वांछनीय हो जाएंगी। ”


    राष्ट्रपति ने वैज्ञानिक एवं औद्योगिक अनुसंधान परिषद् (सीएसआईआर) की उपलब्धियों और राष्ट्र के सामाजिक और आर्थिक विकास के लिए इसके तकनीकी हस्तक्षेप की भी सराहना की। उन्होंने सभी पुरस्कार विजेताओं को बधाई दी और देश के समक्ष मौजूद चुनौतियों का समाधान निकालने का उनसे आग्रह किया। राष्ट्रपति ने सीएसआईआर की टीमों को सीएसआईआर प्रौद्योगिकी पुरस्कार और प्रोफेसर अमिताभ चट्टोपाध्याय को जी. एन. रामचंद्रन गोल्ड मेडल प्रदान किए।


    आयोजन में उपस्थित सभी लोगों को संबोधित करते हुए केंद्रीय विज्ञान एवं प्रौद्योगिकी , पृथ्वी विज्ञान और स्वास्थ्य एवं परिवार कल्याण मंत्री डॉ. हर्षवर्धन ने सीएसआईआर के योगदान में गर्व व्यक्त किया और कहा कि देश के सतत विकास की दिशा में प्रौद्योगिकी और समाधान विकसित करने के विषय में पूरे देश को सीएसआईआर से ऊंची उम्मीदें हैं।


    डॉ. हर्षवर्धन ने सीएसआईआर युवा वैज्ञानिक पुरस्कार , स्कूली बच्चों के लिए सीएसआईआर इनोवेशन पुरस्कार और डायमंड जुबली टेक्नोलॉजी पुरस्कार प्रदान किए।


    समारोह के दौरान मंत्री महोदय ने सीएसआईआर द्वारा विकसित उच्च तापमान ईंधन सेल की स्वदेशी तकनीक का एक प्रोटोटाइप राष्ट्रपति को सौंपा। इस समारोह में "भटनागर लॉरेट्स 1958-2018" शीर्षक वाली पुस्तक का विमोचन भी किया गया।


    सीएसआईआर स्थापना दिवस व्याख्यान में बोलते हुए भारत सरकार के प्रधान वैज्ञानिक सलाहकार डॉ. के. विजय राघवन ने कहा , “ युवा लोगों का जुनून , नवाचार , प्रतिभा और गुणवत्ता ही इस देश का बीमा है और हमें दुनिया में सर्वोत्तम प्रथाओं का अनुकरण करना चाहिए लेकिन उनकी नकल नहीं करनी चाहिए। ”


    सीएसआईआर के महानिदेशक डॉ. शेखर सी मांडे ने अपनी प्रारंभिक टिप्पणी में विज्ञान को समाज से जोड़ने की आवश्यकता पर प्रकाश डाला और वैज्ञानिकों व छात्रों से विज्ञान की खोज में उत्कृष्टता लाने का आह्वान किया।


    इस कार्यक्रम का समापन भारत के सर्वोच्च बहुविषयक विज्ञान पुरस्कार , प्रतिष्ठित शांति स्वरूप भटनागर पुरस्कार 2019 की घोषणा के साथ हुआ। विभिन्न श्रेणियों के विजेताओं के नाम कुछ इस प्रकार हैं:


    1. जैविक विज्ञान


    - डॉ. कायरात साई कृष्णन (भारतीय विज्ञान शिक्षा एवं अनुसंधान संस्थान , पुणे)


    - डॉ. सौमेन बसक (राष्ट्रीय प्रतिरक्षाविज्ञान संस्थान , नई दिल्ली)


    2. रासायनिक विज्ञान


    - डॉ. राघवन बी सुनोज (आईआईटी , बॉम्बे)


    - डॉ. तापस कुमार माजी (जवाहरलाल नेहरू उन्नत वैज्ञानिक अनुसंधान केंद्र , बेंगलुरु)


    3. पृथ्वी , वायुमंडल , महासागर और ग्रह विज्ञान


    - डॉ. सुबिमल घोष (आईआईटी , बॉम्बे)


    4. इंजीनियरिंग विज्ञान


    - डॉ. माणिक वर्मा (माइक्रोसॉफ्ट रिसर्च इंडिया , बेंगलुरु)


    5 गणितीय विज्ञान


    - डॉ. दिशांत मयूर भाई पंचोली (गणितीय विज्ञान संस्थान , चेन्नई)


    - डॉ. नीना गुप्ता (भारतीय सांख्यिकी संस्थान , कोलकाता)


    6. चिकित्सीय विज्ञान


    - डॉ. धीरज कुमार (इंटरनेशनल सेंटर फॉर जेनेटिक इंजीनियरिंग एंड बायोटेक्नोलॉजी , नई दिल्ली)


    - डॉ. मोहम्मद जावेद अली (एलवी प्रसाद नेत्र संस्थान , हैदराबाद)


    7. शारीरिक विज्ञान


    - डॉ. अनिंदा सिन्हा (भारतीय विज्ञान संस्थान , बेंगलुरु)


    - डॉ. शंकर घोष (टीआईएफआर , मुंबई)


    विभिन्न पुरस्कारों के लिए आज के विजेताओं की विस्तृत सूची देखने के लिए यहां क्लिक करें।


    ****


    आर.के.मीणा/आरएनएम/एएम/जीएसबी-


    

    
    (Release ID: 1586497) Visitor Counter : 173
    
    
      Read this release in: English , Urdu