      वित्‍त मंत्रालय

      सार्वजनिक ऋण प्रबंधन पर त्रैमासिक रिपोर्ट –वित्त वर्ष 2019-20 की प्रथम तिमाही (अप्रैल-जून 2019)
      Posted On: 27 SEP 2019 11:51AM by PIB Delhi


    वर्ष 2010-11 की अप्रैल-जून अवधि (प्रथम तिमाही) से ही वित्त मंत्रालय के आर्थिक मामलों के विभाग के बजट प्रभाग का सार्वजनिक ऋण प्रबंधन कार्यालय (पीडीएमसी) (पूर्ववर्ती मध्‍य कार्यालय) नियमित रूप से ऋण प्रबंधन पर तिमाही रिपोर्ट जारी करता रहा है। वर्तमान रिपोर्ट का वास्‍ता अप्रैल-जून 2019 की तिमाही (वित्त वर्ष 2020 की पहली तिमाही) से है।


    वित्त वर्ष 2020 की पहली तिमाही के दौरान केन्‍द्र सरकार ने 2,21,000 करोड़ रुपये मूल्‍य की दिनांकित प्रतिभूतियां जारी कीं , जबकि वित्‍त वर्ष 2019 की प्रथम तिमाही के दौरान 1,44,000 करोड़ रुपये की दिनांकित प्रतिभूतियां जारी की गई थीं। वित्त वर्ष 2020 की पहली तिमाही के दौरान नये निर्गमों की भारित औसत परिपक्‍वता (डब्‍ल्‍यूएएम) 15.86 वर्ष रही (वित्‍त वर्ष 2019 की चौथी तिमाही में यह 14.18 प्रतिशत थी)। समान तिमाही के लिए निर्गमों की भारित औसत यील्‍ड (डब्‍ल्‍यूएआई) 7.21 प्रतिशत आंकी गई, जबकि वित्‍त वर्ष 2019 की चौथी तिमाही में यह 7.47 प्रतिशत थी। अप्रैल-जून 2019 के दौरान केन्‍द्र सरकार ने नकद प्रबंधन बिलों के निर्गम के जरिये कुछ भी राशि नहीं जुटाई। एमएसएफ सहित तरलता समायोजन सुविधा (एलएएफ) के तहत आरबीआई द्वारा सुलभ कराई गई शुद्ध औसत तरलता (लिक्विडिटी) तिमाही के दौरान 17,599.3 करोड़ रुपये दर्ज की गई।


    सरकार की कुल देनदारियां ( ‘ सार्वजनिक खाते ’ के तहत देनदारियों को छोड़कर) मार्च , 2019 के आखिर के 84,68,086 करोड़ रुपये से बढ़कर जून, 2019 के आखिर में 88,18,392 करोड़ रुपये के स्‍तर पर पहुंच गईं। सार्वजनिक ऋण जून, 2019 के आखिर में कुल बकाया देनदारियों का 89.4 प्रतिशत रहा। बकाया दिनांकित प्रतिभूतियों के लगभग 28.9 प्रतिशत की शेष परिपक्‍वता अवधि 5 साल से कम थी। मार्च, 2019 के आखिर में इनमें वाणिज्यिक बैंकों की हिस्‍सेदारी 40.3 प्रतिशत और जारी करने वाली कंपनियों की हिस्‍सेदारी 24.3 प्रतिशत थी।


    10 वर्षीय बेंचमार्क सरकारी प्रतिभूतियों यानी जी-सेक (7.26 प्रतिशत जीएस 2029) पर यील्‍ड 29 जून, 2019 को 6.88 प्रतिशत आंकी गई। द्वितीयक बाजार में कुल कारोबार में केन्‍द्र सरकार की दिनांकित प्रतिभूतियों की हिस्‍सेदारी काफी ज्‍यादा बनी रही। वित्‍त वर्ष 2020 की प्रथम तिमाही के दौरान मूल्‍य की दृष्टि से कुल कारोबार में इनकी हिस्‍सेदारी 86.0 प्रतिशत आंकी गई।


    सार्वजनिक ऋण प्रबंधन पर तिमाही रिपोर्ट : वित्‍त वर्ष 2020 की पहली तिमाही (अप्रैल-जून 2019) देखने के लिए यहां क्लिक करें


    ***


    आरकेमीणा/आरएनएम/एएम/आरआरएस/जीआरएस – 3280


    

    
    (Release ID: 1586490) Visitor Counter : 111
    
    
      Read this release in: Urdu , English