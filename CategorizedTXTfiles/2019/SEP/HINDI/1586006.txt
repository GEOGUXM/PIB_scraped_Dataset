      पर्यटन मंत्रालय

      पर्यटन और अतिथि सत्कार क्रेता-विक्रेता सम्मेलन ‘भारत पर्यटन मार्ट 2019’ का आज नई दिल्ली में उद्घाटन
      Posted On: 23 SEP 2019 9:40PM by PIB Delhi


    केंद्रीय सड़क परिवहन और राजमार्ग तथा सूक्ष्म लघु एवं मझौले उद्यम मंत्री श्री नितिन गडकरी और केन्द्रीय संस्कृति एवं पर्यटन राज्यमंत्री (स्वतंत्र प्रभार) श्री प्रह्लाद सिंह पटेल ने आज नई दिल्ली में भारत पर्यटन मार्ट 2019 (आईटीएम) का उद्घाटन किया। इस मार्ट का आयोजन पर्यटन मंत्रालय और भारतीय पर्यटन एवं अतिथि सत्कार परिसंघ (एफएआईटीएच) में संयुक्त रूप से किया है। आईटीएम के दूसरे संस्करण में 51 देशों के 240 से ज्यादा अंतर्राष्ट्रीय प्रतिनिधि तथा देश भर के 160 प्रदर्शक भाग ले रहे हैं।


    केन्द्रीय मंत्री श्री नितिन गडकरी ने इस अवसर पर कहा कि इस सुव्यवस्थित मार्ट और इसमें जिस प्रकार के हितधारक हिस्सा ले रहे हैं, उसे देखते हुए इस आयोजन से काफी सकारात्मक परिणामों की अपेक्षा की जा सकती है। भारत के पास भाषा, संस्कृति एवं भोजन है, जो नए पर्यटकों को आकर्षित करते हैं। उन्होंने कहा कि हम स्वच्छता एवं बुनियादी सुविधाएं पर ध्यान दे रहे हैं, जिनसे पर्यटन क्षेत्र को भी बढ़ावा मिलेगा। उन्होंने कहा कि पर्यटन के क्षेत्र में रोजगार की संभावनाएं हैं और ये हमारी सरकार के लिए सबसे महत्वपूर्ण एजेंडा है। उन्होंने भरोसा जताया कि पर्यटन मंत्रालय देश में पर्यटन और यात्रा को बढ़ावा देने की अपनी प्रतिबद्धता के मद्देनजर महत्वपूर्ण परिणाम दर्शाएगा।


    इस अवसर पर श्री प्रह्लाद सिंह पटेल ने कहा कि पर्यटन मंत्रालय और एफएआईटीएच का सहयोग पर्यटकों के विश्वास में वृद्धि करेगा। उन्होंने कहा कि भारत की संस्कृति में विविधता है और मैं प्रतिनधियों से अपील करता हूं कि वे इस मार्ट में हमारे राज्यों के मंडपों में अवश्य जाएं। इससे उन्हें हमारी संस्कृति की खूबसूरती को जानने का अवसर मिलेगा। उन्होंने कहा कि प्रधानमंत्री श्री नरेन्द्र मोदी हमारे ब्रांड एंबेस्डर हैं और हम हाउडी मोदी आयोजन में इसकी झलक देख चुके हैं। उन्होंने कहा कि पर्यटन विश्व से जुड़ने का बेहतरीन तरीका है और हमारे प्रयास सही दिशा में हो रहे हैं।


    इससे पहले आज सुबह संवाददाता सम्मेलन में मीडिया को संबोधित करते हुए श्री प्रह्लाद सिंह पटेल ने कहा कि इस मार्ट का उद्देश्य व्यापार और अतिथि सत्कार सेवा प्रदाताओं को विदेशों में उनके समकक्षों के साथ संपर्क स्थापित करने और कारोबार करने के लिए राष्ट्रीय स्तर पर एक मंच प्रदान करना है।


    केन्द्रीय पर्यटन मंत्री ने कहा कि वे हाल ही में जीएसटी छूट की घोषणाएं करने के लिए प्रधानमंत्री और वित्तमंत्री के आभारी हैं। इस छूट से अतिथि सत्कार के क्षेत्र को लाभ पहुंचेगा तथा पर्यटन उद्योग को बढ़ावा देने का मार्ग प्रशस्त होगा। उन्होंने कहा कि भारत बहुत खूबसूरत और जीवंत देश है और उसके प्रति अंतर्राष्ट्रीय पर्यटकों की धारणाओं में निश्चित रूप से परिवर्तन आया है, जिसके कारण अंतर्राष्ट्रीय पर्यटकों की संख्या में वृद्धि देखी जा रही है। पर्यटन मंत्री ने प्रतिभागियों को आमंत्रित किया कि वे मुक्त होकर अपने सुझाव दें, जिन्हें मंत्रालय पर्यटन और यात्रा उद्योग के समस्त हितधारकों की सहायता के लिए ग्रहण करेगा।


    देश के महत्वपूर्ण व्यापार और आतिथ्य संघों का शीर्ष संगठन एफएआईटीएच देश के पर्यटन स्थलों तथा उत्पादों को अंतर्राष्ट्रीय स्रोत बाजारों (सोर्स मार्केट्स) में स्थापित करने के उद्देश्य से पर्यटन मंत्रालय की सहायता से इस कार्यक्रम को आयोजित करेगा।


    यह मार्ट का दूसरा संस्करण है, जिसका आयोजन दुनिया भर के देशों में वार्षिक स्तर पर होने वाले प्रमुख अंतर्राष्ट्रीय ट्रैवल मार्ट्स की तर्ज पर आयोजित किया जा रहा है। यह मार्ट देश के व्यापार और अतिथि सत्कार सेवा प्रदाताओं को विदेशों में उनके समकक्षों के साथ संपर्क स्थापित करने और कारोबार करने के लिए राष्ट्रीय स्तर पर एक मंच प्रदान करेगा।


    विदेशों के महत्वपूर्ण और संभावनाओं से भरपूर स्रोत बाजारों (सोर्स मार्केट) के क्रेता प्रतिनिधियों को इस मार्ट में भाग लेने के लिए आमंत्रित किया गया है और 240 से ज्यादा अंतर्राष्ट्रीय प्रतिनिधियों ने अपनी भागीदारी की पुष्टि की है। ये प्रतिनिधि 51 देशों से संबंधित हैं, जिनमें अर्जेन्टीना, ऑस्ट्रेलिया, ब्राजील, कनाडा, चीन, फ्रांस, जर्मनी, इटली, इंडोनेशिया, मलेशिया, मैक्सिको, न्यूजीलैंड, नॉर्वे, फिलीपीन्स, पोलैंड, रूस, दक्षिण कोरिया, स्पेन, स्वीडन, थाइलैंड, ब्रिटेन, अमेरिका और अन्य शामिल हैं।


    अंतर्राष्ट्रीय क्रेता शिष्टमंडलो में टूर ऑपरेटर और ट्रैवल एजेंट शामिल हैं, जो पहले से ही अपने ग्राहकों साथ-ही-साथ संभावित खरीददारों के बीच में भारत को एक पर्यटक स्थल के रूप में प्रस्तुत कर रहे हैं, जिन्होंने भारत में अपनी दिलचस्पी जाहिर की है। इस कार्यक्रम की बदौलत इन क्रेता प्रतिनिधियों को भारत में उपलब्ध विश्वस्तरीय पर्यटन सुविधाओं-हवाई अड्डे, होटल, पर्यटन स्थल और उत्पाद, एमआईसीई सुविधाओं आदि को देखने का अवसर मिलेगा, जिससे वे इन्हें अपने-अपने देश के संभावित उपभोक्ताओं के बीच उन्हें प्रचारित करने में समर्थ हो सकेंगे।


    मार्ट के प्रदर्शनी स्थल में लगभग 175 मंडप बनाए गए हैं, जहां देश भर के टूर ऑपरेटर, होटल व्यवसायी और अन्य हितधारकों सहित विक्रेता प्रतिनिधियों को अंतर्राष्ट्रीय क्रेता प्रतिनिधियों के साथ बी2बी बैठकें करने का अवसर मिलेगा। साथ ही राज्यों और संघशासित प्रदेशों को अपनी विशिष्ट पर्यटक स्थलों और उत्पादों को प्रदर्शित करने का अवसर मिलेगा।


    गुजरात आईटीएम 2019 का साझेदार राज्य (पार्टनर स्टेट) है। इसमें भाग लेने वाले अन्य राज्यों में, आंध्र प्रदेश, अरूणाचल प्रदेश, असम, बिहार, दमन और दीव, गोवा, हरियाणा, जम्मू-कश्मीर, झारखंड, केरल, मध्यप्रदेश, महाराष्ट्र, मणिपुर, मेघालय, पंजाब, राजस्थान, सिक्किम, तमिलनाडु, उत्तराखंड और उत्तरप्रदेश शामिल हैं।


    क्रेता और विक्रेता प्रतिनिधियों के बीच बी2बी बैठकें और नेटवर्किंग सत्र 24 और 25 सितम्बर, 2019 को होंगी। क्रेता प्रतिनिधियों को देश भर के विभिन्न पर्यटन स्थल पर पोस्ट-मार्ट फैमिलेराइजेशन टूअर्स पर ले जाया जाएगा।


    इस अवसर पर पर्यटन सचिव श्री योगेन्द्र त्रिपाठी, पर्यटन महानिदेशक श्रीमती मीनाक्षी शर्मा, एफएआईटीएच के अध्यक्ष श्री नकुल आनंद, आईटीएम 2019 के अध्यक्ष श्री सुभाष गोयल और पर्यटन मंत्रालय के अन्य वरिष्ठ अधिकारी उपस्थित थे।


    ***


    आर.के.मीणा/आरएनएम/एएम/आरके/डीएस – 3196

    
    
    (Release ID: 1586006) Visitor Counter : 222
    
    
      Read this release in: English