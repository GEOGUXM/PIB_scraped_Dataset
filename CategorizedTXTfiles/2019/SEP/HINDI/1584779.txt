      गृह मंत्रालय

      गृह राज्य मंत्री श्री जी. किशन रेड्डी कल ‘जेलों में आपराधिक गतिविधियां और कट्टरता : कैदियों एवं जेल कर्मचारियों की असुरक्षा और उनका संरक्षण’ पर सम्मेलन का उद्घाटन करेंगे
      Posted On: 11 SEP 2019 6:14PM by PIB Delhi


    केंद्रीय गृह राज्य मंत्री श्री जी. किशन रेड्डी कल यानी 12 सितंबर, 2019 को नई दिल्ली में ‘जेलों में आपराधिक गतिविधियां और कट्टरता : कैदियों एवं जेल कर्मचारियों की असुरक्षा और उनका संरक्षण’ विषय पर आयोजित किये जाने वाले राष्ट्रीय सम्मेलन का उद्घाटन करेंगे। यह दो दिवसीय सम्मेलन पुलिस अनुसंधान और विकास ब्यूरो (बीपीआरएंडडी) द्वारा आयोजित किया जाएगा।


    जेलों में आपराधिक गतिविधियां एवं कट्टरता इन दिनों एक ज्वलंत मुद्दा है और कैदियों एवं जेल कर्मचारियों का संरक्षण समय की मांग है। इस सम्मेलन के दौरान निम्नलिखित मुद्दों पर गौर किया जाएगा –

      * व्यक्तिगत एवं गैंग के स्तर पर होने वाली विभिन्न आपराधिक गतिविधियों को समझना और असुरक्षित कैदियों एवं जेल कर्मियों के लिए सुरक्षा उपायों पर विचार करना।
      * जेल में कट्टरता के विभिन्न पहलुओं को समझना और कट्टरता से निपटने के उपाय सुझाना।
      * जेल कर्मियों के लिए सुरक्षा एवं संरक्षण मानक तैयार करना।

    इस सम्मेलन के आयोजन का मुख्य उद्देश्य राष्ट्रीय स्तर पर समस्त रैंक के जेल कर्मियों के लिए एक उपयुक्त प्लेटफॉर्म उपलब्ध कराना है, ताकि वे न केवल अपने समकक्षों, बल्कि इस क्षेत्र के प्रख्यात अन्य विशेषज्ञों के साथ भी विभिन्न परिचालनगत एवं प्रशासकीय मुद्दों पर खुल कर अपने विचार साझा कर सकें और इसके साथ ही वस्तुपरक ढंग से जेल सुधारों को लागू करने के लिए मौजूदा समय की नई चुनौतियों का सामना करने के लिए सुधारात्मक प्रशासन के कामकाज से जुड़ी सर्वोत्तम प्रथाओं या तौर-तरीकों और मानकों की पहचान की जा सके।


    ***


    आर.के.मीणा/आरएनएम/एएम /आरआरएस/सीएस–2960
    
    

    
    (Release ID: 1584779) Visitor Counter : 104
    
    
      Read this release in: English
    
    
    

*