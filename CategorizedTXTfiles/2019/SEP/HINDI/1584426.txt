      खाद्य प्रसंस्करण उद्योग मंत्रालय

      केंद्रीय मंत्री श्री हरसिमरत कौर बादल ने तेलंगाना के लक्कमपल्ली में पहले मेगा फूड पार्क का उद्घाटन किया
      
      कृषि उत्पादन में तेलंगाना देश के अग्रणी राज्यों में एक है

      Posted On: 06 SEP 2019 6:12PM by PIB Delhi

    केन्द्रीय खाद्य प्रसंस्करण उद्योग मंत्री श्रीमती हरसिमरत कौर बादल ने तेलंगाना के निजामाबाद जिले में स्थित लक्कमपल्ली गांव में पहले मेगा फूड पार्क का उद्घाटन किया। मेसर्स स्मार्ट एग्रो फूड पार्क प्राइवेट लिमिटेड इस मेगा फूड पार्क का प्रमोटर है। इस अवसर पर केन्द्रीय खाद्य प्रसंस्करण उद्योग राज्य मंत्री श्री रामेश्वर तेली निजामाबाद से लोकसभा के संसद सदस्य श्री अरविन्द धर्मापुरी तथा आरमूर विधानसभा क्षेत्र के विधायक श्री ए जीवन रेड्डी उपस्थित थे।


    श्रीमती बादल ने कहा कि 22 खाद्य प्रसंस्करण इकाइयों में 250 करोड़ रुपये का अतिरिक्त निवेश होगा। इसका कुल राजस्व 14 हजार करोड़ रुपये होगा। पार्क प्रत्यक्ष और अप्रत्यक्ष रूप से 50 हजार युवाओं को रोजगार देगा तथा एक लाख किसान इस सुविधा से लाभान्वित होंगे। मेगा फूड पार्कों से 2022 तक किसानों की आय दोगुनी करने में मदद मिलेगी।


    श्रीमती बादल ने कहा कि प्रधानमंत्री किसान सम्मान निधि के माध्यम से सभी छोटे एवं सीमान्त किसानों को 6 हजार रुपये प्राप्त होंगे। तेलंगाना सरकार भी किसानों को वित्तीय सहायता प्रदान कर रही है। मैंने कृषि मंत्री से निजामाबाद जिले में किसानों के लिए नीम लेपित यूरिया की आपूर्ति के संबंध में बातचीत की है। नीम लेपित यूरिया से धान की बेहतर पैदावार होती है।


    श्रीमती बादल ने कहा कि प्रधानमंत्री श्री नरेन्द्र मोदी के नेतृत्व में मंत्रालय खाद्य प्रसंस्करण उद्योग को बढ़ावा देने पर विशेष ध्यान दे रहा है। खाद्य प्रसंस्करण उद्योग के माध्यम से कृषि क्षेत्र किसानों की आय दोगुनी करने में महत्वपूर्ण योगदान देगा।


    मेगा फूड पार्क योजना के तहत सरकार प्रति परियोजना 50 करोड़ रुपये की वित्तीय सहायता प्रदान करती है। स्मार्ट एग्रो मेगा फूड पार्क से निजामाबाद जिले तथा पड़ोसी निर्मल, जगतियाल, राजन्नासिरसिल्ला कामरेड्डी जिले तथा महाराष्ट्र के नांदेड़ जिले के लोगों को लाभ मिलेगा। इस मेगा फूड पार्क की स्थापना 78 एकड़ भू-क्षेत्र में की गई है। इसकी लागत 108.95 करोड़ रुपये है। इस फूड पार्क के निकट गोदाम, कोल्ड स्टोरेज और डीप फ्रीज भंडार बनाये गए हैं।


    ***


    आर.के.मीणा/आरएनएम/एएम / जेके/सीएल- 28 70

    
    
    (Release ID: 1584426) Visitor Counter : 145
    
    
      Read this release in: English