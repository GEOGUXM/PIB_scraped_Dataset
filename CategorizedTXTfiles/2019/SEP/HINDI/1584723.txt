      उप राष्ट्रपति सचिवालय

      कला दिलों को जोड़ती है : उपराष्‍ट्रपति
      
      
      संगीत भूगोल की परम्‍परागत सीमाओं को तोड़कर लोगों के जीवन को समृद्ध बनाता है;
      
      सुश्री सूर्यगायत्री के कर्नाटक भजन सुने और बाल कलाकार के रूप में उनकी विलक्षण प्रतिभा की सराहना की;
      
      उपराष्‍ट्रपति ने कहा कि सूर्यगायत्री जैसे कलाकारों की भारत की सांस्‍कृतिक विरासत को समृद्ध बनाने और इसे दुनिया तक पहुंचाने में महत्‍वपूर्ण भूमिका है;

      Posted On: 09 SEP 2019 7:56PM by PIB Delhi

    उपराष्‍ट्रपति श्री एम.वेंकैया नायडू ने कहा है कि कला दिलों को जोड़ती है। उन्‍होंने कहा कि संगीत भूगोल की परम्‍परागत सीमाओं को तोड़कर लोगों के जीवन को समृद्ध बनाता है।


    उपराष्‍ट्रपति ने अपने परिवार के सदस्‍यों के साथ नई दिल्‍ली स्थित उपराष्‍ट्रपति भवन में आज शास्‍त्रीय संगीत की गायिका सुश्री सूर्यगायत्री के भजन सुने।


    कर्नाटक संगीत और हनुमान चालीसा की उनकी प्रस्‍तुतियों को सुनने के बाद उपराष्‍ट्रपति ने युवा और प्रतिभाशाली गायिका की सराहना की। उपराष्‍ट्रपति ने कहा कि अपनी गायकी से यू-ट्यूब और अन्‍य मंचों पर सुश्री सूर्यगायत्री ने दुनियाभर के संगीत प्रेमियों के दिलों को जीत लिया है।


    श्री नायडू ने कहा कि सुश्री सूर्यगायत्री जैसे संगीतज्ञों को भारत की समृद्ध और विविध सांस्‍कृतिक विरासत को और समृद्ध करने तथा उसे दुनिया के हर कोने तक ले जाने में महत्‍वपूर्ण भूमिका निभानी है।


    सुश्री सूर्यगायत्री को अनुकरणीय उदाहरण बताते हुए उपराष्‍ट्रपति ने कहा कि उनका समर्पण , सीखने की जिज्ञासा और अपने गुरू की शिक्षाओं का अनुसरण करने के उनके गंभीर प्रयास प्रेरणादायक है। उन्‍होंने विश्‍वास व्‍यक्‍त किया कि सुश्री सूर्यगायत्री को सुनने के बाद अनेक युवा भारत की लुभावनी संगीत परम्‍परा से जुड़ने के लिए प्रेरित होंगे।


    यह कहते हुए कि भारतीय संगीत में गीतों का विशाल खजाना दिल , दिमाग और आत्‍मा को लगातार मजबूती प्रदान करता है, श्री नायडू ने कहा कि भारतीय संगीतज्ञ जैसे स्‍वर्गीय भारत रत्‍न डॉ. एम.एस. सुब्‍बुलक्ष्‍मी, पंडित रवि शंकर और अली अकबर खान तथा अनेक अन्‍य ने दुनिया को एक दुर्लभ और आत्‍मा को ताजगी प्रदान करने वाला संगीत दिया है और इसे दुनिया में लोकप्रिय किया है।


    भारत की परम्‍परागत कला को प्रोत्‍साहित करने के लिए जीएमआर वरलक्ष्‍मी फाउंडेशन की सराहना करते हुए श्री नायडू ने कहा कि भारतीय संस्‍कृति को संरक्षित करने , उसकी रक्षा करने और उसे बढ़ावा देने की तत्‍काल आवश्‍यकता है।


    सुश्री सूर्यगायत्री , जो उत्‍तरी केरल के वड़कारा में पुरामेरी गांव से तालुक रखती है, उन्‍होंने कर्नाटक संगीत की औपचारिक शिक्षा श्रीमती आनंदी और श्री निशांत से ग्रहण की। संगीत और आध्‍यात्‍म की दृष्टि से संगीतकार श्री कुलदीप एम.पई उनके उस्‍ताद रहे।


    सुश्री सूर्यगायत्री को 10 वर्ष की उम्र में मुम्‍बई शनमुखानंद सभा द्वारा संगीत के क्षेत्र में एम.एस.सुब्‍बुलक्ष्‍मी फैलोशिप , त्रिवेन्‍द्रम कलानिधि संगीत रत्‍न पुरस्‍कार और 2017 में समाज शक्ति पुरस्‍कार सहित अनेक पुरस्‍कारों से सम्‍मानित किया जा चुका है। हरिहरपुत्र भजन समाज मुम्‍बई ने उन्‍हें उनके गुरू कुलदीप एम.पई के साथ सम्‍मानित किया।


    ***


    आर.के.मीणा/आरएनएम/एएम/केपी/जीआरएस- 2951

    
    
    (Release ID: 1584723) Visitor Counter : 176
    
    
      Read this release in: English