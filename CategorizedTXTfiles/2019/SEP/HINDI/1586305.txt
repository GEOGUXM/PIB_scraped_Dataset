      प्रधानमंत्री कार्यालय

      सबके लिए स्‍वास्‍थ्‍य सुविधा पर यूएनजीए उच्‍चस्‍तरीय बैठक में प्रधानमंत्री का सम्‍बोधन
      Posted On: 23 SEP 2019 11:50PM by PIB Delhi


      प्रधानमंत्री श्री नरेन्‍द्र मोदी ने 23 सितम्‍बर , 2019 को सबके लिए स्वास्‍थ्‍य कवरेज पर यूएनजीए उच्चस्तरीय बैठक को सम्बोधित किया।


      प्रधानमंत्री ने सबके लिए स्‍वास्‍थ्‍य कवरेज प्राप्‍त करने के लिए भारत द्वारा उठाये गए कदमों को रेखांकित किया। उन्‍होंने कहा कि स्‍वास्‍थ्‍य का मतलब सिर्फ बीमारियों से मुक्‍त रहना नहीं है। एक स्‍वस्‍थ जीवन प्रत्‍येक नागरिक का अधिकार है। इसे सुनिश्चित करने की जिम्‍मेदारी सरकार पर है।


      उन्‍होंने कहा कि भारत ने इस विषय पर एक समग्र दृष्टिकोण अपनाया है और सरकार स्‍वास्‍थ्‍य देखभाल के चार प्रमुख आयामों पर कार्य कर रही है:


      · रोगनिरोधी स्‍वास्‍थ्‍य देखभाल


      · किफायती स्‍वास्‍थ्‍य सुविधा


      · आपूर्ति को बेहतर बनाना


      · मिशन मोड में कार्यान्‍वयन


      प्रधानमंत्री ने कहा कि योग , आयुर्वेद और चुस्‍ती-दुरूस्‍ती पर विशेष जोर तथा 1 , 25 , 000 आरोग्‍य केन्‍द्रों के निर्माण से रोग निरोधी स्‍वास्‍थ्‍य देखभाल और जीवनशैली से होने वाली बीमारियों यथा मधुमेह , रक्‍तचाप , अवसाद आदि के नियंत्रण में सहायता मिली है। ई-सिगरेट पर प्रतिबंध , स्‍वच्‍छ भारत अभियान के माध्‍यम से अधिक जागरूकता तथा टीकाकरण अभियानों ने स्‍वास्‍थ्‍य को बेहतर बनाने में योगदान दिया है।


      ‘ प्रधानमंत्री श्री नरेन्‍द्र मोदी ने कहा कि किफायती स्‍वास्‍थ्‍य सुविधा सुनिश्चित करने के लिए भारत ने दुनिया की सबसे बड़ी स्‍वास्‍थ्‍य बीमा योजना-आयुष्‍मान भारत की शुरूआत की है। इस योजना के तहत 50 करोड़ गरीबों को 5 लाख रुपए (7 , 000 डॉलर) वार्षिक तक की निशुल्‍क चिकित्‍सा सुविधा दी गई है। ऐसी 5 , 000 से अधिक दवा की दुकानें हैं , जहां 800 से अधिक किस्‍म की दवाएं किफायती दर पर उपलब्‍ध हैं।


      उन्‍होंने कहा कि गुणवत्‍तापूर्ण मेडिकल शिक्षा और मेडिकल अवसंरचना विकास के लिए ऐतिहासिक कदम उठाए गए हैं।


      प्रधानमंत्री ने राष्‍ट्रीय पोषण मिशन की भूमिका के बारे में कहा कि इससे मां और बच्‍चे की पोषण संबंधी स्थिति बेहतर हुई है। उन्‍होंने कहा कि भारत 2025 तक तपेदिक को पूरी तरह समाप्‍त करने के लिए प्रतिबद्ध है। भारत ने वैश्विक लक्ष्‍य 2030 से 5 वर्ष पहले ही यह लक्ष्‍य हासिल करना तय किया है। उन्‍होंने कहा कि वायु प्रदूषण और जानवरों से फैलने वाली बीमारियों के लिए अभियान चलाना बहुत महत्‍वपूर्ण है।


      भारत के प्रयास अपनी सीमाओं तक ही सीमित नहीं हैं। भारत अन्‍य देशों को टेलीमेडिशन के माध्‍यम से किफायती स्‍वास्‍थ्‍य देखभाल की सुविधा प्रदान कर रहा है।


      इस उच्‍चस्‍तरीय बैठक का विषय था - ‘ सबके लिए स्‍वास्‍थ्‍य कवरेज: स्‍वस्‍थ विश्‍व के निर्माण के लिए सबके साथ आगे बढ़ना। ’ इसका लक्ष्‍य सरकारों और राष्‍ट्र प्रमुखों से 2030 तक सबके लिए स्‍वास्‍थ्‍य कवरेज के लिए राजनीतिक प्रतिबद्धता सुनिश्चित कराना है। इस बैठक को संयुक्‍त राष्‍ट्र के लगभग 160 सदस्‍य देश सम्‍बोधित करेंगे।


      2015 में राष्‍ट्र प्रमुखों और सरकारों ने 2030 तक सबके लिए स्‍वास्‍थ्य कवरेज के लिए प्रतिबद्धता व्‍यकत की थी। इसमें वित्‍तीय जोखिम सुरक्षा , गुणवत्‍तापूर्ण स्‍वास्‍थ्‍य सुविधाओं तक पहुंच तथा सभी के लिए सुरक्षित , प्रभावी , गुणवत्‍तापूर्ण व किफायती जरूरी दवाएं एवं टीके तक पहुंच आदि को शामिल किया गया है।


      ***


      आर.के.मीणा/आरएनएम/एएम/जेके/आरएन – 3250


    

    
    (Release ID: 1586305) Visitor Counter : 35
    
    
      Read this release in: Assamese , English , Urdu , Marathi , Bengali , Punjabi , Gujarati , Tamil , Kannada