      शिक्षा मंत्रालय

      भारत संयुक्‍त अंतरराष्‍ट्रीय हैकाथन के दूसरे संस्‍करण ‘सिंगापुर भारत हैकाथन 2019’ की मेजबानी करेगा, आईआईटी मद्रास में 28 और 29 सितंबर, 2019 को आयोजन
      
      प्रधानमंत्री ‘सिंगापुर भारत हैकाथन 2019’ के आईआईटी मद्रास के प्रतिभातगियों को 30 सितंबर को संबोधित करेंगे

      Posted On: 26 SEP 2019 5:04PM by PIB Delhi

    भारत संयुक्त अंतरराष्ट्रीय हैकाथन के दूसरे संस्करण ‘ सिंगापुर भारत हैकाथन 2019 ’ का आईआईटी मद्रास में 28 और 29 सितंबर , 2019 को आयोजन करेगा। उच्‍च शिक्षा विभाग के सचिव श्री आर.सुब्रह्मण्‍यम ने आज नई दिल्‍ली में एक संवाददाता सम्‍मेलन में इस बारे में बताया कि सिंगापुर भारत हैकाथन प्रधानमंत्री श्री नरेन्‍द्र मोदी की पहल है। भारत और किसी अन्‍य देश के बीच यह अपने किस्‍म का पहला संयुक्‍त अंतरराष्‍ट्रीय हैकाथन है। इस संयुक्‍त अंतरराष्‍ट्रीय हैकाथन का लक्ष्‍य भारत और शेष विश्‍व के छात्र समुदाय के बीच संबंध और सहयोग को बढ़ावा देना तथा हमारे समाज की कुछ चुनौतीपूर्ण समस्‍याओं का नवोन्‍मेषी तथा लीक से हटकर समाधान तलाशना है।


    श्री आर.सुब्रह्मण्‍यम ने बताया कि मानव संसाधन विकास मंत्रालय (एमएचआरडी) , एमएचआरडी का नवाचार प्रकोष्‍ठ (एमआईसी) , अखिल भारतीय तकनीकी शिक्षा परिषद (एआईसीटीई) , नानयांग टेक्‍नोलॉजिकल यूनिवसिर्टी (एनटीयू) , सिंगापुर और एनटीयूटिव पीटीई लिमिटेड संयुक्त अंतरराष्ट्रीय हैकाथन के दूसरे संस्करण ‘ सिंगापुर भारत हैकाथन 2019 ’ का आईआईटी मद्रास , चेन्‍नई में सह आयोजन कर रहे हैं। उन्‍होंने बताया कि ‘ सिंगापुर भारत हैकाथन 2019 ’ का आरंभ 28 सितंबर , 2019 को मानव संसाधन विकास राज्‍य मंत्री श्री संजय शामराव धोत्रे की मौजूदगी में होगा।


    उन्‍होंने बताया कि प्रधानमंत्री श्री नरेन्‍द्र मोदी 30 सितंबर , 2019 को प्रतिभागियों को संबोधित करेंगे और ‘ सिंगापुर भारत हैकाथन 2019 ’ के विजेताओं को पुरस्‍कार प्रदान करेंगे। इस अवसर पर सिंगापुर के शिक्षा मंत्री श्री ओंग ये कुंग , केंद्रीय मानव संसाधन विकास मंत्री श्री रमेश पोखरियाल निशंक भी इस अवसर पर उपस्थित रहेंगे।


    उन्‍होंने बताया कि लगातार 36 घंटे के सिंगापुर भारत हैकाथन में छात्र विषयों पर केंद्रित रचनात्‍मक और नवाचारी समाधान विकसित करेंगे। ‘स्‍मार्ट कैंपस’ विषय पर आधारित सिंगापुर भारत हैकाथन का पहला संस्‍करण नवंबर , 2018 में एनटीयू सिंगापुर में हुआ था।


    इस साल का हैकाथन तीन विषयों पर केंद्रित है- ‘अच्‍छी सेहत और तंदुरुस्‍ती’, ‘अच्‍छी शिक्षा’ तथा ‘किफायती और स्‍वच्‍छ ऊर्जा’। सिंगापुर भारत हैकाथन 2019 में 20 टीमें हैं और ऐसा पहली बार हो रहा है जब प्रत्‍येक प्रतिभागी टीम में तीन छात्र भारत और तीन छात्र सिंगापुर से होंगे , और इस प्रकार संस्‍कृति और विचारों के आदान-प्रदान का मार्ग प्रशस्‍त होगा। सबसे ज्‍यादा नवाचारी समाधान प्रस्‍तुत करने वाली टीम को 10,000 डॉलर , दूसरी , तीसरी और चौथी विजेता टीमों को क्रमश: 8 , 000 डॉलर 6 , 000 डॉलर और 4 , 000 डॉलर दिए जाएंगे। आगे ले जाने की उच्‍च संभावना वाले समाधान प्रस्‍तुत करने वाली छह अन्‍य टीमों को ‘ प्रोत्‍साहन पुरस्‍कार ’ दिए जाएंगे। इसके लिए प्रत्‍येक टीम को 2 , 000 डॉलर की राशि दी जाएगी।


    ******


    आर.के.मीणा/आरएनएम/एएम/आरके/एनआर – 3258

    
    
    (Release ID: 1586346) Visitor Counter : 175
    
    
      Read this release in: English , Urdu , Malayalam