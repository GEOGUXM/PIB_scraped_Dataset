      रेल मंत्रालय

      श्री पीयूष गोयल ने झारखंड में दुमका और पोड़ैयाहाट के बीच नई पैसेंजर ट्रेन संख्‍या 53561/53562 को वीडियो कांफ्रेंसिंग के माध्‍यम से रवाना किया
      
      यह नई पैसेंजर ट्रेन हंसडीहा-गोड्डा परियोजना के भाग हंसडीहा-पोड़ैयाहाट ब्रोडगेज लाइन पर चलेगी
      
      यह ट्रेन आर्थिक प्रगति और विकास के लिए झारखंड के क्षेत्रों को आपस में जोड़ेगी
      
      Posted On: 17 SEP 2019 5:58PM by PIB Delhi


    रेलवे और वाणिज्‍य तथा उद्योग मंत्री श्री पीयूष गोयल ने आज नई दिल्‍ली में झारखंड में दुमका और पोड़ैयाहाट के बीच नई पैसेंजर ट्रेन संख्या 53561/53562 को वीडियो कांफ्रेंसिंग के माध्यम से रवाना किया।


    इस अवसर पर श्री गोयल ने कहा कि भारतीय रेलवे बिरसामुंडा के जन्‍म स्‍थान झारखंड में रेलवे सेवाएं उपलब्‍ध कराकर आर्थिक प्रगति और विकास लाने के लिए प्रतिबद्ध है। हंसडीहा-गोड्डा लाइन परियोजना का कार्य वर्ष 2017 में शुरू हुआ था और दो वर्षों के अंदर ही इस लाइन का आधा कार्य पूरा हो चुका है। बाकी कार्य भी 7-8 महीनों में पूरा होने की संभावना है। भारतीय रेलवे ने झारखंड राज्‍य में 50 नई ट्रेनें शुरू की हैं और 100 स्‍टेशनों पर कई ट्रेनों के स्‍टॉप बढ़ाए गए हैं।


    दुमका और पोड़ैयाहाट के बीच चलने वाली इस नई पैसेंजर सेवा से मार्ग में पड़ने वाले सभी स्‍टेशनों (न्‍यू मदनपुर , बारापलासी , नोनीहाट , कुरमहाट , हंसडीहा और गंगवारा) स्‍टेशनों को कनेक्टिविटी उपलब्‍ध होगी। नई रेल सेवा में 8 डिब्‍बे होंगे और यह ट्रेन सप्‍ताह में रविवार को छोड़कर 6 दिन उपलब्‍ध होगी।


    यह नई पैसेंजर ट्रेन जन प्रतिनिधियों और दुमका तथा गोड्डा संसदीय निर्वाचन क्षेत्रों की यात्री जनता की लम्‍बे समय से लंबित मांग पूरी होगी। हंसडीहा- पोड़ैयाहाट नई ब्रोडगेज लाइन (15.5 किलोमीटर) हंसडीहा-गोड्डा नई लाइन परियोजना (32 किलोमीटर) का हिस्‍सा है।


    ***


    आर.के.मीणा/आरएनएम/एएम/आईपीएस/वाईबी – 3073

    
    
    (Release ID: 1585343) Visitor Counter : 183
    
    
      Read this release in: English , Urdu , Bengali