      उपभोक्‍ता कार्य, खाद्य एवं सार्वजनिक वितरण मंत्रालय

      केंद्रीय उपभोक्ता मामले, खाद्य और सार्वजनिक वितरण मंत्री श्री रामविलास पासवान ने एकल प्लास्टिक उपयोग का उपयुक्त विकल्प खोजने के लिए विभिन्न हितधारकों के साथ बैठक की
      Posted On: 09 SEP 2019 6:46PM by PIB Delhi


      केंद्रीय उपभोक्ता मामले , खाद्य और सार्वजनिक वितरण मंत्री श्री रामविलास पासवान ने आज एकल प्लास्टिक का उपयुक्त विकल्प खोजने के लिए प्लास्टिक बोतल उद्योग के प्रमुख हितधारकों और विभिन्न मंत्रालयों के वरिष्ठ सरकारी अधिकारियों के साथ बैठक की। बैठक के दौरान शीशा , धातु , पेपर और प्राकृतिक पॉलिमर सहित प्लास्टिक के विभिन्न विकल्पों पर चर्चा की गई। मंत्रालय के वरिष्ठ आर्थिक सलाहकार ने प्लास्टिक से जुड़े विभिन्न खतरों के बारे में जानकारी दी। उन्होंने कहा कि सूक्ष्म प्लास्टिक मिट्टी और जल संसाधनों को दूषित करने के साथ-साथ जानवरों के ऊतकों को भी प्रभावित करता है। उन्होंने कहा कि यह वक्त की जरूरत है कि हमें प्लास्टिक का उपयुक्त विकल्प खोजना होगा।


      केंद्रीय उपभोक्ता मामले , खाद्य और सार्वजनिक वितरण मंत्री श्री रामविलास पासवान ने कहा कि प्लास्टिक पर्यावरण को नुकसान पहुंचाने में एक प्रमुख भूमिका निभाता है और इससे मानव और पशुओं के स्वास्थ्य पर भी प्रतिकूल प्रभाव पड़ता है। श्री पासवान ने कहा कि गायों के पेट से कई किलोग्राम प्लास्टिक सामग्री निकल रही है। मुंबई के समुद्र तटों से और यमुना जैसी हमारी नदियों से भी प्लास्टिक एकत्र किया गया है। उन्होंने आगे कहा कि रिसाइक्लिंग एक स्थायी समाधान नहीं है और प्लास्टिक को प्रतिबंधित करना तथा इसका वैकल्पिक साधन खोजना ही एक स्थायी समाधान होगा। श्री पासवान ने इस बात पर जोर दिया कि इसके लिए एक विकल्प खोजने की आवश्यकता है , जो समान रूप से सस्ता और विश्वसनीय हो। उन्होंने कहा कि कागज की बोतल भी एक विकल्प नहीं है क्योंकि इसमें भी कुछ प्लास्टिक मिलाया जाता है।


      श्री रामविलास पासवान ने बोतलबंद पानी के निर्माताओं को अगले तीन दिनों में वैकल्पिक पैकेजिंग समाधान के साथ आने और सभी निर्माताओं को 11 सितंबर तक अपने सुझाव भेजने को कहा। उन्होंने बताया कि कैबिनेट सचिव की अध्यक्षता में एक अंतर-मंत्रालय समिति का गठन किया गया है जो चरणबद्ध तरीके से एकल प्लास्टिक उपयोग पर प्रतिबंध लगाने के मामले को देखेगा। प्राप्त सुझावों को अंतर-मंत्रालय पैनल और प्रधानमंत्री कार्यालय (पीएमओ) को भेजा जाएगा , जिसके बाद अंतिम निर्णय सरकार द्वारा लिया जाएगा।


      बैठक के बाद मीडिया को संबोधित करते हुए श्री पासवान ने कहा कि प्रतिबंध रोजगार को प्रभावित नहीं करेगा क्योंकि प्लास्टिक का विकल्प रोजगार पैदा करेगा। रेल मंत्रालय जो ' रेल नीर ’ ब्रांड के तहत बोतलबंद पानी की बिक्री करता है , वह बोतल को प्राकृतिक तरीके से गलने योग्य बनाने के लिए पॉलिमर सहित अन्य विकल्पों की तलाश कर रहा है।


      बैठक के दौरान , वर्तमान में राष्ट्रीय और अंतर्राष्ट्रीय स्तर पर प्रतिबंधों सहित विभिन्न प्लास्टिक सामग्रियों की स्थिति पर चर्चा की गई। बैठक में भाग लेने वाले सभी प्रतिभागियों ने इस बात पर सहमति जताई कि नई पैकिंग सामग्रियों को विकसित करने तथा पर्यावरण प्रदूषण के खतरे से निपटने के लिए नए विकल्पों की आवश्यकता है। बैठक में उपभोक्ता मामले मंत्रालय के सचिव श्री अविनाश के श्रीवास्तव , भारतीय मानक ब्यूरो (बीआईएस) के महानिदेशक , एफएसएसएआई , सीआईपीईटी , सीएसआईआर सहित बिसलेरी , किनले और पेप्सी कंपनी जैसे बड़े निजी हितधारकों और पर्यावरण एंव वन , जल शक्ति , पेट्रोलियम , रेल मंत्रालय के अधिकारियों ने भाग लिया।


      ***


      आर.के.मीणा/आरएनएम/एएम/केजे- 2940


    

    
    (Release ID: 1584712) Visitor Counter : 83
    
    
      Read this release in: English