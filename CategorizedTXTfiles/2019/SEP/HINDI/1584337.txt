      सूचना और प्रसारण मंत्रालय

      44वें टोरंटो अंतर्राष्‍ट्रीय फिल्‍म महोत्‍सव 2019 में भारत पवेलियन का उद्घाटन किया गया
      
      आईएफएफआई 2019 के पोस्‍टर और ब्रोशर का विमोचन किया गया
      
      Posted On: 06 SEP 2019 2:41PM by PIB Delhi


    कनाडा में भारत के उच्‍चायुक्‍त श्री विकास स्‍वरूप ने आज 44वें टोरंटो अंतर्राष्‍ट्रीय फिल्‍म महोत्‍सव (टीआईएफएफ) 2019 में भारत पवेलियन का उद्घाटन किया। टीआईएफएफ 2019 में भारत पवेलियन के उद्घाटन से विदेशी बाजारों में भारतीय सिनेमा को दर्शाने के लिए एक मंच मिलने के साथ-साथ व्‍यापार के नये अवसर भी मिलेंगे।


    इस वर्ष बाद में गोवा में आयोजित भारतीय अंतर्राष्‍ट्रीय फिल्‍म महोत्‍सव(आईएफएफआई) का स्‍वर्ण जयंती आयोजन इस उद्घाटन की मुख्‍य विशेषताओं में शामिल है। इस अवसर पर भारतीय अंतर्राष्‍ट्रीय फिल्‍म महोत्‍सव 2019 के पोस्‍टर और ब्रोशर का भी विमोचन किया गया। भागीदारों ने महोत्‍सव में वर्टिकलों , रेट्रोस्‍पेक्टिवों , मास्‍टरक्‍लासों और वार्तालाप सत्रों जैसे विभिन्‍न कार्यक्रमों में गहरी रूचि दिखाई। उनमें से कई भागीदारों ने आईएफएफआई में आयोजित तकनीकी अधिवेशनों के लिए सिनेमा के प्रशंसकों और भागीदारों के रूप में गोवा आने के प्रति अपनी गहरी रूचि दर्शायी।


    इस अवसर पर श्री विकास स्‍वरूप ने कहा , ‘भारतीय फिल्‍मों ने फिल्‍म के निर्माण में विश्‍व भर में एक नया मापदंड कायम किया है। आज प्रत्‍येक फिल्‍म महोत्‍सव भारत के सॉफ्ट पावर की व्‍यापक संभावना को मान्‍यता देता है। टीआईएफएफ, 50वें भारतीय अंतर्राष्‍ट्रीय फिल्‍म महोत्‍सव 2019 की वैश्विक पहुंच के लिए एक आदर्श मंच है।’


    उद्घाटन समारोह – भागीदार और चर्चा


    भारत पवेलियन के उद्घाटन समारोह में फिल्‍म निर्माण क्षेत्र और फिल्‍म महोत्‍सवों से जुड़े लगभग 60 प्रख्‍यात हस्तियों ने भाग लिया। कार्यक्रम में उपस्थित कुछ गणमान्‍य व्‍यक्तियों में टोरंटो अंतर्राष्ट्रीय फिल्म महोत्सवके उद्योग निदेशकश्री ज्योफ मैकनागटन , हार्टलैंड फिल्म फेस्टिवल,इंडियानापोलिस, इंडियाना, अमेरिका की वरिष्‍ठ अंतर्राष्‍ट्रीय प्रोग्राम कंसल्‍टेंट सुश्री हन्‍ना फिशर, लायनहार्ट प्रोडक्शन हाउस के सीईओ श्री रोजर नय्यर, यूरोपीय फिल्म बाजार की विपणन प्रमुख सुश्री जान वोल्फ, टोरंटो अंतर्राष्‍ट्रीय फिल्‍म महोत्‍सव के उद्योग की वरिष्‍ठ समन्‍वयक सुश्री ब्रिटनी एलन आदि शामिल हैं।


    इस कार्यक्रम में विभिन्‍न विषयों पर चर्चा की गई , जिनमें आईएफएफआई 2019 के स्‍वर्ण जयंती आयोजन में भागीदारी और महोत्‍सव के दौरान प्रोग्रामिंग की प्रकृति के बारे में विवरण शामिल हैं। हितधारकों को भारत में फिल्‍म निर्माण के लिए एक ही स्‍थान पर सभी प्रकार की स्‍वीकृतियों के बारे में सरकार द्वारा उठाए गए कदमों के बारे में बताया गया।


    पृष्‍ठभूमि


    भारतीय उद्योग परिसंघ (सीआईआई)के सहयोग से भारत सरकार का सूचना एवं प्रसारण मंत्रालय 5-15 सितंबर , 2019 के बीच कनाडा के टोरंटो में टोरंटो अंतर्राष्‍ट्रीय फिल्‍म महोत्‍सव में अपनी भागीदारी कर रहा है। भारतीय प्रतिनिधिमंडल में फिल्‍म महोत्‍सव निदेशालय के अपर महानिदेशक श्री चैतन्‍य प्रसाद और सूचना एवं प्रसारण मंत्रालय की उपसचिव (फिल्‍म) सुश्री धनप्रीत कौर शामिल हैं।


    ***


    आर.के.मीणा/आरएनएम/एएम/एसकेएस/वाईबी – 2851


    

    
    (Release ID: 1584337) Visitor Counter : 234
    
    
      Read this release in: Marathi , English , Urdu