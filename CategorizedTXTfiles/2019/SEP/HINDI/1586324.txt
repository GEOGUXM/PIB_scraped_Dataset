      रेल मंत्रालय

      रेलवे बोर्ड ने वीडियो कांफ्रेंस के जरिये जोनल रेलवे के जीएम,डीआरएम के साथ उच्‍च स्‍तरीय समीक्षा बैठक की
      
      श्री सुरेश सी.अंगड़ी ने सुरक्षा, समय की पाबंदी, स्‍टेशनों और रेलगाडि़यों की स्‍वच्‍छता और रखरखाव तथा यात्रियों की सहूलियत में सुधार लाने की दिशा में कार्य करने के निर्देश दिए
      
      श्री विनोद कुमार यादव ने महाप्रबंधकों को सुरक्षा से संबंधित परियोजनाओं की कड़ी निगरानी के लिए निर्देश दिए

      Posted On: 26 SEP 2019 4:29PM by PIB Delhi

    रेल राज्‍य मंत्री श्री सुरेश सी.अंगड़ी , रेलवे बोर्ड के अध्‍यक्ष श्री विनोद कुमार यादव ने रेलवे बोर्ड के सदस्‍यों के साथ वीडियो कांफ्रेंस के जरिये अगस्‍त तक के कार्य निष्‍पादन के बारे में जोनल रेलवे/ उत्‍पादन इकाइयों के सभी महाप्रबंधकों (जीएम) और मंडलीय रेलवे प्रबंधकों (डीआरएमएस) के साथ समीक्षा बैठक की।


    बैठक में सुरक्षा, समय की पाबंदी, माल का लदान, यात्री यातायात, अवसंरचना से संबंधित परियोजनाएं, इंजन और डिब्‍बों का निर्माण तथा वर्तमान में जारी भारतीय रेलवे की विकास संबंधी परियोजनाओं पर चर्चा की गई।


    रेल राज्‍य मंत्री श्री सुरेश सी. अंगड़ी ने अगस्‍त, 2019 में जोन और मंडलों के उत्‍कृष्‍ट कार्य निष्‍पादन के लिए सराहना की और सुरक्षा, समय की पाबंदी, स्टेशनों और रेलगाडि़यों की स्वच्छ‍ता एवं रखरखाव तथा यात्रियों की सहूलियत में सुधार लाने की दिशा में कार्य करने के निर्देश दिए ताकि जनता की अपेक्षाओं को पूरा किया जा सके। श्री अंगड़ी ने इस बात पर जोर दिया कि भारतीय रेल के सभी अधिकारी एक टीम के रूप में कार्य करें ताकि भारतीय रेल और देश की प्रगति के लिए निर्धारित लक्ष्‍यों और उद्देश्‍यों को समयबद्ध रूप से पूरा किया जा सके।


    चालू वर्ष में जोनल रेलवे के कार्य निष्‍पादन संबंधी विवरण की समीक्षा करते हुए रेलवे बोर्ड के अध्‍यक्ष श्री विनोद कुमार यादव ने महाप्रबंधकों से रेलगाडि़यों के परिचालन में सुरक्षा सुनिश्चित करने से संबंधित परियोजनाओं की बारीकी से निगरानी करने के निर्देश दिए। श्री यादव ने सुरक्षा से संबंधित कार्यों जैसे रोड ओवर ब्रिज (आरओबी)/ रोड अंडर ब्रिज (आरयूबी), हैवी मैन्‍ड लेवल क्रॉसिंग्‍स की इंटरलॉकिंग, पुरानी मैकेनिकल सिग्‍नलिंग को इलेक्‍ट्रॉनिक सिग्‍नलिंग से बदलने के कार्य आदि को तेजी से पूरा किए जाने पर बल दिया। श्री यादव ने मैन्‍ड लेवल क्रॉसिंग्‍स (एमएलसी) को हटाने के कार्य में हो रही अच्‍छी प्रगति के लिए क्षेत्रों को बधाई दी, जो सुरक्षा स्थिति में सुधार लाने की दिशा में प्रमुख पहल है। अप्रैल-अगस्‍त 2019 के बीच 534 एमएलसी को समाप्‍त किया गया जबकि पिछले साल इसी अवधि में 167 एमएलसी को समाप्‍त किया गया था। श्री यादव ने मेल/एक्‍सप्रेस रेल गाडि़यों में समय की पाबंदी में महत्‍वपूर्ण सुधार लाने के लिए अधिकारियों की सराहना की। मेल/एक्‍सप्रेस रेल गाडि़यों में समय की पाबंदी का स्‍तर पिछले साल के 67 प्रतिशत की तुलना में 74 प्रतिशत तक पहुंच चुका है। इसके अलावा प्रति ट्रेन नुकसान समय में भी काफी कमी आई है। श्री यादव ने 4,926 स्‍टेशनों पर फ्री वाई-फाई उपलब्‍ध कराने के लिए रेलटेल और मंडलों की भी सराहना की।


    बैठक में जोन और मंडलों को महात्‍मा गांधी की 150वीं जयंती समारोह के संबंध में सभी तैयारियां पूरी करने के निर्देश दिए। इस दिशा में उठाए जा रहे विभिन्‍न कदमों में रेलवे परिसरों से एक बार इस्‍तेमाल होने वाले प्‍लास्टिक का उन्‍मूलन, बॉटल क्रशिंग मशीनों के प्रावधान, स्‍टेशनों, रेल गाडि़यों और रेल परिसरों की सफाई, पौध रोपण तथा 150 ट्रैक साइड नर्सरियों का विकास शामिल है।


    ******


    आर.के.मीणा/आरएनएम/एएम/आरके/एनआर – 3253

    
    
    (Release ID: 1586324) Visitor Counter : 181
    
    
      Read this release in: English , Urdu , Malayalam