      गृह मंत्रालय

      श्री जी किशन रेड्डी ने विभिन्न अर्ध सैन्‍य बलों द्वारा पोरबंदर में आयोजित साइकिल रैली को हरी झंडी दिखाकर रवाना किया
      
      अहिंसा, स्‍वच्‍छता और नो टू ड्रग्‍स के संदेश के साथ 500 साइकिल चालक हुए रवाना

      Posted On: 07 SEP 2019 12:06PM by PIB Delhi

    केंद्रीय गृह राज्य मंत्री , श्री किशन रेड्डी ने विभिन्न अर्ध सैन्‍य बलों द्वारा संयुक्‍त रूप से आयोजित एक साइकिल रैली को हरी झंडी दिखाकर रवाना किया। इस कार्यक्रम में बीएसएफ , सीआरपीएफ , सीआईएसएफ , एसएसबी , असम राइफल्स , आईटीबीपी , एनएसजी सहित विभिन्न अर्ध सैन्‍य बलों के जवान भाग ले रहे हैं। इस रैली का आयोजन पोरबंदर में महात्मा गांधीजी की 150वीं वर्षगांठ के उपलक्ष्य में आयोजित समारोहों के एक भाग के रूप में किया गया है। रैली के दौरान 500 साइकिल चालक अहिंसा , स्‍वच्‍छता और नो टू ड्रग्स के एक संदेश के साथ पोरबंदर से नई दिल्ली तककी यात्रा करेंगे।


    महात्मा गांधी के दर्शन के बारे में विचार व्‍यक्‍त करते हुए , श्री रेड्डी ने कहा कि गांधी जी संपूर्ण विश्‍व के लिए सत्य और अहिंसा के प्रतीक हैं। उनकी एक समतावादी , समावेशी , दीर्घकालिक और शांतिपूर्ण समाज की परिकल्‍पना आज भी सबसे अधिक प्रासंगिक है , क्योंकि दुनिया वैश्विक आतंकवाद , कट्टरता , अतिवाद जैसी समस्याओं का सामना कर रही है। राष्ट्रपिता ने दुनिया को सिखाया कि मानव जाति के सामने आने वाली समस्याओं का समाधान शांति और अहिंसा के माध्यम से किया जा सकता है।


    श्री रेड्डी ने कहा कि सरकार महात्मा गांधी की 150वीं जयंती व्‍यापक स्‍तर पर मना रही है और विभिन्न कार्यक्रमों के माध्यम से , उनके विचारों और परिकल्‍पनाओं से लोगों को अवगत कराया जाएगा। उन्होंने बापू के स्वतंत्रता से अधिक स्वच्छता महत्‍वपूर्ण है , के संदेश का भी स्‍मरण किया। इस संदर्भ में , मंत्री महोदय ने प्रधानमंत्रीश्री नरेंद्र मोदी के ' स्वच्छ भारत ' अभियान के दृष्टिकोण और 2 अक्टूबर , 2019 से भारत को प्लास्टिक मुक्त बनाने के लिए राष्ट्र को किए गए आह्वान पर भी प्रकाश डाला। उन्होंने 11 सितंबर , 2019 से प्रारंभ होने वाले ' स्वच्छ ही सेवा ' कार्यक्रम के बारे में भी चर्चा की।


    श्री रेड्डी ने राष्ट्र की सेवा के लिए अदम्य भावना और समर्पण के लिए अर्धसैनिक बलों की प्रशंसा की। उन्‍होंने कहा कि “ सीमाओं पर हमारे सैनिक हमारे देश की संप्रभुता और अखंडता की रक्षा और सुरक्षा के लिए प्रतिदिन संघर्ष करते हैं। उन्‍होंने केंद्रीय सशस्त्र पुलिस बलों के परिवारों को आश्वस्त करते हुए कहा कि पूरा देश जवानों के साथ मजबूती से खड़ा है और उनके द्वारा दिए जा रहे बलिदानों का ह्रदय से सम्मान करता है।


    साइकिल रैली के बारे में विचार व्‍यक्‍त करते हुए , श्री रेड्डी ने कहा कि यह प्रयास निश्चित रूप से जनता में सुरक्षा बलों की सकारात्मक और सामंजस्यपूर्ण छवि बनाने में महत्वपूर्ण भूमिका निभाएगा। यह कार्यक्रम महात्मा गांधी के ' स्वच्छ भारत ' के संदेशों और विचारों को आम जन तक पहुंचाने और राष्ट्रीय एकता एवं अखंडता को बनाए रखने में भी सार्थक भूमिका निभाएगा। श्री रेड्डी ने कहा कि यह लोगों को गांधीजी के दिखाए मार्ग पर चलने के लिए प्रोत्साहित करेगा और आने वाले दिनों में राष्ट्र के बेहतर भविष्य के निर्माण में सहायता प्रदान करेगा।


    ***


    आर.के.मीणा/आरएनएम/एएम/एसएस/एसएस – 2884

    
    
    (Release ID: 1584474) Visitor Counter : 107
    
    
      Read this release in: English