      वाणिज्‍य एवं उद्योग मंत्रालय

      यूनान के थेस्सालोनिकी अंतर्राष्ट्रीय मेले में भारत ने हिस्सा लिया
      Posted On: 09 SEP 2019 3:23PM by PIB Delhi


    वाणिज्य एवं उद्योग राज्य मंत्री श्री हरदीप सिंह पुरी के नेतृत्व में भारतीय प्रतिनिधिमंडल ने यूनान के थेस्सालोनिकी अंतर्राष्ट्रीय मेले (टीआईएफ) में हिस्सा लिया। प्रतिनिधिमंडल में वरिष्ठ अधिकारी, व्यापारी और प्रतिष्ठित भारतीय उद्यमी शामिल थे।


    84वें टीआईएफ में भारत में विशेष आमंत्रित देश है। नव भारत मंडप का उद्घाटन 7 सितंबर, 2019 को यूनान गणराज्य के प्रधानमंत्री श्री कायरियाकोस मितसोताकिस और वाणिज्य एवं उद्योग राज्य मंत्री श्री हरदीप सिंह पुरी ने किया था। व्यापार मेले के दौरान श्री पुरी ने प्रेस के साथ बातचीत की और दोनों देशों के बीच द्विपक्षीय व्यापार संबंधों को मजबूत बनाने के लिए दक्षिण-पूर्व यूरोप के विस्तृत क्षेत्र तथा यूनान में भारतीय व्यापार के विकास की संभावनाओं को रेखांकित किया।


    श्री हरदीप सिंह पुरी ने कहा कि 2025 तक भारत की अर्थव्यवस्था पांच ट्रिलियन अमेरिकी डॉलर तक पहुंच जाने की उम्मीद है और वह विश्व की सबसे बड़ी अर्थव्यवस्थाओं में शामिल हो जाएगा। उन्होंने कहा कि यूनान यूरोपीय संघ, यूरोजोन और अंतर्राष्ट्रीय संगठनों का सदस्य है तथा वह प्रौद्योगिकी, एयरोस्पेस, औषधि, कृषि उत्पाद और प्रसंस्करण, ऊर्जा, नौवहन, पर्यटन, खनन, खाद्य तथा संस्कृति जैसे प्रमुख क्षेत्रों के मद्देनजर भारतीय कंपनियों के लिए यूरोपीय देशों का केन्द्र बन सकता है।


    श्री पुरी ने कहा कि भारत आज इंजीनियरिंग, प्रौद्योगिकी, अंतरिक्ष कार्यक्रमों तथा आधुनिक शल्य चिकित्सा की प्रगति, समृद्ध विरासत, संस्कृति, वस्त्र, आयुर्वेद, योग और विविध खानपान के लिए जाना जाता है। उन्होंने कहा कि भारत निवेशों का स्वागत करता है और वह प्रौद्योगिकी, नवाचार और विज्ञान के वैश्विक विकास में अग्रणी भूमिका निभा रहा है। वैश्विक नवाचार सूचकांक 2019 में भारत 52वें स्थान पर पहुंच गया है। भारत में नवाचार की संस्कृति को केन्द्रीय स्थिति प्राप्त है तथा भारत विश्व बौद्धिक संपदा संगठन जैसे अंतर्राष्ट्रीय संगठनों के साथ सक्रिय भूमिका निभा रहा है। श्री पुरी ने कहा कि भारत सरकार देश को सर्वोच्च 25 नवाचारी अर्थव्यवस्थाओं में शामिल करने की दिशा में काम कर रही है।


    टीआईएफ सितंबर, 2019 में भारत के वाणिज्य एवं उद्योग, इलेक्ट्रॉनिक्स एवं सूचना प्रौद्योगिकी तथा पर्यटन मंत्रालयों सहित यूनान में भारतीय दूतावास, अंतर्राष्ट्रीय व्यापार संवर्धन संगठन, इंडिया ब्रांड इक्विटी फाउंडेशन, भारतीय उद्योग परिसंघ के अधिकारी तथा प्रतिष्ठित भारतीय उद्यमियों ने हिस्सा लिया।


    टीआईएफ मेले के दौरान भारतीय अंतरिक्ष अनुसंधान संगठन (इसरो), एनटीपीसी, कृषि और प्रसंस्कृत खाद्य उत्पाद निर्यात विकास प्राधिकरण (एपीईडीए), सूक्ष्म, लघु और मध्यम उद्यम की कंपनियों, टाइल्स और सेरेमिक उद्योग तथा राजस्थान, मुरादाबाद और जम्मू और कश्मीर के हस्तशिल्प उद्योगों ने हिस्सा लिया।


    ***


    आर.के.मीणा/आरएनएम/एएम/एकेपी/एमएस – 2904

    

    
    (Release ID: 1584548) Visitor Counter : 139
    
    
      Read this release in: English , Urdu