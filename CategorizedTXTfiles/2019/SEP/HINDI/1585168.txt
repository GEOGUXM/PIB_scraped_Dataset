      वित्‍त मंत्रालय

      सामानों की वास्तविक आपूर्ति किए बिना जाली बिल जारी करने वाले गिरोह पर कार्रवाई
      Posted On: 14 SEP 2019 8:37PM by PIB Delhi


    सीजीएसटी दिल्ली (पश्चिमी) और सीजीएसटी दिल्ली (उत्तरी) ने एक संयुक्त अभियान के तहत एक ऐसे गिरोह पर कार्रवाई की है जो सामानों की वास्तविक आपूर्ति किए बिना जाली बिल जारी करता था। जांच से एक नए अपराध के तरीके का पता चला जिसके तहत टैक्स प्रदाता एसईजेड (सेज) को आपूर्ति दिखाता था ताकि सीजीएससटी से रिफंड प्राप्त कर सके।


    गिरोह का सरगना देवेन्द्र कुमार यादव और संजीव महेश्वरी थे। इन लोगों ने जाली कंपनियां बना रखी थीं और इन कंपनियों के नाम पर बैंक खाते भी थें। भवानी शंकर शर्मा लेखापाल था जो जाली दस्तावेज तैयार करता था तथा जाली बिलों के आधार पर जाली रिटर्न फाइल करता था। विनोद नाम के एक व्यक्ति को कंपनी का मालिक दिखाया गया था जो इन कंपनियों के संचालन में मदद करता था। सभी चारों आरोपियों को गिरफ्तार कर लिया गया है और उन्हें पटियाला हाउस कोर्ट, नई दिल्ली के ड्यूटी मजिस्ट्रेट ने 14 दिनों की न्यायिक हिरासत में भेज दिया है। प्रारंभिक जांच से पता चला है कि 847 करोड़ रुपये के बिलों (इनवाइस) का उपयोग करते हुए 195 करोड़ रुपये जाली इनपुट टैक्स क्रेडिट (आईटीसीः पास किए गए हैं।


    जांच से पता चला है कि निम्न आय वर्ग के लोगों के नाम पर 60 जाली कंपनियां बनाई गई हैं। इनमें से कुछ कंपनियां जाली इनपुट टैक्ट क्रेडिट इसी ग्रुप की दूसरी कंपनियों को पास करती थी ताकि ये कंपनियां आईजीएसटी रिफंड प्राप्त कर सकें या सेज को की गई आपूर्ति के आधार पर रिफंड प्राप्त कर सकें। आरोपियों ने देश के विभिन्न बंदरगाहों से आईजीएसटी रिफंड के लिए आवेदन किया था और 18.09 करोड़ रुपये उनके बैंक खातों में जमा किए गए। सेज को आपूर्ति करने के मामलों में 29.66 करोड़ रुपये का भुगतान किया गया। तलाशी के दौरान 91.92 लाख रुपये नकद बरामद किए गए तथा दो बैंक खातों का पता चला जिसमें कुल 1.68 करोड़ रुपये जमा है।


    आरोपियों ने सीजीएसटी अधिनियम, 2017 की धारा 132(1)(बी) और (सी) के प्रावधानों के अंतर्गत अपराध किया है। जो अधिनियम की धारा 132(5) के अंतर्गत संज्ञेय और गैर-जमानती अपराध है। अधिनियम की धारा 132(1)(आई) में इस अपराध के लिए सजा का प्रावधान है। चारों आरोपियों को 14 सितंबर, 2019 को गिरफ्तार किया गया है और उन्हें 14 दिनों की न्यायिक हिरासत में भेज दिया गया है।


    ***


    आर.के.मीणा/आरएनएम/एएम /जेके/डीए - 3046

    
    
    (Release ID: 1585168) Visitor Counter : 37
    
    
      Read this release in: English , Urdu