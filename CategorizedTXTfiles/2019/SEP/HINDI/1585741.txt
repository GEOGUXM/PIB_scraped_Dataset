      रक्षा मंत्रालय

      नौसेना प्रमुख एडमिरल करमबीर सिंह 21 से 24 सितंबर, 2019 तक बांग्‍लादेश के दौर पर
      Posted On: 21 SEP 2019 9:53AM by PIB Delhi


    नौसेना प्रमुख पीवीएसएम, एवीएसएम, एडीसी एडमिरल करमबीर सिंह 21 से 24 सितंबर, 2019 तक बांग्लादेश का दौरा करेंगे। इस यात्रा का उद्देश्य भारत और बांग्लादेश के बीच द्विपक्षीय समुद्री संबंधों को मजबूत बनाना और उनका विस्‍तार करना है।


    अपनी यात्रा के दौरान नौसेना प्रमुख एडमिरल करमबीर सिंह बांग्लादेश की नौसेना के प्रमुख एडमिरल औरंगज़ेब चौधरी के अलावा सेवा प्रमुखों और अन्य वरिष्ठ सरकारी अधिकारियों के साथ द्विपक्षीय चर्चा करेंगे।


    नौसेना प्रमुख छत्रोग्राम और खुलना में बांग्लादेश के नौसेना बेसों और खुलना शिपयार्ड लिमिटेड का भी दौरा करेंगे। वह बांग्‍लादेश नौसेना अकादमी (बीएनए) के कैडेटों को संबोधित करेंगे। इसके अलावा वह बांग्लादेश इंस्टीट्यूट ऑफ मैरीटाइम रिसर्च एंड डेवलपमेंट (बीआईएमआरएडी) के पहले वार्षिक समारोह में भाग लेंगे।


    बांग्लादेश की नौसेना हिंद महासागर नौसैनिक संगोष्ठी (आईओएनएस) की एक सक्रिय सदस्य है और यह तीन कार्य समूहों- मानवीय सहायता और आपदा राहत (एचएडीआर), समुद्री सुरक्षा और सूचना हस्‍तांतरण एवं अंतर्संचालनीयता’ की भी एक सदस्य है।


    भारतीय नौसेना नियमित रूप से कर्मचारी वार्ता, वार्षिक रक्षा संवाद और अन्य परिचालन सहभागिता के माध्यम से बांग्लादेश की नौसेना के साथ विचार-विमर्शों का आयोजन करती है, जिसमें बंदरगाहों की यात्रा, समुद्री मार्ग अभ्‍यास, प्रशिक्षण, पोत डिजाइन और पोत निर्माण में सहयोग शामिल हैं, इसके अलावा, 1971 के 'मुक्ति संग्राम' को मनाने के लिए बांग्लादेश में आयोजित विजय दिवस समारोह में भारतीय नौसेना के सेवारत और सेवानिवृत्त अधिकारी नियमित रूप से शामिल होते हैं।


    ********


    आर.के.मीणा/आरएनएम/एएम/एसएस/एसएस – 3143

    
    
    (Release ID: 1585741) Visitor Counter : 376
    
    
      Read this release in: English , Urdu