      स्‍वास्‍थ्‍य एवं परिवार कल्‍याण मंत्रालय

      ‘इट राइट, स्‍टे फिट, तभी इंडिया सुपर फिट’ : डॉ. हर्ष वर्धन
      
      ‘इट राइट इंडिया मूवमेंट’ के रूप में नई स्‍वस्‍थ भोजन पहल की शुरुआत की

      Posted On: 05 SEP 2019 6:09PM by PIB Delhi

    भारतीय खाद्य संरक्षा एवं मानक प्राधिकरण (एफएसएसएआई) के इट राइट इंडिया मूवमेंट की शुरुआत करते हुए केन्‍द्रीय स्‍वास्‍थ्‍य एवं परिवार कल्‍याण मंत्री डॉ. हर्ष वर्धन ने ‘इट राइट, स्‍टे फिट, तभी इंडिया सुपर फिट’ का नारा दिया। भोजन और फिटनेस के माध्‍यम से नागरिकों को केंद्र में रखते हुए एक स्‍वास्‍थ्‍य आंदोलन के रूप में यह स्‍वस्‍थ खान-पान की एक नई पहल है। पांच दिनों तक आयोजित ‘दक्षिण-पूर्व एशिया के लिए विश्‍व स्‍वास्‍थ्‍य संगठन क्षेत्रीय समिति के 72वें अधिवेशन’ के साथ-साथ आज नई दिल्‍ली में एक कार्यक्रम में स्‍वास्‍थ्‍य मंत्री ने नई लोगो और टैगलाइन ‘सही भोजन, बेहतर जीवन’ जारी करके ‘इट राइट इंडिया’ नामक अभियान शुरू किया। स्‍वास्‍थ्‍य एवं परिवार कल्‍याण मंत्रालय में सचिव श्रीमती प्रीति सूदन, विश्‍व स्‍वास्‍थ्‍य संगठन दक्षिण-पूर्व एशिया क्षेत्र की क्षेत्रीय निदेशक डॉ. पूनम क्षेत्रपाल सिंह, एफएसएसएआई की अध्‍यक्ष सुश्री रीता तेवतिया और एफएसएसएआई के मुख्‍य कार्यकारी अधिकारी श्री पवन अग्रवाल भी कार्यक्रम में उपस्थित थे।


    डॉ. हर्ष वर्धन ने कहा कि समाचार माध्‍यमों , खाद्य उत्‍पादकों, उपभोक्‍ताओं और अन्‍य हितधारकों के साथ-साथ समाज के सभी हिस्‍सों के सक्रिय समर्थन और भागीदारी से यह एक देशव्‍यापी आंदोलन बन सकता है। पोषण के ईद-गिर्द मुद्दे पर एक जन आंदोलन के महत्‍व के बारे में चर्चा करते हुए, डॉ. हर्ष वर्धन ने कहा कि यह प्रधानमंत्री श्री नरेन्‍द्र मोदी के दृष्टिकोण का एक हिस्‍सा है। पूरे देश में सितंबर माह को ‘पोषण माह’ के रूप में मनाया जा रहा है। स्‍वस्‍थ भोजन के प्रति लोगों को संवेदनशील बनाना, जनसंख्‍या के कुछ हिस्‍से में कुपोषण/अल्‍प पोषण और मोटापे की समस्‍या का समाधान करना तथा कुपोषण-मुक्‍त भारत के लिए एक जोरदार अभियान चलाना इसका उद्देश्‍य है। डॉ. हर्ष वर्धन ने कहा कि इस आंदोलन का लक्ष्‍य पोषण अभियान, आयुष्‍मान भारत योजना और स्‍वच्‍छ भारत अभियान जैसे सरकार के फ्लैगशिप जन स्‍वास्‍थ्‍य कार्यक्रमों के बल पर एक नये भारत का निर्माण करना है, जिसे हमारे प्रधानमंत्री 2022 तक सभी नागरिकों के लिए पूरा करना चाहते हैं।


    विश्‍व स्‍वास्‍थ्‍य संगठन दक्षिण-पूर्व एशिया क्षेत्र की क्षेत्रीय निदेशक डॉ. पूनम क्षेत्रपाल सिंह ने भी कार्यक्रम को संबोधित किया। कार्यक्रम में डॉ. हर्ष वर्धन ने इट राइट इंडिया का नया लोगो भी जारी किया।


    ****


    आर.के.मीणा/आरएनएम/एएम/एसकेएस/वाईबी- 2845

    
    
    (Release ID: 1584299) Visitor Counter : 171
    
    
      Read this release in: English