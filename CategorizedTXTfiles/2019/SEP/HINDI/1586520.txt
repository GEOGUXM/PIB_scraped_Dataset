      रक्षा मंत्रालय

      स्वच्छ भारत अभियान देशभक्ति से प्रेरित एक अभियान है: रक्षा राज्य मंत्री श्री श्रीपद नाइक
      Posted On: 27 SEP 2019 5:57PM by PIB Delhi


    रक्षा राज्य मंत्री श्री श्रीपद नाइक ने कहा है कि भारत को स्वच्छ बनाने का स्वच्छ भारत अभियान देशभक्ति से प्रेरित जन-आंदोलन है। श्री नाइक आज नई दिल्ली में महात्मा गांधी की 150वीं जयंती के सिलसिले में राष्ट्रीय कैडेट कोर (एनसीसी) द्वारा आयोजित अखिल भारतीय स्वच्छ भारत साइकिल रैली को संबोधित कर रहे थे। उन्होंने राष्ट्रपिता के स्वच्छता ही ईश्वरत्व है के आदर्श का उदाहरण देते हुए कहा कि स्वच्छता हमें मानसिक , शारीरिक , सामाजिक और बौद्धिक रूप से स्वस्थ बनाती है। संक्षेप में , यह हमारी भलाई के लिए है।


    रक्षा राज्य मंत्री ने स्वच्छ भारत अभियान में एनसीसी कैडेटों की भागीदारी की प्रशंसा की। उन्होंने कहा कि एनसीसी ने डिजिटल साक्षरता , अंतर्राष्ट्रीय योग दिवस , जल शक्ति अभियान और मादक पदार्थ , बेटी बचाओ बेटी पढाओ , अपशिष्ट प्रबंधन और पर्यावरण संरक्षण जैसे संवेदनशील विषयों पर विभिन्न विकास गतिविधियों में भाग लेकर बहुत बड़ा योगदान दिया है। रक्षा राज्य मंत्री ने हाल में ओडिशा में आए चक्रवात तूफान फानी और बिहार , केरल , कर्नाटक और महाराष्ट्र में बाढ़ राहत कार्य में एनसीसी कैडेटों के योगदान की सराहना की।


    इंडिया गेट पर आयोजित कार्यक्रम में एनसीसी के महानिदेशक लेफ्टिनेंट जनरल राजीव चोपड़ा और वरिष्ठ एनसीसी अधिकारी भी मौजूद थे।


    ऑल इंडिया एनसीसी साइकिल रैली 10 अगस्त , 2019 को देश के विभिन्न हिस्सों - गुवाहाटी , कोलकाता , पुदुचेरी , तिरुवनंतपुरम , पणजी और जम्मू से प्रारंभ हुई। 28 सितंबर , 2019 को इंडिया गेट , नई दिल्ली में इसका समापन होगा। रैली ने 28 राज्यों और केंद्र शासित प्रदेशों से होकर 7 , 800 किलोमीटर की दूरी तय की है। एनसीसी कैडेटों ने गांवों , मलिन बस्तियों , स्कूलों / कॉलेजों , अस्पतालों और अन्य सार्वजनिक स्थानों पर बड़े पैमाने पर जागरूकता अभियान चलाया।


    ***


    आर.के.मीणा/आरएनएम/एएम/एजी/एमएस – 3283


    

    
    (Release ID: 1586520) Visitor Counter : 118
    
    
      Read this release in: English