      सड़क परिवहन एवं राजमार्ग मंत्रालय

      श्री नितिन गडकरी सोमवार को दिल्ली-मेरठ एक्सप्रेसवे पैकेज-3 का उद्घाटन करेंगे
      Posted On: 28 SEP 2019 4:26PM by PIB Delhi


    केंद्रीय सड़क परिवहन एवं राजमार्ग और एमएसएमई मंत्री श्री नितिन गडकरी 30 सितंबर , 2019 को दिल्ली-मेरठ एक्सप्रेसवे पैकेज-3 का उद्घाटन करेंगे। इस अवसर पर सड़क परिवहन एवं राजमार्ग राज्य मंत्री जनरल (सेवानिवृत्त) डॉ. वीके सिंह उपस्थित रहेंगे।


    दिल्ली-मेरठ एक्सप्रेसवे 82 किलोमीटर लंबा है जो पश्चिमी उत्तर प्रदेश के मेरठ को दिल्ली से जोड़ता है। इस परियोजना पर 8346 करोड़ रुपये खर्च होने की संभावना है।


    तीसरा पैकेज गाजियाबाद के डासना से हापुड़ तक 22 किलोमीटर लंबा है जिसकी दीवानी लागत 1989 करोड़ रुपये है। इस 6-लेन के खंड के दोनों तरफ 2 + 2 लेन के सर्विस रोड हैं और पिलखुवा में 4.68 किलोमीटर लंबा 6-लेन एलिवेटेड कॉरिडोर है। इस परियोजना के तहत निर्माण कार्यों में ऊपरी गंगा नहर पर एक प्रमुख पुल , सात नए छोटे पुल , हापुड़ बाईपास पर एक फ्लाईओवर , वाहनों के लिए 1 अंडरपास , पैदल के लिए दो अंडरपास , दो फुट ओवरब्रिज , छह प्रमुख जंक्शन और 105 छोटे जंक्शन के निर्माण शामिल हैं।


    यह परियोजना राष्ट्रीय राजधानी क्षेत्र की सड़कों पर भीड़भाड़ कम करने और प्रदूषण स्तर में उल्लेखनीय कमी लाने में मदद करेगी। इससे यात्रा समय में एक घंटे से अधिक की कमी आएगी।


    पिलखुवा में 4.68 किलोमीटर लंबे 6-लेन के एलिवेटेड कॉरिडोर को निर्माण प्रौद्योगिकी में नवाचार के लिए गोल्ड मेडल से सम्मानित किया गया है। पिलखुवा के इस पुल को पश्चिमी उत्तर प्रदेश के उत्कृष्ट कंकरीट ढ़ांचे के रूप में भी सम्मानित किया गया है।


    दिल्ली-मेरठ एक्सप्रेसवे परियोजना का कार्यान्वयन चार पैकेजों में किया जा रहा है- ( i) दिल्ली के सराय काले खां से गाजीपुर सीमा तक 8.72 किलोमीटर लंबा 6-लेन एक्सप्रेसवे/ 8-लेन एनएच 24 जो जून 2018 में पहले ही पूरा हो चुका है , (ii) उत्तर प्रदेश में गाजीपुर बॉर्डर से डासना तक 19.28 किमी लंबा 6-लेन एक्सप्रेसवे/ 8-लेन एनएच 24 जो 60% पूरा हो चुका है , (iii) उत्तर प्रदेश में डासना से हापुड़ तक 22.23 किमी लंबा 6-लेन एनएच 24 , दोनों ओर 2 + 2 लेन सर्विस रोडों के साथ , जिसका उद्घाटन किया जा रहा है और ( iv) हापुड़ से मेरठ तक 31.78 किलोमीटर लंबा नया 6-लेन एक्सप्रेस-वे जिस पर 57% काम किया गया है।


    ***


    आर.के.मीणा/आरएनएम/एएम/एसकेसी/डीसी – 3294


    

    
    (Release ID: 1586566) Visitor Counter : 167
    
    
      Read this release in: English , Urdu