      रक्षा मंत्रालय

      भारत और जापान के बीच रक्षा मंत्रालय स्तर की वार्षिक वार्ता पर संयुक्त प्रेस वक्तव्य
      Posted On: 03 SEP 2019 3:19PM by PIB Delhi


      1. जापान के रक्षा मंत्री श्री ताकेशी इवाया के निमंत्रण पर भारत के रक्षा मंत्री श्री राजनाथ सिंह 2 से 3 सितंबर, 2019 तक जापान के दौरे पर हैं। दोनों मंत्रियों ने 2 सितंबर, 2019 को टोक्यो में रक्षा मंत्रालय स्तर की वार्षिक बैठक में हिस्सा लिया। श्री राजनाथ सिंह ने उसी दिन जापान के प्रधानमंत्री श्री शिन्जो आबे से भी मुलाकात की।


      2. दोनों मंत्रियों ने जापान और भारत के प्रधानमंत्रियों के अक्टूबर, 2018 में दिये गए दूरदर्शितापूर्ण वक्तव्य के बारे में चर्चा करते हुए एक मुक्त और खुले भारत-प्रशांत की दिशा में मिलकर काम करने का संकल्प दोहराया। दोनों प्रधानमंत्रियों ने साझा सुरक्षा के लिए रक्षा सहयोग की प्रगति के बारे में भी संतोष व्यक्त किया था और भारत तथा जापान के बीच कूटनीतिक और रक्षा सहयोग को और भी अधिक मजबूत करने के बारे में अपनी इच्छा व्यक्त की थी।


      3. इस संदर्भ में, दोनों मंत्रियों ने भारत-प्रशांत क्षेत्र में शांति और समृद्धि की दिशा में सहयोग बढ़ाने के बारे में इस वर्ष भारत-जापान वार्षिक शिखर सम्मेलन से पहले विदेश एवं रक्षा मंत्रालय स्तर की प्रथम वार्ता (2+2) आयोजित करने के लिए अपने विचारों की पुष्टि की।


      4. दोनों मंत्रियों ने पिछले वर्ष अक्टूबर में शिखर सम्मेलन की बैठक में वार्ताओं की शुरूआत की घोषणा के बाद अधिग्रहण एवं सीमापार सेवा समझौता (एसीएसए) पर आधारित वार्ताओं में प्रगति का स्वागत किया।


      5. दोनों मंत्रियों ने इस बात को मान्यता दी कि भारत-प्रशांत क्षेत्र और संपूर्ण विश्व की समृद्धि सुनिश्चित करने के लिए हिंद महासागर और प्रशांत महासागर में शांति एवं स्थितरता कायम होना अत्यधिक महत्वपूर्ण है। उन्होंने कोरियाई प्रायद्वीप और दक्षिण चीन सागर के बारे में हाल की स्थितियों सहित, भारत-प्रशांत में मौजूदा सुरक्षा स्थिति के बारे में विचारों का आदान-प्रदान किया।


      6. मंत्रियों ने मेरीटाइम डोमेन अवेयरनेस (एमडीए) के क्षेत्र में द्विपक्षीय सहयोग में निरंतर प्रगति का स्वागत किया। पिछले वर्ष जापान समुद्री आत्मरक्षा बल (जेएमएसडीएफ) और भारतीय नौसेना के बीच सहयोग बढ़ाने के लिए समझौते पर हस्ताक्षर किये गए थे।


      7. दोनों मंत्रियों ने रक्षा मंत्रालय के अधिकारियों के सभी स्तरों पर नियमित वार्ताओं का स्वागत किया, जिनमें वर्ष के अंत तक सभी घटकों के बीच द्विपक्षीय अभ्यास, सभी घटकों के बीच और भी अधिक मजबूत सहयोग की इच्छा और निम्नलिखित क्षेत्रों में सहयोग और आदान-प्रदान को बढ़ावा देने के विचार शामिल हैं :


      (1) जापान ग्राउंड सेल्फ-डिफेंस फोर्स (जेजीएसडीएफ) और भारतीय सेना के बीच आदान-प्रदान


      (2) जेएमएसडीएफ और भारतीय नौसेना के बीच आदान-प्रदान


      (3) जापान एयर सेल्फ-डिफेंस फोर्स (जेएसडीएफ) और भारतीय वायु सेना के बीच आदान-प्रदान


      (4) शिक्षा और अनुसंधान के क्षेत्र में आदान-प्रदान


      (5) तीसरे देशों से सहयोग और


      (6) रक्षा उपकरण और प्रौद्योगिकी के क्षेत्र में सहयोग


      ****


      आर.के.मीणा/आरएनएम/एएम/एसकेएस/सीएस - 2806


    

    
    (Release ID: 1584097) Visitor Counter : 34
    
    
      Read this release in: English , Urdu