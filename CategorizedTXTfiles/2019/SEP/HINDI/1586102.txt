      इस्‍पात मंत्रालय

      भारत में इस्पात क्षेत्र को जीवंत और प्रतिस्पर्धी बनाने के इस्पाती इरादे के साथ चिंतन शिविर का समापन हुआ
      Posted On: 23 SEP 2019 9:17PM by PIB Delhi


    इस्पात मंत्रालय द्वारा “एक जीवंत , कुशल और वैश्विक तौर पर प्रतिस्पर्धी भारतीय इस्पात क्षेत्र की दिशा में” की थीम पर आयोजित चिंतन शिविर का आज यहां समापन हो गया। इस आयोजन का मकसद भारतीय इस्पात क्षेत्र को पहले से ज्यादा जीवंत , कुशल और वैश्विक तौर पर प्रतिस्पर्धी बनाने के लिए सभी हितधारकों को साथ लाना था ताकि वे मिल कर इस संबंध में एक रूपरेखा पर विचार कर सकें। संसदीय मामलों और भारी उद्योग एवं सार्वजनिक उद्यम राज्‍य मंत्री श्री अर्जुन राम मेघवाल इस अवसर पर विशिष्ट अतिथि थे।


    अपने संबोधन में श्री मेघवाल ने कहा कि इस्पात एक केंद्रीय क्षेत्र है और प्रधानमंत्री नरेंद्र मोदी की 5 ट्रिलियन डॉलर की अर्थव्यवस्था के सपने को साकार करने में इस्पात क्षेत्र की महत्वपूर्ण भूमिका है। उन्होंने आगे कहा कि इस्पात की गुणवत्ता जैसी होती है , वही कच्चे माल और विशेष रूप से भारी इंजीनियरिंग के सामान के रूप में इस्पात की खपत करने वाले सभी प्रमुख क्षेत्रों के उत्पादों की गुणवत्ता तय करती है। उन्होंने कहा कि भारी इंजीनियरिंग उत्पादों की सबसे ऊंची गुणवत्ता का निर्माण करने के लिए स्टील की उच्चतम गुणवत्ता की जरूरत होती है। इसीलिए भारी उद्योगों की वृद्धि के मामले में भारतीय इस्पात उद्योग की गुणवत्ता , दक्षता और उत्पादन क्षमताएं बहुत महत्व रखती हैं।


    इस अवसर पर बोलते हुए इस्पात राज्य मंत्री श्री फग्गन सिंह कुलस्ते ने कहा कि हम इस्पात क्षेत्र में उत्पादन क्षमता बढ़ाने , इस्पात की खपत और प्रौद्योगिकी के संचार को बढ़ाने को लेकर प्रतिबद्ध हैं। मंत्री महोदय ने यह भी कहा कि इस्पात क्षेत्र को नई ऊंचाइयों पर ले जाने और प्रधानमंत्री के सपने में योगदान देने के लिए हम सभी को इस्पाती इरादे के साथ काम करना होगा।


    *****


    आर . के . मीणा / आरएनएम / एएम / जीएसबी – 3217

    
    
    (Release ID: 1586102) Visitor Counter : 16
    
    
      Read this release in: English