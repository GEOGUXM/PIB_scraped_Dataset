      पेट्रोलियम एवं प्राकृतिक गैस मंत्रालय

      स्वच्छता पखवाड़े के सफल उत्सव को रेखांकित करने के लिए पेट्रोलियम और प्राकृतिक गैस मंत्रालय द्वारा 200,000 से अधिक पेड़ लगाए गए, जल निकायों व पहाड़ों की सफाई की गई और बड़ी संख्या में गतिविधियां आयोजित की गईं
      Posted On: 24 SEP 2019 7:30PM by PIB Delhi


      पेट्रोलियम एवं प्राकृतिक गैस मंत्रालय (एमओजीएनजी) , इसके संबद्ध कार्यालयों और मंत्रालय के प्रशासनिक नियंत्रण के अंतर्गत आने वाले तेल एवं गैस केंद्रीय सार्वजनिक क्षेत्र उद्यमों (सीपीएसई) द्वारा पूरे जोश और उत्साह के साथ स्वच्छता पखवाड़ा मनाया गया।


      हमारे माननीय प्रधानमंत्री ने स्वच्छ और हरित भारत के लिए अपने विजन के अंतर्गत 2 अक्टूबर 2014 को स्वच्छ भारत मिशन शुरू किया था। उनका ये दृष्टिकोण हर किसी के डीएनए में गहरे से उतर जाए , इसलिए इसके क्रियान्वयन के प्रयासों में तेजी लाने के लिए ही अप्रैल 2016 में स्वच्छता पखवाड़े की शुरुआत की गई जिसका उद्देश्य मंत्रालयों , विभागों और अन्य कार्यालयों को साथ जोड़ते हुए स्वच्छता की आदतों और गतिविधियों पर एक पखवाड़े तक पूरी तरह केंद्रित रहकर काम किया जाए।


      1 जुलाई 2019 से 15 जुलाई 2019 के बीच स्वच्छता पखवाड़े के दौरान पेट्रोलियम एवं प्राकृतिक गैस और इस्पात मंत्री श्री धर्मेंद्र प्रधान ने नई दिल्ली में मंत्रालय वाली मुख्य ईमारत यानी शास्त्री भवन के पुनर्निर्मित और हरित गेट नंबर 4 का उद्घाटन किया। मंत्रालय ने “ कचरे का पृथक्करण और उससे उपयोगी चीजें बनाने के लिए कचरे का दोबारा उपयोग ” विषय पर एक विशेष कार्यशाला का आयोजन किया। स्वच्छता के प्रति जागरूकता फैलाने के लिए मंत्रालय ने निबंध लेखन और चित्रकला प्रतियोगिता का भी आयोजन किया जिसके पुरस्कार सचिव (पीएनजी) महोदय द्वारा प्रदान किए गए।


      16 सितंबर 2019 को पेट्रोलियम एवं प्राकृतिक गैस और इस्पात मंत्री श्री धर्मेंद्र प्रधान ने स्वच्छता पखवाड़ा 2019 के सभी विजेताओं और इंटर-रिफाइनरी स्वच्छता रैंकिंग 2018-19 के विजेताओं को पुरस्कार वितरित किए। स्वस्थ प्रतिस्पर्धा को बढ़ावा देने के लिए , तेल व गैस सीपीएसई और संलग्न कार्यालयों की स्वच्छता रैंकिंग की गई। स्वच्छता पखवाड़े में उनके प्रदर्शन के आधार पर एक समिति द्वारा रैंकिंग तय की गईं। इसमें बीपीसीएल विजेता बनकर उभरी , ओएनजीसी दूसरे स्थान पर रही और आईओसीएल तीसरे स्थान पर। इसके अलावा , संलग्न कार्यालय पीपीएसी को अत्यधिक अनुशंसित श्रेणी में रखा गया है। तेल व गैस सीपीएसई और जेवी की इंटर-रिफाइनरी स्वच्छता रैंकिंग में बीपीसीएल की मुंबई रिफाइनरी पहले स्थान पर रही , आईओसीएल की पानीपत रिफाइनरी और एचएमईएल की बठिंडा रिफाइनरी संयुक्त रूप से दूसरे स्थान पर रही , और बीओआरएल की बीना रिफाइनरी तीसरे स्थान पर रही।


      पेट्रोलियम एवं प्राकृतिक गैस मंत्रालय , इसके संबद्ध कार्यालयों और तेल एवं गैस सीपीएसई द्वारा स्वच्छता पखवाड़े के दौरान इस विषय पर की गई महत्वपूर्ण पहलों/गतिविधियों की एक झलक इस प्रकार है:


      · आईओसीएल ने पूरे भारत में 37 जल निकायों की सफाई का काम करवाया है जिनमें लुणावा गांव (राजस्थान) , रामधन पार्क तालाब (कोलकाता , पश्चिम बंगाल) , बिन्दुसागर झील (भुवनेश्वर , ओडिशा) जैसी जगह शामिल हैं। यहां जल निकायों और उनके किनारों की गहन सफाई की गई। आईओसीएल ने चेन्नई में एक रिवर्स प्लास्टिक वेंडिंग मशीन भी लगवाई है।


      · ओएनजीसी ने स्वच्छ हिमालय अभियान चलाया जिसमें उन्होंने केदारनाथ धाम से 20 थैला कचरा और तुंगनाथ , चोपता , देवरिया ताल क्षेत्रों से 253 थैला कचरा एकत्रित किया।


      · बीपीसीएल ने विभिन्न प्रकार की गतिविधियां करवाईं जिनमें गंगा घाट और वाराणसी की सफाई की गई और 1200 किलोग्राम से अधिक कचरे को हटाया गया जिसे आगे के प्रसंस्करण के लिए नगर निगम को भेज दिया गया। स्वच्छता के संदेश को प्रचारित करने के लिए बीपीसीएल ने हिंदी और अंग्रेजी में ' स्वच्छ भारत के सपने को सच कर दिखाएं ' के संदेश के साथ 600,000 से अधिक एलपीजी सिलेंडर वितरित किए।


      · खेल जगत के ऐसे जाने-माने व्यक्ति जो विभिन्न तेल और गैस सीपीएसई का हिस्सा हैं , उन्हें भी स्वच्छता का संदेश प्रसारित करने के इस कार्य में उत्साहपूर्ण ढंग से जोड़ा गया।


      पेट्रोलियम एवं प्राकृतिक गैस मंत्रालय द्वारा शुरू की गई पहल के नतीजतन पूरे भारत में 60,000 से भी ज्यादा गतिविधियां अंजाम दी गईं और 200,000 से ज्यादा पेड़ लगाए गए। विभिन्न गतिविधियों को पखवाड़ा 2019 के तहत आयोजित किया गया जैसे स्वच्छता अभियान ( 8450), जागरूकता अभियान ( 5844), स्कूली छात्रों/समुदायों के लिए प्रतियोगिताएं ( 1750) और ऐसी ही कई सारी अन्य गतिविधियां। इस वर्ष स्वच्छता पखवाड़े में 25,00,000 से भी अधिक लोगों की अभूतपूर्व जन भागीदारी देखी गई।


      *************


      आर के मीणा / आरएनएम / एएम / जीबी-

    
    
    (Release ID: 1586683) Visitor Counter : 3
    
    
      Read this release in: English