      प्रधानमंत्री कार्यालय

      प्रधानमंत्री श्री नरेन्‍द्र मोदी नई दिल्‍ली में ‘आरोग्‍य मंथन’ समारोह में शिरकत करेंगे
      Posted On: 30 SEP 2019 6:03PM by PIB Delhi


    प्रधानमंत्री श्री नरेन्‍द्र मोदी कल यानी 1 अक्‍टूबर , 2019 को नई दिल्‍ली स्थित विज्ञान भवन में ‘ आरोग्‍य मंथन ’ के समापन समारोह की अध्‍यक्षता करेंगे। दो दिवसीय आरोग्‍य मंथन समारोह का आयोजन आयुष्‍मान भारत पीएम-जेएवाई का एक साल पूरा होने के अवसर पर किया जा रहा है। इसका आयोजन राष्‍ट्रीय स्‍वास्‍थ्‍य प्राधिकरण द्वारा किया जा रहा है।


    प्रधानमंत्री इस अवसर पर आयुष्‍मान भारत के नये मोबाइल एप को लॉन्‍च करेंगे। प्रधानमंत्री ‘ आयुष्‍मान भारत स्‍टार्ट-अप ग्रैंड चैलेंज ’ का भी शुभारंभ करेंगे और इसके साथ ही इस अवसर पर एक स्‍मारक सिक्‍का भी जारी करेंगे।


    प्रधानमंत्री इस अवसर पर आयुष्‍मान भारत पीएम-जेएवाई के चुनिंदा लाभार्थियों से संवाद करेंगे। प्रधानमंत्री इसके साथ ही ‘ पीएम-जेएवाई ’ पर आयोजित प्रदर्शनी का मुआयना करेंगे , जिसमें पिछले एक वर्ष में इस योजना की यात्रा को दर्शाया जाएगा।


    आरोग्‍य मंथन का उद्देश्‍य पीएम-जेएवाई के सभी महत्‍वपूर्ण हितधारकों को आपस में एकजुट होने के लिए एक प्‍लेटफॉर्म सुलभ कराना है , ताकि पिछले एक वर्ष में इस योजना के कार्यान्‍वयन में आई चुनौतियों पर विचार-विमर्श करने के साथ-साथ इसका बेहतर क्रियान्‍वयन सुनिश्चित करने के लिए नई समझ और मार्ग प्रशस्‍त किया जा सके। इस अवसर पर आरोग्‍य मंथन की महत्‍वपूर्ण सिफारिशों को भी पेश किया जाएगा।


    प्रधानमंत्री ने 23 सितम्‍बर , 2018 को आयुष्‍मान भारत पीएम-जेएवाई का शुभारंभ किया था।


    ***


    आर.के.मीणा/आरएनएम/एएम/आरआरएस/वाईबी – 3332

    
    
    (Release ID: 1586769) Visitor Counter : 344
    
    
      Read this release in: Assamese , English , Urdu , Marathi , Bengali , Punjabi , Tamil , Kannada