      इस्‍पात मंत्रालय

      श्री धर्मेन्‍द्र प्रधान ने बैडमिंटन स्‍टार पी.वी. सिंधु का अभिनंदन कियाऔर उन्‍हें राष्‍ट्रीय मिशनों से लोगों को जोड़ने का आह्वान करने का सुझाव दिया
      Posted On: 04 SEP 2019 2:55PM by PIB Delhi


    पेट्रोलियम एवं प्राकृतिक गैस और इस्‍पात मंत्री श्री धर्मेन्‍द्र प्रधान से आज नई दिल्‍ली में स्‍टार शटलर सुश्री पी.वी. सिंधु और उनके पिता श्री पी.वी. रमण ने भेंट की। श्री प्रधान ने सुश्री पी.वी. सिंधु को राष्‍ट्रीय गौरव की संज्ञा देते हुए उन्‍हें बीडब्‍ल्‍यूएफ विश्‍व चैम्पियनशिप में स्‍वर्ण पदक जीतने पर बधाई दी और उनका अभिनंदन किया। श्री प्रधान ने आने वाले समय में होने वाली विभिन्‍न अंतर्राष्‍ट्रीय चैम्पियनशिप में भी सुश्री पी.वी. सिंधु की शानदार सफलता की कामना की जिनमें ओलम्पिक्स 2020 भी शामिल है।


    इस अवसर पर श्री प्रधान ने सुश्री पी.वी. सिंधु और उनके पिता को भारत सरकार द्वारा नबाकलेबार समारोह के अवसर पर जारी एक स्‍मारक सिक्‍का और ओडिशा की एक पारंपरिक शॉल भेंट स्‍वरूप दी।


    श्री प्रधान ने सुश्री पी.वी. सिंधु को सामाजिक बदलाव लाने में सक्षम एक युवा आइकन (युवाओं का आदर्श) बताया। इसके साथ ही श्री प्रधान ने सुश्री सिंधु को विभिन्‍न राष्‍ट्रीय मिशनों जैसे कि स्‍वच्‍छ भारत अभियान, जल शक्ति अभियानऔर एकल उपयोग वाले प्‍लास्टिक पर प्रतिबंध लगाने के अभियान से लोगों को जोड़ने का आह्वान करने का सुझाव दिया जिसकी परिकल्‍पना माननीय प्रधानमंत्री श्री नरेन्‍द्र मोदी ने की है।


    पेट्रोलियम एवं प्राकृतिक गैस और इस्‍पात मंत्री श्री धर्मेन्‍द्र प्रधान से भेंट करने के बाद संवाददाताओं से बात करते हुए सुश्री पी.वी. सिंधु ने प्रसन्‍नता व्‍यक्‍त की और स्‍वयं का अभिनंदन किए जाने के लिए श्री धर्मेन्‍द्र प्रधान का धन्‍यवाद किया। सुश्री पी.वी. सिंधु ने स्‍वयं को आवश्‍यक सहयोग देने के लिए राष्‍ट्रीय इस्‍पात निगम लिमिटेड का भी धन्‍यवाद किया। सुश्री पी.वी. सिंधु राष्‍ट्रीय इस्‍पात निगम लिमिटेड (आरआईएनएल) की एक ब्रांड एम्‍बेसडर हैं।


    ***


    आर.के.मीणा/आरएनएम/एएम/आरआरएस/एसकेपी – 2809

    
    
    (Release ID: 1584099) Visitor Counter : 119
    
    
      Read this release in: English , Urdu