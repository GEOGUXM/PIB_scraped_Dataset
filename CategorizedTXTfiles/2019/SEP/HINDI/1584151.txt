      पूर्वोत्‍तर क्षेत्र विकास मंत्रालय

      केंद्रीय पूर्वोत्‍तर क्षेत्र विकास राज्‍य मंत्री डॉ. जितेंद्र सिंह ने गुवाहाटी में ‘नेरामेक’ के विपणन परिसर की आधारशिला रखी
      
      नेरामेक परिसर पूर्वोत्‍तर क्षेत्र के लिए अपने उत्‍पादों को प्रदर्शित करने का एक अहम गंतव्‍य होगा: डॉ. जितेंद्र सिंह
      
      Posted On: 04 SEP 2019 6:40PM by PIB Delhi


    केंद्रीय पूर्वोत्‍तर क्षेत्र विकास राज्‍य मंत्री (स्‍वतंत्र प्रभार) डॉ. जितेंद्र सिंह ने आज असम के गुवाहाटी में पूर्वोत्तर क्षेत्रीय कृषि विपणन निगम लिमिटेड (नेरामेक) के विपणन परिसर (मार्केटिंग कॉम्‍प्लेक्‍स) की आधारशिला रखी। पूर्वोत्‍तर परिषद (एनईसी) के सचिव श्री राम मुइवा भी इस अवसर पर उपस्थित थे।


    इस अवसर पर डॉ. जितेंद्र सिंह ने कहा कि नेरामेक परिसर पूर्वोत्‍तर क्षेत्र के लिए अपने उत्‍पादों को प्रदर्शित करने का एक अहम गंतव्‍य होगा। उन्‍होंने कहा कि इससे न केवल असम , बल्कि समूचा पूर्वोत्‍तर क्षेत्र लाभान्वित होगा। इसके साथ ही शेष भारत के समक्ष इनके उत्‍पादों को प्रदर्शित करने का अवसर भी प्राप्‍त होगा। डॉ. जितेंद्र सिंह ने कहा कि गुवाहाटी अब भारत का एक अत्‍यंत महत्‍वपूर्ण महानगर हो गया है और वह दिन अब दूर नहीं है जब यह स्‍थल देश भर के युवा उद्यमियों और नए स्‍टार्ट-अप्स का एक पसंदीदा गंतव्‍य बन जाएगा। समय पर इस परियोजना के पूरा होने की कामना करते हुए डॉ. सिंह ने कहा कि यह एक सपना है कि यह परिसर जल्‍द से जल्‍द कार्यरत हो जाए और इसमें जितनी भी अतिरिक्‍त लागत की आवश्‍यकता होगी उसे पूर्वोत्‍तर परिषद मुहैया कराएगी। उन्‍होंने इस अवसर पर आयोजित भूमि पूजन में भी शिरकत की।


    श्री राम मुइवा ने अपने संबोधन में कहा कि यह नेरामेक के लिए एक यादगार दिवस है , क्‍योंकि बहुप्रतीक्षित इमारत के निर्माण को मूर्त रूप दिया जा रहा है। उन्‍होंने इस सपने को साकार करने में बहुमूल्‍य योगदान देने के लिए केंद्रीय पूर्वोत्‍तर क्षेत्र विकास राज्‍य मंत्री का आभार व्‍यक्‍त किया।


    नेरामेक के प्रबंध निदेशक श्री पंकज कुमार प्रसाद ने अपने संबोधन में कहा कि यह पहल कृषि-बागवानी क्षेत्र में अत्‍यंत उल्‍लेखनीय होगी जहां पूर्वोत्‍तर क्षेत्र के सभी किसानों और उद्यमियों को अपने उत्‍पादों को प्रदर्शित करने एवं विपणन के लिए एक साझा प्‍लेटफॉर्म मिलेगा।


    नेरामेक के विपणन परिसर का निर्माण पूर्वोत्‍तर परिषद के सहयोग से 2007 वर्ग मीटर (1.5 बीघा) भूमि पर किया जाएगा। इस इमारत का निर्माण दो चरणों में किया जाएगा।


    इस भवन को ‘ हरित इमारत’ के रूप में विकसित किया जाएगा और यह इस क्षेत्र का एक अत्‍याधुनिक ऐतिहासिक भवन होगा। इस इमारत में ‘एग्री-हॉर्टी रिटेल हब’ के लिए व्‍यवस्‍था होगी जहां पूर्वोत्‍तर क्षेत्र के सभी किसानों और उद्यमियों को अपनी उपज एवं उत्‍पादों को प्रदर्शित करने एवं विपणन के लिए एक साझा प्‍लेटफॉर्म मिलेगा।


    ***


    आर.के.मीणा/आरएनएम/एएम/आरआरएस/एसकेपी – 28 18

    
    
    (Release ID: 1584151) Visitor Counter : 156
    
    
      Read this release in: English , Urdu