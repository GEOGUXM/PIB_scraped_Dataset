      जनजातीय कार्य मंत्रालय

      11-दिवसीय ‘आदि महोत्सव’ की नोएडा के सेक्टर 62 स्थित एक्सपो सेंटर में रंगारंग शुरूआत
      Posted On: 28 SEP 2019 8:44PM by PIB Delhi


    जनजातीय मामले मंत्रालय के जनजातीय सहकारी विपणन विकास संघ (ट्राइफेड ) द्वारा आज शाम आदि महोत्सव (जनजातीय त्यौहार) की एक्सपो सेंटर सेक्टर -62 , नोएडा (यूपी) में रंगारंग शुरूआत हुई। जनजातीय मामलों की राज्य मंत्री श्रीमती रेणुका सिंह ने महोत्सव का उद्घाटन किया। जनजातीय मामले सचिव श्री दीपक खांडेकर , ट्राइफेड के अध्यक्ष श्री रमेश चंद मीणा और कई गणमान्य व्यक्ति इस अवसर पर उपस्थित थे। यह महोत्सव 8 अक्टूबर , 2019 तक रोजाना सुबह 11 बजे से रात 8.30 बजे तक जारी रहेगा।


    मंत्री ने महोत्सव का भ्रमण किया और जनजातीय कलाकारों के साथ बातचीत की और देश की दुर्लभ लोक कला और शिल्प के रक्षण , संरक्षण और संवर्धन में उनकी महत्वपूर्ण भूमिका की सराहना की। उन्होंने कहा कि लोगों को जोड़ने और भारत को एकीकृत करने के लिए देश भर में इस तरह के उद्देश्यपूर्ण कार्यक्रम आयोजित करके और जनजातीय कारीगरों को अपनी कलात्मक कृतियों को एक बड़े और व्यापक स्तर पर प्रदर्शित करने के लिए एक मंच प्रदान करके ट्राइफेड एक उत्कृष्ट काम कर रहा है। उन्होंने उस एकता का भी उल्लेख किया जिसे इस प्रकार के आयोजनों में देखा जा सकता है।


    श्री रमेश चंद मीणा ने विस्तृत रूप से बताया कि हस्तशिल्प के अलावा , जनजातियाँ जंगलों से कई प्रकार के वन उत्पाद इकट्ठा करती हैं , जिनमें फूल , फल , बीज , छाल और पत्ते जैसे विभिन्न पेड़-पौधे और शहद की तरह विभिन्न कीट उत्पाद शामिल होते हैं। ये सभी शत प्रतिशत जैविक उत्पाद हैं। यह जानते हुए कि जैविक खाद्य उत्पादों की कीमत अधिक होती है ट्राइफेड ने इस प्रीमियम उत्कृष्ट बाजार का दोहन करने की योजना बनाई है। इस प्रकार , यह सुनिश्चित किया है कि उच्च मूल्यों का लाभ आदिवासियों को प्राप्त हो सके।


    जनजातीय मामलों के सचिव श्री दीपक खांडेकर ने इस कार्यक्रम को सफलतापूर्वक शुरू किए जाने पर खुशी जताई। उन्होंने लोगों को जनजातीय मामलों के मंत्रालय की योजनाओं और गतिविधियों की जानकारी दी। उन्होंने कहा कि ट्राइफेड इस दिशा में महत्वपूर्ण काम कर रहा है और अब इस व्यवसाय को आगे ले जाने के लिए उसने ई-कॉमर्स और डिजिटल प्लेटफॉर्म का उपयोग करना शुरू कर दिया है।


    छत्तीसगढ़ , मध्य प्रदेश (मप्र) , ओडिशा , हिमाचल प्रदेश , जम्मू और कश्मीर , राजस्थान , गुजरात , आंध्र प्रदेश , कर्नाटक , पश्चिम बंगाल और उत्तर-पूर्वी राज्यों सहित देश के 20 से अधिक राज्यों के कुशल कलाकार और कारीगर इस मेगा सांस्कृतिक आयोजन का एक हिस्सा हैं और वे अपनी पारंपरिक कला , शिल्प और संस्कृति का प्रदर्शन करेंगे। जिज्ञासु खरीदारों के लिए पारंपरिक आदिवासी आभूषण , दुर्लभ शिल्प वस्तुओं और कलाकृतियों का संग्रह एक बड़ा आकर्षण होगा।


    ट्राइफेड छोटे और सीमांत कलाकारों और कारीगरों को इस तरह के मेगा सांस्कृतिक कार्यक्रम में आमंत्रित करके और उन्हें खरीदारों से उनके उत्पाद की वास्तविक कीमत दिलाने के कार्य में पूरी तरह जुटा हुआ है। इससे उन्हें बिचौलियों से छुटकारा पाने में भी मदद मिलती है , जो उनके मुनाफे को हड़प लेता है। पहली बार , नकदी रहित व्यापार की राष्ट्रीय आकांक्षा के अनुरूप क्रेडिट और डेबिट कार्ड के माध्यम से आदिवासी व्यापारिक भुगतान स्वीकार किए जाएंगे। ट्राइफेड व्यापक तरीके से अमेज़न , फ्लिपकार्ट , स्नैपडील , पेटीएम और जीईएम जैसे ऑनलाइन मंच पर भी अपने सभी जनजातीय उत्पादों को बढ़ावा दे रहा है।


    ***


    आर.के.मीणा/आरएनएम/एसकेजे/सीएल – 3310


    

    
    (Release ID: 1586617) Visitor Counter : 266
    
    
      Read this release in: English