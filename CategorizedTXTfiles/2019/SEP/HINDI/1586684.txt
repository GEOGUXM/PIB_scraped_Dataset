      पर्यावरण, वन एवं जलवायु परिवर्तन मंत्रालय

      श्री प्रकाश जावड़ेकर ने रूस में महात्मा गांधी और लियो टॉलस्टाय को समर्पित प्रदर्शनी का उद्घाटन किया
      Posted On: 28 SEP 2019 8:25PM by PIB Delhi


      केन्द्रीय पर्यावरण, वन तथा जलवायु परिवर्तन मंत्री श्री प्रकाश जवाड़ेकर ने आज रूस में टॉलस्टाय के जन्म स्थान यासनाया पोलयाना में महात्मा गांधी और लियो टॉलस्टाय को समर्पित एक विशिष्ट प्रदर्शनी का उद्घाटन किया। इस प्रदर्शनी में उनके पत्राचार और उनकी विचार प्रक्रिया को बहुत ही कलात्मक तरीके से प्रस्तुत किया जायेगा।


      इस विशेष अवसर पर स्थानीय ड्यूमा सदस्य नतालिया पिलयुस, टॉलस्टाय सांस्कृतिक केन्द्र के निदेशक और 100 से अधिक शिक्षाविद् उपस्थित थे।


      शंघाई सहयोग संगठन की बैठक में भाग लेने के लिए रूस की यात्रा पर आए श्री जावड़ेकर ने महात्मा गांधी की 150 जयंती के अवसर पर महात्मा गांधी को श्रद्धाजंलि देने के लिए आयोजित एक सेमिनार का उद्घाटन किया।


      सभा को संबोधित करते हुए श्री जावड़ेकर ने कहा कि लियो टॉलस्टाय का महात्मा गांधी पर बड़ा प्रभाव था। मंत्री महोदय ने कहा कि लियो टॉलस्टाय के प्रेम का संदेश, लालच नहीं और सत्य गांधी जी की विचार प्रक्रिया में दिखते हैं, उन्होंने कहा कि गांधी जी ने टॉलस्टाय को पांच पत्र लिखे और उनका मार्गदर्शन मांगा। गांधी जी तब 40 साल के थे और दक्षिण अफ्रीका में वकील और कार्यकर्ता के रूप में काम कर रहे थे और टॉलस्टाय उस समय 80 साल के थे।


      गांधी जी और टॉलस्टाय के बीच गहरे संबंध को याद करते हुए मंत्री महोदय ने कहा “ गांधी जी और टॉलस्टाय के बीच प्रेम और स्नेह का संबंध था और यह उनके पत्राचार के साथ-साथ उनकी पुस्तकों के आदान-प्रदान में भी दिखाई देता है। ”


      ***********


      आर के मीणा /आरएनएम/एएम/एसके-3316


    

    
    (Release ID: 1586684) Visitor Counter : 68
    
    
      Read this release in: English