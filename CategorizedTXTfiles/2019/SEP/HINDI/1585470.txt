      उप राष्ट्रपति सचिवालय

      पृथ्वी विज्ञान मंत्रालय के अधिकारियों ने उपराष्ट्रपति को आंध्र प्रदेश के नेल्लोर में स्थित राष्ट्रीय समुद्र प्रौद्योगिकी संस्थान में सी फ्रंट अनुसंधान सुविधाओं के बारे में ताजा स्थिति की जानकारी दी;
      
      उपराष्ट्रपति ने मंत्रालय से नया अनुसंधान केन्द्र खोले जाने की कानूनी बाधाओं को जल्द दूर करने को कहा

      Posted On: 18 SEP 2019 12:47PM by PIB Delhi

    उपराष्ट्रपति श्री एम. वेंकैया नायडू ने केन्द्रीय विज्ञान और प्रौद्योगिकी मंत्री श्री हर्षवर्धन को आंध्र प्रदेश के नेल्लोर जिले में थुपीलीपल्लम गांव में राष्ट्रीय समुद्र प्रौद्योगिकी संस्थान में नया अनुसंधान केन्द्र खोले जाने की प्रक्रिया तेज करने को कहा है।


    उपराष्ट्रपति को आंध्र प्रदेश में विकास परियोजनाओं के बारे में जानकारी हासिल करने के दौरान यह पता लगा कि इस संस्थान में नया अनुसंधान केन्द्र खोले जाने की प्रक्रिया कानूनी बाधाओं के कारण काफी धीमी गति से चल रही है। उन्होंने तुरंत इस बारे में केन्द्रीय मंत्री श्री हर्षवर्धन से बात की, जिसके बाद पृथ्वी विज्ञान मंत्रालय के सचिव डॉ. एम. राजीवन और मंत्रालय के सलाहकार डॉ. एम.पी. वाकडिकर आज उपराष्ट्रपति से मिले और उन्हें अनुसंधान केन्द्र परियोजना की ताजा स्थिति से अवगत कराया।


    अधिकारियों ने उपराष्ट्रपति को बताया कि प्रस्तावित अनुसंधान केन्द्र के लिए 97.37 एकड़ भूमि अधिकृत की जा चुकी है, लेकिन इस भूमि के एक हिस्सों को लेकर कानूनी विवाद हो जाने की वजह से परियोजना प्रक्रिया धीमी पड़ गई है। उपराष्ट्रपति ने इस बारे में नेल्लोर जिले के जिलाधिकारी से बात की और उनसे कानूनी विवाद जल्द सुलझाने को कहा। उन्होंने पृथ्वी विज्ञान मंत्रालय से भी इस दिशा में तेजी से काम करने को कहा।


    राष्ट्रीय समुद्र प्रौद्योगिकी संस्थान में 250 करोड़ रुपये की लागत से बनाए जाने वाले आधुनिक सुविधाओं से लैस सी फ्रंट अनुसंधान केन्द्र की आधारशिला केन्द्रीय विज्ञान और प्रौद्योगिकी मंत्री डॉ. हर्षवर्धन द्वारा 25 अप्रैल, 2016 को तत्कालीन शहरी विकास मंत्री श्री एम. वेंकैया नायडू और राज्य के तत्कालीन मुख्यमंत्री श्री एन. चंद्रबाबू नायडू की मौजूदगी में रखी गई थी।


    प्रस्तावित सुविधा केन्द्र में समुद्री तकनीकी गतिविधियों के वास्तविक समय प्रोटोटाइप परीक्षण , अंशांकन और स्वदेशी रूप से विकसित समुद्री प्रणालियों का सत्यापन, जिसमें समुद्र के किनारे प्रयोगशाला और परीक्षण सुविधाओं की स्थापना आदि की सुविधाएं उपलब्ध कराना शामिल है।


    इस अनुसंधान केन्द्र के विकास के लिए एक दीर्घकालीन मास्टर प्लान तैयार किया गया है।


    ***


    आरकेमीणा/आरएनएम/एएम/एमएस/एमएस-3096

    
    
    (Release ID: 1585470) Visitor Counter : 140
    
    
      Read this release in: English , Urdu , Bengali