      रेल मंत्रालय

      रेल मंत्रालय ने भुवनेश्वर स्टेशन का बहु-मॉडल परिवहन केन्‍द्र के रूप में पुनर्विकास करने के लिए ओडिशा सरकार के साथ समझौता ज्ञापन पर हस्‍ताक्षर किये
      Posted On: 19 SEP 2019 6:48PM by PIB Delhi


    रेल मंत्रालय के तत्‍वाधान में ईस्‍ट कोस्‍ट रेलवे ने भुवनेश्‍वर स्‍टेशन को बहु-मॉडल परिवहन केन्‍द्र के रूप में विकसित करने के लिए ओडिशा सरकार के साथ आज नई दिल्‍ली में समझौता ज्ञापन पर हस्‍ताक्षर किये। ओडिशा के मुख्‍यमंत्री श्री नवीन पटनायक , रेल , वाणिज्‍य एवं उद्योग मंत्री श्री पीयूष गोयल , पेट्रोलियम एवं प्राकृतिक गैस और इस्‍पात मंत्री श्री धर्मेन्‍द्र प्रधान वीडियो कांफ्रेंसिंग के माध्‍यम से इस हस्‍ताक्षर समारोह में शामिल हुए।


    इस समझौता ज्ञापन के तहत रेल मंत्रालय और ओडिशा सरकार द्वारा संयुक्त रूप से भुवनेश्वर स्टेशन का बहु-मॉडल परिवहन केंद्र के रूप में पुनर्विकास किया जाएगा । इस बहु-मॉडल केन्‍द्र के तीन वर्ष में पूरा होने की उम्‍मीद है। इसमें रेलवे स्टेशन के लिए नए टर्मिनल भवन का निर्माण किया जाएगा , जिसमें सिटी बस टर्मिनल , सार्वजनिक कार पार्किंग और अन्य संबद्ध सार्वजनिक सुविधाएं उपलब्‍ध होंगी। रेलवे स्टेशन के दोनों ओर मिश्रित उपयोग भूमि विकास किया जाएगा।


    श्री धर्मेन्‍द्र प्रधान ने कहा कि नागरिकों को इस परियोजना से बहुत लाभ होगा और इस क्षेत्र में यह पर्यटन का केंद्र बन सकता है। ओडिशा के मुख्यमंत्री ने इस परियोजना के विकास के लिए रेल मंत्रालय को बधाई दी। उन्होंने कहा कि यह एक विश्व स्तर का बहु-मॉडल परिवहन केन्‍द्र होगा और देश में भी यह अपनी किस्‍म का पहला ऐसा केन्‍द्र होगा।


    इस अवसर पर श्री पीयूष गोयल ने कहा कि भारतीय रेलवे बुनियादी ढांचे में विश्व स्तर के अनुसार सुधार करना चाहती है। उन्‍होंने कहा कि मुझे बहुत खुशी है कि ओडिशा सरकार भुवनेश्वर को बहु-मॉडल केन्‍द्र के रूप में विकसित करने के लिए रेल मंत्रालय के साथ सहयोग करने के लिए आगे आई है।


    *****


    आर . के . मीणा / आरएनएम / एएम / आईपीएस / जीआरएस – 3123

    
    
    (Release ID: 1585619) Visitor Counter : 183
    
    
      Read this release in: English , Urdu