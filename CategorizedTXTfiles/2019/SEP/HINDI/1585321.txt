      उपभोक्‍ता कार्य, खाद्य एवं सार्वजनिक वितरण मंत्रालय

      उपभोक्‍ता मामले, खाद्य एवं सार्वजनिक वितरण मंत्री ने प्‍लास्टिक के इस्‍तेमाल को रोकने के लिए जागरूकता फैलाने की आवश्‍यकता पर बल दिया
      
      प्रधानमंत्री श्री नरेन्‍द्र मोदी ने देश की प्रतिष्‍ठा बढ़ाई है और क्षेत्र में अभूतपू्र्व काम किया है : श्री रामविलास पासवान

      Posted On: 17 SEP 2019 4:44PM by PIB Delhi

    प्‍लास्टिक के दुष्‍प्रभावों का उल्‍लेख करते हुए उपभोक्ता मामले , खाद्य एवं सार्वजनिक वितरण मंत्री श्री रामविलास पासवान ने आज नई दिल्‍ली में प्रेस के साथ बातचीत करते हुए कहा कि सिंगल यूज प्‍लास्टिक से 95 लाख टन प्‍लास्टिक कचरा पैदा होता है। इसमें से 6 लाख टन नदियों में चला जाता है और पानी को प्रदूषित करता है। उन्‍होंने कहा कि जब प्‍लास्टिक कचरे को जलाया जाता है , तो सांस संबंधी बीमारियां पैदा होती है। उपभोक्ता मामले , खाद्य एवं सार्वजनिक वितरण मंत्रालय का उद्देश्‍य है कि पैकेजिंग में प्‍लास्टिक के इस्‍तेमाल को धीरे-धीरे कम किया जाए और उसकी जगह खाद्य सामग्री की पैकेजिंग के लिए शत-प्रतिशत जूट को इस्‍तेमाल में लाया जाए। पेयजल के लिए एक बार इस्‍तेमाल की जाने वाली प्‍लास्टिक बोतलों के स्‍थान पर उपयुक्‍त विकल्‍पों के विषय में श्री पासवान ने अपने मंत्रालय द्वारा उठाये गये कदमों की जानकारी देते हुए मीडिया से कहा कि उद्योग संगठनों , हितधारकों और विभिन्‍न सरकारी विभागों के साथ आयोजित बैठक के दौरान पेयजल की पैकेजिंग के मुद्दों पर चर्चा की गई। सभी हितधारकों ने पेयजल की प्‍लास्टिक बोतलों के स्‍थान पर उपयुक्‍त विकल्‍पों का सुझाव दिया है। उन्‍होंने कहा कि पेयजल की वैकल्पिक पैकेजिंग के लिए मानक तय किये जाए तथा प्‍लास्टिक के इस्‍तेमाल को रोकने के लिए जागरूकता पैदा की जाए।


    प्रधानमंत्री श्री नरेन्‍द्र मोदी के 69वें जन्‍मदिवस पर शुभकामनाएं देते हुए श्री रामविलास पासवान ने कहा कि प्रधानमंत्री ने हर क्षेत्र में अभूतपूर्व काम किया है। उन्‍होंने कहा कि प्रधानमंत्री के नेतृत्‍व में भारत की प्रतिष्‍ठा विश्‍व में बढ़ी है और प्रधानमंत्री ने साबित कर दिया है कि भारत एक मजबूत राष्‍ट्र है तथा वह हर तरह की सुरक्षा चुनौती का सामना करने में सक्षम है। अर्थव्‍यवस्‍था के हवाले से श्री पासवान ने कहा कि जीएसटी और नोटबंदी ने मजबूत अर्थव्‍यवस्‍था की नींव रखी है। सामाजिक न्‍याय का उल्‍लेख करते हुए उन्‍होंने कहा कि प्रधानमंत्री ने मुस्लिम महिलाओं सहित समाज के सभी वर्गों के लिए सामाजिक न्‍याय सुनिश्चित किया है। कश्‍मीर के बारे में श्री पासवान ने कहा है कि प्रधानमंत्री की नीतियों के आधार पर कश्‍मीर में हालात सामान्‍य हो रहे है और कश्‍मीर दोबारा प्रमुख पर्यटन स्‍थल बन जाएगा। उन्‍होंने कहा कि 2 अक्‍टूबर , 2014 को शुरू होने वाला स्‍वच्‍छ भारत अभियान राष्‍ट्रीय आंदोलन बन चुका है तथा प्रधानमंत्री ने लोगों का आह्वान किया है कि भारत को प्‍लास्टिक मुक्‍त बनाया जाए।


    ***


    आर.के.मीणा/आरएनएम/एएम /एकेपी/जीआरएस – 3069

    
    
    (Release ID: 1585321) Visitor Counter : 139
    
    
      Read this release in: English , Urdu , Marathi , Malayalam