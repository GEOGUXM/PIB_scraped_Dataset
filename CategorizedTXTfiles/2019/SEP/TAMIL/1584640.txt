      PIB Headquarters

      மோட்டார் வாகன விற்பனையில் ஏற்பட்டுள்ள மந்த நிலையை சமாளிக்க அரசு நடவடிக்கை
      
      சென்னை-ரஷ்யா இடையே நேரடி கப்பல் போக்குவரத்து தொடங்குவது மகிழ்ச்சி அளிக்கத்தக்கது
      
      செய்தியாளர்களின் கேள்விகளுக்கு நிதியமைச்சர் திருமதி நிர்மலா சீதாராமன் விளக்கம்
      Posted On: 10 SEP 2019 5:03PM by PIB Chennai


    மோட்டார் வாகன விற்பனை, மற்றும் ரியல் எஸ்டேட் துறைகளில் ஏற்பட்டுள்ள மந்த நிலையை போக்க அரசு விரைவில் சில அறிவிப்புகளை வெளியிட இருப்பதாக மத்திய நிதியமைச்சர் திருமதி. நிர்மலா சீதாராமன் கூறியிருக்கிறார்.


    பிரதமர் திரு. நரேந்திர மோடி தலைமையிலான மத்திய அரசு 2-வது முறையாக பொறுப்பேற்று 100 நாட்கள் நிறைவடைந்த நிலையில், அரசின் சாதனைகளை விளக்கி கூறும் வகையில் அவர் இன்று சென்னையில் செய்தியாளர்களை சந்தித்தார்.


    சில துறைகளில் ஏற்பட்டுள்ள தேக்க நிலை குறித்து அத்துறையை சேர்ந்த தொழிலதிபர்களுடன் தமது அமைச்சகம் பேச்சுவார்த்தை நடத்தி அவர்களின் கருத்துகளை கேட்டறிந்த பின் பல்வேறு அறிவிப்புகளை வெளியிட்டிருப்பதை அவர் சுட்டிக் காட்டினார்.


    வாகனங்களுக்கு ஜி.எஸ்.டி வரி குறைக்க வேண்டுமென்ற கோரிக்கை குறித்து ஜி.எஸ்.டி கவுன்சில் முடிவெடுக்கும் என்றே அவர் தெரிவித்தார்.


    நாட்டின் பொருளாதாரத்திற்கு அதிக நுகர்வு தேவைப்படுவதாக குறிப்பிட்ட நிதியமைச்சர், அரசு செலவுகளை அதிகரிப்பதன் மூலமே இது சாத்தியமாகும் என்றார். எனவே தான் நாட்டில் அடிப்படைக் கட்டமைப்பு வசதிகளை மேம்படுத்த அடுத்த 5 ஆண்டுகளில் ரூ.1 லட்சம் கோடி செலவிடப்பட இருப்பதாகவும் அவர் தெரிவித்தார்.


    நுகர்வோர் நம்பிக்கையை ஏற்படுத்த அரசு பல்வேறு நடவடிக்கைகளை மேற்கொண்டு வருவதாகவும் மத்திய நிதியமைச்சர் குறிப்பிட்டார். நாட்டில் இருந்த பொதுத்துறை வங்கிகளில் சில வங்கிகளில் நல்ல சேமிப்பு கிடைத்த போதிலும், அந்த வங்கிகளிடமிருந்து கடன் கேட்டு பெருமளவிற்கு யாரும் முன்வராத நிலையும், அதிக கடன் கேட்டு வரும் வங்கிகளிடம் போதிய சேமிப்பு நிதி இல்லாமல் இருந்ததாகவும் அவர் விளக்கமளித்தார். இந்த ஏற்றத்தாழ்வுகளை சரி செய்யவே பொதுத் துறை வங்கிகள் இணைக்கப்பட்டதாக கூறிய நிதியமைச்சர், ஒவ்வொருவரும் மற்றவர் மூலம் பயனடைவார்கள் என்றார்.


    நாட்டின் மொத்த உள்நாட்டு உற்பத்தி விகிதத்தில் ஏற்றம் இறக்கம் ஏற்படுவது வழக்கமான ஒன்று என்றும், அடுத்த காலாண்டில் வளர்ச்சியை அதிகரிக்க முழு கவனம் செலுத்தப்படும் என்றும் திருமதி நிர்மலா சீதாராமன் தெரிவித்தார்.


    ரிசர்வ் வங்கியிடமிருந்து மத்திய அரசு நிதி பெறுவதால், எவ்வித பின்னடைவும் ஏற்படாது என்றும் அவர் விளக்கமளித்தார். ரிசர்வ் வங்கியின் வல்லுனர் குழுதான், பல்வேறு அம்சங்களை ஆய்வு செய்து, அரசுக்கு எவ்வளவு நிதி வழங்க வேண்டும் என்பதை முடிவு செய்து அதற்கான நடைமுறையையும் வகுத்ததாக குறிப்பிட்டார். சிக்கலான காலகட்டங்களில் ரிசர்வ் வங்கி நிதியை அரசு பயன்படுத்துவதில் தவறு ஏதுமில்லை என்றும் அவர் குறிப்பிட்டார். எல்லா ஆட்சிகளிலும் இது போன்று பணம் எடுக்கப்பட்டிருப்பதாகவும் நிதியமைச்சர் தெரிவித்தார்.


    தங்கம் விலை உயர்வை கட்டுப்படுத்துவது எளிதல்ல என்று குறிப்பிட்ட நிதியமைச்சர், தங்கத்திற்கான மூலப்பொருள் நம் நாட்டில் இல்லை என்பதாலும், முற்றிலும் இறக்குமதியை சார்ந்திருப்பதுமே விலை அதிகரிப்புக்கு காரணம் என்றார். மேலும் டாலருக்கு நிகரான இந்திய ரூபாயின் மதிப்பு, கச்சா எண்ணெய் விலை போன்றவற்றின் அடிப்படையிலும் தங்கம் விலை நிர்ணயம் செய்யப்படுவதாக கூறிய அவர், இந்தியாவில் ஆபரணத்திற்காக மட்டுமின்றி, சேமிப்புக்கான ஒரு வழியாகவும் தங்கம் வாங்கப்படுவதாக தெரிவித்தார்.


    காஷ்மீருக்கு மட்டும் சிறப்பு அந்தஸ்து வழங்கப்பட்டிருந்ததால்தான் அது ரத்து செய்யப்பட்டதாக அவர் குறிப்பிட்டார். ஜம்மு-காஷ்மீர் சட்டப் பேரவையுடன் கூடிய யூனியன் பிரதேசமாக ஆக்கப்பட்டிருப்பதால் அம் மாநிலத்திற்கான நிதி ஆதாரங்கள் பாதிக்கப்படாது என்றும், 15-வது நிதிக் குழு இது குறித்து பரிசீலித்து உரிய நிதியை ஒதுக்கும் என்றும் தெரிவித்தார்.


    ஜம்மு-காஷ்மீர் யூனியன் பிரதேசமாக்கப்பட்டது போல மற்ற மாநிலங்கள் ஆக்கப்பட மாட்டாது என்றும் திருமதி. நிர்மலா சீதாராமன் தெளிவுபடுத்தினார்.


    சென்னை – ரஷ்யாவின் விளாடிவோஸ்டாக் துறைமுகங்களுக்கு இடையே நேரடி கப்பல் போக்குவரத்து தொடங்குவது குறித்து கடந்த 2016-17-லேயே ரஷ்யாவின் தூரக் கிழக்கு பகுதியில் உள்ள தொழிலதிபர்களை சென்னைக்கு அழைத்து வந்து ஆலோசனை நடத்தி, புதிய தொழில் தொடங்க நடவடிக்கை எடுக்கப்பட்டதை சுட்டிக்காட்டினார். இதன் காரணமாக ஓராண்டு காலத்தில், தமிழகம், கேரளா, கர்நாடகா உள்ளிட்ட தென் மாநிலங்களிலிருந்து ரஷ்யாவிற்கு மேற்கொள்ளப்படும் ஏற்றுமதி 40 சதவீதம் அதிகரித்துள்ளதாகவும் அவர் தெரிவித்தார். அத்துடன் நேரடி கப்பல் போக்குவரத்து காரணமாக சென்னை துறைமுகத்தில் இறக்குமதி அதிகரித்து வளர்ச்சியடைவதோடு பொருளாதாரமும் பன்மடங்கு வளர வாய்ப்பு ஏற்பட்டிருப்பது தமக்கு மிகுந்த மகிழ்ச்சி அளிப்பதாகவும் நிர்மலா சீதாராமன் தெரிவித்தார்.


    2 ஆண்டுகளுக்கு முன்பு வரை வாகன உற்பத்தி மற்றும் வாகன உதிரி பாக உற்பத்தி தொழில் நல்ல வளர்ச்சியில் இருந்ததாக குறிப்பிட்ட நிதியமைச்சர், பதிவுக் கட்டணம், பிஎஸ்-6 போன்ற பிரச்சனைகள் காரணமாகவும், பணம் வைத்திருப்போர் புதிதாக கார் வாங்கி முதலீடு செய்வதை விரும்பாமல், மெட்ரோ ரயில் மற்றும் ஓலா, ஊபர் போன்ற தனியார் நிறுவன வாடகை கார்களை அதிக அளவில் பயன்படுத்தும்தான் இத்துறையில் ஏற்பட்டுள்ள சரிவுக்கு காரணம் என்றும் அவர் கூறினார்.


    நாட்டின் பொருளாதாரத்தை மேம்படுத்துவதற்கான ஒட்டு மொத்த நடவடிக்கைகள் முழு வீச்சில் மேற்கொள்ளப்பட்டு வருவதாக குறிப்பிட்ட நிர்மலா சீதாராமன், இது தொடர்பாக அரசு உரிய ஆலோசனை நடத்தி 2 முறை அறிவிப்புகள் வெளியிடப்பட்டிருப்பதை சுட்டிக் காட்டினார்.


    முத்ரா கடன் உதவி திட்டம் மூலம் பெண்கள் அதிக அளவில் பயனடைந்துள்ள போதிலும், முறைசாரா அமைப்புகளில் வேலைவாய்ப்புகள் பெற்றவர்கள் பற்றிய முழுமையான புள்ளிவிவரம் அரசிடம் இல்லை என்றார். தற்போதுள்ள நடைமுறைகள்படி முறைசார்ந்த அமைப்புகள் பற்றிய புள்ளிவிவரங்களே அரசிடம் உள்ளதாகவும் அவர் கூறினார்.


    குறு, சிறு, நடுத்தர தொழில் நிறுவனங்கள் மற்றும் நாட்டின் பாரம்பரிய தொழில்களை அழிவிலிருந்து காப்பாற்ற மத்திய பட்ஜெட்டில் SFURTI (Scheme of Fund for Regeneration of Traditional Industries) என்ற புதிய திட்டம் அறிமுகப்படுத்தப்பட்டு உரிய நிதி ஒதுக்கீடு செய்யப்பட்டிருப்பதாகவும் கூறினார். அந்தந்த மாவட்ட அதிகாரிகள் இது பற்றி அரசின் கவனத்திற்கு கொண்டு வந்தால் உதவ தயாராக இருப்பதாகவும், இழப்புகள் தடுக்கப்படும் என்றும் தெரிவித்தார். வேறு வகையான உதவி ஏதும் தேவைப்பட்டால், அது பற்றி எடுத்துரைத்தால், அதற்கும் அரசு உதவ தயாராக இருப்பதாகவும் தெரிவித்தார்.

    
    
    (Release ID: 1584640) Visitor Counter : 92