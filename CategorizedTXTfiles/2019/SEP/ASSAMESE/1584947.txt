      প্ৰধানমন্ত্ৰীৰ কাৰ্যালয়

      
      শিক্ষক দিৱসত প্ৰধানমন্ত্ৰীৰ বাৰ্তা
      শিক্ষকসকলে ব্যয়ৰ সলনি ফলাফলৰ ওপৰত মনোনিৱেশ কৰা উচিত
      যুৱ প্ৰজন্মৰ মনত নতুন উদ্ভাৱনৰ ভৱনা জাগ্ৰত কৰক
      প্লাষ্টিক বৰ্জনৰ ক্ষেত্ৰত শিক্ষকসকল সক্ৰিয় অংশীদাৰ হোৱা উচিত
      Posted On: 05 SEP 2019 10:16AM by PIB Guwahati


    শিক্ষক দিৱস উপলক্ষে প্ৰধানমন্ত্ৰী শ্ৰী নৰেন্দ্ৰ মোদীৰ বাৰ্তাৰ লিখিত ৰূপ—


    “ সমগ্ৰ শিক্ষক সমাজক মই শিক্ষক দিৱসৰ শুভেচ্ছা জ্ঞাপন কৰিলো৷


    আজিৰ এই দিনটোত শিক্ষক সমাজক তেওঁলোকৰ পৰিশ্ৰম, ত্যাগ আৰু দায়বদ্ধতাৰ বাবে প্ৰণাম জনোৱা হয়৷ শ্ৰেণীকোঠাত পাঠ্যক্ৰমৰ শিক্ষা দিয়াৰ উপৰি শিক্ষকসকলে ছাত্ৰ-ছাত্ৰীৰ জীৱনত গুৰুত্বপূৰ্ণ ভূমিকা পালন কৰিব পাৰে৷


    শিক্ষকৰ নিস্বাৰ্থ স্বভাৱক সমগ্ৰ বিশ্বই প্ৰশংসা কৰে৷ ব্যস্ত সূচী আৰু পাৰিবাৰিক দায়ত্বৰ পাছতো শিক্ষকসকলে ছাত্ৰ-ছাত্ৰীক নতুন নতুন জ্ঞান দি তেওঁলোকৰ জীৱন গঢ়ে৷


    ফলাফলৰ ওপৰত মনোনিৱেশঃ


    আজি ভাৰতবৰ্ষই শিক্ষা খণ্ডত এক দৃষ্টান্তমূলক পৰিৱৰ্তন দেখিবলৈ পাইছে৷ আমি পৰম্পৰাগত ব্যৱস্থাৰ পৰা আঁতৰি আহিছো আৰু এতিয়া ফলাফলৰ ওপৰত অগ্ৰাধিকাৰ দিছো৷ এই প্ৰেক্ষাপটত এই কথাই মোক সন্তুষ্টি দিয়ে যে আমাৰ শিক্ষকসকলে যুৱ প্ৰজন্মৰ মনত নতুন উদ্ভাৱন আৰু গৱেষণামূলক কামৰ প্ৰতি আগ্ৰহ সৃষ্টিৰ বাবে কঠোৰ পৰিশ্ৰম কৰি আছে৷ তেওঁলোকৰ এই উদ্যমে আমাৰ যুৱ প্ৰজন্মক অনুপ্ৰাণিত কৰিছে৷


    এবাৰ ব্যৱহাৰযোগ্য প্লাষ্টিক বৰ্জনত সহায়ঃ


    এই শিক্ষক দিৱসত মই শিক্ষকসকলক এটা অনুৰোধ জনাব বিচাৰো৷ আপোনালোকে নিশ্চয় জানে যে ভাৰতবৰ্ষই প্লাষ্টিক বৰ্জনৰ বাবে এক গণ আন্দোলন আৰম্ভ কৰিছে৷ এই আন্দোলনত মই শিক্ষক সমাজৰ পূৰ্ণ সহযোগিতা আৰু অংশগ্ৰহণ বিচাৰিছো৷ যদি শিক্ষকসকলে নিজৰ নিজৰ শিক্ষাৰ্থীসকলক প্লাষ্টিকৰ ফলত আমাৰ পৰিৱেশে সন্মুখীন হোৱা ক্ষতিৰ কথা বুজায় আৰু তেওঁলোকক প্লাষ্টিক বৰ্জনৰ পৰামৰ্শ দিয়ে, তেন্তে শিক্ষাৰ্থীসকল আৰু সমাজখন উপকৃত হ’ব৷ বাপুজীৰ ১৫০সংখ্যক জন্ম জয়ন্তীত তেওঁৰ প্ৰতি এয়া হ’ব এক মহান শ্ৰদ্ধাঞ্জলি৷


    এই দিনটোত মই মহান শিক্ষাবিদ ড০ সৰ্বপল্লী ৰাধাকৃষ্ণণলৈও শ্ৰদ্ধাঞ্জলি জ্ঞাপন কৰিছো৷ তেওঁৰ জীৱন পৰিক্ৰমাই শিক্ষা বৃত্তিৰে জড়িত অধিক লোক আৰু যুৱ মনক উৎসাহিত কৰি যাব বুলি আশা কৰিছো৷


    পুনৰ এবাৰ শিক্ষক দিৱসৰ শুভেচ্ছা জনালো৷ ”


    ***


    VRRK/SH/AK/MS

    
    
    (Release ID: 1584947) Visitor Counter : 5
    
    
      Read this release in: Hindi , English , Urdu , Marathi , Bengali , Punjabi , Gujarati , Tamil , Kannada , Malayalam