      প্ৰধানমন্ত্ৰীৰ কাৰ্যালয়

      সাৰ্বজনীন স্বাস্থ্য ক’ভাৰেজক লৈ ৰাষ্ট্ৰসংঘৰ সাধাৰণ পৰিষদৰ উচ্চ পৰ্যায়ৰ বৈঠকত প্ৰধানমন্ত্ৰীৰ বিবৃতি
      Posted On: 23 SEP 2019 11:50PM by PIB Guwahati


    প্ৰধানমন্ত্ৰী শ্ৰী নৰেন্দ্ৰ মোদীয়ে ২৩ ছেপ্তেম্বৰ ,২০১৯ত সাৰ্বজনীন স্বাস্থ্য ক’ভাৰেজ সন্দৰ্ভত প্ৰথমবাৰৰ বাবে আয়োজিত ৰাষ্ট্ৰসংঘৰ সাধাৰণ পৰিষদৰ উচ্চ পৰ্যায়ৰ বৈঠকত ভাষণ আগবঢ়ায়৷


    সাৰ্বজনীন স্বাস্থ্য ক ’ভাৰেজৰ বাবে ভাৰত চৰকাৰে গ্ৰহণ কৰা সাহসী পদক্ষেপৰ কথা প্ৰধানমন্ত্ৰীয়ে নিজৰ মন্তব্যত উল্লেখ কৰে৷ তেওঁ কয় যে স্বাস্থ্যই কেৱল ৰোগৰ পৰা মুক্তিক নুবুজায়৷ এটা স্বাস্থ্যৱান জীৱন প্ৰতিগৰাকী ব্যক্তিৰ অধিকাৰ৷ এয়া সুনিশ্চিত কৰাটো চৰকাৰৰ দায়িত্ব৷


    প্ৰধানমন্ত্ৰীয়ে কয় যে ভাৰতে এই বিষয়ত এক ব্যাপক দৃষ্টিভংগী গ্ৰহণ কৰিছে আৰু স্বাস্থ্যসেৱাৰ চাৰিটা প্ৰধান স্তম্ভৰ ওপৰত কাম কৰি আছে :


    - প্ৰতিৰোধমূলক স্বাস্থ্যসেৱা


    
    - সহজলভ্য স্বাস্থ্যসেৱা


    
    - যোগানৰ ক্ষেত্ৰত উন্নতিকৰণ


    
    - দ্ৰুত কাৰ্যৰূপায়ন


    প্ৰধানমন্ত্ৰীয়ে কয় যে প্ৰতিৰোধমূলক স্বাস্থ্যসেৱাক প্ৰসাৰিত কৰা তথা জীৱনশৈলী ৰোগৰ পৰা জনসাধাৰণক মুক্তি কৰিবলৈ ভাত চৰকাৰে যোগ , আয়ুৰ্বেদ আৰু ফিটনেছৰ ওপৰত গুৰুত্ব আৰোপৰ লগতে ১২৫,০০০ৰো অধিক ৱেলনেছ কেন্দ্ৰ স্থাপন কৰিছে৷ ই-চিগাৰেট নিষিদ্ধ, ক্লীন ইণ্ডিয়া অভিযানৰ মাধ্যমেৰে সজাগতা সৃষ্টি আৰু টিকাকৰণ অভিযানেও স্বাস্থ্য প্ৰসাৰত গুৰুত্বপূৰ্ণ ভূমিকা পালন কৰিছে৷
    
    “ সহজলভ্য স্বাস্থ্যসেৱা সুনিশ্চিত কৰিবলৈ ভাৰতে বিশ্বৰ সৰ্ববৃহৎ স্বাস্থ্য বীমা -আয়ুস্মান ভাৰত ৰূপায়ন কৰিছে৷ এই আঁচনিৰ অধীনত ৫০০ মিলিয়ন দৰিদ্ৰই বছৰি ৫লাখ টকালৈ বিনামূলীয়া চিকিৎসা সেৱা লাভ কৰিছে৷ ৫ হাজাৰৰো অধিক বিশেষ ফাৰ্মাচী মুকলি কৰা হৈছে, য’ত সূলভ মূল্যত প্ৰায় ৮০০ বিভিন্ন ঔষধ উপলব্ধ৷ ”— প্ৰধানমন্ত্ৰীয়ে কয়৷
    
    তেওঁ লগতে উল্লেখ কৰে যে উন্নতমানৰ চিকিৎসা শিক্ষা আৰু চিকিৎসা আন্তঃগাথনি উন্নয়নৰ বাবে ভাৰত চৰকাৰে কেইবাটাও ঐতিহাসিক পদক্ষেপ গ্ৰহণ কৰিছে৷


    স্বাস্থ্য খণ্ডত ক্ষিপ্ৰ কাৰ্যৰূপায়ন সন্দৰ্ভত প্ৰধানমন্ত্ৰীয়ে মাতৃ আৰু শিশুৰ পুষ্টিৰ স্তৰ উন্নত কৰাত ৰাষ্ট্ৰীয় পুষ্টি অভিযানৰ ভূমিকাৰ কথা উল্লেখ কৰে৷ তেওঁ কয় যে ভাৰত চৰকাৰে গোলকীয় লক্ষ্য ২০৩০ৰ পূৰ্বেই ২০২৫ৰ ভিতৰত দেশৰ পৰা টিবি নিৰ্মূল কৰিবলৈ সংকল্পবদ্ধ৷


    ভাৰতৰ প্ৰচেষ্টা ইয়াৰ চাৰিসীমাৰ ভিতৰতে সীমাবদ্ধ নহয়৷ ভাৰতে সহজলভ্য স্বাস্থ্যসেৱা প্ৰদানৰ ক্ষেত্ৰত আন বিভিন্ন দেশকো সহায়ৰ হাত আগবঢ়াইছে , বিশেষকৈ আফ্ৰিকান ৰাষ্ট্ৰসমূহক৷


    ৰাষ্ট্ৰসংঘৰ সাধাৰণ পৰিষদৰ এই উচ্চ পৰ্যায়ৰ বৈঠকৰ লক্ষ্য হ ’ল ২০৩০ৰ ভিতৰত সাৰ্বজনীন স্বাস্থ্য ক’ভাৰেজৰ দিশত বিভিন্ন দেশৰ মূৰব্বীসকলৰ সংকল্পসমূহক সংহত কৰা৷ ৰাষ্ট্ৰসংঘৰ
    প্ৰায় ১৬০খন সদস্য ৰাষ্ট্ৰই এই বৈঠকত ভাষণ ৰাখে৷


    ***


    
    VRRK/VJ/AK/MS

    
    
    (Release ID: 1586235) Visitor Counter : 3
    
    
      Read this release in: English , Urdu , Hindi , Marathi , Bengali , Punjabi , Gujarati , Tamil , Kannada