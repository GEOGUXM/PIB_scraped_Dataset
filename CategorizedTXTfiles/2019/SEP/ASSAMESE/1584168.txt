      উত্তৰ-পূৰ্বাঞ্চল উন্নয়ন মন্ত্ৰালয়

      
      ড’নাৰ মন্ত্ৰালয়ৰ ৰাজ্যিক মন্ত্ৰী ডঃ জীতেন্দ্ৰ সিঙে আজি গুৱাহাটীত এন ই আৰ এ এম এ চি মাৰ্কেটিং কমপ্লেক্সৰ আধাৰশিলা স্থাপন কৰে
      উত্তৰ পূৰ্বাঞ্চলৰ উৎপাদিত সামগ্ৰীৰ প্ৰদৰ্শনীৰ লক্ষ্যস্থানলৈ পৰিণত হ’ব এন ই আৰ এ এম এ চি কমপ্লেক্সঃ ডঃ জীতেন্দ্ৰ সিং
      Posted On: 04 SEP 2019 5:40PM by PIB Guwahati


    ড’নাৰ মন্ত্ৰালয়ৰ কেন্দ্ৰীয় ৰাজ্যিক মন্ত্ৰী (স্বতন্ত্ৰ) ডঃ জীতেন্দ্ৰ সিঙে আজি গুৱাহাটীত নৰ্থ ইষ্টাৰ্ণ ৰিজিঅ’নেল এগ্ৰিকালচাৰেল মাৰ্কেটিং কৰ্প’ৰেচন লিমিটেড (এন ই আৰ এ এম এ চি)ৰ বিপণন ক্ষেত্ৰৰ আধাৰশিলা স্থাপন কৰে৷ এই সন্দৰ্ভত ডঃ সিঙে কয় যে উক্ত বিপণন ক্ষেত্ৰটো উত্তৰ পূৰ্বাঞ্চলৰ উৎপাদিত সামগ্ৰীসমূহৰ প্ৰদৰ্শনীৰ কেন্দ্ৰস্থল হিচাপে গঢ়ি উঠিব৷ ইয়াৰ জৰিয়তে কেৱল অসমেই নহয়, সমগ্ৰ উত্তৰ পূৰ্বাঞ্চলেই ইয়াৰ দ্বাৰা উপকৃত হ’ব আৰু ভাৰতৰ অন্য প্ৰান্তৰ সন্মুখত নিজৰ উৎপাদিত সামগ্ৰী প্ৰদৰ্শন কৰাৰ সুবিধা পাব৷


    মন্ত্ৰীগৰাকীয়ে কয় যে গুৱাহাটী বৰ্তমানে ভাৰতৰ মেট্ৰ’ নগৰ হিচাপে গঢ় লৈ উঠিছে আৰু অতি শীঘ্ৰেই ই দেশৰ যুৱ উদ্যমীসকলৰ প্ৰিয় লক্ষ্যস্থান হৈ উঠিব৷ উক্ত প্ৰকল্পটোৰ সময়মতে কাম সমাপ্ত হোৱাৰ বাবে আশা প্ৰকাশ কৰি ডঃ জীতেন্দ্ৰ সিঙে কয় যে অতিশীঘ্ৰেই বিপণন ক্ষেত্ৰটো কাৰ্যকৰী হৈ উঠিব আৰু ইয়াৰ অতিৰিক্ত ব্যয়সমূহ উত্তৰ পূব পৰিষদে বহন কৰিব৷ মন্ত্ৰীগৰাকীয়ে আজি ভূমি পূজন অনুষ্ঠানতো অংশগ্ৰহণ কৰে৷


    উক্ত অনুষ্ঠানত উত্তৰ পূব পৰিষদ (এন ই চি)ৰ সচিব শ্ৰী ৰাম মুইভাও উপস্থিত আছিল৷ শ্ৰী মুইভাই কয় যে আজিৰ দিনটো এন ই আৰ এ এম এ চিৰ বাবে স্মৰণীয় দিন হৈ ৰ’ব৷ এই সপোন বাস্তৱায়িত কৰাৰ বাবে তেওঁ ড’নাৰ মন্ত্ৰীৰ ওচৰত কৃতজ্ঞতা প্ৰকাশ কৰে৷


    এন ই আৰ এ এম এ চিৰ পৰিচালন সঞ্চালক শ্ৰী পংকজ কুমাৰ প্ৰসাদে তেওঁৰ ভাষণত কয় যে উক্ত পদক্ষেপটোৰ জৰিয়তে অঞ্চলটোৰ কৃষি-উদ্যানজাতীয় শস্যৰ বাবে এক নতুন মাইলৰ খুঁটি হিচাপে বিবেচিত হ’ব আৰু উত্তৰ পূৰ্বাঞ্চলৰ উদ্যমীসকলে তেওঁলোকৰ উৎপাদিত সামগ্ৰীৰ বজাৰৰ এখন প্লেটফ’ৰ্ম লাভ কৰিব৷এন ই আৰ এ এম এ চিয়ে নিৰৱচ্ছিন্নভাৱে উত্তৰ পূৰ্বাঞ্চলৰ কৃষকসকলৰ বিকাশৰ বাবে আৰু ২০২২ চনৰ ভিতৰত কৃষকসকলৰ উপাৰ্জন দুগুণ কৰাৰ দিশত অগ্ৰসৰ হৈছে আৰু সেয়ে উত্তৰ পূৰ্বাঞ্চলৰ গুৱাহাটী চহৰত নিৰ্মাণ হ’বলৈ ধৰা উক্ত ভৱনৰ আন্তঃগাঁথনিৰ জৰিয়তে এই ক্ষেত্ৰত এখোজ আগুৱাবলৈ সক্ষম হ’ব বুলি আশা প্ৰকাশ কৰা হৈছে৷


    উত্তৰ পূব আয়োগৰ (এন ই চি)ৰ সহযোগত গুৱাহাটীৰ ছয়মাইলত ২০০৭ বৰ্গ মিটাৰ (১.৫ বিঘা) এলেকাত এন ই আৰ এ এম এ চিয়ে এই বিপণন ক্ষেত্ৰৰ নিৰ্মাণ কাৰ্য আৰম্ভ কৰিব৷ এই ভৱনৰ নিৰ্মাণ কাৰ্য দুটা পৰ্যায়ত সম্পন্ন হ’ব৷ প্ৰথম পৰ্যায়ত ভৱনটোৰ ব্লক ১ (কাৰ্যালয় আৰু বিপণন ক্ষেত্ৰ) চতুৰ্থ মহলালৈ নিৰ্মাণ হ’ব আৰু ব্লক ২ (অতিথি গৃহ) প্ৰথম মহলালৈ নিৰ্মাণ কৰা হ’ব৷ এই নিৰ্মাণ কাৰ্যত মুঠ ব্যয় হ’ব ১৩.১৫ কোটি টকা৷


    এই কাৰ্যালয় তথা বিপণন ক্ষেত্ৰ ভৱনটোৰ নিৰ্মাণৰ বাবে উত্তৰ পূব আয়োগে ‘‘উত্তৰ পূৰ্বাঞ্চলত কৃষি-উদ্যানজাতীয় শস্যৰ বিপণন সমৰ্থন’ৰ শিতানত পুঁজি আগবঢ়াইছে৷


    উক্ত ভৱনটো ‘সেউজ ভৱন’ হিচাপে গঢ়ি তোলা হ’ব আৰু অঞ্চলটোৰ ষ্টেট-অব্ আৰ্ট হিচাপে বিবেচিত হ’ব৷ ভৱনটোত কৃষি-উদ্যানজাতীয় শস্যৰ খুচুৰা কেন্দ্ৰ স্থাপন কৰাৰ সুবিধা প্ৰদান কৰা হ’ব যাৰ জৰিয়তে উত্তৰ পূৰ্বাঞ্চলৰ কৃষক তথা উদ্যমীসকলে তেওঁলোকৰ উৎপাদিত সামদ্ৰী প্ৰদৰ্শন কৰাৰ এক প্লেটফ’ৰ্ম লাভ কৰিব৷


    আনহাতে প্ৰস্তাৱিত এন ই আৰ এ এম এ চিৰ কাৰ্যালয় তথা বিপণন ক্ষেত্ৰটো কৃষি-উদ্যান শস্যজাতীয় চৰকাৰী বিভাগসমূহৰ কৃষক/উদ্যমীসকললৈ চৰকাৰী আঁচনিৰ সুবিধা প্ৰদানৰ উন্নত সমন্বয় কেন্দ্ৰ হিচাপে পৰিচিত হ’ব৷


    ******

    
    
    (Release ID: 1584168) Visitor Counter : 5
    
    
      Read this release in: English