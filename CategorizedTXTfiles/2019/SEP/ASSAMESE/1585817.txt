      প্ৰধানমন্ত্ৰীৰ কাৰ্যালয়

      প্ৰধানমন্ত্ৰীয়ে আমেৰিকা যুক্তৰাষ্ট্ৰ ভ্ৰমণৰ পূৰ্বে প্ৰদান কৰা বিবৃতিৰ অসমীয়া অনুবাদ
      Posted On: 20 SEP 2019 7:36PM by PIB Guwahati


    মই ২১ ছেপ্টেম্বৰৰ পৰা ২৭ ছেপ্টেম্বৰ ২০১৯ তাৰিখলৈ আমেৰিকা যুক্তৰাষ্ট্ৰ ভ্ৰমণত ব্যস্ত থাকিম৷ মই হাউষ্টন ভ্ৰমণ কৰিম আৰু তাৰ পিছত ৰাষ্ট্ৰসংঘৰ সাধাৰণ পৰিষদৰ ৭৪তম অধিৱেশনৰ উচ্চস্তৰীয় বৈঠকত অংশগ্ৰহণ কৰাৰ বাবে নিউয়ৰ্কলৈ ৰাওনা হ ’ ম৷


    হাউষ্টনত মই আমেৰিকাৰ অগ্ৰণী শক্তি উদ্যোগসমূহৰ সৈতে ভাৰত - আমেৰিকা শক্তি সহযোগিতা সম্প্ৰসাৰিত কৰাৰ উদ্দেশ্যে বৈঠকত মিলিত হ ’ ম৷ পাৰস্পৰিক লাভালাভ সহযোগিতাৰ ক্ষেত্ৰত শক্তিখণ্ডৰ উত্থান ঘটিছে আৰু ই আমাৰ দ্বিপাক্ষিক সম্পৰ্কত এক গুৰুত্বপূৰ্ণ ভূমিকা পালন কৰাৰ দিশত অগ্ৰসৰ হৈছে৷


    হাউষ্টনত মই ভাৰতীয় বংশোদ্ভৱ লোকসকলৰ সৈতে সাক্ষাৎ কৰি ভাষণ প্ৰদান কৰিম৷ বিভিন্ন ক্ষেত্ৰত তেওঁলোকৰ সাফল্য , আমেৰিকাৰ প্ৰতি তেওঁলোকৰ অৱদান , ভাৰতৰ সৈতে তেওঁলোকৰ শক্তিশালী সম্পৰ্ক আৰু দুয়োখন দেশৰ মাজত তেওঁলোকে পালন কৰা জীৱন্ত সাঁকোস্বৰূপ ভূমিকাই আমাক গৌৰৱান্বিত কৰি তুলিছে৷ সেই অনুষ্ঠানত আমেৰিকাৰ ৰাষ্ট্ৰপতি ডনাল্ড ট্ৰাম্পৰ অংশগ্ৰহণ , মোৰ আৰু ভাৰতীয় প্ৰৱাসীসকলৰ বাবে অতিশয় সন্মানৰ কথা৷ ভাৰতীয় সমাজৰ সন্মুখত মোৰ সৈতে আমেৰিকাৰ ৰাষ্ট্ৰপতিৰ এয়া প্ৰথম উপস্থিতি আৰু আমাৰ বাবে ই নতুন মাইলৰ খুঁটি৷


    হাউষ্টনত থকাৰ সময়ত মই ভাৰতীয় - আমেৰিকান সমাজ তথা তেওঁলোকৰ নিৰ্বাচিত প্ৰতিনিধিসকলৰ সৈতেও সাক্ষাৎ কৰাৰ সুযোগ লাভ কৰিম৷


    নিউয়ৰ্কত মই ৰাষ্ট্ৰসংঘৰ বিভিন্ন গুৰুত্বপূৰ্ণ অনুষ্ঠানসমূহত অংশগ্ৰহণ কৰিম৷ ১৯৪৫ চনৰ ৰাষ্ট্ৰসংঘৰ প্ৰতিষ্ঠাতা সদস্য হিচাপে ভাৰতে শান্তি আৰু নিৰাপত্তাৰ ক্ষেত্ৰত তথা বিশ্বৰ অৰ্থনৈতিক উত্তৰণ আৰু বিকাশত নিজৰ প্ৰতিশ্ৰুতি পালন কৰি আহিছে৷


    এই বছৰৰ ৰাষ্ট্ৰসংঘৰ সাধাৰণ পৰিষদৰ ৭৪তম অধিৱেশনৰ মূল বিষয় হ ’ ল - ‘‘ দৰিদ্ৰতা নিৰ্মূলকৰণ , গুণগত শিক্ষা , জলবায়ু পৰিৱৰ্তন আৰু সমাপনৰ ক্ষেত্ৰত বহুপক্ষীয় প্ৰয়াস ’’ ৷ আন্তৰ্জাতিক মহলৰ সন্মুখত বিভিন্ন প্ৰত্যাহ্বানে মূৰ দাঙি উঠিছে৷ তাৰে ভিতৰত ভংগুৰ বিশ্বজনীন অৰ্থনীতি , বিশ্বৰ বিভিন্ন প্ৰান্তত হোৱা অশান্তি আৰু উদ্বেগ , সন্ত্ৰাসবাদৰ উত্থান আৰু প্ৰসাৰণ , জলবায়ু পৰিৱৰ্তন আৰু দৰিদ্ৰতাৰ স্থানীয় বিশ্বজনীন প্ৰত্যাহ্বান আদিয়েই প্ৰধান৷ এইসমূহৰ মোকাবিলা কৰাৰ বাবে শক্তিশালী বিশ্বজনীন প্ৰতিশ্ৰুতি আৰু বহুপক্ষীয় সমন্বিত পদক্ষেপৰ প্ৰয়োজন৷ মই আমাৰ সংশোধিত বহুপক্ষীয় প্ৰতিশ্ৰুতি পুনৰবাৰ দোহাৰিম যি প্ৰতিক্ৰিয়াশীল , কাৰ্যকৰী আৰু সন্মিলিত তদুপৰি ভাৰতে পালন কৰা ভূমিকাসমূহৰো আলোকপাত কৰিম৷


    ৰাষ্ট্ৰসংঘৰ কাৰ্যসূচীসমূহত অংশগ্ৰহণৰ জৰিয়তে মই আমাৰ বহনক্ষম বিকাশ লক্ষ্যত উপনীত হোৱা সাফল্যসমূহ দাঙি ধৰিম৷ ২৩ ছেপ্টেম্বৰৰ জলবায়ু পদক্ষেপ সন্মিলনত জলবায়ু পৰিৱৰ্তনৰ সমস্যা মোকাবিলা কৰাৰ ক্ষেত্ৰত তথা বিশ্বজনীন লক্ষ্য আৰু আমাৰ আন্তৰ্জাতিক প্ৰতিশ্ৰুতিত ভাৰতে গ্ৰহণ কৰা পদক্ষেপসমূহৰো মই আলোকপাত কৰিম৷


    বিশ্বজনীন স্বাস্থ্য ক ’ ভাৰেজৰ ৰাষ্ট্ৰসংঘৰ সন্মিলনতো ঠিক একেদৰে আয়ুষ্মান ভাৰত কাৰ্যসূচীক অন্তৰ্ভুক্ত কৰি বিশ্ব দৰবাৰত ভাৰতে সিদ্ধি লাভ কৰা বিভিন্ন সাফল্যৰ বিষয়ে বিনিময় কৰিম৷


    ভাৰতে ৰাষ্ট্ৰসংঘত মহাত্মা গান্ধীৰ ১৫০তম জন্ম বাৰ্ষিকী উদযাপনৰ বাবে এক কাৰ্যসূচীৰ আয়োজন কৰিব য ’ ত আজিৰ বিশ্বত গান্ধী আদৰ্শৰ প্ৰাসংগিকতাসমূহ আলোচনা কৰা হ ’ ব৷ বিভিন্ন ৰাজ্যৰ মুৰব্বী তথা চৰকাৰ আৰু ৰাষ্ট্ৰসংঘৰ সচিব প্ৰধানে এই অনুষ্ঠানত উপস্থিত থাকি গান্ধীজীক শ্ৰদ্ধাঞ্জলি প্ৰদান কৰিব আৰু তেওঁৰ বাৰ্তাসমূহৰ গুৰুত্বক আলোকপাত কৰিব৷


    তাৰোপৰি মই অন্য দেশৰ নেতা আৰু ৰাষ্ট্ৰসংঘৰ বিভিন্ন শাখাসমূহৰ সৈতে দ্বিপাক্ষিক বৈঠকতো মিলিত হ ’ ম৷ প্ৰথমবাৰৰ বাবে ৰাষ্ট্ৰসংঘৰ কাৰ্যসূচীৰ সৈতে সংগতি ৰাখি ভাৰতে প্ৰশান্ত মহাসাগৰীয় দ্বীপ ৰাষ্ট্ৰসমূহৰ নেতা আৰু চি এ আৰ আই চি অ ’ এম গোটৰ নেতাসকলৰ সৈতে নেতৃবৰ্গীয় পৰ্যায়ৰ বৈঠকত মিলিত হ ’ ব৷ ইয়াৰ জৰিয়তে আমাৰ দক্ষিণ - দক্ষিণ সহযোগিতা আৰু তেওঁলোকৰ সৈতে সহযোগিতা বৃদ্ধি হ ’ ব৷


    নিউয়ৰ্ক আৰু হাউষ্টনত মই ৰাষ্ট্ৰপতি ট্ৰাম্পৰ সৈতে সাক্ষাতকাৰত মিলিত হ ’ ম৷ আমি দুয়োখন দেশৰ জনসাধাৰণ উপকৃত হ ’ ব পৰাকৈ আমাৰ দ্বিপাক্ষিক সম্পৰ্কৰ অৱলোকন কৰিম৷ আমাৰ ৰাষ্ট্ৰীয় বিকাশত আমেৰিকাই গুৰুত্বপূৰ্ণ সহযোগীৰ ভূমিকাত অৱতীৰ্ণ হৈছে যাৰ দ্বাৰা শিক্ষা , দক্ষতা , গৱেষণা , প্ৰযুক্তি আৰু উদ্ভাৱনত সমৃদ্ধ সহযোগিতাৰ ফলত ভাৰতে অৰ্থনৈতিক উত্তৰণ আৰু ৰাষ্ট্ৰীয় সুৰক্ষাত অগ্ৰগতি লাভ কৰিছে৷ মূল্যবোধৰ বিনিময় , অভিসাৰী আগ্ৰহ আৰু পৰিপূৰক শক্তিয়ে বিশ্বৰ সবাতোকৈ পুৰণি তথা বৃহৎ গণতান্ত্ৰিক দেশখনৰ প্ৰাকৃতিক সহযোগিতাৰ ভেঁটি নিৰ্মাণ কৰিছে৷ একত্ৰিতভাৱে আমি অধিক শান্তিময় , স্থিৰ , সুৰক্ষিত , বহনক্ষম আৰু সমৃদ্ধ বিশ্ব গঢ়ি তোলাত অৱদান আগবঢ়াব পাৰো৷


    নিউয়ৰ্কৰ ভ্ৰমণত আমেৰিকাৰ সৈতে আমাৰ দ্বিপাক্ষিক সম্পৰ্কৰ ভালেখিনি গুৰুত্বপূৰ্ণ বিষয়ে স্থান পাব৷ মই ব্লুমবাৰ্গ গ্ল ’ বেল বিছনেছ ফ ’ ৰামৰ মুকলি পৰিকল্পনা অধিৱেশনত ভাষণ প্ৰদান কৰিম আৰু আমেৰিকাৰ অগ্ৰণী ব্যৱসায়িক নেতাসমূহক ভাৰতৰ অৰ্থনৈতিক উত্তৰণ আৰু ৰূপান্তৰণ কাৰ্যসূচীত অধিক সক্ৰিয়তাৰে অংশগ্ৰহণৰ বাবে আহ্বান জনাম৷ বিল আৰু মেলিণ্ডা গেটছ ফাউণ্ডেচনে মোক গ্ল ’ বেল গ ’ লকীপাৰ্ছ গ ’ লছ এৱাৰ্ড ২০১৯ ৰ বাবে মনোনীত কৰাৰ বাবে মই সম্মানিত অনুভৱ কৰিছো৷


    মই নিশ্চিত যে মোৰ এই ভ্ৰমণৰ দ্বাৰা ভাৰতক এখন অপাৰ সম্ভাৱনীয়তাৰ স্থান হিচাপে তথা বিশ্বস্ত সহযোগী আৰু বিশ্ব নেতাৰ ৰূপত প্ৰতীয়মান কৰিবলৈ সমৰ্থ হ ’ ব আৰু আমেৰিকাৰ সৈতে সহযোগিতাৰ অধিক সৱলীকৰণ হোৱাত সহায়ক হ ’ ব৷


    ***


    
    AK/MANN

    
    
    (Release ID: 1585817) Visitor Counter : 2
    
    
      Read this release in: English , Marathi , Hindi , Bengali , Punjabi , Gujarati , Tamil , Kannada