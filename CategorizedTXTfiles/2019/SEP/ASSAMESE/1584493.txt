      গৃহ মন্ত্ৰালয়

      
      কেন্দ্ৰীয় গৃহ মন্ত্ৰী শ্ৰী অমিত শ্বাহে কয় যে উত্তৰ পূবৰ সংস্কৃতি, মাত-কথা আৰু ভাষাক সংৰক্ষিত কৰি বিকাশৰ পথত অগ্ৰসৰ হওক
      শ্ৰী নৰেন্দ্ৰ মোদী চৰকাৰে ধাৰা ৩৭১ ৰ সম্পূৰ্ণ সন্মান কৰে আৰু ইয়াৰ কোনো পৰিৱৰ্তন কৰা নহ’ব- কেন্দ্ৰীয় গৃহ মন্ত্ৰী
      স্বাধীনতাৰ পিছত দেশৰ বাকী অংশৰ ৭০ বছৰৰ বিকাশৰ তুলনাত উত্তৰ-পূবৰ ৫ বছৰৰ বিকাশ অধিক হৈছে- শ্ৰী অমিত শ্বাহ
      এজনো অবৈধ অনুপ্ৰৱেশকাৰীক দেশত থাকিবলৈ নিদিয়াটো শ্ৰী নৰেন্দ্ৰ মোদী চৰকাৰৰ সংকল্প- কেন্দ্ৰীয় গৃহ মন্ত্ৰী
      উত্তৰ পূৰ্বাঞ্চল কেৱল ৮ খন ৰাজ্যৰ সমষ্টি নহয়, এয়া হ’ল ‘অষ্টলক্ষ্ণী’, যি আগন্তুক সময়ত সমগ্ৰ ভাৰতৰ বিকাশত গুৰুত্বপূৰ্ণ ভূমিকা পালন কৰিব- শ্ৰী অমিত শ্বাহ
      শ্ৰী অমিত শ্বাহে কয় যে উত্তৰ পূব পৰিষদৰ বাজেটৰ ৩০ শতাংশ অতিশয় পিছপৰা তথা অবিকশিত ক্ষেত্ৰৰ বাবে ব্যয় কৰা হ’ব
      উত্তৰ পূৰ্বাঞ্চলৰ আইন ব্যৱস্থাৰ বাবে ২০২২ চনৰ লক্ষ্য নিৰ্ধাৰণ কৰাটো আৱশ্যক - কেন্দ্ৰীয় গৃহ মন্ত্ৰী
      সন্ত্ৰাসবাদৰ সহযোগিতা কৰাসকলৰ বাবে কেন্দ্ৰ তথা ৰাজ্য চৰকাৰে শূন্য সহনশীলতা নীতি গ্ৰহণ কৰা উচিত- শ্ৰী অমিত শ্বাহ
      Posted On: 08 SEP 2019 6:42PM by PIB Guwahati


    কেন্দ্ৰীয় গৃহ মন্ত্ৰী শ্ৰী অমিত শ্বাহে উত্তৰ পূব পৰিষদ (এন ই চি)ৰ ৬৮তম বৈঠকত ভাষণ প্ৰদান কৰি কয় যে উত্তৰ পূবৰ ভাষাসমূহ তথা সংস্কৃতিৰ এক বিশেষ গুৰুত্ব আছে৷ শ্ৰী শ্বাহে ভাৰতৰত্ন ভূপেন হাজৰিকাক শ্ৰদ্ধাঞ্জলি জনাই কয় যে উত্তৰ পূবে দেশক এজন মহান শিল্পী দিছে আৰু ভূপেনদাই কেৱল এটা ভাষাৰে নহয়, বৰঞ্চ সংগীতৰ মৰ্ম অনুধাৱন কৰিব পৰা এক শিল্পী যাৰ সমগ্ৰ জীৱন উত্তৰ পূবৰ সংস্কৃতিৰ বাবে সমৰ্পিত আছিল৷


    শ্ৰী অমিত শ্বাহে কয় যে উত্তৰ পূবত শতাধিক জনজাতি আৰু সম্প্ৰদায় আছে তথা ইয়াত অলেখ ভাষা-ভাষীৰ লোক আছে৷ উত্তৰ পূবৰ সংস্কৃতি আৰু মাত-কথা তথা ভাষাসমূহক ৰক্ষা কৰি, এইসমূহক সংৰক্ষিত কৰি বিকাশৰ দিশত অগ্ৰসৰ হোৱাটো আমাৰ দায়িত্ব৷ শ্ৰী শ্বাহে কয় যে ইয়াৰ সংগীত আৰু সাহিত্যক বাদ দি কৰা বিকাশৰ কোনো গুৰুত্ব নাথাকিব৷


    শ্ৰী অমিত শ্বাহে কয় যে উত্তৰ পূব আৰু ভাৰতৰ বাকী অংশৰ সংযোগ প্ৰাচীন কালৰে পৰাই আছে যাৰ উল্লেখ মহাভাৰতৰ সময়ৰ পৰাই আমি পাওঁ৷ কিন্তু দাসত্বৰ কাল সময়ত এই ছবিক নিঃশেষ কৰা হ’ল৷ তেওঁ কয় যে শ্ৰী নৰেন্দ্ৰ মোদীয়ে ৪০ বছৰৰ পিছত উত্তৰ পূব পৰিষদৰ বৈঠকলৈ আহি এই অঞ্চলৰ বিকাশক গতি প্ৰদান কৰিলে আৰু স্বাধীনতাৰ পিছত দেশৰ অন্য অংশৰ ৭০ বছৰৰ বিকাশৰ তুলনাত উত্তৰ পূবৰ ৫ বছৰৰ বিকাশ বহুগুণে অধিক আৰু আজি উত্তৰ পূৰ্বাঞ্চল বিকাশৰ বাবে জনাজাত হৈ পৰিছে৷ শ্ৰী শ্বাহে কয় যে উত্তৰ পূবৰ বিকাশ মোদী চৰকাৰে দিয়া অগ্ৰাধিকাৰসমূহৰ ভিতৰত অন্যতম আৰু যি বিকাশৰ যাত্ৰা ২০১৪ চনত আৰম্ভ হৈছিল সেয়া ২০২২ চনৰ ভিতৰত সম্পূৰ্ণ হ’ব৷ তেওঁ কয় যে উত্তৰ পূব কেৱল আঠখন ৰাজ্যই নহয়, এয়া হ’ল ‘অষ্টলক্ষ্মী’ যি সম্পূৰ্ণ ভাৰতৰ বিকাশত গুৰুত্বপূৰ্ণ ভূমিকা পালন কৰিব৷


    শ্ৰী অমিত শ্বাহে কয় যে যিবোৰ গাঁও বিকাশৰ দৌৰত পিছ পৰি ৰৈছে সেইসমূহকো অন্তৰ্ভুক্ত কৰিব লাগিব, কাৰণ যেতিয়া গাঁওসমূহ বিকশিত হ’ব, জিলাসমূহ বিকশিত হ’ব তেতিয়া সমগ্ৰ ৰাজ্যই বিকশিত হ’ব আৰু সামূহিক ৰূপত সমগ্ৰ দেশেই বিকশিত হ’ব৷ শ্ৰী শ্বাহে কয় যে বিকাশৰ প্ৰমাণ সদায়েই জনতাই দিয়ে আৰু ২০১৯ চনত জনসাধাৰণে শ্ৰী নৰেন্দ্ৰ মোদীক বিশাল জনমত প্ৰদান কৰি ইয়াক প্ৰমাণিত কৰিলে৷ তেওঁ কয় যে আজি উত্তৰ পূবৰ আঠোখন ৰাজ্যৰ মুখ্যমন্ত্ৰীয়েই অ-কংগ্ৰেছী নেতা৷


    শ্ৰী অমিত শ্বাহে কয় যে পূৰ্বতে এন ই চি কেৱল উপদেষ্টা কমিটি আছিল কিন্তু এতিয়া ই পৰিকল্পনা আৰু কাৰ্যকৰণ কমিটিৰ ৰূপতো দায়িত্ব পালন কৰি আছে৷ তেওঁ কয় যে ২০২২ চনৰ ভিতৰত উত্তৰ পূবৰ আঠোখন ৰাজ্যকে ৰে’ল পথ আৰু আকাশী পথেৰে সংযোগ কৰা হ’ব৷ তেওঁ কয় যে ত্ৰয়োদশ বিত্তীয় আয়োগত উত্তৰ পূবৰ বাজেট ৩৩৭৬ কোটি টকাৰ আছিল৷ শ্ৰী নৰেন্দ্ৰ মোদীৰ চৰকাৰ গঠন হোৱাৰ পিছত চতুৰ্দশ বিত্তীয় আয়োগত এই পৰিমাণ ১.৫ গুণ বৃদ্ধি হৈ ৫০৫৩ কোটি টকা হ’লগৈ৷ তেওঁ এয়াও কয় যে এন ই চিৰ বাজেটৰ ৩০ শতাংশ অতিশয় পিছপৰা তথা অবিকশিত ক্ষেত্ৰৰ বাবে ব্যয় কৰা হ’ব৷


    শ্ৰী শ্বাহে কয় যে ঢাকাৰ সৈতে হোৱা সীমা বুজাবুজিৰ ফলত দেশৰ বিকাশত উত্তৰ পূৰ্বাঞ্চল অৱদান বৃদ্ধি পাব৷ তেওঁ কয় যে ইয়াৰ প্ৰাকৃতিক সম্পদ আৰু অসীম সম্ভাৱনাসমূহ প্ৰত্যক্ষ কৰি মই এয়া ক’ব পাৰো যে বিকাশৰ কাৰ্যৰ দ্বাৰা উত্তৰ পূবৰ ৰাজ্যসমূহে দেশৰ মুঠ ঘৰুৱা উৎপাদনত সৰ্বাধিক অৱদান আগবঢ়াব পাৰিব৷


    শ্ৰী শ্বাহে কয় যে এন আৰ চিৰ কাম নিৰ্দিষ্ট সময়ৰ ভিতৰত সম্পন্ন হৈছে আৰু আমি এয়া সংকল্প গ্ৰহণ কৰিছো যে ভাৰত চৰকাৰে এজনো অবৈধ অনুপ্ৰৱেশকাৰীক ইয়াত থাকিবলৈ নিদিব৷


    শ্ৰী অমিত শ্বাহে সংসদত ধাৰা ৩৭০ৰ ওপৰত উপস্থাপন কৰা বিধেয়কক লৈ হোৱা বিৰোধিতাৰ কথা উল্লেখ কৰি কয় যে গণতন্ত্ৰত বিৰোধ কৰাৰ অধিকাৰ আছে কিন্তু ৩৭১ ধাৰাক লৈ ভুল ধাৰণা প্ৰচাৰ কৰা হৈছে৷ তেওঁ কয় যে ধাৰা ৩৭০ অস্থায়ী ব্যৱস্থা আছিল আৰু ধাৰা ৩৭১ হৈছে বিভিন্ন বিষয়ক লৈ উত্তৰ পূৰ্বাঞ্চলৰ বাবে বিশেষ ব্যৱস্থা৷ শ্ৰী নৰেন্দ্ৰ মোদীৰ চৰকাৰে ধাৰা ৩৭১ৰ সম্পূৰ্ণ সন্মান কৰে আৰু ইয়াত কোনো ধৰণৰ পৰিৱৰ্তন কৰা নহ’ব৷ শ্ৰী অমিত শ্বাহে কয় যে যিসকল লোকে উত্তৰ পূবত শান্তি স্থাপন হোৱাটো অথবা উত্তৰ পূৰ্বাঞ্চল বিকাশৰ কাৰ্যত অংশীদাৰ হোৱাটো নিবিচাৰে, তেওঁলোকে সমাজত ভ্ৰমৰ স্থিতি সৃষ্টি কৰে৷


    শ্ৰী অমিত শ্বাহে উত্তৰ পূবৰ ৰাজ্যসমূহৰ সীমা বিবাদ সম্পৰ্কত এইদৰে কয় যে যদি ভাৰত আৰু বাংলাদেশৰ সীমা বিবাদ সমাপ্ত হ’ব পাৰে তেন্তে ৰাজ্যসমূহৰ মাজৰ সীমা বিবাদৰ কিয় মীমাংসা হ’ব নোৱাৰে৷ তেওঁ কয় যে উত্তৰ পূবৰ ৰাজ্যসমূহৰ সীমা বিবাদ মীমাংসা কৰাৰ সময় এতিয়া আহি পৰিছে৷


    শ্ৰী শ্বাহে কয় যে আজি উত্তৰ পূবত সন্ত্ৰাসবাদৰ ঘটনা বহু পৰিমাণে হ্ৰাস হৈছে কিন্তু এই ক্ষেত্ৰত এতিয়াও যথেষ্টখিনি কৰিবলগীয়া আছে৷ শ্ৰী শ্বাহে কয় যি যিয়ে অস্ত্ৰ সম্বৰণ কৰিব তেওঁৰ বাবে আমাৰ দুৱাৰ খোলা আছে কিন্তু সন্ত্ৰাসবাদৰ সৈতে সহযোগিতা কৰাসকলৰ বাবে কেন্দ্ৰ তথা ৰাজ্য চৰকাৰে শূন্য সহনশীলতা নীতি গ্ৰহণ কৰিব লাগে৷ শ্ৰী শ্বাহে কয় যে দেশৰ সুৰক্ষাৰ বাবে উত্তৰ পূৰ্বাঞ্চল অতিশয় গুৰুত্বপূৰ্ণ তথা অঞ্চলটোৰ আইন ব্যৱস্থাৰ বাবে ২০২২ চনৰ লক্ষ্য নিৰ্ধাৰণ কৰাটো অতিশয় আৱশ্যকীয়৷


    অনুষ্ঠানত ভাষণ প্ৰদান কৰি কেন্দ্ৰীয় মন্ত্ৰী ডঃ জীতেন্দ্ৰ সিঙে কয় যে শ্ৰী নৰেন্দ্ৰ মোদীৰ চৰকাৰ উত্তৰ পূৰ্বাঞ্চলৰ বিকাশৰ বাবে দৃঢ় সংকল্পবদ্ধ তথা ২০১৪ চনৰ পিছত এই অঞ্চলটোত বহুতো বিকাশ কাৰ্য সম্পাদন কৰা হৈছে৷


    *****


    डॉ वीजी/डॉ डीडी/वी एम/एसएस/एसएच/MANN

    
    
    (Release ID: 1584493) Visitor Counter : 5
    
    
      Read this release in: English