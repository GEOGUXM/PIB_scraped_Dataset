      প্ৰধানমন্ত্ৰীৰ কাৰ্যালয়

      গুজৰাটৰ কেভাড়িয়াৰ এখন জনসভাত প্ৰধানমন্ত্ৰীয়ে প্ৰদান কৰা ভাষণৰ অসমীয়া অনুবাদ
      Posted On: 17 SEP 2019 7:33PM by PIB Guwahati


    মোৰ সৈতে দুয়োখন হাত ওপৰলৈ তুলি সমস্বৰে কওক .. … নৰ্মদে … নৰ্মদে … সৰ্বদে … নৰ্মদে …. নৰ্মদে … নৰ্মদে … ৷


    গুজৰাটৰ ৰাজ্যপাল আচাৰ্য দেৱব্ৰত মহোদয় , ইয়াৰ মুখ্যমন্ত্ৰী শ্ৰীমান বিজয়ভাই ৰুপানী , উপ মুখ্যমন্ত্ৰী নিতিন ভাই … মঞ্চত উপৱিষ্ট সকলো মহানুভৱ তথা বিশাল সংখ্যাত উপস্থিত মোৰ মৰমৰ ভাতৃ আৰু ভগ্নীসকল৷


    এটা সময়ত মোৰ ফটোগ্ৰাফীৰ চখ আছিল৷ ফটো উঠোৱাৰ বিৰাট মন আছিল … কিন্তু পিছলৈ এই অভ্যাস নাইকিয়া হ ’ ল যদিও আজি মই ইয়াত বহি থকাৰ সময়ত মনলৈ এই ভাৱ আহিছিল যে এই মুহূৰ্তত যদি মোৰ হাতত এটা কেমেৰা থাকিলহেঁতেন কিমান ভাল লাগিলহৈ ! তাৰোপৰি মই যি দৃশ্য পৰিলক্ষিত কৰিছো৷ তলত জনসাগৰ , পিছফালে জলসাগৰ আৰু মই কেমেৰামেনসকলকো নিবেদন জনাইছো যে ইয়াৰ ফটো ভালেমান গ্ৰহণ কৰিলে , এতিয়া কেমেৰা অলপ সিফালে ঘুৰাওক … কিদৰে জনসাগৰ আৰু জলসাগৰৰ মিলন হৈছে৷ বোধহয় ফটোগ্ৰাফী ক্ষেত্ৰ লোকসকলৰ বাবে এনেকুৱা দৃশ্য খুব কমেইহে লাভ হয়৷ আৰু মই ইয়াৰ উদ্যোক্তাসকলকো এই অৱস্থানৰ বাবে , তেওঁলোকৰ সৌন্দৰ্যবোধৰ বাবে বিশেষভাৱে অভিনন্দন জনাইছো৷


    আজিৰ দিনটোত মা নৰ্মদাৰ দৰ্শনৰ সৌভাগ্য হোৱা , পুজা - অৰ্চনাৰ সৌভাগ্য হোৱা , ইয়াতকৈ ডাঙৰ সৌভাগ্য আৰু কি হ ’ ব পাৰে৷ মই গুজৰাট চৰকাৰৰ প্ৰতিও কৃতজ্ঞতা প্ৰকাশ কৰিছো যে তেওঁলোকে মোক নমামী দেৱী নৰ্মদা সমাৰোহলৈ নিমন্ত্ৰণ দিছে আৰু ইয়াৰ অংশীদাৰ কৰিছে৷ মই সকলো গুজৰাটবাসীক এই উৎসৱৰ বাবে অলেখ অভিনন্দন জনাইছো আৰু এনেকুৱা এটা অৱকাশ যাৰ লাভ মধ্যপ্ৰদেশ , মহাৰাষ্ট্ৰ , ৰাজস্থান আৰু গুজৰাট … এই চাৰিওখন ৰাজ্যৰ লোকে , কৃষকে , সেই ৰাজ্যই জনতাই লাভ কৰিব৷


    বন্ধুসকল , আমাৰ সংস্কৃতিক এয়া পূৰ্বৰে পৰাই মানি অহা হৈছে যে পৰিবেশৰ সুৰক্ষাৰ সৈতেও বিকাশ সম্ভৱ হ ’ ব পাৰে৷ প্ৰকৃতি আমাৰ বাবে আৰাধ্য , প্ৰকৃতি আমাৰ আভূষণ , আমাৰ অলংকাৰ৷ পৰিবেশক সংৰক্ষিত কৰি কিদৰে বিকাশ সম্ভৱ তাৰ জীৱন্ত উদাহৰণ আজি কেৱড়িয়াত দেখিবলৈ পোৱা গৈছে৷


    আজি ৰাতিপুৱাৰে পৰা মই অনেক স্থানলৈ যোৱাৰ সুবিধা পাইছো৷ আৰু প্ৰতিটো স্থানতে মই প্ৰকৃতি আৰু বিকাশৰ এক অতুলনীয় সামঞ্জস্য অনুভৱ কৰিছো৷ এফালে চৰ্দাৰ সৰোবৰ বান্ধ আছে , বিদ্যুৎ উৎপাদনৰ যন্ত্ৰ আছে আৰু আনফালে একতা নাৰ্ছাৰী , পখিলা উদ্যান , কেকটাছ উদ্যানৰ দৰে পৰিবেশ পৰ্যটনৰ দৰে সুন্দৰ ব্যৱস্থাও আছে৷ এই সকলোবোৰৰ মাজত চৰ্দাৰ বল্লভভাই পেটেলৰ ভব্য প্ৰতিমাই যেনে আমাৰ ওপৰত আশীৰ্বাদ বৰষি আছে৷ মই ভাবো যে কেৱড়িয়াত প্ৰগতি , প্ৰকৃতি , পৰিবেশ আৰু পৰ্যটনৰ অদ্ভুত সংগম স্থাপিত হৈছে আৰু এয়া সকলোৰে বাবে প্ৰেৰণাদায়ক৷


    বন্ধুসকল , আজি নিৰ্মাণ আৰু সৃজনৰ দেৱতা বিশ্বকৰ্মাৰো তিথি৷ নতুন ভাৰতৰ নিৰ্মাণৰ যি সংকল্প লৈ আমি আগবাঢ়িছো তাত ভগৱান বিশ্বকৰ্মাৰ দৰে সৃজনীশীলতা আৰু বৃহৎ লক্ষ্য প্ৰাপ্তিৰ ইচ্ছাশক্তিৰ অতিশয় আৱশ্যক৷ ভগৱান বিশ্বকৰ্মাই ভাৰতত আশীৰ্বাদ বৰ্ষণ কৰক এয়াই আমাৰ সকলোৰে প্ৰাৰ্থনা৷


    আজি মই আপোনালোকৰ সন্মুখত ভাষণ প্ৰদান কৰাৰ মুহূৰ্তত চৰ্দাৰ সৰোবৰ বান্ধ আৰু চৰ্দাৰ চাহাবৰ বিশ্বৰ সবাতোকৈ ওখ প্ৰতিমা , দুয়োটাই সেই ইচ্ছাশক্তি , সেই সংকল্পশক্তিৰ প্ৰতীক হিচাপে মূৰ্তমান হৈ উঠিছে৷


    মোৰ বিশ্বাস যে তেওঁৰ প্ৰেৰণাৰ জৰিয়তে আমি নতুন ভাৰতৰ সৈতে জড়িত সংকল্প বাস্তৱায়িত কৰিম , প্ৰতিটো লক্ষ্য প্ৰাপ্ত কৰিম৷


    বন্ধুসকল , আজিৰ এই উপলক্ষ অতিশয় ভাৱনাত্মকো হৈছে৷ চৰ্দাৰ পেটেলে যি সপোন দেখিছিল সেয়া দশকৰ পিছত বাস্তৱায়িত হৈছে আৰু সেয়া চৰ্দাৰ চাহাবৰ ভব্য প্ৰতিমাৰ চকুৰ সন্মুখত হৈছে৷


    আমি প্ৰথমবাৰলৈ চৰ্দাৰ সৰোবৰ বান্ধ সম্পূৰ্ণ ভৰ্তি হোৱা দেখা পাইছো৷ এটা সময় আছিল যেতিয়া ১২২ মিটাৰৰ লক্ষ্য প্ৰাপ্তিও এক বৃহৎ সাফল্য হিচাপে পৰিগণিত হৈছিল৷ কিন্তু আজি ৫ বছৰৰ ভিতৰত ১৩৮ মিটাৰলৈ চৰ্দাৰ সৰোবৰ পানী পূৰণ হোৱাটো এক অবিস্মৰণীয় ঘটনা হিচাপে পৰিগণিত হৈছে৷


    বন্ধুসকল , আজিৰ এই স্থিতিত উপনীত হ ’ বলৈ লক্ষাধিক লোকে নিজৰ অৱদান আগবঢ়াইছে৷ সাধাৰণতম নাগৰিকেও যোগদান কৰিছে৷ সাধু - সন্তৰ ভূমিকাও অপৰিসীম৷ অনেক সামাজিক সংগঠনেও যোগদান কৰিছে৷ আজিৰ দিনটো সেই লক্ষাধিক লোকক কৃতজ্ঞতা প্ৰকাশৰ দিন৷ যিসকলে এই চৰ্দাৰ সৰোবৰ পৰিযোজনাত নিজৰ অৱদান আগবঢ়াইছে সেই সকলো মিত্ৰলৈ মই সেৱা জনাইছো৷


    বন্ধুসকল , কেৱড়িয়াত আজি যিমান উৎসাহ পৰিলক্ষিত হৈছে সিমানেই উৎসাহ সমগ্ৰ গুজৰাটতো পৰিলক্ষিত হৈছে৷ আজি নলা , পুখুৰী , জুৰি , নদীসমূহৰ পৰিষ্কাৰকৰণৰ কাম কৰা হৈছে৷ আগন্তুক দিনকেইটাত বৃহৎ পৰিমাণে বৃক্ষপুলি ৰোপণৰ কামো তড়িৎ গতিত সম্পন্ন কৰা হ ’ ব৷ এয়া নিশ্চিতৰূপে অভিনন্দনীয় , প্ৰশংসনীয়৷ এই প্ৰেৰণাৰ ভিত্তিতেই জলজীৱন অভিযান আগবাঢ়িব আৰু দেশত জল সংৰক্ষণৰ আন্দোলন সফল হ ’ ব৷ গুজৰাটত হোৱা সফল প্ৰয়োগক , জন সহযোগিতাক , জন সহযোগিতাৰ সৈতে জড়িত অনেক গুৰুত্বপূৰ্ণ কামক আমি আগবঢ়াই লৈ যাব লাগিব৷ গুজৰাটৰ গাঁৱে গাঁৱে যিসকলে এই অভিযানৰ সৈতে দশকজুৰি জড়িত হৈ আছে তেওঁলোককো মই আহ্বান জনাম যে সমগ্ৰ দেশতে যাতে তেওঁলোকে নিজৰ অভিজ্ঞতা ব্যাখ্যা কৰে৷


    বন্ধুসকল , আজি কচ্চ আৰু সৌৰাষ্ট্ৰৰ সেইসমূহ স্থানতো মা নৰ্মদাৰ কৃপা বৰষিছে য ’ ত পূৰ্বে কেইবাসপ্তাহ পৰ্যন্তও পানীৰ সুবিধা লাভ কৰিব পৰা নগৈছিল৷ গুজৰাটত পূৰ্বে পানীৰ বাবে হোৱা যুদ্ধত গুলীবৰ্ষণো হৈছিল৷ কন্যা - ভগ্নীসকলে খোৱা পানীৰ ব্যৱস্থাৰ বাবে ৫ - ৫ , ১০ - ১০ কিলোমিটাৰ পৰ্যন্ত খোজ কাঢ়িবলগীয়া হৈছিল৷ গ্ৰীষ্ম আৰম্ভ হোৱাৰ সময়ত উত্তৰ গুজৰাটবাসীয়ে নিজৰ নিজৰ পশুধনসহিতে পানী থকা স্থানলৈ শ শ কিলোমিটাৰ দূৰলৈ যাবলগীয়া হৈছিল৷ তেওঁলোকে ঘৰ , গাঁও , খেতি সকলো এৰি যাবলৈ বাধ্য হ ’ বলগীয়া হৈছিল৷ মোৰ মনত আছে , ২০০০ চনত ভয়ংকৰ গৰমত এই অৱস্থা হৈছিল যে ৰাজকোট , সূৰ্য নগৰ , জাম নগৰলৈ পানী যোগান ধৰাৰ বাবে ভাৰতত প্ৰথমবাৰলৈ বিশেষ জল ৰে ’ ল চলাবলগীয়া অৱস্থা হৈছিল৷


    বন্ধুসকল , আজি সেই পুৰণি দিনবোৰ ৰোমন্থন কৰিলে এনে লাগে যে গুজৰাট এতিয়া কিমান দূৰ আগবাঢ়ি গৈছে৷ আপোনালোকে গৌৰৱ অনুভৱ কৰে নে নকৰে , আপোনালোকে সুখী অনুভৱ কৰে নে নকৰে৷ আপোনালোকে যেতিয়া মোক এই দায়িত্ব প্ৰদান কৰিলে তেতিয়া আমাৰ সন্মুখত দুটা প্ৰত্যাহ্বান আছিল৷ সিঞ্চনৰ বাবে , খোৱা পানীৰ বাবে , বিদ্যুতৰ বাবে বান্ধৰ কাম ক্ষীপ্ৰ কৰাৰ প্ৰয়োজন আছিল৷ দ্বিতীয়তে , নৰ্মদা কেনেলৰ নেটৱৰ্কক আৰু বৈকল্পিক সিঞ্চন ব্যৱস্থাৰো অগ্ৰগতি প্ৰদানৰ আৱশ্যক আছিল৷ আপোনালোকে চিন্তা কৰক , ২০০১ বৰ্ষলৈ মুখ্য গাঁথনিৰ কাম কেৱল ১৫০ কিলোমিটাৰলৈহে সম্পন্ন হৈছিল৷ সিঞ্চন ব্যৱস্থা আৰু গাঁথনিৰ জালৰ কাম আধৰুৱা হৈ আছিল৷ কিন্তু আপোনালোক সকলোৱে , গুজৰাটবাসীয়ে সাহস নেহেৰুৱালে৷


    আজি সিঞ্চনৰ যোজনাৰ এক ব্যাপক নেটৱৰ্ক গুজৰাটত স্থাপিত হৈছে৷ বিগত ১৭ - ১৮ বছৰত প্ৰায় দুগুণ ভূমি সিঞ্চনৰ পৰিসৰলৈ অনা হৈছে৷


    ভাতৃ আৰু ভগ্নীসকল , আপোনালোকে কল্পনা কৰিব পাৰে , টোপাল সিঞ্চন , মাইক্ৰ ’ জলসিঞ্চনৰ পৰিসৰ ২০০১ চনত কেৱল ১৪ হাজাৰ হেক্টৰ আছিল আৰু প্ৰায় কেৱল ৮ হাজাৰ খেতিয়কেহে ইয়াৰ সুবিধা লাভ কৰিছিল৷ প্ৰতিটো টোপাল অধিক টোপালৰ অভিযান আৰম্ভ কৰা হ ’ ল , পানী সংৰক্ষণৰ অভিযান আৰম্ভ কৰা হ ’ ল , মাইক্ৰ ’ জলসিঞ্চনত গুৰুত্ব প্ৰদান কৰা হ ’ ল৷ আৰু পূৰ্বৰ কেৱল ১২ - ১৪ হাজাৰ হেক্টৰৰ স্থানত আজি ১৯ লাখ হেক্টৰ ভূমিত … মই গুজৰাটৰ কথা কৈ আছো৷ আজি ১৯ লাখ হেক্টৰ ভূমি মাইক্ৰ ’ জলসিঞ্চনৰ পৰিসৰলৈ আহিল৷ আৰু প্ৰায় ১২ লাখ কৃষক পৰিয়ালে ইয়াৰ সুবিধা লাভ কৰিছে৷ এই সকলোবোৰ আপোনালোকৰ সহযোগিতা অবিহনে সম্ভৱ নাছিল৷ গুজৰাটৰ গাঁৱৰ কৃষকসকলৰ সংবেদনশীলতা অবিহনে এয়া সম্ভৱ নাছিল৷ নতুন বিজ্ঞান , প্ৰযুক্তি আঁকোৱালি লৈ গুজৰাটৰ কৃষকসকলৰ স্বভাৱ পৰিণাম এয়াই আছিল যে আমি ইমান বৃহৎ সপোন এটা বাস্তৱায়িত কৰিব পাৰিলো৷ গুজৰাটৰ কৃষিভূমিত প্ৰতিটো টোপাল অধিক টোপালৰ সুবিধা প্ৰদান কৰা হ ’ ল৷ কিছু সময় পূৰ্বে আই আই এম আহমেদাবাদে এই সন্দৰ্ভত অধ্যয়ন কৰিছিল৷ মই আপোনালোকক আৰু দেশবাসীক এই সন্দৰ্ভত বিতংভাৱে জনাব খুজিছো৷


    বন্ধুসকল , এই অধ্যয়নত মাইক্ৰ ’ জলসিঞ্চনৰ ফলত টোপাল সিঞ্চন আৰু টুংকলাৰৰ বাবে গুজৰাট ৫০ শতাংশ পানী ৰাহি হৈছে বুলি প্ৰকাশ পাইছে৷ ২৫ শতাংশ পৰ্যন্ত সাৰৰ ব্যৱহাৰ কম হৈছে৷ ৪০ শতাংশ পৰ্যন্ত শ্ৰমিক ব্যয় হ্ৰাস হৈছে আৰু বিদ্যুতৰ ৰাহি হোৱাটোও আন এটা লাভ হৈছে৷ এয়াই নহয় , এফালে ৰাহি হোৱাৰ লগতে আনফালে ফচলৰ উৎপাদনতো ৩০ শতাংশ পৰ্যন্ত বৃদ্ধি হৈছে৷ লগতে প্ৰতি হেক্টৰত প্ৰতিটো কৃষক পৰিয়ালৰ আয়ত প্ৰায় চাৰে পোন্ধৰ হাজাৰ টকা পৰ্যন্ত বৃদ্ধি হৈছে৷


    বন্ধুসকল , মোৰ মনত আছে , যেতিয়া কচ্চলৈ নৰ্মদাৰ পানী লৈ যোৱা হৈছিল তেতিয়া মই কৈছিলো যে এই পানী কচ্চৰ বাবে পৰশমণি হিচাপে বিবেচিত হ ’ ব৷ মা নৰ্মদাৰ পানীয়ে কেৱল কচ্চকেই নহয় , সৌৰাষ্ট্ৰকেই নহয় , গুজৰাটৰ এক বৃহৎ অংশৰ বাবে পৰশমণি হিচাপে বিবেচিত হোৱাত মই সুখী অনুভৱ কৰিছো৷ নৰ্মদাৰ পানী কেৱল পানী নহয় , সেয়া হ ’ ল পৰশমণি , যি ভূমিক সোণলৈ পৰিৱৰ্তিত কৰিব পাৰে৷ নৰ্মদাৰ পানীৰ বাবে সিঞ্চনৰ সুবিধা বৃদ্ধি হোৱাৰ লগতে নলৰ দ্বাৰা জল বিতৰণৰ পৰিসৰো বিগত দুটা দুশকত তিনি গুণলৈ বৃদ্ধি হৈছে৷ ২০০১ চনত গুজৰাটৰ কেৱল ২৬ শতাংশ ঘৰত নলৰ পানীৰ সুবিধা উপলব্ধ হৈছিল৷ অৰ্থাৎ যেতিয়াৰে পৰা দেশত ঘৰে ঘৰে নলেৰে পানী যোগানৰ কাম আৰম্ভ হৈছে তেতিয়াৰে পৰা ২০০১ চনলৈ অৰ্থাৎ প্ৰায় ৫ দশক পৰ্যন্ত কেৱল ২৬ শতাংশহে সামৰি লোৱা হৈছে৷ আজি আপোনালোকৰ প্ৰয়াসৰ প্ৰভাৱৰ ফলত , গুজৰাটৰ যোজনাসমূহৰ প্ৰভাৱৰ ফলত ৰাজ্যৰ ৭৮ শতাংশ ঘৰতে নলেৰে পানী যোগানৰ সুবিধা উপলব্ধ হৈছে৷ এই প্ৰেৰণাৰ সৈতে আমি সমগ্ৰ দেশৰ প্ৰতিখন ঘৰলৈ পানী যোগানৰ লক্ষ্য সিদ্ধি কৰিব লাগিব৷


    ভাতৃ আৰু ভগ্নীসকল , আজি সোণ যোজনাই হওক , সুজলাম - সুফলাম যোজনাই হওক , আজি গুজৰাটৰ গাঁও আৰু চহৰ দ্ৰুত গতিত পানীৰ নেটৱৰ্কৰ সৈতে জড়িত হৈ পৰিছে৷ মই গুজৰাট চৰকাৰৰ পূৰ্বৰ মুখ্যমন্ত্ৰী আনন্দীবেন আৰু এতিয়া ৰুপানী ডাঙৰীয়াৰ নেতৃত্বত প্ৰতিখন ঘৰলৈ , প্ৰতি কৃষিভূমিলৈ , পানীৰ সৈতে জড়িত অভিযানক আগুৱাই নিয়াৰ বাবে সকলো চৰকাৰক অনেক অভিনন্দন জনাইছো৷


    বন্ধুসকল , সিঞ্চনৰ সুবিধা লাভৰ দ্বাৰা আৰু এটা লাভ গুজৰাটৰ কৃষকসকলে লাভ কৰিলে৷ পূৰ্বতে কৃষকসকলে পৰম্পৰাগত ফচল উৎপাদন কৰিছিল৷ কিন্তু সিঞ্চনৰ সুবিধাৰ পিছত নগদী ফচলৰ উৎপাদন আৰম্ভ হ ’ ল , উদ্যানশস্যৰ দিশত তেওঁলোক অগ্ৰসৰ হ ’ ল৷ নগদী কাম হ ’ বলৈ ধৰিলে৷ অলপতে এটা অধ্যয়নত এই পৰিৱৰ্তনৰ দ্বাৰা কৃষক পৰিয়ালৰ আয় বৃদ্ধি পাইছে বুলি প্ৰকাশ পাইছে৷


    ভাতৃ আৰু ভগ্নীসকল , গুজৰাটসহিতে দেশৰ সকলো কৃষক পৰিয়ালৰ আয় ২০২২ চন পৰ্যন্ত দুগুণ কৰিবলৈ অনেক দিশত অনেক প্ৰয়াস কৰা হৈছে৷ নতুন চৰকাৰ গঠনৰ ১০০ দিনৰ ভিতৰত এই সন্দৰ্ভত অনেক পদক্ষেপ গ্ৰহণ কৰা হৈছে৷ প্ৰধানমন্ত্ৰী কৃষক সন্মান নিধিৰ লাভ এতিয়া গুজৰাটৰ প্ৰতিটো কৃষক পৰিয়ালে লাভ কৰিছে৷


    কিছুদিন পূৰ্বে ক্ষুদ্ৰ কৃষক আৰু ক্ষুদ্ৰ দোকানী , ক্ষুদ্ৰ ব্যৱসায়ীসকলৰ বাবে পেঞ্চন যোজনাৰ আৰম্ভ কৰা হৈছে৷ ইয়াৰ লাভো গুজৰাটৰ আৰু দেশৰ সকলো কৃষক পৰিয়ালে লাভ কৰিব৷


    বন্ধুসকল , গুজৰাটৰ কৃষক , ব্যৱসায়ী আৰু অন্য নাগৰিকৰ বাবে পানীৰ জৰিয়তে পৰিবহণৰো এক ব্যাপক ব্যৱস্থা কৰা হৈছে৷ ঘোঘা - দহেজৰ ৰো - ৰো ফেৰী সেৱা , ইয়াৰ শুভাৰম্ভ কৰাৰ সুযোগ মই লাভ কৰিছো৷ মোক কোৱা হৈছে যে এই ফেৰীৰ সুবিধা চাৰে তিনি লাখতকৈও অধিক যাত্ৰীয়ে লাভ কৰিছে৷ এয়াই নহয় , প্ৰায় ৭০ হাজাৰ গাড়ীও ইয়াৰ সহায়ত পৰিবহণ কৰা হৈছে৷ চিন্তা কৰক , পূৰ্বতে চাৰে তিনিশ কিলোমিটাৰ অতিক্ৰম কৰিবলগীয়া হৈছিল৷ এতিয়া সাগৰেৰে কেৱল ৩১ কিলোমিটাৰহে অতিক্ৰম কৰিব লাগে৷ ক ’ ত চাৰে তিনিশ কিলোমিটাৰ আৰু ক ’ ত ৩১ কিলোমিটাৰ৷ এই সুবিধাই জনসাধাৰণৰ উপকৃত কৰাৰ লগতে সময়ো ৰাহি কৰিছে৷ পৰিবেশৰ সুৰক্ষা হৈছে৷ আৰ্থিক ৰূপত সহায়ক হৈছে৷


    বন্ধুসকল , এই ধৰণৰ সেৱা মুম্বাইৰ পৰা হাজীৰাৰ মাজত প্ৰণয়ন কৰাৰ চিন্তা - চৰ্চা কৰা হৈছে৷ গুজৰাট চৰকাৰে এই সন্দৰ্ভত সাংবিধানিক সন্মতি প্ৰদান কৰিছে৷ অতি শীঘ্ৰেই ইয়াৰ কাম আৰম্ভ হ ’ ব৷ ৰো - ৰো ফেৰীৰ দৰে প্ৰকল্পৰ দ্বাৰা গুজৰাটৰ জল পৰ্যটনো সম্প্ৰসাৰিত হ ’ ব৷


    বন্ধুসকল , পৰ্যটনৰ কথা কোৱাৰ সময়ত ষ্টেচু অব্ ইউনিটীৰ চৰ্চা হোৱাটো স্বাভাৱিক৷ ইয়াৰ বাবে কেৱড়িয়া আৰু গুজৰাটে সমগ্ৰ বিশ্বৰ পৰ্যটন মানচিত্ৰত স্থান লাভ কৰিছে৷ ইয়াৰ লোকাৰ্পণ হোৱা কেৱল ১১ মাহতে , এবছৰো হোৱা নাই , ১১ মাহতে এই পৰ্যন্ত ২৩ লাখতকৈও অধিক পৰ্যটকে আমাৰ চৰ্দাৰ পেটেলৰ ষ্টেচু অব্ ইউনিটী চাবলৈ আহিছে৷


    প্ৰতিদিনে ইয়ালৈ চাৰে আঠ হাজাৰ পৰ্যটক আহে৷ মোক কোৱা হৈছে যে যোৱা মাহত জন্মাষ্টমীৰ দিনা অভিলেখ সংখ্যক ৩৪ হাজাৰতকৈও অধিক পৰ্যটক এই স্থানলৈ আহিছিল৷ এয়া ইমান বৃহৎ উপলব্ধি আপোনালোকে এই কথাৰ পৰা অনুমান কৰিব পাৰে যে আমেৰিকাৰ ষ্টেচু অব্ লিবাৰ্টী চাবলৈ প্ৰতিদিনে ১০ হাজাৰ লোক উপস্থিত হয় , কিন্তু ষ্টেচু অব্ লিৰ্বাটী ১৩৩ বছৰ পুৰণি আৰু ষ্টেচু অব্ ইউনিটীৰ কেৱল ১১ মাহ হৈছে আৰু প্ৰতিদিনে চাৰে আঠ হাজাৰ লোক ইয়ালৈ অহাটো , ১১ মাহত ২৩ লাখ লোক ইয়ালৈ অহাটো এক বিস্ময়কৰ অভিজ্ঞতা৷


    ভাতৃ আৰু ভগ্নীসকল , ষ্টেচু অব্ ইউনিটী আজি ইয়াৰ আদিবাসী ভাই - ভনীসকল তথা যুৱসমাজৰ কৰ্ম সংস্থাপনৰ মাধ্যম হৈ পৰিছে৷ আগন্তুক সময়ত যেতিয়াৰ ইয়াৰ পথ , ইয়াৰ পৰ্যটনৰ সৈতে জড়িত অন্য প্ৰকল্পসমূহ সম্পূৰ্ণ হ ’ ব তেতিয়া কৰ্ম সংস্থাপনৰ অৱকাশো অধিক বৃদ্ধি হ ’ ব৷ আজি ইয়াত যিবোৰ প্ৰকল্পৰ কাম শেষ হৈছে সেইবোৰ প্ৰত্যক্ষ কৰিবলৈ গৈছিলো৷ ইয়ালৈ অহাত সেইবাবে মোৰ অলপ পলম হ ’ ল , ট্ৰেফিকো ইমান নাছিল , তথাপিও চাৰি ঘণ্টা সময়ৰ প্ৰয়োজন হ ’ ল আৰু সম্পূৰ্ণকৈ চোৱাও শেষ নহ ’ ল৷ ইয়াত ইমান ব্যাপক ৰূপত কাম … যেতিয়া ভৱিষ্যতে ইয়ালৈ পৰ্যটক আহিব , দুদিন - চাৰিদিন থাকিবলৈ মন কৰিব৷ ইয়াৰ শাক - পাচলি , ফল - ফুল , দুগ্ধ উৎপাদন কৰা আদিবাসী বন্ধুসকলে বৃহৎ বজাৰ ইয়াতেই লাভ কৰিব৷


    আমি কেৱল এটা কথাত গুৰুত্ব প্ৰদান কৰিব লাগিব , সেয়া হ ’ ল এই অঞ্চলটোক প্লাষ্টিকৰ প্ৰভাৱৰ পৰা ৰক্ষা কৰিব লাগিব৷ এবাৰ ব্যৱহৃত প্লাষ্টিকৰ প্ৰভাৱৰ পৰা মুক্তিৰ বাবে সমগ্ৰ দেশে প্ৰয়াস কৰি আছে৷ মই জানিবলৈ পাইছো যে আপোনালোক সকলোৱে স্বচ্ছতাই সেৱা অভিযানৰ অধীনত এই কামত জড়িত হৈছে৷ কিন্তু আমি এয়া পাহৰিব নালাগিব যে আমাৰ পানী , আমাৰ বননি আৰু আমাৰ ভূমি যাতে প্লাষ্টিকমুক্ত হওক , ইয়াৰ বাবে আমি আৰু অধিক চেষ্টা কৰিব লাগে , প্ৰতিজন নাগৰিকে শপত গ্ৰহণ কৰিব লাগে , দায়বদ্ধ হ ’ ব লাগে৷


    বন্ধুসকল , মই আৰম্ভণিতেই কৈছো যে ১৭ ছেপ্টেম্বৰ তাৰিখে বিশ্বকৰ্মা দিৱস হিচাপে পালন কৰা হয়৷ কিন্তু ১৭ ছেপ্টেম্বৰৰ দিনটোৰ আন এটা মহত্ব হ ’ ল যে আজিৰ দিনটোত … চৰ্দাৰ চাহাব আৰু ভাৰতৰ একতাৰ বাবে যি প্ৰয়াস কৰা হৈছে , ১৭ ছেপ্টেম্বৰ তাৰিখে সেই প্ৰয়াসৰ এক স্বৰ্ণিম পৃষ্ঠা সংযোজন কৰা হৈছে৷ আজি হায়দৰাবাদ মুক্তি দিৱসো৷ আজিৰ দিনটোতেই ১৯৪৮ চনত হায়দৰাবাদ ভাৰতৰ সৈতে মিলিত হৈছিল আৰু আজি হায়দৰাবাদ দেশৰ উন্নতি তথা প্ৰগতিৰ অংশীদাৰ হৈছে৷


    কল্পনা কৰক , যদি চৰ্দাৰ বল্লভভাই , তেওঁৰ যি দূৰদৰ্শিতা তেতিয়া যদি নাথাকিলহেঁতেন তেন্তে আজি ভাৰতৰ নক্সা কেনে হ ’ লহেঁতেন আৰু ভাৰতৰ সমস্যা কিমান বৃদ্ধি হ ’ লহেঁতেন !


    ভাতৃ - ভগ্নীসকল , চৰ্দাৰৰ এক ভাৰত , শ্ৰেষ্ঠ ভাৰতৰ সপোন আজি দেশে বাস্তৱায়িত হোৱা দেখা পাইছে৷ স্বাধীনতাৰ সময়ত , স্বাধীনতাৰ পিছত বৰ্ষজুৰি যিবোৰ কাম আধৰুৱা হৈ পৰি ৰৈছে , সেইসমূহ পূৰণ কৰাৰ প্ৰয়াস আজি হিন্দুস্তানে কৰি আছে৷


    জম্মু - কাশ্মীৰ আৰু লাডাখৰ জনতাই ৭০ বছৰলৈ ভেদভাৱৰ সন্মুখীন হ ’ বলগীয়া হৈছিল৷ ইয়াৰ কু পৰিণাম , হিংসা আৰু বিচ্ছিন্নতাবাদৰ ৰূপত আধৰুৱা আশা আৰু আকাংক্ষাৰ ৰূপত , সমগ্ৰ হিন্দুস্তানে ভুগিবলগীয়া হৈছে৷


    চৰ্দাৰ চাহাবৰ প্ৰেৰণাৰে এক গুৰুত্বপূৰ্ণ সিদ্ধান্ত দেশে গ্ৰহণ কৰিছে৷ দশক পুৰণি সমস্যাৰ সমাধানৰ বাবে নতুন পথত অগ্ৰসৰ হোৱাৰ নিৰ্ণয় লোৱা হৈছে৷


    মোৰ সম্পূৰ্ণ বিশ্বাস যে জম্মু - কাশ্মীৰ , লাডাখ আৰু কাৰ্গিলৰ লক্ষ লক্ষ সতীৰ্থৰ সক্ৰিয় সহযোগত আমি বিকাশ আৰু বিশ্বাসৰ নতুন ধাৰা বোৱাই নিয়াত সফল হ ’ ম৷


    বন্ধুসকল , ভাৰতৰ একতা আৰু ভাৰতৰ শ্ৰেষ্ঠতাৰ বাবে আপোনালোকৰ এই সেৱক সম্পূৰ্ণৰূপে দায়ৱদ্ধ আৰু বিগত এশটা দিনত আমি এই দায়ৱদ্ধতা অধিক শক্তিশালী কৰি তুলিছো৷ বিগত এশ দিনত এটাৰ পিছত এটাকৈ কঠোৰ সিদ্ধান্ত গ্ৰহণ কৰা হৈছে৷ ইয়াত কৃষকৰ কল্যাণৰ পৰা আৰম্ভ কৰি আন্তঃগাঁথনি আৰু অৰ্থব্যৱস্থা সশক্ত কৰাৰ সমাধানো অন্তৰ্ভুক্ত কৰা হৈছে৷


    মই এয়া নিৰ্বাচনৰ সময়তো আপোনালোকক কৈছিলো আৰু আজিও কও , আমাৰ এই নতুন চৰকাৰে পূৰ্বতকৈও অধিক ক্ষীপ্ৰতাৰে কাম কৰিব আৰু বৃহৎ লক্ষ্যত উপনীত হ ’ ব৷


    পুনৰ বাৰ মই সমগ্ৰ গুজৰাটক চৰ্দাৰ চাহাবৰ সপোন বাস্তৱায়িত হোৱাৰ বাবে অনেক অভিনন্দন জনাইছো৷ আপোনালোকে মোক এই সুযোগ প্ৰদান কৰাৰ বাবে অশেষ ধন্যবাদ জনাইছো৷ আপোনালোক সকলোৱে আজি মোৰ ওপৰত যি আশীৰ্বাদ বৰ্ষণ কৰিছে … গুজৰাটৰ বাসিন্দাই , দেশৰ জনতাই , বিশ্বৰ বিভিন্ন প্ৰান্তত বাস কৰা লোক সকলে , মই আজি এই মাতা নৰ্মদাক সাক্ষী কৰি শিৰ দোৱাই তেওঁলোক সকলোকে সেৱা কৰিছো , তেওঁলোকক ধন্যবাদো দিছো৷ পুনৰ বাৰ দুয়োখন হাত ওপৰলৈ তুলি মোৰ সৈতে সমস্বৰে কওক … নৰ্মদে … এই ধ্বনি কচ্চলৈ শুনা পাব লাগিব …. নৰ্মদে … নৰ্মদে …. নৰ্মদে … ৷


    ভাৰত মাতাৰ জয়৷


    ভাৰত মাতাৰ জয়৷


    আপোনালোক সকলোকে অশেষ ধন্যবাদ৷


    ***


    वी . आर . आर . के ./ शाहबाज़ / सतीश / ममता /MANN

    
    
    (Release ID: 1585828) Visitor Counter : 2
    
    
      Read this release in: English , Urdu , Hindi , Marathi , Bengali , Punjabi , Gujarati