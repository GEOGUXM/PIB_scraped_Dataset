      पर्यटन मंत्रालय

      संस्कृति और पर्यटन राज्य मंत्री प्रह्लाद सिंह पटेल ने पर्यटन को बढ़ावा देने के लिए लेह में स्थानीय प्रशासन के साथ बैठक की; लद्दाख महोत्‍सव 2019 के समापन समारोह में भाग लिया
      Posted On: 04 SEP 2019 7:42PM by PIB Delhi


    केन्‍द्रीय संस्कृति और पर्यटन राज्य मंत्री (स्वतंत्र प्रभार) श्री प्रहलाद सिंह पटेल ने लेह दौरे के दूसरे दिन , लेह के डीसी सहित स्थानीय प्रशासन के अधिकारियों और डीसी कार्यालय में पर्यटन क्षेत्र के प्रतिनिधियों के साथ बैठक की। बैठक के दौरान , श्री पटेल ने लद्दाख क्षेत्र में पर्यटन को बढ़ावा देने के लिए स्थानीय प्रशासन और केन्‍द्र सरकार के बीच बेहतर समन्वय स्‍थापित करने के बारे में चर्चा की।


    केन्‍द्रीय मंत्री शाम को लद्दाख महोत्‍सव 2019 के समापन समारोह में मुख्‍य अतिथि के रूप में शामिल हुए। इस अवसर पर उन्‍होंने लद्दाख को हाल ही में मिले संघ शासित प्रदेश के दर्जे के लिए वहां की जनता को बधाई दी। उन्‍होंने कहा कि लद्दाख क्षेत्र के विकास के लिए वह कल से वहां के अधिकारियों और विभिन्‍न साझेदारों के साथ बैठकें कर रहे हैं। उन्‍होंने स्‍थानीय लोगों को बैठक के अच्‍छे परिणामों का आश्‍वासन दिया जो उनकी आकांक्षाओं से बेहतर होंगे। श्री पटेल ने महोत्‍सव के समापन समारोह के दौरान विभिन्‍न कलाकारों के सांस्‍कृतिक प्रदर्शन की सराहना की।


    कार्यक्रम के दौरान लद्दाख स्‍वायत्‍तशासी पहाड़ी विकास परिषद के अध्‍यक्ष श्री ग्‍याल पी वांग्‍याल भी उपस्थित थे। उन्‍होंने बताया कि लद्दाख की जनता श्री पटेल की यात्रा से बेहद खुश और उत्‍साहित है। उन्‍होंने कहा, हमें उम्‍मीद है कि इन बैठकों के अच्‍छे परिणाम निकलेंगे।


    श्री पटेल की लेह की तीन दिवसीय यात्रा का आज दूसरा दिन था। वह लद्दाख में पर्यटन क्षेत्र में नई संभावनाओं की तलाश करने के लिए आए थे। केन्‍द्रीय मंत्री के नेतृत्‍व में पर्यटन मंत्रालय के वरिष्‍ठ अधिकारियों का एक प्रतिनिधिमंडल लद्दाख गया है। प्रतिनिधिमंडल लद्दाख क्षेत्र में पर्यटन क्षेत्र के विकास के लिए योजनाएं तैयार करने के लिए स्‍थानीय प्रशासन और पर्यटन साझेदारों से मुलाकात कर रहा है।


    लेह यात्रा के तीसरे दिन केन्‍द्रीय संस्‍कृति और पर्यटन राज्‍य मंत्री (स्‍वतंत्र प्रभार) श्री प्रहलाद सिंह पटेल चलती-फिरती विज्ञान प्रदर्शनी लेह लद्दाख का उद्घाटन करेंगे। साथ ही इसी दिन देश के विभिन्‍न भागों में प्रदर्शनी के साथ अनेक अन्‍य बसें चलाई जाएंगी।


    ***


    आर.के.मीणा/आरएनएम/एएम/केपी/डीए – 28 26
    

    
    (Release ID: 1584200) Visitor Counter : 74
    
    
      Read this release in: English , Urdu , Bengali