      PIB Headquarters

      ബഹിരാകാശ പദ്ധതികള്‍ക്കായി ഇന്ത്യ ചെലവഴിച്ച ഓരോ രൂപയുടെയും മൂല്യം തിരിച്ചു ലഭിച്ചു- രാകേഷ് ശര്‍മ്മ
      Posted On: 14 SEP 2019 8:02PM by PIB Thiruvananthpuram


    ബഹിരാകാശ പദ്ധതികള്‍ക്കായി ഇന്ത്യ ചെലവഴിച്ച ഓരോ രൂപയുടെയും മൂല്യം തിരിച്ചു ലഭിച്ചിട്ടുണ്ടെന്ന് ആദ്യ ഇന്ത്യന്‍ ബഹിരാകാശ സഞ്ചാരി വിംഗ് കമ്മഡോര്‍(റിട്ട) രാകേഷ് ശര്‍മ്മ പറഞ്ഞു. തിരുവനന്തപുരത്തെ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് സ്‌പെയ്‌സ് സയന്‍സ് ആന്റ് ടെക്‌നോളജിയുടെ (ഐ.ഐ.എസ്.ടി) പതിമൂന്നാമത് സ്ഥാപകദിനാഘോഷത്തില്‍ മുഖ്യാതിഥിയായി പങ്കെടുക്കുകയായിരുന്നു അദ്ദേഹം. ബഹിരാകാശ മേഖലയിലെ മുന്നേറ്റത്തിലൂടെ സാധാരണക്കാരുടെ ജീവിതം സുഗമാമാക്കാനാകുമെന്ന ഡോ. വിക്രം സാരാഭായിയുടെ കാഴ്ചപ്പാട് യാഥാര്‍ത്ഥ്യമാക്കുന്നതില്‍ ഐ.ഐ.എസ്.ടി അടക്കമുള്ള സ്ഥാപനങ്ങള്‍ മികച്ച പങ്കാണ് വഹിച്ചതെന്ന് ശ്രീ. രാകേഷ് ശര്‍മ്മ അഭിപ്രായപ്പെട്ടു.


    ബഹിരാകാശദൗത്യങ്ങള്‍ ഇന്ന് ഏറെ സുപ്രധാനമായ ഒരു തലത്തില്‍ എത്തിയിരിക്കുകയാണെന്ന് ശ്രീ. രാകേഷ് ശര്‍മ്മ ചൂണ്ടിക്കാട്ടി. മറ്റു ഗ്രഹങ്ങളിലേക്ക് ചേക്കേറാനും ആധിപത്യമുറപ്പിക്കാനുമുള്ള ശ്രമങ്ങളാണ് ഇനി ഉണ്ടാകാന്‍ പോകുന്നത്. ഈ അവസരത്തില്‍, പതിറ്റാണ്ടുകളുടെ അശ്രാന്ത പരിശ്രമത്തിലൂടെ ബഹിരാകാശ രംഗത്ത് ഇന്ത്യ കൈവരിച്ച മികവിന്റെ അന്തരീക്ഷം തുടര്‍ന്നും നിലനിര്‍ത്താനാകണമെന്ന് അദ്ദേഹം അഭിപ്രായപ്പെട്ടു.


    അറിവു സ്വന്തമാക്കുന്നതിനെക്കാള്‍ പ്രധാനപ്പെട്ടതാണ് അത്യാവശ്യ സമയത്ത് അത് ഉപയോഗപ്പെടുത്താനാകുന്നതെന്ന് കമ്മഡോര്‍ (റിട്ട) രാകേഷ് ശര്‍മ്മപറഞ്ഞു. കോഴ്‌സ് കഴിഞ്ഞിറങ്ങുന്ന വിദ്യാര്‍ത്ഥികള്‍ ഉടനടി ഒരു പദ്ധതിയില്‍ പങ്കാളിത്തം വഹിക്കാന്‍ കഴിയും വിധം നിലവാരമുള്ളവരാകേണ്ടതുണ്ടെന്നും അദ്ദേഹം വ്യക്തമാക്കി. ബഹിരാകാശ മേഖലയില്‍ ഇന്ന് വളരെയധികം കരിയര്‍ സാധ്യതകള്‍ ലഭ്യമാണെന്നും വിദ്യാര്‍ത്ഥികള്‍ ഗവേഷണപ്രവര്‍ത്തനങ്ങളില്‍ താല്‍പര്യം കാണിക്കണമെന്നും അദ്ദേഹം ആവശ്യപ്പെട്ടു.


    ചടങ്ങില്‍ ഐ.ഐ.എസ്.ടി ചാന്‍സലര്‍ ഡോ. ബി.എന്‍ സുരേഷ് അധ്യക്ഷത വഹിച്ചു. ഐ.ഐ.എസ്.ടി ഡയറക്ടര്‍ ഡോ. വി.കെ ദഡ്‌വാള്‍, രജിസ്ട്രാര്‍ വൈ.വി.എന്‍ കൃഷ്ണമൂര്‍ത്തി എന്നിവരും ചടങ്ങില്‍ പങ്കെടുത്തു.


    തിരുവനന്തപുരത്തും പരിസരത്തുമുളള വിവിധ സ്‌കൂളുകളില്‍നിന്ന് തിരഞ്ഞെടുക്കപ്പെട്ട വിദ്യാര്‍ത്ഥികളുമായും, ഐ.ഐ.എസ്.ടി പൂര്‍വ്വ വിദ്യാര്‍ത്ഥികളുമായും ശ്രീ. രാകേഷ് ശര്‍മ്മ വ്യത്യസ്ത സെഷനുകളിലായി സംവദിച്ചു. ബഹിരാകാശ യാത്രക്കുള്ള ഒരുക്കങ്ങള്‍, അതിനായുള്ള പരിശീലനം, യാത്രാനുഭവങ്ങള്‍ എന്നിവ രാകേഷ് ശര്‍മ്മ വിദ്യാര്‍ത്ഥികളുമായി പങ്കുവെച്ചു.


    മഹാത്മാ ഗാന്ധിയുടെ 150-ാം ജന്‍മവാര്‍ഷികാഘോഷവും ഇന്ത്യന്‍ ബഹിരാകാശ പരിപാടിയുടെ പിതാവായ ഡോ. വിക്രം സാരാഭായിയുടെ 100-ാമത് ജന്മവാര്‍ഷികാഘോഷവും ഇതോടൊപ്പം നടന്നു.


    
    
    AM

    
    
    (Release ID: 1585101) Visitor Counter : 12