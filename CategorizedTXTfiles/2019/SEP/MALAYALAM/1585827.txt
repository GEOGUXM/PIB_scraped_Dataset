      PIB Headquarters

      ജാതിയുടെ പേരിലുള്ള വിവേചനം തുടച്ചു നീക്കിയാലേ രാജ്യത്തിന്റെ വികസനം പൂര്‍ണ്ണമാകൂ - കേന്ദ്ര സഹമന്ത്രി ആര്‍.കെ സിംഗ്
      Posted On: 22 SEP 2019 10:34AM by PIB Thiruvananthpuram


    

    ജാതിയുടെ പേരിലുള്ള വിവേചനം തുടച്ചു നീക്കിയാലേ രാജ്യത്തിന്റെ വികസനം പൂര്‍ണ്ണമാകുകയുള്ളൂവെന്ന് കേന്ദ്ര ഊര്‍ജ്ജ, നവ, പുനരുപയോഗ ഊര്‍ജ്ജ (സ്വതന്ത്ര ചുമതല), നൈപുണ്യ വികസന, സംരംഭകത്വ സഹമന്ത്രി ശ്രീ. ആര്‍.കെ സിംഗ് പറഞ്ഞു. 92-ാ മത് ശ്രീനാരായണ ഗുരു മഹാസമാധി സമ്മേളനം വര്‍ക്കല ശിവഗിരി മഠത്തില്‍ ഉദ്ഘാടനം ചെയ്യുകയായിരുന്നു അദ്ദേഹം.

    ജാതി വ്യവസ്ഥക്കെതിരായ പോരാട്ടമാണ് ശ്രീനാരായണ ഗുരുവിന്റെ അധ്യാപനങ്ങളെന്ന് ശ്രീ. ആര്‍.കെ സിംഗ് ചൂണ്ടിക്കാട്ടി. ദൈവത്തിനും മനുഷ്യനുമിടയ്ക്ക് ഇടനിലക്കാരുടെ ആവശ്യമില്ലെന്ന് ശ്രീനാരായണ ഗുരു പഠിപ്പിച്ചു. മനുഷ്യര്‍ തമ്മിലുള്ള വിവേചനത്തിന് യാതൊരടിസ്ഥാനവുമില്ലെന്നും എല്ലാ മനുഷ്യരിലും ഈശ്വര സാന്നിദ്ധ്യമുണ്ടെന്നും ഗുരു കാണിച്ചു തന്നു. ക്ഷേത്രങ്ങള്‍ക്കു നല്‍കുന്ന അതേ പ്രാധാന്യം വിദ്യാലയങ്ങള്‍ക്കും വ്യവസായ ശാലകള്‍ക്കും നല്‍കണമെന്ന് ഗുരു പറഞ്ഞു. ആരാധനാ രീതികള്‍ ലളിതമാക്കി ആത്മീയതയുടെ വെളിച്ചം കൂടുതല്‍ പേര്‍ക്ക് പകര്‍ന്നു. ആ കാലഘട്ടത്തിലെ ഏറ്റവും വലിയ സാമൂഹിക വിപ്ലവമായിരുന്നു ഇതെന്ന് കേന്ദ്ര സഹമന്ത്രി അഭിപ്രായപ്പെട്ടു.


    ശ്രീനാരായണഗുരുവിന്റെയും മഹാത്മാ ഗാന്ധിയുടെയും ആശയങ്ങള്‍ സമാനമാണെന്ന് ശ്രീ. ആര്‍.കെ സിംഗ് പറഞ്ഞു. സ്വാതന്ത്ര്യസമരത്തോടൊപ്പം ജാതീയമായ വിവേചനങ്ങള്‍ക്കെതിരായ പോരാട്ടവും ഗാന്ധിജി നയിച്ചു. ശ്രീനാരായണ ഗുരുവും മഹാത്മാ ഗാന്ധിയും തുടങ്ങിവെച്ച പോരാട്ടം മുന്നോട്ടു കൊണ്ടുപോകേണ്ടത് ഇന്നത്തെ തലമുറയുടെ ചുമതലയാണെന്ന് കേന്ദ്ര സഹമന്ത്രി വ്യക്തമാക്കി.


    ശ്രീനാരായണ ധര്‍മ്മസംഘം ട്രസ്റ്റ് പ്രസിഡന്റ് ബ്രഹ്മശ്രീ വിശുദ്ധാനന്ദ സ്വാമികള്‍ ചടങ്ങില്‍ അധ്യക്ഷത വഹിച്ചു. ശ്രീ. വി. ജോയി എം.എല്‍.എ, ശ്രീനാരായണ ധര്‍മ്മസംഘം ട്രസ്റ്റ് ജനറല്‍ സെക്രട്ടറി ശ്രീമദ് സാന്ദ്രാനന്ദ സ്വാമികള്‍, ട്രഷറര്‍ ശ്രീമത് ശാരദാനന്ദ സ്വാമികള്‍, മഹാസമാധി പ്രോഗ്രം കമിറ്റി കണ്‍വീനര്‍ ശ്രീമദ് വിശാലാനന്ദസ്വാമികള്‍ എന്നിവര്‍ ചടങ്ങില്‍ സംബന്ധിച്ചു.


    AM

    
    
    (Release ID: 1585827) Visitor Counter : 5