      റെയില്‍വേ മന്ത്രാലയം

      4000 വനിതകള്‍ ഉള്‍പ്പെടെ 10,000 കോണ്‍സ്റ്റബിള്‍മാരെ കൂടി റെയില്‍വെ സംരക്ഷണ സേനയില്‍ നിയോഗിക്കും തിരുവനന്തപുരം റെയില്‍വെ സ്റ്റേഷനില്‍ പുതിയ തിരിച്ചറിയല്‍ സോഫ്റ്റ്വെയര്‍ സംവിധാനം
      Posted On: 18 SEP 2019 8:30PM by PIB Thiruvananthpuram


    സാങ്കേതിക വിദ്യ പ്രയോജനപ്പെടുത്തി രാജ്യത്തെ റെയില്‍വേ സ്റ്റേഷനുകളിലെ സുരക്ഷ ശക്തിപ്പെടുത്തുമെന്ന് റെയില്‍വേ സംരക്ഷണ സേനാ ഡയറക്ടര്‍ ജനറല്‍ ശ്രീ. അരുണ്‍ കുമാര്‍ ഐ.പി.എസ് പറഞ്ഞു. തിരുവനന്തപുരം ഡിവിഷനിലെ, റെയില്‍വേ സംരക്ഷണസേനയുടെ (ആര്‍.പി.എഫ്) പ്രവര്‍ത്തനം വിലയിരുത്തിയശേഷം വാര്‍ത്താ സമ്മേളനത്തില്‍ സംസാരിക്കുകയായിരുന്നു അദ്ദേഹം. കുറ്റവാളികളുടെ സാന്നിദ്ധ്യം തിരിച്ചറിയാന്‍ സഹായിക്കുന്ന ഫേസ് റെക്കഗ്‌നിഷന്‍ സോഫ്റ്റ്വെയര്‍ രാജ്യത്തെ വിവിധ സ്റ്റേഷനുകളില്‍ പരീക്ഷണാടിസ്ഥാനത്തില്‍ ഉപയോഗിക്കുന്നുണ്ടെന്ന് ആര്‍.പി.എഫ് ഡയറക്ടര്‍ ജനറല്‍ അറിയിച്ചു. തിരുവനന്തപുരം സെന്‍ട്രല്‍ സ്റ്റേഷനിലും ഇത് ഏര്‍പ്പെടുത്തും.


    
    റെയില്‍ സുരക്ഷ ശക്തിപ്പെടുത്തുന്നതിനായി റെയില്‍വേ സംരക്ഷണസേനയില്‍ കൂടുതല്‍ അംഗങ്ങളെ നിയോഗിക്കും. പുതുതായി 10,000 കോണ്‍സ്റ്റബിള്‍മാര്‍കൂടി ആര്‍.പി.എഫിന്റെ ഭാഗമാകും. ഇതില്‍ 4000 ത്തോളം പേര്‍ വനിതകളാണ്. നിലവില്‍ പരിശീലനം നേടിക്കൊണ്ടിക്കൊണ്ടിരിക്കുന്ന ഇവര്‍ ഉടന്‍ തന്നെ സേനയുടെ ഭാഗമാകും. ഇതിനു പുറമെ ദക്ഷിണ റെയില്‍വേയില്‍ 100 അധിക തസ്തികകള്‍കൂടി അനുവദിക്കുമെന്നും ശ്രീ. അരുണ്‍ കുമാര്‍ പറഞ്ഞു.


    
    രജ്യത്തെ ചില റെയില്‍വേ സ്റ്റേഷനുകളില്‍ ഭീകരാക്രമണമുണ്ടാകുമെന്ന ഇന്റിലിജന്‍സ് മുന്നറിയിപ്പിനെത്തുടര്‍ന്ന് സ്റ്റേഷനുകളിലെ സുരക്ഷ ശക്തിപ്പെടുത്തിയിട്ടുണ്ട്. ആക്രമണങ്ങള്‍ നേരിടാന്‍ പ്രത്യേക റെയില്‍വേ സുരക്ഷാ കമാന്‍ഡോകളെും നിയോഗിച്ചിട്ടുണ്ടെന്ന് അദ്ദേഹം അറിയിച്ചു.
    മുംബൈ ഭീകരാക്രമണത്തിനു ശേഷം രാജ്യത്തെ റെയില്‍വേ സ്റ്റേഷനുകളുടെ സുരക്ഷ വര്‍ദ്ധിപ്പിക്കാനായി പ്രത്യേക സുരക്ഷാ പദ്ധതി (സ്റ്റേഷന്‍ സെക്യൂരിറ്റി പ്ലാന്‍) നടപ്പിലാക്കിവരുന്നുണ്ട്. ഇതനുസരിച്ച് രാജ്യത്തെ 202 റെയില്‍വേ സ്റ്റേഷനുകളില്‍ സുരക്ഷ വര്‍ദ്ധിപ്പിക്കേണ്ടത് അത്യാവശ്യമാണെന്ന് കണ്ടെത്തിയിരുന്നുവെന്ന് ശ്രീ. അരുണ്‍ കുമാര്‍ വ്യക്തമാക്കി. തിരുവനന്തപുരം ഡിവിഷനു കീഴിലുള്ള തിരുവനന്തപുരം, എറണാകുളം ടൗണ്‍ റെയില്‍വേ സ്റ്റേഷനുകളും ഇതിലുള്‍പ്പെടും. നിലവില്‍ ഈ രണ്ട് റെയില്‍വേസ്റ്റേഷനുകളിലും പ്ലാറ്റ്ഫോമുകളിലേക്ക് പ്രവേശിക്കാനും പുറത്തിറങ്ങാനും നിരവധി വഴികളുണ്ട്. സുരക്ഷാ ഭീഷണി ഉയര്‍ത്തുന്ന ഇത്തരം വഴികള്‍ അടച്ചു പൂട്ടി പ്രധാന കവാടങ്ങളിലൂടെമാത്രമേ ഇനി യാത്രക്കാരെ പ്രവേശിപ്പിക്കുകയുള്ളൂ. പ്രധാന കവാടങ്ങളില്‍ മുഴുവന്‍ സമയവും റെയില്‍വേ സംരക്ഷണസേനയുടെ സാന്നിദ്ധ്യമുണ്ടാകും.


    റെയില്‍സുരക്ഷവര്‍ദ്ധിപ്പിക്കുന്നതിന്റെ ഭാഗമായി ആര്‍.പി.എഫ് കോണ്‍സ്റ്റബിള്‍മാര്‍ക്ക് ശരീരത്തില്‍ ഘടിപ്പിക്കാവുന്ന ക്യാമറ നല്‍കും. അപകടങ്ങളോ, സുരക്ഷാ സംബന്ധമായപ്രശ്നങ്ങളോ ഉണ്ടാകുമ്പോള്‍ ഈ ക്യാമറ ഉപയോഗിച്ച് ദൃശ്യങ്ങള്‍ റെക്കോര്‍ഡ് ചെയ്യാനും അവ കണ്‍ട്രോള്‍റൂമിലേക്ക് അയക്കാനും സാധിക്കും. അതിനനുസരിച്ച് ദൃതഗതിയില്‍ പ്രശ്നത്തിന് പരിഹാരം കാണാം. സ്റ്റേഷനുകളില്‍ കൂടുതല്‍ സി.സി.ടി.വി കാമറകള്‍ സ്ഥാപിക്കും. വനിതാ യാത്രക്കാരുടെ സുരക്ഷക്കായി പ്രത്യേക മൊബൈല്‍ ആപ്പ് പരിഗണനയിലുണ്ടെന്നും ശ്രീ. അരുണ്‍ കുമാര്‍ അറിയിച്ചു.


    
    തിരുവന്തപുരം ഡിവിഷന് കീഴില്‍ റെയില്‍വേ ട്രാക്കുകളിലും പരിസരങ്ങളിലായുള്ള അപകടങ്ങളും ആത്മഹത്യകളും വര്‍ദ്ധിച്ചിട്ടുണ്ട്. ഇത്തരത്തില്‍ 107 മരണങ്ങളാണ് കഴിഞ്ഞ രണ്ടു വര്‍ഷത്തിനുള്ളിലുണ്ടായത്. റെയില്‍വേ ട്രാക്കുകള്‍ ആത്മഹത്യചെയ്യാന്‍ ഉപയോഗപ്പെടുത്തുന്നത് തടയാന്‍ പ്രത്യേക ബോധവത്കരണ പരിപാടി നടപ്പിലാക്കുന്നുണ്ട്. രാജ്യവ്യാപകമായി നടപ്പിലാക്കിയ ബോധവത്കരണ പരിപാടികള്‍ വഴി ട്രെയിനുകള്‍ക്കു നേരെയുള്ള കല്ലെറിയല്‍ സംഭവങ്ങള്‍ കുറഞ്ഞിട്ടുണ്ടെന്ന് ഡി.ജി വിലയിരുത്തി. കമ്യൂണിറ്റി പൊലീസിംഗ് മാതൃകയിലുള്ള പ്രവര്‍ത്തനങ്ങള്‍ ഇതിനായി നടപ്പിലാക്കും. ആര്‍.പി.എഫിന് കൂടുതല്‍ അധികാരങ്ങള്‍ നല്‍കുന്നതിനുള്ള നിയമ ഭേദഗതി ഗവണ്‍മെന്റിന്റെ പരിഗണനയിലാണെന്ന് അദ്ദേഹം വ്യക്തമാക്കി.


    
    ദീര്‍ഘദൂര ട്രെയിനുകളിലെ ജനറല്‍ കമ്പാര്‍ട്ടുമെന്റില്‍ യാത്ര ചെയ്യുന്നവര്‍ക്ക് ബയോമെട്രിക് എന്‍ട്രി സംവിധാനം ചില ഡിവിഷനുകളില്‍ പരീക്ഷണാടിസ്ഥാനത്തില്‍ നടപ്പിലാക്കിവരികയാണെന്ന് ശ്രീ. അരുണ്‍ കുമാര്‍ അറിയിച്ചു. ചില പ്രത്യേക സോഫ്റ്റ്വെയറുകള്‍ ഉപയോഗിച്ച് ഐ.ആര്‍.സി.ടി.സി സൈറ്റ് വഴി വന്‍തോതിലും, വേഗത്തിലും ടിക്കറ്റുകള്‍ ബുക്കു ചെയ്യുന്നത് ശ്രദ്ധയില്‍പ്പെട്ടിട്ടുണ്ടെന്നും ഇതേക്കുറിച്ച് അന്വേഷണം നടന്നുകൊണ്ടിരിക്കുകയാണെന്നും അദ്ദേഹം വ്യക്തമാക്കി. റെയില്‍വേ പാര്‍ക്കിംഗ് ഇടങ്ങള്‍ ദുരുപയോഗപ്പെടുത്തുന്നതിനെതിരെയും സ്റ്റേഷനുകളില്‍ വില്‍ക്കുന്ന കുടിവെള്ളത്തിന്റെ ഗുണനിലവാരം ഉറപ്പു വരുത്തുന്നതിനുമായി രാജ്യവ്യാപകമായി പ്രത്യേക പരിശോധനകള്‍ നടത്തിയിട്ടുണ്ടെന്നും ആര്‍.പി.എഫ് ഡയറക്ടര്‍ ജനറല്‍ പറഞ്ഞു.
    AM / ND

    
    
    (Release ID: 1585515) Visitor Counter : 24