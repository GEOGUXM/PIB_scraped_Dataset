      പരിസ്ഥിതി, വനം മന്ത്രാലയം

      കാലാവസ്ഥാ വ്യതിയാനത്തെക്കുറിച്ചുള്ള ഒരാഴ്ചത്തെ അന്തര്‍ മന്ത്രാലയ പാനല്‍ യോഗത്തിന് ന്യൂഡല്‍ഹിയില്‍ തുടക്കമായി
      Posted On: 30 SEP 2019 11:34AM by PIB Thiruvananthpuram


    കാലാവസ്ഥാ വ്യതിയാനത്തെക്കുറിച്ചുള്ള അന്തര്‍ മന്ത്രാലയ പാനലിന്റെ (ഐപിസിസി) മൂന്നാം പ്രവര്‍ത്തക ഗ്രൂപ്പിന്റെ ആറാമത് മൂല്യനിര്‍ണ്ണയ റിപ്പോര്‍ട്ട് തയ്യാറാക്കുന്നതിനുള്ള യോഗത്തിന് ന്യൂഡല്‍ഹിയില്‍ തുടക്കമായി. വ്യാഴാഴ്ച വരെയാണ് യോഗം.


    
    കാലാവസ്ഥാ വ്യതിയാന ലഘൂകരണത്തെക്കുറിച്ച് ഏറ്റവും പ്രസക്തവും കാലികവുമായ ഗവേഷണങ്ങള്‍ നടത്താന്‍ ഐപിസിസിയുടെ എഴുത്തുകാരും ശാസ്ത്രജ്ഞരും പ്രവര്‍ത്തിക്കുന്നുണ്ടെന്നും പരിസ്ഥിതി വനം, കാലാവസ്ഥാ വ്യതിയാന മന്ത്രാലയം സെക്രട്ടറി ശ്രീ സി.കെ. മിശ്ര ചൂണ്ടിക്കാട്ടി. നവീകരണവും സാങ്കേതികവിദ്യയും സംബന്ധിച്ച ആഗോള സഖ്യമാണ് മുന്നോട്ടുള്ള വഴിയെന്ന് ശ്രീ. മിശ്ര പറഞ്ഞു.


    
    ഇന്ത്യയില്‍ നിന്നുള്ള 12 പേരും 65 രാജ്യങ്ങളില്‍ നിന്നുള്ളവരും ഉള്‍പ്പെടെ 200 ലധികം വിദഗ്ധരും എഴുത്തുകാരും യോഗത്തില്‍ പങ്കെടുക്കുമെന്ന് പ്രതീക്ഷിക്കുന്നു.
    ആറാമത്തെ മൂല്യനിര്‍ണ്ണയ റിപ്പോര്‍ട്ടിന്റെ പങ്കിനെക്കുറിച്ച് മൂന്നാം വര്‍ക്കിംഗ് ഗ്രൂപ്പിന്റെ കോ-ചെയര്‍ ശ്രീ ജിം സ്‌കീയ എടുത്തുപറഞ്ഞു. മൂന്നാം വര്‍ക്കിംഗ് ഗ്രൂപ്പിന്റെ മുന്‍ വിലയിരുത്തലുകളെ അടിസ്ഥാനമാക്കി, കാലാവസ്ഥാ വ്യതിയാനം ലഘൂകരിക്കുന്നതിന് സമീപകാലത്ത് എന്തുചെയ്യാന്‍ കഴിയുമെന്നും നയം, സ്ഥാപന-കെട്ടിടസമുച്ചയം, ധനകാര്യം എന്നിവയിലൂടെ ലഘൂകരണ പ്രവര്‍ത്തനങ്ങള്‍ എങ്ങനെ പ്രാപ്തമാക്കാമെന്നും ഈ റിപ്പോര്‍ട്ട് ഊന്നിപ്പറയുന്നു.


    
    ഹരിതഗൃഹ വാതകങ്ങളുടെ പുറംതള്ളല്‍, ഉപഭോഗം, സ്വഭാവം എന്നിവ തമ്മിലുള്ള ബന്ധം, നവീകരണത്തിന്റെയും സാങ്കേതികവിദ്യയുടെയും പങ്ക് പോലുള്ള വിഷയങ്ങള്‍ ആറാമത്തെ വിലയിരുത്തല്‍ റിപ്പോര്‍ട്ട് പരിശോധിക്കും. ദീര്‍ഘകാലത്തേക്ക് താപനില കുറച്ച് കൊണ്ടുവരിക എന്ന പാരീസ് കരാറിലെ ലക്ഷ്യത്തിനായുള്ള ഹ്രസ്വ, ഇടത്തരം പ്രവര്‍ത്തനങ്ങളും അവയുടെ അനുയോജ്യതയും റിപ്പോര്‍ട്ട് വിലയിരുത്തും. ഊര്‍ജ്ജം, കൃഷി, വനം, ഭൂവിനിയോഗം, കെട്ടിടങ്ങള്‍, ഗതാഗതം, വ്യവസായം തുടങ്ങിയ മേഖലകളിലെ താപ ലഘൂകരണ മാര്‍ഗ്ഗങ്ങളും ഇത് വിലയിരുത്തും.


    
    ആദ്യ കരട് 2020 ജനുവരി 13 മുതല്‍ മാര്‍ച്ച് 8 വരെ വിദഗ്ദ്ധ അവലോകനത്തിനായി ലഭ്യമാകും. നയരൂപീകരണത്തിനുള്ള സംഗ്രഹത്തിന്റെ ആദ്യ കരടിനൊപ്പം രണ്ടാമത്തെ കരട് 2020 ജൂലൈ 13 മുതല്‍ സെപ്റ്റംബര്‍ 13 വരെ ഗവണ്‍മെന്റ്, വിദഗ്ദ്ധ അവലോകനത്തിനായി ലഭ്യമാകും. 2021 ജൂലൈ 12 മുതല്‍ 16 വരെ നടക്കുന്ന പ്ലീനറി സെഷനില്‍ ഐപിസിസി ആറാമത്തെ വിലയിരുത്തല്‍ റിപ്പോര്‍ട്ടിനുള്ള മൂന്നാം വര്‍ക്കിംഗ് ഗ്രൂപ്പിന്റെ സംഭാവനകള്‍ പരിഗണിക്കും.


    
    GK

    
    
    (Release ID: 1586808) Visitor Counter : 1
    
    
      Read this release in: English , Urdu , Hindi , Marathi