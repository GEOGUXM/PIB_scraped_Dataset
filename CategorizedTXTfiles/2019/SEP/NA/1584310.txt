      रक्षा मंत्रालय

      अभ्‍यास टीएसईएनटीआर 2019 : पूर्वावलोकन
      Posted On: 05 SEP 2019 6:18PM by PIB Delhi


    अभ्‍यास टीएसईएनटीआर 2019 रूसी सैन्‍य बल के बड़े स्‍तर पर आयोजित होने वाले वार्षिक प्रशिक्षण चक्र का हिस्सा है। रूस चार सैन्‍य कमानों- वोस्‍तोक (पूर्व), जपड (पश्चिम), टीएसईएनटीआर (मध्‍य) और कावकास (दक्षिण) में प्रत्‍येक वर्ष बड़े स्‍तर का सैन्‍य अभ्‍यास आयोजित करता है। इस वर्ष यह अभ्‍यास 9 सितंबर से 23 सितंबर 2019 तक रूस के ओरेनबर्ग स्थित डोंगूज ट्रेनिंग रेंज में आयोजित किया जाएगा। इन वार्षिक अभ्‍यासों की प्रकृति अंतर्राष्‍ट्रीय होती जा रही है। बेलारूस ने जपड 2017 में तथा चीन और मंगोलिया ने वोस्‍तोक 2018 में भाग लिया था।


    इस वर्ष रूस का सेंट्रल मिलिटरी कमीशन अभ्‍यास टीएसईएनटीआर 2019 आयोजित करेगा। रूस के अलावा चीन, भारत, कजाकिस्‍तान, किर्गिस्‍तान, ताजिकिस्‍तान, पाकिस्‍तान और उज्‍बेकिस्‍तान के सैन्‍य दल इस अभ्‍यास में भाग लेंगे।


    सैन्‍य अभ्‍यास का उद्देश्‍य भाग लेने वाले सैन्‍य दलों को अंतर्राष्‍ट्रीय आतंकवाद से लड़ने का अभ्‍यास प्रदान करना है। अभ्‍यास टीएसईएनटीआर 2019 सैन्‍य दलों की तैयारी के स्‍तर का आकलन करेगा तथा आवश्‍यक कौशल प्राप्‍त करने में मदद करेगा।


    अभ्‍यास टीएसईएनटीआर 2019 के तहत दो मॉड्यूल होंगे। पहले मॉड्यूल में आतंक निरोधी कार्यवाही, हवाई हमलों को नाकाम करना और सुरक्षात्‍मक उपाय होंगे जबकि दूसरा मॉड्यूल आक्रामक युद्ध संचालन पर फोकस करेगा।


    ***


    आर.के.मीणा/आरएनएम/एएम/जेके/एसकेपी- 2840

    
    
    (Release ID: 1584310) Visitor Counter : 86
    
    
      Read this release in: English