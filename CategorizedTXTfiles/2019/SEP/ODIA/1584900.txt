      ଶ୍ରମ ଓ ନିୟୋଜନ ମନ୍ତ୍ରଣାଳୟ

      ବ୍ୟବସାୟୀ ଓ ଆତ୍ମନିଯୁକ୍ତ ବ୍ୟକ୍ତିଙ୍କ ପାଇଁ ଜାତୀୟ ପେନସନ ଯୋଜନାର ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      • ବାର୍ଷିକ 1.5 କୋଟିରୁ କମ କାରବାର କରୁଥିବା ବ୍ୟବସାୟୀ ହେବେ ସାମିଲ
      • 60 ବର୍ଷ ପରେ ମାସିକ ସର୍ବନିମ୍ନ 3,000 ଟଙ୍କା ପେନସନ ସୁନିଶ୍ଚିତ
      Posted On: 12 SEP 2019 6:38PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ରାଂଚିଠାରେ ବ୍ୟବସାୟୀ ଓ ଆତ୍ମନିଯୁକ୍ତ ବ୍ୟକ୍ତିମାନଙ୍କ ପାଇଁ ଜାତୀୟ ପେନସନ ଯୋଜନାର ଶୁଭାରମ୍ଭ କରିଛନ୍ତି । ଏହା ହେଉଛି ବାର୍ଷିକ 1.5 କୋଟି ଟଙ୍କାରୁ କମ କାରବାର କରୁଥିବା ବ୍ୟବସାୟୀ (ଦୋକାନୀ , ଖୁଚୁରା ବ୍ୟବସାୟୀ ଓ ଆତ୍ମନିଯୁକ୍ତ ବ୍ୟକ୍ତି) ମାନଙ୍କ ପାଇଁ ଏକ ପେନସନ ଯୋଜନା । ଏହି ଅବସରରେ ଝାଡଖଣ୍ଡର ରାଜ୍ୟପାଳ ଶ୍ରୀମତୀ ଦ୍ରୌପଦି ମୁର୍ମୁ , ମୁଖ୍ୟମନ୍ତ୍ରୀ ଶ୍ରୀ ରଘୁବର ଦାସ , ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଅର୍ଜୁନ ମୁଣ୍ଡା , ଶ୍ରମ ଓ ନିୟୋଜନ (ସ୍ୱାଧୀନ ଦାୟିତ୍ୱ) ରାଷ୍ଟ୍ରମନ୍ତ୍ରୀ ଶ୍ରୀ ସନ୍ତୋଷ କୁମାର ଗଙ୍ଗୱାର ଓ ଅନ୍ୟାନ୍ୟ ମାନ୍ୟଗଣ୍ୟ ବ୍ୟକ୍ତି ଉପସ୍ଥିତ ଥିଲେ । ଏହି ଯୋଜନାର ଶୁଭାରମ୍ଭ ହେବା ଦ୍ୱାରା , ସମଗ୍ର ଦେଶରେ ଥିବା 3.5 ଲକ୍ଷ ସାଧାରଣ ସେବା କେନ୍ଦ୍ର (ସିଏସସି) ମାଧ୍ୟମରେ ଯୋଗ୍ୟ ହିତାଧିକାରୀମାନେ ପଞ୍ଜୀକରଣର ସୁବିଧା ଲାଭ କରିବେ । ଏଥିସହିତ www.maandhan.in/vyapari ପୋର୍ଟାଲକୁ ଯାଇ ହିତାଧିକାରୀ ନିଜେ ନିଜର ନାମ ପଞ୍ଜୀକୃତ କରିପାରିବେ । ବ୍ୟବସାୟୀମାନେ ସେମାନଙ୍କ ନିକଟସ୍ଥ ସାଧାରଣ ସେବା କେନ୍ଦ୍ରକୁ ଯାଇ ଏହି ଯୋଜନାରେ ନିଜକୁ ପଞ୍ଜୀକୃତ କରିପାରିବେ । ପଞ୍ଜୀକରଣ ସମୟରେ ହିତାଧିକାରୀଙ୍କ ପାଇଁ କେବଳ ଏକ ଆଧାର କାର୍ଡ , ବ୍ୟାଙ୍କ ସଂଚୟ ଖାତା/ଜନ-ଧନ ଏକାଉଣ୍ଟ ପାସବୁକର ଆବଶ୍ୟକତା ରହିଛି । ହିତାଧିକାରୀ 18-40 ବର୍ଷ ବୟସ ବର୍ଗ ମଧ୍ୟରେ ହୋଇଥିବା ଆବଶ୍ୟକ । 40 ଲକ୍ଷ ଟଙ୍କାରୁ ଉର୍ଦ୍ଧ୍ଵ କାରବାର କରୁଥିବା ବ୍ୟବସାୟୀଙ୍କ ପାଇଁ ଜିଏସଟିଆଇଏନ ଆବଶ୍ୟକ । ଏହି ଯୋଜନା ଅଧୀନରେ ହିତାଧିକାରୀଙ୍କ ପଞ୍ଜୀକରଣ ସମ୍ପୂର୍ଣ୍ଣ ମାଗଣା ।


    ବ୍ୟବସାୟୀ ଓ ଆତ୍ମନିଯୁକ୍ତ ବ୍ୟକ୍ତିମାନଙ୍କ ପାଇଁ ସରକାର ଏହି ଜାତୀୟ ପେନସନ ଯୋଜନାକୁ ଅନୁମୋଦନ ପ୍ରଦାନ କରିଛନ୍ତି । ଏହା ହେଉଛି 18ରୁ 40 ବର୍ଷର ବ୍ୟବସାୟୀମାନଙ୍କ ପାଇଁ ଏକ ସ୍ୱେଚ୍ଛାମୂଳକ ଓ ଯୋଗଦାନ ମୂଳକ ପେନସନ ଯୋଜନା ଯାହା ମାଧ୍ୟମରେ କି 60 ବର୍ଷରେ ପହଂଚିବା ପରେ ଅତିକମରେ ମାସିକ 3 , 000 ଟଙ୍କା ପେନସନ ମିଳିବା ନିଶ୍ଚିତ । ହିତାଧିକାରୀ ଜଣେ ଆୟକର ଦାତା ହୋଇନଥିବେ ଏବଂ ଇପିଏଫଓ/ଇଏସଆଇସି/ଏନପିଏସ (ସରକାରୀ)/ପିଏମ-ଏସୱାଇଏମର ସଦସ୍ୟ ହୋଇନଥିବେ । କେନ୍ଦ୍ର ସରକାର ମାସିକ ଯୋଗଦାନ ରାଶିର 50 ପ୍ରତିଶତ ପ୍ରଦାନ କରିବେ ଓ ବାକି 50 ପ୍ରତିଶତ ହିତାଧିକାରୀ ପ୍ରଦାନ କରିବେ । ଯୋଗଦାନକୁ ସହଜ କରିବା ପାଇଁ ମାସିକ ଯୋଗଦାନକୁ କମ ରଖାଯାଇଛି । ଉଦାହରଣ ସ୍ୱରୂପ 29 ବର୍ଷର ମଧ୍ୟମ ପ୍ରବେଶ ଲାଗି ହିତାଧିକାରୀଙ୍କୁ ମାସିକ 100 ଟଙ୍କା ଦେବାକୁ ପଡିବ ।


    ଦ୍ୱିତୀୟ କାର୍ଯ୍ୟକାଳରେ ଏହି ପେନସନ ଯୋଜନାକୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସରକାର ପ୍ରମୁଖ ଗୁରୁତ୍ୱ ପ୍ରଦାନ କରୁଛନ୍ତି । ମନ୍ତ୍ରଣାଳୟର 100 ଦିନର ଯୋଜନା ଅନୁଯାୟୀ 2019-20ରେ ଏହି ଯୋଜନାରେ 25 ଲକ୍ଷ ଏବଂ 2023-2024ରେ 2 କୋଟି ଗ୍ରାହକଙ୍କୁ ପଞ୍ଜୀକୃତ କରାଯିବା ପାଇଁ ଲକ୍ଷ୍ୟ ନିର୍ଦ୍ଧାରଣ କରାଯାଇଛି । ଏହି ପେନସନ ଯୋଜନା ଅଧୀନରେ ଦେଶର ଆନୁମାନିକ 3 କୋଟି ବ୍ୟବସାୟୀ ଲାଭ ପାଇବେ ବୋଲି ଆଶା କରାଯାଉଛି ।


    **********


    

    
    (Release ID: 1584900) Visitor Counter : 21