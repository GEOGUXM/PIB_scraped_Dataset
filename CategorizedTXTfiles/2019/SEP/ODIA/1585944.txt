      କାର୍ମିକ, ସାଧାରଣ ଅଭିଯୋଗ ଓ ପେନସନ ମନ୍ତ୍ରଣାଳୟ

      ଚାକିରିର 7 ବର୍ଷ ମଧ୍ୟରେ ମୃତ୍ୟୁ ଘଟିଲେ ପରିବାରକୁ ମିଳିବ 50% ବର୍ଦ୍ଧିତ ପେନସନ
      • ସିସିଏସ ପେନସନ ନିୟମାବଳୀ, 1972ରେ ସଂଶୋଧନ
      • 1 ଅକ୍ଟୋବର, 2019ରୁ ଲାଗୁ ହେବ ନୂଆ ନିୟମ
      Posted On: 23 SEP 2019 8:50PM by PIB Bhubaneshwar


    କେନ୍ଦ୍ରୀୟ ପ୍ରଶାସନିକ ସେବା (ପେନସନ) ନିୟମାବଳୀ , 1972ର ନିୟମ 54 ଅନୁଯାୟୀ କର୍ତ୍ତବ୍ୟରତ ଥିବା ସମୟରେ ସରକାରୀ କର୍ମଚାରୀଙ୍କ ମୃତ୍ୟୁ ଘଟିଲେ ତାଙ୍କ ନିକଟ ସମ୍ପର୍କୀୟଙ୍କୁ ପାରିବାରିକ ପେନସନ ଦିଆଯାଇଥାଏ । ସରକାରୀ ଚାକିରିରେ ସର୍ବନିମ୍ନ 7 ବର୍ଷ ପୂରଣ କରିଥିଲେ ପାରିବାରିକ ପେନସନ ଶେଷ ଦରମାର 50% ବର୍ଦ୍ଧିତ ଦରରେ 10 ବର୍ଷର ଅବଧି ଲାଗି ଦିଆଯାଇଥାଏ ; ଏହାପରେ ପାରିବାରିକ ପେନସନ ଶେଷ ଦରମାର 30% ହାରରେ ପ୍ରଦାନ କରାଯାଇଥାଏ । ତେବେ ଚାକିରି କରିବାର 7 ବର୍ଷ ମଧ୍ୟରେ ଯଦି ସରକାରୀ କର୍ମଚାରୀଙ୍କ ମୃତ୍ୟୁ ଘଟେ ତା ’ ହେଲେ ତାଙ୍କ ପରିବାରକୁ 30% ହାରରେ ପାରିବାରିକ ପେନସନ ମିଳିଥାଏ । ଏପରି କ୍ଷେତ୍ରରେ ମୃତ ସରକାରୀ କର୍ମଚାରୀଙ୍କ ପରିବାର ବର୍ଦ୍ଧିତ 50% ହାରରେ ପାରିବାରିକ ପେନସନ ପାଇବା ଲାଗି ଯୋଗ୍ୟ ହୋଇନଥାନ୍ତି ।


    ତେବେ କେନ୍ଦ୍ର ସରକାର ଏହା ହୃଦବୋଧ କରିଛନ୍ତି ଯେ ପ୍ରାରମ୍ଭିକ କାର୍ଯ୍ୟକାଳ ସମୟରେ ସରକାରୀ କର୍ମଚାରୀଙ୍କ ଦରମା କମ ହୋଇଥିବା କାରଣରୁ ଚାକିରିରେ ଯୋଗ ଦେବାର 7 ବର୍ଷ ମଧ୍ୟରେ ପ୍ରାଣ ହରାଉଥିବା କର୍ମଚାରୀଙ୍କ ପରିବାର ପାଇଁ ବର୍ଦ୍ଧିତ ହାରରେ ପାରିବାରିକ ପେନସନ ପ୍ରଦାନ କରାଯିବାର ଅଧିକ ଆବଶ୍ୟକତା ରହିଛି । ତେଣୁ ସରକାର କେନ୍ଦ୍ରୀୟ ପ୍ରଶାସନିକ ସେବା (ପେନସନ) ନିୟମାବଳୀ , 1972ର ନିୟମ 54ରେ ସଂଶୋଧନ କରିଛନ୍ତି । ଏ ସଂକ୍ରାନ୍ତରେ 19 ସେପ୍ଟେମ୍ବର , 2019ରେ ଏକ ବିଜ୍ଞପ୍ତି ପ୍ରକାଶ ପାଇଛି । ଏହି ସଂଶୋଧିତ ନିୟମ 54 ଅନୁଯାୟୀ , ଚାକିରିରେ ଯୋଗ ଦେବାର 7 ବର୍ଷ ମଧ୍ୟରେ ପ୍ରାଣ ହରାଉଥିବା ସରକାରୀ କର୍ମଚାରୀଙ୍କ ନିକଟ ସମ୍ପର୍କୀୟ ମଧ୍ୟ 10 ବର୍ଷର ଅବଧି ଲାଗି ଶେଷ ଦରମାର ବର୍ଦ୍ଧିତ 50% ହାରରେ ପାରିବାରିକ ପେନସନ ପାଇପାରିବେ ।


    ଉପରୋକ୍ତ ସଂଶୋଧନ 1 ଅକ୍ଟୋବର , 2019ରୁ ଲାଗୁ ହେବ । ତେବେ ଏହି ତାରିଖର 10 ବର୍ଷ ପୂର୍ବରୁ 7 ବର୍ଷର କାର୍ଯ୍ୟକାଳ ପୂରଣ କରିନପାରି ପ୍ରାଣ ହରାଇଥିବା ସରକାରୀ କର୍ମଚାରୀଙ୍କ ପରିବାର ମଧ୍ୟ 10 ବର୍ଷ ଲାଗି ବର୍ଦ୍ଧିତ ହାତରେ ପାରିବାରିକ ପେନସନ ପାଇବାକୁ ଯୋଗ୍ୟ ବିବେଚିତ ହେବେ । ତେବେ ଏହି ସୁବିଧା ସେମାନେ 1 ଅକ୍ଟୋବର , 2019 ଠାରୁ ପାଇବେ ।


    ଚାକିରିରେ ଯୋଗଦେବାର 7 ବର୍ଷ ମଧ୍ୟରେ ଦୁର୍ଭାଗ୍ୟଜନକ ଭାବେ ମୃତ୍ୟୁବରଣ କରୁଥିବା କେନ୍ଦ୍ରୀୟ ସଶସ୍ତ୍ର ଆରକ୍ଷୀ ବାହିନୀ (ସିଏପିଏଫ) କର୍ମଚାରୀଙ୍କ ସମେତ ସମସ୍ତ ସରକାରୀ କର୍ମଚାରୀଙ୍କ ପରିବାର ଏହି ସଂଶୋଧିତ ସୁବିଧାର ଲାଭ ପାଇପାରିବେ ।


    **********

    
    
    (Release ID: 1585944) Visitor Counter : 13