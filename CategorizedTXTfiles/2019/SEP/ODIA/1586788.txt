      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମନର କଥା 2.0 (ଚତୁର୍ଥ ଅଧ୍ୟାୟ) ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ରେଡ଼ିଓ ଅଭିଭାଷଣ "ମନ୍ କି ବାତ୍'ର ଓଡ଼ିଆ ଭାଷାନ୍ତର
      • ଭାରତ କୀ ଲକ୍ଷ୍ମୀ ଅଭିଯାନ ଆରମ୍ଭ କରିବାକୁ ପ୍ରଧାନମନ୍ତ୍ରୀଙ୍କ ଆହ୍ୱାନ
      • ଅଭିଭାବକ ଓ ଶିକ୍ଷକଙ୍କ ପାଇଁ ଆସିବ ଏକଜାମ୍ ୱାରିୟର୍ସ ପୁସ୍ତକର ପରବର୍ତ୍ତୀ ସଂସ୍କରଣ
      • ଇ-ସିଗାରେଟ ବ୍ୟବହାର ବର୍ଜନ କରିବା ପାଇଁ ଯୁବପିଢ଼ିଙ୍କୁ ଆହ୍ୱାନ
      • ଅକ୍ଟୋବର 2ରେ ଦେଶବ୍ୟାପୀ ‘ଫିଟ ଇଣ୍ଡିଆ ପ୍ଲଗିଂ ରନ’ ଅଭିଯାନ
      • ପାର୍ବଣ ଋତୁ ପାଇଁ ଦେଶବାସୀଙ୍କୁ ପ୍ରଧାନମନ୍ତ୍ରୀଙ୍କ ଶୁଭେଚ୍ଛା
      Posted On: 29 SEP 2019 9:02PM by PIB Bhubaneshwar


    ମୋର ପ୍ରିୟ ଦେଶବାସୀ , ନମସ୍କାର! ବନ୍ଧୁଗଣ , ଆଜି ମନ୍ କି ବାତରେ ସାମିଲ ହୋଇଛନ୍ତି ଦେଶର ଜଣେ ମହାନ ବ୍ୟକ୍ତିତ୍ୱ , ମୁଁ ତାଙ୍କ କଥା ବି କହିବି । ଆମ ସମସ୍ତ ଭାରତବାସୀଙ୍କ ହୃଦୟରେ ତାଙ୍କ ପ୍ରତି ଖୁବ୍ ସମ୍ମାନ ରହିଛି , ବହୁତ ଆନ୍ତରିକତା ରହିଛି । ଭାରତର ଏମିତି କୌଣସି ନାଗରିକ ନ ଥିବେ , ଯାହାଙ୍କ ମନରେ ତାଙ୍କ ପାଇଁ ଆଦର ବା ସମ୍ମାନ ଭାବ ନ ଥିବ । ସେ ବୟସରେ ଆମ ସମସ୍ତଙ୍କଠାରୁ ବେଶ୍ ବଡ଼ ଏବଂ ଦେଶର ଭିନ୍ନ ଭିନ୍ନ ପରିସ୍ଥିତି , ଭିନ୍ନ ଭିନ୍ନ ସମୟର ସେ ସାକ୍ଷୀ ରହିଛନ୍ତି । ଆମେ ତାଙ୍କୁ ଦିଦି କହି ଡାକୁ – ଲତା ଦିଦି । ଏଇ ସେପ୍ଟେମ୍ବର 28 ତାରିଖ ଦିନ ସେ 90 ବର୍ଷରେ ପଦାର୍ପଣ କରିଛନ୍ତି । ବିଦେଶ ଯାତ୍ରାରେ ବାହାରିବା ପୂର୍ବରୁ ଦିଦିଙ୍କ ସହ ଫୋନରେ କଥା ହେବାର ସୌଭାଗ୍ୟ ମୋତେ ମିଳିଥିଲା । ଏହି ବାର୍ତ୍ତାଳାପ ଠିକ୍ ସେମିତି ଥିଲା , ଯେମିତି ଜଣେ ସାନ ଭାଇ ସ୍ନେହରେ ନିଜ ବଡ଼ ଭଉଣୀ ସହ କଥା ହୋଇଥାଏ । ମୁଁ ଏଭଳି ବ୍ୟକ୍ତିଗତ ବାର୍ତ୍ତାଳାପ ସମ୍ପର୍କରେ କେବେ ହେଲେ ଚର୍ଚ୍ଚା କରେନି , କିନ୍ତୁ ଆଜି ଚାହୁଁଛି ଯେ , ଆପଣ ମଧ୍ୟ ଲତା ଦିଦିଙ୍କ କଥା ଶୁଣନ୍ତୁ , ଆଉ ସେହି ବାର୍ତ୍ତାଳାପଟିକୁ ଶୁଣନ୍ତୁ । ଶୁଣନ୍ତୁ , କେମିତି ବୟସର ଏ ସୋପାନରେ ବି ଲତା ଦିଦି , ଦେଶ ସହ ଜଡ଼ିତ ସବୁ କଥା ପାଇଁ ଉତ୍ସୁକ , ତତ୍ପର ଏବଂ ଭାରତର ପ୍ରଗତିରେ , ବଦଳୁଥିବା ଭାରତରେ , ନୂତନ ଶିଖରକୁ ସ୍ପର୍ଶ କରୁଥିବା ଭାରତରେ ହିଁ ତାଙ୍କ ଜୀବନର ସନ୍ତୁଷ୍ଟି ।


    ମୋଦୀ ଜୀ : ଲତା ଦିଦି , ପ୍ରଣାମ! ମୁଁ ନରେନ୍ଦ୍ର ମୋଦୀ କହୁଛି ।


    ଲତା ଜୀ : ପ୍ରଣାମ!


    ମୋଦୀ ଜୀ : ମୁଁ ଏଥିପାଇଁ ଫୋନ କରିଛି , କାରଣ ଏଥର ଆପଣଙ୍କ ଜନ୍ମଦିନରେ ...


    ଲତା ଜୀ : ହଁ , ହଁ !


    ମୋଦୀ ଜୀ : ମୁଁ ଉଡ଼ାଜାହାଜରେ ଯାତ୍ରା କରୁଛି ।


    ଲତା ଜୀ : ଭଲ କଥା ।


    ମୋଦୀ ଜୀ : ଭାବିଲି , ଯିବା ଆଗରୁ ହିଁ ...


    ଲତା ଜୀ : ହଁ ହଁ ।


    ମୋଦୀ ଜୀ : ଆପଣଙ୍କୁ ଜନ୍ମଦିନର ଅନେକ ଅନେକ ଶୁଭେଚ୍ଛା , ଆଗୁଆ ଅଭିନନ୍ଦନ ଜଣାଉଛି । ଆପଣଙ୍କ ସ୍ୱାସ୍ଥ୍ୟ ଭଲ ରହୁ , ଆପଣଙ୍କ ଆଶୀର୍ବାଦ ଆମ ସମସ୍ତଙ୍କ ଉପରେ ରହିଥାଉ , କେବଳ ଏତିକି ପ୍ରାର୍ଥନା । ଆପଣଙ୍କୁ ପ୍ରଣାମ କରିବା ପାଇଁ ମୁଁ ଆମେରିକା ଯିବା ଆଗରୁ ହିଁ ଆପଣଙ୍କୁ ଫୋନକରିଦେଲି ।


    ଲତା ଜୀ : ଆପଣଙ୍କ ଫୋନ ଆସିବ – ଏ କଥା ଶୁଣି ମୁଁ ଖୁବ ଆତୁର ଥିଲି । ଆପଣ , କେବେ ଫେରିବେ ?


    ମୋଦୀ ଜୀ : ମୁଁ 28 ତାରିଖ ବିଳମ୍ବିତ ରାତିରେ – 29 ତାରିଖ ସକାଳୁ ପହଞ୍ଚିବି , ଆଉ ସେତେବେଳକୁ ଆପଣଙ୍କ ଜନ୍ମଦିନ ଚାଲିଯାଇଥିବ ।


    ଲତା ଜୀ : ଆଚ୍ଛା ଆଚ୍ଛା । ଜନ୍ମଦିନ କ ’ ଣ ପାଳନ କରିବି , କେବଳ ଘରେ ହିଁ ସମସ୍ତଙ୍କ ସହ ...


    ମୋଦୀ ଜୀ : ଦିଦି , ଦେଖନ୍ତୁ , ମୋତେ ତ ...


    ଲତା ଜୀ : ଆପଣଙ୍କ ଆଶୀର୍ବାଦ ମିଳନ୍ତା . . .


    ମୋଦୀ ଜୀ : ଆରେ , ଆମେ ଆପଣଙ୍କ ଆଶୀର୍ବାଦ ଭିକ୍ଷା କରୁଛୁ । ଆପଣ ତ ଆମଠାରୁ ବଡ଼ ।


    ଲତା ଜୀ : ବୟସରେ ତ ବହୁତ ଲୋକ ବଡ଼ ହୋଇଥାନ୍ତି , କିନ୍ତୁ ନିଜ କାମକୁ ନେଇ ଯିଏ ବଡ଼ ତାଙ୍କର ଆଶୀର୍ବାଦ ପ୍ରାପ୍ତ କରିବା ଖୁବ ବଡ଼ କଥା ।


    ମୋଦୀ ଜୀ : ଦିଦି , ଆପଣ ବୟସରେ ବି ବଡ଼ , ଆଉ କାମରେ ବି ବଡ଼ । ଆଉ , ଆପଣ ଯେଉଁ ସଫଳତା ହାସଲ କରିଛନ୍ତି , ତା ’ ନିଜ ସାଧନା ଆଉ ତପସ୍ୟା ବଳରେ ପାଇଛନ୍ତି ।


    ଲତା ଜୀ : ଆଜ୍ଞା , ମୁଁ ତ ଭାବୁଛି , ଇଏ ମୋ ପିତା-ମାତାଙ୍କ ଆଶୀର୍ବାଦ ଆଉ ମୋ ଶ୍ରୋତାମାନଙ୍କ ଆଶୀର୍ବାଦ । ମୁଁ କିଛି ନୁହଁ ।


    ମୋଦୀ ଜୀ : ଆଜ୍ଞା , ଆପଣଙ୍କର ଏଇ ନମ୍ରତା ହିଁ , ଆମ ନୂଆ ପିଢ଼ିର ସମସ୍ତଙ୍କ ପାଇଁ ବହୁତ ବଡ଼ ଶିକ୍ଷା , ଆମ ପାଇଁ ବହୁତ ବଡ଼ ପ୍ରେରଣା । ଜୀବନରେ ଆପଣ ଏତେ ସବୁ ହାସଲ କରିବା ପରେ ମଧ୍ୟ ପିତା-ମାତାଙ୍କ ସଂସ୍କାର ଆଉ ନମ୍ରତାକୁ ସବୁବେଳେ ପ୍ରାଥମିକତା ଦେଇଛନ୍ତି ।


    ଲତା ଜୀ : ଆଜ୍ଞା ।


    ମୋଦୀ ଜୀ : ଆଉ ମୋତେ ଖୁସି ଲାଗେ , ଯେତେବେଳେ ଗର୍ବର ସହ ଆପଣ କହନ୍ତି ଯେ , ମା ’ ଗୁଜରାଟୀ ଥିଲେ . . .


    ଲତା ଜୀ : ଆଜ୍ଞା ।


    ମୋଦୀ ଜୀ : ଆଉ , ମୁଁ ଯେବେ ବି ଆପଣଙ୍କ ପାଖକୁ ଯାଇଛି


    ଲତା ଜୀ : ଆଜ୍ଞା ,


    ମୋଦୀ ଜୀ : ଆପଣ ମୋତେ କିଛି ନା କିଛି ଗୁଜରାଟୀ ବ୍ୟଞ୍ଜନ ଖୁଆଇଛନ୍ତି ।


    ଲତା ଜୀ : ଆଜ୍ଞା । ଆପଣ କ ’ ଣ , ତାହା ଆପଣ ନିଜେ ଜାଣିନାହାନ୍ତି । ମୁଁ ଜାଣିଛି ଯେ , ଆସିବାରୁ ଭାରତର ଚିତ୍ର ବଦଳୁଛି । ଆଉ , ସେଥିରେ ମୋତେ ବହୁତ ଖୁସି ଲାଗୁଛି । ବହୁତ ଭଲ ଲାଗୁଛି ।


    ମୋଦୀ ଜୀ : ହଉ ଦିଦି , ଆପଣଙ୍କ ଆଶୀର୍ବାଦ ରହିଥାଉ , ସମଗ୍ର ଦେଶ ଉପରେ ଆପଣଙ୍କ ଆଶୀର୍ବାଦ ରହିଥାଉ । ଆମଭଳି ଲୋକ କିଛି ନା କିଛି ଭଲ କାମ କରୁଥାନ୍ତୁ । ମୋତେ ଆପଣ ସବୁବେଳେ ପ୍ରେରଣା ଦେଇଛନ୍ତି । ଆପଣଙ୍କ ଚିଠିଗୁଡ଼ିକ ବି ମୋତେ ମିଳୁଛି । ଆପଣଙ୍କର କିଛି ନା କିଛି ଉପହାର ମଧ୍ୟ ମୋତେ ମିଳୁଛି । ଏ ଯେଉଁ ଆନ୍ତରିକତା , ଯେମିତି ଗୋଟିଏ ପାରିବାରିକ ସମ୍ପର୍କ ରହିଛି ତାହା ମୋତେ ବିଶେଷ ଆନନ୍ଦ ଦେଉଛି ।


    ଲତା ଜୀ : ଆଜ୍ଞା ଆଜ୍ଞା । ନା! ମୁଁ ଆପଣଙ୍କୁ ଅଧିକ କଷ୍ଟ ଦେବାକୁ ଚାହୁଁନି । କାରଣ , ମୁଁ ଦେଖୁଛି , ଜାଣୁଛି , ଆପଣଙ୍କର କେତେ କାମ ରହୁଛି , ଆପଣ କେତେ ବ୍ୟସ୍ତ ରହୁଛନ୍ତି । କେତେ କ ’ ଣ ଭାବିବାକୁ ପଡ଼ୁଛି । ଆପଣ ଯେତେବେଳେ ଯାଇ ନିଜ ମା ’ ଙ୍କ ପାଦ ଛୁଇଁ ଆସିଲେ , ଏହାଦେଖି ମୁଁ ମଧ୍ୟ ଜଣଙ୍କୁ ତାଙ୍କ ପାଖକୁ ପଠାଇ ତାଙ୍କର ଆଶୀର୍ବାଦ ପ୍ରାପ୍ତ କରିଥିଲି ।


    ମୋଦୀ ଜୀ : ହଁ , ମୋ ମା ’ ଙ୍କର ସେ କଥା ମନେଥିଲା । ସେ ମୋତେ କହୁଥିଲେ ।


    ଲତା ଜୀ : ଆଜ୍ଞା ।


    ମୋଦୀ ଜୀ : ହଁ ।


    ଲତା ଜୀ : ସେ ଫୋନରେ ଯେତେବେଳେ ମୋତେ ଆଶୀର୍ବାଦ କଲେ , ମୋତେ ଖୁବ୍ ଭଲ ଲାଗିଲା ।


    ମୋଦୀ ଜୀ : ଆପଣଙ୍କ ସ୍ନେହ ପାଇ ମୋ ମା ’ ବି ଖୁବ ଖୁସି ଥିଲେ ।


    ଲତା ଜୀ : ଆଜ୍ଞା ।


    ମୋଦୀ ଜୀ : ଆପଣ ସବୁବେଳେ ମୋ କଥା ଚିନ୍ତା କରୁଛନ୍ତି ସେଥିପାଇଁ ମୁଁ ଆପଣଙ୍କ ପାଖରେ ବହୁତ କୃତଜ୍ଞ । ମୁଁ ପୁଣିଥରେ ଆପଣଙ୍କୁ ଜନ୍ମଦିନର ଅନେକ ଅନେକ ଶୁଭକାମନା ଦେଉଛି ।


    ଲତା ଜୀ : ଆଜ୍ଞା ।


    ମୋଦୀ ଜୀ : ଏଥର ମୁମ୍ବାଇ ଯାଇଥିଲି , ଇଚ୍ଛା ହେଉଥିଲା , ନିଜେ ଯାଇ ଆପଣଙ୍କୁ ଦେଖାକରିବି


    ଲତା ଜୀ : ଆଜ୍ଞା , ନିଶ୍ଚୟ ।


    ମୋଦୀ ଜୀ : କିନ୍ତୁ ସମୟ ଏତେ କମ୍ ଥିଲା ଯେ , ମୁଁ ଆସିପାରିଲିନି ।


    ଲତା ଜୀ : ଆଜ୍ଞା ।


    ମୋଦୀ ଜୀ : କିନ୍ତୁ ମୁଁ ଖୁବ କମ୍ ଦିନରେ ଯିବି ।


    ଲତା ଜୀ : ଆଜ୍ଞା ।


    ମୋଦୀ ଜୀ : ଆଉ , ଘରେ ପହଞ୍ଚି ଆପଣଙ୍କ ହାତ ରନ୍ଧା କିଛି ଗୁଜରାଟୀ ଖାଦ୍ୟ ଖାଇବି ।


    ଲତା ଜୀ : ଆଜ୍ଞା , ନିଶ୍ଚୟ , ନିଶ୍ଚୟ , ନିଶ୍ଚୟ । ଇଏ ତ ମୋର ସୌଭାଗ୍ୟ ହେବ ।


    ମୋଦୀ ଜୀ : ପ୍ରଣାମ ଦିଦି ।


    ଲତା ଜୀ : ପ୍ରଣାମ ।


    ମୋଦୀ ଜୀ : ଆପଣଙ୍କୁ ଅନେକ ଶୁଭକାମନା ।


    ଲତା ଜୀ : ବହୁତ ବହୁତ ପ୍ରଣାମ ।


    ମୋଦୀ ଜୀ : ପ୍ରଣାମ ଆଜ୍ଞା ।


    ମୋର ପ୍ରିୟ ଦେଶବାସୀଗଣ! ନବରାତ୍ର ସହ ଆଜିଠାରୁ ପାର୍ବଣର ପରିବେଶ ପୁଣିଥରେ , ନୂତନ ଶକ୍ତି , ନୂଆ ଉତ୍ସାହ , ନୂଆ ଉଦ୍ଦୀପନା , ନୂଆ ସଂକଳ୍ପରେ ଭରିଯିବ । ଯେତେହେଲେ , ପାର୍ବଣ ଋତୁ ନା! ଆଗକୁ କିଛି ସପ୍ତାହ ଧରି ସାରା ଦେଶରେ ଉତ୍ସବର ଜାକଜମକ ରହିବ । ଆମେ ସମସ୍ତେ ନବରାତ୍ରୀ ମହୋତ୍ସବ , ଗର୍ବା , ଦୂର୍ଗାପୂଜା , ଦଶହରା , ଦୀପାବଳୀ , ଭାତୃ-ଦ୍ୱିତୀୟା , ଛଠପୂଜା ଭଳି ଅଗଣିତ ପର୍ବ ପାଳନ କରିବା । ଆସୁଥିବା ପର୍ବଗୁଡ଼ିକ ପାଇଁ ଆପଣ ସମସ୍ତଙ୍କୁ ଅନେକ ଅନେକ ଶୁଭକାମନା । ପର୍ବପର୍ବାଣୀରେ ପରିବାରର ସମସ୍ତ ଲୋକ ଏକାଠି ଥିବେ । ଘର ଖୁସିରେ ପରିପୂର୍ଣ୍ଣ ଥିବ । କିନ୍ତୁ ଆପଣମାନେ ଲକ୍ଷ୍ୟ କରିଥିବେ ଯେ , ଆମ ଆଖପାଖରେ ଏମିତି ବହୁତ ଲୋକ ଅଛନ୍ତି , ଯେଉଁମାନେ ଏହି ପର୍ବପର୍ବାଣୀର ଆନନ୍ଦରୁ ବଞ୍ଚିତ ରହିଯାଆନ୍ତି । ଆଉ ଏହାକୁ ହିଁ ତ କହନ୍ତି - ଦୀପ ତଳ ଅନ୍ଧାର । ଏହା କେବଳ ଏକ ଉକ୍ତି ନୁହେଁ , ଆମମାନଙ୍କ ପାଇଁ ଗୋଟିଏ ଆଦେଶ , ଗୋଟିଏ ଦର୍ଶନ , ଗୋଟିଏ ପ୍ରେରଣା । ଚିନ୍ତା କରନ୍ତୁ , .... ଗୋଟିଏ ପଟେ , କିଛି ଘର ଆଲୋକମାଳାରେ ଝଲମଲ ହେଉଥିଲା ବେଳେ ଅନ୍ୟପକ୍ଷରେ ସେହିଠାରେ ତା ’ ରି ସାମନା ଓ ଆଖପାଖ କିଛି ଲୋକଙ୍କ ଘରେ ଅନ୍ଧକାର ଛାଇ ହୋଇରହୁଛି । କିଛି ଘରେ ମିଷ୍ଟାନ୍ନ ନଷ୍ଟ ହେଉଛି , ତ କିଛି ଘରର ପିଲାମାନେ ମିଷ୍ଟାନ୍ନ ଖାଇବାକୁ ପାଉନାହାନ୍ତି । କେଉଁଠି ଆଲମାରୀରେ ଲୁଗାପଟା ରଖିବାକୁ ଜାଗା ହେଉନି , ତ କେଉଁଠି , ଦେହ ଢାଙ୍କିବା ପାଇଁ ବି ସଂଘର୍ଷ ଦେଖିବାକୁ ମିଳୁଛି । ଏହାକୁ କ ’ ଣ ଦୀପ ତଳ ଅନ୍ଧାର ବୋଲି କହିବାନି ? – ଏହା ହିଁ ତ ’ ଦୀପ ତଳ ଅନ୍ଧାର । ଏହି ପର୍ବର ପ୍ରକୃତ ଆନନ୍ଦ ସେତେବେଳେ ମିଳିବ , ଯେତେବେଳେ ଏହି ଅନ୍ଧାର ଦୂର ହେବ - ଆଲୋକ ପ୍ରସାରିତ ହେବ । ଆମେ ସେଇଠି ଖୁସି ବାଣ୍ଟିବା ଯେଉଁଠି ଅଭାବ ରହିଛି । ଏହା ଆମର ସ୍ୱଭାବ ହେଉ । ଆମ ଘରକୁ ଯେତେବେଳେ ମିଠେଇ ଆସିବ , ନୂଆ ପୋଷାକ ଆସିବ , ଉପହାର ଆସିବ ସେତେବେଳେ କ୍ଷଣକ ପାଇଁ ଏହା କେଉଁଠିକୁ ଯିବ ସେ ବିଷୟରେ ବି ଟିକିଏ ଚିନ୍ତା କରିବା । ଅତି କମରେ ସେହି ଜିନିଷଗୁଡ଼ିକ ଯାହା ଆମ ପାଖରେ ଅଧିକ ପରିମାଣରେ ଅଛି ଏବଂ ଆମର କିଛି କାମରେ ଲାଗୁନି , ଏଭଳି ଜିନିଷଗୁଡ଼ିକୁ ଫୋପାଡ଼ିଦେବା । କେତେକ ସହରରେ କିଛି ଏନ.ଜି.ଓର ଯୁବବନ୍ଧୁମାନଙ୍କ ଷ୍ଟାର୍ଟ-ଅପ୍ ଏହି କାମ କରୁଛନ୍ତି । ସେମାନେ ଲୋକଙ୍କ ଘରୁ ଲୁଗାପଟା , ମିଠେଇ , ଖାଦ୍ୟ , ସବୁକିଛି ଏକତ୍ର କରି ଅଭାବୀ ଲୋକମାନଙ୍କୁ ଖୋଜି ଖୋଜି ସେମାନଙ୍କ ନିକଟରେ ପହଞ୍ଚାଉଛନ୍ତି , ବିନା କୌଣସି ପ୍ରଚାର ପ୍ରସାରରେ ସେମାନେ ଏହି କାମ କରୁଛନ୍ତି । କ ’ ଣ ? ଏଥର , ଏହି ପାର୍ବଣ ଋତୁରେ , ସମ୍ପୂର୍ଣ୍ଣ ସଚେତନତା ଓ ସଂକଳ୍ପ ସହ ଦୀପ ତଳର ଏହି ଅନ୍ଧାରକୁ ଦୂର କରିପାରିବା ତ ’? ଅନେକ ଗରିବ ପରିବାରର ଚେହେରାରେ ଝଲସୁଥିବା ହସ-ଖୁସି , ପର୍ବପର୍ବାଣୀରେ ଆପଣଙ୍କ ଖୁସିକୁ ଦ୍ୱିଗୁଣିତ କରିଦେବ । ଆପଣଙ୍କ ମୁଖମଣ୍ଡଳ ଆହୁରି ଝଲସି ଉଠିବ । ଆପଣଙ୍କ ଦୀପଟି ଆହୁରି ଜାଜ୍ଜ୍ୱଲ୍ୟମାନ ହୋଇଉଠିବ , ଆପଣଙ୍କ ଦୀପାବଳି ଆହୁରି ଆଲୋକିତ ହୋଇଯିବ ।


    ମୋର ପ୍ରିୟ ଭାଇ ଓ ଭଉଣୀମାନେ । ଦୀପାବଳିରେ ସୌଭାଗ୍ୟ ଏବଂ ସମୃଦ୍ଧି ରୂପରେ ଘରେ ଘରେ ଲକ୍ଷ୍ମୀଙ୍କର ଆଗମନ ହୋଇଥାଏ । ପାରମ୍ପରିକ ଭାବେ ମା ’ ଲକ୍ଷ୍ମୀଙ୍କୁ ସ୍ୱାଗତ କରାଯାଇଥାଏ । ଏଥର ଆମେ ଲକ୍ଷ୍ମୀଙ୍କୁ ନୂତନ ରୂପରେ ସ୍ୱାଗତ କରିପାରିବା କି ? ଆମ ସଂସ୍କୃତିରେ ଝିଅମାନଙ୍କୁ ଲକ୍ଷ୍ମୀ ରୂପେ ବିବେଚନା କରାଯାଇଛି , କାରଣ ଝିଅ ସୌଭାଗ୍ୟ ଓ ସମୃଦ୍ଧି ନେଇ ଆସିଥାଏ । ଏଥର ଆମେ ଆମ ସମାଜରେ , ଗାଁରେ , ସହରରେ , ଝିଅମାନଙ୍କ ସମ୍ମାନାର୍ଥେ କିଛି କାର୍ଯ୍ୟକ୍ରମ ଆୟୋଜନ କରିପାରିବା କି ? ସାର୍ବଜନୀନ କାର୍ଯ୍ୟକ୍ରମ ରଖାଯାଇପାରେ । ଆମମାନଙ୍କ ଗହଣରେ ଏମିତି ଅନେକ ଝିଅ ଥିବେ , ଯେଉଁମାନେ ନିଜ ପରିଶ୍ରମ , ଅଧ୍ୟବସାୟ ଏବଂ ପ୍ରତିଭା ବଳରେ ନିଜ ପରିବାରର , ସମାଜର , ଦେଶର ସୁନାମ ବୃଦ୍ଧି କରୁଛନ୍ତି । ଏଥର ଦୀପାବଳିରେ ଭାରତର ଏହି ଲକ୍ଷ୍ମୀଙ୍କ ସମ୍ମାନ ପାଇଁ ଆମେ କିଛି କାର୍ଯ୍ୟକ୍ରମର ଆୟୋଜନ କରିପାରିବା କି ? ଆମ ଆଖପାଖରେ ଏଭଳି ଅନେକ ଝିଅ-ବୋହୂ ଥିବେ , ଯେଉଁମାନେ କିଛି ନା କିଛି ଅସାଧାରଣ କାର୍ଯ୍ୟ କରୁଥିବେ । କେହି ଗରିବ ପିଲାମାନଙ୍କୁ ପାଠ ପଢ଼ାଉଥିବ , କେହି ସ୍ୱଚ୍ଛତା ଓ ସ୍ୱାସ୍ଥ୍ୟକୁ ନେଇ ସଚେତନତା ସୃଷ୍ଟି କରୁଥିବ ତ ’ କେହି ଡାକ୍ତର , ଇଞ୍ଜିନିୟର ହୋଇ ସମାଜର ସେବା କରୁଥିବ । କେହି ପୁଣି ଓକିଲ ହୋଇ କାହାର ନ୍ୟାୟ ପ୍ରାପ୍ତି ପାଇଁ ପ୍ରୟାସରତ ଥିବ । ଆମ ସମାଜରେ ଏଭଳି ଝିଅଙ୍କୁ ଚିହ୍ନଟ କରନ୍ତୁ , ସେମାନଙ୍କୁ ସମ୍ବର୍ଦ୍ଧିତ କରନ୍ତୁ ଏବଂ ସେମାନଙ୍କୁ ନେଇ ଗର୍ବ ଅନୁଭବ କରନ୍ତୁ । ସମଗ୍ର ଦେଶରେ ଏମାନଙ୍କୁ ସମ୍ମାନିତ କରାଯିବାର କାର୍ଯ୍ୟକ୍ରମମାନ ଆୟୋଜିତ ହେଉ । ଗୋଟିଏ କାମ ଆହୁରି କରିପାରିବା ଯେ , ଏହି ଝିଅମାନଙ୍କ ଉପଲବ୍ଧି ସମ୍ପର୍କରେ ସୋସିଆଲ ମିଡିଆରେ ଅଧିକରୁ ଅଧିକ ଶେୟାର କରିବା , ଆଉ ହାଶଟ୍ୟାଗ ବ୍ୟବହାର କରିବା , #‘ ଭାରତ କୀ ଲକ୍ଷ୍ମୀ ’ - ଯେମିତି ଆମେ ସମସ୍ତେ ମିଶି ସେଲ୍ଫି ୱିଥ୍ ଡଟର୍ ନାମରେ ଗୋଟିଏ ମହା ଅଭିଯାନ ଚଳାଇଥିଲୁ ଆଉ ପରେ ତାହା ସାରା ଦୁନିଆକୁ ବ୍ୟାପିଯାଇଥିଲା , ସେହିଭଳି ଏଥର ଆମେ ‘ ଭାରତ କି ଲକ୍ଷ୍ମୀ ’ ନାଁ ରେ ଅଭିଯାନଟିଏ ଚଳାଇବା । ଭାରତର ଲକ୍ଷ୍ମୀକୁ ପ୍ରୋତ୍ସାହନର ଅର୍ଥ ହେଉଛି ଦେଶ ଏବଂ ଦେଶବାସୀଙ୍କ ସମୃଦ୍ଧିର ପଥକୁ ମଜଭୁତ କରିବା ।


    ମୋର ପ୍ରିୟ ଦେଶବାସୀଗଣ , ମୁଁ ଆଗରୁ ମଧ୍ୟ କହିଛି ଯେ , ମନ୍ କି ବାତର ବହୁତ ବଡ଼ ଲାଭ ହେଉଛି ଯେ , ମୋତେ ଅନେକ ଜଣା-ଅଜଣା ଲୋକଙ୍କ ସହିତ ପ୍ରତ୍ୟକ୍ଷ କିମ୍ବା ପରୋକ୍ଷ ଭାବେ ଭାବବିନିମୟ କରିବାର ସୁଯୋଗ ମିଳି ଯାଉଛି । ବିଗତ ଦିନରେ ସୁଦୂର ଅରୁଣାଚଳରୁ ଜଣେ ଛାତ୍ରୀ ଅଲିନା ତାୟଙ୍ଗ୍ ମୋତେ ବହୁତ ଋଚିପୂର୍ଣ୍ଣ ଚିଠି ପଠେଇଛନ୍ତି । ଆଉ ସେଥିରେ ସେ ଯାହା ଲେଖିଛନ୍ତି – ମୁଁ ଆପଣଙ୍କ ଆଗରେ ଚିଠିଟି ପଢ଼ିଦେଉଛି . . . ଆଦରଣୀୟ ପ୍ରଧାନମନ୍ତ୍ରୀ ଜୀ! ମୋ ନା ଅଲୀନା ତାୟଙ୍ଗ । ମୁଁ ଅରୁଣାଚଳ ପ୍ରଦେଶର ରୋଇଙ୍ଗଠାରେ ରହୁଛି । ଏଥର ଯେତେବେଳେ ମୋର ପରୀକ୍ଷା ଫଳ ବାହାରିଲା ସେତେବେଳେ ମୋତେ କିଛି ଲୋକ ପଚାରିଲେ ଯେ , ତୁମେ Exam Warriors ବହିଟି ପଢ଼ିଛ କି ? ମୁଁ କହିଲି , ଏଇ ବହିଟି ମୁଁ ପଢ଼ିନି । କିନ୍ତୁ ଫେରିବା ପରେ ମୁଁ ଏହି ବହିଟି କିଣିଲି ଆଉ ତାକୁ 2-3 ଥର ପଢ଼ିଦେଲି । ତା ପରେ ମୋ ଅନୁଭୁତି ଖୁବ ଭଲ ହେଲା । ମୋତେ ଲାଗିଲା ଯେ , ଯଦି ଏହି ବହିଟି ମୁଁ ପରୀକ୍ଷା ପୂର୍ବରୁ ପଢ଼ିଥାନ୍ତି , ତା ’ ହେଲେ ମୋତେ ଯଥେଷ୍ଟ ଲାଭ ମିଳିଥାନ୍ତା । ମୋତେ ଏହି ବହିର ଅନେକ ଦିଗ ଭଲ ଲାଗିଲା । କିନ୍ତୁ ମୁଁ ଏ କଥା ମଧ୍ୟ ଲକ୍ଷ୍ୟ କଲି ଯେ ଏଥିରେ ଛାତ୍ରଛାତ୍ରୀଙ୍କ ପାଇଁ ବହୁଗୁଡ଼ିଏ ମନ୍ତ୍ର ରହିଛି । କିନ୍ତୁ ଅଭିଭାବକ ଓ ଶିକ୍ଷକମାନଙ୍କ ପାଇଁ ଏହି ବହିରେ ବେଶୀ କିଛି ନାହିଁ । ଯଦି ଆପଣ ଏହି ବହିର ନୂଆ ସଂସ୍କରଣ ବିଷୟରେ କିଛି ଚିନ୍ତା କରୁଛନ୍ତି ତା ହେଲେ ସେଥିରେ ଅଭିଭାବକ ଓ ଶିକ୍ଷକମାନଙ୍କୁ ନେଇ ଅଧିକ କିଛି ମନ୍ତ୍ର , ଆହୁରି କିଛି ବିଷୟବସ୍ତୁ ନିଶ୍ଚୟ ସାମିଲ କରନ୍ତୁ । ”


    ଦେଖନ୍ତୁ , ମୋ ଯୁବବନ୍ଧୁମାନଙ୍କର ବି ବିଶ୍ୱାସ ରହିଛି ଯେ , ଦେଶର ପ୍ରଧାନ ସେବକକୁ କିଛି କାମ ଦେଲେ ତାହା ନିଶ୍ଚୟ ପୂର୍ଣ୍ଣ ହୋଇଯିବ ।


    ମୋର କୁନି ଛାତ୍ରୀବନ୍ଧୁ ! ଚିଠି ଲେଖିଥିବାରୁ ପ୍ରଥମେ ଆପଣଙ୍କୁ ଧନ୍ୟବାଦ । Exam Warriors ବହିଟିକୁ 2-3 ଥର ପଢ଼ିବା ପାଇଁ ଧନ୍ୟବାଦ । ଆଉ , ପଢ଼ିବା ସମୟରେ ସେଥିରେ କ ’ ଣ ଊଣା ରହିଛି ତାହା ମଧ୍ୟ ମୋତେ ସୂଚାଇ ଥିବାରୁ ବହୁତ ବହୁତ ଧନ୍ୟବାଦ । ଏଥି ସହ ମୋର ଏହି କୁନି ବନ୍ଧୁଜଣକ ମୋତେ ଗୋଟିଏ ଦାୟିତ୍ୱ ମଧ୍ୟ ଦେଇଛନ୍ତି । କିଛି କରିବା ପାଇଁ ଆଦେଶ ଦେଇଛନ୍ତି । ମୁଁ ନିଶ୍ଚୟ ଆପଣଙ୍କ ଆଦେଶକୁ ପାଳନ କରିବି । ଆପଣ ଯେମିତି କହିଛନ୍ତି , ଯଦି ମୁଁ ନୂଆ Edition ପାଇଁ ସମୟ ବାହାର କରିପାରିଲି , ତା ’ ହେଲେ ସେଥିରେ ମୁଁ ଅଭିଭାବକ , ଶିକ୍ଷକମାନଙ୍କ ପାଇଁ , ନିଶ୍ଚୟ କିଛି ଲେଖିବି । କିନ୍ତୁ ମୁଁ ଆପଣମାନଙ୍କୁ ଅନୁରୋଧ କରିବି ଯେ , ଆପଣମାନେ ମୋତେ ସାହାଯ୍ୟ କରିପାରିବେ କି ? ଦୈନନ୍ଦିନ ଜୀବନରେ ଆପଣ କ ’ ଣ ଅନୁଭବ କରୁଛନ୍ତି ? ଦେଶର ସମସ୍ତ ଛାତ୍ରଛାତ୍ରୀ , ଶିକ୍ଷକ , ଅଭିଭାବକମାନଙ୍କୁ ମୋର ଅନୁରୋଧ ଯେ , ଆପଣ ଚିନ୍ତାମୁକ୍ତ ପରୀକ୍ଷା ସହ ଜଡ଼ିତ ସମସ୍ତ ଦିଗକୁ ନେଇ ନିଜର ଅନୁଭୂତି ମୋତେ ଜଣାନ୍ତୁ , ନିଜର ପରାମର୍ଶ ଦିଅନ୍ତୁ । ମୁଁ ନିଶ୍ଚୟ ସେଗୁଡ଼ିକୁ ପଢ଼ିବି । ତା ’ ଉପରେ ଚିନ୍ତା କରିବି । ଆଉ ସେଥିରୁ ମୋତେ ଯାହା ଠିକ୍ ଲାଗିବ ତାକୁ ମୁଁ ମୋ ନିଜ ଭାଷାରେ , ନିଜ ଢଙ୍ଗରେ ନିଶ୍ଚୟ ଲେଖିବାକୁ ଚେଷ୍ଟା କରିବି । ଆଉ , ଯଦି ଆପଣଙ୍କର ପ୍ରସ୍ତାବ ବହୁ ମାତ୍ରାରେ ଆସେ , ତେବେ ମୋର ନୂଆ ସଂସ୍କରଣ କଥା ପକ୍କା ହୋଇଯିବ । ତେଣୁ ମୁଁ ଆପଣଙ୍କ ମତକୁ ଅପେକ୍ଷା କରିବି । ଅରୁଣାଚଳର ଆମର କୁନି ବନ୍ଧୁ , ଛାତ୍ରୀ ଅଲୀନା ତାୟଙ୍ଗଙ୍କ ପ୍ରତି ପୁଣି ଥରେ କୃତଜ୍ଞତା ପ୍ରକାଶ କରୁଛି ।


    ମୋର ପ୍ରିୟ ଦେଶବାସୀଗଣ , ଆପଣ ଖବରକାଗଜ , ଟେଲିଭିଜନ ମାଧ୍ୟମରେ ଦେଶର ପ୍ରଧାନମନ୍ତ୍ରୀଙ୍କ ବ୍ୟସ୍ତବହୁଳ କାର୍ଯ୍ୟକ୍ରମ ସମ୍ପର୍କରେ ଜାଣନ୍ତି ଆଉ ବ୍ୟସ୍ତତା ସମ୍ପର୍କରେ ଆଲୋଚନା ମଧ୍ୟ କରନ୍ତି । କିନ୍ତୁ , ଆପଣମାନେ ଜାଣିଛନ୍ତି କି ନାହିଁ , ମୁଁ ବି ଆପଣଙ୍କ ଭଳି ଜଣେ ସାଧାରଣ ମଣିଷ । ଜଣେ ସାଧାରଣ ନାଗରିକ । ତେଣୁ ଗୋଟିଏ ସାଧାରଣ ଜୀବନ ଉପରେ ଯେଉଁ ସବୁ କଥାର ପ୍ରଭାବ ପଡ଼ିଥାଏ , ସେହିଭଳି ପ୍ରଭାବ ମୋ ଜୀବନ ଉପରେ , ମୋ ମନ ଉପରେ ବି ପଡ଼ିଥାଏ , କାରଣ ମୁଁ ବି ଆପଣଙ୍କ ଭିତରୁ ହିଁ ବାହାରିଛି । ଦେଖନ୍ତୁ , ଏଥର ୟ.ଏସ୍. ଓପନରେ ବିଜୟୀଙ୍କ ସମ୍ପର୍କରେ ଯେତିକି ଆଲୋଚନା ହେଉଥିଲା , ରନର୍ସଅପ ଡାନିଲ ମେଡଭେଡେଭଙ୍କ ବକ୍ତବ୍ୟକୁ ନେଇ ମଧ୍ୟ ସେତିକି ଚର୍ଚ୍ଚା ହେଉଥିଲା । ସୋସିଆଲ ମିଡିଆରେ ଏହା ବହୁଳ ଭାବେ ପ୍ରସାରିତ ହୋଇଥିଲା , ତେଣୁ ମୁଁ ବି ସେହି ଭାଷଣଟିକୁ ଶୁଣିଲି ଆଉ ମ୍ୟାଚ ବି ଦେଖିଲି । 23 ବର୍ଷୀୟ ଡାନିଲ ମେଡଭେଡେଭ ତାଙ୍କ ସରଳତା ଆଉ ତାଙ୍କ ପରିପକ୍ୱତା ସମସ୍ତଙ୍କୁ ପ୍ରଭାବିତ କରିପାରିବା ଭଳି ଥିଲା । ମୁଁ ନିଜେ ମଧ୍ୟ ପ୍ରଭାବିତ ହେଲି । ଏହି ବକ୍ତବ୍ୟର ମାତ୍ର କିଛି ସମୟ ପୂର୍ବରୁ ସେ 19ଥର ଗ୍ରାଣ୍ଡ ସ୍ଲାମ୍ ବିଜେତା ଏବଂ ଟେନିସ୍ କିମ୍ବଦନ୍ତୀ ରାଫେଲ ନାଡାଲଙ୍କ ଠାରୁ ଫାଇନାଲରେ ହାରି ଯାଇଥିଲେ । ଏହି ଅବସରରେ ଅନ୍ୟ କେହି ହୋଇଥିଲେ ସେ , ଉଦାସ ଓ ହତାଶ ହୋଇଯାଇଥାନ୍ତା । କିନ୍ତୁ ତାଙ୍କ ଚେହେରା ମଳିନ ପଡ଼ି ନ ଥିଲା । ବରଂ ସେ ନିଜ କଥା ଦ୍ୱାରା ଅନ୍ୟମାନଙ୍କ ମୁଖମଣ୍ଡଳରେ ହସ ଫୁଟାଇଦେଲେ । ତାଙ୍କର ବିନମ୍ରତା , ସରଳତା ଏବଂ ବାସ୍ତବରେ କହିବାକୁ ଗଲେ ଯେଉଁ ଖେଳୁଆଡ଼ ମନୋଭାବ ଦେଖିବାକୁ ମିଳିଲା , ତାହା ସମସ୍ତଙ୍କ ମନ ମୋହି ନେଲା । ତାଙ୍କ କଥାକୁ ସେଠାରେ ଉପସ୍ଥିତ ଥିବା ସମସ୍ତ ଦର୍ଶକ ଉତ୍ସାହର ସହିତ ସ୍ୱାଗତ କରିଥିଲେ । ଡାନିଲ୍ ଚାମ୍ପିୟନ ନାଡାଲଙ୍କର ମଧ୍ୟ ଭୂୟସୀ ପ୍ରଶଂସା କରିଥିଲେ । ନାଡାଲ୍ ଲକ୍ଷ ଲକ୍ଷ ଯୁବକ-ଯୁବତୀଙ୍କୁ ଟେନିସ୍ ଖେଳ ପାଇଁ କିଭଳି ପ୍ରେରିତ କରିଛନ୍ତି , ତାହା ମଧ୍ୟ ସେ ଉଲ୍ଲେଖ କରିଥିଲେ । ସେ ଏ କଥା ମଧ୍ୟ କହିଲେ ଯେ , ତାଙ୍କ ସହ ଖେଳିବା କେତେ କଷ୍ଟକର ଥିଲା । ତୀବ୍ର ପ୍ରତିଦ୍ୱନ୍ଦ୍ୱିତା କରି ହାରିବା ପରେ ମଧ୍ୟ ସେ ନିଜ ପ୍ରତିଦ୍ୱନ୍ଦ୍ୱୀ ନାଡାଲଙ୍କ ପ୍ରଶଂସା କରି ଖେଳୁଆଡ଼ ମନୋଭାବର ଜୀବନ୍ତ ପ୍ରମାଣ ଦେଲେ । ଅବଶ୍ୟ , ଚାମ୍ପିୟନ ନାଡାଲ୍ ମଧ୍ୟ ଡାନିଲଙ୍କ ଖେଳର ଖୁବ୍ ପ୍ରଶଂସା କଲେ । ଗୋଟିଏ ମ୍ୟାଚରେ ପରାଜିତ ଖେଳାଳୀଙ୍କ ଉତ୍ସାହ ଏବଂ ବିଜୟୀ ଖେଳାଳୀଙ୍କ ବିନମ୍ରତା , ଉଭୟ ଦେଖିଲା ଭଳି ଥିଲା । ଆପଣ ଯଦି ଡାନିଲ ମେଡଭେଡଭଙ୍କ ବକ୍ତବ୍ୟ ଶୁଣିନାହାନ୍ତି , ତା ’ ହେଲେ ଏହାର ଭିଡିଓଟି ଦେଖିବା ପାଇଁ ମୁଁ ଆପଣଙ୍କୁ , ବିଶେଷ କରି ଯୁବବର୍ଗଙ୍କୁ ଅନୁରୋଧ କରୁଛି । ଏଥିରେ ସବୁ ଶ୍ରେଣୀ ଓ ସବୁ ବୟସର ଲୋକଙ୍କ ପାଇଁ ଅନେକ କିଛି ଶିଖିବାର ରହିଛି । ଏହା ସେହି ମୁହୂର୍ତ୍ତ , ଯାହା ଜୟ-ପରାଜୟଠାରୁ ଅନେକ ଉର୍ଦ୍ଧ୍ଵରେ । ଏଠାରେ ଜୟ-ପରାଜୟର କୌଣସି ଅର୍ଥ ନାହିଁ । ଜୀବନ ବିଜୟ ଲାଭ କରେ । ସେହି କଥାକୁ ଆମ ଶାସ୍ତ୍ରରେ ତ ’ ବହୁତ ଭଲ ଢଙ୍ଗରେ କୁହାଯାଇଛି । ଆମ ପୂର୍ବପୁରୁଷମାନଙ୍କ ଚିନ୍ତାଧାରା ପ୍ରକୃତରେ ପ୍ରଶଂସନୀୟ । ଆମ ଶାସ୍ତ୍ରରେ କୁହାଯାଇଛି –


    ବିଦ୍ୟା ବିନୟ ଉପେତା ହରତି


    ନ ଚେତାଂସି କସ୍ୟ ମନୁଜସ୍ୟ ।


    ମଣି କାଞ୍ଚନ ସଂଯୋଗଃ


    ଜନୟତି ଲୋକସ୍ୟ ଲୋଚନ ଆନନ୍ଦମ୍ ।


    ଅର୍ଥାତ୍ , ଯେତେବେଳେ କୌଣସି ବ୍ୟକ୍ତି ମଧ୍ୟରେ ଯୋଗ୍ୟତା ଓ ବିନମ୍ରତା ଏକାଠି ସମାହିତ ହୋଇଯାଏ , ତା ’ ହେଲେ ସେ ସମସ୍ତଙ୍କ ହୃଦୟ ଜିଣିପାରେ । ପ୍ରକୃତରେ ଏହି ଯୁବ କ୍ରୀଡ଼ାବିତ୍ ଜଣକ ସାରା ଦୁନିଆର ଲୋକଙ୍କ ହୃଦୟ ଜିଣି ପାରିଛନ୍ତି ।


    ମୋର ପ୍ରିୟ ଦେଶବାସୀଗଣ , ବିଶେଷ କରି ମୋ ଯୁବବନ୍ଧୁଗଣ , ଏଥର ମୁଁ ଯାହା କହିବାକୁ ଯାଉଛି ତାହା ସିଧା ସିଧା ଆପଣଙ୍କ ଭଲ ପାଇଁ କହୁଛି । ତର୍କ-ବିତର୍କ ତ ଚାଲିଥିବ , ସପକ୍ଷ-ବିରୋଧ ମଧ୍ୟ ଚାଲିବ , କିନ୍ତୁ , କିଛି କଥାକୁ ବଢ଼ିବା ଆଗରୁ ଅଟକାଇ ଦିଆଗଲେ ବହୁତ ବଡ଼ ଲାଭ ହୋଇଥାଏ । ଯାହା ବହୁତ ବଢ଼ିଯାଏ , ବହୁଳ ପ୍ରସାରିତ ହୋଇଯାଏ , ପରେ ତାକୁ ଅଟକାଇବା ଖୁବ୍ କଷ୍ଟକର ହୁଏ । କିନ୍ତୁ , ଯଦି ଆରମ୍ଭରୁ ହିଁ ଆମେ ସଚେତନ ହୋଇ ତାକୁ ରୋକିଦେବା , ତା ’ ଅନେକ କିଛି ରକ୍ଷା କରିହେବ । ଏହି ଭାବନାକୁ ନେଇ ଆଜି ମୋର ଇଚ୍ଛା ହେଉଛି , ବିଶେଷ କରି ମୋ ଯୁବବନ୍ଧୁମାନଙ୍କ ସହିତ କିଛି କଥା ହେବା ପାଇଁ । ଆମେ ସମସ୍ତେ ଜାଣିଛୁ ଯେ ତମାଖୁର ନିଶା ସ୍ୱାସ୍ଥ୍ୟ ପାଇଁ ବହୁତ କ୍ଷତିକାରକ ଆଉ ଏହି ବଦଭ୍ୟାସକୁ ଛାଡ଼ିବା ବି ଖୁବ କଷ୍ଟକର ହୋଇଥାଏ । ତମାଖୁ ସେବନ କରୁଥିବା ଲୋକଙ୍କୁ କ୍ୟାନସର , ଡାଏବେଟିସ , ବ୍ଲଡ ପ୍ରେସର୍ ଭଳି ମାରାତ୍ମକ ରୋଗ ହେବାର ସମ୍ଭାବନା ଖୁବ ବଢ଼ିଯାଏ । ଏ କଥା ସମସ୍ତେ କହନ୍ତି । ତମାଖୁରେ ରହିଥିବା ନିକୋଟିନ୍ ଯୋଗୁଁ ନିଶା ହୋଇଥାଏ । କିଶୋରାବସ୍ଥାରେ ଏହାର ସେବନ ଯୋଗୁଁ ମସ୍ତିଷ୍କର ବିକାଶ ମଧ୍ୟ ପ୍ରଭାବିତ ହୋଇଥାଏ । କିନ୍ତୁ , ଆଜି ମୁଁ ଗୋଟିଏ ନୂଆ ବିଷୟରେ ଆପଣମାନଙ୍କ ସହ କଥା ହେବାକୁ ଚାହୁଁଛି । ଆପଣମାନେ ଜାଣିଥିବେ , ନିକଟରେ ଭାରତରେ ଇ-ସିଗାରେଟ୍ ଉପରେ ନିଷେଧାଦେଶ ଜାରି କରାଗଲା । ସାଧାରଣ ସିଗାରେଟଠାରୁ ଭିନ୍ନ ଇ-ସିଗାରେଟ୍ ଗୋଟିଏ ପ୍ରକାରର ଇଲେକ୍ଟ୍ରୋନିକ ଉପକରଣ । ଇ-ସିଗାରେଟରେ ନିକୋଟିନ୍ ଯୁକ୍ତ ତରଳ ପଦାର୍ଥକୁ ଗରମ କଲେ ଏକ ପ୍ରକାର ରାସାୟନିକ ଧୂଆଁ ସୃଷ୍ଟି ହୋଇଥାଏ । ଏହା ମାଧ୍ୟମରେ ନିକୋଟିନ୍ ସେବନ କରାଯାଇଥାଏ । ସାଧାରଣ ସିଗାରେଟର ବିପଦକୁ ଆମେ ସମସ୍ତେ ଭଲ ଭାବେ ଜାଣିଥିବା ବେଳେ ଇ-ସିଗାରେଟ୍ ବିଷୟରେ ଗୋଟିଏ ଭ୍ରମ ଧାରଣା ସୃଷ୍ଟି କରାଯାଇଛି । ଇ-ସିଗାରେଟ୍ ଦ୍ୱାରା କୌଣସି କ୍ଷତି ହୁଏନି ବୋଲି ଏକ ବିଭ୍ରାନ୍ତିକର ପ୍ରଚାର କରାଯାଇଛି । ଅନ୍ୟ ସିଗାରେଟ୍ ଭଳି ଦୁର୍ଗନ୍ଧ ସୃଷ୍ଟି ନ ହେବା ପାଇଁ ଏଥିରେ ସୁଗନ୍ଧିତ ରାସାୟନିକ ଦ୍ରବ୍ୟ ମିଶାଯାଉଥିଲା । ଆଖପାଖରେ ଆମେ ଦେଖିଛୁ , ଘରେ ବାପା ଯଦି ଚେନ୍ ସ୍ମୋକର୍ ହୋଇଥିବେ , ତଥାପି , ଘରର ଅନ୍ୟ ଲୋକମାନଙ୍କୁ ସେ ସିଗାରେଟ୍ ଟାଣିବାରୁ ବିରତ କରୁଥିଲେ , ତାଗିଦ୍ କରୁଥିଲେ । ଏବଂ ନିଜ ପିଲାମାନଙ୍କୁ ସିଗାରେଟଠାରୁ ଦୂରରେ ରଖିବାକୁ ଚାହୁଁଥିଲେ । ସବୁବେଳେ ତାଙ୍କର ଏହି ପ୍ରଚେଷ୍ଟା ରହୁଥିଲା ଯେ , ପରିବାରର କେହି ଧୂମପାନ ନ କରନ୍ତୁ । ସେ ଜାଣନ୍ତି ଯେ , ଧୂମପାନ , ତମାଖୁ ସେବନ ଦ୍ୱାରା , ଶରୀରର ଭୟଙ୍କର କ୍ଷତି ହୋଇଥାଏ । ସିଗାରେଟର ବିପଦକୁ ନେଇ କୌଣସି ପ୍ରକାର ବିଭ୍ରାନ୍ତି ନାହିଁ । ଏହା କ୍ଷତି କରିଥାଏ , ଏ କଥା ଏହାକୁ ବିକ୍ରି କରିବା ଲୋକ ମଧ୍ୟ ଜାଣେ , ଟାଣିବା ବାଲା ବି ଜାଣେ ଆଉ ଦେଖିବା ଲୋକ ବି ଜାଣେ । କିନ୍ତୁ ଇ-ସିଗାରେଟ୍ କଥା ବହୁତ ଭିନ୍ନ । ଇ-ସିଗାରେଟକୁ ନେଇ ଲୋକଙ୍କ ମଧ୍ୟରେ ସେତେଟା ସଚେତନତା ନାହିଁ । ସେମାନେ ଏହାର ବିପଜ୍ଜନକ ପରିଣାମ ସମ୍ପର୍କରେ ମଧ୍ୟ ସମ୍ପୂର୍ଣ୍ଣ ଭାବେ ଅଜ୍ଞ । ଏଥିଯୋଗୁ ବେଳେବେଳେ କୌତୁହଳବଶତଃ ଇ-ସିଗାରେଟ୍ ଚୁପଚାପ୍ ଘର ଭିତରେ ପ୍ରବେଶ କରିଯାଇଥାଏ । ପିଲାମାନେ , ଜଣେ ଆର ଜଣକୁ ବେଳେ ବେଳେ ମ୍ୟାଜିକ ଦେଖାଉଛି କହି ଏହାର ପ୍ରୟୋଗ କରି ଦେଇଥାନ୍ତି । ପରିବାରରେ ବାପା-ମା ଙ୍କ ଆଗରେ ବି – ଦେଖନ୍ତୁ , ଗୋଟିଏ ନୂଆ ଯାଦୁଖେଳ ଦେଖାଉଛି , ବିନା ଦିଆସିଲି , ବିନା ନିଆଁରେ କେମିତି ପାଟିରୁ ଧୂଆଁ ବାହାର କରିପାରୁଛି କହି ଏହାର ପ୍ରୟୋଗ କରିଥାନ୍ତି । ଆଉ ଯାଦୁ ଖେଳ ଦେଖିବା ପରି ଖୁସି ହୋଇ ପରିବାର ଲୋକ ମଧ୍ୟ ତାଳି ମାରିଥାନ୍ତି । ଏହା ହେଉଛି ସୂଚନା ଅଭାବର ପରିଣାମ । ଘରର କିଶୋର କିମ୍ବା ଯୁବକ ଯଦି ଥରେ ଏହି କୁଚକ୍ରରେ ଫସିଯାଆନ୍ତି , ଧିରେ ଧିରେ ସେମାନେ ଏହି ନିଶାରେ ଅଭ୍ୟସ୍ତ ହୋଇଯାଆନ୍ତି । ଏହି କୁଅଭ୍ୟାସର ଶୀକାର ହୋଇଯାଆନ୍ତି । ଆମର ଯୁବ-ସମ୍ପଦ ବିନାଶର ମାର୍ଗରେ ବାହାରି ପଡୁଛନ୍ତି । ଅଜାଣତରେ ଚାଲିଯାଉଛନ୍ତି ସେହି ରାସ୍ତାରେ । ପ୍ରକୃତରେ , ଇ-ସିଗାରେଟରେ କିଛି କ୍ଷତିକାରକ ରାସାୟନିକ ଦ୍ରବ୍ୟ ମିଶାଯାଏ , ଯାହା ସ୍ୱାସ୍ଥ୍ୟ ଉପରେ ବହୁତ କୁପ୍ରଭାବ ପକାଇଥାଏ । ଆପଣମାନେ ତ ଜାଣନ୍ତି , ଯେତେବେଳେ ଆମ ଆଖପାଖରେ କେହି ଧୂମପାନ କରୁଥାଏ , ତା ଗନ୍ଧରେ ଆମକୁ ଏହା ଜଣାପଡ଼ିଯାଏ । ତା ’ ପକେଟରେ ସିଗାରେଟ୍ ପ୍ୟାକେଟଟିଏ ଥିଲେ ବି ଗନ୍ଧରୁ ଜଣାପଡ଼ିଯାଏ । କିନ୍ତୁ ଇ-ସିଗାରେଟ୍ କ୍ଷେତ୍ରରେ ଏଭଳି ହୁଏନି । ଏଭଳି ପରିସ୍ଥିତିରେ , ଅନେକ କିଶୋର , ଯୁବବର୍ଗ , ନିଜ ଜାଣତରେ କିମ୍ବା ଅଜାଣତରେ ଆଉ ପୁଣି କେତେବେଳେ fashion statement ରୂପେ ଏହାକୁ ବହୁତ ଗର୍ବରେ ନିଜ ବହିପତ୍ର ସାଙ୍ଗରେ , ନିଜ ଅଫିସରେ , ନିଜ ପକେଟରେ , ବେଳେ ବେଳେ ନିଜ ହାତରେ ଧରି ବୁଲୁଥିବା ନଜରକୁ ଆସୁଛି । ସେମାନେ ଏହାର ଶିକାର ହୋଇଯାଉଛନ୍ତି । ଯୁବ ପିଢ଼ି ଦେଶର ଭବିଷ୍ୟତ । ଇ-ସିଗାରେଟ୍ ଉପରେ ନିଷେଧାଦେଶ ଜାରି କରାଯାଇଛି , ଯାହା ଫଳରେ ନିଶା ସେବନର ଏହି ନୂଆ ପଦ୍ଧତି ଆମ ଯୁବ ଦେଶକୁ ନଷ୍ଟ କରି ନଦେଉ । ଆମ ପରିବାରର ସ୍ୱପ୍ନକୁ ଦଳି ମକଚି ନଦେଉ । ପିଲାଙ୍କ ଜୀବନ ନଷ୍ଟ ହୋଇ ନଯାଉ । ଏହି ରୋଗ , ଏହି ବଦଭ୍ୟାସ ସମାଜକୁ କବଳିତ କରିନଦେଉ ।


    ମୁଁ ଆପଣ ସମସ୍ତଙ୍କୁ ଅନୁରୋଧ କରୁଛି ଯେ , ତମାଖୁ ସେବନର ଅଭ୍ୟାସକୁ ତ୍ୟାଗ କରିଦିଅନ୍ତୁ ଆଉ ଇ-ସିଗାରେଟ୍ ବିଷୟରେ କୌଣସି ବିଭ୍ରାନ୍ତିକର ତଥ୍ୟ ମୁଣ୍ଡରେ ନ ରଖନ୍ତୁ । ଆସନ୍ତୁ , ଆମେ ସମସ୍ତେ ମିଶି ଏକ ସୁସ୍ଥ ଭାରତର ନିର୍ମାଣ କରିବା ।


    ହଁ , ଆପଣଙ୍କର ଫିଟ୍ ଇଣ୍ଡିଆ କଥା ମନେଅଛି ନା ? ଫିଟ୍ ଇଣ୍ଡିଆ କହିଲେ ସାଧାରଣତଃ ବୁଝୁଥିବେ କି ସକାଳେ ସଞ୍ଜରେ ଦୁଇଘଣ୍ଟା ଲେଖାଏଁ ଜିମକୁ ଯାଇ ଗୋଡ଼ହାତ ହଲାଇବା ନୁହେଁ । ଫିଟ୍ ଇଣ୍ଡିଆ ପାଇଁ ଏ ସବୁଥିରୁ ଦୂରେଇ ରହିବା । ମୋର ବିଶ୍ୱାସ ମୋ କଥା ଆପଣମାନଙ୍କୁ ଖରାପ ଲାଗିବନି , ନିଶ୍ଚୟ ଭଲ ଲାଗିବ ।


    ମୋର ପ୍ରିୟ ଭାଇ ଓ ଭଉଣୀମାନେ , ଆମମାନଙ୍କ ପାଇଁ ଗୌରବର କଥା ଯେ ଆମ ଭାରତବର୍ଷ ଏଭଳି ଅସାଧାରଣ ଲୋକମାନଙ୍କର ଜନ୍ମଭୂମି ଆଉ କର୍ମଭୂମି , ଯେଉଁମାନେ ନିଜପାଇଁ ନୁହେଁ ବରଂ ପର ପାଇଁ ନିଜର ଜୀବନ ଉତ୍ସର୍ଗ କରିଛନ୍ତି ।


    ଆମ ଦେଶ , ଆମର ଏଇ ଭାରତମାତା ହେଉଛି ରତ୍ନଗର୍ଭା ବସୁନ୍ଧରା । ଏଇ ମାଟିରେ ଅନେକ ମହାପୁରୁଷ ଜନ୍ମ ନେଇଛନ୍ତି । ଭାରତବର୍ଷ ଅନେକ ଅସାଧାରଣ ଲୋକଙ୍କର ଜନ୍ମଭୂମି ଓ କର୍ମଭୂମି । ଏମାନେ ନିଜ ପାଇଁ ନୁହେଁ ବରଂ ଅନ୍ୟ ପାଇଁ ନିଜ ଜୀବନକୁ ଉତ୍ସର୍ଗ କରିଛନ୍ତି । ଏ ଭଳି ଜଣେ ମହାନ ସନ୍ଥଙ୍କୁ ଆଗାମୀ ଅକ୍ଟୋବର 13 ତାରିଖରେ ଭାଟିକାନ ସିଟିରେ ସମ୍ମାନିତ କରାଯିବ । ପୋପ୍ ଫ୍ରାନ୍ସିସ୍ ଆସନ୍ତା ଅକ୍ଟୋବର 13 ତାରିଖରେ ମରିୟମ୍ ଥ୍ରେସିୟାଙ୍କୁ ସନ୍ଥ ଭାବେ ଘୋଷଣା କରିବେ । ସିଷ୍ଟର ମରିୟମ୍ ଥ୍ରେସିୟା ତାଙ୍କର 50 ବର୍ଷର ଛୋଟ ଜୀବନକାଳ ଭିତରେ ମାନବ ସମାଜର ହିତ ପାଇଁ ଯେଭଳି କାର୍ଯ୍ୟ କରିଛନ୍ତି ତାହା ସାରା ବିଶ୍ୱ ପାଇଁ ଉଦାହରଣ ହୋଇରହିବ । ସମାଜସେବା ଏବଂ ଶିକ୍ଷା କ୍ଷେତ୍ର ପ୍ରତି ତାଙ୍କର ଅଦ୍ଭୂତ ଯୋଗଦାନ ଥିଲା । ସେ ଅନେକ ସ୍କୁଲ , ହଷ୍ଟେଲ ଆଉ ଅନାଥାଶ୍ରମ ନିର୍ମାଣ କରିଛନ୍ତି ଏବଂ ଆଜୀବନ ସେହି ମିଶନରେ ନିଜକୁ ନିୟୋଜିତ କରିଛନ୍ତି । ସିଷ୍ଟର ଥ୍ରେସିୟା ଯେଉଁ କାମ ଆରମ୍ଭ କରିଛନ୍ତି ତାକୁ ନିଷ୍ଠା ଓ ସମର୍ପଣ ଭାବ ସହ ସମ୍ପୂର୍ଣ୍ଣ କରିଛନ୍ତି । ସେ Congregation of the Sisters of the holy family ନାମକ ଅନୁଷ୍ଠାନ ପ୍ରତିଷ୍ଠା କରିଥିଲେ , ଯାହା ଆଜି ବି ତାଙ୍କର ଜୀବନ ଦର୍ଶନ ଓ ମିଶନକୁ ଆଗେଇ ନେବାରେ ବ୍ରତୀ ହୋଇଛି । ସିଷ୍ଟର ମରିୟମ୍ ଥ୍ରେସିସଙ୍କୁ ମୁଁ ପୁନଃ ଶ୍ରଦ୍ଧାଞ୍ଜଳି ଅର୍ପଣ କରୁଛି ଏବଂ ଭାରତର ଲୋକମାନଙ୍କୁ ବିଶେଷକରି ଖ୍ରୀଷ୍ଟିୟାନ୍ ଭାଇଭଉଣୀମାନଙ୍କୁ ଏହି ଉପଲବ୍ଧି ପାଇଁ ଅଭିନନ୍ଦନ ଜଣାଉଛି ।


    ମୋର ପ୍ରିୟ ଦେଶବାସୀ , ଖାଲି ଭାରତ ନୁହେଁ ସାରା ବିଶ୍ୱ ପାଇଁ ଏହା ଗର୍ବର ବିଷୟ ଯେ ଆଜି ଆମେ “ ଗାନ୍ଧୀ @ 150 ” ପାଳନ କରୁଛୁ , ଆଉ ତା ’ ସହିତ ଦେଶର 130 କୋଟି ଜନତା Single use Plastic ରୁ ମୁକ୍ତ ହେବାର ସଂକଳ୍ପ ନେଇଛନ୍ତି । ପରିବେଶ ସୁରକ୍ଷା ଦିଗରେ ଆଜି ଭାରତ ଯେମିତି ସାରା ବିଶ୍ୱରେ ଅଗ୍ରଣୀ ଭୂମିକା ନେଇଛି , ସେଥିପାଇଁ ଆଜି ସବୁ ଦେଶର ଦୃଷ୍ଟି ଭାରତ ଆଡ଼କୁ କେନ୍ଦ୍ରିତ ହୋଇଛି । ମୋର ପୂର୍ଣ୍ଣ ବିଶ୍ୱାସ , ଆପଣମାନେ ସମସ୍ତେ ଅକ୍ଟୋବର 2 ତାରିଖରୁ ଆରମ୍ଭ ହେଉଥିବା Single use Plastic ମୁକ୍ତି ଅଭିଯାନରେ ନିଶ୍ଚିତ ଭାବେ ଅଂଶଗ୍ରହଣ କରିବେ । ବିଭିନ୍ନ ସ୍ଥାନରେ ଲୋକମାନେ ନିଜ ନିଜ ଉପାୟରେ ଏହି ଅଭିଯାନରେ ଯୋଗଦାନ କରୁଛନ୍ତି । କିନ୍ତୁ ଆମ ଦେଶର ଜଣେ ଯୁବକ ଏ ଦିଗରେ ଏକ ନିଆରା ଅଭିଯାନ ଆରମ୍ଭ କରିଛନ୍ତି । ତାଙ୍କର ଏହି କାମ ମୋ ଦୃଷ୍ଟିକୁ ଆସିଲା ପରେ ମୁଁ ତାଙ୍କ ସହ ଫୋନ୍ରେ କଥାହୋଇ ତାଙ୍କର ଏହି ନୂତନ ପ୍ରୟୋଗକୁ ଜାଣିବାକୁ , ବୁଝିବାକୁ ଚେଷ୍ଟା କଲି । ହୁଏତ ତାଙ୍କର ଏ କଥା - ଦେଶର ଅନ୍ୟ ଲୋକମାନଙ୍କ କାମରେ ମଧ୍ୟ ଲାଗିପାରେ । ଶ୍ରୀମାନ୍ ରିପୁଦମନ ବେଲଭୀ ଗୋଟିଏ ନିଆରା ପ୍ରୟାସ କରିଛନ୍ତି । ସେ Plogging କରୁଛନ୍ତି । ପ୍ରଥମ ଥର ଯେତେବେଳେ ମୁଁ Plogging ଶବ୍ଦ ଶୁଣିଲି , ତାହା ମୋ ପାଇଁ ନୂଆ ଥିଲା । ବିଦେଶରେ ବୋଧହୁଏ କିଛି ମାତ୍ରାରେ ଏହି ଶବ୍ଦର ପ୍ରୟୋଗ ହେଲାଣି । କିନ୍ତୁ ଭାରତରେ ରିପୁଦମନ୍ ବେଲଭୀ ହିଁ ଏହି ଶବ୍ଦଟିକୁ ବିଶେଷ ପ୍ରଚାରିତ କରିଛନ୍ତି । ଆସନ୍ତୁ ତାଙ୍କ ସହିତ କିଛି କଥା ହେବା –


    ମୋଦୀ ଜୀ : ହ୍ୟାଲୋ ରିପୁଦମନ୍ ଜୀ , ନମସ୍କାର , ମୁଁ ନରେନ୍ଦ୍ର ମୋଦୀ କହୁଛି ।


    ରିପୁଦମନ୍ : ଆଜ୍ଞା ସାର୍ .. ... ବହୁତ ବହୁତ ଧନ୍ୟବାଦ ସାର୍ ।


    ମୋଦୀ ଜୀ : ରିପୁଦମନ୍ ଜୀ ....


    ରିପୁଦମନ୍ : ଆଜ୍ଞା ସାର୍ ।


    ମୋଦୀ ଜୀ : ଆପଣ Plogging ନେଇ ଯେଉଁ ଏତେବଡ଼ କାମ ସମର୍ପିତ ଭାବରେ କରୁଛନ୍ତି ...


    ରିପୁଦମନ୍ : ଆଜ୍ଞା ସାର୍


    ମୋଦୀ ଜୀ : ମୋ ମନରେ ଜିଜ୍ଞାସା ଥିଲା । ଭାବିଲି ନିଜେ ଆପଣଙ୍କୁ ଫୋନ କରି ପଚାରି ବୁଝିବି ।


    ରିପୁଦମନ୍ : ଠିକ ଅଛି


    ମୋଦୀ ଜୀ : ଏ କଳ୍ପନା ଆପଣଙ୍କ ମନକୁ କେମିତି ଆସିଲା ?


    ରିପୁଦମନ୍ : .... ଆଜ୍ଞା ସାର୍ ?


    ମୋଦୀ ଜୀ : ଏଇ ଶବ୍ଦ ଆଉ ଏଇ ଉପାୟ ଆପଣଙ୍କ ମନକୁ କେମିତି ଆସିଲା ?


    ରିପୁଦମନ୍ : ସାର୍! ଯୁବକମାନଙ୍କୁ ଆଜିକାଲି କିଛି ଆକର୍ଷଣୀୟ ଦରକାର , ସେମାନଙ୍କୁ ଅନୁପ୍ରାଣିତ କରିବା ଲାଗି କିଛି ଉତ୍ସାହଜନକ କାମ ଦରକାର । ମୁଁ ଗୋଟିଏ ଉପାୟ ଚିନ୍ତା କଲି । ଯଦି 130 କୋଟି ଭାରତୀୟଙ୍କୁ ଏହି ଅଭିଯାନ ସହ ଯୋଡ଼ିବାକୁ ହେବ ତେବେ ମୋତେ କିଛି ଆକର୍ଷଣୀୟ କରିବାକୁ ପଡ଼ିବ କିଛି ଉତ୍ସାହପ୍ରଦ କରିବାକୁ ପଡ଼ିବ । ମୁଁ ନିଜେ ଜଣେ ଦୌଡ଼ାଳି , ସକାଳେ ଯେତେବେଳେ ମୁଁ ଦୌଡ଼ିବାକୁ ଯାଏ , ସେତେବେଳେ ଟ୍ରାଫିକ କମ ଥାଏ କିନ୍ତୁ ରାସ୍ତା ଉପରେ ଅଳିଆ ଆଉ ପ୍ଲାଷ୍ଟିକ ଅଧିକ ପଡ଼ିଥିବାର ଦେଖିବାକୁ ମିଳେ । ଏ ବିଷୟରେ ଅଭିଯୋଗ କରିବା କଥା ଛାଡ଼ି , ମୁଁ ଭାବିଲି ନିଜେ କିଛି କରିବି । ତେଣୁ ନିଜର ରନିଂ ଗ୍ରୁପକୁ ସାଥିରେ ନେଇ ମୁଁ ଦିଲ୍ଲୀରେ ଆରମ୍ଭ କଲି ଆଉ ପୁଣି ଧିରେ ଧିରେ ଏଇ କାମକୁ ମୁଁ ସାରା ଭାରତରେ ପ୍ରସାରିତ କଲି । ସବୁ ସ୍ଥାନରେ ଏ କାମକୁ ଖୁବ୍ ପ୍ରଶଂସା ମିଳିଲା ....


    ମୋଦୀ ଜୀ : ପ୍ରକୃତରେ ଆପଣ କରୁଥିଲେ କ ’ ଣ ? ଟିକେ ବୁଝାଇ କୁହନ୍ତୁ । ଫଳରେ ମୁଁ ଜାଣିପାରିବି ଆଉ ମନ କି ବାତ୍ ମାଧ୍ୟମରେ ଦେଶବାସୀମାନେ ବି ଜାଣିପାରିବେ ....


    ରିପୁଦମନ୍ : ସାର୍! ଆମେ ‘ ଦୌଡ଼ିବା ସମୟରେ ସ୍ୱଚ୍ଛତା ଆନ୍ଦୋଳନ ’ ଆରମ୍ଭ କଲୁ । ଆମର ଗ୍ରୁପକୁ ମୁଁ କହିଲି ଯେ ଦୌଡ଼ିବା ପରେ ହାଲକା ବ୍ୟାୟାମ ଭିତରେ ଆପଣମାନେ ଅଳିଆ ଗୋଟେଇବା ଆରମ୍ଭ କରନ୍ତୁ , ଆପଣମାନେ ପ୍ଲାଷ୍ଟିକ ଗୋଟେଇବା ଆରମ୍ଭ କରନ୍ତୁ .... ଯା ଫଳରେ ଆପଣମାନେ ଦୌଡ଼ିବା ସହିତ ସଫେଇ ମଧ୍ୟ କରିପାରିବେ । ଏହାଦ୍ୱାରା ହଠାତ ଅନେକଗୁଡ଼ିଏ ବ୍ୟାୟାମ ମଧ୍ୟ ହୋଇପାରୁଛି । ଆପଣ ଖାଲି ଦୌଡ଼ୁନାହାନ୍ତି ଆପଣ ଉଠବସ ମଧ୍ୟ ହେଉଛନ୍ତି , ଆପଣ ଆଗକୁ ନଇଁ ବ୍ୟାୟାମ ମଧ୍ୟ କରୁଛନ୍ତି । ଫଳରେ ଏକ ପ୍ରକାର ପୂର୍ଣ୍ଣାଙ୍ଗ ବ୍ୟାୟାମ ହୋଇପାରୁଛି । ସାର୍! ଆପଣ ଜାଣି ଖୁସି ହେବେ ଯେ ଗତବର୍ଷ ପ୍ରାୟ ସବୁ ଫିଟନେସ ପତ୍ରିକାରେ ଏଇ ମଜାଳିଆ କାର୍ଯ୍ୟକୁ ଭାରତର ଶ୍ରେଷ୍ଠ ଫିଟନେସ ଅଭ୍ୟାସ ଭାବେ ମନୋନିତ କରାଯାଇଛି ।


    ମୋଦୀ ଜୀ : ଏଥିପାଇଁ ଆପଣଙ୍କୁ ଅଭିନନ୍ଦନ ।


    ରିପୁଦମନ୍ : ଧନ୍ୟବାଦ ସାର୍ ।


    ମୋଦୀ ଜୀ : ଏବେ ଆପଣ ସେପ୍ଟେମ୍ବର 5 ତାରିଖରୁ କୋଚିରେ ଆରମ୍ଭ କରିଛନ୍ତି


    ରିପୁଦମନ୍ : ଆଜ୍ଞା ସାର୍ । ଏଇ ମିଶନର ନାମ ରଖାଯାଇଛି – ‘R/Elan run to make India litter free’ । ଆପଣ ଯେମିତି ଅକ୍ଟୋବର 2 ତାରିଖରୁ ଏକ ଐତିହାସିକ ସଂକଳ୍ପ ଘୋଷଣା କରିବାକୁ ଯାଉଛନ୍ତି ସାର୍! ମୁଁ ନିଶ୍ଚିତ ଯେ ଅଳିଆମୁକ୍ତ ହେବା ସହ ଦେଶ Plastic ମୁକ୍ତ ବି ହେବ । ଆଉ ଗୋଟିଏ ବ୍ୟକ୍ତିଗତ ଦାୟିତ୍ୱବୋଧ ମଧ୍ୟ ଆସିବ । ମୁଁ ହଜାର ହଜାର କିଲୋମିଟର ଦୌଡ଼ି 50ଟି ସହର କଭର କରୁଛି ଏବଂ ସଫେଇ କରୁଛି । ଲୋକେ କହୁଛନ୍ତି , ଏହା ପୃଥିବୀର ସବୁଠୁ ଲମ୍ବା ସ୍ୱଚ୍ଛତା ଅଭିଯାନ ହେବ । ସାର୍ , ତା ’ ସାଥିରେ ଆମେ ଗୋଟିଏ ବହୁତ ଆକର୍ଷଣୀୟ ସୋସିଆଲ ମିଡିଆ ହାଶଟ୍ୟାଗ ବ୍ୟବହାର କରୁଛୁ #Plastic upvaas । ୟା ମାଧ୍ୟମରେ ଆମେ ଲୋକମାନଙ୍କୁ କହୁଛୁ ଯେ ଆପଣ ନିଜ ଜୀବନରୁ କେଉଁ Single use ର ଜିନିଷଟିକୁ ବର୍ଜନ କରିପାରିବେ । କେବଳ Single use Plastic ନୁହେଁ , Single use ର ଯେକୌଣସି ଜିନିଷ ଯାହା ଆପଣ ନିଜ ଜୀବନରୁ ହଟାଇବାକୁ ଚାହାଁନ୍ତି ।


    ମୋଦୀ ଜୀ : ଆପଣ ତ ’ ସେପ୍ଟେମ୍ବର 5 ତାରିଖରୁ ଆରମ୍ଭ କଲେଣି , ଆଜିଯାଏ ଆପଣଙ୍କର କ ’ ଣ ଅନୁଭୂତି ହୋଇଛି ?


    ରିପୁଦମନ୍ : ସାର୍ , ଏ ଯାଏ ତ ବହୁତ ଭଲ ଅନୁଭୂତି ହୋଇଛି । ଗତ 2 ବର୍ଷ ଭିତିରେ ବି ଆମେ ଭାରତରେ ତିନିଶହ ପାଖାପାଖି ପ୍ଲଗିଂ ଡ୍ରାଇଭ କରିଛୁ । ଯେତେବେଳେ କୋଚିରୁ ଆରମ୍ଭ କଲୁ – ବାଟରେ ଅନ୍ୟ ଦୌଡ଼ ଗ୍ରୁପ ସବୁ ଆମ ସହ ଯୋଗଦେଲେ .... ସ୍ଥାନୀୟ ଅଞ୍ଚଳରେ ସଫେଇ ହେଲା.... ମୁଁ ସେସବୁ ମୋ ସାଥିରେ ଯୋଡ଼ିଲି । କୋଚି ପରେ , ମଦୁରାଇ , କୋୟମ୍ବାଟୁର , ସେଲମ୍ .... ଏଇ ନିକଟରେ ଆମେ ଉଡ଼ୁପିରେ ଥିଲୁ .... ସେଠି ଗୋଟିଏ ସ୍କୁଲ ଆମକୁ ନିମନ୍ତ୍ରଣ କଲା ... ତୃତୀୟ ଶ୍ରେଣୀରୁ ଷଷ୍ଠ ଶ୍ରେଣୀ ପିଲାମାନଙ୍କ ପାଇଁ ଗୋଟିଏ ଅଧଘଣ୍ଟାର କର୍ମଶାଳା କରିବାକୁ କହିଲେ । ସାର୍ ସେଇ ଅଧଘଣ୍ଟାର କର୍ମଶାଳାଟି 3 ଘଣ୍ଟାର ଗୋଟିଏ Plogging drive ହୋଇଗଲା । ସାର୍ ପିଲାମାନେ ଏତେ ଉତ୍ସାହିତ ଥିଲେ ଯେ ସେମାନେ ନିଜେ ଏହି କାମ କରିବାକୁ ଚାହିଁଲେ ଏବଂ ଏହି କଥାକୁ ଗ୍ରହଣ କଲେ – ସେମାନେ ନିଜର ପିତାମାତା , ପଡ଼ୋଶୀ , ସାଙ୍ଗସାଥୀ ସମସ୍ତଙ୍କୁ କହିବେ । ଫଳରେ ଆମର ଏହି କାମକୁ ପରବର୍ତ୍ତୀ ପର୍ଯ୍ୟାୟକୁ ନେବା ପାଇଁ ବହୁତ ବଡ଼ ପ୍ରେରଣା ମିଳିଯିବ ।


    ମୋଦୀ ଜୀ : ରିପୁଜୀ , ଏହା ଖାଲି ପରିଶ୍ରମ ନୁହେଁ.... ଗୋଟିଏ ସାଧନା । ବାସ୍ତବରେ ଆପଣ ସାଧନା କରୁଛନ୍ତି ।


    ରିପୁଦମନ୍ : ଆଜ୍ଞା ସାର୍!


    ମୋଦୀ ଜୀ : ମୋ ତରଫରୁ ଆପଣଙ୍କୁ ବହୁତ ବହୁତ ଅଭିନନ୍ଦନ । ମନେ କରନ୍ତୁ ଆପଣ ଦେଶବାସୀଙ୍କୁ ତିନିଟି ବାର୍ତା ଦେବେ । ଆପଣ ନିର୍ଦ୍ଦିଷ୍ଟ କେଉଁ ତିନୋଟି ବାର୍ତ୍ତା ଲୋକମାନଙ୍କୁ ଦେବେ ?


    ରିପୁଦମନ୍ : ଅଳିଆମୁକ୍ତ ଭାରତ ପାଇଁ ମୁଁ ବାସ୍ତବରେ 3ଟି ପଦକ୍ଷେପର ପ୍ରସ୍ତାବ ଦେବି ।


    ଏକ - ଅଳିଆ କେବଳ ଡଷ୍ଟବିନରେ ପକାନ୍ତୁ । ଦୁଇ - ଯଦି ତଳେ କେଉଁଠି ଅଳିଆ ପଡ଼ିଥିବା ଦେଖିବେ ତାକୁ ଉଠାନ୍ତୁ ଏବଂ ଡଷ୍ଟବିନରେ ପକାନ୍ତୁ ।


    ତିନି - ଯଦି ପାଖରେ ଡଷ୍ଟବିନ ନଥାଏ ତେବେ ଅଳିଆକୁ ନିଜ ପକେଟଆରଇ ବା ଗାଡ଼ିରେ ଘରକୁ ନେଇଯାଆନ୍ତୁ । ଶୁଖିଲା ଏବଂ ଓଦା ଅଳିଆକୁ ଅଲଗା କରି ସକାଳେ ଅଳିଆ ଗାଡ଼ି ବା ମ୍ୟୁନିସିପାଲିଟି ଗାଡ଼ି ଆସିଲେ ସେଗୁଡ଼ିକ ଦେଇଦିଅନ୍ତୁ । ଯଦି ଆମେ ଏହି ତିନୋଟି ଉପାୟ ଅବଲମ୍ବନ କରିବା ତେବେ ଆମେ ଆବର୍ଜନାମୁକ୍ତ ଭାରତ ପାଇପାରିବା ।


    ମୋଦୀ ଜୀ : ଦେଖନ୍ତୁ ରିପୁଜୀ । ବହୁତ ସରଳ ଶବ୍ଦରେ ଏବଂ ଜଣେ ସାଧାରଣ ମଣିଷ କରିପାରିବା ଭଳି ଭାଷାରେ ଆପଣ ଗାନ୍ଧିଜୀଙ୍କର ସ୍ୱପ୍ନକୁ ନେଇ ଆଗେଇଛନ୍ତି । ତା ’ ସହିତ ସରଳ ଶବ୍ଦରେ କଥା କହିବାର ଯେଉଁ ଉପାୟ ଗାନ୍ଧିଜୀ ଆପଣେଇଥିଲେ ଆପଣ ତାକୁ ବି ଅବଲମ୍ବନ କରିନେଇଛନ୍ତି ।


    ରିପୁଦମନ୍ : ଧନ୍ୟବାଦ ସାର୍ ।


    ମୋଦୀ ଜୀ : ଏଥିପାଇଁ ଆପଣ ଅଭିନନ୍ଦନର ପାତ୍ର । ରିପୁଦମନ୍ ଜୀ , ଆପଣଙ୍କ ସହିତ କଥାହୋଇ ମୋତେ ବହୁତ ଭଲ ଲାଗିଲା ଏବଂ ଆପଣ ଏକ ଅତ୍ୟନ୍ତ ଅଭିନବ ଢଙ୍ଗରେ , ବିଶେଷକରି ଯୁବବର୍ଗଙ୍କର ପସନ୍ଦଯୋଗ୍ୟ ଉପାୟରେ ଏହି ସମଗ୍ର କାର୍ଯ୍ୟକ୍ରମଟିକୁ ଗଢ଼ିଛନ୍ତି । ମୁଁ ଆପଣଙ୍କୁ ବହୁତ ବହୁତ ଅଭିନନ୍ଦନ ଜଣାଉଛି । ହଁ ବନ୍ଧୁଗଣ , ଏଥର ପୂଜ୍ୟ ବାପୁଙ୍କ ଜୟନ୍ତୀ ଅବସରରେ କ୍ରୀଡ଼ା ମନ୍ତ୍ରଣାଳୟ ତରଫରୁ ‘Fit India Plogging Run’ ଆୟୋଜିତ ହେବାକୁ ଯାଉଛି । 2 ଅକ୍ଟୋବର ଦିନ 2 କିଲୋମିଟର Plogging କାର୍ଯ୍ୟକ୍ରମ ସାରାଦେଶରେ ଆୟୋଜିତ ହେବ । ଏହି କାର୍ଯ୍ୟକ୍ରମ କିଭଳି ହେବା ଉଚିତ , ଏଥିରେ ଆମେ କ ’ ଣ କରିବା ସେକଥା ଆମେ ରିପୁଦମନଜୀଙ୍କ ଅନୁଭୂତିରୁ ଜାଣିଲୁ । ଅକ୍ଟୋବର 2 ତାରିଖରେ ଆରମ୍ଭ ହେଉଥିବା ଏ ଅଭିଯାନରେ ଆମକୁ ଏଇଆ କରିବାକୁ ହେବ ଯେ ଆମେ ଦୁଇ କିଲୋମିଟର ପର୍ଯ୍ୟନ୍ତ jogging (ଦୌଡ଼ିବା) କରିବା ସଙ୍ଗେ ସଙ୍ଗେ ରାସ୍ତାରେ ପଡ଼ିଥିବା ପ୍ଲାଷ୍ଟିକ ବର୍ଜ୍ୟବସ୍ତୁକୁ ଏକାଠି କରିବା । ଏହାଦ୍ୱାରା ଆମେ ଆମ ନିଜ ସ୍ୱାସ୍ଥ୍ୟର ଧ୍ୟାନ ରଖିବା ସହିତ ଧରିତ୍ରୀମାତାର ମଧ୍ୟ ସ୍ୱାସ୍ଥ୍ୟରକ୍ଷା କରିପାରିବା । ଏହି ଅଭିଯାନ ଦ୍ୱାରା ଲୋକମାନଙ୍କ ମନରେ ସ୍ୱଚ୍ଛତା ତଥା Fitness ପ୍ରତି ସଚେତନତା ସୃଷ୍ଟି ହୋଇପାରିବ । ମୋର ବିଶ୍ୱାସ ଯେ 130 କୋଟି ଦେଶବାସୀ ପ୍ରତ୍ୟେକ ଏ ଦିଗରେ ଗୋଟିଏ ପାଦ ଆଗେଇବେ ତ ’ ଆମ ଭାରତ 130 କୋଟି ପାଦ ଆଗେଇଯିବ । ରିପୁଦମନ ଜୀ , ଆପଣଙ୍କୁ ପୁଣିଥରେ ଧନ୍ୟବାଦ ଜଣାଉଛି । ଆପଣଙ୍କୁ ଓ ଆପଣଙ୍କ ଟିମକୁ ଏହି ନୂତନ ପରିକଳ୍ପନା ପାଇଁ ମୋ ତରଫରୁ ବହୁତ ବହୁତ ଅଭିନନ୍ଦନ । ଧନ୍ୟବାଦ ।


    ମୋର ପ୍ରିୟ ଦେଶବାସୀ! ଅକ୍ଟୋବର 2ର ପ୍ରସ୍ତୁତି ତ ପୂରା ଦେଶରେ ଆଉ ସାରା ବିଶ୍ୱରେ ଆରମ୍ଭ ହୋଇଯାଇଛି , କିନ୍ତୁ ‘ ଗାନ୍ଧୀ 150 ’ କୁ ଆମେ କର୍ତ୍ତବ୍ୟପଥରେ ନେଇଯିବାକୁ ଚାହୁଁ । ନିଜ ଜୀବନକୁ ଦେଶହିତରେ ପରିବର୍ତ୍ତିତ କରିବାକୁ ଚାହୁଁ । ଗୋଟିଏ କଥା ଟିକେ ଆଗରୁ ଆପଣମାନଙ୍କୁ କହିବାକୁ ଇଚ୍ଛା ହେଉଛି । ଆଗାମୀ ମନ୍ କି ବାତରେ ଅବଶ୍ୟ ମୁଁ ସେ ବିଷୟରେ ସବିସ୍ତାର ଚର୍ଚ୍ଚା କରିବି । କିନ୍ତୁ ଆଜି ମୁଁ ଟିକେ ସୂଚନା ଦେଇ ଦେବାକୁ ଚାହେଁ ଯାହା ଫଳରେ ଆପଣମାନଙ୍କୁ ପ୍ରସ୍ତୁତ ହେବାପାଇଁ ସମୟ ମିଳିଯିବ । ଆପଣଙ୍କର ମନେଥିବ ଯେ ଅକ୍ଟୋବର 31 ତାରିଖ ସର୍ଦ୍ଦାର ବଲ୍ଲଭ ଭାଇ ପଟେଲଙ୍କ ଜନ୍ମଦିନ । “ ଏକ ଭାରତ , ଶ୍ରେଷ୍ଠ ଭାରତ ” ହେଉଛି ଆମ ସମସ୍ତଙ୍କର ସ୍ୱପ୍ନ । ସେ ଉଦ୍ଦେଶ୍ୟରେ ପ୍ରତିବର୍ଷ ଆମେ ଅକ୍ଟୋବର 31ରେ ଦେଶରେ Run for Unity, ଏକତା ପାଇଁ ଦୌଡ଼ ଆୟୋଜିତ କରିଥାଉ । ବାଳକଠାରୁ ବୃଦ୍ଧ ଯାଏ ସବୁ ଲୋକ , ସ୍କୁଲ କଲେଜ ଛାତ୍ରଛାତ୍ରୀ ହଜାର ହଜାର ସଂଖ୍ୟାରେ ହିନ୍ଦୁସ୍ତାନର ଲକ୍ଷ ଲକ୍ଷ ଗାଁଠାରୁ ସହରଯାଏ ସେଦିନ ଆମେ ଦୌଡ଼ିବା । ଆପଣମାନେ ଏବେଠାରୁ ପ୍ରସ୍ତୁତି ଆରମ୍ଭ କରିଦିଅନ୍ତୁ । ଏ ବିଷୟରେ ଅଧିକ ଆଲୋଚନା ତ ପରେ କରିବି କିନ୍ତୁ ଏବେ ସମୟ ଅଛି , କିଛି ଲୋକ ଅଭ୍ୟାସ କରିପାରିବେ , କିଛି ଯୋଜନା ମଧ୍ୟ କରିପାରିବେ ।


    ମୋର ପ୍ରିୟ ଦେଶବାସୀଗଣ , ଆପଣଙ୍କର ମନେଥିବ , ଅଗଷ୍ଟ 15 ଦିନ ମୁଁ ଲାଲକିଲ୍ଲାରୁ କହିଥିଲି ଯେ 2022 ସୁଦ୍ଧା ଆପଣମାନେ ଭାରତର 15ଟି ସ୍ଥାନକୁ ଯାଆନ୍ତୁ । ଅତିକମରେ 15ଟି ସ୍ଥାନକୁ , ଯଦି ହୁଏ ଦିନେ ଦୁଇଦିନ ରହିବାର କାର୍ଯ୍ୟକ୍ରମ ମଧ୍ୟ ରଖନ୍ତୁ । ଆପଣମାନେ ହିନ୍ଦୁସ୍ତାନକୁ ଦେଖନ୍ତୁ , ବୁଝନ୍ତୁ ଏବଂ ଅନୁଭବ କରନ୍ତୁ । ଆମ ନିକଟରେ ଅନେକ ବିବିଧତା ରହିଛି । ଆଗାମୀ ଦୀପାବଳି ଉତ୍ସବ ପାଇଁ ଛୁଟିଦିନ ଆସୁଛି , ଲୋକମାନେ ନିଶ୍ଚିତ ରୂପରେ ଯାଆନ୍ତୁ , ତେଣୁ ମୁଁ ପୁଣି କହିବାକୁ ଚାହେଁ ଯେ ଆପଣ ଭାରତର ଯେକୌଣସି 15ଟି ସ୍ଥାନକୁ ଭ୍ରମଣ ଉଦ୍ଦେଶ୍ୟରେ ନିଶ୍ଚିତ ଭାବେ ଯାଆନ୍ତୁ ।


    ମୋର ପ୍ରିୟ ଦେଶବାସୀ , ସେପ୍ଟେମ୍ବର 27 ତାରିଖରେ ବିଶ୍ୱ ପର୍ଯ୍ୟଟନ ଦିବସ ପାଳନ କରାଗଲା । ପୃଥିବୀର କେତେକ ଦାୟିତ୍ୱସମ୍ପନ୍ନ ଏଜେନ୍ସି ପର୍ଯ୍ୟଟନର ରାଙ୍କିଂ ବି କରୁଛନ୍ତି । ଆପଣ ଜାଣି ଖୁସିହେବେ ଯେ ଭାରତ ଭ୍ରମଣ ଓ ପର୍ଯ୍ୟଟନ ପ୍ରତିଦ୍ୱନ୍ଦ୍ୱିତା ସୂଚକାଙ୍କରେ ବହୁତ ଉନ୍ନତି କରିଛି । ଏସବୁ ଆପଣମାନଙ୍କ ସହଯୋଗ ପାଇଁ ହୋଇପାରିଛି । ବିଶେଷକରି ଆପଣମାନେ ପର୍ଯ୍ୟଟନର ମହାତ୍ମ୍ୟ ବୁଝିବା ଯୋଗୁଁ ହିଁ ହୋଇଛି । ଏ କ୍ଷେତ୍ରରେ ସ୍ୱଚ୍ଛତା ଅଭିଯାନର ବି ବହୁତ ବଡ଼ ଯୋଗଦାନ ରହିଛି । କେତେ ଉନ୍ନତି ହୋଇଛି – ସେକଥା ମୁଁ କହିବି ? ଆପଣ ନିଶ୍ଚୟ ଆନନ୍ଦ ଅନୁଭବ କରିବେ । ଆଜି ଆମର ମାନ୍ୟତା ହେଉଛି 34 ଯାହା ପାଞ୍ଚ ବର୍ଷ ପୂର୍ବେ 64 ଥିଲା । ଅର୍ଥାତ୍ ଆମେମାନେ ଗୋଟିଏ ବଡ଼ ଲମ୍ଫ ପ୍ରଦାନ କରିଛନ୍ତି । ଯଦି ଆମେ ଆହୁରି ଚେଷ୍ଟା କରିବା , ତେବେ ସ୍ୱାଧୀନତାର 75 ବର୍ଷ ପୂରା ହେଲାବେଳକୁ ଆମେ ପର୍ଯ୍ୟଟନ କ୍ଷେତ୍ରରେ ଦୁନିଆର ପ୍ରମୁଖ ସ୍ଥାନ ଗ୍ରହଣ କରିପାରିବା ।


    ମୋର ପ୍ରିୟ ଦେଶବାସୀ! ବିବିଧତା ଭରା ଭାରତବର୍ଷର ଭିନ୍ନ ଭିନ୍ନ ପର୍ବ ପାଇଁ ଆପଣମାନଙ୍କୁ ପୁଣିଥରେ , ବହୁତ ବହୁତ ଶୁଭକାମନା ଜଣାଉଛି । ହଁ ଦୀପାବଳି ସମୟରେ ବାଣ ଆଦି ଦ୍ୱାରା ଯେମିତି ଅଗ୍ନିକାଣ୍ଡ ନ ଘଟେ , ବା କୌଣସି ଲୋକଙ୍କ କ୍ଷତି ନ ହୁଏ ସେଥିପ୍ରତି ମଧ୍ୟ ନିଶ୍ଚୟ ଧ୍ୟାନ ଦେବେ । ଏଥିପାଇଁ ଯାହା ଯାହା ସାବଧାନତା ଆବଶ୍ୟକ ସେଭଳି ସାବଧାନତା ନିଶ୍ଚୟ ଆପଣାନ୍ତୁ । ଖୁସି ବି ହେବା ଉଚିତ , ଆନନ୍ଦ ବି ହେବା ଉଚିତ , ଉତ୍ସାହ ବି ରହିବା ଉଚିତ । ଆମର ଉତ୍ସବଗୁଡ଼ିକ ସାମୁହିକତାର ମହକ ନେଇଆସନ୍ତି ଆଉ ସାମୁହିକତାର ସଂସ୍କାର ମଧ୍ୟ ସୃଷ୍ଟି କରନ୍ତି । ସାମୁହିକ ଜୀବନ ହିଁ ଗୋଟିଏ ନୂତନ ସାମର୍ଥ୍ୟ ଦେଇଥାଏ । ନୂତନ ସାମର୍ଥ୍ୟ ପାଇଁ ସାଧନାର ମାର୍ଗ ହେଉଛି ଆମର ଉତ୍ସବ । ଆସନ୍ତୁ ମିଳିମିଶି , ଉତ୍ସାହ ଉଦ୍ଦୀପନାର ସହିତ ନୂତନ ସ୍ୱପ୍ନ , ନୂତନ ସଂକଳ୍ପ ନେଇ ଆମେ ଉତ୍ସବ ପାଳନ କରିବା । ଆପଣମାନଙ୍କୁ ପୁଣିଥରେ ବହୁତ ବହୁତ ଶୁଭକାମନା ଜଣାଉଛି । ଧନ୍ୟବାଦ!


    ***************

    
    
    (Release ID: 1586788) Visitor Counter : 38