      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭ୍ଲାଡିଭୋଷ୍ଟକ ଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି (ସେପ୍ଟେମ୍ବର 4, 2019)
      Posted On: 05 SEP 2019 8:47PM by PIB Bhubaneshwar


    ମହାମହୀମ ରାଷ୍ଟ୍ରପତି ପୁତିନ ,


    ବନ୍ଧୁଗଣ ,


    ନମସ୍କାର ,


    ଦୋବରେ ଭିସେର!


    ସାରା ବିଶ୍ୱରେ ଯେଉଁଠାରେ ପ୍ରଥମେ ପ୍ରଭାତ ଆସେ , ଯେଉଁଠି ଆମ ରୁଷିୟ ବନ୍ଧୁମାନେ ନିରବଚ୍ଛିନ୍ନ ସଂଘର୍ଷ ବଳରେ ପ୍ରକୃତି ଉପରେ ବିଜୟ ଲାଭ କରି ସାରା ବିଶ୍ୱ ପାଇଁ ପ୍ରେରଣାର ଉତ୍ସ ସାଜିଛନ୍ତି ଏବଂ ଯେଉଁଠାରେ ଏକବିଂଶ ଶତାଦ୍ଦୀର ପ୍ରତିକ୍ଷଣରେ ମାନବ ବିକାଶର ନୂତନ କାହାଣୀ ଲେଖାଯାଏ , ସେହିଭଳି ଏକ ସ୍ଥାନ ଭ୍ଲାଡିଭୋଷ୍ଟକକୁ ଆସି ମୁଁ ଅତ୍ୟନ୍ତ ଖୁସି । ଏହା କେବଳ ମୋର ଅତି ପ୍ରିୟ ବନ୍ଧୁ ରାଷ୍ଟ୍ରପତି ପୁତିନଙ୍କ ନିମନ୍ତ୍ରଣ ପାଇଁ ସମ୍ଭବ ହୋଇପାରିଛି । ସେଥିପାଇଁ ମୁଁ ବନ୍ଧୁ ରାଷ୍ଟ୍ରପତି ପୁତିନଙ୍କୁ ହାର୍ଦ୍ଦିକ ଧନ୍ୟବାଦ ଜ୍ଞାପନ କରୁଛି । ଏହି ନିମନ୍ତ୍ରଣ ମତେ ପ୍ରଥମ ଭାରତୀୟ ପ୍ରଧାନମନ୍ତ୍ରୀ ଭାବେ ଭ୍ଲାଡିଭୋଷ୍ଟକ ଗସ୍ତ କରିବାର ସୁଯୋଗ ପ୍ରଦାନ କରିଛି । ସେଥିପାଇଁ ମୁଁ ବନ୍ଧୁ ରାଷ୍ଟ୍ରପତି ପୁତିନଙ୍କ ପ୍ରତି କୃତଜ୍ଞ ।


    20ତମ ବାର୍ଷିକ ଭାରତ-ରୁଷ ସମିତିରେ ରାଷ୍ଟ୍ରପତି ପୁତିନ ଓ ମୁଁ ଯୋଗଦେବା ଏକ ସୁଖଦ ଐତିହାସିକ ସଂଯୋଗ । 2001ରେ ଯେତେବେଳେ ପ୍ରଥମ ଥର ଲାଗି ରୁଷିଆରେ ଭାରତ-ରୁଷ ସମିତି ହୋଇଥିଲା , ମୋ ବନ୍ଧୁ ପୁତିନ ରୁଷିଆର ରାଷ୍ଟ୍ରପତି ଥିଲେ ଏବଂ ମୁଁ ପୂର୍ବତନ ପ୍ରଧାନମନ୍ତ୍ରୀ ଅଟଳଜୀଙ୍କ ସହ ଆସିଥିବା ଭାରତୀୟ ପ୍ରତିନିଧିମଣ୍ଡଳୀର ସଦସ୍ୟ ଥିଲି । ମୁଁ ସେତେବେଳେ ଗୁଜରାଟର ମୁଖ୍ୟମନ୍ତ୍ରୀ ଥିଲି । ରାଷ୍ଟ୍ରପତି ପୁତିନ ଓ ମୋର ରାଜନୈତିକ ଯାତ୍ରା କାଳରେ , ଉଭୟ ଦେଶ ମଧ୍ୟରେ ବନ୍ଧୁତା ଓ ସହଯୋଗ ଦୃତ ଗତିରେ ବୃଦ୍ଧି ପାଇଛି ଏବଂ ଚରମ ସୀମାରେ ଉପନୀତ ହୋଇଛି । ଏହି ସମୟ ମଧ୍ୟରେ ଆମ ସ୍ୱତନ୍ତ୍ର ରଣନୈତିକ ଭାଗିଦାରୀତା କେବଳ ଆମ ଦୁଇ ଦେଶ ପାଇଁ ଫଳପ୍ରଦ ହୋଇଛି ତା ନୁହେଁ ବରଂ ଜନସାଧାରଣଙ୍କୁ ଏହାର ସିଧାସଳଖ ଲାଭ ଓ ବିକାଶ ସହିତ ଯୋଡିବାରେ ଆମେ ସଫଳ ହୋଇଛୁ । ରାଷ୍ଟ୍ରପତି ପୁତିନ ଓ ମୁଁ ଏହି ସମ୍ପର୍କକୁ ବିଶ୍ୱାସ ଓ ଭାଗିଦାରୀତା ଆଧାରରେ ସହଯୋଗର ଏକ ନୂତନ ଶିଖରକୁ ନେଇଯାଇଛୁ । ଏହାର ସଫଳତା ଉଭୟ ସଂଖ୍ୟାତ୍ମକ ଓ ଗୁଣାତ୍ମକ ପ୍ରରିବର୍ତ୍ତନ ଆଣିଛି । ପ୍ରଥମେ ଆମେ ଜନ ଭାଗିଦାରୀତାରେ ବେସରକାରୀ ଉଦ୍ୟୋଗଗୁଡିକୁ ସୁଦୃଢ଼ କରିଛୁ । ବର୍ତ୍ତମାନ ଆମେ ବହୁ ବାଣିଜ୍ୟିକ ବୁଝାମଣା ସ୍ୱାକ୍ଷର କରିଛୁ । ଯୁଗ୍ମ ସହଭାଗୀତାରେ ପ୍ରତିରକ୍ଷା କ୍ଷେତ୍ର ପାଇଁ ବିଭିନ୍ନ ଯନ୍ତ୍ରାଂଶ ନିର୍ମାଣ ଲାଗି ଆଜିର ବୁଝାମଣା ସହାୟକ ହେବ ଏବଂ ଏହା ଉଭୟ ଦେଶର ଉଦ୍ୟୋଗକୁ ପ୍ରୋତ୍ସାହିତ କରିବ ।


    ଏହି ବୁଝାମଣା ଏବଂ ଯୁଗ୍ମ ସହଭାଗୀତାରେ ସମ୍ପନ୍ନ ପୂର୍ବର ଏକେ-203 ପ୍ରକଳ୍ପ ଆମ ପ୍ରତିରକ୍ଷା ସହଯୋଗକୁ ସୁଦୃଢ଼ କରିବ । ରୁଷ ସହଯୋଗରେ ଭାରତରେ ପ୍ରତିଷ୍ଠା ହୋଇଥିବା ଆଣବିକ ପ୍ଳାଣ୍ଟଗୁଡିକ ଏହି କ୍ଷେତ୍ରରେ ଉଭୟ ଦେଶ ମଧ୍ୟରେ ସହଭାଗୀତାକୁ ବୃଦ୍ଧି କରିବ । ଦ୍ୱିତୀୟରେ , ଆମେ ଆମର ଦ୍ୱିପାକ୍ଷିକ ସମ୍ପର୍କକୁ ଭାରତର ରାଜଧାନୀଠାରୁ ରାଜ୍ୟ ପର୍ଯ୍ୟନ୍ତ ଏବଂ ରୁଷର ବିଭିନ୍ନ ଅଂଚଳକୁ ସମ୍ପ୍ରସାରିତ କରିଛୁ । ଏହା କଷ୍ଟସାଧ୍ୟ ନୁହେଁ କାରଣ , ମୁଁ ଦୀର୍ଘ ଦିନ ଧରି ଗୁଜରାଟର ମୁଖ୍ୟମନ୍ତ୍ରୀ ଭାବେ କାର୍ଯ୍ୟ କରିଛି ଏବଂ ରାଷ୍ଟ୍ରପତି ପୁତିନ ମଧ୍ୟ ରୁଷର ବିଭିନ୍ନ ଅଂଚଳର ଆବଶ୍ୟକତା ଓ ଦକ୍ଷତା ସମ୍ପର୍କରେ ଅଭିଜ୍ଞ । ତେଣୁ , ଏହା ବାସ୍ତବିକ ଯେ , ସେ ଇଷ୍ଟର୍ଣ୍ଣ ଇକୋନମିକ ଫୋରମ ଭଳି ମଞ୍ଚର ଆରମ୍ଭ କରିଛନ୍ତି ଏବଂ ଏହି ମଞ୍ଚରେ ଭାରତ ଭଳି ବିବିଧତାରେ ପୂର୍ଣ୍ଣ ଏକ ଦେଶର ଯୋଗଦାନର ଗୁରୁତ୍ୱକୁ ବୁଝିଛନ୍ତି । ଆପଣ ଏହାକୁ ଯେତେ ବି ପ୍ରଶଂସା କଲେ ଏହା କମ ହେବ ।


    ତାଙ୍କ ନିମନ୍ତ୍ରଣ ପାଇବା ପରେ ଆମେ ତୁରନ୍ତ ଗୁରୁତ୍ୱର ସହିତ ପ୍ରସ୍ତୁତି ଆରମ୍ଭ କରିଦେଇଥିଲୁ । ଏଥିପାଇଁ ଭାରତର ବାଣିଜ୍ୟ ମନ୍ତ୍ରୀ ଚାରି ରାଜ୍ୟର ମୁଖ୍ୟମନ୍ତ୍ରୀ ଏବଂ 150ରୁ ଉର୍ଦ୍ଧ୍ଵ ଶିଳ୍ପପତି ଭ୍ଲାଡିଭୋଷ୍ଟକ ଆସିଥିଲେ । ସ୍ୱତନ୍ତ୍ର ପ୍ରତିନିଧିମଣ୍ଡଳୀ ଓ ସୁଦୂର ପୂର୍ବାଂଚଳର 11 ରାଜ୍ୟପାଳଙ୍କ ସହ ସାକ୍ଷାତକାର ଫଳପ୍ରଦ ସାବ୍ୟସ୍ତ ହୋଇଛି । ବିଭିନ୍ନ ରାଜ୍ୟ ଓ ଅଂଚଳ ସହିତ ସମ୍ପର୍କ ସ୍ଥାପନ କରିବାର ଏକ ନୂତନ ଢ଼ାଂଚା ପ୍ରସ୍ତୁତ ହୋଇଛି । କୋଇଲା , ହୀରା , ବିରଳ ଖଣିଜ ପଦାର୍ଥ , କୃଷି , ବାଉଁଶ , କାଠ ମଣ୍ଡ ଓ କାଗଜ ଏବଂ ପର୍ଯ୍ୟଟନ କ୍ଷେତ୍ରରେ ବହୁ ନୂତନ ସମ୍ଭାବନା ସୃଷ୍ଟି ହୋଇଛି । ବର୍ତ୍ତମାନ ଚେନ୍ନାଇ ଓ ଭ୍ଲାଡିଭୋଷ୍ଟକ ମଧ୍ୟରେ ଏକ ନୂତନ ସାମୁଦ୍ରିକ ପଥ ସ୍ଥାପନା ଉଭୟ କ୍ଷେତ୍ର ମଧ୍ୟରେ ଯୋଗାଯୋଗକୁ ସୁଗମ କରିବ । ତୃତୀୟରେ , ଆମେ ଆମ ଦ୍ୱିପାକ୍ଷିକ ସହଯୋଗକୁ ବିବିଧ କରିଛୁ ଏବଂ ଏଥିରେ ଅନେକ ନୂତନ ଦିଗକୁ ସଂଯୁକ୍ତ କରିଛୁ । ସମ୍ପ୍ରତି କେବଳ ତୈଳ ଓ ଗ୍ୟାସ ନୁହେଁ ବରଂ ଉଭୟ ଦେଶର ହାଇଡ୍ରୋକାର୍ବନ କ୍ଷେତ୍ରରେ ବିନିଯୋଗ ଚର୍ଚ୍ଚାର ବିଷୟରେ ପରିଣତ ହୋଇଛି । ଏହି କ୍ଷେତ୍ରରେ ଏବଂ ସୁଦୂର ପୂର୍ବାଂଚଳ ଓ ମେରୁ ଅଂଚଳରେ ହାଇଡ୍ରୋକାର୍ବନ ତଥା ଏଲଏନଜିର ସନ୍ଧାନ ପାଇଁ ସହଯୋଗ ବୃଦ୍ଧି କରିବା ପାଇଁ ଏକ ପଞ୍ଚ ବାର୍ଷିକୀ ଯୋଜନା ପ୍ରସ୍ତୁତ କରିବା ଲାଗି ବୁଝାମଣା ହୋଇଛି । ମହାକାଶ କ୍ଷେତ୍ରରେ ଆମର ଦୀର୍ଘ ଦିନର ସହଯୋଗ ନୂତନ ଶିଖରରେ ପହଂଚିଛି । ଭାରତୀୟ ମହାକାଶଚାରୀ ରୁଷରେ ଗଗନ ଯାନ ପାଇଁ ତାଲିମ ନେବେ । ପାରସ୍ପରିକ ବିନିଯୋଗକୁ ବୃଦ୍ଧି କରିବା ପାଇଁ ଆମେ ଏକ ବିନିଯୋଗ ସୁରକ୍ଷା ରାଜିନାମା ପ୍ରସ୍ତୁତ କରିବା ପାଇଁ ଏକମତ ହୋଇଛୁ । ଭାରତର ‘ ରୁଷ ପ୍ଲସ ଡେସ୍କ ’ ଏବଂ ରୁଷର ମୁମ୍ବାଇସ୍ଥିତ ‘ ଫାର ଇଷ୍ଟ ଇନଭେଷ୍ଟମେଂଟ ଏଣ୍ଡ ଏକ୍ସପୋର୍ଟ ଏଜେନ୍ସୀ ’ ଉଭୟ ଦେଶରେ ବିନିଯୋଗକୁ ସୁଗମ କରିବ ।


    ବନ୍ଧୁଗଣ ,


    ଆମର ରଣନୈତିକ ଭାଗିଦାରୀତାରେ ନୂଆ ଅଧ୍ୟାୟ ମଧ୍ୟ ଯୋଡିହେଉଛି । ତିନି ସେନାର ମିଳିତ ଅଭିଯାନ ‘ ଇନ୍ଦ୍ର – 2019 ’ ଦୁଇ ଦେଶ ମଧ୍ୟରେ ବର୍ଦ୍ଧିଷ୍ଣୁ ବିଶ୍ୱାସ ଓ ଆସ୍ଥାକୁ ସୂଚାଉଛି । ଆବଶ୍ୟକତା ଅନୁଯାୟୀ ଭାରତ ଓ ରୁଷ କେବଳ ସାଧାରଣ ଯାଗାରେ ନୁହେଁ ବରଂ ସୁଦୂର ଆଣ୍ଟାର୍କାଟିକା ଓ ମେରୁ ଅଂଚଳରେ ମଧ୍ୟ ଏକାଠି କାର୍ଯ୍ୟ କରିବେ । ଉଭୟ ଦେଶ ସାମ୍ପ୍ରତିକ ପରିସ୍ଥିତିରେ ଶାନ୍ତି ଓ ସ୍ଥିରତା ନିମନ୍ତେ ଏକ ବହୁମୂଖୀ ବିଶ୍ୱର ଗୁରୁତ୍ୱକୁ ବୁଝନ୍ତି ଏବଂ ଏହାର ନିର୍ମାଣରେ ଆମ ସହଯୋଗ ଓ ଯୋଗାଯୋଗ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ସେଥିପାଇଁ ଆମେ ବ୍ରିକ୍ସ , ଏସସିଓ ଏବଂ ଅନ୍ୟ ବୈଶ୍ୱିକ ମଞ୍ଚରେ ସହଯୋଗ କରିଆସିଛୁ । ଆଜି ଆମ ଭିତରେ ଅନେକ ଗୁରୁତ୍ୱପୂର୍ଣ୍ଣ ଆନ୍ତର୍ଜାତିକ ଓ ଆଂଚଳିକ ବିଷୟରେ ଚର୍ଚ୍ଚା ହୋଇଛି । ଭାରତ ଏପରି ଏକ ଆଫଗାନିସ୍ତାନ ଦେଖିବାକୁ ଚାହେଁ ଯାହା ମୁକ୍ତ , ସୁରକ୍ଷିତ , ଅବିଭାଜିତ , ଶାନ୍ତ ଓ ଗଣତାନ୍ତ୍ରିକ ହୋଇଥିବ । ଆମେ ଉଭୟ କୌଣସି ରାଷ୍ଟ୍ରର ଆଭ୍ୟନ୍ତରିଣ ବ୍ୟାପାରରେ ବାହ୍ୟ ହସ୍ତକ୍ଷେପକୁ ବିରୋଧ କରୁଛୁ । ଏକ ମୁକ୍ତ , ଅବାଧ ଓ ସମାବେଶୀ ଭାରତ- ପ୍ରଶାନ୍ତ ମହାସାଗରୀୟ କ୍ଷେତ୍ର ନିମିତ ଭାରତର ନୀତି ସମ୍ପର୍କରେ ଆମ ଭିତରେ ଫଳପ୍ରଦ ଆଲୋଚନା ହୋଇଥିଲା । ଭାରତ ରୁଷ ମଧ୍ୟରେ ସାଇବର ସୁରକ୍ଷା , ଆତଙ୍କବାଦ , ପରିବେଶ ସୁରକ୍ଷା କ୍ଷେତ୍ରରେ ସହଯୋଗକୁ ସୁଦୃଢ଼ କରିବା ପାଇଁ ଆମେ ଏକମତ । ଆଗାମୀ ବର୍ଷ ବ୍ୟାଘ୍ର ସୁରକ୍ଷା ନିମିତ ଏକ ଉଚ୍ଚସ୍ତରୀୟ ବ୍ୟାଘ୍ର ସୁରକ୍ଷା ମଞ୍ଚ ଗଠନ କରିବା ଦିଗରେ ଉଭୟ ଭାରତ ଓ ରୁଷ ସହମତ ହୋଇଛନ୍ତି ।


    ମୁଁ ପୁନର୍ବାର ମୋର ବନ୍ଧୁ ରାଷ୍ଟ୍ରପତି ପୁତିନଙ୍କୁ ତାଙ୍କ ନିମନ୍ତ୍ରଣ ଏବଂ ସ୍ୱାଗତ ଅଭ୍ୟର୍ଥନା ପାଇଁ ଅଶେଷ ଧନ୍ୟବାଦ ଓ କୃତଜ୍ଞତା ଜ୍ଞାପନ କରୁଛି । ମୁଁ ଆସନ୍ତାକାଲି ଅନ୍ୟ ବିଶ୍ୱ ନେତୃମଣ୍ଡଳୀ ସହ ଇଷ୍ଟର୍ଣ୍ଣ ଇକୋନମିକ ଫୋରମରେ ଯୋଗ ଦେବା ପାଇଁ ଇଚ୍ଛୁକ । ମୁଁ ଆସନ୍ତା ବର୍ଷ ଭାରତରେ ବାର୍ଷିକ ଭାରତ-ରୁଷ ସମ୍ମିଳନୀରେ ଯୋଗଦେବା ପାଇଁ ରାଷ୍ଟ୍ରପତି ପୁତିନଙ୍କ ଭାରତ ଯାତ୍ରାକୁ ଅପେକ୍ଷା କରିବି । 2020ରେ ରୁଷ ଉଭୟ ଏସସିଓ ଏବଂ ବ୍ରିକ୍ସ ସମ୍ମିଳନୀରେ ଅଧ୍ୟକ୍ଷତା କରିବା । ମୁଁ ଆଶା କରୁଛି ଯେ , ଏହି ଉଭୟ ସଂଗଠନ ରାଷ୍ଟ୍ରପତି ପୁତିନଙ୍କ ନେତୃତ୍ୱରେ ସଫଳତାର ନୂତନ ଶିଖର ଛୁଇଁବ । ଏହି ଦୁଇ ସମ୍ମିଳନୀ ପାଇଁ ଭାରତ ଏବଂ ବ୍ୟକ୍ତିଗତ ଭାବେ ମୋର ପୂର୍ଣ୍ଣ ସହଯୋଗ ରହିବ ।


    ବହୁତ ବହୁତ ଧନ୍ୟବାଦ ।


    ସ୍ପାସିବା ବାଲଶୋଇ!


    **********

    
    
    (Release ID: 1584403) Visitor Counter : 13