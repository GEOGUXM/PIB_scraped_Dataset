      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      ପିଆଜ ଦରବୃଦ୍ଧି ଉପରେ ଅଂକୁଶ ଲଗାଇବାକୁ କେନ୍ଦ୍ର ସରକାରଙ୍କ ଗୁରୁତ୍ୱପୂର୍ଣ୍ଣ ପଦକ୍ଷେପ
      Posted On: 24 SEP 2019 8:45PM by PIB Bhubaneshwar


    ପିଆଜର ଦରବୃଦ୍ଧି ଉପରେ ଅଙ୍କୁଶ ଲଗାଇବା ପାଇଁ ଆଜି କେନ୍ଦ୍ର ସରକାର କେତେକ ଗୁରୁତ୍ୱପୂର୍ଣ୍ଣ ପଦକ୍ଷେପ ନେଇଛନ୍ତି । ବର୍ଦ୍ଧିତ ପିଆଜ ଦର ଉପରେ ଚିନ୍ତା ବ୍ୟକ୍ତ କରି କେନ୍ଦ୍ର ସରକାର ନିମ୍ନୋକ୍ତ ପଦକ୍ଷେପ ମାନ ଘୋଷଣା କରିଛନ୍ତି :


    1. ଦରବୃଦ୍ଧି ଚାପ ହ୍ରାସ କରିବା ଲାଗି କେନ୍ଦ୍ର ସରକାରଙ୍କ ନିକଟରେ ଗଚ୍ଛିତ ଥିବା 35 ହଜାର ଟନ ପିଆଜକୁ ସିଧାସଳଖ ଖୁଚୁରା ବିକ୍ରୟ ପାଇଁ ଉପଯୋଗ କରିବା ନିମନ୍ତେ ରାଜ୍ୟଗୁଡ଼ିକୁ ଅନୁରୋଧ କରାଯାଇଛି । ଏ ସଂକ୍ରାନ୍ତରେ ରାଜ୍ୟଗୁଡ଼ିକୁ ଯୋଗାଯୋଗ କରାଯାଇ କେନ୍ଦ୍ରୀୟ ଷ୍ଟକରୁ ସେମାନଙ୍କ ଆବଶ୍ୟକତା ସମ୍ପର୍କରେ ସୂଚିତ କରିବା ଲାଗି କୁହାଯାଇଛି । ବର୍ତ୍ତମାନ ସୁଦ୍ଧା ହରିୟାଣା , ଆନ୍ଧ୍ର ପ୍ରଦେଶ , ଦିଲ୍ଲୀ , ତ୍ରିପୁରା ଓ ଓଡ଼ିଶା ଏହି ଷ୍ଟକରୁ ପିଆଜ ନେବାକୁ ଦାବି କରିଛନ୍ତି ।


    2. କେନ୍ଦ୍ର ସରକାରଙ୍କ ପକ୍ଷରୁ ଷ୍ଟକ ରଖିଥିବା ନାଫେଡକୁ ଦିଲ୍ଲୀରେ କିଲୋପ୍ରତି 24ଟଙ୍କା ଦରରେ ପିଆଜ ବିକ୍ରି କରିବା ଲାଗି କୁହାଯାଇଛି । ସଫଲ , ମଦର ଡାଏରୀ , ଏନସିସିଏଫ ଏବଂ ନିଜସ୍ୱ ଖୁଚୁରା ବିକ୍ରୟ କେନ୍ଦ୍ର ଜରିଆରେ ନାଫେଡ ଏହି ପିଆଜ ବିକ୍ରି କରିବ । କେନ୍ଦ୍ର ଷ୍ଟକରୁ ପିଆଜ ନେଇ ଏହି ଦରରେ ଖୁଚୁରା ଭାବେ ବିକ୍ରି କରିବା ଲାଗି କେନ୍ଦ୍ର ସରକାରଙ୍କ ପକ୍ଷରୁ ଦିଲ୍ଲୀ ସରକାରଙ୍କୁ କୁହାଯାଇଛି ।


    3. କର୍ଣ୍ଣାଟକରେ ଉତ୍ପାଦିତ ହେଉଥିବା ଖରିଫ ଫସଲର ପିଆଜ ବଜାରକୁ ଆସିବା ଆରମ୍ଭ ହୋଇଗଲାଣି । ଏହା ପିଆଜ ଯୋଗାଣ ପାଇଁ ମହାରାଷ୍ଟ୍ର ଉପରେ ରହିଥିବା ଚାପକୁ ହ୍ରାସ କରିବ । ଫଳରେ ଦରବୃଦ୍ଧି ମଧ୍ୟ ନିୟନ୍ତ୍ରିତ ହେବ ।


    4. ବର୍ତ୍ତମାନର ଚାହିଦା ପୂରଣ ଲାଗି ମହାରାଷ୍ଟ୍ରରେ ଯଥେଷ୍ଟ ପରିମାଣରେ ପିଆଜ ମହଜୁଦ ହୋଇ ରହିଛି । ତେବେ ଦରବୃଦ୍ଧି ଲାଗି ପିଆଜ ଯୋଗାଣ ଅଙ୍କୁଶ ଲଗାଯାଉଥିବା ଜଣାପଡ଼ୁଛି । ଚାହିଦା ମୁତାବକ ପିଆଜ ଯୋଗାଣ ଲାଗି କେନ୍ଦ୍ର ସରକାର ସମସ୍ତ ଆବଶ୍ୟକ ପଦକ୍ଷେପ ଗ୍ରହଣ କରୁଛନ୍ତି । ବଜାରରେ ପିଆଜ ଅଭାବ ପୂରଣ କରିବା ଲାଗି କେନ୍ଦ୍ରୀୟ ଷ୍ଟକରୁ ପିଆଜ ଯୋଗାଣ ଲାଗି ପ୍ରୟାସ କରାଯାଉଛି । ବ୍ୟବସାୟୀଙ୍କ ସନ୍ଦିଗ୍ଧ କାରବାର ଯୋଗୁ ପିଆଜ ଯୋଗାଣ ଦର ବୃଦ୍ଧି ଘଟୁଥିଲେ ପିଆଜ ମହଜୁଦର ସୀମା ନିର୍ଦ୍ଧାରଣ କରିବା ଲାଗି ସରକାର ଚିନ୍ତା କରୁଛନ୍ତି ।


    5. ଅଭାବ ସ୍ଥିତିରେ ପିଆଜି ଆମଦାନୀ କରିବା ଲାଗି ଟେଣ୍ଡର ଜାରି କରିବାକୁ ଏମଏମଟିସିକୁ ନିର୍ଦ୍ଦେଶ ଦିଆଯାଇଛି ।


    6. ଆସନ୍ତା ପାର୍ବଣ ଋତୁକୁ ଆଖି ଆଗରେ ରଖି ଚାହିଦା ମେଂଟାଇବା ଲାଗି ଯଥେଷ୍ଟ ପରିମାଣର ପିଆଜ ଯୋଗାଣ ସୁନିଶ୍ଚିତ କରିବା ଲାଗି ନାଫେଡକୁ ନିର୍ଦ୍ଦେଶ ଦିଆଯାଇଛି ।


    7. ସର୍ବନିମ୍ନ ରପ୍ତାନି ଦର ଠାରୁ କମ ଦରରେ ବାଂଲାଦେଶ ଓ ଶ୍ରୀଲଙ୍କାକୁ ହେଉଥିବା ପିଆଜ ରପ୍ତାନିକୁ ତୁରନ୍ତ ବନ୍ଦ କରାଯିବ । ସରକାରଙ୍କ ନିର୍ଦ୍ଦେଶ ଉଲ୍ଲଙ୍ଘନ କରୁଥିବା ବ୍ୟକ୍ତିବିଶେଷଙ୍କ ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ କରାଯିବ ।


    **********

    
    
    (Release ID: 1586092) Visitor Counter : 22