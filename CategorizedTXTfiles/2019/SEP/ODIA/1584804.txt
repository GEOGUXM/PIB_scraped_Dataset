      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମୁମ୍ବାଇଠାରେ ବିଭିନ୍ନ ବିକାଶ ମୂଳକ କାର୍ଯ୍ୟକ୍ରମର ଉଦଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 07 SEP 2019 9:09PM by PIB Bhubaneshwar


    ମୋର ପ୍ରିୟ ଭାଇ ଓ ଭଉଣୀମାନେ ।


    ନମସ୍କାର , ମୁମ୍ବାଇ କର ।


    ଗଣପତି ବାପ୍ପା ମୋରେୟା । ଗଣପତି ବାପ୍ପା ମୋରେୟା ।


    ଏଠାକୁ ଆସିବା ପୂର୍ବରୁ ମୋତେ ପାରଲେରେ ଲୋକମାନ୍ୟ ସେବା ସଂଘରେ ଗଣପତି ବାପ୍ପାଙ୍କର ଦର୍ଶନ କରିବାର ସୌଭାଗ୍ୟ ମିଳିଲା । ଏ ବର୍ଷ ମଧ୍ୟ ହେଉଛି ଲୋକମାନ୍ୟ ସେବା ସଂଘ ଗଣେଶୋତ୍ସବର ଶତାବ୍ଦୀର ବର୍ଷ । ଲୋକମାନ୍ୟ ତିଲକ ସମାଜକୁ ସୁଦୃଢ଼ କରିବା ପାଇଁ ଯେଉଁ ପରମ୍ପରାର ବିସ୍ତାର କଲେ , ଆଜି ତାହାର ଗୁଞ୍ଜରଣ ଦେଶ-ବିଦେଶରେ ମଧ୍ୟ ରହିଛି ।


    ଆମର ନୂତନ ରାଜ୍ୟପାଳ ମଧ୍ୟ ଏଠାକୁ ଆସିଛନ୍ତି , ଶ୍ରୀମାନ କୋଶ୍ୟାରୀ ମହୋଦୟ । ଖୁବ୍ କମ୍ ଲୋକଙ୍କୁ ଏକଥା ଜଣାଥିବ କି ଇଏ ଉତ୍ତରାଖଣ୍ଡର ଯଶସ୍ୱୀ ମୁଖ୍ୟମନ୍ତ୍ରୀ ଭାବେ କାର୍ଯ୍ୟ ତୁଲାଇଛନ୍ତି । ଆଉ ଏହାଠାରୁ ମଧ୍ୟ ବଡ଼ କଥା , ଯେଉଁ କଥାକୁ ଉଲ୍ଲେଖ କରିବା ବେଳେ ମୋତେ ଗର୍ବ ଅନୁଭବ ହେଉଛି କି ଯେତେବେଳେ ମୁଁ ଭାରତୀୟ ଜନତା ଦଳର ସଂଗଠନର କାର୍ଯ୍ୟକର୍ତ୍ତା ଭାବେ କାର୍ଯ୍ୟ କରୁଥିଲି , କେବେ ଉତ୍ତରାଖଣ୍ଡର ପ୍ରଭାରୀ ରହୁଥିଲି ତ ତାଙ୍କର ହିଁ ମାର୍ଗଦର୍ଶନରେ କାର୍ଯ୍ୟ କରୁଥିଲି ।


    ସାଥୀଗଣ , ମୁମ୍ବାଇ ଏବଂ ମହାରାଷ୍ଟ୍ରର ଲୋକମାନଙ୍କର ଭଲପାଇବା ଏବଂ ସ୍ନେହ ମୋତେ ସଦାସର୍ବଦା ଅଭିଭୂତ କରି ଦେଇଥାଏ । ନିର୍ବାଚନ ପ୍ରଚାର ସମୟରେ ମହାରାଷ୍ଟ୍ରରେ ଏଠାକାର ଅନେକ ସହରଗୁଡ଼ିକୁ ଯାଇଥିଲି , ଆପଣମାନଙ୍କ ସହିତ ଆଲୋଚନା କରିଥିଲି । ମୁମ୍ବାଇରେ ତ ରାତିରେ ଯେଉଁ ସଭା ହୋଇଥିଲା , ତାହାର ଚର୍ଚ୍ଚା କେତେ ଦିନ ପର୍ଯ୍ୟନ୍ତ ଚାଲିଥିଲା । ଏହି ସ୍ନେହ ପାଇଁ , ଏହି ଆଶୀର୍ବାଦ ପାଇଁ ମୁଁ ଆପଣମାନଙ୍କ ନିକଟରେ ବହୁତ-ବହୁତ କୃତଜ୍ଞ ।


    ଉତ୍ତମ-ମଧ୍ୟମ ପାଣିପାଗ ସତ୍ୱେ ଆଜି ମଧ୍ୟ ଆପଣମାନେ ନିଜର ସମୟ ବାହାର କରି ଏତେ ବିପୁଳ ସଂଖ୍ୟାରେ ଆସି ଏହି କାର୍ଯ୍ୟକ୍ରମର ଶୋଭା ବଢ଼ାଇଲେ , ଏହା ହେଉଛି ଆପଣମାନଙ୍କର ମନୋଭାବର ପରିଚୟ ଏବଂ ଏହା ମଧ୍ୟ ହେଉଛି ଆପଣମାନଙ୍କର ସ୍ୱପ୍ନର ସଂକେତ ।


    ସାଥୀଗଣ , ମୁଁ ରୁଷରେ ଥିଲି , ସେତେବେଳେ ମଧ୍ୟ ମୋତେ ମୁମ୍ବାଇର ଖବର ମିଳୁଥିଲା । ମୁଁ କାଲି ସକାଳେ ହିଁ ସେଠାରୁ ଫେରିଲି ପୁଣି ସନ୍ଧ୍ୟାବେଳେ ବେଙ୍ଗାଲୁରୁକୁ ଚାଲିଗଲି । ବେଙ୍ଗାଲୁରୁରେ ସାରା ରାତି ଇସ୍ରୋର ଆମର ବୈଜ୍ଞାନିକ ସାଥୀମାନଙ୍କ ସହିତ ରହିଲି । ସେ ଯେଉଁ ସାହସ ଦେଖାଇଛନ୍ତି , ତାକୁ ଦେଖି ମୁଁ ଖୁବ ପ୍ରଭାବିତ ହୋଇଛି । ନିଜର ଲକ୍ଷ୍ୟ ହାସଲ ପାଇଁ କିପରି ଦିନ-ରାତି ଏକ କରି ଦିଆ ଯାଇଥାଏ , କିଭଳି ବିପରୀତରୁ ବିପରୀତ ପରିସ୍ଥିତିରେ ମଧ୍ୟ , ବଡ଼ରୁ ଅତି ବଡ଼ ଆହ୍ୱାନ ସମୟରେ ମଧ୍ୟ ଏକାଗ୍ରତାର ସହିତ କିଭଳି ନିଜର ଲକ୍ଷ୍ୟକୁ ପ୍ରାପ୍ତ କରାଯାଇଥାଏ ; ଏହା ଇସ୍ରୋର ଆମର ବୈଜ୍ଞାନିକମାନଙ୍କ ଠାରୁ , ଆମ ଇଂଜିନିୟରମାନଙ୍କ ଠାରୁ ଆମେ ଶିଖି ପାରିବା ।


    ଭାଇ ଓ ଭଉଣୀମାନେ , ଆମ ଶାସ୍ତ୍ରରେ ଜ୍ଞାନର ଭଣ୍ଡାର ଭରି ରହିଛି । ଭର୍ତୃହରି କହିଥିଲେ-


    ପ୍ରାରଭ୍ୟତେ ନ ଖଲୁ ବିଘ୍ନଭୟେନ ନିଚେଃ ,


    ପ୍ରାରଭ୍ୟ ବିଘ୍ନବିହିତା ବିରମନ୍ତି ମଧ୍ୟାଃ ।


    ବିଘ୍ନେଃ ପୁନଃ ପୁନରପି ପ୍ରତିହନ୍ୟମାନାଃ ,


    ପ୍ରାରଭ୍ୟ ଚ ଉ ତ୍ତ ମଜନାଃ ନ ପରିତ୍ୟଜନ୍ତି । ।


    ଅର୍ଥାତ କୌଣସି ମଧ୍ୟ ଲକ୍ଷ୍ୟକୁ ପ୍ରାପ୍ତ କରିବା ପାଇଁ ପ୍ରୟାସ କରୁଥିବା ଲୋକ ତିନି ପ୍ରକାରର ହୋଇ ଥାଆନ୍ତି । ସବୁଠାରୁ ତଳ ସ୍ତରର ସେହି ଲୋକମାନେ ହୋଇ ଥାଆନ୍ତି ଯେଉଁମାନେ ପ୍ରତିବନ୍ଧକ ଡରରେ କେବେ ହେଲେ ମଧ୍ୟ କାର୍ଯ୍ୟ ଆରମ୍ଭ କରି ନଥାଆନ୍ତି: ଏହା ପରେ ମଧ୍ୟମ ସ୍ତରର କିଛି ଲୋକ ଏହିପରି ଥାଆନ୍ତି ଯେଉଁମାନେ କାମ ଆରମ୍ଭ କରି ଦେଇଥାଆନ୍ତି , କିନ୍ତୁ ପ୍ରଥମ ପ୍ରତିବନ୍ଧକ ଆସିବା କ୍ଷଣି ପଳାୟନ କରି ଥାଆନ୍ତି । ଏହି ଦୁଇ ସ୍ତରର ଲୋକଙ୍କଠାରୁ ଭିନ୍ନ ସବୁଠାରୁ ଉଚ୍ଚ ସ୍ତରରେ ସେହି ଲୋକମାନେ ପହଂଚି ଥାଆନ୍ତି ଯେଉଁମାନେ ଲଗାତାର ପ୍ରତିବନ୍ଧକ ସତ୍ୱେ , ବଡ଼ରୁ ଅତି ବଡ଼ ଆହ୍ୱାନ ପରେ ମଧ୍ୟ ନିରନ୍ତର ପ୍ରୟାସ କରି ଚାଲନ୍ତି ଆଉ ନିଜର ଲକ୍ଷ୍ୟକୁ ପ୍ରାପ୍ତ କରି ହିଁ ନିଃଶ୍ୱାସ ମାରନ୍ତି ।


    ସାଥୀଗଣ , ଇସ୍ରୋ ଏବଂ ସେମାନଙ୍କ ସହିତ କାର୍ଯ୍ୟ କରୁଥିବା ଲୋକ , ଏମାନେ ହେଉଛନ୍ତି ତୃତୀୟ ପ୍ରକାରର ଲୋକ । ଯେ ପର୍ଯ୍ୟନ୍ତ ଲକ୍ଷ୍ୟ ପ୍ରାପ୍ତ ହୋଇ ନଥିବ , ସେମାନେ ସ୍ଥିର ହୋଇ ରହି ନଥାନ୍ତି । ଏବେ ମିଶନ ଚନ୍ଦ୍ରଯାନରେ ଗୋଟିଏ ପ୍ରତିବନ୍ଧକ ଆଜି ଆମେ ଦେଖିଲୁ , କିନ୍ତୁ ଇସ୍ରୋର ବୈଜ୍ଞାନିକମାନେ ସେ ପର୍ଯ୍ୟନ୍ତ ରହିବେ ନାହିଁ ଯେ ପର୍ଯ୍ୟନ୍ତ ଲକ୍ଷ୍ୟ ସ୍ଥଳରେ ପହଂଚି ଯାଇ ନାହାଁନ୍ତି । ଚନ୍ଦ୍ରରେ ପହଂଚିବାର ଆମର ସ୍ୱପ୍ନ ନିଶ୍ଚିତ ଭାବେ ସଂପୂର୍ଣ୍ଣ ହେବ ।


    ଆଜ୍ଞା ସାଥୀଗଣ , ଆମକୁ ଏହା ମଧ୍ୟ ମନେ ରଖିବାକୁ ହେବ କି ଚନ୍ଦ୍ରଯାନ ସହିତ ପଠାଯାଇଥିବା ଅର୍ବିଟର ଏବେ ସେଠାରେ ରହିଛି , ଚନ୍ଦ୍ରମାକୁ ପରିକ୍ରମା କରୁଛି , ଏହା ମଧ୍ୟ ହେଉଛି ଏକ ଐତିହାସିକ ଉପଲବ୍ଧି । ମୁଁ ମୁମ୍ବାଇର ଲୋକମାନଙ୍କର ଉତ୍ସାହ ବିଷୟରେ ବହୁତ କିଛି ଶୁଣିଛି , ଦେଖିଛି , ଅନୁଭବ କରିଛି । ଆଜି ଇସ୍ରୋର ଲୋକମାନଙ୍କର ଉତ୍ସାହ ଦେଖିଲି ଏବଂ ବୁଝିଲି ତ ମୋତେ ଏହା ଜରୁରୀ ଲାଗିଲା କି ଆପଣଙ୍କ ସହିତ ସେହି କଥାଗୁଡ଼ିକୁ ଟିକେ ବାଂଟିବି ।


    ଭାଇ ଓ ଭଉଣୀମାନେ , ନିଜର ସଂକଳ୍ପଗୁଡ଼ିକ ପାଇଁ ନିରନ୍ତର ପ୍ରୟାସ , ଗଣେଶୋତ୍ସବର ଉନ୍ମାଦନା ଆଉ ଏହି ପରିବେଶ ମଧ୍ୟରେ ଆଜି ମହାରାଷ୍ଟ୍ରରେ ହଜାର କୋଟି ଟଙ୍କାର ଯୋଜନାଗୁଡ଼ିକର ଶ୍ରୀଗଣେଶ ହେଉଛି , ଶୁଭାରମ୍ଭ ହେଉଛି ।


    ମୁମ୍ବାଇ ପରେ ଔରଙ୍ଗାବାଦ ଯିବାର ମୋର ଏକ କାର୍ଯ୍ୟକ୍ରମ ରହିଛି । ସେଠାରେ ମଧ୍ୟ ଅନେକଗୁଡ଼ିଏ ପ୍ରକଳ୍ପର ଶୁଭାରମ୍ଭ ହେବ । ମୁଁ ବିଶେଷ ଭାବେ ମୁମ୍ବାଇ ଏବଂ ତାହାର ସହରତଳି ଅଂଚଳରେ ରହୁଥିବା ଲୋକମାନଙ୍କୁ ବହୁତ-ବହୁତ ଶୁଭକାମନା ଜଣାଉଛି । 20 ହଜାର କୋଟି ଟଙ୍କାରୁ ଅଧିକ ଟଙ୍କାର କାର୍ଯ୍ୟ ଆଜି ଏଠାରେ ଆରମ୍ଭ ହେବାକୁ ଯାଉଛି । ନୂତନ ମେଟ୍ରୋ ଲାଇନ୍ ହେଉ , ମେଟ୍ରୋ ଭବନ ହେଉ , ମେଟ୍ରୋ ଷ୍ଟେସନରେ ସୁବିଧାର ସଂପ୍ରସାରଣ ହେଉ , ବାନ୍ଦ୍ରା-କୁର୍ଲା କଫ୍ଲେକ୍ସକୁ ପୂର୍ବାଂଚଳ ଏକ୍ସପ୍ରେସ ହାଇୱେ ସହିତ ଯୋଡ଼ିବାର ପ୍ରକଳ୍ପ ହେଉ , ଏ ସମସ୍ତ ପରିଯୋଜନା ମୁମ୍ବାଇର ଭିତ୍ତିଭୂମିକୁ ନୂତନ ଦିଗ ତ ଦେବ ହିଁ , ଏଠାକାର ଲୋକଙ୍କ ଜୀବନକୁ ସହଜ କରିବାରେ ମଧ୍ୟ ସାହାଯ୍ୟ କରିବ ।


    ବାନ୍ଦ୍ରା କୁର୍ଲାକୁ ଏକ୍ସପ୍ରେସ ହାଇୱେ ସହିତ ଯୋଡ଼ୁଥିବା ପ୍ରକଳ୍ପ ତ ଲକ୍ଷ ଲକ୍ଷ ବୃତ୍ତିଧାରୀଙ୍କ ପାଇଁ ବହୁତ ବଡ଼ ଆଶ୍ୱାସନା ନେଇ ଆସିବ ।


    ବିକେସି ତ ବ୍ୟବସାୟ କାର୍ଯ୍ୟକଳାପର ହେଉଛି ଏକ ବହୁତ ବଡ଼ କେନ୍ଦ୍ର । ଏବେ ଏଠାକୁ ଯିବା ଆସିବା ଆହୁରି ସୁବିଧାଜନକ ହେବ , କମ ସମୟରେ ହୋଇ ପାରିବ ଏବଂ ଏବେ ତ କେଇମିନିଟ ମଧ୍ୟରେ ମୁମ୍ବାଇ । ସମସ୍ତେ ସ୍ଲୋଗାନ ଦେଉଛନ୍ତି – ମାତ୍ର କିଛି ମିନିଟ ମଧ୍ୟରେ ମୁମ୍ବାଇ । ଏ ସମସ୍ତ ପରିଯୋଜନା ପାଇଁ ମୁଁ ଆପଣମାନଙ୍କୁ ସମସ୍ତଙ୍କୁ , ପ୍ରତ୍ୟେକ ମୁମ୍ବାଇକର ମୁମ୍ବାଇବାସୀଙ୍କୁ ବହୁତ-ବହୁତ ଶୁଭେଚ୍ଛା ଜଣାଉଛି ।


    ସାଥୀଗଣ , ମୁମ୍ବାଇ ହେଉଛି ସେହି ସହର , ଯାହାର ଗତି ଦେଶକୁ ମଧ୍ୟ ଗତି ପ୍ରଦାନ କରିଛି । ଏଠାକାର ପରିଶ୍ରମୀ ଲୋକ , ଏଠାକାର ବୃତ୍ତିଧାରୀ , ଏଠାକାର ମାଆମାନେ , ଭଉଣୀମାନେ , ଯୁବଗଣ , ଆପଣ ମାନେ ସମସ୍ତେ ଏହି ସହରକୁ ଭଲ ପାଆନ୍ତି , ଗର୍ବର ସହିତ କୁହନ୍ତି ମୁମ୍ବାଇକର । ବିଗତ ପାଞ୍ଚ ବର୍ଷରେ ଆମଚି ମୁମ୍ବାଇର ଭିତ୍ତିଭୂମିକୁ ସୁଧାରିବା ପାଇଁ ଆମେ ବହୁତ ସଚ୍ଚୋଟତାର ସହିତ ପ୍ରୟାସ କରିଛୁ । ଏଠାରେ ଫଡନାବିସ ମହୋଦୟଙ୍କ ସରକାର ମୁମ୍ବାଇ ଏବଂ ମହାରାଷ୍ଟ୍ରର ଏକ ଏକ ପ୍ରକଳ୍ପ ପାଇଁ କେତେ ପରିଶ୍ରମ କରିଛନ୍ତି , ଏହା ମୁଁ ଭଲ ଭାବେ ଜାଣିଛି । ଆଜି ଏ ସମସ୍ତ ପ୍ରୟାସର ଏହା ହେଉଛି ପ୍ରଭାବ କି ମୁମ୍ବାଇରେ ଧୀରେ-ଧୀରେ ପରିବର୍ତ୍ତନ ଆଣିବାର ଶୁଭାରମ୍ଭ ହୋଇଛି । ଆଉ ମୁଁ ଏଥିରେ ସବୁଠାରୁ ସକାରାତ୍ମକ ପକ୍ଷ ଭାବେ ଏହାକୁ ଦେଖୁଛି କି ବର୍ତ୍ତମାନ ସହିତ ଭବିଷ୍ୟତର ଆବଶ୍ୟକତା , ଆଗାମୀ ଦଶକ ପାଇଁ ରହିଥିବା ଆବଶ୍ୟକତା ହିସାବରେ ଏବେଠାରୁ କାର୍ଯ୍ୟ କରାଯାଉଛି ।


    ଭାଇ ଓ ଭଉଣୀମାନେ , ଆଜି ଯେତେବେଳେ ଦେଶ 5 ଟ୍ରିଲିୟନ ଡଲାର ଅର୍ଥବ୍ୟବସ୍ଥାର ଲକ୍ଷ୍ୟ ଆଡ଼କୁ ଅଗ୍ରସର ହେଉଛି , ସେତେବେଳେ ଆମକୁ ଆମ ସହରଗୁଡ଼ିକୁ ମଧ୍ୟ ଏକବିଂଶ ଶତାବ୍ଦୀର ଦୁନିଆ ହିସାବରେ ନିର୍ମାଣ କରିବାକୁ ହିଁ ହେବ । ମୋବିଲିଟି ହେଉ , ଯୋଗାଯୋଗ ହେଉ , ଉତ୍ପାଦନ ହେଉ , ନିରନ୍ତରତା ହେଉ କିମ୍ବା ନିରାପତ୍ତା , ସବୁ ପ୍ରକାରରେ ଆମକୁ ଏକ ଉନ୍ନତ ବ୍ୟବସ୍ଥା ପ୍ରସ୍ତୁତ କରିବାକୁ ହେବ । ଏହି ଚିନ୍ତାଧାରା ସହିତ ଆମ ସରକାର ଆଗାମୀ ପାଞ୍ଚ ବର୍ଷରେ ଆଧୁନିକ ଭିତ୍ତିଭୂମି ଉପରେ 100 ଲକ୍ଷ କୋଟି ଟଙ୍କା ଖର୍ଚ୍ଚ କରିବାକୁ ଯାଉଛନ୍ତି । ଏହି ରାଶିର ଏକ ବହୁତ ବଡ଼ ଲାଭ ମୁମ୍ବାଇ ସହିତ ସମଗ୍ର ମହାରାଷ୍ଟ୍ରକୁ ମଧ୍ୟ ହେବାକୁ ଯାଉଛି ।


    ସାଥୀଗଣ , ସମଗ୍ର ଦେଶରେ ମୋବିଲିଟିକୁ , ପରିବହନକୁ ଉନ୍ନତମାନର କରିବା ପାଇଁ ଆମେ ଏକ ସମନ୍ୱିତ ପ୍ରକ୍ରିୟା ଉପରେ ଗୁରୁତ୍ୱ ଦେଉଛନ୍ତି । ସଡ଼କ ହେଉ , ରେଳ ହେଉ , ମେଟ୍ରୋ ହେଉ , ଏଭଳି ପ୍ରତ୍ୟେକ ମାଧ୍ୟମକୁ ଗୋଟିକୁ ଅନ୍ୟଟି ସହିତ ସଂଯୋଗ କରାଯାଉଛି । ଆଜି ଏଠାରେ ମୁମ୍ବାଇ ମେଟ୍ରୋ ପଲିଟାନ ଅଂଚଳ , ସେଥିରେ ଉନ୍ନତ ଧରଣର ସାଧାରଣ ପରିବହନ ବ୍ୟବସ୍ଥା ପ୍ରସ୍ତୁତ କରିବା ପାଇଁ ମଧ୍ୟ ଏକ ଭିଜନ ଡକୁମେଣ୍ଟ ଉନ୍ମୋଚନ କରାଯାଇଛି । ଏଥିରେ ଯିବା-ଆସିବା ପାଇଁ ଭିନ୍ନ-ଭିନ୍ନ ମାଧ୍ୟମ , ଯେପରି ମୁମ୍ବାଇ ଲୋକାଲ ହେଉ , ବସର ବ୍ୟବସ୍ଥା ହେଉ , କିମ୍ବା ମେଟ୍ରୋ । ଏଗୁଡ଼ିକର କିଭଳି ସଠିକ ଉପଯୋଗ ହୋଇ ପାରିବ , ଏହାର ସୂଚନା ବିସ୍ତୃତ ଭାବେ ପ୍ରଦାନ କରାଯାଇଛି । ବିଶେଷ କରି ମୁମ୍ବାଇ ମେଟ୍ରୋ ପାଇଁ ମାଷ୍ଟର ପ୍ଲାନ କଥା ଏଥିରେ କୁହାଯାଇଛି ।


    ଭାଇ ଓ ଭଉଣୀମାନେ , ବିଗତ ପାଞ୍ଚ ବର୍ଷ ଧରି ମୁମ୍ବାଇ ମେଟ୍ରୋର ସଂପ୍ରସାରଣ କାର୍ଯ୍ୟରେ ଯୋଡ଼ି ହୋଇ ରହିବାର ସୁଯୋଗ ମୋତେ ମିଳିଛି । ପ୍ରାୟ ଦେଢ଼ ଲକ୍ଷ କୋଟି ଟଙ୍କାର ବ୍ୟୟରେ ମେଟ୍ରୋ ନେଟୱାର୍କର ସଂପ୍ରସାରଣ ଏଠାରେ କରାଯାଉଛି । ଏବେ କେବଳ ମୁମ୍ବାଇରେ 11 କିଲୋମିଟରର ମେଟ୍ରୋ ନେଟୱାର୍କ ରହିଛି । କିନ୍ତୁ 1920 , 1923 , 1924 ପର୍ଯ୍ୟନ୍ତ ଏହା ବଢ଼ି ବଢ଼ି ତିନି ଶହ ପଚିଶ କିଲୋମିଟରରୁ ଅଧିକ ହୋଇଯିବ । ଏହା ଫଳରେ ସବୁଠାରୁ ଅଧିକ ଲାଭ ଏହା ହେବ କି ଆଜି ଯେତିକି ଲୋକ ମୁମ୍ବାଇରେ ଲୋକାଲ ଟ୍ରେନରେ ସାରା ରଜ୍ୟ ଯାତ୍ରା କରୁଛନ୍ତି , ମେଟ୍ରୋର କ୍ଷମତା ପ୍ରାୟ ସେତିକି ହୋଇଯିବ । ଲୋକାଲ ଟ୍ରେନକୁ ଆଧୁନିକ କରାଯିବା ସହିତ ମେଟ୍ରୋର ସଂପ୍ରସାରଣର ମିଳିତ ପଦକ୍ଷେପ ମୁମ୍ବାଇର ବର୍ତ୍ତମାନର ଆବଶ୍ୟକତାକୁ ପୂରଣ କରିବା ସହିତ ଆଗାମୀ ବର୍ଷମାନଙ୍କ ପାଇଁ ମଧ୍ୟ ପ୍ରସ୍ତୁତ କରିବ ।


    ସାଥୀଗଣ , ଆମେ କେବଳ ମେଟ୍ରୋ ଲାଇନ ହିଁ ନୁହେଁ , କେବଳ ତାକୁ ହିଁ ବିଛାଉଛୁ , ତାହା ନୁହେଁ , କିନ୍ତୁ ଏହି ଲାଇନ ଉପରେ ଯେଉଁ ମେଟ୍ରୋ ଗତି କରିବ , ତାହାର କୋଚ୍ ମଧ୍ୟ ଭାରତରେ ହିଁ ନିର୍ମାଣ କରାଯାଉଛି । କିଛି ସମୟ ପୂର୍ବରୁ ହିଁ ମୁଁ ମେକ ଅପ କୋଚକୁ ଦେଖିଛି । ମେକ ଇନ ଇଣ୍ଡିଆ ମାଧ୍ୟମରେ ନିର୍ମାଣ କରାଯାଉଥିବା ଏହି ଆଧୁନିକ ମେଟ୍ରୋ କୋଚ ମୁମ୍ବାଇ ମେଟ୍ରୋକୁ ସୁରକ୍ଷିତ , ସୁବିଧାଜନକ ଏବଂ ଶସ୍ତା କରିବାକୁ ଯାଉଛି ।


    ଭାଇ ଓ ଭଉଣୀମାନେ , ଭିତ୍ତିଭୂମିର ଯେତିକି ସମ୍ବନ୍ଧ ଅର୍ଥନୀତି ସହିତ ରହିଛି , ସହଜରେ ସହାବସ୍ଥାନ ସହିତ ମଧ୍ୟ ରହିଛି , ସେତିକି ରୋଜଗାର ସହିତ ମଧ୍ୟ ରହିଛି । ଭିତ୍ତିଭୂମିରେ ନିବେଶ କରିବାର ଅର୍ଥ ହେଉଛି ସେତିକି ହିଁ ରୋଜଗାରର ନୂତନ ଅବସର ସୃଷ୍ଟି କରିବା । ଯଦି ମୁଁ କେବଳ ମୁମ୍ବାଇରେ ଆରମ୍ଭ ହୋଇଥିବା ମେଟ୍ରୋର କାର୍ଯ୍ୟ କଥା କହିବି ତ ଏହାଦ୍ୱାରା 10 ହଜାର ଇଂଜିନିୟର ଏବଂ 40 ହଜାର କୁଶଳୀ ଏବଂ ଅଣକୁଶଳୀ ଲୋକଙ୍କୁ ରୋଜଗାରର ସୁଯୋଗ ମିଳିବ ।


    ଭାଇ ଓ ଭଉଣୀମାନେ , ଭିତ୍ତିଭୂମିର ଯେଉଁ କାର୍ଯ୍ୟ ଗାଁଗୁଡ଼ିକରେ ହେଉଛି , ସହରମାନଙ୍କରେ ହେଉଛି , ସ୍ଥାନୀୟ ସ୍ତରରେ ଯେଭଳି ଭାବେ ନିଯୁକ୍ତି ସୃଷ୍ଟି କରାଯାଉଛି , ଛୋଟ ଛୋଟ ବ୍ୟବସାୟୀମାନଙ୍କ ପାଇଁ ବ୍ୟବସାୟର ସୁଯୋଗ ସୃଷ୍ଟି ହେଉଛି , ତାହାର ବହୁତ ଚର୍ଚ୍ଚା ଲୋକମାନେ କରୁ ନାହାଁନ୍ତି । ସମ୍ଭବତଃ ତାହାର ଗୋଟିଏ କାରଣ ରହିଛି କି ଆଜି ଯେଉଁ ଗତି ଏବଂ ମାନରେ କାର୍ଯ୍ୟ ହେଉଛି , ତାହା ପୂର୍ବରୁ କେବେ ହୋଇ ନଥିଲା । ଏଥିପାଇଁ ଏ ଦିଗକୁ ଲୋକଙ୍କ ଧ୍ୟାନ ମଧ୍ୟ କମ ରହିବା ହେଉଛି ବହୁତ ସ୍ୱାଭାବିକ କଥା । ଏବେ ଯେତେବେଳେ ସ୍ଥିତି ବଦଳିବାରେ ଲାଗିଛି ତ ଏ ବିଷୟ ମଧ୍ୟ ଏବେ ଚର୍ଚ୍ଚାକୁ ଆସିବା ଆରମ୍ଭ ହୋଇଯିବ । ଚିନ୍ତା କରନ୍ତୁ , କେହି କେବେ ପ୍ରଥମେ ଚିନ୍ତା ମଧ୍ୟ କରିଥିଲେ କି ବର୍ଷା ଯୋଗୁଁ ଅଟକି ଯାଉଥିବା ନବୀ ମୁମ୍ବାଇ ବିମାନବନ୍ଦରର କାର୍ଯ୍ୟ , ମୁମ୍ବାଇ ଟ୍ରାନ୍ସହାର୍ବର ଲିଙ୍କର କାର୍ଯ୍ୟ , ମୁମ୍ବାଇ-ଅହମ୍ମଦାବାଦ ବୁଲେଟ ଟ୍ରେନର କାର୍ଯ୍ୟ ଏତେ ବ୍ୟାପକ ରୂପେ ଆରମ୍ଭ ହେବ ? ଏତେ ଦ୍ରୁତ ଗତିରେ ଆଗକୁ ବଢ଼ିବ ? ଏହି ସମସ୍ତ ପକଳ୍ପ ମୁମ୍ବାଇ ଏବଂ ଆଖପାଖର ଲୋକଙ୍କୁ ରୋଜଗାର ଯୋଗାଇ ଦେବାରେ ନୂତନ ସୁଯୋଗ ଦେଉଛି ।


    ଭାଇ ଓ ଭଉଣୀମାନେ , ଯେତେବେଳେ ମୁଁ ଗତି ଏବଂ ମାପର କଥା କହୁଛି ତ ମୋ ପାଖରେ ଏତେଗୁଡ଼ିଏ ଉଦାହରଣ ଥାଏ କି ତାହାକୁ ଗଣି ଚାଲିଲେ ବୋଧହୁଏ , ରାତି ହୋଇଯିବ । ଆଜି ଏଠାରେ ମେଟ୍ରୋର ବଡ଼ ପ୍ରକଳ୍ପ ଆରମ୍ଭ ହୋଇଛି ତ ମୁଁ ତାହାର ଉଦାହରଣ ଆପଣମାନଙ୍କୁ ଦେବାକୁ ଚାହୁଁଛି ।


    ସାଥୀଗଣ , ଆମ ଦେଶରେ ପ୍ରଥମ ମେଟ୍ରୋ 30-35 ବର୍ଷ ପୂର୍ବେ ଆରମ୍ଭ ହୋଇଥିଲା । ଏହାପରେ 2014 ପର୍ଯ୍ୟନ୍ତ ମାତ୍ର କେତୋଟି ବଡ଼ ସହରରେ ମେଟ୍ରୋ ଚାଲି ପାରିଲା । ଆଜି ଦେଶରେ 27 ସହରରେ ମେଟ୍ରୋ ଯଦିଓ ଆରମ୍ଭ ହୋଇ ଯାଇଛି କିମ୍ବା ନିକଟ ଭବିଷ୍ୟତରେ ଆରମ୍ଭ ହେବାକୁ ଯାଉଛି । ଆଜି ସାରା ଦେଶରେ ଛଅ ଶହ ପଞ୍ଚସ୍ତରୀ କିଲୋମିଟର ଲାଇନ କାର୍ଯ୍ୟକାରୀ ହୋଇଛି , ଯାହାଦ୍ୱାରା 4 ହଜାର କିଲୋମିଟରର ମେଟ୍ରୋ ସେବା ବିଗତ 5 ବର୍ଷରେ ଆରମ୍ଭ ହୋଇଛି । ଚିନ୍ତା କରନ୍ତୁ! ଅଧାରୁ ଅଧିକ ମେଟ୍ରୋ ଲାଇନ ବିଗତ 5 ବର୍ଷରେ ଯୋଡ଼ି ହୋଇଛି । ଆଉ ଏବେ 850 କିଲୋମିଟରରୁ ଅଧିକ ମେଟ୍ରୋ ଲାଇନର କାର୍ଯ୍ୟ ଚାଲୁ ରହିଛି ।


    ଭାଇ ଓ ଭଉଣୀମାନେ , ପାଖାପାଖି 600 କିଲୋମିଟରର ନୂତନ ମେଟ୍ରୋ ଲାଇନକୁ ବିଗତ 5 ବର୍ଷ ମଧ୍ୟରେ ମଂଜୁରି ଦିଆଯାଇଛି । ମୁମ୍ବାଇ ହେଉ , ପୁଣେ ଅବା ନାଗପୁର , ମେଟ୍ରୋ ଟ୍ରେନର କାର୍ଯ୍ୟ ଏବେ ଆରମ୍ଭ ହେଲା ଆଉ ମୁଁ ଫଡ଼ନବିସ ମହାଶୟଙ୍କୁ ପ୍ରଶଂସା କରିବି ଯେ , ଏହି ପ୍ରକଳ୍ପଗୁଡ଼ିକ ଉପରେ ବହୁତ ଦ୍ରୁତ ଗତିରେ କାର୍ଯ୍ୟ କରାଯାଉଛି ।


    ଭାଇ ଓ ଭଉଣୀମାନେ , ଦେଶକୁ ଏକବିଂଶ ଶତାବ୍ଦୀର ଆଧୁନିକ ଭିତ୍ତିଭୂମି ସହିତ ଯୋଡ଼ିବା ପାଇଁ ଦେଶକୁ ଦ୍ରୁତ ଗତିରେ ଆଗକୁ ବଢ଼ାଇବା ପାଇଁ ବହୁତ ଆବଶ୍ୟକତା ରହିଛି । ଆଜି ଦେଶର ଭିତ୍ତିଭୂମିକୁ ଏକ ସାମଗ୍ରିକ ଭାବେ ବିକଶିତ କରିବା ଉପରେ କାର୍ଯ୍ୟ ଚାଲୁ ରହିଛି । ଭାଗ ଭାଗ କରି ନୁହେଁ , ଏକ ଭାରତ- ଶ୍ରେଷ୍ଠ ଭାରତର ଦୃଷ୍ଟୀଭଙ୍ଗୀ ସହିତ କାର୍ଯ୍ୟ ଆଗକୁ ବଢ଼ୁଛି । ଗୋଟିଏ ଦେଶ ଗୋଟିଏ ପାୱାରଗ୍ରୀଡ଼ଠାରୁ ନେଇ ଗୋଟିଏ ଦେଶ ଗୋଟିଏ ମୋବିଲିଟି କାର୍ଡ ପର୍ଯ୍ୟନ୍ତ , ଗୋଟିଏ ଦେଶ ଗୋଟିଏ ଟ୍ୟାକ୍ସରୁ ନେଇ ଗୋଟିଏ ଦେଶ ଗୋଟିଏ ଅପ୍ଟିକାଲ ଫାଇବର ନେଟୱାର୍କ ପର୍ଯ୍ୟନ୍ତ ସାରା ଦେଶରେ ଆମ ସରକାର ଆଧୁନିକ ଭିତ୍ତିଭୂମିର ନିର୍ମାଣ କରୁଛନ୍ତି ।


    ଭାଇ ଓ ଭଉଣୀମାନେ , ଏହା ହେଉଛି ଆମ ସମସ୍ତଙ୍କର ଦାୟିତ୍ୱ କି ଆମ ପିଲା , ଆମର ଭବିଷ୍ୟତ ପିଢି ସେହି ଅସୁବିଧା ଭିତରେ ନ ରୁହନ୍ତୁ , ଯେଉଁଭଳି ଭାବେ ଆମେ ରହି ଆସିଥିଲେ । ଆମେ ପିଲାମାନଙ୍କ ପାଇଁ ପରମ୍ପରାଗତ ଭାବେ ଅସୁବିଧାର ବୋଝ ଲଦି ନ ଦେବା । ପ୍ରତ୍ୟେକ ବ୍ୟକ୍ତିଙ୍କ ଜୀବନ ସ୍ତରରେ ହେଉଥିବା ସଂସ୍କାର , ଦେଶର ସ୍ଥିତିରେ ପରିବର୍ତ୍ତନ ଆଣି ପାରିବ । ଆମକୁ ନିଜର ବର୍ତ୍ତମାନ , ଅତୀତର ସ୍ୱପ୍ନକୁ ପୂରଣ କରିବା ସହିତ ଭବିଷ୍ୟତର ପ୍ରସ୍ତୁତିରେ ମଧ୍ୟ ନିୟୋଜିତ କରିବାକୁ ହେବ । ଦେଶ ଭବିଷ୍ୟତ ପାଇଁ ଆଜିଠାରୁ ପ୍ରସ୍ତୁତ ହେବ , ସେତେବେଳେ ଆପଣମାନଙ୍କ ପିଲାମାନେ ସୁଖୀ ଜୀବନ ଅତିବାହିତ କରିବେ ।


    ଆପଣମାନଙ୍କ ଆଶୀର୍ବାଦ ଦ୍ୱାରା ନୂତନ ସରକାର ଗଠନ ହେବା ପରେ ଆମ ସରକାର ଯେଉଁ ନିଷ୍ପତ୍ତି ନେଲେ , ସେମାନେ ଭାରତବାସୀଙ୍କ ଭବିଷ୍ୟତକୁ ସୁଦୃଢ଼ କରିବେ , ସୁରକ୍ଷିତ କରିବେ ।


    ସାଥୀଗଣ , ଦେଶର ଜନତା ଯେଉଁ ଜନାଦେଶ ଦେଇଥିଲେ , ତାହାର ସମ୍ମାନ କରି ସଠିକ ଦିଗରେ ଅନେକ ମହତ୍ୱପୂର୍ଣ୍ଣ ନିଷ୍ପତ୍ତି ନିଆଯାଇଛି । ଏହି ସରକାରକୁ 100 ଦିନ ହେବାକୁ ଯାଉଛି । ଆଉ ଏହି 100 ଦିନରେ ହିଁ ଏଭଳି କାର୍ଯ୍ୟ ହୋଇଛି , ଯାହା ହେଉଛି ଅଦ୍ଭୁତପୂର୍ବ ଏବଂ ଐତିହାସିକ ମଧ୍ୟ । ଜଳ ଜୀବନ ମିଶନର ଶୁଭାରମ୍ଭ ହେଉ ଅବା ଦେଶର ପ୍ରତ୍ୟେକ କୃଷକଙ୍କୁ କିଷାନ-ସମ୍ମାନ ନିଧି ପରିସରକୁ ଆଣିବାର ନିଷ୍ପତି ହେଉ , ଆମର ମୁସଲମାନ ଭଉଣୀ-ଝିଅଙ୍କୁ ତିନି ତଲାକ ଭଳି ସଂକଟରୁ ମୁକ୍ତି ଦେଲାବାଲା ଆଇନ ହେଉ ଅବା ପିଲାମାନଙ୍କ ସୁରକ୍ଷା ସହିତ ଜଡ଼ିତ ଆଇନ ; ପ୍ରତ୍ୟେକ କ୍ଷେତ୍ରରେ ଦ୍ରୁତ ଗତିରେ କାର୍ଯ୍ୟ କରାଯାଉଛି ।


    କିନ୍ତୁ ସରକାରଙ୍କ ଏହି ନିଷ୍ପତ୍ତି ଆଉ ଏହି କାର୍ଯ୍ୟ ମଧ୍ୟରେ , ଆପଣଙ୍କ ସେବା ମଧ୍ୟରେ ମୁଁ ଆଉ ଏକ ସଂକଳ୍ପ ନେଇଛି । ଏହି ସଂକଳ୍ପ ହେଉଛି ଅଧିକରୁ ଅଧିକ ଲୋକଙ୍କୁ , ଅଧିକରୁ ଅଧିକ ଅବସରରେ ନିଜର ଦାୟିତ୍ୱ ପ୍ରତି ସତର୍କ କରାଇବା । ଜଣେ ଭାରତୀୟ ଗୋଟିଏ ସଂକଳ୍ପ । ଲୋକମାନ୍ୟ ତିଳକ ମହୋଦୟ କହିଥିଲେ , “ ସ୍ୱରାଜ୍ୟ ହେଉଛି ମୋର ଜନ୍ମସିଦ୍ଧ ଅଧିକାର ” । ସ୍ୱାଧୀନତାର 75 ବର୍ଷ ହେବାକୁ ଯାଉଛି , ଆମ ପାଇଁ ନୂତନ ମନ୍ତ୍ର ହେଉଛି – ‘ ସୁରାଜ୍ୟ ହେଉଛି ଆମ ଦେଶବାସୀଙ୍କର କର୍ତ୍ତବ୍ୟ । ’ ଜଣେ ଭାରତୀୟ - ଗୋଟିଏ ସଂକଳ୍ପ ସହିତ ମୁଁ ଆପଣମାନଙ୍କ ନିକଟରେ ପ୍ରାର୍ଥନା କରିବି ନିଜେ ସ୍ଥିର କରିଥିବା ସଂକଳ୍ପ... ଆପଣ ତ ନିଶ୍ଚୟ ଗୋଟିଏ ସଂକଳ୍ପ କରନ୍ତୁ , ଆଉ ଯେଉଁ ସଂକଳ୍ପ କରିବେ , ଦେଶ ହିତ ପାଇଁ କରନ୍ତୁ ଆଉ ସଂକଳ୍ପ ପୂରଣ କରିବା ବିଷୟରେ କେବେ ମଧ୍ୟ ପଛଘୁଂଚା ଦିଅନ୍ତୁ ନାହିଁ । ଆପଣମାନେ ମୁମ୍ବାଇର ହିତ ପାଇଁ , ମହାରାଷ୍ଟ୍ରର ହିତ ପାଇଁ ଯେଉଁ ସଂକଳ୍ପ ନେବାର ଅଛି ନିଅନ୍ତୁ ।


    ଏମିତି ଏକ ପ୍ରସ୍ତାବ ମୁଁ ଏବେ ଆପଣମାନଙ୍କୁ ଦେଇ ପାରିବି , ଆପଣମାନେ ମାନିବେ କି ? ସ୍ୱର ଟିକେ ଧୀର ହୋଇଗଲା । ମାନିବେ ? ପକ୍କା ମାନିବେ ? ସଂପୂର୍ଣ୍ଣ କରିବେ ? ଏକା ମଧ୍ୟ କରିବେ , ମିଳିମିଶି ମଧ୍ୟ କରିବେ ?


    ସାଥୀଗଣ , ଗଣପତି ବାପାଙ୍କ ବିଦାୟ ସମୟରେ ବହୁତଗୁଡ଼ିଏ ପ୍ଲାଷ୍ଟିକ ଏବଂ ଅନ୍ୟାନ୍ୟ ବର୍ଜ୍ୟବସ୍ତୁ ଆମ ସମୁଦ୍ରକୁ ଚାଲି ଯାଉଛି । ଏଥର ଆମକୁ ପ୍ରୟାସ କରିବାକୁ ହେବ କି ଏଭଳି ପଦାର୍ଥ ଯାହା ଜଳ ପ୍ରଦୂଷଣ ବୃଦ୍ଧି କରୁଛି , ତାକୁ ପାଣିରେ କେବେ ଭସାଇବା ନାହିଁ । ଏତିକି ହିଁ ନୁହେଁ , ବିସର୍ଜନ ପରେ ଆମେ ନିଜ ନିଜ ସ୍ତରରେ ସମୁଦ୍ର ସହିତ ମଧୁର ଜଳ ଥିବା ପାଣିର ଅନ୍ୟାନ୍ୟ ଉତ୍ସକୁ ପ୍ଲାଷ୍ଟିକମୁକ୍ତ କରିବାରେ ଯୋଡ଼ି ହେବା । ଆପଣ ଏହି କାର୍ଯ୍ୟ କରିବେ ? ଟିକେ ପଛଆଡ଼ୁ ସ୍ୱର ଆସୁ , କରିବେ ? ପକ୍କା କରିବେ ? ମୋର ସଂପୂର୍ଣ୍ଣ ବିଶ୍ୱାସ ରହିଛି କି ଆପଣ ଏହି ଉତ୍ସାହ ସମଗ୍ର ଦେଶକୁ ପ୍ଲାଷ୍ଟିକ ମୁକ୍ତ କରିବାରେ ବହୁତ ବଡ଼ ଭୂମିକା ତୁଲାଇବ ।


    ଆଉ ଥରେ ପୁଣି ଆପଣ ସମସ୍ତଙ୍କୁ ବିକାଶର ସମସ୍ତ ପ୍ରକଳ୍ପ ପାଇଁ ଅନେକ ଅନେକ ଶୁଭେଚ୍ଛା । ବହୁତ-ବହୁତ ଅଭିନନ୍ଦନ । ଉତ୍ସବ ସମୟରେ ସମସ୍ତ ବ୍ୟସ୍ତତା ସତ୍ୱେ ଆପଣମାନେ ଏଠାକୁ ଆସିଲେ , ଏଥିପାଇଁ ମୁଁ ହୃଦୟର ସହିତ ଆପଣମାନଙ୍କ ନିକଟରେ କୃତଜ୍ଞତା ଜ୍ଞାପନ କରୁଛି ।


    ଜୟ ମୁମ୍ବାଇ , ଜୟ ମହାରାଷ୍ଟ୍ର ।


    ଭାରତ ମାତା କୀ ଜୟ ।


    ଭାରତ ମାତା କୀ ଜୟ ।


    ଭାରତ ମାତା କୀ ଜୟ ।


    ବହୁତ-ବହୁତ ଧନ୍ୟବାଦ ।


    **********


    

    
    (Release ID: 1584804) Visitor Counter : 16