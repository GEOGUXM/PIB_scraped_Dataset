      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜାତୀୟ ପଶୁ ରୋଗ ନିୟନ୍ତ୍ରଣ ଓ କୃତ୍ରିମ ଗର୍ଭଧାରଣ କାର୍ଯ୍ୟକ୍ରମର ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      • 12,652 କୋଟି ଟଙ୍କାର କେନ୍ଦ୍ରୀୟ ଯୋଜନାରେ 60 କୋଟି ଗୃହପାଳିତ ପଶୁଙ୍କର ହେବ ଟିକାକରଣ
      • ଦେଶର ସମସ୍ତ 687 କୃଷି ବିଜ୍ଞାନ କେନ୍ଦ୍ରରେ ଜାତୀୟ କୃତ୍ରିମ ଗର୍ଭଧାରଣ କାର୍ଯ୍ୟକ୍ରମ ଉଦ୍ଘାଟିତ
      Posted On: 11 SEP 2019 6:40PM by PIB Bhubaneshwar


    ଦେଶରେ ପଶୁସମ୍ପଦଙ୍କ ମଧ୍ୟରେ ପାଦ ଓ ମୁଖ ରୋଗ (ଏଫଏମଡି) ଓ ବ୍ରୁସେଲୋସିସ ଦୂରୀକରଣ ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ମଥୁରାଠାରେ ଜାତୀୟ ପଶୁ ରୋଗ ନିୟନ୍ତ୍ରଣ କାର୍ଯ୍ୟକ୍ରମ (ଏନଏସିଡିପି)ର ଶୁଭାରମ୍ଭ କରିଛନ୍ତି ।


    ଏହି ଦୁଇଟି ରୋଗର ପ୍ରଶମନ ପାଇଁ କେନ୍ଦ୍ର ସରକାରଙ୍କ ଦ୍ୱାରା ପ୍ରାୟୋଜିତ 12 , 652 କୋଟି ଟଙ୍କାର ଏହି କାର୍ଯ୍ୟକ୍ରମ ମାଧ୍ୟମରେ 60 କୋଟି ଗୃହପାଳିତ ପଶୁଙ୍କର ଟିକାକରଣ କରାଯିବ ।


    ପ୍ରଧାନମନ୍ତ୍ରୀ ଏହି ଅବସରରେ ଟିକାକରଣ ଓ ରୋଗ ପରିଚାଳନା , କୃତ୍ରିମ ଗର୍ଭଧାରଣ ଏବଂ ଉତ୍ପାଦକତାକୁ ନେଇ ଦେଶର ସମସ୍ତ 687 ଜିଲ୍ଲାର କୃଷି ବିଜ୍ଞାନ କେନ୍ଦ୍ର (କେଭିକେଏସ)ରେ ଜାତୀୟ କୃତ୍ରିମ ଗର୍ଭଧାରଣ କାର୍ଯ୍ୟକ୍ରମ ଏବଂ ଦେଶବ୍ୟାପୀ କର୍ମଶାଳାର ଶୁଭାରମ୍ଭ କରିଥିଲେ ।


    “ ଏକ ବୃହତ ଜନସମାବେଶକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଲେ , “ ପରିବେଶ ଓ ପଶୁ ସମ୍ପଦ ସବୁବେଳେ ଭାରତର ଅର୍ଥନୈତିକ ଚିନ୍ତାଧାରା ଏବଂ ଦର୍ଶନର ମୂଳ ଭିତି । ସ୍ୱଚ୍ଛ ଭାରତ ହେଉ କିମ୍ବା ଜଳ ଜୀବନ ମିଶନ ହେଉ ବା କୃଷି ଏବଂ ପଶୁ ପାଳନ ହେଉ ଆମେ ସବୁବେଳେ ପ୍ରକୃତି ଓ ଅର୍ଥବ୍ୟବସ୍ଥା ମଧ୍ୟରେ ସନ୍ତୁଳନ ରକ୍ଷା କରିବା ପାଇଁ ଚେଷ୍ଟା କରିଥାଉ । ଏହାହିଁ ଆମକୁ ଏକ ଶକ୍ତିଶାଳୀ ଓ ନୂତନ ଭାରତ ନିର୍ମାଣ କରିବାରେ ସମର୍ଥ କରିଥାଏ । ”


    ଦେଶରେ ଏକକ ପ୍ଲାଷ୍ଟିକର ବ୍ୟବହାରକୁ ହ୍ରାସ ଦିଗରେ ଗୁରୁତ୍ୱ ପ୍ରଦାନ କରି ପ୍ରଧାନମନ୍ତ୍ରୀ ମଧ୍ୟ ଏହି ଅବସରରେ ସ୍ୱଚ୍ଛତା ହି ସେବା କାର୍ଯ୍ୟକ୍ରମର ଶୁଭାରମ୍ଭ କରିଥିଲେ ।


    “ ଚଳିତ ବର୍ଷ ଅକ୍ଟୋବର 2 ତାରିଖ ସୁଦ୍ଧା ଆମର ଗୃହ , କାର୍ଯ୍ୟାଳୟ ଓ କାର୍ଯ୍ୟ ପରିସର ଯେପରି ଭାବେ ଏକକ ପ୍ଲାଷ୍ଟିକ ବ୍ୟବହାରରୁ ମୁକ୍ତ ହେବ ସେ ନେଇ ଆମେ ପ୍ରୟାସ କରିବା ଉଚିତ । ”


    “ ଏକକ ପ୍ଲାଷ୍ଟିକ ବ୍ୟବହାର ବନ୍ଦ ପାଇଁ ଏହି ଅଭିଯାନରେ ସମସ୍ତ ବ୍ୟକ୍ତିବିଶେଷ ସାମିଲ ହେବା ପାଇଁ ମୁଁ ସମସ୍ତ ସ୍ୱୟଂ ସହାୟକ ଗୋଷ୍ଠୀ , ନାଗରିକ ସମାଜ , ବେସରକାରୀ ଅନୁଷ୍ଠାନ , ମହିଳା ଓ ଯୁବ ସଙ୍ଗଠନ , ପ୍ରତ୍ୟେକ କଲେଜ , ସ୍କୁଲ , ସମସ୍ତ ସରକାରୀ ଓ ଘରୋଇ ଅନୁଷ୍ଠାନ ଏବଂ ପ୍ରତ୍ୟେକ ବ୍ୟକ୍ତି ବିଶେଷଙ୍କୁ ଅନୁରୋଧ କରୁଛି । ”


    “ ଆମକୁ ପଲିଥିନ ବ୍ୟାଗର ଶସ୍ତା ଏବଂ ସହଜ ବିକଳ୍ପର ସନ୍ଧାନ କରିବାକୁ ପଡିବ । ଆମ ଷ୍ଟାର୍ଟ-ଅପ ମାଧ୍ୟମରେ ଅନେକ ସମାଧାନ ମିଳିପାରିବ । ”


    ପ୍ରଧାନମନ୍ତ୍ରୀ ମଧ୍ୟ ପଶୁସମ୍ପଦ ସ୍ୱାସ୍ଥ୍ୟ , ପୋଷଣ ଓ ଗୋପାଳନ ସମ୍ବନ୍ଧୀୟ ଆହୁରି ଅନେକ କାର୍ଯ୍ୟକ୍ରମର ଶୁଭାରମ୍ଭ କରିଥିଲେ ।


    “ କୃଷକଙ୍କ ଆୟ ବୃଦ୍ଧି କରିବାରେ ପଶୁପାଳନ ଓ ଅନ୍ୟାନ୍ୟ ଅନୁସଙ୍ଗିକ କାର୍ଯ୍ୟକଳାପର ବଡ ଭୂମିକା ରହିଛି । ପଶୁପାଳନ , ମତ୍ସ୍ୟଚାଷ , ମହୁଚାଷ ଆଦିରେ ନିବେଶ କରିବା ଦ୍ୱାରା ଅଧିକ ଲାଭ ମିଳିଥାଏ । ”


    “ ଗତ ପାଞ୍ଚ ବର୍ଷ ମଧ୍ୟରେ କୃଷି ଓ ଆନୁସଙ୍ଗିକ କାର୍ଯ୍ୟରେ ଏକ ନୂତନ ଦୃଷ୍ଟିକୋଣ ଗ୍ରହଣ କରିବା ଦ୍ୱାରା ଆମେ ଆଗକୁ ବଢ଼ିଛୁ । ପଶୁସମ୍ପଦ , ଦୁଗ୍ଧଜାତ ଉତ୍ପାଦର ଗୁଣାତ୍ମକ ମାନରେ ଉନ୍ନତି ଏବଂ ଏଥିରେ ବିବିଧତା ଆଣିବା ପାଇଁ ଆମେ ଆବଶ୍ୟକ ପଦକ୍ଷେପ ଗ୍ରହଣ କରିଛୁ । ”


    “ ପଶୁସମ୍ପଦ ପାଇଁ ନିୟମିତ ଭାବେ ପୃଷ୍ଟିକର ଓ ସବୁଜ ଖାଦ୍ୟ ଯୋଗାଣ ପାଇଁ ଆମକୁ ପ୍ରକୃଷ୍ଟ ସମାଧାନ ଖୋଜିବାକୁ ପଡିବ ।


    “ ଭାରତରେ ଦୁଗ୍ଧଜାତ କ୍ଷେତ୍ରକୁ ସମ୍ପ୍ରସାରିତ କରିବା ପାଇଁ ନବୋନ୍ମେଷ ଓ ନୂତନ ପ୍ରଯୁକ୍ତି ବିଦ୍ୟା ହେଉଛି ସମୟର ଆହ୍ୱାନ । ଆମେ “ ଷ୍ଟାର୍ଟ-ଅପ ବ୍ରାଣ୍ଡ ଆହ୍ୱାନ ” ଆରମ୍ଭ କରିଛୁ ଯେପରିକି ଏହି ନବୋନ୍ମେଷ ଆମ ଗ୍ରାମାଂଚଳରୁ ଆସିପାରିବ । ”


    “ ମୁଁ ମୋର ଯୁବ ବନ୍ଧୁମାନଙ୍କୁ ଆଶ୍ୱାସନା ଦେବାକୁ ଚାହେଁ ଯେ , ସେମାନଙ୍କୁ ଆଗକୁ ନେବା ପାଇଁ ଓ ସେମାନଙ୍କ ପାଇଁ ଉପଯୁକ୍ତ ନିବେଶର ଅନ୍ୱେଷଣ କରିବା ପାଇଁ ସେମାନଙ୍କ ଉପାୟଗୁଡ଼ିକୁ ଗୁରୁତ୍ୱର ସହ ବିଚାର କରାଯିବ । ଏହାଫଳରେ ନିଯୁକ୍ତିର ନୂତନ ସୁଯୋଗ ସୃଷ୍ଟିହେବ । ”


    **********


    

    
    (Release ID: 1584767) Visitor Counter : 24