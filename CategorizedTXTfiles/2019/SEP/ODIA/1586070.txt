      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମିଳିତ ଜାତିସଂଘ ସାଧାରଣ ପରିଷଦର 74ତମ ଅଧିବେଶନରେ ଜଳବାୟୁ ପଦକ୍ଷେପ ଶିଖର ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ବିବୃତ୍ତି
      Posted On: 23 SEP 2019 7:01PM by PIB Bhubaneshwar


    ନମସ୍ତେ!


    ମହାମହୀମଗଣ ,


    ମୁଁ ବିଶ୍ଵ ଜଳବାୟୁ ଶିଖର ସମ୍ମିଳନୀର ଆୟୋଜନ ଲାଗି ମିଳିତ ଜାତିସଂଘ ମହାସଚିବଙ୍କୁ ହୃଦୟରୁ ବହୁତ ବହୁତ ଧନ୍ୟବାଦ ଜଣାଉଛି ।


    ଗତବର୍ଷ ଚାମ୍ପିଅନ ଅଫ ଦ ଆର୍ଥ ପୁରସ୍କାର ମିଳିବା ପରେ ମିଳିତ ଜାତିସଂଘରେ ଏହା ହେଉଛି ମୋର ପ୍ରଥମ ଅଭିଭାଷଣ । ଏହା ମଧ୍ୟ ଏକ ସୁଖଦ ସଂଯୋଗ ଯେ ନ୍ୟୁୟର୍କ ଗସ୍ତରେ ମୋର ପ୍ରଥମ ସଭା ଜଳବାୟୁ ପରିବର୍ତ୍ତନ ବିଷୟ ଉପରେ ହେଉଛି ।


    ମହାମହିମଗଣ ,


    ଜଳବାୟୁ ପରିବର୍ତ୍ତନକୁ ନେଇ ବିଶ୍ୱବ୍ୟାପୀ ଅନେକ ପ୍ରୟାସ କରାଯାଉଛି । କିନ୍ତୁ ଆମକୁ ଏକଥା ସ୍ୱୀକାର କରିବାକୁ ହେବ ଯେ ଏହି ଗମ୍ଭୀର ଆହ୍ୱାନର ମୁକାବିଲା କରିବା ଲାଗି ସେତିକି କାମ କରାଯାଉନାହିଁ , ଯେତିକି କରିବାର ଅତ୍ୟନ୍ତ ଆବଶ୍ୟକତା ରହିଛି ।


    ଆଜି ବିସ୍ତୃତ ଆଭିମୁଖ୍ୟ ଜରୁରି , ଯେଉଁଥିରେ ଶିକ୍ଷା , ମୂଲ୍ୟବୋଧ ଏବଂ ଜୀବନଶୈଳୀ ଠାରୁ ଆରମ୍ଭ କରି ବିକାଶମୂଳକ ବିଚାର ମଧ୍ୟ ସାମିଲ ରହିଥିବ । ଆଜି ଅଭ୍ୟାସଗତ ପରିବର୍ତ୍ତନର ଆବଶ୍ୟକତା ରହିଛି , ଏଥିପାଇଁ ଏକ ଜନ ଆନ୍ଦୋଳନ ମଧ୍ୟ ଜରୁରି । ପ୍ରକୃତିକୁ ସମ୍ମାନ ଦେବା ଏବଂ ପ୍ରାକୃତିକ ସମ୍ପଦର ସଂରକ୍ଷଣ , ଏହା ହିଁ ଆମର ପରମ୍ପରା । ଏହା ହିଁ ବର୍ତ୍ତମାନ ଆମ ପ୍ରୟାସର ଅଂଶବିଶେଷ ପାଲଟିଛି । ଲୋଭ ନୁହେଁ ବରଂ ଆବଶ୍ୟକତା ଆମର ମୌଳିକ ସିଦ୍ଧାନ୍ତ । ତେଣୁ ସେଥିପାଇଁ ଆଜି ଭାରତ ଏହି ବିଷୟ ଉପରେ କେବଳ ଆଲୋଚନା କରିବାକୁ ନୁହେଁ ବରଂ ଏକ ବ୍ୟବହାରିକ ଦୃଷ୍ଟିକୋଣ ଏବଂ କାର୍ଯ୍ୟଖସଡ଼ାକୁ ନେଇ ଆସିଛି । ଆମେ ବିଶ୍ୱାସ କରୁ ଯେ ଗୋଟିଏ କାର୍ଯ୍ୟ ହଜାରେ ପ୍ରଚାର ଠାରୁ ମୂଲ୍ୟବାନ ।


    ଭାରତରେ ଆମେ ଇନ୍ଧନ ମିଶ୍ରଣରେ ଅଣଜୀବାଶ୍ମ ଇନ୍ଧନ ଭାଗକୁ ବୃଦ୍ଧି କରୁଛୁ । ଆମେ 2022 ସୁଦ୍ଧା ଅକ୍ଷୟ ଶକ୍ତିରେ ନିଜର କ୍ଷମତାକୁ 175 ଜିଗାୱାଟ ପର୍ଯ୍ୟନ୍ତ ବୃଦ୍ଧି କରିବାକୁ ଯାଉଛୁ । ଆଗକୁ ଆମେ ଏହାକୁ 450 ଜିଗାୱାଟ ପର୍ଯ୍ୟନ୍ତ ବୃଦ୍ଧି କରିବା ଲାଗି ସଂକଳ୍ପବଦ୍ଧ । ଆମେ ଆମ ପରିବର୍ତ୍ତନ କ୍ଷେତ୍ରରେ ଇ-ମୋବିଲିଟିକୁ ପ୍ରୋତ୍ସାହନ ଦେଉଛୁ । ଆମେ ପେଟ୍ରୋଲ ଏବଂ ଡିଜେଲରେ ଜୈବଇନ୍ଧନର ମିଶ୍ରଣକୁ ବ୍ୟାପକ ମାତ୍ରାରେ ବଢ଼ାଇବାକୁ ଯାଉଛୁ ।


    ଆମେ 15 କୋଟି ପରିବାରକୁ ସ୍ୱଚ୍ଛ ରୋଷେଇ ଗ୍ୟାସ ସଂଯୋଗ ଦେଇଛୁ । ଆମେ ଜଳ ସଂରକ୍ଷଣ , ବର୍ଷା ଜଳ ପରିଚାଳନା ଏବଂ ଜଳ ସମ୍ପଦ ବିକାଶ ଲାଗି ମିଶନ ଜଳ ଜୀବନ ଆରମ୍ଭ କରିଛୁ । ଆହୁରି ଆସନ୍ତା କିଛି ବର୍ଷ ମଧ୍ୟରେ ଏହା ଉପରେ ପାଖାପାଖି 5 ହଜାର କୋଟି ଟଙ୍କା ଖର୍ଚ୍ଚ କରିବାକୁ ଆମର ଯୋଜନା ରହିଛି ।


    ମହାମହିମଗଣ ,


    ଅନ୍ତର୍ଜାତୀୟ ମଞ୍ଚ କଥା କହିଲେ ପାଖାପାଖି 80ଟି ଦେଶ ଆମର ଅନ୍ତର୍ଜାତୀୟ ସୌର ମେଣ୍ଟ ପ୍ରୟାସ ସହିତ ଯୋଡ଼ି ହୋଇଛନ୍ତି । ମୁଁ ଆନନ୍ଦିତ ଯେ ଭାରତ ଏବଂ ସ୍ୱିଡେନ ଅନ୍ୟ ଭାଗୀଦାରମାନଙ୍କ ସହ ମିଶି ଶିଳ୍ପ ପରିବର୍ତ୍ତନ କ୍ଷେତ୍ରରେ ନେତୃତ୍ୱ ଗୋଷ୍ଠୀର ଆରମ୍ଭ କରୁଛନ୍ତି । ବିଭିନ୍ନ ସରକାରୀ ଏବଂ ଘରୋଇ କ୍ଷେତ୍ରକୁ ସାଥୀରେ ନେଇ ଶିଳ୍ପ ପାଇଁ କମ ଅଙ୍ଗାରକ ନିଗର୍ମନ ମାର୍ଗ ପ୍ରସ୍ତୁତ କରିବାରେ ଏହି ପ୍ରୟାସ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବ ।


    ପ୍ରାକୃତିକ ବିପର୍ଯ୍ୟୟ ମୁକାବିଲା କରିବାରେ ବୈଶ୍ୱିକ ଭିତ୍ତିଭୂମି ସମର୍ଥ ହୋଇପାରିବ , ସେଥିପାଇଁ ଭାରତ ବିପର୍ଯ୍ୟୟ ନିରୋଧୀ ଭିତ୍ତିଭୂମି ମେଣ୍ଟର ଆରମ୍ଭ କରୁଛି । ମୁଁ ସମସ୍ତ ସଦସ୍ୟ ରାଷ୍ଟ୍ରକୁ ଏହା ସହିତ ଯୋଡ଼ିହେବା ଲାଗି ନିମନ୍ତ୍ରଣ କରିବାକୁ ଚାହୁଁଛି ।


    ଚଳିତ ବର୍ଷ ଭାରତର ସ୍ୱାଧୀନତା ଦିବସ ଅଗଷ୍ଟ 15 ତାରିଖରେ ଆମେ ଥରେ ବ୍ୟବହାରଯୋଗ୍ୟ ପ୍ଲାଷ୍ଟିକରୁ ମୁକ୍ତି ଲାଗି ଜନ ଆନ୍ଦୋଳନର ଆହ୍ୱାନ କରିଥିଲୁ । ମୁଁ ଆଶା କରୁଛି ଯେ ଏହାଦ୍ୱାରା ବିଶ୍ୱସ୍ତରରେ ଥରେ ବ୍ୟବହୃତ ପ୍ଲାଷ୍ଟିକ ବର୍ଜନ ପାଇଁ ସଚେତନତା ଆହୁରି ବୃଦ୍ଧି ପାଇବ ।


    ମହାମହିମଗଣ ,


    ମୁଁ ଖୁସିର ସହ ଆପଣମାନଙ୍କୁ ଏହି ସୂଚନା ଦେଉଛି ଯେ ମିଳିତ ଜାତିସଂଘର ଏହି ଅଟ୍ଟାଳିକାରେ ଆସନ୍ତାକାଲି ଆମେ ଭାରତ ଦ୍ୱାରା ଲଗାଯାଇଥିବା ସୋଲାର ପ୍ୟାନେଲର ଉଦଘାଟନ କରିବୁ । କଥାବାର୍ତ୍ତା କରିବାର ସମୟ ଚାଲିଯାଇଛି ; ବର୍ତ୍ତମାନ ବିଶ୍ୱ ପାଇଁ କାମ କରିବାର ସମୟ ଆସିଛି ।


    ଧନ୍ୟବାଦ , ବହୁତ ବହୁତ ଧନ୍ୟବାଦ ।


    **********

    
    
    (Release ID: 1586070) Visitor Counter : 21