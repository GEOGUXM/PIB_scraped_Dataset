      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମଥୁରାରେ ଜାତୀୟ ପ୍ରାଣୀ ରୋଗ ନିୟନ୍ତ୍ରଣ କାର୍ଯ୍ୟକ୍ରମର ଶୁଭାରମ୍ଭ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 11 SEP 2019 6:34PM by PIB Bhubaneshwar


    ଭଗବାନ ଶ୍ରୀକୃଷ୍ଣ ଓ ତାଙ୍କ ଆହ୍ଲାଦିନୀ ଶକ୍ତି ଶ୍ରୀରାଧାଙ୍କ ଜନ୍ମର ସାକ୍ଷୀ ପବିତ୍ର ବ୍ରଜଭୂମିର ପବିତ୍ର ମାଟିକୁ ପ୍ରଣାମ କରୁଛି । ଏଠାକୁ ଆସିଥିବା ସମସ୍ତ ବ୍ରଜବାସୀଙ୍କୁ ମୋର ରାଧେ ରାଧେ ।


    ବିଶାଳ ସଂଖ୍ୟାରେ ଆସିଥିବା ମୋର ପ୍ରିୟ କୃଷକ ଭାଇ - ଭଉଣୀ , ପଶୁପାଳକ ଭାଇ-ଭଉଣୀ ଆପଣ ସମସ୍ତଙ୍କୁ ପୁଣି ଥରେ ରାଧେ ରାଧେ ।


    ନୂଆ ଜନାଦେଶ ପରେ କାହ୍ନାଙ୍କ ନଗରୀକୁ ପ୍ରଥମ ଥର ଆସିବାର ସୌଭାଗ୍ୟ ମିଳିଛି । ମଥୁରା ଓ ସଂପୂର୍ଣ୍ଣ ଉତ୍ତର ପ୍ରଦେଶରୁ ଆଶୀର୍ବାଦ ପୁଣି ଥରେ ମୋତେ ଓ ମୋର ସମସ୍ତ ସାଥୀଙ୍କୁ ମିଳିଛି । ଏଥିପାଇଁ , ଆପଣଙ୍କ ସହଯୋଗ ପାଇଁ , ଦେଶ ହିତରେ ନିର୍ଣ୍ଣୟ କରିବା ପାଇଁ ମୁଁ ଆପଣଙ୍କ ସମ୍ମୁଖରେ ଆଜି ଏହି ବ୍ରଜ ଭୂମିରେ ମୁଣ୍ଡ ନୁଆଁଉଛି , ଆପଣଙ୍କୁ କୃତଜ୍ଞତା ଜଣାଉଛି । ଆପଣମାନଙ୍କ ଆଦେଶ ମୁତାବକ ବିଗତ ଶହେ ଦିନରେ ଆମେମାନେ ଅଭୂତପୂର୍ବ କାମ କରି ଦେଖାଇଛୁ । ମୋର ବିଶ୍ୱାସ ଦେଶର ବିକାଶ ପାଇଁ ଆପଣଙ୍କ ସମର୍ଥନ ଓ ସହଯୋଗ ନିରନ୍ତର ମିଳିବ ।


    ବନ୍ଧୁଗଣ , ବ୍ରଜଭୂମି ସବୁବେଳେ ସାରା ଦେଶକୁ , ବିଶ୍ୱକୁ , ମାନବତାକୁ , ଜୀବନକୁ ପ୍ରେରିତ କରିଛି । ଆଜି ସାରା ବିଶ୍ୱ ପରିବେଶ ସଂରକ୍ଷଣ ପାଇଁ ଗଛଲତାକୁ ବଞ୍ଚାଇବା ପାଇଁ ସାରା ଦୁନିଆରେ ରୋଲ୍ ମଡେଲ ଖୋଜୁଛି , ହେଲେ ଭାରତ ପାଖରେ ଭଗବାନ ଶ୍ରୀକୃଷ୍ଣଙ୍କ ଭଳି ପ୍ରେରଣା ସ୍ରୋତ ସବୁବେଳେ ରହିଛି ଯାହାର କଳ୍ପନା ପରିବେଶ ପ୍ରେମ ବିନା ଅଧୁରା ।


    ଆପଣ ଟିକେ ଭାବନ୍ତୁ , କାଳିନ୍ଦୀ , ଯାହାକୁ ଆମେ ଯମୁନା ବୋଲି କହୁଛୁ , ବୈଜୟନ୍ତୀ ମାଳା , ମୟୂର ଚନ୍ଦ୍ରିକା , ବାଉଁଶର ବଇଁଶୀ , କଦମ୍ବର ଛାଇ ଓ ସବୁଜ ଘାସ ଚରୁଥିବା ତାଙ୍କ ଧେନୁ , କ ’ ଣ ଏହା ବିନା ଶ୍ରୀକୃଷ୍ଣଙ୍କ ଚିତ୍ର ସଂପୂର୍ଣ୍ଣ ହୋଇପାରିବ । ହୋଇପାରିବ କି ? କଣ ଦୁଧ , ଦହି , ଲହୁଣୀ ବିନା ବାଳଗୋପାଳଙ୍କ କଳ୍ପନା କେହି କରିପାରିବ ? କରିପାରିବ କି ?


    ବନ୍ଧୁଗଣ ପ୍ରକୃତି , ପରିବେଶ ଓ ପଶୁଧନ ବିନା ଆମ ଆରାଧ୍ୟ ଯେତିକି ଅଧୁରା ଦେଖାଯିବେ ସେତିକି ଅଧୁରାପଣ ଭାରତରେ ବି ଦେଖାଯିବ ।


    ପରିବେଶ ଓ ପଶୁଧନ ସବୁବେଳେ ଭାରତର ଆର୍ଥିକ ଚିନ୍ତନର ଖୁବ ଗୁରୁତ୍ୱପୂର୍ଣ୍ଣ ଅଙ୍ଗ ରହି ଆସିଛି । ଏଥିପାଇଁ ସ୍ୱଚ୍ଛ ଭାରତ ହେଉ କି ଜଳଜୀବନ ମିଶନ ହେଉ କିମ୍ବା କୃଷି ଓ ପଶୁପାଳନକୁ ପ୍ରୋତ୍ସାହନ , ପ୍ରକୃତି ଓ ଆର୍ଥିକ ବିକାଶ ମଧ୍ୟରେ ସନ୍ତୁଳନ ବଜାୟ ରଖି ସଶକ୍ତ ଓ ନୂଆ ଭାରତ ନିର୍ମାଣ ଦିଗରେ ଆଗକୁ ବଢୁଛି ।


    ଭାଇ ଓ ଭଉଣୀମାନେ ଏହି ଚିନ୍ତନକୁ ଆଗକୁ ବଢ଼ାଇବାକୁ ଯାଇ ଆଜି ଆମେ ଏଠାରେ ଅନେକ ବଡ଼ ସଂକଳ୍ପ ନେଇଛୁ । ଆଉ ମୁଁ ଭାବୁଛି ଦେଶର କୋଟି କୋଟି ପଶୁଙ୍କ ପାଇଁ , ପରିବେଶ ପାଇଁ , ପର୍ଯ୍ୟଟନ ପାଇଁ ଏଭଳି କାର୍ଯ୍ୟକ୍ରମ ଆରମ୍ଭ କରିବା ପାଇଁ ବ୍ରଜଭୂମିଠାରୁ ଭଲ ସ୍ଥାନ ଭାରତରେ ଆଉ ନଥିବ ।


    କିଛି ସମୟ ପୂର୍ବରୁ ସ୍ୱଚ୍ଛତା ହିଁ ସେବା ଅଭିଯାନ ଆରମ୍ଭ ହୋଇଛି । National Animal Disease କଣ୍ଟ୍ରୋଲ ପ୍ରୋଗ୍ରାମ ମଧ୍ୟ ଲଞ୍ଚ ହୋଇଛି । ପଶୁମାନଙ୍କ ସ୍ୱାସ୍ଥ୍ୟ , ସମ୍ବର୍ଦ୍ଧନ , ପୋଷଣ ଓ ଡାଏରୀ ଉଦ୍ୟୋଗ ସହ ଜଡ଼ିତ କିଛି ଅନ୍ୟ ଯୋଜନା ମଧ୍ୟ ଆରମ୍ଭ ହୋଇଛି ।


    ଏହା ବ୍ୟତୀତ , ମଥୁରାର ଭିତ୍ତିଭୂମି ଓ ପର୍ଯ୍ୟଟନ ସହ ଜଡ଼ିତ କିଛି ପ୍ରକଳ୍ପର ଶିଳାନ୍ୟାସ ଓ ଉଦ୍ଘାଟନ ମଧ୍ୟ ଆଜି ହୋଇଛି । ଏସବୁ ଯୋଜନା , ପରିଯୋଜନା ପାଇଁ ଆପଣଙ୍କୁ ଅନେକ ଶୁଭକାମନା ଓ ବହୁତ ଅଭିନନ୍ଦନ । ଆଉ ମୋ ପାଇଁ ପ୍ରସନ୍ନତାର ବିଷୟ ହେଲା କି ଆଜି ଭାରତର ସମସ୍ତ କୃଷି ବିଜ୍ଞାନ କେନ୍ଦ୍ରରେ ସେସବୁ କ୍ଷେତ୍ରର ହଜାର ହଜାର କୃଷକ ଗୋଟିଏ ଗୋଟିଏ କେନ୍ଦ୍ରରେ ଏକାଠି ହୋଇ ଏହି ଦୃଶ୍ୟ ଦେଖୁଛନ୍ତି । କୋଟି କୋଟି କୃଷକ ଓ ପଶୁପାଳକ ଆଜି ବ୍ରଜଭୂମି ସହିତ ଟେକ୍ନୋଲୋଜି ମାଧ୍ୟମରେ ସିଧାସଳଖ ଯୋଡ଼ି ହୋଇଛନ୍ତି । ସେମାନଙ୍କୁ ମଧ୍ୟ ପ୍ରଣାମ କରୁଛି । ସେମାନଙ୍କୁ ମଧ୍ୟ ଶୁଭକାମନା ଜଣାଉଛି ।


    ବନ୍ଧୁଗଣ , ଆଉ କିଛି ଦିନ ପରେ ଆମ ଦେଶ ମହାତ୍ମା ଗାନ୍ଧିଙ୍କ 150ତମ ଜୟନ୍ତୀ ପାଳନ କରିବ । ମହାତ୍ମା ଗାନ୍ଧିଙ୍କର ପ୍ରକୃତି ପ୍ରତି , ସ୍ୱଚ୍ଛତା ପ୍ରତି ଥିବା ଆଗ୍ରହରୁ ଶିଖି ନିଜ ଜୀବନରେ ପ୍ରୟୋଗ କରିବା ସମସ୍ତ ଭାରତୀୟଙ୍କ ଦାୟିତ୍ୱ । ଆଉ ତାଙ୍କୁ ଏହା ହିଁ ସର୍ବୋତ୍ତମ ଶ୍ରଦ୍ଧାଞ୍ଜଳି ହେବ । ମହାତ୍ମା ଗାନ୍ଧି 150 , ଏହା ଏହି ପ୍ରେରଣାର ବର୍ଷ , ସ୍ୱଚ୍ଛତା ହିଁ ସେବା ପଛରେ ଏହି ଭାବନା ଜଡ଼ିତ ହୋଇ ରହିଛି । ଆଜିଠାରୁ ଆରମ୍ଭ ହେଉଥିବା ଏହି ଅଭିଯାନକୁ ଏଥର ବିଶେଷ ଭାବରେ ପ୍ଲାଷ୍ଟିକ ଆବର୍ଜନାରୁ ମୁକ୍ତି ପାଇଁ ସମର୍ପିତ କରାଯାଇଛି । ଭାଇ ଓ ଭଉଣୀମାନେ ପ୍ଲାଷ୍ଟିକରୁ ହେଉଥିବା ସମସ୍ୟା ସମୟ ସହିତ ଗମ୍ଭୀର ହେବାରେ ଲାଗିଛି । ଆପଣ ବ୍ରଜବାସୀମାନେ ଭଲ ଭାବରେ ଜାଣିଥିବେ କେମିତି ପ୍ଲାଷ୍ଟିକ ପଶୁମାନଙ୍କ ମୃତ୍ୟୁର କାରଣ ପାଲଟୁଛି । ସେହିଭଳି ନଦୀ , ହ୍ରଦ , ପୋଖରୀରୁ ରହୁଥିବା ପ୍ରାଣୀ ସେଠାକାର ମାଛ ପ୍ଲାଷ୍ଟିକ ଖାଇବା ପରେ ବଞ୍ଚିବା କଷ୍ଟକର । ସେଥିପାଇଁ ଏବେ ଆମକୁ ସିଙ୍ଗଲ୍ ୟୁଜ୍ ପ୍ଲାଷ୍ଟିକ୍ ମାନେ ଏଭଳି ପ୍ଲାଷ୍ଟିକ ଯାହାକୁ ଥରେ ବ୍ୟବହାର କରି ଆମେ ଫିଙ୍ଗି ଦେଉ ସେଥିରୁ ମୁକ୍ତି ପାଇବାକୁ ହିଁ ହେବ । ଆମକୁ ଚେଷ୍ଟା କରିବାକୁ ହେବ ଯେ ଏ ବର୍ଷ ଅକ୍ଟୋବର 2 ସୁଦ୍ଧା ନିଜ ଘର , ଅଫିସ ଓ ନିଜ କାର୍ଯ୍ୟକ୍ଷେତ୍ରକୁ ସିଙ୍ଗଲ୍ ୟୁଜ୍ ପ୍ଲାଷ୍ଟିକ୍ ମୁକ୍ତ କରିବା ।


    ମୁଁ ସାରା ଦେଶରେ , ଗାଁ – ଗାଁରେ କାମ କରୁଥିବା ପ୍ରତି ସେଲ୍ଫ ହେଲ୍ପ ଗ୍ରୁପ , ସିଭିଲ୍ ସୋସାଇଟି , ସାମାଜିକ ସଙ୍ଗଠନ , ଯୁବ ମଣ୍ଡଳ , ମହିଳା ମଣ୍ଡଳ , କ୍ଲବ , ସ୍କୁଲ କଲେଜ , ସରକାରୀ ଓ ଘରୋଇ ସଂସ୍ଥାନ , ପ୍ରତି ବ୍ୟକ୍ତି ପ୍ରତି ସଙ୍ଗଠନକୁ ଏହି ଅଭିଯାନରେ ଯୋଗ ଦେବା ପାଇଁ ହୃଦୟପୂର୍ବକ ବହୁତ ବହୁତ ନିବେଦନ କରୁଛି । ଆପଣଙ୍କ ସନ୍ତାନର ଉଜ୍ଜ୍ୱଳ ଭବିଷ୍ୟତ ପାଇଁ ଆମକୁ ଏହା କରିବାକୁ ହିଁ ହେବ । ଆପଣ ପ୍ଲାଷ୍ଟିକର ଯେଉଁ ଆବର୍ଜନା ଏକାଠି କରିବେ ତାକୁ ଉଠାଇବାର ବ୍ୟବସ୍ଥା ପ୍ରଶାସନ କରିବ ଓ ଏହାକୁ ରିସାଇକେଲ କରାଯିବ । ଯେଉଁ ଆବର୍ଜନା ରିସାଇକେଲ ହୋଇପାରିବ ନାହିଁ ସେଗୁଡିକୁ ସିମେଣ୍ଟ ଫ୍ୟାକ୍ଟ୍ରିକୁ କିମ୍ବା ରାସ୍ତା ତିଆରି କାମରେ ଲଗାଯିବ ।


    ଭାଇ ଓ ଭଉଣୀମାନେ କିଛି ସମୟ ପୂର୍ବରୁ ମୁଁ ଏପରି କିଛି ମହିଳାଙ୍କୁ ଭେଟିବାର ସୁଯୋଗ ପାଇଥିଲି । ଯେଉଁମାନେ ବିଭିନ୍ନ ପ୍ରକାରର ପ୍ଲାଷ୍ଟିକକୁ ଅଲଗା ଅଲଗା କରନ୍ତି । ଏହି ପ୍ଲାଷ୍ଟିକର ଅଧିକାଂଶ ଭାଗ ରିସାଇକେଲ କରି ଦିଆଯାଏ । ଏଥିରୁ ଏହି ମହିଳାମାନଙ୍କୁ ରୋଜଗାର ମଧ୍ୟ ମିଳୁଛି । ମୁଁ ଭାବୁଛି ଏପରି କାମ ଗାଁ ଗାଁରେ ହେବାର ଆବଶ୍ୟକତା ରହିଛି । waste to wealth ଅର୍ଥାତ ଆବର୍ଜନାରୁ କାଞ୍ଚନର ଏହି ଚିନ୍ତାଧାରା ଆମ ପରିବେଶକୁ ରକ୍ଷା କରିବ । ଆମ ଆଖପାଖର ବାତାବରଣକୁ ସ୍ୱଚ୍ଛ କରିବ ।


    ବନ୍ଧୁଗଣ ସ୍ୱଚ୍ଛତା ହିଁ ସେବା ଅଭିଯାନ ସହିତ କିଛି ପରିବର୍ତ୍ତନ ଆମକୁ ନିଜ ଅଭ୍ୟାସରେ ମଧ୍ୟ କରିବାକୁ ହେବ । ମୁଁ ଆପଣମାନଙ୍କୁ ଲାଲକିଲ୍ଲାରୁ ଏ ସମ୍ପର୍କରେ କହିସାରିଛି । ଆଜି ପୁଣି ସେହି ବିଷୟ ଉଠାଉଛି । ଆମକୁ ନିଷ୍ପତ୍ତି ନେବାକୁ ହେବ ଯେ , ଯେତେବେଳେ ଦୋକାନ , ବଜାର , ପରିବା ଆଣିବା ପାଇଁ , କିଛି ବି କିଣିବା ପାଇଁ ଯିବା ସାଙ୍ଗରେ ନିଜ ଥଳି , ବ୍ୟାଗ ନିଶ୍ଚୟ ନେଇ ଯିବା । କପଡ଼ାର ହେଉ କି ଝୋଟର ହେଉ ନିଶ୍ଚୟ ନେଇ କରିଯିବା । ପ୍ୟାକିଙ୍ଗ କଲା ବେଳେ ଦୋକାନୀ ଯେପରି ଖୁବ କମ୍ ପ୍ଲାଷ୍ଟିକ ବ୍ୟବହାର କରିବ ଏହା ଆମକୁ ସୁନିଶ୍ଚିତ କରିବାକୁ ହେବ । ମୁଁ ତ ସରକାରୀ ଅଫିସ , ସରକାରୀ କାର୍ଯ୍ୟକ୍ରମରେ ପ୍ଲାଷ୍ଟିକ ବୋତଲ ବଦଳରେ ମେଟାଲ , ମାଟି ପାତ୍ର ବ୍ୟବସ୍ଥା କରିବା ପକ୍ଷରେ ଅଛି ।


    ବନ୍ଧୁଗଣ ଯେତେବେଳେ ପରିବେଶ ସଫା ରହିବ , ଆଖପାଖରେ ଆବର୍ଜନା ରହିବ ନାହିଁ ତେବେ ଏହାର ସିଧା ଓ ସକାରାତ୍ମକ ପ୍ରଭାବ ସ୍ୱାସ୍ଥ୍ୟ ଉପରେ ପଡ଼ିବ । ମୁଁ ଯୋଗୀ ଜୀଙ୍କ ସରକାରକୁ ପ୍ରଶଂସା କରିବି ଯେ , ସେ ସ୍ୱଚ୍ଛତା ଓ ସ୍ୱାସ୍ଥ୍ୟକୁ ନେଇ ଖୁବ ଗମ୍ଭୀରତାର ସହ କାମ କରୁଛନ୍ତି । ଏହା ତାଙ୍କ ସରକାରର ଉଦ୍ୟମର ଫଳ ଓ ଯାହାର ବିସ୍ତୃତ ବର୍ଣ୍ଣନା ଏବେ ଯୋଗୀ ଜୀ ଦେଲେ ମସ୍ତିଷ୍କ ଜ୍ୱରର କାରଣ , ସେହି ଜ୍ୱର ଯୋଗୁ ଓ ସଂସଦର ଏମିତି କୌଣସି ଅଧିବେଶନ ନଥିଲା ଯେଉଁଥିରେ ଯୋଗୀ ଜୀ ସଂସଦର ସଦସ୍ୟ ଥିଲେ ଏହି ପ୍ରସଙ୍ଗରେ କଷ୍ଟପୂର୍ଣ୍ଣ କଥା ଶୁଣାଇ ଦେଶକୁ ଜାଗ୍ରତ କରିବାକୁ ଚେଷ୍ଟା କରୁଥିଲେ । ହଜାର ହଜାର ଶିଶୁଙ୍କର ମୃତ୍ୟୁ ହେଉଥିଲା ଯେତେବେଳେ ଯୋଗୀ ଜୀଙ୍କ ସରକାର ଗଠନ ହେଲା , ସେତେବେଳେ ତ ଆରମ୍ଭ ହୋଇଥିଲା କିନ୍ତୁ ସେହି ମୃତ୍ୟୁ ପାଇଁ ଯେଉଁ ଯୋଗୀ ଜୀଙ୍କ ଏହି ବେମାରୀ ବିରୋଧରେ ସାରା ଜୀବନ ଲଢ଼େଇ କରୁଥିଲେ , ସଂସଦକୁ ଜାଗ୍ରତ କରୁଥିଲେ , ଦେଶକୁ ଜାଗ୍ରତ କରୁଥିଲେ କିଛି ଆପଣା ସ୍ଵାର୍ଥିକ ଗ୍ରୁପ ସେହି ସମସ୍ତ ଘଟଣା ପାଇଁ ପୁରୁଣା କଥାକୁ ଭୁଲି ତାଙ୍କୁ ମୁଣ୍ଡରେ ଲଦିଦେଲେ । କିନ୍ତୁ ଯୋଗୀ ଜୀ ଅଟଳ ରହିଲେ , ଡରିଲେ ନାହିଁ । ଯେଉଁ ପ୍ରସଙ୍ଗକୁ ନେଇ ସେ 30-40 ବର୍ଷ ହେଲା ଲଗାତର କାମ କରି ଆସୁଥିଲେ ତାହା ସେ ଛାଡ଼ିଲେ ନାହିଁ ଓ ଏବେ ଯେଉଁ ପରିସଂଖ୍ୟାନ ଦେଉଥିଲେ ତାହା ମିଡିଆ ନଜରକୁ ଆସିବ କି ନାହିଁ ମୁଁ ଜାଣେନା । କିନ୍ତୁ ଦେଶକୁ ନିହାତି ଧ୍ୟାନ ଦେବାକୁ ପଡ଼ିବ କି ଏହି ପ୍ରକାରର ଗୁରୁତର ରୋଗ , ଯାହାର ମୂଳ କାରଣ ଆବର୍ଜନା ଓ ଆମେ ନିଜର ହଜାର ହଜାର ଶିଶୁଙ୍କୁ ହରାଇଲୁ । ଅନେକ ମାତ୍ରାରେ ସଫଳତା ସହ ଯୋଗୀ ଜୀଙ୍କ ସରକାର ଆଗକୁ ବଢୁଛି । ମୁଁ ତାଙ୍କୁ ଏହି ମାନବତାର ପବିତ୍ର କାର୍ଯ୍ୟ ପାଇଁ ସ୍ୱଚ୍ଛତା ଉପରେ ଜୋର ଦେଇ ଶିଶୁମାନଙ୍କ ଜୀବନ ବଞ୍ଚାଇଛନ୍ତି ଏଥିପାଇଁ ଏଥିସହିତ ଜଡ଼ିତ ରହିଥିବା ସମସ୍ତଙ୍କୁ , ନାଗରିକମାନଙ୍କୁ , ପରିବାର , ସଂସ୍ଥା , ସରକାରଙ୍କୁ ସମସ୍ତଙ୍କୁ ଶୁଭକାମନା ଜଣାଉଛି । ଆଉ ଏକ ପ୍ରକାର କୃତଜ୍ଞତା ବ୍ୟକ୍ତ କରୁଛି ।


    ବନ୍ଧୁଗଣ , ପରିବେଶ ଓ ସ୍ୱାସ୍ଥ୍ୟ ସହ ଜଡ଼ିତ ଆଉ ଏକ ବିଷୟ ହେଲା ଜଳସଙ୍କଟ ଓ ଜଳସଙ୍କଟର ଉପାୟ ହେଲା ଜଳ ଜୀବନ ମିଶନ । ଏହି ମିଶନରେ ଜଳ ସଂରକ୍ଷଣ ଓ ପ୍ରତି ଘରେ ଜଳ ପହଞ୍ଚାଇବା ଉପରେ ଗୁରୁତ୍ୱ ଦିଆଯାଉଛି । ଜଳ ଜୀବନ ମିଶନର ବହୁତ ବଡ଼ ଲାଭ ଗାଁରେ ରହୁଥିବା ଲୋକଙ୍କୁ ମିଳିବ , କୃଷକଙ୍କୁ ମିଳିବ ଓ ସବୁଠାରୁ ବଡ଼ କଥା ହେଲା ମା ’, ଭଉଣୀମାନଙ୍କୁ ସୁବିଧା ମିଳିବ । ପାଣି କମ୍ ଖର୍ଚ୍ଚ ହେବାର ସିଧା ଅର୍ଥ ହେଲା ତାର ସଂରକ୍ଷଣ ମଧ୍ୟ ବଢ଼ିବ ।


    ବନ୍ଧୁଗଣ , କୃଷକମାନଙ୍କ ଆୟ ବଢ଼ାଇବାରେ ପଶୁପାଳନ ଓ ଅନ୍ୟ ବ୍ୟବସାୟର ଭୂମିକା ଗୁରୁତ୍ୱପୂର୍ଣ୍ଣ । ପଶୁପାଳନ ହେଉ , ମତ୍ସ୍ୟପାଳନ ହେଉ , କୁକୁଡ଼ା ପାଳନ ହେଉ କି ମହୁମାଛି ପାଳନ ସେଥିରେ ହୋଇଥିବା ନିବେଶ ତୁଳନାରେ ଅଧିକ ରୋଜଗାର ପ୍ରଦାନ କରିଥାଏ । ଏଥିପାଇଁ ଗତ 5 ବର୍ଷ ମଧ୍ୟରେ କୃଷି ସହ ଜଡ଼ିତ ବିକଳ୍ପଗୁଡ଼ିକ ଉପରେ ଆମେ ଅନେକ ନୂଆ ଆପ୍ରୋଚ ନେଇ ଆଗକୁ ଆସିଛୁ । ପଶୁଧନର ଗୁଣବତ୍ତା ଓ ସ୍ୱାସ୍ଥ୍ୟରୁ ଆରମ୍ଭ କରି ଡାଏରୀ ପ୍ରଡକ୍ଟର ଭେରାଇଟିର ବିସ୍ତାର ପାଇଁ ପ୍ରଥମେ ରାଷ୍ଟ୍ରୀୟ ଗୋକୁଳ ମିଶନ ଆରମ୍ଭ ହୋଇଥିଲା ଓ ଏ ବର୍ଷ ଦେଶର ପଶୁମାନଙ୍କ ଉଚିତ ଦେଖାଶୁଣା ପାଇଁ କାମଧେନୁ ଆୟୋଗ ଗଠନ କରିବାକୁ ନିର୍ଣ୍ଣୟ ନେଇଛୁ । ଏହି ନୂଆ ଆପ୍ରୋଚର ପରିଣାମ ସ୍ୱରୂପ ପାଞ୍ଚ ବର୍ଷ ମଧ୍ୟରେ ଦୁଗ୍ଧ ଉତ୍ପାଦନ ପ୍ରାୟ ସାତ ପ୍ରତିଶତ ବୃଦ୍ଧି ହୋଇଛି । ଏହା ସହିତ କୃଷକ ଓ ପଶୁପାଳକଙ୍କ ଆୟ ପ୍ରାୟ 13 ପ୍ରତିଶତ ବୃଦ୍ଧି ରେକର୍ଡ କରାଯାଇଛି ।


    ଆଉ ମୁଁ ନିଜର ଅନୁଭବରୁ କହୁଛି ଆଫ୍ରିକାର ଏକ ଛୋଟ ଦେଶ ରୁଆଣ୍ଡା । ମୁଁ ଗତବର୍ଷ ସେଠାକୁ ଯାଇଥିଲି ଆଉ ଏହି ଖବର ପାଇ କିଛି ଲୋକ ତୁମ୍ବିତୋଫାନ କଲେ ଯେ , ମୋଦିଜୀ ରୁଆଣ୍ଡା ଯାଇ ଅଢ଼େଇ ଶହ ଗାଈ ଉପହାର ଦେଲେ । ହେଲେ ଦେଶ ସାମ୍ନାକୁ ସଂପୂର୍ଣ୍ଣ ଖବର ଆସିଲା ନାହିଁ । ରୁଆଣ୍ଡା ଭଳି ଦେଶ , ଆଫ୍ରିକାର ଦେଶ ସେଠାରେ ଏକ ଅଦ୍ଭୁତ ଯୋଜନା ଚାଲୁଛି ଯେ , ସେଠାକାର ସରକାର ଗାଁର ଲୋକମାନଙ୍କୁ ଗାଈ ଉପହାର ଦିଅନ୍ତି ଓ ପ୍ରଥମ ବାଛୁରୀ ଜନ୍ମ ହେଲେ ତାକୁ ସରକାର ନେବାର ନିୟମ ଅଛି ଓ ଯାହାର ଗାଈ ନାହିଁ ତାକୁ ସେହି ବାଛୁରୀ ଉପହାର ଦିଆଯିବ । ଏପରି ପୂରା ଚେନ୍ ଚାଲେ ଓ ସେମାନଙ୍କ ଉଦ୍ୟମ ଯେ , ରୁଆଣ୍ଡାର ଗାଁର ପ୍ରତି ପରିବାର ପାଖରେ ଗାଈ , ପଶୁପାଳନ ଓ ଦୁଗ୍ଧ ଉତ୍ପାଦନ ଓ ଦେଶର ଅର୍ଥନୀତିର ଭିତ୍ତି ତିଆରି ହେବ । ବହୁତ ବଢ଼ିଆ ଉପାୟରେ ସେମାନେ ଏହି ପ୍ଲାନ ତିଆରି କରିଛନ୍ତି । ଆଉ ମୋତେ ବି ରୁଆଣ୍ଡାର ଗାଁକୁ ଯିବାର ସୁଯୋଗ ମିଳିଥିଲା । ଆଉ ଏହି ଯୋଜନାର ଉଦ୍ଘାଟନର ସୁଯୋଗ ମିଳିଥିଲା ଓ ସେଠାରେ କେଉଁ ଭଳି ଭାବରେ ଗାଁ ଜୀବନରେ ପଶୁପାଳନ ଓ ଖାସ କରି ଗୋ ଦୁଗ୍ଧ ଦ୍ୱାରା ଦୈନିକ ଗୁଜୁରାଣ ମେଣ୍ଟାଇବାର ପୁରା ନେଟୱର୍କ ପ୍ରସ୍ତୁତ ହୋଇଛି । ମୁଁ ମୋ ନିଜ ଆଖିରେ ଦେଖି ଆସିଛି । ହେଲେ ଆମ ଦେଶର ଦୁର୍ଭାଗ୍ୟ ଯେ , କିଛି ଲୋକଙ୍କ କାନରେ ଯଦି ଓମ୍ ଶବ୍ଦ ପଡୁଛି ତେବେ ସେମାନଙ୍କ ଲୋମ ଟାଙ୍କୁରି ଉଠୁଛି , ଗାଈ ଶବ୍ଦ ପଡୁଛି ତ ଲୋମ ଟାଙ୍କୁରି ଉଠୁଛି ସେମାନଙ୍କୁ ଲାଗୁଛି ଦେଶରେ ଏବେ ଷୋଡ଼ଶ କିମ୍ବା ସପ୍ତଦଶ ଶତାବ୍ଦୀ ଦେଇ ଗତି କରୁଛି । ଏପରି ଜ୍ଞାନ ଦେଶକୁ ବରବାଦ କରୁଥିବା ଲୋକଙ୍କର , ଦେଶକୁ ବରବାଦ କରିବା ପାଇଁ ସେମାନେ ସମସ୍ତ ଉଦ୍ୟମ କରି ସାରିଛନ୍ତି । ଆଉ ସେଥିପାଇଁ ଭାରତର ଗ୍ରାମୀଣ ଜୀବନର ଅର୍ଥ ବ୍ୟବସ୍ଥାରେ ପଶୁଧନର ଖୁବ ଗୁରୁତ୍ୱ ରହିଛି । କେହି କଳ୍ପନା କରିଛନ୍ତି କି ପଶୁଧନ ବିନା ଅର୍ଥ ବ୍ୟବସ୍ଥା ଚାଲି ପାରିବ , ଗାଁ ଚାଲିପାରିବ , ଗାଁର ପରିବାର ଚଳିପାରିବ କିନ୍ତୁ ଜଣାନାହିଁ କାହିଁକି କିଛି ଶବ୍ଦ ଶୁଣି କରେଣ୍ଟ ଲାଗିଯାଉଛି କିଛି ଲୋକଙ୍କୁ ।


    ବନ୍ଧୁଗଣ , ପଶୁଧନକୁ ନେଇ ସରକାର କେତେ ଗମ୍ଭୀର ଅଛନ୍ତି ତାର ଅନୁମାନ ଏହି କଥାରୁ ଲଗା ଯାଇପାରିବ ଯେ ସରକାର ଗଠନ ହେବାର ଶହେ ଦିନ ମଧ୍ୟରେ ନିଆ ଯାଇଥିବା ବଡ଼ ଫଇସଲା ମଧ୍ୟରେ ପଶୁ ଟିକାକରଣ ସାମିଲ ରହିଛି । ଏହି ଅଭିଯାନକୁ ବିସ୍ତୃତ କରିବା ପାଇଁ ପଶୁ ରୋଗ ନିୟନ୍ତ୍ରଣ କାର୍ଯ୍ୟକ୍ରମ ଓ କୃତ୍ରିମ ଗର୍ଭଧାରଣ କାର୍ଯ୍ୟକ୍ରମ ଆରମ୍ଭ କରାଯାଇଛି ।


    ବନ୍ଧୁଗଣ , ଆପଣ ସମସ୍ତେ ଭଲ ଭାବେ ଜାଣିଛନ୍ତି ପଶୁଧନ ଅସୁସ୍ଥ ହୋଇପଡ଼ିବା କେତେ ବଡ଼ ଆଘାତ ଦେଇଥାଏ । ଆମ ପଶୁମାନେ ବାରମ୍ବାର ଅସୁସ୍ଥ ନହୁଅନ୍ତୁ ସେମାନଙ୍କ ଚିକିତ୍ସା ପାଇଁ କୃଷକମାନଙ୍କୁ ବିନା କାରଣରେ ଖର୍ଚ୍ଚ ନକରିବାକୁ ପଡୁ , ପଶୁପାଳକଙ୍କୁ ଖର୍ଚ୍ଚ ନକରିବାକୁ ପଡୁ ଏହି ଚିନ୍ତାଧାରା ନେଇ ଆଜି 13 ହଜାର କୋଟି ଟଙ୍କାର ଏକ ବଡ଼ ଅଭିଯାନ ଆରମ୍ଭ କରାଯାଇଛି । ଏଫଏମଡି ମାନେ ଫୁଟ୍ ଆଣ୍ଡ ମାଉଥ ଡିଜିଜକୁ ମୁକ୍ତି , ସଂପୂର୍ଣ୍ଣ ଭାରତ ଏହି ରୋଗରୁ ପଶୁମାନଙ୍କୁ ମୁକ୍ତ କରିବା ପାଇଁ ଏକ ବ୍ୟାପକ ଅଭିଯାନ ଆମେ ଆରମ୍ଭ କରୁଛୁ ।


    ଏଫଏମଡି ମାନେ ଫୁଟ୍ ଆଣ୍ଡ ମାଉଥ ଡିଜିଜ୍ ଉତ୍ତର ପ୍ରଦେଶର ଗାଁର କିଛି ଅଞ୍ଚଳରେ ଏହା ପାଇଁ ଏକ ଶବ୍ଦ ପ୍ରୟୋଗ ହୁଏ ମୁହଁପଚା । ଏହି ମୁହଁପଚା ରୋଗରୁ ମୁକ୍ତି ପାଇଁ ଏହି ଅଭିଯାନ । ଆଉ ଆପଣମାନେ ବିସ୍ମିତ ହେବେ ପୃଥିବୀର ଅନେକ ଦେଶ ଏହି କାମ ଦ୍ୱାରା ନିଜ ଦେଶରେ ଅଭିଯାନ ଆରମ୍ଭ କରି ପଶୁମାନଙ୍କୁ ଏହି ରୋଗରୁ ମୁକ୍ତ କରିଛନ୍ତି । ଅନେକ ଛୋଟ ଛୋଟ ଗରିବ ଦେଶ ଏହି କାମ କରି ସାରିଛନ୍ତି । ହେଲେ ଦୁର୍ଭାଗ୍ୟ ଏତେ ସରକାର ଆସିଛନ୍ତି ଯାଇଛନ୍ତି ଏହି ଅଭିଯାନ କରିଛନ୍ତି ହେଲେ ଆମେ ପରିଣାମ ଲାଭ କରିନାହୁଁ ।


    ପୃଥିବୀର ଗରିବ , ଛୋଟ ଦେଶ ଯଦି ପଶୁମାନଙ୍କୁ ସମସ୍ୟାରୁ ମୁକ୍ତି ଦେଇ ପାରୁଛନ୍ତି ତେବେ ଶ୍ରୀକୃଷ୍ଣଙ୍କ ଏହି ଭୂମିରେ କୌଣସି ପଶୁ ଏପରି ସମସ୍ୟାରେ ରହିବା ଉଚିତ ନୁହେଁ ଓ ଏଥିରୁ ମୁକ୍ତି ପାଇଁ 51 କୋଟି ଗାଈ , ମଇଁଷି , ଛେଳିମେଣ୍ଢା ଓ ଘୁଷୁରୀଙ୍କୁ ବର୍ଷକୁ ଦୁଇ ଥର ଟିକା ଦିଆଯିବ । ଏତିକି ନୁହେଁ , ପଶୁଙ୍କର ଟିକାକରଣ ପରେ ଆଧାର ବା ୟୁନିକ ଆଇଡି ଦେଇ କାନରେ ଟ୍ୟାଗ ଲଗାଯିବ । ପଶୁମାନଙ୍କର ସ୍ୱାସ୍ଥ୍ୟ କାର୍ଡ ମଧ୍ୟ ହେବ ।


    ଭାଇ ଓ ଭଉଣୀମାନେ ଏହି କାର୍ଯ୍ୟକ୍ରମର ଉଦ୍ଦେଶ୍ୟ ଏକମାତ୍ର ଉଦ୍ଦେଶ୍ୟ ଆମର ପଶୁଧନ ସୁସ୍ଥ ରୁହନ୍ତୁ , ପୋଷଣ ଯୁକ୍ତ ରୁହନ୍ତୁ , ପଶୁମାନଙ୍କ ନୂଆ ପ୍ରଜାତିର ବିକାଶ ହେଉ , ସେସବୁ ଦ୍ୱାରା ଆମ ପଶୁପାଳକଙ୍କ ଆୟ ମଧ୍ୟ ବଢ଼ିବ । ଆମ ପିଲାମାନଙ୍କୁ ଉଚିତ ମାତ୍ରାରେ ଦୁଗ୍ଧ ପାଇପାରିବେ ଓ ପୃଥିବୀର ସବୁଠାରୁ ବଡ଼ ଦୁଗ୍ଧ ଉତ୍ପାଦକ ଭାବରେ ଭାରତର ପରିଚୟ ରହିବ ।


    ଭାଇ ଓ ଭଉଣୀମାନେ ଭାରତର ଡାଏରୀ କ୍ଷେତ୍ରର ବିସ୍ତାର ପାଇଁ ଆମକୁ ଅଭିନବତା ର ଆବଶ୍ୟକତା ରହିଛି , ନୂଆ ପ୍ରଯୁକ୍ତିର ଆବଶ୍ୟକତା ରହିଛି । ଏହି ଇନୋଭେସନ ଆମ ଗ୍ରାମୀଣ ସମାଜରୁ ମଧ୍ୟ ଆସିଛି , ଏଥିପାଇଁ ଆଜି Startup Grand Challenge ରେ ମୁଁ ଦେଶର ଯୁବ ବର୍ଗଙ୍କୁ କହୁଛି ବାଙ୍ଗାଲୋର , ହାଇଦ୍ରାବାଦରେ Startup ଉପରେ କାମ କରୁଥିବା ଦେଶର ପ୍ରତିଭାବାନ ଯୁବବର୍ଗଙ୍କୁ ବିଶେଷ ଭାବରେ କହୁଛି IIT ରେ ପଢୁଥିବା ପ୍ରତିଭାବନ ଛାତ୍ରଛାତ୍ରୀଙ୍କୁ ବିଶେଷ ଭାବରେ କହୁଛି ଆଜି ଆରମ୍ଭ ହୋଇଥିବା Startup Grand Challenge ର କୁ ଗ୍ରହଣ କରନ୍ତୁ । ଆପଣମାନେ ସେଥିରେ ଜଡ଼ିତ ହୁଅନ୍ତୁ ଓ ଆମକୁ ସବୁଜ ଘାସର ଉଚିତ ବ୍ୟବସ୍ଥା କିପରି ହୋଇପାରିବ ତାର ସମାଧାନ ଖୋଜିବାକୁ ପଡ଼ିବ , ସେମାନଙ୍କୁ ମଧ୍ୟ ପୋଷକ ଆହାର କିପରି ମିଳିପାରିବ । ପ୍ଲାଷ୍ଟିକ ଥଳିର ଶସ୍ତା ଓ ସୁଲଭ ବିକଳ୍ପ କ ’ ଣ ହୋଇପାରିବ । ଏପରି ଅନେକ ବିଷୟର ସମାଧାନ ଦେବା ପାଇଁ Startup ଆରମ୍ଭ ହେବା ଦରକାର , ଆରମ୍ଭ ହୋଇପାରିବ ଓ ଭାରତ ସରକାର ଆଜି ସେହି ଚ୍ୟାଲେଞ୍ଜ ଆପଣଙ୍କ ଆଗରେ ଲଞ୍ଚ କରିଛନ୍ତି । ଆସନ୍ତୁ ନୂଆ Ideas ନେଇ ଆସନ୍ତୁ ଦେଶର ସମସ୍ୟାର ସମାଧାନ ଦେଶର ମାଟିରୁ ହିଁ ବାହାରିବ , ଏହା ମୋର ବିଶ୍ୱାସ ।


    ମୁଁ ନିଜର ଯୁବ ସାଥୀମାନଙ୍କୁ ଆଶ୍ୱସ୍ତ କରିବାକୁ ଚାହୁଁଛି ଯେ , ସେମାନଙ୍କ Ideas ଉପରେ ଗମ୍ଭୀର ଭାବେ ବିଚାର କରାଯିବ , ସେଗୁଡ଼ିକୁ ଆଗକୁ ନିଆଯିବ ଓ ଜରୁରି ନିବେଶର ବ୍ୟବସ୍ଥା ମଧ୍ୟ କରାଯିବ । ଏଥିରୁ ରୋଜଗାରର ଅନେକ ସୁଯୋଗ ମଧ୍ୟ ସୃଷ୍ଟି ହେବ ।


    ବନ୍ଧୁଗଣ , ମଥୁରା ସହ ସଂପୂର୍ଣ୍ଣ ବ୍ରଜ କ୍ଷେତ୍ର ଆଧାତ୍ମ ଓ ଆସ୍ଥାର ସ୍ଥାନ । ଏଠାରେ ହେରିଟେଜ ଟୁରିଜିମର ଅସୀମ ସମ୍ଭାବନା ରହିଛି । ମୁଁ ଖୁସି ଯେ , ଯୋଗୀ ଜୀଙ୍କ ସରକାର ଏହି ଦିଗରେ ସକ୍ରିୟତାର ସହ କାମ କରୁଛନ୍ତି । ଆଜି ମଥୁରା , ନନ୍ଦଗାଁ , ଗୋବର୍ଦ୍ଧନ , ବରସାନାର ସୌନ୍ଦର୍ଯ୍ୟକରଣ , beautification or connectivity ସହ ଜଡ଼ିତ ଅନେକ ପ୍ରକଳ୍ପର ଉଦ୍ଘାଟନ ଓ ଶିଳାନ୍ୟାସ କରାଯାଇଛି । ଏଠାରେ ପ୍ରସ୍ତୁତ ହେବାକୁ ଥିବା ସୁବିଧାଗୁଡିକ କେବଳ ୟୁପି ପାଇଁ ନୁହେଁ ସାରା ଦେଶର ପର୍ଯ୍ୟଟନକୁ ପରିପୁଷ୍ଟ କରିବ । ବିଗତ ପାଞ୍ଚ ବର୍ଷରେ ପର୍ଯ୍ୟଟନର ଗ୍ଲୋବାଲ ରାଙ୍କିଂର ପରିଣାମ ଆସିଛି ଓ ଏଥିରେ ଭାରତ 34 ନମ୍ବର ସ୍ଥାନରେ ପହଞ୍ଚି ଯାଇଛି , 2013ରେ ଭାରତ 65ତମ ସ୍ଥାନରେ ଥିଲା । ଏହି କ୍ଷେତ୍ରରେ ରୋଜଗାର ମଧ୍ୟ ନିରନ୍ତର ବୃଦ୍ଧି ହେଉଛି ।


    ବନ୍ଧୁଗଣ , 11 ସେପ୍ଟେମ୍ବରର ଆଜିର ଦିନରେ ଏକ ଶତାବ୍ଦୀ ପୂର୍ବରୁ ସ୍ୱାମୀ ବିବେକାନନ୍ଦ ଜୀ ଚିକାଗୋରେ ଐତିହାସିକ ଭାଷଣ ଦେଇଥିଲେ । ଏହି ଭାଷଣ ମାଧ୍ୟମରେ ପୂରା ବିଶ୍ୱ ଭାରତର ସଂସ୍କୃତି , ଆମ ପରମ୍ପରାକୁ ଆହୁରି ଗଭୀର ଭାବେ ବୁଝିଥିଲା । ନିଜ ସମ୍ବୋଧନରେ ସ୍ୱାମୀ ବିବେକାନନ୍ଦ ଜୀ ବିଶ୍ୱ ଶାନ୍ତି ପାଇଁ ଭାରତର ଦର୍ଶନକୁ ଉପସ୍ଥାପିତ କରିଥିଲେ । ହେଲେ ଦୁର୍ଭାଗ୍ୟ ଦେଖନ୍ତୁ , ସେହି 11 ସେପ୍ଟେମ୍ବର 9/11ରେ ଆମେରିକା ଉପରେ ଏତେ ବଡ଼ ଆତଙ୍କବାଦୀ ଆକ୍ରମଣ ହେଲା ଯେ , ସାରା ବିଶ୍ୱ ଦୋହଲି ଗଲା ।


    ଭାଇ ଓ ଭଉଣୀମାନେ , ଆଜି ଆତଙ୍କବାଦ ଏକ ବିଚାରଧାରା ପାଲଟିଛି । କୌଣସି ନିର୍ଦ୍ଦିଷ୍ଟ ଦେଶର ସମସ୍ୟା ନୁହେଁ ଏହା ଏବେ ବିଶ୍ୱସ୍ତରୀୟ ସମସ୍ୟା ପାଲଟିଛି , ବିଶ୍ୱସ୍ତରୀୟ ବିଶ୍ୱାସ ପାଲଟିଛି , ଯାହାର ମଜବୁତ ଜଡ଼ ଆମ ପଡ଼ୋଶୀ ଦେଶରେ ପ୍ରସ୍ଫୁଟିତ ହେଉଛି । ଏହି ବିଚାରଧାରା ପ୍ରୋତ୍ସାହନଦାତା , ଆତଙ୍କବାଦୀଙ୍କୁ ଆଶ୍ରୟ ଓ ପ୍ରଶିକ୍ଷଣଦାତାଙ୍କ ବିରୋଧରେ ଆଜି ସଂପୂର୍ଣ୍ଣ ବିଶ୍ୱକୁ ସଂକଳ୍ପ ନେବାର ଆବଶ୍ୟକତା ରହିଛି , କଠୋର କାର୍ଯ୍ୟାନୁଷ୍ଠାନର ଆବଶ୍ୟକତା ରହିଛି । ଭାରତ ନିଜ ସ୍ତରରେ ଏହି ସମସ୍ୟା ସହ ଲଢିବା ପାଇଁ ସଂପୂର୍ଣ୍ଣ ଭାବରେ ସକ୍ଷମ । ଆମେ ଏହା ପ୍ରଦର୍ଶନ କରିଛୁ ଓ ଆଗକୁ ମଧ୍ୟ ପ୍ରଦର୍ଶନ କରିବୁ । ନିକଟରେ ଆତଙ୍କବାଦ ନିରୋଧ ଆଇନ କଠୋର କରିବା ନିଷ୍ପତ୍ତି ମଧ୍ୟ ସେ ଦିଗରେ ହୋଇଥିବା ପ୍ରୟାସର ଅଂଶବିଶେଷ । ଏବେ ଆଉ ସଂଗଠନ ନାଁ ବଦଳାଇ ଆତଙ୍କବାଦୀ ନିଜ କାରାନାମା ଲୁଚାଇ ପାରିବେ ନାହିଁ ।


    ଭାଇ ଓ ଭଉଣୀମାନେ , ଆତଙ୍କବାଦ ସମସ୍ୟା ହେଉ କି ପ୍ରଦୂଷଣ ହେଉ କି ରୋଗ ହେଉ ଆମକୁ ମିଳି ମିଶି ଏହାକୁ ପରାଜିତ କରିବାକୁ ପଡ଼ିବ । ଆସନ୍ତୁ ସଂକଳ୍ପବଦ୍ଧ ହୋଇ ଆଗକୁ ବଢିବା ଓ ଆଜି ଯେଉଁ ଉଦ୍ଦେଶ୍ୟରେ ଆମେ ଏଠି ଏକାଠି ହୋଇଛୁ , ତାକୁ ହାସଲ କରିବା ପାଇଁ ପ୍ରୟାସ କରିବା । ପୁଣି ଥରେ ଆପଣଙ୍କୁ ବିକାଶର ନୂଆ ନୂଆ ପରିଯୋଜନା ପାଇଁ ମୋ ତରଫରୁ ଅନେକ ଶୁଭକାମନା ଦେଉଛି । ଆପଣମାନଙ୍କୁ ସମସ୍ତଙ୍କୁ ଦୃଦୟରୁ ଗଭୀର କୃତଜ୍ଞତା ଜଣାଉଛି । ସମସ୍ତ ଶକ୍ତି ପ୍ରୟୋଗ କରି ମୋ ସହିତ କୁହନ୍ତୁ , ଦୁଇ ହାତ ଉପରକୁ କରି କୁହନ୍ତୁ.....


    ଭାରତ ମାତା କୀ ଜୟ


    ଭାରତ ମାତା କୀ ଜୟ


    ଭାରତ ମାତା କୀ ଜୟ


    ଅନେକ ଅନେକ ଧନ୍ୟବାଦ ।


    ***************


    

    
    (Release ID: 1584898) Visitor Counter : 35