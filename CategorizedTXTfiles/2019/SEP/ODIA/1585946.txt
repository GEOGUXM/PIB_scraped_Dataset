      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ 2017 ବ୍ୟାଚର ଭାରତୀୟ ପ୍ରଶାସନିକ ଅଧିକାରୀ
      Posted On: 23 SEP 2019 9:13PM by PIB Bhubaneshwar


    2017 ବ୍ୟାଚର 169 ଜଣ ଭାରତୀୟ ପ୍ରଶାସନିକ ଅଧିକାରୀ ଆଜି (ସେପ୍ଟେମ୍ବର 23 , 2019) ରାଷ୍ଟ୍ରପତି ଭବନରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି । ଏହି ସମସ୍ତ ଅଧିକାରୀ ବର୍ତ୍ତମାନ ଭାରତ ସରକାରଙ୍କ ବିଭିନ୍ନ ମନ୍ତ୍ରଣାଳୟ ଏବଂ ବିଭାଗରେ ସହାୟକ ସଚିବ ରୂପେ ନିୟୋଜିତ ଅଛନ୍ତି ।


    ଅଧିକାରୀମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ , କର୍ତ୍ତବ୍ୟ ନିର୍ବାହ କରିବା ସମୟରେ ସର୍ବୋତ୍ତମ ଫଳ ପ୍ରଦାନ କରୁଥିବା ଦୃଷ୍ଟିକୋଣ ସେମାନଙ୍କୁ ଖୋଜି ବାହାର କରିବାକୁ ହେବ । ଆବଶ୍ୟକ ହେଲେ ଦଳଗତ ଚିନ୍ତାଧାରା ଉପରେ ଜୋର ଦେଇ ସମସ୍ତଙ୍କୁ ସାଙ୍ଗରେ ନେଇ ଚାଲିବାକୁ ହେବ । ପ୍ରତ୍ୟେକ ବ୍ୟକ୍ତିଙ୍କ ଯୋଗଦାନ ପ୍ରତି ଗୁରୁତ୍ଵ ଦେବାକୁ ପଡିବ । ଶ୍ରୀ କୋବିନ୍ଦ କହିଥିଲେ ଯେ, ଅଧିକାରୀମାନେ ନେତୃତ୍ଵ ନେବା ସହ ଅନ୍ୟମାନଙ୍କ ପାଇଁ ଆଦର୍ଶ ହେବାକୁ ପ୍ରୟାସ କରିବାକୁ ପଡିବ । ସେ ଆହୁରି କହିଥିଲେ ଯେ, ପୃଥକ ମାନସିକତା ଓ ଦୃଷ୍ଟିକୋଣକୁ ନେଇ କାର୍ଯ୍ୟ କରିବା ସମୟରେ ସେମାନଙ୍କୁ ସାମାଜିକ-ଆର୍ଥିକ କ୍ଷେତ୍ରରେ ଅଧିକ ଜନ ଭାଗିଦାରୀକୁ ପ୍ରୋତ୍ସାହିତ କରିବାକୁ ପଡିବ । ରାଷ୍ଟ୍ରପତି କହିଥିଲେ ଯେ, ପ୍ରଶାସନ ଏବେ ଆଉ “ମୁଁ” ଏବଂ “ସେମାନେ” ହୋଇ ରହିନାହିଁ ବରଂ “ଆମେ” ଏବଂ “ଆମେ ସମସ୍ତେ” ହୋଇଯାଇଛି । ସେ କହିଥିଲେ ଯେ, ସରକାର ଏବଂ ଜନତାଙ୍କ ମଧ୍ୟରେ ଥିବା ଦୂରତାକୁ ଯେକୌଣସି ପ୍ରକାରେ ମୂଳପୋଛ କରିବାକୁ ହେବ । ସେ କହିଥିଲେ ଯେ, ଅଧିକାରୀମାନଙ୍କ ଦୃଷ୍ଟିକୋଣ ଲୋକଙ୍କ ପ୍ରତି ସମ୍ବେଦନଶୀଳ ଏବଂ ଜନକୈନ୍ଦ୍ରିକ ହେବା ଦରକାର । ରାଷ୍ଟ୍ରପତି କହିଥିଲେ ଯେ , ଆମେ ଆମ ଲୋକଙ୍କୁ “ସହଜ ଜୀବନ ଧାରଣ” ପ୍ରଦାନ କରିବା ପାଇଁ ସଙ୍କଳ୍ପବଦ୍ଧ ।


    ରାଷ୍ଟ୍ରପତି କହିଥିଲେ ଯେ, ଭାରତୀୟ ପ୍ରଶାସନିକ ସେବା ଅଧିକାରୀମାନେ ସରକାରୀ ଯୋଜନାର କାର୍ଯ୍ୟାନ୍ୱୟନରେ ସର୍ବାଗ୍ରେ ରହିଛନ୍ତି । ଭାରତକୁ ପାଞ୍ଚ ଟ୍ରିଲିୟନ ଅର୍ଥବ୍ୟବସ୍ଥାର ଦେଶ ରୂପେ ଗଢିବା, କୃଷକଙ୍କ ଆୟ ଦୁଇଗୁଣା କରିବା, ସାମାଜିକ ନ୍ୟାୟ ହାସଲ କରିବା ଏବଂ ଆମ ପ୍ରଗତିରେ ମହିଳାଙ୍କ ସମାନ ଭାଗିଦାରୀ ଆଦି ଲକ୍ଷ୍ୟ ହାସଲରେ ଅଧିକାରୀମାନଙ୍କୁ ପ୍ରମୁଖ ଭୂମିକା ନିର୍ବାହ କରିବାକୁ ହେବ । ସେ କହିଥିଲେ ଯେ, ଆମ ଜୀବନଶୈଳୀକୁ ଆଗକୁ ବଢାଇବା ଲାଗି ଅଧିକାରୀମାନେ ଗମ୍ଭୀରତାର ସହ ବହୁ ପରିଶ୍ରମ କରୁଛନ୍ତି । ଭାରତର ଲୋକଙ୍କୁ ସେବା ପ୍ରଦାନ କରିବା ଲାଗି ସେମାନଙ୍କୁ ଏଭଳି ଉତ୍ସାହ ଓ ସମର୍ପଣର ସହିତ କାର୍ଯ୍ୟ ଜାରି ରଖିବାକୁ ହେବ ।


    **********


    

    
    (Release ID: 1585946) Visitor Counter : 15