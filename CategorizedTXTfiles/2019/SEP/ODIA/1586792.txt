      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ଚେନ୍ନାଇ ଗସ୍ତ
      • 130 କୋଟି ଭାରତୀୟଙ୍କ ସହଯୋଗରେ ଭାରତକୁ ଏକ ମହାନ ଦେଶରେ ପରିଣତ କରାଯାଇ ପାରିବ : ପ୍ରଧାନମନ୍ତ୍ରୀ ମୋଦୀ

      Posted On: 30 SEP 2019 9:09PM by PIB Bhubaneshwar

    ଇଣ୍ଡିଆନ ଇନଷ୍ଟିଚ୍ୟୁଟ ଅଫ ଟେକନୋଲଜି , ମାଡ୍ରାସର 56ତମ ସମାବର୍ତ୍ତନ ସମାରୋହରେ ଯୋଗଦେବା ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଚେନ୍ନାଇରେ ପହଞ୍ଚିଛନ୍ତି । ଚେନ୍ନାଇ ଆନ୍ତର୍ଜାତିକ ବିମାନ ବନ୍ଦରରେ ସେ ଗଣମାଧ୍ୟମକୁ ସମ୍ବୋଧନ କରିଥିଲେ ।


    ପ୍ରଧାନମନ୍ତ୍ରୀ ତାଙ୍କ ସମ୍ବୋଧନରେ କରିଥିଲେ ଯେ 2019ର ସାଧାରଣ ନିର୍ବାଚନ ପରେ ଏହା ହେଉଛି ତାଙ୍କର ପ୍ରଥମ ଚେନ୍ନାଇ ଗସ୍ତ । ମୁଁ ଆଇଆଇଟି ମାଡ୍ରାସର ହୀରକ ଜୟନ୍ତୀ ଉତ୍ସବରେ ଯୋଗଦେବାକୁ ଆସିଛି , ମାତ୍ର ମୋତେ ସ୍ୱାଗତ କରିବା ପାଇଁ ଏତେ ସଂଖ୍ୟାରେ ଆସିଥିବାରୁ ମୁଁ ଆପଣମାନଙ୍କ ପାଖରେ କୃତଜ୍ଞ । ଏଇ ନିକଟରେ ମୋର ଆମେରିକା ଗସ୍ତ ସମୟରେ ମୁଁ ଯେତେବେଳେ ସେଠାକାର ଭାରତୀୟ ସମ୍ପ୍ରଦାୟଙ୍କୁ ତାମିଲ ଭାଷାରେ କହିଲି ଯେ ତାମିଲ ହେଉଛି ବିଶ୍ୱର ସବୁଠାରୁ ପ୍ରାଚୀନତମ ଭାଷା ସେତେବେଳେ ଏହା ଆମେରିକାର ସମସ୍ତ ଗଣମାଧ୍ୟମରେ ବ୍ୟାପକ ଭାବେ ପ୍ରକାଶିତ ହୋଇଥିଲା ।


    ସେ କହିଥିଲେ ମୋର ଆମେରିକା ଗସ୍ତ ସମୟରେ ମୁଁ ହୃଦୟଙ୍ଗମ କରିଥିଲି ଯେ ବିଶ୍ୱ ଭାରତଠାରୁ ଅନେକ କିଛି ଆଶା କରୁଛି ଏବଂ ଦିନକୁ ଦିନ ଏହି ଆଶା ବୃଦ୍ଧିପାଇବାରେ ଲାଗିଛି । ଏବେ ଭାରତକୁ ଏକ ମହାନ ଦେଶରେ ପରିଣତ କରିବା କେବଳ ଆମର ଦାୟିତ୍ୱ ନୁହେଁ ବରଂ ବିଶ୍ୱ ସମୁଦାୟର ଆଶାକୁ ପୁରଣ କରିବା ମଧ୍ୟ ଆମ ଦାୟିତ୍ୱ ।


    ଶ୍ରୀ ମୋଦୀ କହିଲେ ଯେ ଏହା କେବଳ କେନ୍ଦ୍ର ସରକାରଙ୍କ ଦ୍ୱାରା ସମ୍ଭବ ନୁହେଁ । ଏହା 130 କୋଟି ଭାରତୀୟଙ୍କ ଦ୍ୱାରା ସମ୍ଭବ ହୋଇପାରିବ । ଦେଶର ପ୍ରତ୍ୟେକ କୋଣରେ ଥିବା ଭାରତୀୟ ଯିଏକି ଗରିବ ହେଉ କିମ୍ବା ଧନୀ ହେଉ , ଗ୍ରାମୀଣ ହେଉ କିମ୍ବା ସହରୀ ହେଉ , ଯୁବକ ହେଉ କିମ୍ବା ବୃଦ୍ଧ ହେଉ ସେମାନଙ୍କ ଦ୍ୱାରା ସମ୍ଭବ ।


    ସେ କହିଲେ ଯେ ଆମେ ଜନସାଧାରଣଙ୍କ ଅଂଶଗ୍ରହଣ ଫଳରେ ଅନେକ ସଫଳତା ହାସଲ କରିଛୁ ଏବଂ ଏହିପରି ଭାବେ ଆମେ ଦେଶକୁ ଏକକ ପ୍ଲାଷ୍ଟିକ ବ୍ୟବହାରରୁ ମୁକ୍ତ କରିବୁ । କିଛି ଲୋକ ଭୁଲ ବ୍ୟାଖ୍ୟା କରୁଛନ୍ତି ଯେ ଭାରତରେ ପ୍ଲାଷ୍ଟିକର ବ୍ୟବହାର ସମ୍ପୂର୍ଣ୍ଣ ନିଷିଦ୍ଧ ହେବା ପାଇଁ ମୁଁ ଚାହୁଁଛି । ମୁଁ ଏକଥା କହିନାହିଁ । ମୁଁ କହିଛି କି ଦେଶ ଏକକ ପ୍ଲାଷ୍ଟିକର ବ୍ୟବହାରରୁ ମୁକ୍ତ ହେବା ଉଚିତ । ଏହି ପ୍ଲାଷ୍ଟିକ କେବଳ ଥରେ ବ୍ୟବହାର କରାଯାଇଥାଏ ମାତ୍ର ପରେ ଅନେକ ସମସ୍ୟା ସୃଷ୍ଟି କରିଥାଏ ।


    ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ଅବସରରେ ଅକ୍ଟୋବର 2ରେ ଆମେ ଏକ ପଦଯାତ୍ରା କରି ଏହା ମାଧ୍ୟମରେ ଗାନ୍ଧୀଙ୍କ ଆଦର୍ଶର ପ୍ରସାର କରିବୁ ବୋଲି ସେ କହିଥିଲେ ।


    ସେ କହିଲେ , “ ମୋତେ ସ୍ୱାଗତ କରିବା ପାଇଁ ଏତେ ସଂଖ୍ୟାରେ ଆସିଥିବାରୁ ମୁଁ ପୁଣିଥରେ ଆପଣମାନଙ୍କୁ ଧନ୍ୟବାଦ ଜଣାଉଛି । ”


    ସେ ଆଇଆଇଟି-ଏମ ଗବେଷଣା ପାର୍କରେ ସିଙ୍ଗାପୁର ଇଣ୍ଡିଆ ହାକାଥନ 2019କୁ ମଧ୍ୟ ସମ୍ବୋଧନ କରିବେ ଏବଂ ସେଠାରେ ଷ୍ଟାର୍ଟ-ଅପ ପାଭିଲିଅନ ପରିଦର୍ଶନ କରିବେ । ପ୍ରତିଷ୍ଠାନର ବିଦ୍ୟାର୍ଥୀ କାର୍ଯ୍ୟକ୍ରମ କେନ୍ଦ୍ରରେ ସମାବର୍ତ୍ତନ ଭାଷଣ ପ୍ରଦାନ କରିବେ ।


    **************


    

    
    (Release ID: 1586792) Visitor Counter : 13