      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅନୁର୍ବରତା ସମସ୍ୟାର ମୁକାବିଲା ଲାଗି ମିଳିତ ଜାତିସଂଘ ସମ୍ମେଳନର 14ତମ କନଫରେନ୍ସ ଅଫ ପାର୍ଟିଜ (ସିଓପି-14) ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 09 SEP 2019 8:09PM by PIB Bhubaneshwar


    ଅନୁର୍ବରତା ସମସ୍ୟାର ମୁକାବିଲା ଲାଗି ମିଳିତ ଜାତିସଂଘ ସମ୍ମେଳନର 14ତମ କନଫରେନ୍ସ ଅଫ ପାର୍ଟିଜ (ସିଓପି-14) ସମ୍ମିଳନୀରେ ଅଂଶଗ୍ରହଣ କରିବାକୁ ଆସିଥିବା ଆପଣମାନଙ୍କୁ ସମସ୍ତଙ୍କୁ ମୁଁ ସ୍ୱାଗତ ଜଣାଉଛି । ଭାରତକୁ ଏହି ସମ୍ମେଳନ ଆଣିବା ଲାଗି ମୁଁ କାର୍ଯ୍ୟନିର୍ବାହୀ ସଚିବ ମିଃ ଇବ୍ରାହିମ ଜିଓଙ୍କୁ ଧନ୍ୟବାଦ ଦେବାକୁ ଚାହୁଁଛି । ଏହି ସମ୍ମିଳନୀରେ ରେକର୍ଡ ସଂଖ୍ୟକ ପଞ୍ଜିକରଣ , ଭୂମି କ୍ଷରଣ ସମସ୍ୟାର ମୁକାବିଲା ଲାଗି ବୈଶ୍ୱିକ ପ୍ରତିବଦ୍ଧତାକୁ ଏହା ପ୍ରତିଫଳିତ କରୁଛି ।


    ଦୁଇ ବର୍ଷର କାର୍ଯ୍ୟକାଳ ପାଇଁ ସହଅଧ୍ୟକ୍ଷତା ଦାୟିତ୍ୱ ଗ୍ରହଣ କରିବା କାରଣରୁ ଭାରତ ଏ ଦିଗରେ ପ୍ରଭାବୀ ଯୋଗଦାନ ଦେବାକୁ ଚାହୁଁଛି ।


    ବନ୍ଧୁଗଣ , ପ୍ରାଚୀନ କାଳରୁ ଆମେ ଭାରତରେ ଭୂମିକୁ ଉଚ୍ଚ ମାନ୍ୟତା ଦେଇ ଆସିଛୁ । ଭାରତୀୟ ସଂସ୍କୃତିରେ ପୃଥବୀକୁ ପବିତ୍ର ଏବଂ ମା ’ ସମାନ ମର୍ଯ୍ୟାଦା ଦିଆଯାଇଥାଏ ।


    ସକାଳୁ ବିଛଣାରୁ ଉଠିବା ପରେ ଭୂମିରେ ପାଦ ଥାପିବାକୁ ପଡ଼ୁଥିବା କାରଣରୁ ଆମେ ଧରିତ୍ରୀ ମାତାଙ୍କ ଠାରୁ କ୍ଷମା ପ୍ରାର୍ଥନା କରିଥାଉ-


    ସମୁଦ୍ର-ବସନେ ଦେବୀ ପର୍ବତ-ସ୍ତନ-ମଣ୍ଡଳେ


    ବିଷ୍ଣୁ-ପତ୍ନୀ ନମସ୍ତୁଭ୍ୟମ ପାଦ-ସ୍ପର୍ଶ କ୍ଷମସ୍ୱ ମେ । ।


    ବନ୍ଧୁଗଣ , ଜଳବାୟୁ ଏବଂ ପରିବେଶର ପ୍ରଭାବ ଉଭୟ ଜୈବ ବିବିଧତା ଏବଂ ଭୂମି ଉପରେ ପଡ଼ିଥାଏ । ସମଗ୍ର ବିଶ୍ୱ ଜଳବାୟୁ ପରବର୍ତ୍ତନର ନକାରାତ୍ମକ ପ୍ରଭାବ ଭୋଗୁଥିବା ସମସ୍ତେ ସ୍ୱୀକାର କଲେଣି । ଜଳବାୟୁ ପରିବର୍ତ୍ତନ ଯୋଗୁ ବିଭିନ୍ନ ପ୍ରକାରର ଭୂକ୍ଷରଣ ଯଥା ସମୁଦ୍ର ଜଳପତନ ବୃଦ୍ଧି , ଉଚ୍ଚ ଢେଉ ଉଠିବା , ଅନିୟମିତ ଝଡ଼ବର୍ଷା , ତାପମାତ୍ରା ବୃଦ୍ଧି କାରଣରୁ ବାଲିଝଡ଼ ଭଳି ସମସ୍ୟା ଭୋଗୁଛି ।


    ଭାଇ ଓ ଭଉଣୀମାନେ , ଭାରତ ସମସ୍ତ ତିନୋଟି ସମ୍ମେଳନ ପାଇଁ ସିଓପି ଜରିଆରେ ବୈଶ୍ୱିକ ସମ୍ମିଳନୀର ଆୟୋଜନ କରୁଛି । ରିଓ ସମ୍ମେଳନର ସମସ୍ତ ତିନୋଟି ପ୍ରମୁଖ ସମସ୍ୟାର ମୁକାବିଲା କରିବା ଲାଗି ଆମର ପ୍ରତିବଦ୍ଧତାକୁ ଏହା ବ୍ୟକ୍ତ କରୁଛି ।


    ଜଳବାୟୁ ପରିବର୍ତ୍ତନ , ଜୈବ ବିବିଧତା ଏବଂ ଭୂକ୍ଷରଣ ପ୍ରସଙ୍ଗର ମୁକାବିଲା ଲାଗି ବ୍ୟାପକ ଦକ୍ଷିଣ-ଦକ୍ଷିଣ ସହଯୋଗ ନିମନ୍ତେ ପ୍ରସ୍ତାବ ଦେବା ଲାଗି ଭାରତ ଆନନ୍ଦର ସହ ଆଗେଇ ଆସିବ ।


    ବନ୍ଧୁଗଣ ଆପଣମାନେ ଜାଣି ଆଚମ୍ବିତ ହେବେ ଯେ ଅନୁର୍ବରତା ସମସ୍ୟାରେ ବିଶ୍ୱର ଦୁଇ ତୃତୀୟାଂଶ ରାଷ୍ଟ୍ର ପ୍ରଭାବିତ ହେଉଛନ୍ତି । ତେଣୁ ଏ ଦିଗରେ ତ୍ୱରିତ ପଦକ୍ଷେପ ନେବାର ଆବଶ୍ୟକତା ରହିଛି । ଏଥିସହିତ ପୃଥବୀରେ ଦେଖାଦେଇଥିବା ଜଳ ସଂକଟର ସମାଧାନ ମଧ୍ୟ ଜରୁରି । କାରଣ ଆମେ ଭୂକ୍ଷରଣ ସମସ୍ୟାର ମୁକାବିଲା କରିବା ସମୟରେ ଜଳ ସଂକଟର ସମାଧାନ ପ୍ରସଙ୍ଗ ମଧ୍ୟ ଆଗକୁ ଆସିଥାଏ ।


    ଜଳଯୋଗାଣରେ ବୃଦ୍ଧି , ଜଳଧାରଣ କ୍ଷମତା ବୃଦ୍ଧି , ଜଳ ଅପଚୟ ରୋକିବା ଏବଂ ମୃର୍ତ୍ତିକାରେ ଆର୍ଦ୍ରତା ବଜାୟ ରଖିବା ଆଦି ସାମଗ୍ରୀକ ଭୂମି ଓ ଜଳ ରଣନୀତିର ଅଂଶବିଶେଷ । ଭୂମି କ୍ଷରଣ ନିରାକରଣ ରଣନୀତିର କେନ୍ଦ୍ରରେ ଏକ ବୈଶ୍ୱିକ ଜଳ ସଂରକ୍ଷଣ ଏଜେଣ୍ଡା ସୃଷ୍ଟି କରିବା ଲାଗି ମୁଁ ୟୁଏନସିସିଡି ନେତୃବର୍ଗଙ୍କୁ ଆହ୍ୱାନ କରୁଛି ।


    ବନ୍ଧୁଗଣ , ସ୍ଥାୟୀ ବିକାଶ ଲାଗି ମୃର୍ତ୍ତିକା ସ୍ୱାସ୍ଥ୍ୟର ପୁନରୁଦ୍ଧାର ଅତ୍ୟନ୍ତ ଜରୁରି । ୟୁଏନଏଫସିସିସି ଠାରେ ପ୍ୟାରିସ ସିଓପିରେ ଭାରତ ଦେଇଥିବା ସଂକେତକୁ ମୁଁ ମନେ ପକାଇଦେବାକୁ ଚାହେଁ ।


    ଭୂମି , ଜଳ , ବାୟୁ , ବୃକ୍ଷ ଏବଂ ସମସ୍ତ ଜୀବଜଗତ ମଧ୍ୟରେ ସୁସ୍ଥ ସନ୍ତୁଳନ ବଜାୟ ରଖିବା ଲାଗି ଭାରତର ଗଭୀର ସାଂସ୍କୃତିକ ମୂଳଦୁଆ ଉପରେ ଏଥିରେ ଆଲୋକପାତ କରାଯାଇଥିଲା । ବନ୍ଧୁଗଣ , ଆପଣମାନେ ଜାଣି ଖୁସି ହେବେ ଯେ ଭାରତ ନିଜ ଭୂଖଣ୍ଡରେ ବୃକ୍ଷର ଘନତ୍ୱ ବୃଦ୍ଧି କରିବାରେ ସଫଳ ହୋଇଛି । 2015ରୁ 2017 ମଧ୍ୟରେ ଭାରତର ବୃକ୍ଷ ଏବଂ ଜଙ୍ଗଲ ଘନତ୍ୱ 0.8 ହେକ୍ଟର ପର୍ଯ୍ୟନ୍ତ ବୃଦ୍ଧି ପାଇଛି ।


    ଭାରତରେ କୌଣସି ବିକାଶମୂଳକ ଉଦ୍ଦେଶ୍ୟ ପାଇଁ ଜଙ୍ଗଲ ଜମି ପରିବର୍ତ୍ତନ କରିବାକୁ ହେଲେ କ୍ଷତିପୂରଣ ଆକାରରେ ବନୀକରଣ ଲାଗି ସମାନ ପରିମାଣର ଜମି ବିକଶିତ କରିବାକୁ ହୋଇଥାଏ । ଏଥିସହିତ ନଷ୍ଟ ହୋଇଥିବା ବୃକ୍ଷ ପାଇଁ ଆର୍ଥିକ କ୍ଷତିପୂରଣ ଦେବାକୁ ପଡ଼ିଥାଏ । ଏହି ଅର୍ଥ ଉକ୍ତ ଜମିରେ ଜଙ୍ଗଲ ସୃଷ୍ଟି ପାଇଁ ବିନିଯୋଗ ହୋଇଥାଏ ।


    ମୁଁ ଆପଣମାନଙ୍କୁ ଆନନ୍ଦର ସହ ଏହି ସୂଚନା ଦେବାକୁ ଚାହେଁ ଯେ ପାଖାପାଖି 6 ବିଲିୟନ ଆମେରିକୀୟ ଡଲାର , ଅର୍ଥାତ 40ରୁ 50 ହଜାର କୋଟି ଟଙ୍କା ଏପରି ପରିବର୍ତ୍ତିତ ଜଙ୍ଗଲ ଜମିରେ ବନୀକରଣ ଲାଗି ରାଜ୍ୟ ସରକାରଗୁଡ଼ିକୁ ଯୋଗାଇ ଦିଆଯାଇଛି ।


    ବିଭିନ୍ନ ପଦକ୍ଷେପ ମାଧ୍ୟମରେ ଫସଲ ଉତ୍ପାଦନ ବଢ଼ାଇ କୃଷକଙ୍କ ଆୟ ଦ୍ୱିଗୁଣିତ କରିବା ଲାଗି ମୋ ସରକାର ଏକ କାର୍ଯ୍ୟକ୍ରମ ଆରମ୍ଭ କରିଛନ୍ତି । ଏଥି ମଧ୍ୟରେ ସାମିଲ ରହିଛି ଭୂମି ପୁନରୁଦ୍ଧାର ଏବଂ କ୍ଷୁଦ୍ର ଜଳସେଚନ । ପ୍ରତି ଜଳ ବିନ୍ଦୁ ପିଛା ଅଧିକ ଫସଲର ଲକ୍ଷ୍ୟ ନେଇ ଆମେ କାର୍ଯ୍ୟ କରୁଛୁ । ଅନୁରୂପ ଭାବେ ଆମେ ଶୂନ ଖର୍ଚ୍ଚରେ ପ୍ରାକୃତିକ କୃଷି ଉପରେ ଗୁରୁତ୍ୱାରୋପ କରୁଛୁ । ମୃର୍ତ୍ତିକାର ମାନ ପରୀକ୍ଷଣ କରିବା ଲାଗି ଆମେ ଏକ ଯୋଜନା ଆରମ୍ଭ କରିଛୁ ଏବଂ କୃଷକମାନଙ୍କୁ ମୃର୍ତ୍ତିକା ସ୍ୱାସ୍ଥ୍ୟ କାର୍ଡ ଯୋଗାଇ ଦେଉଛୁ । ଏହା ସେମାନଙ୍କୁ ସଠିକ ପ୍ରକାରର ଫସଲ , ସାର ଏବଂ ଉପଯୁକ୍ତ ପରିମାଣର ଜଳ ଯୋଗାଣ ପାଇଁ ସକ୍ଷମ କରୁଛି । ବର୍ତ୍ତମାନ ସୁଦ୍ଧା ପାଖାପାଖି 217 ମିଲିୟନ ମୃର୍ତ୍ତିକା ସ୍ୱାସ୍ଥ୍ୟକାର୍ଡ ବଣ୍ଟନ କରାଯାଇସାରିଲାଣି । ଆମେ ଅଧିକ ଜୈବିକ ସାର ଉପଯୋଗ କରୁଛୁ ଏବଂ କୀଟନାଶକ ଓ ରାସାୟନିକ ସାର ଉପଯୋଗ ହ୍ରାସ କରିଛୁ ।


    ଜଳ ପରିଚାଳନା ହେଉଛି ଆଉ ଏକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ । ଆମେ ସାମଗ୍ରୀକ ଭାବେ ଜଳ ସଂକଟ ସମସ୍ୟାର ମୁକାବିଲା ଲାଗି ଜଳ ଶକ୍ତି ମନ୍ତ୍ରଣାଳୟ ଗଠନ କରିଛୁ । ସମସ୍ତ ପ୍ରକାରର ଜଳର ମୂଲ୍ୟକୁ ବିବେଚନା କରି ଆମେ ବହୁ ଶିଳ୍ପ ପ୍ରକ୍ରିୟାରେ ଶୂନ୍ୟ ବର୍ଜ୍ୟଜଳ ନିଷ୍କାସନ ବ୍ୟବସ୍ଥାକୁ କାର୍ଯ୍ୟକାରୀ କରିଛୁ । ନିୟନ୍ତ୍ରିତ ବ୍ୟବସ୍ଥା ଦ୍ୱାରା ବର୍ଜ୍ୟ ଜଳ ନିଷ୍କାସନ ଏପରି ଭାବେ ହେଉଛି ଯେ ଜଳ ଜୀବନକୁ ଆଦୌ ହାନି ନପହଁଚାଇ ଏହାକୁ ପୁଣିଥରେ ନଦୀକୁ ଛଡ଼ାଯାଇପାରୁଛି । ବନ୍ଧୁଗଣ , ଭୂମି କ୍ଷରଣର ଆଉ ଏକ ଦିଗ ଉପରେ ମୁଁ ଆପଣମାନଙ୍କ ଦୃଷ୍ଟି ଆକର୍ଷଣ କରିବାକୁ ଚାହୁଁଛି । ଏହା ଯଦି ରୋକାନଯାଏ ତା ’ ହେଲେ ଆଉ ପଛକୁ ଫେରିହେବ ନାହିଁ । ଏହି ସମସ୍ୟା ହେଉଛି ପ୍ଲାଷ୍ଟିକ ଆବର୍ଜନା । ସ୍ୱାସ୍ଥ୍ୟ ଉପରେ କୁପ୍ରଭାବ ପକାଇବା ସହିତ ଏହା ଭୂମିର ଉତ୍ପାଦନ କ୍ଷମତା ନଷ୍ଟ କରି କୃଷି ଅନୁପଯୋଗୀ କରି ଦେଇଥାଏ ।


    ଆଗାମୀ କିଛି ବର୍ଷ ମଧ୍ୟରେ ଥରେ ବ୍ୟବହୃତ ହୋଇପାରୁଥିବା ପ୍ଲାଷ୍ଟିକ ଆବର୍ଜନା ଭାରତରେ ସମ୍ପୂର୍ଣ୍ଣ ଭାବେ ବନ୍ଦ ହେବା ଲାଗି ମୋ ସରକାର ଘୋଷଣା କରିଛନ୍ତି । ପରିବେଶ ଅନୁକୂଳ ଉପାଦାନର ବିକାଶ ଏବଂ ଏକ ଦକ୍ଷ ପ୍ଲାଷ୍ଟିକ ସଂଗ୍ରହ ଓ ନଷ୍ଟ ପ୍ରକ୍ରିୟା ବିକଶିତ କରିବା ଲାଗି ଆମେ ସଂକଳ୍ପବଦ୍ଧ ।


    ମୁଁ ବିଶ୍ୱାସ କରେ ଯେ ଥରେ ବ୍ୟବହୃତ ହୋଇପାରୁଥିବା ପ୍ଲାଷ୍ଟିକକୁ ସାରା ବିଶ୍ୱରେ ବର୍ଜନ କରିବାର ସମୟ ଆସି ପହଁଚିଛି ।


    ବନ୍ଧୁଗଣ , ପରିବେଶର ସ୍ଥିତି ସହିତ ମାନବ ସଶକ୍ତିକରଣ ନିବିଡ଼ ଭାବେ ଜଡ଼ିତ । ଜଳସମ୍ପଦର ସୁବିନିଯୋଗ ହେଉ କିମ୍ବା ଥରେ ବ୍ୟବହୃତ ହୋଇପାରୁଥିବା ପ୍ଲାଷ୍ଟିକର ଉପଯୋଗ ବନ୍ଦ କରିବା ହେଉ , ଏସବୁ ପାଇଁ ଅଭ୍ୟାସ ପରିବର୍ତ୍ତନର ଆବଶ୍ୟକତା ରହିଛି । ସମାଜର ସବୁବର୍ଗ କିଛି ହାସଲ କରିବାକୁ ନିଷ୍ପତ୍ତି ନେଲେ ଆମେ ଆଶାନୁରୂପ ଫଳ ପାଇପାରିବା ।


    ଆମେ ଯେତେ ସଂଖ୍ୟକ କାର୍ଯ୍ୟଖସଡ଼ା ପ୍ରସ୍ତୁତ କଲେ ବି ବାସ୍ତବ ପରିବର୍ତ୍ତନ କେବଳ ତୃଣମୂଳ ସ୍ତରରେ ଦଳଗତ ପ୍ରୟାସ ଦ୍ୱାରା ହିଁ ସମ୍ଭବ ହୋଇପାରିବ । ଭାରତ ଏହା ସ୍ୱଚ୍ଛ ଭାରତ ମିଶନ କ୍ଷେତ୍ରରେ ଦେଖିଛି । ସମାଜର ସବୁବର୍ଗର ଲୋକ ଅଂଶଗ୍ରହଣ କରି ସ୍ୱଚ୍ଛତାର ପ୍ରସାରକୁ ବୃଦ୍ଧି କରିଛନ୍ତି , ଯାହା 2014ରେ ମାତ୍ର 38 ପ୍ରତିଶତ ଥିଲା ତାହା ଏବେ 99 ପ୍ରତିଶତକୁ ବୃଦ୍ଧି ପାଇଛି ।


    ଥରେ ବ୍ୟବହୃତ ହୋଇପାରୁଥିବା ପ୍ଲାଷ୍ଟିକର ଉପଯୋଗ ବନ୍ଦ କରିବା କ୍ଷେତ୍ରରେ ମଧ୍ୟ ମୁଁ ସେହି ଉତ୍ସାହ ଦେଖିପାରୁଛି । ଯୁବପିଢ଼ି ଅଧିକ ସହଯୋଗୀ ହୋଇଛି ଏବଂ ସକାରାତ୍ମକ ପରିବର୍ତ୍ତନ ଆଣିବା ଦିଗରେ ନେତୃତ୍ୱ ନେଉଛି । ଗଣମାଧ୍ୟମ ମଧ୍ୟ ଅଧିକ ମୂଲ୍ୟବାନ ଭୂମିକା ନିର୍ବାହ କରୁଛି ।


    ବନ୍ଧୁଗଣ , ବୈଶ୍ୱିକ ଭୂମି ଏଜେଣ୍ଡା ପ୍ରତି ରହିଥିବା ପ୍ରତିବଦ୍ଧତାକୁ ମୁଁ ଦୋହରାଉଛି । ଭାରତରେ ସଫଳ ହୋଇଥିବା ଭୂମି କ୍ଷରଣ ନିରାକରଣ (ଏଲଡିଏନ) ରଣନୀତିକୁ ବୁଝିବା ଏବଂ ଆପଣାଇବାକୁ ଚାହୁଁଥିବା ଦେଶଗୁଡ଼ିକୁ ସହାୟତା କରିବା ଲାଗି ଭାରତ ପ୍ରସ୍ତୁତ । ଏହି ମଞ୍ଚରୁ ମୁଁ ଘୋଷଣା କରିବାକୁ ଚାହେଁ ଯେ ଏବେଠାରୁ 2030 ମଧ୍ୟରେ ଭୂକ୍ଷରଣ ସ୍ଥିତିରେ ଥିବା ଜମିର ପୁନରୁଦ୍ଧାର ଲାଗି ଭାରତ ନିଜ ଲକ୍ଷ୍ୟକୁ 21 ମିଲିୟନ ହେକ୍ଟରରୁ 26 ମିଲିୟନ ହେକ୍ଟରକୁ ବଢ଼ାଇବା ଲାଗି ଚାହୁଁଛି ।


    ବୃକ୍ଷ ଘନତ୍ୱ ବୃଦ୍ଧି କରିବା ମାଧ୍ୟମରେ ଅତିରିକ୍ତ ଅଙ୍ଗାରକ ପ୍ରଭାବକୁ ହ୍ରାସ ଲକ୍ଷ୍ୟ ନିମନ୍ତେ ଭାରତର ବୃହତ ପ୍ରତିବଦ୍ଧତାକୁ ଏହା ସମର୍ଥନ କରିବ ।


    ଭୂମି ପୁନରୁଦ୍ଧାର ସମେତ ବହୁମୁଖୀ ପ୍ରୟୋଗ ପାଇଁ ରିମୋଟ ସେନ୍ସିଂ ଓ ମହାକାଶ ପ୍ରଯୁକ୍ତିର ଉପଯୋଗ କରିବା ଭାରତ ପାଇଁ ଗୌରବର ବିଷୟ । ମିତବ୍ୟୟୀ ଉପଗ୍ରହ ଓ ମହାକାଶ ପ୍ରଯୁକ୍ତି ଜରିଆରେ ଭୂମି ସଂରକ୍ଷଣ ରଣନୀତି ଅନ୍ୟ ସହଭାଗୀ ରାଷ୍ଟ୍ରଗୁଡ଼ିକୁ ସହାୟତା କରି ଭାରତ ଆନନ୍ଦ ଅନୁଭବ କରିବ ।


    ଭୂକ୍ଷରଣ ପ୍ରସଙ୍ଗରେ ବୈଜ୍ଞାନିକ ଆଭିମୁଖ୍ୟ ବିକଶିତ କରିବା ଏବଂ ପ୍ରଯୁକ୍ତିର ଉପଯୋଗ କରିବା ନିମନ୍ତେ ଆମେ ଭାରତୀୟ ବନ୍ୟ ଗବେଷଣା ଓ ଶିକ୍ଷା ପରିଷଦଠାରେ ଏକ ଉତ୍କର୍ଷ କେନ୍ଦ୍ର ପ୍ରତିଷ୍ଠା କରିବା ଲାଗି ନିଷ୍ପତ୍ତି ନେଇଛୁ । ଭୂକ୍ଷରଣ ସମସ୍ୟାର ମୁକାବିଲା ଲାଗି ଜ୍ଞାନ , ପ୍ରଯୁକ୍ତି ଓ ମାନବ ସମ୍ବଳର ପ୍ରଶିକ୍ଷଣ ଚାହୁଁଥିବା ରାଷ୍ଟ୍ରଗୁଡ଼ିକ ସହିତ ସହଯୋଗକୁ ପ୍ରୋତ୍ସାହନ ଲାଗି ଏହା ସକ୍ରିୟ ଭାବେ ସମ୍ପୃକ୍ତ ରହିବ ।


    ବନ୍ଧୁଗଣ , ମୁଁ ବୁଝିପାରୁଛି ଯେ ଏକ ମହତ୍ୱାକାଂକ୍ଷୀ ନୂଆଦିଲ୍ଲୀ ଘୋଷଣାପତ୍ରକୁ ବିବେଚନା କରାଯାଉଛି । ଆମେ ସମସ୍ତେ ଏ ବିଷୟରେ ସଚେତନ ଅଛୁ ଯେ ସ୍ଥାୟୀ ବିକାଶ ଲକ୍ଷ୍ୟ 2030 ସୁଦ୍ଧା ହାସଲ କରିବାକୁ ହେବ ଏବଂ ଏଲଡିଏନ ହାସଲ ମଧ୍ୟ ଏହାର ଏକ ଅଂଶବିଶେଷ ।


    ଆମର ପ୍ରାଚୀନ ଶାସ୍ତ୍ରରୁ ଏକ ଲୋକପ୍ରିୟ ପ୍ରାର୍ଥନା କହି ମୁଁ ମୋର ଅଭିଭାଷଣ ଶେଷ କରିବାକୁ ଚାହୁଁଛି :


    “ ଓମ ଧ୍ୟୌଃ ଶାନ୍ତିଃ , ଅନ୍ତରିକ୍ଷଂ ଶାନ୍ତିଃ ”


    ଏଠାରେ ଶାନ୍ତିର ଅର୍ଥ ହିଂସାରୁ ମୁକ୍ତି ନୁହେଁ । ଏଠାରେ ଶାନ୍ତିର ଅର୍ଥ ସମୃଦ୍ଧି । ପ୍ରତ୍ୟେକଙ୍କର ବଞ୍ଚିବାର ଏକ ଉଦ୍ଦେଶ୍ୟ ରହିଛି ଏବଂ ପ୍ରତ୍ୟେକଙ୍କୁ ଏହି ଉଦ୍ଦେଶ୍ୟ ପୂରଣ କରିବାକୁ ହୋଇଥାଏ ।


    ଏହି ଉଦ୍ଦେଶ୍ୟର ପୂରଣ ହେଉଛି ସମୃଦ୍ଧି ।


    ଓମ ଧ୍ୟୌଃ ଶାନ୍ତିଃ , ଅନ୍ତରିକ୍ଷଂ ଶାନ୍ତିଃ


    ତେଣୁ , ଏଠାରେ କୁହାଯାଉଛି - ଆକାଶ , ସ୍ୱର୍ଗ ଓ ମହାକାଶ ସମୃଦ୍ଧ ହେଉ ।


    ପୃଥିବୀ ଶାନ୍ତିଃ ,


    ଆପଃ ଶାନ୍ତିଃ ,


    ଓଷଧ୍ୟୟଃ ଶାନ୍ତିଃ , ବନସ୍ପତୟଃ ଶାନ୍ତିଃ , ବିଶ୍ୱୈଦେବାଃ ଶାନ୍ତିଃ ,


    ବ୍ରହ୍ମ ଶାନ୍ତିଃ


    ଧରିତ୍ରୀ ମାତା ସମୃଦ୍ଧ ହୁଅନ୍ତୁ ।


    ଏଥିରେ ସାମିଲ ରହିଛି ଆମ ଗ୍ରହରେ ଆମ ସହିତ ଜୀବନ ନିର୍ବାହ କରୁଥିବା ବୃକ୍ଷଲତା ଓ ଜୀବଜଗତ ।


    ସେମାନେ ସମୃଦ୍ଧ ହୁଅନ୍ତୁ ।


    ପ୍ରତ୍ୟେକ ଜଳବୁନ୍ଦା ସମୃଦ୍ଧ ହେଉ ।


    ଦେବୀଦେବତା ସମୃଦ୍ଧ ହୁଅନ୍ତୁ ।


    ସର୍ବଂ ଶାନ୍ତିଃ ,


    ଶାନ୍ତିରେବ ଶାନ୍ତିଃ ,


    ସା ମେ ଶାନ୍ତିରେଧି । ।


    ସମସ୍ତେ ସମୃଦ୍ଧ ହୁଅନ୍ତୁ ।


    ମୁଁ ମଧ୍ୟ ସମୃଦ୍ଧିର ଆଶୀର୍ବାଦ ଲାଭ କରେ ।


    ଓମ ଶାନ୍ତିଃ ଶାନ୍ତିଃ ଶାନ୍ତିଃ । ।


    ଓମ ସମୃଦ୍ଧି , ସମୃଦ୍ଧି ।


    ସମୃଦ୍ଧି ।


    ଆମ ପୂର୍ବଜମାନଙ୍କ ବିଚାର ଓ ଦର୍ଶନଗୁଡ଼ିକ ସର୍ବବ୍ୟାପୀ ଓ ମହାନ ବିଚାରପୂର୍ଣ୍ଣ ଥିଲା । ମୁଁ ଓ ଆମେ ମଧ୍ୟରେ ବାସ୍ତବ ସମ୍ପର୍କକୁ ସେମାନେ ବୁଝିଥିଲେ । ସେମାନେ ଜାଣିଥିଲେ ଯେ ଆମ ସମସ୍ତଙ୍କ ସମୃଦ୍ଧି ଦ୍ୱାରା ହିଁ ଆମର ସମୃଦ୍ଧି ହୋଇପାରିବ ।


    ଆମର ପୂର୍ବଜମାନେ ଯେତେବେଳେ ‘ ଆମେ ’ ବୋଲି କହୁଥିଲେ , ତା ’ ର ଅର୍ଥ କେବଳ ସେମାନଙ୍କ ପରିବାର କିମ୍ବା ସମୁଦାୟ କିମ୍ବା କେବଳ ମାନବଜାତି ନଥିଲେ । ଏଥିରେ ଆକାଶ , ଜଳ , ଗ୍ରହ , ବୃକ୍ଷ-ସବୁକିଛି ସାମିଲ ଥିଲା ।


    ଯେଉଁ ପଦ୍ଧତିରେ ସେମାନେ ପ୍ରାର୍ଥନା କରୁଥିଲେ ତାହା ଜାଣିବା ମଧ୍ୟ ଗୁରୁତ୍ୱପୂର୍ଣ୍ଣ ।


    ସେମାନେ ଆକାଶ , ଧରିତ୍ରୀ , ଜଳ , ଗ୍ରହମାନଙ୍କ ପାଇଁ ପ୍ରାର୍ଥନା କରୁଥିଲେ-ଏଗୁଡ଼ିକ ଆମ ଅସ୍ଥିତ୍ୱ ପାଇଁ ଦାୟୀ । ଏହାକୁ ହିଁ ଆମେ ପରିବେଶ ବୋଲି କହିଥାଉ । ଏଗୁଡ଼ିକ ସମୃଦ୍ଧି ହେଲେ , ଆମେ ସମୃଦ୍ଧ ହେବୁ- ଏହା ହିଁ ସେମାନଙ୍କ ମନ୍ତ୍ର ଥିଲା । ଏପରିକି ଆଜି , ଏହା ଏକ ଅତ୍ୟନ୍ତ ଉପଯୋଗୀ ବିଚାର ।


    ଏହି ଭାବନା ସହିତ ମୁଁ ପୁଣିଥରେ ଆପଣମାନଙ୍କୁ ଏହି ସମ୍ମିଳନୀରେ ଅଂଶଗ୍ରହଣ କରିବା ଲାଗି ଧନ୍ୟବାଦ ଜଣାଉଛି ।


    ଧନ୍ୟବାଦ ।


    ବହୁତ ବହୁତ ଧନ୍ୟବାଦ ।


    **************

    
    
    (Release ID: 1584657) Visitor Counter : 22