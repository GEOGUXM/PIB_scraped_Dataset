      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଜିର ଯୁଗରେ ମହାତ୍ମା ଗାନ୍ଧୀଙ୍କ ପ୍ରାସଙ୍ଗିକତା ପ୍ରସଙ୍ଗରେ ମିଳିତ ଜାତିସଂଘ ଇସିଓଏସଓସି ଚାମ୍ବରରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 25 SEP 2019 6:23PM by PIB Bhubaneshwar


    ମହାସଚିବ ଆଂଟୋନିଓ ଗୁଟେରସ ,


    ରାଷ୍ଟ୍ରପତି ମୁନ ,


    ପ୍ରଧାନମନ୍ତ୍ରୀ ଲି ,


    ପ୍ରଧାନମନ୍ତ୍ରୀ ଶେଖ ହାସିନା ,


    ପ୍ରଧାନମନ୍ତ୍ରୀ ଆଣ୍ଡ୍ର୍ୟୁ ହୋଲନେସ ,


    ପ୍ରଧାନମନ୍ତ୍ରୀ ଆର୍ଡେର୍ଣ୍ଣ ,


    ପ୍ରଧାନମନ୍ତ୍ରୀ ଲୋଟେ ସେରିଂ ,


    ମହାମହିମ , ବନ୍ଧୁଗଣ!


    ଆମେ ସମସ୍ତେ ମହାତ୍ମା ଗାନ୍ଧୀଙ୍କ 150ତମ ଜନ୍ମ ଜୟନ୍ତୀ ଅବସରରେ ଆଜିର ଯୁଗରେ ତାଙ୍କର ପ୍ରାସଙ୍ଗିକତା ଉପରେ ଆଲୋଚନା କରିବା ଲାଗି ଏକଜୁଟ ହୋଇଛୁ ।


    ଆପଣ ସମସ୍ତ ବିଶିଷ୍ଟ ଅତିଥିମାନଙ୍କୁ ମୁଁ ସ୍ୱାଗତ କରୁଛି ।


    ମହାତ୍ମା ଗାନ୍ଧୀଜୀଙ୍କ 150ତମ ଜନ୍ମ ଜୟନ୍ତୀରେ ଏକ ସ୍ମାରକୀ ଡାକ ଟିକେଟ ଜାରି କରିବା ଲାଗି ମୁଁ ମିଳିତ ଜାତିସଂଘ ପ୍ରତି ବିଶେଷ କୃତଜ୍ଞତା ବ୍ୟକ୍ତ କରୁଛି ।


    ଗାନ୍ଧୀଜୀ ଭାରତୀୟ ଥିଲେ , କିନ୍ତୁ କେବଳ ଭାରତୀୟ ନଥିଲେ । ଆଜିର ଏହି ମଞ୍ଚ ତା ’ ର ଏକ ଜୀବନ୍ତ ଉଦାହରଣ ।


    ଇତିହାସରେ ଏମିତି କେଉଁଠି ଦେଖିବାକୁ ମିଳେ ନାହିଁ , ଯେତେବେଳେ ଶାସନ ଠାରୁ ବହୁଦୂର ପର୍ଯ୍ୟନ୍ତ ସମ୍ପର୍କ ନଥିବା ଜଣେ ବ୍ୟକ୍ତି ସତ୍ୟ ଓ ଅହିଂସାର ଶକ୍ତିରେ , ଶହ ଶହ ବର୍ଷ ପୁରୁଣା ସାମ୍ରାଜ୍ୟକୁ କେବଳ ଦୋହଲାଇ ଦେଇନଥିଲା , ବରଂ ଅନେକ ଦେଶଭକ୍ତଙ୍କ ମଧ୍ୟରେ ସ୍ୱାଧୀନତାର ଭାବନା ଜାଗ୍ରତ କରିପାରିଥିଲା ।


    ମହାତ୍ମା ଗାନ୍ଧୀ ଏପରି ଜଣେ ବ୍ୟକ୍ତି ଥିଲେ ଏବଂ କ୍ଷମତା ଠାରୁ ଏତେ ଦୂରରେ ରହିବା ସତ୍ୱେ ଆଜି ମଧ୍ୟ ସେ କୋଟି କୋଟି ଲୋକଙ୍କ ହୃଦୟରେ ରାଜୁତି କରୁଛନ୍ତି ।


    ଆପଣ କଳ୍ପନା କରିପାରିବେ ନାହିଁ ଯେଉଁମାନଙ୍କୁ ଗାନ୍ଧୀ ଜୀ କେବେହେଲେ ଭେଟିନାହାନ୍ତି , ସେମାନେ ମଧ୍ୟ ତାଙ୍କ ଜୀବନ ଦ୍ୱାରା କେତେ ପ୍ରଭାବିତ ହୋଇଛନ୍ତି । ମାର୍ଟିନ ଲୁଥର କିଙ୍ଗ ଜୁନିଅର ହୁଅନ୍ତୁ କିମ୍ବା ନେଲସନ ମଣ୍ଡେଲା , ଏମାନଙ୍କ ବିଚାରର ଆଧାର ମହାତ୍ମା ଗାନ୍ଧୀ ଥିଲେ , ଗାନ୍ଧୀଜୀଙ୍କ ଆଦର୍ଶ ଥିଲା ।


    ବନ୍ଧୁଗଣ ,


    ଆଜି ଗଣତନ୍ତ୍ର ପରିଭାଷାର ଏକ ସୀମିତ ଅର୍ଥ ରହିଯାଇଛି ଯେ ଜନସାଧାରଣ ନିଜ ପସନ୍ଦର ସରକାର ବାଛିବେ ଏବଂ ସରକାର ଜନସାଧାରଣଙ୍କ ଆଶା ଆକାଂକ୍ଷା ଅନୁସାରେ କାମ କରିବେ । କିନ୍ତୁ ମହାତ୍ମା ଗାନ୍ଧୀ ଗଣତନ୍ତ୍ରର ଅସଲ ଶକ୍ତି ଉପରେ ଗୁରୁତ୍ୱ ଦେଇଥିଲେ । ସେ ସେହି ମାର୍ଗ ଦେଖାଇଥିଲେ ଯେଉଁଥିରେ ଲୋକମାନେ ଶାସନ ଉପରେ ନିର୍ଭରଶୀଳ ନହୋଇ ସ୍ୱାବଲମ୍ବୀ ହୋଇପାରିବେ ।


    ବନ୍ଧୁଗଣ ,


    ମହାତ୍ମା ଗାନ୍ଧୀ , ଭାରତର ସ୍ୱାଧୀନତା ଆନେ୍ଦାଳନର କେନ୍ଦ୍ର ବିନ୍ଦୁ ଥିଲେ କିନ୍ତୁ କିଛି ସମୟ ପାଇଁ ଆମକୁ ଏକଥା ଚିନ୍ତା କରିବାକୁ ହେବ ଯେ ଯଦି ଗାନ୍ଧୀଜୀ ସ୍ୱାଧୀନ ଦେଶରେ ଜନ୍ମ ନେଇଥାନ୍ତେ ତା ’ ହେଲେ କ ’ ଣ କରିଥାନ୍ତେ ?


    ସେ ସ୍ୱାଧୀନତା ଆନେ୍ଦାଳନରେ ଭାଗ ନେଇଥିଲେ , ଏ କଥା ଗୁରୁତ୍ୱପୂର୍ଣ୍ଣ କିନ୍ତୁ ଗାନ୍ଧୀଜୀଙ୍କ କାର୍ଯ୍ୟ କେବଳ ଏତିକିରେ ସମ୍ପ୍ରସାରିତ ହୋଇରହିନଥିଲା ।


    ମହାତ୍ମାଗାନ୍ଧୀ ଏପରି ଏକ ସାମାଜିକ ବ୍ୟବସ୍ଥାର ଦାୟିତ୍ୱ ମୁଣ୍ଡାଇଥିଲେ , ଯାହା ସରକାରଙ୍କ ଉପରେ ନିର୍ଭରଶୀଳ ହୋଇନଥିବ ।


    ମହାତ୍ମା ଗାନ୍ଧୀ ପରିବର୍ତନ ଆଣିଥିଲେ , ଏହା ସର୍ବଜନବିଦିତ ; କିନ୍ତୁ ଏହା କହିବା ମଧ୍ୟ ଉଚିତ ହେବ ଯେ ସେ ଲୋକମାନଙ୍କ ଅନ୍ତରୀଣ ଶକ୍ତିକୁ ଜାଗ୍ରତ କରି ସେମାନଙ୍କୁ ନିଜ ଭିତରେ ପରିବର୍ତନ ଆଣିବା ଲାଗି ସଚେତନ କରାଇଥିଲେ ।


    ଯଦି ସ୍ୱାଧୀନତା ସଂଗ୍ରାମର ଉତରଦାୟିତ୍ୱ ଗାନ୍ଧୀଜୀଙ୍କ ଉପରେ ନଥାନ୍ତା ତା ’ ହେଲେ ମଧ୍ୟ ସେ ସ୍ୱରାଜ ଏବଂ ସ୍ୱାବଲମ୍ବନର ମୂଳତତ୍ୱକୁ ନେଇ ଆଗକୁ ବଢ଼ିଥାନ୍ତେ ।


    ଗାନ୍ଧୀଜୀଙ୍କ ଏହି ଦୂରଦୃଷ୍ଟି ଆଜି ଭାରତ ସମ୍ମୁଖରେ ଥିବା ବଡ଼ ଆହ୍ୱାନ ସମାଧାନ ଲାଗି ବଡ଼ ମାଧ୍ୟମ ହୋଇପାରିଛି ।


    ଗତ 5 ବର୍ଷ ମଧ୍ୟରେ ଆମେ ଜନ ଭାଗୀଦାରୀକୁ ପ୍ରାଥମିକତା ଦେଇଛୁ । ସ୍ୱଚ୍ଛ ଭାରତ ଅଭିଯାନ ହେଉ , ଡିଜିଟାଲ ଇଣ୍ଡିଆ ହେଉ , ଜନସାଧାରଣ ଏବେ ଏସବୁ ଅଭିଯାନର ନେତୃତ୍ୱ ନେବାକୁ ଆଗେଇ ଆସୁଛନ୍ତି ।


    ବନ୍ଧୁଗଣ


    ମହାତ୍ମା ଗାନ୍ଧୀ କହୁଥିଲେ ଯେ ତାଙ୍କ ଜୀବନ ହିଁ ତାଙ୍କର ବାର୍ତ୍ତା । ଗାନ୍ଧୀଜୀ କେବେ ହେଲେ ନିଜ ଜୀବନ ଦ୍ୱାରା ପ୍ରଭାବ ସୃଷ୍ଟି କରିବା ଲାଗି ପ୍ରୟାସ କରିନଥିଲେ କିନ୍ତୁ ତାଙ୍କ ଜୀବନ ହିଁ ପ୍ରେରଣାର କାରଣ ସାଜିଥିଲା । ଆଜି ଆମେ “ କିଭଳି ଅନ୍ୟକୁ ପ୍ରଭାବିତ କରିବା ” ର ଯୁଗରେ ବଂଚିଛୁ କିନ୍ତୁ ଗାନ୍ଧୀଜୀଙ୍କ ଦର୍ଶନ ଥିଲା- “ କିଭଳି ଅନ୍ୟକୁ ପ୍ରେରଣା ଯୋଗାଇବା ” ।


    ଗଣତନ୍ତ୍ର ପ୍ରତି ଗାନ୍ଧୀଜୀଙ୍କର କିଭଳି ନିଷ୍ଠା ଥିଲା , ଏ ସଂକ୍ରାନ୍ତରେ ଏକ କାହାଣୀ ମୁଁ ଆପଣମାନଙ୍କୁ ଶୁଣାଇବାକୁ ଚାହୁଁଛି । କିଛି ବର୍ଷ ପୂର୍ବେ ମୁଁ ବ୍ରିଟେନର ମହାରାଣୀ ଏଲିଜାବେଥଙ୍କୁ ଭେଟିଥିଲି , ତ ’ ସେ ମୋତେ ଅତି ଭାବପ୍ରବଣତାର ସହିତ ଏକ ରୁମାଲ ଦେଖାଇଥିଲେ । ତାହା ଖଦିରେ ତିଆରି ରୁମାଲ ଥିଲା , ଯାହା ଗାନ୍ଧୀଜୀ ତାଙ୍କୁ ବିବାହ ସମୟରେ ଉପହାର ଦେଇଥିଲେ ।


    ଚିନ୍ତା କରନ୍ତୁ , ଯାହା ସହିତ ସିଦ୍ଧାନ୍ତକୁ ନେଇ ସଂଘର୍ଷ ଥିଲା , ତା ’ ସହ ସମ୍ପର୍କକୁ ନେଇ କେତେ ସମ୍ବେଦନଶୀଳତା ତାଙ୍କ ମନରେ ଥିଲା । ସେ ସେମାନଙ୍କର ମଧ୍ୟ ମଙ୍ଗଳ ଚାହୁଁଥିଲେ , ସମ୍ମାନ କରୁଥିଲେ ଯେଉଁମାନେ ତାଙ୍କର ବିରୋଧୀ ଥିଲେ । ଯେଉଁମାନଙ୍କ ସହିତ ସେ ସ୍ୱାଧୀନତାର ସଂଘର୍ଷ କରୁଥିଲେ ।


    ସାଥୀଗଣ ,


    ସିଦ୍ଧାନ୍ତକୁ ନେଇ ଏହି ପ୍ରତିବଦ୍ଧତା ଗାନ୍ଧୀଜୀଙ୍କ ଧ୍ୟାନ ଏପରି 7ଟି ବିକୃତି ଆଡ଼କୁ ଟାଣିଥିଲା , ଯାହାପ୍ରତି ସମସ୍ତଙ୍କୁ ସଚେତନ ହେବାର ଆବଶ୍ୟକତା ରହିଛି । ସେଗୁଡ଼ିକ ହେଲା-


    ବିନା କାର୍ଯ୍ୟରେ ସମ୍ପତି


    ବିବେକ ବିହୀନ ଆନନ୍ଦ


    ଚରିତ୍ରହୀନ ଜ୍ଞାନ


    ଅନୈତିକ ବ୍ୟବସାୟ


    ମାନବତା ବିହୀନ ବିଜ୍ଞାନ


    ବଳିଦାନ ବିହୀନ ଧର୍ମ


    ନୀତିହୀନ ରାଜନୀତି ।


    ତାହା ଜଳବାୟୁ ବରିବର୍ତ୍ତନ ହେଉ କିମ୍ବା ଆତଙ୍କବାଦ , ଦୁର୍ନୀତି ହେଉ କିମ୍ବା ସ୍ୱାର୍ଥପୂର୍ଣ୍ଣ ସାମାଜିକ ଜୀବନ ଗାନ୍ଧୀଜୀଙ୍କ ଏହି ସିଦ୍ଧାନ୍ତ , ଆମ ପାଇଁ ମାନବତାର ରକ୍ଷା ଲାଗି ମାର୍ଗଦର୍ଶକ ଭାବେ କାମ କରୁଛି ।


    ମୋର ବିଶ୍ୱାସ ଯେ ଗାନ୍ଧୀଜୀଙ୍କ ପ୍ରଦର୍ଶିତ ମାର୍ଗ ଉନ୍ନତ ବିଶ୍ୱ ନିର୍ମାଣରେ ପ୍ରେରଣାଦାୟୀ ସାବ୍ୟସ୍ତ ହେବ ।


    ମୁଁ ଭାବୁଛି ଯେ ଯେପର୍ଯ୍ୟନ୍ତ ମାନବତା ସହିତ ଗାନ୍ଧୀଜୀଙ୍କ ବିଚାରର ଏହି ପ୍ରବାହ ଜାରି ରହିବ , ସେପର୍ଯ୍ୟନ୍ତ ଗାନ୍ଧୀଜୀଙ୍କ ପ୍ରେରଣା ଏବଂ ପ୍ରାସଙ୍ଗିକତା ମଧ୍ୟ ଆମ ଭିତରେ ବଜାୟ ରହିବ ।


    ପୁଣିଥରେ ଆପଣ ସମସ୍ତଙ୍କୁ ଅନେକ ଅନେକ କୃତଜ୍ଞତା ବ୍ୟକ୍ତ କରୁଛି!


    ଧନ୍ୟବାଦ!


    **********


    

    
    (Release ID: 1586489) Visitor Counter : 43