      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସାର୍ବଜନୀନ ସ୍ୱାସ୍ଥ୍ୟସେବା ଉପରେ ମିଳିତ ଜାତିସଂଘରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 23 SEP 2019 8:41PM by PIB Bhubaneshwar


    ନମସ୍ତେ!


    ମିଷ୍ଟର ପ୍ରେସିଡେଣ୍ଟ ,


    ବିଶ୍ୱ କଲ୍ୟାଣର ଆରମ୍ଭ ଜନ କଲ୍ୟାଣରୁ ହୋଇଥାଏ ଏବଂ ସ୍ୱାସ୍ଥ୍ୟ ଏହାର ମହତ୍ୱପୂର୍ଣ୍ଣ ଅଙ୍ଗ । ତେଣୁ ସେଥିପାଇଁ ଏହି ବିଷୟ ଭାରତ ଲାଗି ବହୁତ ବଡ଼ ପ୍ରାଥମିକତା ।


    ଆମେ ଏହି ବିଷୟକୁ ନେଇ ସାମୁହିକ ଆଭିମୁଖ୍ୟ ସହିତ ଚାରିଟି ସ୍ତମ୍ଭ ଉପରେ କାମ କରୁଛୁ । ପ୍ରଥମ ସ୍ତମ୍ଭ ହେଉଛି ପ୍ରତିଷେଧକ ସ୍ୱାସ୍ଥ୍ୟ । ଆମେ ଯୋଗ , ଆୟୁର୍ବେଦ ଏବଂ ଫିଟନେସ ଉପରେ ବିଶେଷ ଗୁରୁତ୍ୱ ଦେଉଛୁ । ଆମେ 1.25 କୋଟିରୁ ଅଧିକ କଲ୍ୟାଣ କେନ୍ଦ୍ର ତିଆରି କରୁଛୁ ।


    ଏହାଦ୍ୱାରା ଜୀବନଶୈଳୀ ଜନିତ ରୋଗ ଯଥା ମଧୁମେହ , ରକ୍ତଚାପ , ମାନସିକ ଅବସାଦ ଆଦିର ନିୟନ୍ତ୍ରଣରେ ସହାୟତା ମିଳିପାରିବ । ଇ-ସିଗାରେଟ ପ୍ରସାର ଚିନ୍ତାଜନକ ବିଷୟ । ଯୁବପିଢ଼ିଙ୍କୁ ଏହି ଗୁରୁତର ସଙ୍କଟରୁ ରକ୍ଷା କରିବା ଲାଗି ଭାରତ ଇ-ସିଗାରେଟ ନିଷିଦ୍ଧ କରିଛି ।


    ଆମର ସ୍ୱଚ୍ଛ ଭାରତ ମିଶନ ଲକ୍ଷ ଲକ୍ଷ ଜୀବନ ରକ୍ଷା କରିବାରେ ଯୋଗଦାନ ଦେଇଛି । ଟିକାକରଣ ଉପରେ ମଧ୍ୟ ଆମେ ବିଶେଷ ଗୁରୁତ୍ୱ ଦେଉଛୁ । ନୂଆ ନୂଆ ଟିକା ବ୍ୟବସ୍ଥା କରିବା ସହିତ ଅପହଁଚ ଇଲାକାରେ ମଧ୍ୟ ଆମେ ଟିକାକରଣର ସୁଫଳ ପହଁଚାଇପାରିଛୁ ।


    ଦ୍ୱିତୀୟ ସ୍ତମ୍ଭ ହେଉଛି ସୁଲଭ ସ୍ୱାସ୍ଥ୍ୟସେବା । ଆମେ ବିଶ୍ୱର ସବୁଠୁ ବଡ଼ ସ୍ୱାସ୍ଥ୍ୟ ବୀମା ଯୋଜନା ଆୟୁଷ୍ମାନ ଭାରତ ଲାଗୁ କରିଛୁ । ଏହାର ଅନ୍ତର୍ଗତ 50 କୋଟି ଗରିବ ଲୋକଙ୍କୁ ବାର୍ଷିକ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସା ସୁବିଧା ପ୍ରଦାନ କରାଯାଉଛି । ବିଗତ ଗୋଟିଏ ବର୍ଷ ମଧ୍ୟରେ 45 ଲକ୍ଷ ଲୋକ ଏହାର ଲାଭ ପାଇପାରିଛନ୍ତି ।


    ଆମେ ପାଞ୍ଚ ହଜାରରୁ ଅଧିକ ସ୍ୱତନ୍ତ୍ର ଫାର୍ମାସୀ ଆରମ୍ଭ କରିଛୁ ଯେଉଁଠି 800ରୁ ଅଧିକ ଜରୁରି ଔଷଧ ସୁଲଭ ମୂଲ୍ୟରେ ଉପଲବ୍ଧ ହେଉଛି । ହୃତପିଣ୍ଡର ଷ୍ଟେଣ୍ଟ ମୂଲ୍ୟ 80 ପ୍ରତିଶତ ପର୍ଯ୍ୟନ୍ତ ଏବଂ ଆଣ୍ଠୁ ପ୍ରତ୍ୟାରୋପଣ ମୂଲ୍ୟ 50ରୁ 70 ପ୍ରତିଶତ ପର୍ଯ୍ୟନ୍ତ ହ୍ରାସ କରାଯାଇ ପାରିଛି । କିଡନୀ ସମସ୍ୟାରେ ପୀଡ଼ିତ ଲକ୍ଷାଧିକ ଲୋକ ଭାରତରେ ନିଃଶୁଳ୍କ ଡାଇଲିସିସ ସୁବିଧାର ଲାଭ ଉଠାଉଛନ୍ତି ।


    ତୃତୀୟ ସ୍ତମ୍ଭ ହେଉଛି ଯୋଗାଣ କ୍ଷେତ୍ରରେ ସୁଧାର । ଏ ଦିଗରେ ଆମେ ଭାରତରେ ଉନ୍ନତ ଡାକ୍ତରୀ ଶିକ୍ଷା , ଚିକିତ୍ସା ଭିତ୍ତିଭୂମି ଲାଗି ଅନେକ ଐତିହାସିକ ପଦକ୍ଷେପ ଗ୍ରହଣ କରିଛୁ । ଦ୍ୱିତୀୟ କ୍ଷେତ୍ରରେ ଆମେ ଆମୂଳଚୁଳ ସୁଧାର କରିଛୁ ।


    ଚତୁର୍ଥ ସ୍ତମ୍ଭ ହେଉଛି ଅଭିଯାନ ଆଧାରରେ ପଦକ୍ଷେପ । ମା ’ ଓ ଶିଶୁ ସୁସ୍ଥ ହେଲେ ସାରା ସମାଜକୁ ସୁସ୍ଥ ରଖିବାର ମୂଳଦୁଆ ପଡ଼ିଥାଏ ଏବଂ ସେଥିପାଇଁ ଆମେ ଅଭିଯାନ ଆଧାରରେ ଜାତୀୟ ପୋଷଣ ଅଭିଯାନ ଭଳି ପ୍ରୟାସ ଆରମ୍ଭ କଲୁ ।


    ସ୍ଥାୟୀ ବିକାଶ ଲକ୍ଷ୍ୟ ହାସଲରେ 2030 ସୁଦ୍ଧା ଯକ୍ଷ୍ମା ରୋଗ ଦୂର କରିବା ଲାଗି ଲକ୍ଷ୍ୟ ରଖାଯାଇଛି । ଭାରତରେ ଆମେ ଏହାକୁ ଅଭିଯାନ ଭାବରେ ନେଇ 2025 ସୁଦ୍ଧା ଦେଶକୁ ସମ୍ପୂର୍ଣ୍ଣ ଭାବେ ଯକ୍ଷ୍ମା ମୁକ୍ତ କରିବା ଲାଗି ଲକ୍ଷ୍ୟ ରଖିଛୁ । ମୋର ସମ୍ପୂର୍ଣ୍ଣ ବିଶ୍ୱାସ ଯେ ଆମେ ଏହି ଲକ୍ଷ୍ୟ ମଧ୍ୟ ହାସଲ କରିବୁ । ବାୟୁ ପ୍ରଦୂଷଣ , ପଶୁଙ୍କ ଠାରୁ ମଣିଷଙ୍କୁ ବ୍ୟାପୁଥିବା ରୋଗ ବିରୋଧରେ ଆମେ ଅଭିଯାନ ଆରମ୍ଭ କରିଛୁ ।


    ମହାମହିମଗଣ ,


    ସୁସ୍ଥତାର ତାତ୍ପର୍ଯ୍ୟ କେବଳ ମାତ୍ର ରୋଗରୁ ମୁକ୍ତି ନୁହେଁ , ସୁସ୍ଥ ଜୀବନ ମଧ୍ୟ ସମସ୍ତଙ୍କର ଅଧିକାର । ଏଥିପାଇଁ ଯଥାସମ୍ଭବ ପ୍ରୟାସ କରିବା ଆମ ସରକାରଙ୍କ ଦାୟିତ୍ୱ । ଭାରତର ଏହି ପ୍ରୟାସ କେବଳ ଭାରତର ସୀମାରେ ସଂକୁଚିତ ହୋଇ ରହିନାହିଁ । ଆମେ ଅନ୍ୟ ଦେଶ , ବିଶେଷ କରି ଆଫ୍ରିକୀୟ ଦେଶରେ ଟେଲି-ମେଡିସିନ ଦ୍ୱାରା ସୁଲଭ ସ୍ୱାସ୍ଥ୍ୟ ସେବା ଯୋଗାଇ ଦେବାରେ ସହାୟତା କରିଛୁ ଏବଂ ଆଗକୁ ମଧ୍ୟ କରିବୁ । ଆମର ଅଭିଜ୍ଞତା ଏବଂ ଆମର କ୍ଷମତା ସମସ୍ତ ବିକାଶଶୀଳ ରାଷ୍ଟ୍ର ପାଇଁ ଉପଲବ୍ଧ ।


    ମହାମହିମଗଣ ,


    ସର୍ବେ ଭବନ୍ତୁ ସୁଖିନଃ , ସର୍ବେ ସନ୍ତୁ ନିରାମୟାଃ! ଭାବନା ସହିତ ନିଜ ବକ୍ତବ୍ୟ ମୁଁ ଶେଷ କରୁଛି , ଅର୍ଥାତ ସମସ୍ତେ ସୁଖୀ ଏବଂ ନିରୋଗ ରୁହନ୍ତୁ ।


    ବହୁତ ବହୁତ ଧନ୍ୟବାଦ!


    **********

    
    
    (Release ID: 1586524) Visitor Counter : 1