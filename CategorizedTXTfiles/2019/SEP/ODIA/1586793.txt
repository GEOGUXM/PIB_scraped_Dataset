      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସମସ୍ୟାର ସହଜ ସମାଧାନ ଅନ୍ୱେଷଣ କରିବା ଲାଗି ଛାତ୍ରମାନଙ୍କୁ ପ୍ରଧାନମନ୍ତ୍ରୀଙ୍କ ପରାମର୍ଶ
      Posted On: 30 SEP 2019 9:10PM by PIB Bhubaneshwar


    ଆଜି ଚେନ୍ନାଇ ଆଇଆଇଟିଠାରେ ଶେଷ ହୋଇଥିବା 36 ଘଣ୍ଟିଆ ସିଙ୍ଗାପୁର ଭାରତ ହାକାଥନର ବିଜୟୀ ଛାତ୍ରମାନଙ୍କୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ପୁରସ୍କାର ପ୍ରଦାନ କରିଛନ୍ତି ।


    ଏହି ଦ୍ୱିତୀୟ ହାକାଥନକୁ ସିଙ୍ଗାପୁର ସରକାର , ଭାରତ ସରକାର , ଆଇଆଇଟି ଚେନ୍ନାଇ ଏବଂ ନାନ୍ୟାଙ୍ଗ ବୈଷୟିକ ବିଶ୍ୱବିଦ୍ୟାଳୟ (ଏନଟିୟୁ) , ସିଙ୍ଗାପୁର ମିଳିତ ଭାବେ ଆୟୋଜନ କରିଥିଲେ ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଚିନ୍ତାଧାରାକୁ ଆଧାର କରି 2018ରେ ସିଙ୍ଗାପୁରର ଏନଟିୟୁଠାରେ ପ୍ରଥମ ହାକାଥନର ଆୟୋଜନ କରାଯାଇଥିଲା ।


    ଏହି ଅବସରରେ ପ୍ରଧାନମନ୍ତ୍ରୀ ଛାତ୍ର ଓ ଶିକ୍ଷକମାନଙ୍କୁ ସମ୍ବୋଧିତ କରିଥିଲେ ଓ ହାକାଥନ ବିଜୟୀ ଛାତ୍ରମାନଙ୍କୁ ଅଭିନନ୍ଦନ ଜଣାଇଥିଲେ ।


    “ ବନ୍ଧୁଗଣ , ମୁଁ ହାକାଥନର ବିଜୟୀମାନଙ୍କୁ ଅଭିନନ୍ଦନ ଜଣାଉଛି । ଏବଂ ଏଠାରେ ଏକତ୍ରିତ ହୋଇଥିବା ପ୍ରତ୍ୟେକ ଯୁବବନ୍ଧୁ ବିଶେଷ କରି ଛାତ୍ର ବନ୍ଧୁମାନଙ୍କୁ ମୁଁ ଅଭିନନ୍ଦନ ଜଣାଉଛି । ଆହ୍ୱାନର ସମ୍ମୁଖୀନ ହେବା ଏବଂ ଏହାର ସମାଧାନ ବାହାର କରିବା ନେଇ ଆପଣଙ୍କ ଇଚ୍ଛା , ଶକ୍ତି ଓ ଉତ୍ସାହ ଏକ ପ୍ରତିଯୋଗିତା ଜିତିବାଠାରୁ ଅଧିକ ମୂଲ୍ୟବାନ । ”


    ପ୍ରଧାନମନ୍ତ୍ରୀ କହିଲେ ଯେ ଭାରତ ହେଉଛି ଷ୍ଟାର୍ଟଅପ ସହାୟକ ପ୍ରମୁଖ ତିନୋଟି ପରିସ୍ଥାନ ମଧ୍ୟରୁ ଅନ୍ୟତମ । ସେ କହିଲେ ଯେ ଗତ ପାଞ୍ଚ ବର୍ଷ ମଧ୍ୟରେ ଭାରତ ନବୋନ୍ମେଷ ଓ ଇନକ୍ୟୁବେସନକୁ ବିଶେଷ ଗୁରୁତ୍ୱ ପ୍ରଦାନ କରିଛି ।


    “ ଅଟଳ ଇନୋଭେସନ ମିଶନ , ପିଏମ ରିସର୍ଚ୍ଚ ଫେଲୋସିପ , ଷ୍ଟାର୍ଟ-ଅପ ଇଣ୍ଡିଆ ଅଭିଯାନ ଭଳି କାର୍ଯ୍ୟକ୍ରମ ହେଉଛି ଏକବିଂଶ ଶତାବ୍ଦୀରେ ଭାରତର ମୂଳ ଆଧାର । ଭାରତ ସର୍ବଦା ନବାଚାରର ସଂସ୍କୃତିକୁ ପ୍ରୋତ୍ସାହିତ କରୁଛି । ମେସିନ ଲର୍ଣ୍ଣିଂ , କୃତ୍ରିମ ବୁଦ୍ଧିମତା ଆଦି ନୂତନ ପ୍ରଯୁକ୍ତିବିଦ୍ୟାକୁ ଆମେ ବ୍ୟବହାର କରିବା ପାଇଁ ଉତ୍ସାହିତ କରୁଛୁ । ବିଦ୍ୟାଳୟଠାରୁ ଆରମ୍ଭ କରି ଉଚ୍ଚଶିକ୍ଷା ଓ ଗବେଷଣା ପର୍ଯ୍ୟନ୍ତ ସବୁଥିରେ ନବୋନ୍ମେଷକୁ ପ୍ରୋତ୍ସାହନ ଦିଆଯାଉଛି । ”


    ଭାରତ ସମ୍ମୁଖୀନ ହେଉଥିବା ସମସ୍ୟାର ସମାଧାନ ପାଇଁ ଛାତ୍ରମାନଙ୍କୁ ପ୍ରେରିତ କରି ପ୍ରଧାନମନ୍ତ୍ରୀ କହିଲେ ଯେ ଭାରତ ଏହାର ସମାଧାନକୁ ସମଗ୍ର ବିଶ୍ୱକୁ ବିଶେଷ କରି ଗରିବ ରାଷ୍ଟ୍ରମାନଙ୍କୁ ପ୍ରଦାନ କରିବାକୁ ଚାହେଁ ।


    “ ଦୁଇଟି କାରଣରୁ ଆମେ ନବୋନ୍ମେଷ ଓ ଇନକ୍ୟୁବେସନକୁ ପ୍ରୋତ୍ସାହିତ କରିବାକୁ ଚାହୁଁ । ପ୍ରଥମଟି ହେଲା ଜୀବନକୁ ସହଜ କରିବା ନେଇ ଆମେ ସମସ୍ୟାର ସହଜ ସମାଧାନ ଚାହୁଁ । ଦ୍ୱିତୀୟଟି ହେଲା ଆମେ ଭାରତରେ ସମଗ୍ର ବିଶ୍ୱର ସମସ୍ୟା ପାଇଁ ସମାଧାନ ଚାହୁଁ । ବୈଶ୍ୱିକ ସମସ୍ୟା ପାଇଁ ଭାରତର ସମାଧାନ- ଏହା ହେଉଛି ଆମର ଲକ୍ଷ୍ୟ ଓ ସଂକଳ୍ପ । ଆମେ ମଧ୍ୟ ଆମ ସ୍ୱଳ୍ପ ବ୍ୟୟଜନିତ ସମାଧାନକୁ ବିଶ୍ୱର ଗରିବତମ ଦେଶମାନଙ୍କ ଆବଶ୍ୟକତାକୁ ପୂରଣ କରିବାରେ ବ୍ୟବହାର କରିବାକୁ ଚାହୁଁ । ଗରିବ ଓ ବଞ୍ଚିତ ଲୋକମାନେ ଯେଉଁଠାରେ ରୁହନ୍ତୁ ନା କାହିଁକି ଭାରତୀୟ ନବୋନ୍ମେଷ ସେମାନଙ୍କୁ ସମର୍ଥନ କରିବ । ”


    ପ୍ରଧାନମନ୍ତ୍ରୀ ମଧ୍ୟ ଆଇଆଇଟି-ଏମର ହୀରକଜୟନ୍ତୀ ସମାବର୍ତ୍ତନ ଉତ୍ସବରେ ଯୋଗଦେବେ ।


    *************


    

    
    (Release ID: 1586793) Visitor Counter : 22