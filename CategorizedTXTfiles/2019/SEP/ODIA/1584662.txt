      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନିର୍ଦ୍ଧାରିତ ତାରିଖର 7 ମାସ ପୂର୍ବରୁ 8 କୋଟି ଏଲପିଜି ସଂଯୋଗ ଲକ୍ଷ୍ୟ ହାସଲ କଲା ଉଜ୍ଜ୍ୱଳା ଯୋଜନା
      • ମରାଠୱାଡା ଅଞ୍ଚଳକୁ ଜଳ ଜୀବନ ଅଭିଯାନ ଦ୍ୱାରା ଲାଭ ମିଳିବ, ଏହି ଅଞ୍ଚଳରେ ଦେଶର ପ୍ରଥମ ଜଳ ଗ୍ରୀଡ ପ୍ରତିଷ୍ଠା ହେବ: ପ୍ରଧାନମନ୍ତ୍ରୀ
      • ନିକଟ ଭବିଷ୍ୟତରେ ଔରଙ୍ଗାବାଦ ଦେଶର ଏକ ମହତ୍ୱପୂର୍ଣ୍ଣ ଔଦ୍ୟୋଗିକ ନଗର ହେବ: ପ୍ରଧାନମନ୍ତ୍ରୀ
      Posted On: 07 SEP 2019 8:19PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଔରଙ୍ଗାବାଦରେ ମହାରାଷ୍ଟ୍ର ପ୍ରଦେଶ ଗ୍ରାମୀଣ ଜୀବିକା ମିଶନ ( UMED ) ଦ୍ୱାରା ଆୟୋଜିତ ଏକ ରାଜ୍ୟସ୍ତରୀୟ ମହିଳା ସକ୍ଷମ ମେଳାକୁ ସମ୍ବୋଧିତ କରିଛନ୍ତି ।


    ଉପସ୍ଥିତ ଜନସମୂହଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ ସ୍ୱୟଂ ସହାୟକ ଗୋଷ୍ଠୀ ମାଧ୍ୟମରେ ନିଜକୁ ଏବଂ ନିଜର ସମୁଦାୟଙ୍କୁ ସଶକ୍ତ କରିବାରେ ଯୋଗଦାନ ଦେଉଥିବା ମହିଳାମାନଙ୍କୁ ପ୍ରଶଂସା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଔରଙ୍ଗାବାଦ ଔଦ୍ୟୋଗିକ ନଗର ( AURIC ) ନିକଟ ଭବିଷ୍ୟତରେ ଦେଶର ଏକ ମହତ୍ୱପୂର୍ଣ୍ଣ ଔଦ୍ୟୋଗିକ କେନ୍ଦ୍ରରେ ପରିଣତ ହେବ । ପ୍ରଧାନମନ୍ତ୍ରୀ କହିଲେ ଯେ ଔରଙ୍ଗାବାଦ ଦିଲ୍ଲୀ-ମୁମ୍ବାଇ ଔଦ୍ୟୋଗିକ କରିଡରର ଏକ ମହତ୍ୱପୂର୍ଣ୍ଣ ଭାଗ ମଧ୍ୟ । ପ୍ରଧାନମନ୍ତ୍ରୀ କହିଲେ ଯେ ଔରଙ୍ଗାବାଦ ଔଦ୍ୟୋଗିକ ନଗର ( AURIC )ରେ ନିବେଶ କରୁଥିବା ଫାର୍ମଗୁଡ଼ିକ ମଧ୍ୟ ଅନେକ ଚାକିରି ସୃଷ୍ଟି କରିବେ ।


    ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ଅନ୍ତର୍ଗତ ନିର୍ଦ୍ଧାରିତ ତାରିଖ ପୂର୍ବରୁ ଆଠ କୋଟି ଏଲପିଜି ସଂଯୋଗ ପ୍ରଦାନ କରାଯିବାର ଉପଲବ୍ଧି ଅବସରରେ ପ୍ରଧାନମନ୍ତ୍ରୀ ପାଞ୍ଚ ଜଣ ଲାଭାର୍ଥୀଙ୍କୁ ଏଲପିଜି ସଂଯୋଗ ମଧ୍ୟ ବିତରଣ କରିଥିଲେ । ଏହି ଉପଲବ୍ଧି ନିର୍ଦ୍ଧାରିତ ଲକ୍ଷ୍ୟ ଧାର୍ଯ୍ୟ ହେବାର ସାତ ମାସ ପୂର୍ବରୁ ପ୍ରାପ୍ତ କରାଯାଇଥିବା ପ୍ରକାଶ କରି ପ୍ରଧାନମନ୍ତ୍ରୀ କହିଲେ ଯେ କେବଳ ମହାରାଷ୍ଟ୍ରରେ 44 ଲକ୍ଷ ଉଜ୍ଜ୍ୱଳା ସଂଯୋଗ ପ୍ରଦାନ କରାଯାଇଛି । ଏହା ସମ୍ଭବ କରିଥିବା ସାଥିମାନଙ୍କୁ ସଲାମ କରି ପ୍ରଧାନମନ୍ତ୍ରୀ କହିଲେ ଯେ ଏହି ଉପଲବ୍ଧି ଆମେ ସେହି ମହିଳାମାନଙ୍କ ସ୍ୱାସ୍ଥ୍ୟ ପ୍ରତି ଆମର ଚିନ୍ତା କାରଣରୁ ହାସିଲ କରିପାରିଛୁ ଯେଉଁମାନେ କି ଚୁଲିରୁ ଉଠୁଥିବା ଧୂଆଁରେ ପୀଡିତ ।


    ପ୍ରଧାନମନ୍ତ୍ରୀ କହିଲେ ଯେ କେବଳ ସଂଯୋଗ ପ୍ରଦାନ କରାଯାଇନାହିଁ ବରଂ ବିଶେଷ କରି ଗ୍ରାମୀଣ ଭାରତରେ 10 , 000 ନୂତନ ଏଲପିଜି ବିତରକମାନଙ୍କ ଦ୍ୱାରା ନିର୍ମିତ ଏକ ନୂତନ ଏବଂ ସମଗ୍ର ଏଲପିଜି ଅବସଂରଚନାର ନିର୍ମାଣ କରାଯାଇଛି । “ ନୂତନ ବଟଲିଂ କାରଖାନାର ନିର୍ମାଣ କରାଯାଇଛି । ବନ୍ଦର ନିକଟରେ ଟର୍ମିନାଲର କ୍ଷମତାରେ ବୃଦ୍ଧି କରାଯାଇଛି ତଥା ପାଇପ ଲାଇନ ନେଟୱର୍କକୁ ବ୍ୟାପକ କରାଯାଇଛି । ପାଞ୍ଚ କିଲୋଗ୍ରାମ ସିଲିଣ୍ଡରକୁ ପ୍ରୋତ୍ସାହନ ପ୍ରଦାନ କରାଯାଉଛି । ପାଇପ ମାଧ୍ୟମରେ ବି ଗ୍ୟାସର ଆପୂର୍ତ୍ତି କରାଯାଉଛି । ଆମେ ଏହା ସୁନିଶ୍ଚିତ କରିବାକୁ ଚାହୁଁ ଯେ ଗୋଟିଏ ବି ଘର ଯେପରି ଏଲପିଜି ସଂଯୋଗ ବିନା ରହିଯିବ ନାହିଁ । ”


    ପ୍ରଧାନମନ୍ତ୍ରୀ କହିଲେ ଯେ ମହିଳାମାନଙ୍କୁ ପାଣି ଆଣିବା ସମ୍ବନ୍ଧିତ ପରିଶ୍ରମର ସମସ୍ୟାରୁ ମୁକ୍ତି ପ୍ରଦାନ କରିବା ପାଇଁ ଜଳ ଜୀବନ ମିଶନର ପ୍ରାରମ୍ଭ କରାଯାଇଛି । “ ଜଳ ଜୀବନ ମିଶନରେ ଜଳ ସଂରକ୍ଷଣ କରିବା ଏବଂ ଦ୍ୱାର ମୁଁହରେ ଜଳ ଆପୂର୍ତ୍ତି ସମ୍ମିଳିତ ଅଛି । ଏଥିପାଇଁ ସରକାର ଆଗାମୀ ପାଞ୍ଚ ବର୍ଷ ମଧ୍ୟରେ 3.5 ଲକ୍ଷ କୋଟି ଟଙ୍କା ଖର୍ଚ୍ଚ କରିବେ । ”


    ଶ୍ରୀ ରାମ ମନୋହର ଲୋହିଆଙ୍କ ଏହି ବକ୍ତବ୍ୟର ସ୍ମରଣ କରି କି - ଶୌଚାଳୟ ଓ ପାଣି ମହିଳାମାନଙ୍କ ସବୁଠାରୁ ଦୁଇଟି ବଡ ସମସ୍ୟା , ପ୍ରଧାନମନ୍ତ୍ରୀ କହିଲେ ଯେ ଏହି ଦୁଇଟି ସମସ୍ୟା ଯଦି ଦୂର ହୋଇଯିବ ତେବେ ମହିଳାମାନେ ଦେଶକୁ ନେତୃତ୍ୱ ପ୍ରଦାନ କରିପାରିବେ । “ ମରାଠାୱାଡା ଅଞ୍ଚଳରେ ଜଳ ଜୀବନ ମିଶନ ଦ୍ୱାରା ଅତ୍ୟନ୍ତ ଲାଭ ହେବାକୁ ଯାଉଛି । ଦେଶର ପ୍ରଥମ ଜଳ ଗ୍ରୀଡର ନିର୍ମାଣ ମରାଠାୱାଡାରେ ହେବାକୁ ଯାଉଛି , ଏହା ଫଳରେ ଏହି କ୍ଷେତ୍ରରେ ଜଳର ଉପଲବ୍ଧତା ବଢ଼ିବ । ”


    ସରକାରୀ ଯୋଜନା ମାନଙ୍କରେ ଭାଗିଦାରିତାର ମହତ୍ୱ ଉପରେ ଜୋର ଦେଇ ପ୍ରଧାନମନ୍ତ୍ରୀ କହିଲେ କି ସରକାର 60 ବର୍ଷ ଆୟୁ ପ୍ରାପ୍ତ କରୁଥିବା କୃଷକମାନଙ୍କୁ ପେନସନ ପ୍ରଦାନ କରୁଛି । ପ୍ରଧାନମନ୍ତ୍ରୀ କହିଲେ କି ପଶୁମାନଙ୍କ ଟୀକାକରଣ ପାଇଁ ମଧ୍ୟ ଏପରି ପ୍ରୟାସ କରାଯାଉଛି ।


    ଆଜୀବିକା-ପ୍ରଧାନମନ୍ତ୍ରୀ କହିଲେ ଯେ ରାଷ୍ଟ୍ରୀୟ ଗ୍ରାମୀଣ ଜୀବିକା ମିଶନ ମହିଳାମାନଙ୍କ ପାଇଁ ଧନ ଉପାର୍ଜନର ଅବସର ସୃଷ୍ଟି କରିଥାଏ । ସେ ପୁନଶ୍ଚ କହିଲେ ଯେ କେନ୍ଦ୍ରୀୟ ବଜେଟ 2019ରେ ସ୍ୱୟଂ ସହାୟକ ସମୂହ ପାଇଁ ସୁଧରେ ସବସିଡିର ବିଶେଷ ପ୍ରାବଧାନର ବ୍ୟବସ୍ଥା କରାଯାଇଛି ; ପ୍ରଧାନମନ୍ତ୍ରୀ କହିଲେ ଯେ ସ୍ୱୟଂ ସହାୟକ ଗୋଷ୍ଠୀର ଜନଧନ ଖାତାଧାରକ ମାନେ ମଧ୍ୟ 5 , 000 ଟଙ୍କାର ଏକ ଓଭରଡ୍ରାଫ୍ଟ ସୁବିଧା ପ୍ରାପ୍ତ କରିବେ ଏବଂ ଏହିପରି ଘରୋଇ ମହାଜନଙ୍କ ସହିତ ସମ୍ପର୍କ କରିବାର ଆବଶ୍ୟକତା ନିବାରଣ ହେବ ।


    ମହିଳା ସ୍ୱୟଂ ସହାୟକ ଗୋଷ୍ଠୀଙ୍କୁ ସଶକ୍ତ କରିବା ପାଇଁ ଗ୍ରହଣ କରାଯାଇଥିବା ଅନ୍ୟାନ୍ୟ ପଦକ୍ଷେପ ସମ୍ବନ୍ଧରେ ପ୍ରକାଶ କରି ପ୍ରଧାନମନ୍ତ୍ରୀ କହିଲେ , “ ମୁଦ୍ରା ଯୋଜନା ଅନ୍ତର୍ଗତ ପ୍ରତ୍ୟେକ ସ୍ୱୟଂ ସହାୟକ ଗୋଷ୍ଠୀରେ ଏକ ଲକ୍ଷ ଟଙ୍କାର ଋଣ ମିଳିବ ; ଏହା ଫଳରେ ସେମାନଙ୍କୁ ନୂତନ ଉଦ୍ୟମ ଆରମ୍ଭ କରିବା ତଥା ନିଜର ବ୍ୟବସାୟ ବିକଶିତ କରିବାରେ ସହାୟତା ମିଳିବ । ଏପର୍ଯ୍ୟନ୍ତ 20 କୋଟି ଟଙ୍କାର ଋଣ ବିତରଣ କରାଯାଇ ସାରିଛି , ଯେଉଁଥିରୁ 14 କୋଟି ଟଙ୍କା ମହିଳାମାନଙ୍କୁ ପ୍ରଦାନ କରାଯାଇଛି । ମହାରାଷ୍ଟ୍ରରେ 1.5 କୋଟି ମୁଦ୍ରା ହିତାଧିକାରୀ ଅଛନ୍ତି , ଯେଉଁମାନଙ୍କ ମଧ୍ୟରୁ 1.25 କୋଟି ହିତାଧିକାରୀ ହେଉଛନ୍ତି ମହିଳା । ”


    ପ୍ରଧାନମନ୍ତ୍ରୀ ସମାଜରେ ସକାରାତ୍ମକ ପରିବର୍ତ୍ତନ ଆଣିବାରେ ମହିଳାମାନଙ୍କ ଭୂମିକାକୁ ଗୁରୁତ୍ୱାରୋପ କରିଥିଲେ । “ ଆପଣମାନେ ସାମାଜିକ ପରିବର୍ତ୍ତନର ଏକ ମହତ୍ୱପୂର୍ଣ୍ଣ ଚାଳକ । କନ୍ୟାମାନଙ୍କୁ ରକ୍ଷା କରିବା , ସେମାନଙ୍କୁ ଶିକ୍ଷିତ କରିବା ଏବଂ ସୁରକ୍ଷା ଦେବା ପାଇଁ ଅନେକ ପଦକ୍ଷେପ ଗ୍ରହଣ କରାଯାଇଛି । ଆମକୁ ସମାଜର ଦୃଷ୍ଟିକୋଣରେ ପରିବର୍ତ୍ତନ ଆଣିବାକୁ ହେବ , ଏଥିରେ ମହିଳାମାନଙ୍କର ଭୂମିକା ଗୁରୁତ୍ୱପୂର୍ଣ୍ଣ ହେବ । ମୁସଲମାନ ମହିଳାମାନଙ୍କୁ ତିନି ତଲାକ ପରି କୁପ୍ରଥାରୁ ରକ୍ଷା କରାଯାଉଛି । ଆପଣମାନଙ୍କୁ ଏ ସମ୍ବନ୍ଧରେ ସଚେତନତା ସୃଷ୍ଟି କରିବାକୁ ପଡିବ । ”


    ଭାରତର ଚନ୍ଦ୍ରଯାନ 2 ମିଶନ ଉପରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ କହିଲେ , “ ଆମ ବୈଜ୍ଞାନିକମାନେ ଏକ ବଡ ଧରଣର ଉପଲବ୍ଧି ହାସଲ କରିବାର ନିଷ୍ପତ୍ତି ନେଇଛନ୍ତି । ଆଜି ମୁଁ ସେମାନଙ୍କ ମଧ୍ୟରେ ଥିଲି ; ସେମାନେ ଭାବପ୍ରବଣ ଥିଲେ ମାତ୍ର ସେମାନଙ୍କ ସାହସ ମଧ୍ୟ ଅଦମ୍ୟ । ସେମାନେ ଭୁଲରୁ ଶିକ୍ଷା ଲାଭ କରି ଆଗକୁ ବଢ଼ିବାକୁ ଚାହାନ୍ତି । ”


    ପ୍ରଧାନମନ୍ତ୍ରୀ କହିଲେ ଯେ ଭାରତ ଖୁବଶୀଘ୍ର ଏହାକୁ ଖୋଲାରେ ଶୌଚ କରିବାରୁ ମୁକ୍ତ ଘୋଷଣା କରିବ ।


    ସରକାର କେବଳ ଘର ନୁହେଁ ବରଂ ଗୃହ ପ୍ରଦାନ କରିବାକୁ ଚାହାନ୍ତି ବୋଲି ଉଲ୍ଲେଖ କରି ପ୍ରଧାନମନ୍ତ୍ରୀ କହିଲେ , “ ଆମେ ଆପଣମାନଙ୍କୁ ଆପଣମାନଙ୍କ ସ୍ୱପ୍ନର ଘର ଦେବାକୁ ଚାହୁଁ , କେବଳ ଚାରି କାନ୍ଥ ଥିବା ସଂରଚନା ନୁହେଁ । ଆମେ ସେଥିରେ ଅନେକ ସୁବିଧା ପ୍ରଦାନ କରିବାକୁ ଚାହୁଁ । ଆମେ ସୁନିଶ୍ଚିତ ଫର୍ମୁଲା ଅନୁରୂପ କାର୍ଯ୍ୟ କରିଛୁ ଏବଂ ଆମେ ସ୍ଥାନୀୟ ଆବଶ୍ୟକତା ଆଧାରରେ ଘର ଉପଲବ୍ଧ କରାଇଛୁ । ଆମେ ବିଭିନ୍ନ ଯୋଜନାରୁ ମିଳୁଥିବା ଲାଭକୁ ଏକୀକୃତ କରି ସମସ୍ତ ଆଧାରଭୂତ ସୁବିଧା ପ୍ରଦାନ କରିବା ପାଇଁ ପ୍ରୟାସ କରିଛୁ । 1 କୋଟି 80 ଲକ୍ଷ ଘର ପୂର୍ବରୁ ତିଆରି କରାଯାଇ ପ୍ରସ୍ତୁତ ହୋଇରହିଛି । ମୋର ବିଶ୍ୱାସ ଯେ 2022ରେ ଯେତେବେଳେ ଆମେ ଆମର ସ୍ୱାଧୀନତା ଦିବସ ପାଳନ କରୁଥିବା , ଆମେ ସମସ୍ତଙ୍କୁ ଏକ ପକ୍କା ଘର ପ୍ରଦାନ କରିବାର ଚେଷ୍ଟା କରିବା । ”


    ଘର ସମ୍ବନ୍ଧୀୟ ବ୍ୟବସ୍ଥା ଉପରେ ପୁନଶ୍ଚ ପ୍ରକାଶ କରି ପ୍ରଧାନମନ୍ତ୍ରୀ କହିଲେ , “ 1.5 ଲକ୍ଷ ଗୃହ ଋଣ ଉପରେ ଋଣ ମୁକ୍ତି ଉପଲବ୍ଧ କରାଯାଇଛି , ଯାହା ଫଳରେ କି ମଧ୍ୟମବର୍ଗଙ୍କ ପାଖରେ ସେମାନଙ୍କ ଘର ଥିବ । ପାରଦର୍ଶିତା ଆଣିବା ଏବଂ ବାଟମାରଣା ରୋକିବା ପାଇଁ ନିର୍ମାଣର ବିଭିନ୍ନ ସୋପାନରେ ଘରର ଫଟୋ ୱେବସାଇଟରେ ପ୍ରକାଶ କରାଯାଇଛି । ଭବନ ନିର୍ମାଣ କ୍ଷେତ୍ରରେ ପାରଦର୍ଶିତା ଆଣିବା ପାଇଁ ଆମେ ରେରା ଅଧିନିୟମର ନିର୍ମାଣ କରିଛୁ ; ଏହି ଅଧିନିୟମକୁ ଅନେକ ପ୍ରଦେଶରେ ଅଧିସୂଚିତ କରାଯାଇଛି , ଏହାର ଅନ୍ତର୍ଗତ ଲକ୍ଷ ଲକ୍ଷ ଫ୍ଲାଟ ନିର୍ମାଣ କରାଯାଉଛି । ”


    ସରକାର ଲୁଚିଛପି କାର୍ଯ୍ୟ କରିବାକୁ ଚାହାନ୍ତି ନାହିଁ , ମାତ୍ର ବିକାଶ ପାଇଁ ସମସ୍ତ ଯୋଜନା ମାନଙ୍କୁ ଏକସାଥିରେ ଆଣିବାକୁ ଚାହାନ୍ତି , ଏହା ପ୍ରକାଶ କରି ପ୍ରଧାନମନ୍ତ୍ରୀ ଆଶାପ୍ରକାଶ କରିଥିଲେ ଯେ ଜନସାଧାରଣ ସରକାରୀ ଯୋଜନାର ସଫଳତାରେ ଯୋଗଦାନ ଦେବେ ।


    ଶ୍ରୀ ଉମାଜୀ ନାୟକ ଜଣେ ମହାନ ସ୍ୱାଧୀନତା ସଂଗ୍ରାମୀ ଥିଲେ ବୋଲି ପ୍ରକାଶ କରି ପ୍ରଧାନମନ୍ତ୍ରୀ ତାଙ୍କ ଜୟନ୍ତୀ ଅବସରରେ ତାଙ୍କୁ ଶ୍ରଦ୍ଧାଞ୍ଜଳି ମଧ୍ୟ ପ୍ରଦାନ କରିଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ “ ଟ୍ରାନ୍ସଫର୍ମିଙ୍ଗ ରୁରାଲ ମହାରାଷ୍ଟ୍ର ” ଶୀର୍ଷକ ଏକ ପୁସ୍ତକର ଉନ୍ମୋଚନ କରିଥିଲେ ।


    ଏହି ଅବସରରେ ଉପସ୍ଥିତ ଗଣମାନ୍ୟ ଅତିଥିମାନଙ୍କ ମଧ୍ୟରେ ମହାରାଷ୍ଟ୍ରର ରାଜ୍ୟପାଳ ଶ୍ରୀ ଭଗତ ସିଂ କୋଶ୍ୟାରୀ , ମୁଖ୍ୟମନ୍ତ୍ରୀ ଶ୍ରୀ ଦେବେନ୍ଦ୍ର ଫଡନଭିସ , କେନ୍ଦ୍ର ବାଣିଜ୍ୟ ଓ ଉଦ୍ୟୋଗ ତଥା ରେଳମନ୍ତ୍ରୀ ଶ୍ରୀ ପୀୟୂଷ ଗୋୟଲ , ମହାରାଷ୍ଟ୍ର ସରକାରଙ୍କ ଗ୍ରାମୀଣ ବିକାଶ ତଥା ମହିଳା ଏବଂ ଶିଶୁ ବିକାଶ ମନ୍ତ୍ରୀ ଶ୍ରୀମତୀ ପଙ୍କଜା ମୁଣ୍ଡେ ତଥା ମହାରାଷ୍ଟ୍ର ସରକାରଙ୍କ ଉଦ୍ୟୋଗ ଓ ଖଣି ମନ୍ତ୍ରୀ ଶ୍ରୀ ସୁଭାଷ ଦେଶାଇ ପ୍ରମୁଖ ଉପସ୍ଥିତ ଥିଲେ ।


    ***********

    
    
    (Release ID: 1584662) Visitor Counter : 18