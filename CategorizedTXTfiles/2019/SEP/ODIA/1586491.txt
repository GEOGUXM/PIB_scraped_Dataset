      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରମୁଖ ଆମେରିକୀୟ କମ୍ପାନୀମାନଙ୍କ ଗ୍ଲୋବାଲ ସିଇଓ ଓ ବରିଷ୍ଠ ଅଧିକାରୀଙ୍କ ସହ ପ୍ରଧାନମନ୍ତ୍ରୀଙ୍କ ବୈଠକ
      Posted On: 26 SEP 2019 6:25PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ନ୍ୟୁୟର୍କରେ 20ଟି ବିଭିନ୍ନ କ୍ଷେତ୍ର ସହିତ ସମ୍ବନ୍ଧିତ ଉଦ୍ୟୋଗର ବୈଶ୍ୱିକ ପ୍ରମୁଖମାନଙ୍କ ସହିତ ଏକ ବିଶେଷ ଗୋଲ ଟେବୁଲ ବୈଠକରେ ଅଧ୍ୟକ୍ଷତା କରିଛନ୍ତି । ଏହି ଆଲୋଚନାରେ ସାମିଲ ହୋଇଥିବା କମ୍ପାନୀମାନଙ୍କର ମୋଟ ସାମୂହିକ ସମ୍ପତ୍ତି 16.4 ଟ୍ରିଲିଅନ ଆମେରିକୀୟ ଡଲାର । ଏଥିମଧ୍ୟରୁ ଭାରତରେ ସେମାନଙ୍କର ମୋଟ ସମ୍ପତ୍ତି ହେଉଛି 50 ବିଲିଅନ ଆମେରିକୀୟ ଡଲାର । ଏହି ଆୟୋଜନରେ ଆଇବିଏମର ଅଧ୍ୟକ୍ଷ ଏବଂ ସିଇଓ ସୁଶ୍ରୀ ଗିନ୍ନୀ ରୋମେଟୀ , ୱାଲମାର୍ଟର ଅଧ୍ୟକ୍ଷ ଓ ସିଇଓ ମି. ଡଗଲାସ ମେକମିଲନ , କୋକା କୋଲାର ଅଧ୍ୟକ୍ଷ ଓ ସିଇଓ ମି. ଜେମ୍ସ କ୍ଵିନସୀ , ଲକହିଡ ମାର୍ଟିନର ସିଇଓ ସୁଶ୍ରୀ ମରିଲିନ ହ୍ୟୁସନ , ଜେପି ମୋର୍ଗନର ଅଧ୍ୟକ୍ଷ ଓ ସିଇଓ ମି. ଜେମି ଡିମୋନ , ଆମେରିକାନ ଟାୱାର କର୍ପୋରେସନର ସିଇଓ ଏବଂ ଭାରତ-ଆମେରିକା ସିଇଓ ମଞ୍ଚର ଉପାଧ୍ୟକ୍ଷ ମି. ଜେମ୍ସ ଡି. ଟେସଲେଟ ଏବଂ ଆପଲ , ଗୁଗଲ , ମାରିଅଟ , ଭିସା , ମାଷ୍ଟରକାର୍ଡ , 3ଏମ , ୱାରବର୍ଗ ପିନକସ , ଏଇସିଓଏମ , ରେଥିଓନ , ବ୍ୟାଙ୍କ ଅଫ ଆମେରିକା , ପେପ୍ସି ଆଦି କମ୍ପାନୀମାନଙ୍କର ଅଧିକାରୀମାନେ ସାମିଲ ହୋଇଥିଲେ ।


    ଡିପିଆଇଆଇଟି ଓ ଇନଭେଷ୍ଟ ଇଣ୍ଡିଆ ଦ୍ୱାରା ଆୟୋଜିତ ଏହି ବିଚାର ବିମର୍ଶରେ କେନ୍ଦ୍ର ବାଣିଜ୍ୟ ଓ ଉଦ୍ୟୋଗ ମନ୍ତ୍ରୀ ଶ୍ରୀ ପୀୟୂଷ ଗୋୟଲ , ଉଦ୍ୟୋଗ ଏବଂ ଆଭ୍ୟନ୍ତରୀଣ ବ୍ୟବସାୟ ସମ୍ବର୍ଦ୍ଧନ ବିଭାଗ ଏବଂ ବିଦେଶ ମନ୍ତ୍ରଣାଳୟର ବରିଷ୍ଠ ଅଧିକାରୀ ମଧ୍ୟ ଉପସ୍ଥିତ ଥିଲେ ।


    ପ୍ରତିଭାଗୀମାନେ ବ୍ୟବସାୟରେ ସୁଗମତା ଏବଂ ସୁଧାର ଦିଗରେ ଭାରତ ଦ୍ୱାରା କରାଯାଇଥିବା ପ୍ରୟାସର ପ୍ରଶଂସା କରିଥିଲେ ଯେଉଁ କାରଣରୁ ନିବେଶକମାନଙ୍କ ପାଇଁ ଅନୁକୂଳ ବାତାବରଣ ସୃଷ୍ଟି ହୋଇଛି । ବ୍ୟବସାୟ ଜଗତର ପ୍ରଖ୍ୟାତ ବ୍ୟକ୍ତିମାନେ ବ୍ୟବସାୟ ସୁଗମତା ଉପରେ ଧ୍ୟାନ ଦେବା ଏବଂ ଭାରତକୁ ଅଧିକ ନିବେଶକ ଅନୁକୂଳ କରିବା ଲାଗି ମଜଭୁତ ନିଷ୍ପତ୍ତି ନେଇଥିବାରୁ ପ୍ରଧାନମନ୍ତ୍ରୀଙ୍କୁ ପ୍ରଶଂସା କରିଥିଲେ । ଉଦ୍ୟୋଗ ଜଗତର ପ୍ରମୁଖମାନେ ଏହି ବିଷୟର ଉଲ୍ଲେଖ କରିଥିଲେ ଯେ ସେମାନଙ୍କ କମ୍ପାନୀ ଭାରତର ବିକାଶ ପାଇଁ ପ୍ରତିବଦ୍ଧ , ଏବଂ ଏଥିପାଇଁ ଭାରତରେ ସେମାନଙ୍କର ସ୍ଥିତି ବୃଦ୍ଧି କରିବେ ।


    ଏହି ସିଇଓମାନେ ଭାରତରେ ସେମାନଙ୍କ ଯୋଜନାର ସଂକ୍ଷିପ୍ତ ସୂଚନା ମଧ୍ୟ ପ୍ରଦାନ କରିଥିଲେ ଏବଂ କୌଶଳ ବିକାଶ , ଡିଜିଟାଲ ଇଣ୍ଡିଆ , ମେକ ଇନ ଇଣ୍ଡିଆ , ସମାବେଶୀ ବିକାଶ , ଅକ୍ଷୟ ଉର୍ଜା ଏବଂ ଆର୍ଥିକ ସମାବେଶ ଦିଗରେ ଭାରତର ପ୍ରୟାସରେ ସହାୟତା ପ୍ରଦାନ କରିବା ପାଇଁ ସୁପାରିଶ ମଧ୍ୟ କରିଥିଲେ ।


    ସିଇଓମାନଙ୍କ ମନ୍ତବ୍ୟ ଉପରେ ପ୍ରତିକ୍ରିୟା ରଖି ପ୍ରଧାନମନ୍ତ୍ରୀ ନିରନ୍ତର ରାଜନୈତିକ ସ୍ଥିରତା ଏବଂ ବିକାଶୋନ୍ମୋଖୀ ନୀତି ଉପରେ ଗୁରୁତ୍ୱ ପ୍ରଦାନ କରିଥିଲେ । ସେ ପର୍ଯ୍ୟଟନ , ପ୍ଲାଷ୍ଟିକର ପୁନଃଚକ୍ରଣ ଓ ବର୍ଜ୍ୟବସ୍ତୁ ପରିଚାଳନା ଏବଂ କୃଷକ ଓ କୃଷି ପାଇଁ ଅଧିକ ଅବସର ସୃଷ୍ଟି କରୁଥିବା ଏମଏସଏମଇ କ୍ଷେତ୍ର ଉପରେ ମଧ୍ୟ ଜୋର ଦେଇଥିଲେ । ସେ କମ୍ପାନୀମାନଙ୍କୁ କେବଳ ଭାରତ ନୁହେଁ ବରଂ ବିଶ୍ୱ ପାଇଁ ସମାଧାନ ଖୋଜିବା ଲାଗି ଅନ୍ୟ ଦେଶମାନଙ୍କ ସହଭାଗିଦାରୀତାରେ ଷ୍ଟାର୍ଟ-ଅପ ଇଣ୍ଡିଆ ନବାଚାର ପ୍ଲାଟଫର୍ମର ଲାଭ ଉଠାଇବା ପାଇଁ ଆଗ୍ରହ ପ୍ରକାଶ କରିଥିଲେ । ଏଥିରେ ପୋଷଣ ଏବଂ ବର୍ଜ୍ୟବସ୍ତୁ ପରିଚାଳନା ଭଳି ଗୁରୁତ୍ଵପୂର୍ଣ୍ଣ ବିଷୟ ସାମିଲ ରହିଛି ।


    **********

    
    
    (Release ID: 1586491) Visitor Counter : 10