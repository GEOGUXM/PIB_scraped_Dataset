      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନ୍ୟୁୟର୍କଠାରେ ବ୍ଲୁମବର୍ଗ ବିଶ୍ଵ ବ୍ୟବସାୟିକ ମଞ୍ଚରେ ପ୍ରଧାନମନ୍ତ୍ରୀଙ୍କ ଦୀକ୍ଷାନ୍ତ ଅଭିଭାଷଣ
      Posted On: 25 SEP 2019 9:15PM by PIB Bhubaneshwar


    ବନ୍ଧୁଗଣ ,


    ବିଶ୍ୱ ବ୍ୟବସାୟ ଏବଂ ଅର୍ଥବ୍ୟବସ୍ଥାର ପ୍ରାଣକେନ୍ଦ୍ର ଭାବେ ସୁପରିଚିତ ନ୍ୟୁୟର୍କଠାରେ ଆପଣମାନଙ୍କ ସହ ଭେଟ ହେବା ମୋ ପାଇଁ ସୌଭାଗ୍ୟର କଥା । ମୋତେ ଭାରତର ଅନୁଭବ ଏବଂ ସୁଯୋଗ ସଂପର୍କରେ , ଭାରତର ଆଶା ଓ ଆକାଂକ୍ଷା ସଂପର୍କରେ କହିବାର ସୁଯୋଗ ପ୍ରଦାନ କରିଥିବାରୁ ମୁଁ ବ୍ଲୁମବର୍ଗ ବିଶ୍ଵ ବ୍ୟବସାୟିକ ମଞ୍ଚ ନିକଟରେ କୃତଜ୍ଞ । ଭାରତର ଭବିଷ୍ୟତର ବିକାଶ ଗାଥା ଏବଂ ଆଗାମୀ ଦିନରେ ଏହା କି ପ୍ରକାର ମାର୍ଗରେ ପରିଚାଳିତ ହେବାକୁ ଯାଉଛି ସେ ସଂପର୍କରେ ବକ୍ତବ୍ୟ ଉପସ୍ଥାପନ କରିବାର ସୁଯୋଗ ପ୍ରଦାନ କରିଥିବାରୁ ମୁଁ ସେମାନଙ୍କ ନିକଟରେ ଋଣୀ ।


    ବନ୍ଧୁଗଣ ,


    ଆଜି , ଆପଣମାନେ ସେହି ଭାରତ ସରକାରଙ୍କ ଆଡ଼େ ନିରୀକ୍ଷଣ କରୁଛନ୍ତି ଯାହା ଗତ ପାଞ୍ଚବର୍ଷ ପୂର୍ବେ ଜନସାଧାରଣଙ୍କ ନିକଟରେ କାର୍ଯ୍ୟ କରିବାର ସୁଯୋଗ ପାଇଥିଲା ଏବଂ ପୁଣି ଥରେ ଅଧିକ ଜନସମର୍ଥନର ସହ କ୍ଷମତାକୁ ଫେରିଛି । ଆପଣମାନଙ୍କ ବକ୍ତବ୍ୟରେ ଆପଣମାନେ ସବୁବେଳେ ବ୍ୟବସାୟିକ ବିବୃତି ମାନ ଦେଇଥାନ୍ତି । ଏହି ନିର୍ବାଚନରେ , 130 କୋଟି ଭାରତୀୟ କେବଳ ସେମାନଙ୍କର ମନୋଭାବ ବ୍ୟକ୍ତ କରିନଥିଲେ ବରଂ ସେମାନେ ମଧ୍ୟ ସେମାନଙ୍କର ବିଚାରଶକ୍ତି ବ୍ୟକ୍ତ କରିଥିଲେ ଯେ ବିକାଶ ଉପରେ ସେମାନେ ସର୍ବାଧିକ ଗୁରୁତ୍ୱ ପ୍ରଦାନ କରନ୍ତି । ଆଜି ଯେଉଁ ବ୍ୟବସାୟିକ ନେତୃବର୍ଗ ଏଠାରେ ଉପସ୍ଥିତ ଅଛନ୍ତି ସେମାନେ ଏଥିରୁ ସହଜରେ ହୃଦୟଙ୍ଗମ କରିପାରୁଥିବେ ଯେ ବିକାଶ ସପକ୍ଷରେ ମିଳିଥିବା ଏଭଳି ବିଶାଳ ଜନସମର୍ଥନ ବାସ୍ତବିକ ଭାରତରେ ନୂତନ ସୁଯୋଗର ଉଦ୍‌ଘୋଷଣା । ଆଜି , ଭାରତର ଜନସାଧାରଣ ଏହି ସରକାରଙ୍କ ସହ ଏକତ୍ର ଠିଆ ହୋଇଛନ୍ତି ଯାହା ଦେଶରେ ଅନୁକୂଳ ବ୍ୟବସାୟିକ ବାତାବରଣ ସୃଷ୍ଟି କରିବା ଦିଗରେ କୌଣସି ପ୍ରକାର ଗୁରୁତ୍ୱପୂର୍ଣ୍ଣ ଏବଂ ସବୁଠାରୁ ଜଟିଳ ନିଷ୍ପତ୍ତି ନେବାକୁ ସୁଦ୍ଧା ପଶ୍ଚାତପଦ ହେଉନାହିଁ । ଆଜି ଏଭଳି ଏକ ଭାରତ ସରକାର ଗଠିତ ହୋଇଛି ଯାହା ବ୍ୟବସାୟିକ ଦୁନିଆକୁ ଉପଯୁକ୍ତ ସମ୍ମାନ ପ୍ରଦାନ କରେ ଏବଂ ସଂପଦ ସୃଷ୍ଟିକୁ ଉପଯୁକ୍ତ ମାନ୍ୟତା ଦିଏ ।


    ବନ୍ଧୁଗଣ ,


    ଆପଣମାନେ ସଭିଏଁ ଏ ସଂପର୍କରେ ଅବଗତ ଅଛନ୍ତି ଯେ କିଛି ଦିନ ତଳେ , ଆମେ କର୍ପୋରେଟ ଟିକସରେ ବଡ଼ ଧରଣର ଛାଡ ଘୋଷଣା କରିଛୁ । ନିବେଶ ଦୃଷ୍ଟିକୋଣରୁ ଏହା ଏକ ଅତ୍ୟନ୍ତ ବୈପ୍ଳବାତ୍ମକ ପଦକ୍ଷେପ ଏବଂ ଏହି ନିଷ୍ପତ୍ତି ଗ୍ରହଣ କରାଯିବା ପରେ , ବ୍ୟବସାୟିକ ଦୁନିଆର ସଭିଏଁ ଯେଉଁମାନଙ୍କୁ କି ମୁଁ ଇତିମଧ୍ୟରେ ସାକ୍ଷାତ କରିଛି କିମ୍ବା ସେମାନଙ୍କ ସହ କୌଣସି ଆଲୋଚନା କରିଛି , ସେମାନେ ସମସ୍ତେ ଏହାକୁ ଏକ ଐତିହାସକ ପଦକ୍ଷେପ ବୋଲି ମତ ପୋଷଣ କରିଛନ୍ତି । ଚଳିତ ଥର , ସରକାରଙ୍କ ପକ୍ଷରୁ ଗୋଟିକ ପରେ ଗୋଟିଏ କରି ଅନେକ ଗୁରୁତ୍ୱପୂର୍ଣ୍ଣ ଘୋଷଣ କରାଯାଇଛି ଯାହାକି ଦେଶରେ ନିବେଶ ବୃଦ୍ଧି ସକାଶେ ଅନୁକୂଳ ବାତାବରଣ ସୃଷ୍ଟି କରିଛି । ଏଥିସହ ଆମେ 50ଟିରୁ ଅଧିକ ପୁରୁଣା ନିୟମକୁ ମଧ୍ୟ ଉଚ୍ଛେଦ କରିଛୁ ଯାହାକି ବିକାଶ କାର୍ଯ୍ୟରେ ଦୀର୍ଘ ଦିନରୁ ବାଧକ ସାଜିଥିଲା । ପୁଣିଥରେ ମୁଁ ଆପଣମାନଙ୍କୁ ସ୍ମରଣ କରାଇ ଦେବାକୁ ଚାହୁଁଛି ଯେ ଆମ ନୂଆ ସରକାର ଗଠନ ହେବାର ତିନି ଚାରି ମାସ ମାତ୍ର ହୋଇଛି । ଆଜି ଏହି ମଞ୍ଚ ଉପରୁ ମୁଁ କହିବାକୁ ଚାହେଁ ଯେ ଏହା କେବଳ ଅୟମାରମ୍ଭ ମାତ୍ର । ଆଗକୁ ଆହୁରି ଅନେକ ପଥ ଅତିକ୍ରମ କରିବାର ଅଛି । ବିଶ୍ୱବ୍ୟାପୀ ବ୍ୟବସାୟିକ ସମାଜ ସକାଶେ ଭାରତ ସହ ବିକାଶ ଯାତ୍ରାରେ ସାମିଲ ହେବା ନିମନ୍ତେ ଏହା ଏକ ସୁବର୍ଣ୍ଣ ସୁଯୋଗ ।


    ବନ୍ଧୁଗଣ ,


    ଭାରତ ଆଜି ଏକ ବିଶେଷ ସ୍ଥିତିରେ ପହଞ୍ଚିଛି ଯେଉଁଠାରେ ଆମର ଦ୍ରୁତ ବିକାଶ ଆମର ବିବିଧ ଆବଶ୍ୟକତାକୁ ପୂରଣ କରିବାରେ ସକ୍ଷମ ହୋଇପାରିଛି । ଆମର ନାଗରିକମାନେ ଦାରିଦ୍ର୍ୟକୁ ପ୍ରତିହତ କରିପାରୁଛନ୍ତି , ସେମାନେ ଅର୍ଥନୀତିକ ଶିଢ଼ିରେ ଆଗକୁ ଚଢ଼ିବାକୁ ଲାଗିଛନ୍ତି ଏବଂ ସେମାନଙ୍କର ଉପଭୋଗକୁ ସବୁ ଦିଗରେ ସଂପ୍ରସାରିତ କରୁଛନ୍ତି । ତେଣୁ , ଆପଣମାନେ ଯଦି ଏଭଳି ଏକ ବଜାରରେ ପୁଞ୍ଜି ନିବେଶ କରିବାକୁ ଇଚ୍ଛୁକ ଯାହାର କି ବିଶାଳ ପ୍ରଗତିର ଶିଢ଼ି ରହିଛି , ତେବେ ଆପଣମାନେ ଭାରତକୁ ଆସନ୍ତୁ । ଆମର ମଧ୍ୟମ ବର୍ଗଙ୍କ ସଂଖ୍ୟା ବିଶାଳ , ଯେଉଁମାନଙ୍କର ଅସମ୍ଭବ ଆଶା ଆକାଂକ୍ଷା ରହିଛି ଏବଂ ସେମାନଙ୍କର ଦୃଷ୍ଟିଭଙ୍ଗୀ ମଧ୍ୟ ସେହିଭଳି ବିଶ୍ୱସ୍ତରୀୟ । ତେଣୁ ଆପଣମାନେ ଯଦି ଏଭଳି ଏକ ବଜାରରେ ନିବେଶ କରିବାକୁ ଇଚ୍ଛୁକ , ଯେଉଁଠାରେ ସର୍ବାଧୁନିକ ଟ୍ରେଣ୍ଡ ପ୍ରତି ଆଗ୍ରହ ରହିଛି ଏବଂ ବୈଶିଷ୍ଟ୍ୟ ପ୍ରତି ମଧ୍ୟ ଶ୍ରଦ୍ଧା ଅଛି , ତେବେ ଭାରତକୁ ଆସନ୍ତୁ । ଆପ ଅର୍ଥବ୍ୟବସ୍ଥାକୁ ବ୍ୟବହାର କରିବାରେ ଆମର ଯୁବଗୋଷ୍ଠୀ ହେଉଛନ୍ତି ସର୍ବାଧିକ । ଖାଦ୍ୟ ଠାରୁ ନେଇ ପରିବହନ ପର୍ଯ୍ୟନ୍ତ ଏବଂ ସିନେମା ଠାରୁ ନେଇ ହାଇପର ଲୋକାଲ ଡେଲିଭରୀ ପର୍ଯ୍ୟନ୍ତ , ଷ୍ଟାର୍ଟ ଅପ୍‌ ସବୁ କ୍ଷେତ୍ରକୁ ଛୁଇଁବାରେ ଲାଗିଛି । ତେଣୁ ଷ୍ଟାର୍ଟ ଅପର ବିଶାଳ ବଜାରରେ ଯଦି ଆପଣମାନେ ପୁଞ୍ଜି ଖଟାଇବାକୁ ଚାହାନ୍ତି , ତେବେ ଭାରତ ଆସନ୍ତୁ । ଆମର ଭିତ୍ତିଭୂମି ସୃଷ୍ଟି ମାତ୍ରା ଦିନକୁ ଦିନ କଳ୍ପନାତୀତ ଭାବେ ସଂପ୍ରସାରିତ ହେବାରେ ଲାଗିଛି । ରାଜପଥ ଠାରୁ ନେଇ ମେଟ୍ରୋ ପର୍ଯ୍ୟନ୍ତ , ରେଳପଥ ଠାରୁ ଆରମ୍ଭ କରି ବନ୍ଦର ଯାଏ , ବିମାନ ବନ୍ଦର ନିର୍ମାଣ ଠାରୁ ନେଇ ଲଜିଷ୍ଟିକ୍ସ ପର୍ଯ୍ୟନ୍ତ , ପ୍ରତ୍ୟେକ କ୍ଷେତ୍ରରେ ବିପୁଳ ଅର୍ଥ ନିବେଶ ହୋଇଚାଲିଛି ଏବଂ ସେଥିରେ ପର୍ଯ୍ୟାପ୍ତ ସୁଯୋଗ ରହିଛି । ତେଣୁ , ଆପଣମାନେ ଯଦି ବିଶ୍ୱର ଏକ ସର୍ବବୃହତ୍‌ ଭିତ୍ତିଭୂମି ବାତାବରଣରେ ନିଜର ଅର୍ଥ ନିବେଶ ପାଇଁ ଆଗ୍ରହୀ , ତେବେ ଭାରତକୁ ଆସନ୍ତୁ । ଆମେ ଦ୍ରୁତ ଗତିରେ ଆମର ସହରଗୁଡ଼ିକର ଆଧୁନିକୀକରଣ କରିଚାଲିଛୁ । ସେସବୁରେ ଅତ୍ୟାଧୁନିକ ସମ୍ବଳ ବ୍ୟବସ୍ଥା କରୁଛୁ ଏବଂ ତାହା କରାଯାଉଛି ନାଗରିକ ଅନୁକୂଳ ପରିବେଶ ଓ ସମ୍ବଳ ମଧ୍ୟରେ । ତେଣୁ ଯଦି ଆପଣମାନେ ସହରୀକରଣ କ୍ଷେତ୍ରରେ ପୁଞ୍ଜି ଖଟାଇବାକୁ ଇଚ୍ଛା ପ୍ରକଟ କରୁଥାନ୍ତି , ତେବେ ଭାରତକୁ ଆସନ୍ତୁ । ଆମେ ଆମର ପ୍ରତିରକ୍ଷା କ୍ଷେତ୍ରର ଦ୍ୱାର ମଧ୍ୟ ଉନ୍ମୁକ୍ତ କରିଛୁ ଯାହା ଇତି ପୂର୍ବରୁ କେବେ ସୁଦ୍ଧା ଏଭଳି ହୋଇନଥିଲା । ଆପଣମାନେ ଯଦି ମେକ୍‌ ଇନ୍‌ ଇଣ୍ଡିଆକୁ ଚାହୁଁଥାନ୍ତି , ଭାରତ ପାଇଁ କିଛି କରିବାକୁ ଚାହୁଁଥାନ୍ତି ଏବଂ ଭାରତରେ କିଛି କରିବାକୁ ଚାହୁଁଥାନ୍ତି , ତା ’ ହେଲେ ଭାରତକୁ ଆଗେଇ ଆସନ୍ତୁ ।


    ବନ୍ଧୁଗଣ ,


    ଆଜି ଆମ ସରକାର ଭାରତର ଭିତ୍ତିଭୂମି ବିକାଶ କ୍ଷେତ୍ରରେ ଯେତିକି ଅର୍ଥ ନିବେଶ କରୁଛି , ତାହା ଅତୀତରେ କେବେ ସୁଦ୍ଧା ହୋଇନଥିଲା । ଆଗାମୀ ବର୍ଷ ମାନଙ୍କରେ ଆମେ ଆଧୁନିକ ଭିତ୍ତିଭୂମି ନିର୍ମାଣ ସକାଶେ ପ୍ରାୟ 100 ଲକ୍ଷ କୋଟି ଅର୍ଥାତ , 1.3 ଟ୍ରିଲିୟନ ଡ଼ଲାର ନିବେଶ କରିବାକୁ ଯାଉଛୁ । ଏହାବ୍ୟତୀତ , ଲକ୍ଷ ଲକ୍ଷ କୋଟି ଟଙ୍କା ଭାରତର ସାମାଜିକ ଭିତ୍ତିଭୂମି କ୍ଷେତ୍ର ପାଇଁ ବ୍ୟୟ କରାଯାଉଛି । ଭାରତର ବିକାଶ ଗାଥାକୁ ଉଭୟ ପରିମାଣାତ୍ମକ ଏବଂ ଗୁଣାତ୍ମକ ଦୃଷ୍ଟିକୋଣରୁ ଏହା ପ୍ରଶସ୍ତ କରିଛି ଏବଂ ତାହା ଏବେ ସର୍ବତ୍ର ରୂପାନ୍ତରିତ ହୋଇଚାଲିଛି । ବର୍ତ୍ତମାନ ଭାରତ ନିଜ ପାଇଁ ଏକ ବିରାଟ ଲକ୍ଷ୍ୟ ଧାର୍ଯ୍ୟ କରିଛି- ଦେଶକୁ 5 ଟ୍ରିଲିୟନ ଅର୍ଥବ୍ୟବସ୍ଥାରେ ପରିଣତ କରିବା ।


    ବନ୍ଧୁଗଣ ,


    2014ରେ ଆମେ ଯେତେବେଳେ ସରକାରକୁ ଆସିଲୁ , ସେତେବେଳେ ଦେଶର ଅର୍ଥବ୍ୟବସ୍ଥା ମାତ୍ର 2 ଟ୍ରିଲିୟନ ଡ଼ଲାର ଥିଲା । ବିଗତ ପାଞ୍ଚ ବର୍ଷ ଭିତରେ , ଆମେ ଏଥିରେ ଏକ ଟ୍ରିଲିୟନ ଡ଼ଲାର ଯୋଡ଼ିଛୁ । ଏବଂ ଆମେ ଏବେ ଏହାକୁ 5 ଟ୍ରିଲିୟନ ଡ଼ଲାର ଅର୍ଥବ୍ୟବସ୍ଥାରେ ପରିଣତ କରିବା ଦିଗରେ କାର୍ଯ୍ୟ କରୁଛୁ ।


    ବନ୍ଧୁଗଣ ,


    ଏହି ବିଶାଳ ଲକ୍ଷ୍ୟ ହାସଲ କରିବା ସକାଶେ , ଆମର କ୍ଷମତା ରହିଛି ଏବଂ ସାହସ ମଧ୍ୟ ଅଛି । ସେହିଭଳି ପରିସ୍ଥିତି ମଧ୍ୟ ଅନୁକୂଳ ରହିଛି । ଆଜି ଭାରତର ବିକାଶ ଗାଥାରେ ଚାରିଟି ପ୍ରମୁଖ ପ୍ରସଙ୍ଗ କାର୍ଯ୍ୟ କରୁଛି ଯାହାକି ବିଶ୍ୱର ଅନ୍ୟତ୍ର କ୍ୱଚିତ ଦେଖିବାକୁ ମିଳିବ । ସେହି ଚାରିଟି ଗୁରୁତ୍ୱପୂର୍ଣ୍ଣ ସର୍ତ୍ତ ହେଲା - ଗଣତନ୍ତ୍ର , ଜନସଂଖ୍ୟା , ଚାହିଦା ଓ ନିଷ୍ପତ୍ତିଗ୍ରହଣ । ମୁଁ ଯଦି ପ୍ରଥମ ସର୍ତ୍ତଟି ଉପରେ ଆଲୋଚନା କରିବି ତେବେ ଏଭଳି ପ୍ରକାର ସୁଯୋଗ ଏବଂ ଭାରତର ରାଜନୈତିକ ସ୍ଥିରତା ଅନେକ ଦଶନ୍ଧି ପରେ ଏଠାରେ ଆସିଛି ବୋଲି କୁହାଯିବ । ଗଣତନ୍ତ୍ରର ସୁଦୃଢ଼ ଆଧାର , ରାଜନୈତିକ ସ୍ଥିରତା , ପୁଣି ଆଶାନୁରୂପ ନୀତି ଓ ସ୍ୱାଧୀନ ନ୍ୟାୟପାଳିକା ରହିଛି । ସର୍ବୋପରି ସୁରକ୍ଷା , ନିରାପତ୍ତା ଓ ନିବେଶର ବିକାଶ ଉପରେ ଆତ୍ମବିଶ୍ୱାସ ଭଳି ବାତାବରଣ ଏଠାରେ ସହଜରେ ଯେକେହି ଲକ୍ଷ୍ୟ କରିପାରିବେ ।


    ବନ୍ଧୁଗଣ ,


    ଭାରତ ଏହିଭଳି ଜନସାଂଖିକ ଶକ୍ତି ବିକାଶକୁ ସୁଦୃଢ଼ କରିଛି ଏବଂ ତାହା ଭାରତ ପାଇଁ ଯୁବ ତଥା ଉତ୍ସାହୀ ପ୍ରଜ୍ଞାର ଭଣ୍ଡାର ସୃଷ୍ଟି କରିଛି । ଆଜି ଭାରତ ଏଭଳି ଦେଶମାନଙ୍କ ମଧ୍ୟରୁ ଅନ୍ୟତମ ଭାବେ ବିବେଚିତ ହେଉଛି ଯେଉଁଠାରେ ଇଞ୍ଜିନିୟରିଂ ଶିକ୍ଷାର ମୂଳ ଆଧାର ସୃଦୃଢ଼ ରହିଛି ଏବଂ ବିଶ୍ୱର ଶ୍ରେଷ୍ଠତମ ଗବେଷଣା ଓ ବିକାଶ ସୁଯୋଗ ମହଜୁଦ ଅଛି । ଭାରତରେ ଯୁବଶକ୍ତିମାନଙ୍କୁ ମିଳୁଥିବା ପ୍ରୋତ୍ସାହନ ନାନା ପ୍ରକାର ଅଭିନବତ୍ୱ ସୃଷ୍ଟି କରିଚାଲିଛି ଏବଂ ଆମେରିକା ଓ ଚୀନ ପରେ ୟୁନିକର୍ଣ୍ଣ ଆଧାରରେ ଭାରତ ବିଶ୍ୱର ତୃତୀୟ ବୃହତ୍ତମ ରାଷ୍ଟ୍ରରେ ପରିଣତ ହୋଇଛି ।


    ବନ୍ଧୁଗଣ ,


    ତୃତୀୟ ପ୍ରସଙ୍ଗଟି ହେଲା ଚାହିଦା । ଯେହେତୁ ଭାରତର ବିଶାଳ ଜନଶକ୍ତି ଏବେ ଆର୍ଥିକ ଦୃଷ୍ଟିରୁ ସଶକ୍ତ ହୋଇ ଚାଲିଛନ୍ତି , ସେମାନଙ୍କର କ୍ରୟଶକ୍ତି ମଧ୍ୟ ତଦନୁସାରେ ବୃଦ୍ଧି ପାଇଚାଲିଛି । ସେମାନଙ୍କ ଚାହିଦା ବଢ଼ିବାରେ ଲାଗିଛି । ଉଦାହରଣ ସ୍ୱରୂପ , ଦେଶରେ ବିମାନ ଯାତ୍ରୀଙ୍କ ବିକାଶ ଗତ କିଛି ବର୍ଷ ମଧ୍ୟରେ ଦ୍ୱିଗୁଣିତ ହୋଇଛି । ସେହି କାରଣରୁ ଆଜି ଭାରତ ବିମାନ ପରିବହନ କ୍ଷେତ୍ରରେ ବିଶ୍ୱର ତୃତୀୟ ବୃହତ୍ତମ ରାଷ୍ଟ୍ରରେ ପରିଣତ ହୋଇଛି ।


    ବ ନ୍ଧୁଗଣ , ଗଣତନ୍ତ୍ର , ଜନସଂଖ୍ୟା ଏବଂ ଚାହିଦା ସହିତ ଅନ୍ୟ ଯେଉଁ କାରଣଟି ଭାରତକୁ ବଳିଷ୍ଠ କରିବାରେ ସହାୟକ ହୋଇଛି ତାହା ହେଲା ଏହାର ନିଷ୍ପତ୍ତି ଗ୍ରହଣ କ୍ଷମତା । ଏକ ବିବିଧ ତଥା ସଂଘୀୟ ଗଣତାନ୍ତ୍ରିକ ବ୍ୟବସ୍ଥା ସତ୍ତ୍ୱେ , ଗତ ପାଞ୍ଚବର୍ଷ ମଧ୍ୟରେ ପ୍ରତିବନ୍ଧକହିନ ପ୍ରସ୍ତୁତି , ସମାବେଶୀ ତଥା ସ୍ୱଚ୍ଛ ବ୍ୟବସ୍ଥା ଭାରତର ପ୍ରତ୍ୟେକ କ୍ଷେତ୍ରରେ ଅନୁଭୂତ ହୋଇଛି ।

      * ପୂର୍ବରୁ ଭାରତରେ ଅନେକଗୁଡ଼ିକ ଟିକସ ବ୍ୟବସ୍ଥାର ଜାଲ ବିଛେଇ ହୋଇ ରହିଥିଲା । କିନ୍ତୁ ଆଜି ଭାରତରେ ମାତ୍ର ଗୋଟିଏ ପରୋକ୍ଷ ଟିକଟ ବ୍ୟବସ୍ଥା ପ୍ରଚଳିତ ରହିଛି ଯାହାକି ବସ୍ତୁ ଓ ସେବା କର ( GST ) ନାମରେ ସୁପରିଚିତ । ତାହା ଏବେ ସମଗ୍ର ଦେଶର ବ୍ୟବସାୟିକ ସଂସ୍କୃତିର ଅଂଶବିଶେଷ ହୋଇପାରିଛି ।
      * ଆମେ ଆଇପିଆର ଏବଂ ବାଣିଜ୍ୟ ମାର୍କ କ୍ଷେତ୍ରକୁ ମଧ୍ୟ ସୁଦୃଢ଼ କରିବା ସକାଶେ କଠିନ ପ୍ରୟାସ ଜାରି ରଖିଛୁ ।
      * ସେହିଭଳି , ଦେବାଳିଆ ଓ ଦେବାଳିଆପଣ ସଂହିତା ବ୍ୟବସ୍ଥା କରାଯାଇ ଦେବାଳିଆ ଏବଂ ଦେବାଳିଆପଣ ଭଳି ସମସ୍ୟାର ମୁକାବିଲା ପାଇଁ କାର୍ଯ୍ୟଯୋଜନା ସୃଷ୍ଟି କରାଯାଇଛି ।
      * ଟିକସ ଏବଂ ଇକ୍ୟୁଟି ନିବେଶକୁ ବିଶ୍ୱ ଟିକସ ବ୍ୟବସ୍ଥାର ସମତୁଲ୍ୟ କରିବା ସକାଶେ ଆଇନଗତ ବ୍ୟବସ୍ଥା କରିବା ନିମନ୍ତେ ଆମେ ଆମ ଆଇନ ବ୍ୟବସ୍ଥାରେ ଆବଶ୍ୟକ ସଂସ୍କାର ଘଟାଇ ଚାଲିଥିବୁ ।

    ଏସବୁ ଟିକସ ସଂସ୍କାର ବ୍ୟତୀତ , ଖୁବ୍‌ କମ୍‌ ସମୟ ମଧ୍ୟରେ ଭାରତରେ ବିଶ୍ୱର ସର୍ବବୃହତ୍‌ ଆର୍ଥିକ ସମାଯୋଜନ ବ୍ୟବସ୍ଥା ସୃଷ୍ଟି କରାଯାଇପାରିଛି । ପ୍ରଥମ ଥର ପାଇଁ ଗତ 4-5 ବର୍ଷ ଭିତରେ ପ୍ରାୟ 370 ନିୟୁତ ନାଗରିକଙ୍କୁ ବ୍ୟାଙ୍କିଙ୍ଗ ବ୍ୟବସ୍ଥା ସହ ଯୋଡ଼ାଯାଇଛି । ଆଜି ଦେଶର ପ୍ରାୟ ସମସ୍ତ ନାଗରିକଙ୍କ ନିକଟରେ ଏକକ ପରିଚୟ ପତ୍ର ଉପଲବ୍ଧ ହୋଇଛି , ମୋବାଇଲ ଫୋନ ରହିଛି ଏବଂ ବ୍ୟାଙ୍କ ଜମାଖାତା ମଧ୍ୟ ଅଛି । ଏହା ଫଳରେ ଲକ୍ଷ୍ୟବଦ୍ଧ ବିତରଣ ବୃଦ୍ଧି ପାଇଛି ଏବଂ ସେଥିରେ ଥିବା ବାଟମାରଣାକୁ ରୋକାଯିବା ସହ ସ୍ୱଚ୍ଛତା ଅନେକ ଗୁଣରେ ବୃଦ୍ଧି ପାଇଛି ।


    ବ ନ୍ଧୁଗଣ ,


    ନୂତନ ଭାରତରେ , ଆମେ ନିୟନ୍ତ୍ରଣମୁକ୍ତ ବାତାବରଣ ଲାଗି ଅଭିଯାନ ଆରମ୍ଭ କରିଛୁ , ଏବଂ ସେଥିରେ ଯେଭଳି କୌଣସି ପ୍ରକାର ବିଳମ୍ବ ନଘଟେ ସେଥିପ୍ରତି ଉପଯୁକ୍ତ ବ୍ୟବସ୍ଥା କରୁଛୁ । ଏଭଳି ସଂସ୍କାର ବ୍ୟବସ୍ଥା ଫଳରେ , ଭାରତ ବିଭିନ୍ନ ପ୍ରକାର ବୈଶ୍ୱିକ ମାନ୍ୟତାରେ କ୍ରମାଗତ ଭାବେ ଉନ୍ନତି କରିଚାଲିଛି । ଲଜିଷ୍ଟିକ୍ସ ପରଫରମାନ୍ସ ସୂଚକାଙ୍କରେ ଏକାଥରକେ 10 ପଏଣ୍ଟ ବୃଦ୍ଧି ଘଟିଛି , ବୈଶ୍ୱିକ ପ୍ରତିଦ୍ୱନ୍ଦିତା ସୂଚକାଙ୍କରେ 13 ପଏଣ୍ଟ ଉପରକୁ ଉଠିଥିବା ବେଳେ ବିଶ୍ୱ ନବୋନ୍ମେଷ ସୂଚକାଙ୍କରେ 24 ପଏଣ୍ଟ ବୃଦ୍ଧି ଘଟିଛି । ସେହିଭଳି ଅନ୍ୟଏକ ଗୁରୁତ୍ୱପୂର୍ଣ୍ଣ କଥା ହେଲା , ବିଶ୍ୱ ବ୍ୟାଙ୍କ ପକ୍ଷରୁ ଜାରି କରାଯାଇଥିବା ବ୍ୟବସାୟିକ ସୁଗମତା ମାନ୍ୟତାରେ 65 ଟି ସ୍ଥାନ ଉନ୍ନତି ହୋଇଛି ଯାହାକି ଅଭୂତପୂର୍ବ । ବନ୍ଧୁଗଣ , ଆପଣମାନେ ଏକଥା ଭଲଭାବେ ଜାଣନ୍ତି ଯେ ଏସବୁ ମାନ୍ୟତା ଏତେ ସହଜରେ କେବେ ବୃଦ୍ଧି ପାଏନାହିଁ । ଏଥିପାଇଁ ଆମେ ସକଳ ପ୍ରକାର ବ୍ୟବସ୍ଥାରେ ମଧ୍ୟ ଉନ୍ନତି ଘଟାଇଛୁ ଏବଂ ସେ ସଂକ୍ରାନ୍ତ ଆଇନକୁ ସରଳ କରିଛୁ ଯାହାକି ଅତି ମାତ୍ରାରେ ଆସି ସାଧାରଣ ସ୍ତରରେ ପହଞ୍ଚିପାରିଛି । ଏହାର ମୁଁ ଏକ ଉଦାହରଣ ଦେଉଛି । ପୂର୍ବରୁ ଶିଳ୍ପସଂସ୍ଥାମାନଙ୍କୁ ବିଜୁଳି ସଂଯୋଗ ପାଇବା ସକାଶେ ବର୍ଷ ବର୍ଷ ସମୟ ଲାଗୁଥିଲା । ଏବେ ସେହି ବିଜୁଳି ସଂଯୋଗ ମାତ୍ର କେଇ ଦିନ ଭିତରେ ମିଳିପାରୁଛି । ସେହିଭଳି , କମ୍ପାନୀକୁ ପଞ୍ଜୀକରଣ କରିବା ନିମନ୍ତେ ପୂର୍ବରୁ ଅନେକ ସପ୍ତାହ ସମୟ ଲାଗୁଥିଲା । ବର୍ତ୍ତମାନ କମ୍ପାନୀ ପଞ୍ଜୀକରଣ ମାତ୍ର କେଇ ଘଣ୍ଟା ଭିତରେ ସମ୍ପନ୍ନ କରାଯାଇପାରୁଛି । ମୁଁ ଆପଣମାନଙ୍କ ସମ୍ମୁଖରେ ଆଉ ଗୋଟିଏ ଉଦାହରଣ ଉପସ୍ଥାପନ କରୁଛି ଯାହାକି ଗତ ପାଞ୍ଚ ବର୍ଷ ଭିତରେ ସାକାର କରାଯାଇପାରିଛି । ଗତ ପାଞ୍ଚ ବର୍ଷ ଭିତରେ ଭାରତରେ 286 ବିଲିୟନ ଡ଼ଲାରର ବିଦେଶୀ ପୁଞ୍ଜି ନିବେଶ (ଏଫଡିଆଇ) ହୋଇଛି । ଏହା ହେଉଛି ଭାରତରେ ବିଗତ 20 ବର୍ଷ ଭିତରେ ହୋଇଥିବା ମୋଟ ଏଫଡ଼ିଆଇର ଅର୍ଦ୍ଧେକ । ଗତ ଏକ ଦଶନ୍ଧି ଭିତରେ ଭାରତରେ ଆମେରିକା କରିଥିବା ଏଫଡ଼ିଆଇର 50 ପ୍ରତିଶତ ଗତ ଚାରିବର୍ଷ ଭିତରେ କରାଯାଇଛି । ଏହା ସେତିକିବେଳେ ହୋଇଛି ଯେତେବେଳେ ଏଫଡ଼ିଆଇ ନିବେଶ ସ୍ତର ସମଗ୍ର ବିଶ୍ୱରେ ହ୍ରାସ ପାଇଚାଲିଛି । ଏଥିରେ ଆଉ ଗୋଟିଏ କୌତୁହଳପ୍ରଦ କଥା ମଧ୍ୟ ରହିଛି । ପ୍ରାୟ 90 ପ୍ରତିଶତ ଏଫଡ଼ିଆଇ ସ୍ୱୟଂକ୍ରିୟ ମାର୍ଗ ଦ୍ୱାରା ସଂପାଦନ କରାଯାଇଛି ଏବଂ 40 ପ୍ରତିଶତ ଗ୍ରୀନଫିଲ୍ଡ ନିବେଶ ଜରିଆରେ । ଏହାର ଅର୍ଥ ହେଲା ଭାରତକୁ ନିବେଶକମାନେ ବିଶ୍ୱାସ କରନ୍ତି ଏବଂ ଭାରତ ଉପରେ ସେମାନଙ୍କର ଆସ୍ଥା ଓ ବିଶ୍ୱାସ ବୃଦ୍ଧି ପାଇଛି । ସେମାନେ ଦୀର୍ଘ ସମୟ ଧରି ଭାରତକୁ ଆସି ଚାଲିଛନ୍ତି ।


    ବ ନ୍ଧୁଗଣ ,


    ବ୍ଲୁମବର୍ଗର ନିଜ ରିପୋର୍ଟ ମଧ୍ୟ ଏହି ପରିବର୍ତ୍ତନର ସାକ୍ଷୀ , ଯାହାକି ଆଜି ଭାରତରେ ଘଟିଚାଲିଛି । ବ୍ଲୁମବର୍ଗର ନେସନ ବ୍ରାଣ୍ଡ ଟ୍ରାକର- 2018 ସର୍ଭେ ଅନୁସାରେ ଏସିଆରେ ନିବେଶ ଦୃଷ୍ଟିରୁ ଭାରତ ଏକ ନମ୍ବର ସ୍ଥାନରେ ରହିଛି । ଦଶଟି ସୂଚକାଙ୍କ ଭିତରୁ 7ଟିରେ ଭାରତ ପ୍ରଥମ ସ୍ଥାନରେ ରହିଛି । ସେହିସବୁ ସୂଚକାଙ୍କ ହେଲା , ରାଜନୈତିକ ସ୍ଥିରତା , ମୌଦ୍ରିକ ସ୍ଥିରତା , ଉଚ୍ଚ ଗୁଣାତ୍ମକ ଉତ୍ପାଦ , ଦୁର୍ନୀତି ନିରୋଧୀ କାର୍ଯ୍ୟକ୍ରମ , ଉତ୍ପାଦନ ମୂଲ୍ୟର ସ୍ୱଳ୍ପତା , ଷ୍ଟ୍ରାଟେଜିକ ଲୋକେସନ ଏବଂ ଆଇପିଆରକୁ ସମ୍ମାନ ପ୍ରଦାନ । ଅନ୍ୟାନ୍ୟ ସମସ୍ତ ସୂଚକାଙ୍କରେ ମଧ୍ୟ ଭାରତ ପ୍ରଥମ ସ୍ଥାନରେ ରହିଛି ।


    ବ ନ୍ଧୁଗଣ ,


    ଆପଣମାନେ ଆଶା କରନ୍ତି ଏବଂ ଏହା ମଧ୍ୟ ଆମମାନଙ୍କ ସ୍ୱପ୍ନ ଯେ ଆମେ କିଭଳି ଭାବେ ସବୁ ସର୍ତ୍ତାବଳୀକୁ ପୂରଣ କରିପାରିବୁ ; ଆପଣମାନଙ୍କ ପ୍ରଯୁକ୍ତି ଏବଂ ଆମର ଜ୍ଞାନ ମିଳିତ ଭାବେ ବିଶ୍ୱକୁ ବଦଳାଇ ଦେଇପାରିବ ; ଆପଣମାନଙ୍କ ମାନଦଣ୍ଡ ଏବଂ ଆମର କୌଶଳ ବିଶ୍ୱ ଅର୍ଥବ୍ୟବସ୍ଥାର ବିକାଶ ଧାରାକୁ ବେଗ ପ୍ରଦାନ କରିପାରିବ ; ଆପଣମାନଙ୍କ ସକ୍ରିୟ କାର୍ଯ୍ୟପଦ୍ଧତି ଏବଂ ଆମର ସକାରାତ୍ମକ ମାନସିକତା ପରିଚାଳନାର ନୂତନ ଗାଥା ସଂରଚନା କରିପାରିବ ।


    ଆପଣମାନଙ୍କ ସୁଚିନ୍ତିତ ମାର୍ଗ ଏବଂ ଆମର ମାନବିକ ମୂଲ୍ୟବୋଧ ବିଶ୍ୱକୁ ଏହାର ଇପସିତ ମାର୍ଗରେ ଆଗକୁ ଆଗେଇ ଯିବାରେ ସହାୟକ ହୋଇପାରିବ । ଯଦି ଏଥିରେ କୌଣସି ସ୍ଥାନରେ କିଛି ତ୍ରୁଟି ଥାଏ ତେବେ ସେହି ଦୂରତ୍ୱକୁ ମୁଁ ବ୍ୟକ୍ତିଗତ ଭାବେ ଦୂର କରିବି ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ!


    ****************


    

    
    (Release ID: 1586794) Visitor Counter : 1
    
    
    
    
    

*