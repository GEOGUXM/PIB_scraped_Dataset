      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆମେରିକାର ହ୍ୟୁଷ୍ଟନରେ ଭାରତୀୟ ସମୁଦାୟଙ୍କ ‘ହାଓଡି ମୋଦୀ’ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 22 SEP 2019 6:59PM by PIB Bhubaneshwar


    ଧନ୍ୟବାଦ , ଧନ୍ୟବାଦ ରାଷ୍ଟ୍ରପତି ଟ୍ରମ୍ପ । ବହୁତ ବହୁତ ଧନ୍ୟବାଦ । ହାଓଡି ମାଇଁ ଫ୍ରେଣ୍ଡସ୍ (କେମିତି ଅଛନ୍ତି ବନ୍ଧୁମାନେ) । ଏ ଯେଉଁ ଦୃଶ୍ୟ , ଏ ଯେଉଁ ବାତାବରଣ , ଏହା ହେଉଛି ଅକଳ୍ପନୀୟ , ଆଉ ଯେତେବେଳେ ଟେକ୍ସାସ କଥା ଆସୁଛି , ସବୁ କଥା ଭବ୍ୟ ହୋଇଥିବ , ବିଶାଳ ହୋଇଥିବ , ଏହା ଟେକ୍ସାସର ସ୍ୱଭାବରେ ରହିଛି । ଆଜି ଟେକ୍ସାସ ଉତ୍ସାହ ଓ ଉଦ୍ଦୀପନା ଏଠାରେ ମଧ୍ୟ ପ୍ରତିଫଳିତ ହେଉଛି । ଏହି ବିଶାଳ ଜନ ସମୁଦାୟଙ୍କର ଉପସ୍ଥିତି କେବଳ ଗାଣିତିକ ହିସାବ ମଧ୍ୟରେ ସୀମିତ ନାହିଁ । ଆଜି ଆମେ ଏଠାରେ ଏକ ନୂତନ ଇତିହାସ ନିର୍ମାଣ ହେବା କଥା ଦେଖିପାରୁଛୁ ଆଉ ଏକ ନୂତନ କେମେଷ୍ଟ୍ରି ମଧ୍ୟ ।


    ଏନଆରଜିର ଶକ୍ତି , ଭାରତ ଏବଂ ଆମେରିକା ମଧ୍ୟରେ ବଢ଼ୁଥିବା ସମନ୍ୱୟର ସାକ୍ଷୀ । ରାଷ୍ଟ୍ରପତି ଟ୍ରମ୍ପଙ୍କର ଏଠାକୁ ଆସିବା , ଆମେରିକାର ମହାନ ଗଣତନ୍ତ୍ରର ଭିନ୍ନ ଭିନ୍ନ ପ୍ରତିନିଧିମାନଙ୍କୁ ସେ ହୁଏତ ରିପବ୍ଲିକ୍ ଦଳର ହୁଅନ୍ତୁ କିମ୍ବା ଡେମୋକ୍ରାଟିକ୍ ଦଳର , ସେମାନଙ୍କର ଏଠାକୁ ଆସିବା ଏବଂ ଭାରତ ପାଇଁ , ମୋ ପାଇଁ ଏତେ ପ୍ରଶଂସା କରି ବହୁତ କିଛି କହିବା , ମୋତେ ବହୁତ ଶୁଭକାମନା ଦେବା , ଷ୍ଟେନି ଏଚ ହୋୟର , ସିନେଟର ଜନ କର୍ଣ୍ଣୟନ ଏବଂ ଅନ୍ୟାନ୍ୟ ସାଥୀମାନେ ଯେଉଁ ଭାରତର ପ୍ରଗତି ସମ୍ପର୍କରେ କହିଛନ୍ତି , ଯେଉଁ ପ୍ରଶଂସା କରିଛନ୍ତି , ତାହା ଆମେରିକାରେ ରହୁଥିବା ଭାରତୀୟଙ୍କର , ସେମାନଙ୍କର ସାମର୍ଥ୍ୟ , ତାଙ୍କର ଉପଲବ୍ଧିର ସମ୍ମାନ । 130 କୋଟି ଅର୍ଥାତ 1.3 ମିଲିୟନ ଭାରତୀୟଙ୍କର ଏହା ହେଉଛି ସମ୍ମାନ ।


    ନିର୍ବାଚିତ ପ୍ରତିନିଧିମାନଙ୍କ ବ୍ୟତୀତ ମଧ୍ୟ ଆମେରିକାରେ ରହୁଥିବା ବହୁତ ବନ୍ଧୁ ହିଁ ଆଜି ଏହି କାର୍ଯ୍ୟକ୍ରମ ପାଇଁ ଏଠାକୁ ଆସିଛନ୍ତି । ମୁଁ ପ୍ରତ୍ୟେକ ଭାରତୀୟଙ୍କ ତରଫରୁ ମଧ୍ୟ ସମସ୍ତଙ୍କୁ ହୃଦୟର ସହିତ ସ୍ୱାଗତ ଜଣାଉଛି । ମୁଁ ଏହି କାର୍ଯ୍ୟକ୍ରମର ଆୟୋଜକଙ୍କୁ ମଧ୍ୟ ଶୁଭେଚ୍ଛା ଜଣାଉଛି । ମୋତେ ଅବଗତ କରାଯାଇଛି କି ଏଥିପାଇଁ ବିଶାଳ ସଂଖ୍ୟାରେ ଲୋକମାନେ ପଞ୍ଜିକରଣ କରାଇଥିଲେ କିନ୍ତୁ ସ୍ଥାନ ଅଭାବ କାରଣରୁ ହଜାର ହଜାର ଲୋକ ଏଠାକୁ ଆସି ପାରି ନାହାନ୍ତି । ଯେଉଁ ଲୋକମାନେ ଏଠାକୁ ଆସି ପାରି ନାହାଁନ୍ତି , ମୁଁ ବ୍ୟକ୍ତିଗତ ଭାବେ ସେମାନଙ୍କୁ କ୍ଷମା ପ୍ରାର୍ଥନା କରୁଛି ।


    ମୁଁ ଭାରତୀୟ ଟେକ୍ସାସ ପ୍ରଶାସନକୁ ମଧ୍ୟ ଭୂୟସୀ ପ୍ରଶଂସା କରିବି ଯେଉଁମାନେ ଦୁଇଦିନ ପୂର୍ବରୁ ହଠାତ୍ ପରିବର୍ତ୍ତିତ ପାଣିପାଗ ପରେ , ଏତେ କମ୍ ସମୟ ମଧ୍ୟରେ ପରିସ୍ଥିତିକୁ ସମ୍ଭାଳିଲେ । ବ୍ୟବସ୍ଥାଗୁଡ଼ିକୁ ସଠିକ୍ ଏବଂ ବ୍ୟବସ୍ଥିତ କଲେ । ଆଉ ଯେମିତି କି ରାଷ୍ଟ୍ରପତି ଟ୍ରମ୍ପ ମହାଶୟ କହୁଥିଲେ , ଏହା ସିଦ୍ଧ କଲେ ଯେ ହ୍ୟୁଷ୍ଟନ ହେଉଛି ଶକ୍ତିଶାଳୀ ।


    ସାଥୀଗଣ , ଏହି କାର୍ଯ୍ୟକ୍ରମର ନାମ ହେଉଛି ହାଓଡି ମୋଦୀ... କିନ୍ତୁ ମୋଦୀ ଏକୁଟିଆ କିଛି ନୁହେଁ । ମୁଁ ହେଉଛି 130 କୋଟି ଭାରତୀୟଙ୍କ ଆଦେଶକୁ ନେଇ କାର୍ଯ୍ୟ କରୁଥିବା ଜଣେ ସାଧାରଣ ବ୍ୟକ୍ତି । ଆଉ ଏଥିପାଇଁ ଆପଣମାନେ ଯେତେବେଳେ ପଚାରିଛନ୍ତି ହାଓଡି ମୋଦୀ.. ତ ଏହାର ଉତ୍ତରରେ ମୋ ମନ କହୁଛି । ଭାରତରେ ସମସ୍ତେ ଭଲରେ ଅଛନ୍ତି , ସମସ୍ତେ ଖୁବ ଭଲରେ ଅଛନ୍ତି ।


    ସାଥୀଗଣ , ଆମର ଆମେରିକା ବନ୍ଧୁଙ୍କୁ...ମିତ୍ରଙ୍କୁ ଏହି କଥାରେ ଆଶ୍ଚର୍ଯ୍ୟ ହେଉଥିବ କି ମୁଁ ଏହା କ ’ ଣ କହୁଛି । ରାଷ୍ଟ୍ରପତି ଟ୍ରମ୍ପ ମହାଶୟ ଏବଂ ମୋର ଆମେରିକାବାସୀ ବନ୍ଧୁଗଣ , ମୁଁ କେବଳ ଏତିକି ହିଁ କହିଛି କି ସବୁକିଛି ଠିକଠାକ୍ ଅଛି । କିନ୍ତୁ ଭାରତର କିଛି ଭିନ୍ନ ଭିନ୍ନ ଭାଷାରେ ଆମର ଲିବରାଲ ଏବଂ ଡେମୋକ୍ରାଟିକ୍ ସୋସାଇଟିର ବହୁତ ବଡ଼ ପରିଚୟ ରହିଛି । ଏ ଆମର ଭାଷା ସବୁ , ଶତାବ୍ଦୀ ଶତାବ୍ଦୀ ଧରି ଶହ ଶହ ଭାଷା , ଶହ ଶହ କଥିତ ଭାଷା , ସହ-ଅସ୍ତିତ୍ୱର ଭାବନା ସହିତ ଆମେ ଆଗକୁ ବଢ଼ୁଛୁ , ଆଉ ଆଜି ମଧ୍ୟ କୋଟି କୋଟି ଲୋକଙ୍କର ମାତୃଭାଷା ବଜାୟ ରହିଛି ଆଉ ସାଥୀଗଣ , କେବଳ ଭାଷା ହିଁ ନୁହେଁ , ଆମ ଦେଶରେ ଭିନ୍ନ ଭିନ୍ନ ଧର୍ମ , ଡଜନ ଡଜନ ସମ୍ପ୍ରଦାୟ , ଭିନ୍ନ ଭିନ୍ନ ପୂଜା ପଦ୍ଧତି ସବୁ , ଶହ ଶହ ପ୍ରକାରର ଭିନ୍ନ ଭିନ୍ନ ଆଞ୍ଚଳିକ ଖାଦ୍ୟପେୟ , ଭିନ୍ନ ଭିନ୍ନ ବେଶଭୂଷା , ଭିନ୍ନ ଭିନ୍ନ ପାଣିପାଗ-ଋତୁଚକ୍ର ଏହି ଧରଣୀକୁ ଅଦ୍ଭୁତ କରାଉଛି । ବିବିଧତା ମଧ୍ୟରେ ଏକତା , ଏହା ହେଉଛି ଆମର ପରମ୍ପରା , ଏହା ହେଉଛି ଆମର ବିଶେଷତା ।


    ଭାରତର ଏହି ବିବିଧତା ହେଉଛି ଆମର ମହାନ ଗଣତନ୍ତ୍ରର ଆଧାର । ଏହା ହେଉଛି ଆମର ଶକ୍ତି , ଏହା ହେଉଛି ଆମର ପ୍ରେରଣା । ଆମେ ଯେଉଁଠିକୁ ମଧ୍ୟ ଯାଇଥାଉ, ବିବିଧତା , ଗଣତନ୍ତ୍ରର ସଂସ୍କାର ସାଙ୍ଗରେ ନେଇ ଚାଲିଥାଉ । ଆଜି ଏଠାରେ ଏହି ଷ୍ଟାଡିୟମରେ ବସିଥିବା 50 ହଜାରରୁ ଅଧିକ ଭାରତୀୟ ଆମର ଏହି ମହାନ ପରମ୍ପରାର ପ୍ରତିନିଧି ଭାବେ ଆସି ଆଜି ଏଠାରେ ଉପସ୍ଥିତ ଅଛନ୍ତି । ଆପଣମାନଙ୍କ ମଧ୍ୟରୁ କିଛି ଜଣ ଏଭଳି ଅଛନ୍ତି ଯେଉଁମାନେ ଭାରତରେ ଗଣତନ୍ତ୍ରର ସବୁଠାରୁ ବଡ଼ ଉତ୍ସବ 2019ର ନିର୍ବାଚନରେ ମଧ୍ୟ ନିଜର ସକ୍ରିୟ ଯୋଗଦାନ ଦେଇଛନ୍ତି ।


    ପ୍ରକୃତରେ ଏହା ଏଭଳି ଏକ ନିର୍ବାଚନ ଥିଲା , ଯାହା ଭାରତୀୟ ଗଣତନ୍ତ୍ରର ଶକ୍ତିର ଧ୍ୱଜାକୁ ସମଗ୍ର ଦୁନିଆରେ ଉଡାଇଦେଲା । ଏହି ନିର୍ବାଚନରେ 61 କୋଟି ଅର୍ଥାତ 6 ଶହ ଏବଂ 10 ମିଲିୟନରୁ ଅଧିକ ଭୋଟର ଅଂଶଗ୍ରହଣ କରିଥିଲେ । ଗୋଟିଏ ପ୍ରକାରରେ ଆମେରିକାର ମୋଟ ଜନସଂଖ୍ୟାର ପାଖାପାଖି ଦୁଇ ଗୁଣ , ଏଥିରେ ମଧ୍ୟ 8 କୋଟି ଅର୍ଥାତ 80 ମିଲିୟନ ଯୁବକ , ଏଭଳି ଭୋଟର ମଧ୍ୟ ଅଛନ୍ତି ଯେଉଁମାନେ ପ୍ରଥମ ଥର ପାଇଁ ମତଦାନ କରୁଥିଲେ । ଭାରତୀୟ ଗଣତନ୍ତ୍ର ଇତିହାସରେ ସବୁଠାରୁ ଅଧିକ ମହିଳା ମତଦାତା ଏଥର ମତଦାନ କରିଥିଲେ । ଆଉ ଏଥର ସବୁଠାରୁ ଅଧିକ ମହିଳା ନିର୍ବାଚିତ ହୋଇ ମଧ୍ୟ ଆସିଛନ୍ତି ।


    ସାଥୀଗଣ , 2019 ନିର୍ବାଚନରେ ଆଉ ଏକ ନୂତନ ରେକର୍ଡ ସ୍ଥାପନ କରିଛି । 60 ବର୍ଷ ପରେ ଏଭଳି ହୋଇଛି , ଯେତେବେଳେ କି ପୂର୍ଣ୍ଣ ବହୁମତ ସହିତ ଗଠନ ହୋଇଥିବା କୌଣସି ସରକାର ନିଜ 5 ବର୍ଷର କାର୍ଯ୍ୟକାଳ ପୂରଣ କରି ପ୍ରଥମ ଥରରୁ ମଧ୍ୟ ଅଧିକ ସଂଖ୍ୟାବଳ ସହିତ ଫେରିଛନ୍ତି । ଏସବୁ ବୁଝନ୍ତୁ କାହିଁକି ହେଲା , କାହା କାରଣରୁ ହେଲା । ଆଜ୍ଞା ନୁହେଁ , ମୋଦୀଙ୍କ କାରଣରୁ ହେଲା ନାହିଁ , ଏହା ମୋ ଦେଶବାସୀଙ୍କ ସମର୍ଥନ ଯୋଗୁଁ ହେଲା ।


    ସାଥୀଗଣ , ଆମ ଭାରତୀୟଙ୍କ ପରିଚୟ ହେଉଛି ସେମାନଙ୍କ ନିକଟରେ ରହିଥିବା ଧୈର୍ଯ୍ୟ , କିନ୍ତୁ ଏବେ ଆମେ ଅଧୀର ହେଉଛୁ ଦେଶର ବିକାଶ ପାଇଁ , ଏକବିଂଶ ଶତାବ୍ଦୀରେ ଦେଶକୁ ନୂତନ ଶୀଖରକୁ ନେଇ ଯିବା ପାଇଁ । ଆଜି ଭାରତରେ ସବୁଠାରୁ ଚର୍ଚ୍ଚିତ ଶବ୍ଦ ହେଲା ବିକାଶ । ଆଜି ଭାରତର ମନ୍ତ୍ର ହେଉଛି ସମସ୍ତଙ୍କ ସହିତ- ସମସ୍ତଙ୍କର ବିକାଶ , ଆଜି ଭାରତର ସବୁଠାରୁ ବଡ଼ ନୀତି ହେଉଛି ଜନ-ସହଯୋଗ , ଜନ- ଭାଗୀଦାରି (ପବ୍ଲିକ୍ ପାର୍ଟିସିପେସନ) , ଆଜି ଭାରତର ସବୁଠାରେ ପ୍ରଚଳିତ ସ୍ଳୋଗାନ ହେଉଛି ସଂକଳ୍ପରୁ ସିଦ୍ଧି ଆଉ ଆଜି ଭାରତର ସବୁଠାରୁ ବଡ଼ ସଂକଳ୍ପ ହେଉଛି ନିଉ ଇଣ୍ଡିଆ ।


    ଆଜି ଭାରତର ନିଉ ଇଣ୍ଡିଆ ସ୍ୱପ୍ନକୁ ସାକାର କରିବା ପାଇଁ ଦିନ-ରାତି ଏକ କରି ଦେଇଛି । ଆଉ ଏଥିରେ ସବୁଠାରୁ ପ୍ରମୁଖ କଥା ହେଉଛି ଆମେ ଅନ୍ୟ କାହାଠାରୁ ନୁହେଁ ବରଂ ନିଜେ ନିଜ ସହିତ ପ୍ରତିଯୋଗିତା କରୁଛୁ । ଆମେ ନିଜକୁ ନିଜେ ଆହ୍ୱାନ ଦେଉଛୁ ଆମେ ନିଜକୁ ନିଜେ ପରିବର୍ତ୍ତନ କରୁଛୁ ।


    ସାଥୀଗଣ , ଆଜି ଭାରତ ପୂର୍ବାପେକ୍ଷା ଆହୁରି ଦ୍ରୁତ ଗତିରେ ଆଗକୁ ବଢ଼ିବାକୁ ଚାହୁଁଛି , ଆଜିକାର ଭାରତ କିଛି ଲୋକଙ୍କର ଏହି ଚିନ୍ତାଧାରାକୁ ଆହ୍ୱାନ କରୁଛି । ଯାହାଙ୍କର ଚିନ୍ତାଧାରା ରହିଛି , କିଛି ପରିବର୍ତ୍ତନ ହୋଇ ପାରିବ ନାହିଁ ।


    ବିଗତ ପାଞ୍ଚ ବର୍ଷ ମଧ୍ୟରେ 130 କୋଟି ଭାରତୀୟ ମିଶି ପ୍ରତ୍ୟେକ କ୍ଷେତ୍ରରେ ଏଭଳି ପରିଣାମ ହାସଲ କରିଛନ୍ତି , ଯାହା ପୂର୍ବରୁ କେବେ କଳ୍ପନା ମଧ୍ୟ କରାଯାଇ ପାରୁ ନଥିଲା । ଆମେ ଦୂର ଦୃଷ୍ଟି ସମ୍ପନ୍ନ ଏବଂ ଆମ ପାଖରେ ଶୀଖରକୁ ଛୁଇଁବାର ଉପଲବ୍ଧି ରହିଛି ।


    ଭାଇ ଓ ଭଉଣୀମାନେ , ବିଗତ ସାତ ଦଶକ ଧରି ଦେଶର ଗ୍ରାମୀଣ ପରିମଳ 38 ପ୍ରତିଶତରେ ପହଞ୍ଚିଥିଲା , 5 ବର୍ଷରେ ଆମେ 11 କୋଟି ଅର୍ଥାତ 110 ମିଲିୟନରୁ ଅଧିକ ଶୌଚାଳୟ ନିର୍ମାଣ କରିଛୁ । ଆଜି ଗ୍ରାମୀଣ ପରିମଳ 99 ପ୍ରତିଶତରେ ପହଞ୍ଚିଛି । ଦେଶରେ ରୋଷେଇ ଗ୍ୟାସର ସଂଯୋଗ ମଧ୍ୟ ପୂର୍ବରୁ 55 ପ୍ରତିଶତ ପାଖାପାଖି ଥିଲା । 5 ବର୍ଷ ମଧ୍ୟରେ ଆମେ ଏହାକୁ 95 ପ୍ରତିଶତରେ ପହଞ୍ଚାଇ ଦେଇଛୁ । କେବଳ 5 ବର୍ଷରେ ଆମେ 15 କୋଟି ଅର୍ଥାତ 115 ମିଲିୟନରୁ ଅଧିକ ଲୋକଙ୍କୁ ଗ୍ୟାସ ସଂଯୋଗ ସହିତ ଯୋଡ଼ିଛୁ । ଭାରତରେ ଗ୍ରାମୀଣ ସଡ଼କ ଯୋଗାଯୋଗ ଏହା ମଧ୍ୟ ପୂର୍ବରୁ 55 ପ୍ରତିଶତ ଥିଲା । 5 ବର୍ଷରେ ଆମେ ଏହାକୁ 97%କୁ ନେଇ ଯାଇଛୁ । କେବଳ 5 ବର୍ଷରେ ଆମେ ଦେଶର ଗ୍ରାମାଞ୍ଚଳରେ 2 ଲକ୍ଷ କିଲୋମିଟର ଅର୍ଥାତ 2 ଶହ ହଜାର କିଲୋମିଟରରୁ ଅଧିକ ସଡ଼କର ନିର୍ମାଣ କରିଛୁ । ଭାରତରେ 50%ରୁ ମଧ୍ୟ କମ୍ ଲୋକଙ୍କର ବ୍ୟାଙ୍କରେ ଜମା ଖାତା ଥିଲା , ଆଜି 5 ବର୍ଷରେ ପ୍ରାୟ 100% ପରିବାର ବ୍ୟାଙ୍କିଙ୍ଗ ବ୍ୟବସ୍ଥା ସହିତ ଯୋଡ଼ି ହୋଇଛନ୍ତି । 5 ବର୍ଷରେ ଆମେ 37 କୋଟି ଅର୍ଥାତ 317 ମିଲିୟନରୁ ଅଧିକ ଲୋକଙ୍କର ନୂତନ ବ୍ୟାଙ୍କ ଖାତା ଖୋଲିଛୁ ।


    ସାଥୀଗଣ , ଆଜି ଯେତେବେଳେ ଲୋକଙ୍କର ମୌଳିକ ଆବଶ୍ୟକତା ଚିନ୍ତା ହ୍ରାସ ପାଇବାରେ ଲାଗିଛି ତ ବଡ଼ ବଡ଼ ସ୍ୱପ୍ନ ଦେଖି ପାରୁଛନ୍ତି । ତାକୁ ହାସଲ କରିବା ପାଇଁ ସମସ୍ତ ଶକ୍ତିକୁ ସେହି ଦିଗରେ ବିନିଯୋଗ କରୁଛନ୍ତି ।


    ସାଥୀଗଣ , ଆମ ପାଇଁ ବ୍ୟବସାୟ ସୁଗମତା ଯେତିକି ମହତ୍ୱ ରଖୁଛି , ସେତିକି ସହାବସ୍ଥାନ ସୁଗମତାର ମହତ୍ୱ ମଧ୍ୟ ରହିଛି । ଆଉ ତାହାର ମାର୍ଗ ହେଉଛି ସଶକ୍ତୀକରଣ । ଯେତେବେଳେ ଦେଶର ସାଧାରଣ ମଣିଷ ସଶକ୍ତ ହେବ ତ ଦେଶରେ ସାମାଜିକ ଏବଂ ଆର୍ଥିକ ବିକାଶ ବହୁତ ଦ୍ରୁତ ଗତିରେ ଆଗକୁ ବଢ଼ିବ ।


    ମୁଁ ଆପଣମାନଙ୍କୁ ଆଜି ଏକ ଉଦାହରଣ ଦେଉଛି । ସାଥୀଗଣ , ଆଜିକାଲି କୁହାଯାଉଛି କି ଡାଟା ହେଉଛି ନୂତନ ଇନ୍ଧନ (ତୈଳ) , ଆପଣ ହ୍ୟୁଷ୍ଟନର ଲୋକମାନେ ଯେତେବେଳେ ତୈଳର କଥା ଆସିଥାଏ , ତ ଏହାର ଅର୍ଥ ଭଲ ଭାବେ ଜାଣି ଥାଆନ୍ତି , ମୁଁ ଏହା ସହିତ ଏହା ମଧ୍ୟ ଯୋଡ଼ିବି ଡାଟା ହେଉଛି ନୂତନ ସ୍ୱର୍ଣ୍ଣ । ଯଦି ସମଗ୍ର ଦୁନିଆକୁ ଟିକେ ଧ୍ୟାନର ସହିତ ଶୁଣିବା , ଯଦି ସମଗ୍ର ଦୁନିଆରେ ସବୁଠାରୁ କମ୍ ଦରରେ ଡାଟା କେଉଁଠାରେ ଉପଲବ୍ଧ ହେଉଛି ତ ସେହି ଦେଶ ହେଉଛି ଭାରତ । ଆଜି ଭାରତରେ 1ଜିବି ଡାଟାର ମୂଲ୍ୟ ହେଉଛି କେବଳ 25-30 ସେଂଟ୍ସର ପାଖାପାଖି । ଅର୍ଥାତ 1 ଡଲାରର ମଧ୍ୟ ଏକ ଚତୁର୍ଥାଂଶ । ଆଉ ମୁଁ ଏହା ମଧ୍ୟ କହିବାକୁ ଚାହିଁବି କି 1ଜିବି ଡାଟାର ବିଶ୍ୱ ଅନୁପାତରେ ମୂଲ୍ୟ ହେଉଛି ସବୁଠାରୁ 25-39 ଗୁଣ ଅଧିକ ।


    ଏହି ଶସ୍ତା ଡାଟା ଭାରତରେ ଡିଜିଟାଲ ଇଣ୍ଡିଆର ଏକ ନୂତନ ପରିଚୟ ସୃଷ୍ଟି କରୁଛି । ଶସ୍ତା ଡାଟା ଭାରତରେ ପ୍ରଶାସନକୁ ନୂତନ ସଜ୍ଞା ମଧ୍ୟ ପ୍ରଦାନ କରିଛି । ଆଜି ଭାରତରେ କେନ୍ଦ୍ର ସରକାର ଏବଂ ରାଜ୍ୟ ସରକାରଙ୍କ ପ୍ରାୟ 10 ହଜାର ସେବା ଅନଲାଇନରେ ଉପଲବ୍ଧ ହେଉଛି ।


    ସାଥୀଗଣ , ଗୋଟିଏ ସମୟ ଥିଲା ଯେତେବେଳେ ପାସପୋର୍ଟ ତିଆରି କରିବା ପାଇଁ ଦୁଇରୁ ତିନିମାସ ସମୟ ଲାଗୁଥିଲା । ଏବେ ଗୋଟିଏ ସପ୍ତାହରୁ ମଧ୍ୟ କମ୍ ସମୟରେ ପାସପୋର୍ଟ ଆସି ଘରେ ପହଞ୍ଚି ଯାଉଛି । ପୂର୍ବରୁ ଭିସାକୁ ନେଇ କିଭଳି ସମସ୍ୟା ଥିଲା , ଏହା ବୋଧହୁଏ ଆପଣ ଅଧିକ ଜାଣିଥିବେ । ଆଜି ୟୁଏଏସ୍ ଭାରତର ଇ-ଭିସା ସୁବିଧାର ହେଉଛି ସବୁଠାରୁ ବଡ଼ ବ୍ୟବହାରକାରୀଙ୍କ ମଧ୍ୟରୁ ଗୋଟିଏ ।


    ସାଥୀଗଣ , ଗୋଟିଏ ସମୟ ଥିଲା , ଯେତେବେଳେ ନୂତନ କମ୍ପାନୀର ପଞ୍ଜିକରଣ ପାଇଁ 2-2 , 3-3 ସପ୍ତାହ ଲାଗି ଯାଉଥିଲା । ଏବେ 24 ଘଣ୍ଟାରେ ନୂତନ କମ୍ପାନୀର ପଞ୍ଜିକରଣ ହୋଇ ଯାଉଛି ।


    ଗୋଟିଏ ସମୟ ଥିଲା , ଯେତେବେଳେ ଟିକସ ରିଟର୍ଣ୍ଣ ଫାଇଲ କରିବା ବହୁତ ବଡ଼ ମୁଣ୍ଡବିନ୍ଧାର କାରଣ ଥିଲା । ଟ୍ୟାକ୍ସ ରେକର୍ଡ ଆସିବା ପାଇଁ ମାସ-ମାସ ସମୟ ଲାଗି ଯାଉଥିଲା । ଏବେ ଯେଉଁ ପରିବର୍ତ୍ତନ ଆସିଛି , ତାହା ଶୁଣିବେ ତ ଆପଣ ଆଶ୍ଚର୍ଯ୍ୟ ହୋଇଯିବେ । ଚଳିତ ଥର ଅଗଷ୍ଟ 31 ତାରିଖ ଗୋଟିଏ ଦିନରେ , କେବଳ , ଗୋଟିଏ ଦିନର କଥା କହୁଛି । ଗୋଟିଏ ଦିନରେ ପ୍ରାୟ 50 ଲକ୍ଷ ଅର୍ଥାତ ପ୍ରାୟ 5 ମିଲିୟନ ଲୋକ ନିଜର ଆୟକର ଟିକସ ରିଟର୍ଣ୍ଣ ଅନ୍ ଲାଇନରେ ଦାଖଲ କରିଛନ୍ତି । ଅର୍ଥାତ କେବଳ ଗୋଟିଏ ଦିନରେ ହିଁ 50 ଲକ୍ଷ ରିଟର୍ଣ୍ଣ । ଅର୍ଥାତ ହ୍ୟୁଷ୍ଟନର ମୋଟ ଜନସଂଖ୍ୟାଠାରୁ ମଧ୍ୟ ଦୁଇ ଗୁଣ ଏବଂ ଦ୍ୱିତୀୟ ସବୁଠାରୁ ବଡ଼ କଥା ଯେଉଁ ଟିକସ ରେକର୍ଡ ମାସ ମାସ ପରେ ଆସିଥିଲା , ତାହା ଏବେ ସପ୍ତାହେ-10 ଦିନରେ ସିଧା ବ୍ୟାଙ୍କକୁ ସ୍ଥାନାନ୍ତର ହୋଇ ଯାଉଛି ।


    ଭାଇ ଓ ଭଉଣୀମାନେ , ଦ୍ରୁତ ବିକାଶର ପ୍ରୟାସ କରୁଥିବା କୌଣସି ମଧ୍ୟ ଦେଶରେ , ନିଜ ନାଗରିକମାନଙ୍କ ପାଇଁ ଜନ କଲ୍ୟାଣକାରୀ ଯୋଜନାର ଆବଶ୍ୟକତା ରହିଥାଏ । ଅଭାବୀ ବା ଆବଶ୍ୟକ କରୁଥିବା ନାଗରିକମାନଙ୍କ ପାଇଁ କଲ୍ୟାଣକରୀ ଯୋଜନା ଚଲାଇବା ସହିତ ନୂତନ ଭାରତର ନିର୍ମାଣ ପାଇଁ କିଛି କଥାକୁ ମଧ୍ୟ ବିଦାୟ ଦିଆଯାଉଛି । ଆମେ ଯେତେ ମହତ୍ୱ ଜନ କଲ୍ୟାଣକୁ ଦେଇଛୁ , ସେତିକି ମଧ୍ୟ କିଛି ପୁରୁଣା କଥାକୁ ବିଦାୟ ଦିଆଯିବା ଉପରେ ଗୁରୁତ୍ୱ ଦିଆ ଯାଉଛି ।


    ଚଳିତ ବର୍ଷ 2 ଅକ୍ଟୋବରକୁ ଯେତେବେଳେ ଦେଶ ମହାତ୍ମା ଗାନ୍ଧୀଙ୍କ 150ତମ ଜନ୍ମ ଜୟନ୍ତୀ ପାଳନ କରିବ , ତ ଭାରତ ଖୋଲା ମଳତ୍ୟାଗକୁ ବିଦାୟ ଦେବ । ଭାରତ ବିଗତ 5 ବର୍ଷରେ 1500ରୁ ଅଧିକ ବହୁତ ପୁରୁଣା ଆଇନକୁ ମଧ୍ୟ ବିଦାୟ ଦେଇ ସାରିଛି । ଭାରତରେ ଡଜନ ଡଜନର ଯେଉଁ ଟିକସର ଜାଲ ଥିଲା , ତାହା ମଧ୍ୟ ବ୍ୟବସାୟ ଅନୁକୂଳ ବାତାବରଣରେ ପ୍ରତିବନ୍ଧକ ଭାବେ ଠିଆ ହୋଇଥିଲା । ଆମ ସରକାର ଟିକସର ଏହି ଜାଲକୁ ବିଦାୟ ଦେଇଛି , ଆଉ ଜିଏସଟି ଲାଗୁ କରିଛି ।


    ଅନେକ ବର୍ଷ ପରେ ଦେଶରେ ଗୋଟିଏ ରାଷ୍ଟ୍ର , ଗୋଟିଏ ଟିକସର ସ୍ୱପ୍ନକୁ ଆମେ ସାକାର କରି ଦେଖାଇଛୁ । ସାଥୀଗଣ , ଆମେ ଭ୍ରଷ୍ଟାଚାରକୁ ମଧ୍ୟ ଆହ୍ୱାନ ଭାବେ ଗ୍ରହଣ କରିଛୁ । ତାକୁ ପ୍ରତ୍ୟେକ ସ୍ତରରୁ ବିଦାୟ ଦେବା ପାଇଁ ଗୋଟିଏ ପରେ ଗୋଟିଏ ପଦକ୍ଷେପ ଉଠାଉଛୁ । ବିଗତ 2-3 ବର୍ଷରେ ଭାରତ ସାଢ଼େ ତିନି ଲକ୍ଷ ଅର୍ଥାତ 350 ହଜାରରୁ ଅଧିକ ସନ୍ଧିଗ୍ଧ କମ୍ପାନୀକୁ ମଧ୍ୟ ବନ୍ଦ କରି ଦେଇଛି । ଆମେ 8 କୋଟି ଅର୍ଥାତ 80 ମିଲିୟନରୁ ଅଧିକ ଏଭଳି ନକଲି ନାମକୁ ମଧ୍ୟ ବିଦାୟ ଦେଇଛୁ । ଯାହା କେବଳ କାଗଜ କଲମରେ ଥିଲା , ଆଉ ସରକାରୀ ସେବାରୁ ଲାଭ ଉଠାଉଥିଲା ।


    ସାଥୀଗଣ , ଆପଣ କଳ୍ପନା କରି ପାରିବେ କି ଏହି ନକଲି ନାମକୁ ବାଦ ଦେଇ କେତେ ଟଙ୍କା ଖରାପ ଲୋକଙ୍କ ହାତକୁ ଯିବା ବାଟ ବନ୍ଦ କରି ଆମେ ସଞ୍ଚୟ କରିଛୁ । ପାଖାପାଖି ଦେଢ଼ ଲକ୍ଷ କୋଟି ଟଙ୍କା , ଅର୍ଥାତ ପ୍ରାୟ 20 ବିଲିୟନ ୟୁଏସ୍ ଡଲାର , ଗୋଟିଏ ଦେଶରେ । ଆମେ ଦେଶରେ ଏକ ପାରଦର୍ଶି ଅନୁକୂଳ ବ୍ୟବସ୍ଥା ପ୍ରସ୍ତୁତ କରୁଛୁ , ଫଳରେ ବିକାଶର ଲାଭ ପ୍ରତ୍ୟେକ ଭାରତୀୟଙ୍କ ପାଖରେ ପହଞ୍ଚୁ । ଆଉ ଭାଇ ଓ ଭଉଣୀମାନେ , ଜଣେ ମଧ୍ୟ ଭାରତୀୟ ବିକାଶଠାରୁ ଦୂରରେ ରୁହନ୍ତୁ , ଏହା ମଧ୍ୟ ଭାରତକୁ ମଞ୍ଜୁର ନୁହେଁ ।


    ଦେଶ ସାମ୍ନାରେ 70 ବର୍ଷରୁ ଏକ ବଡ଼ ଆହ୍ୱାନ ଥିଲା ଯାହାକୁ କିଛି ଦିନ ପୂର୍ବେ ଭାରତ ବିଦାୟ ଦେଇଛି । ଆପଣମାନେ ବୁଝି ପାରିଲେ , ଏହି ବିଷୟ ହେଉଛି ଧାରା 370ର , ଧାରା 370- ଜମ୍ମୁ କାଶ୍ମୀର ଏବଂ ଲଦ୍ଦାଖର ଲୋକମାନଙ୍କର ବିକାଶ ଏବଂ ସମାନ ଅଧିକାରରୁ ବଞ୍ଚିତ ରଖୁଥିଲା । ଏହି ସ୍ଥିତିର ଲାଭ ଆତଙ୍କବାଦ ଏବଂ ବିଚ୍ଛିନ୍ନତାବାଦକୁ ପ୍ରୋତ୍ସାହନ ଦେଉଥିବା ଶକ୍ତି ଉଠାଉଥିଲେ ।


    ଏବେ ଭାରତର ସମ୍ବିଧାନ ଯେଉଁ ଅଧିକାର ଅନ୍ୟ ଭାରତୀୟମାନଙ୍କୁ ଦେଉଛି , ସେହି ଅଧିକାର ଜମ୍ମୁ କାଶ୍ମୀର ଏବଂ ଲଦ୍ଦାଖର ଲୋକଙ୍କୁ ମଧ୍ୟ ମିଳିଯାଇଛି । ଏଠାକାର ମହିଳା , ପିଲା , ଦଳିତ ମାନଙ୍କ ସହିତ ହେଉଥିବା ଭେଦଭାବକୁ ଶେଷ କରି ଦିଆଯାଇଛି ।


    ସାଥୀଗଣ , ଆମ ସଂସଦର ଉଚ୍ଚ ସଦନ , ନିମ୍ନ ସଦନ ଉଭୟରେ ଘଣ୍ଟା ଘଣ୍ଟା ଧରି ଏହା ଉପରେ ଆଲୋଚନା ହେଲା , ଯାହାକୁ ଦେଶ ଏବଂ ଦୁନିଆର ଲୋକ ପ୍ରସାରଣ ସମୟରେ ସିଧା ସଳଖ ଦେଖିଲେ । ଭାରତରେ ଆମ ଦଳ ପାଖରେ ଉଚ୍ଚ ସଦନ ଅର୍ଥାତ ରାଜ୍ୟସଭାରେ ସଂଖ୍ୟା ଗରିଷ୍ଠତା ନଥିଲା । ଏହା ସତ୍ତ୍ୱେ ମଧ୍ୟ ଆମ ସଂସଦର ଉଚ୍ଚ ସଦନ ଏବଂ ନିମ୍ନ ସଦନ ଉଭୟ ମିଳିମିଶି ଏହି ନିଷ୍ପତ୍ତିକୁ ଦୁଇ ତୃତୀୟାଂଶ ବହୁମତରେ ଗୃହୀତ କରାଇଲେ । ମୁଁ ଆପଣ ସମସ୍ତଙ୍କୁ ଅନୁରୋଧ କରୁଛି , ହିନ୍ଦୁସ୍ଥାନର ସମସ୍ତ ସାଂସଦମାନଙ୍କ ପାଇଁ ଠିଆ ହୋଇ ଅଭିନନ୍ଦନ ଜଣାନ୍ତୁ । ହଁ , ବହୁତ ବହୁତ ଧନ୍ୟବାଦ ଆପଣମାନଙ୍କୁ ।


    ଭାରତ ନିଜର ଏଠି ଯାହା କରୁଛି , ସେଥିରେ କିଛି ଏଭଳି ଲୋକଙ୍କୁ ମଧ୍ୟ ଅସୁବିଧା ହେଉଛି , ଯେଉଁମାନେ ନିଜେ ନିଜ ଦେଶକୁ ଚଳାଇ ପାରୁନାହାଁନ୍ତି । ସେହି ଲୋକମାନେ ଭାରତ ପ୍ରତି ଘୃଣାକୁ ହିଁ ନିଜ ରାଜନୀତିର କେନ୍ଦ୍ର କରି ଦେଇଛନ୍ତି । ଏହି ଲୋକମାନେ ଅଛନ୍ତି , ଯେଉଁମାନେ ଅଶାନ୍ତି ସୃଷ୍ଟି କରିବାକୁ ଚାହୁଁଛନ୍ତି , ଆତଙ୍କକୁ ସମର୍ଥନ କରୁଛନ୍ତି । ଆତଙ୍କବାଦକୁ ପରିପାଳନ କରୁଛନ୍ତି । ସେମାନଙ୍କର ପରିଚୟ କେବଳ ଆପଣମାନେ ନୁହେଁ , ସମଗ୍ର ଦୁନିଆ ମଧ୍ୟ ଭଲଭାବେ ଜାଣିଛି । ଆମେରିକାରେ 9/11 ହେଉ , ଅବା ମୁମ୍ବାଇରେ 26/11 ହେଉ , ତାହାର ଷଡଯନ୍ତ୍ରକାରୀ କେଉଁଠାରେ ମିଳୁଛନ୍ତି ।


    ସାଥୀଗଣ , ଏବେ ସମୟ ଆସି ଯାଇଛି କି ଆତଙ୍କବାଦ ବିରୁଦ୍ଧରେ ଏବଂ ଆତଙ୍କବାଦକୁ ପ୍ରୋତ୍ସାହନ ଦେଉଥିବା ଲୋକଙ୍କ ବିରୁଦ୍ଧରେ ନିର୍ଣ୍ଣାୟକ ଲଢ଼େଇ ଲଢ଼ାଯାଉ । ମୁଁ ଏଠାରେ ଜୋର୍ ଦେଇ କହିବାକୁ ଚାହିଁବି କି ଏହି ଲଢ଼େଇରେ ରାଷ୍ଟ୍ରପତି ଟ୍ରମ୍ପ ସଂପୂର୍ଣ୍ଣ ଦୃଢ଼ତାର ସହିତ ଆତଙ୍କବାଦ ବିରୁଦ୍ଧରେ ଠିଆ ହୋଇଛନ୍ତି । ଥରେ ଆତଙ୍କବାଦ ବିରୁଦ୍ଧରେ ଲଢେଇ ପାଇଁ ରାଷ୍ଟ୍ରପତି ଟ୍ରମ୍ପଙ୍କର ଯେଉଁ ମନୋବଳ ଅଛି , ଆମେ ସବୁ ମିଳିମିଶି ତାଙ୍କୁ ମଧ୍ୟ ଠିଆ ହୋଇ ଶୁଭେଚ୍ଛା ଜଣାଇବା । ଧନ୍ୟବାଦ ଧନ୍ୟବାଦ ବନ୍ଧୁ ।


    ଭାଇ ଓ ଭଉଣୀମାନେ , ଭାରତରେ ବହୁତ କିଛି ହେଉଛି , ବହୁତ କିଛି ବଦଳୁଛି ଆଉ କିଛି କରିବାର ଲକ୍ଷ୍ୟକୁ ନେଇ ଆମେ ଚାଲୁଛୁ । ଆମେ ନୂତନ ଆହ୍ୱାନ ସ୍ଥିର କରିବା ପାଇଁ , ତାକୁ ସଂପୂର୍ଣ୍ଣ କରିବା ପାଇଁ ଏକ ନିଷ୍ପତ୍ତି କରି ନେଇଛୁ । ଦେଶର ଏହି ଭାବନାକୁ ନେଇ ମୁଁ କିଛି ଦିନ ପୂର୍ବରୁ ଏକ କବିତା ଲେଖିଥିଲି , ତାହାର ଦୁଇଟି ପଂକ୍ତି ଶୁଣାଉଛି , ଆଜି ଏବେ ତ ସମୟ ନାହିଁ , ଅଧିକ କହିବି ନାହିଁ ।


    “ ୱୋ ଯୋ ମୁସ୍କିଲୋଁକା ଅମ୍ବାରା ହୈ ,


    “ ତାହା ଯେଉଁ ଅସୁବିଧାର ପାହାଡ଼ ଅଛି


    ୱହି ତୋ ମେରେ ହୌସଲୋଁ କି ମୀନାର ହୈ । ”


    ତାହା ହିଁ ତ ହେଉଛି ମୋର ସାହସର ଶୀଖର । ”


    ସାଥୀଗଣ , ଭାରତ ଆଜି ଆହ୍ୱାନଗୁଡ଼ିକୁ ଏଡେଇ ଯାଉ ନାହିଁ , ଆମେ ଆହ୍ୱାନ ସହିତ ମୁକାବିଲା କରୁଛୁ । ଭାରତ ଆଜି ଅଳ୍ପ ବହୁତ କ୍ରମବର୍ଦ୍ଧିଷ୍ଣୁ ପରିବର୍ତ୍ତନ ଉପରେ ନୁହେଁ , ସମସ୍ୟାଗୁଡ଼ିକର ସଂପୂର୍ଣ୍ଣ ସମାଧାନ ଉପରେ ଗୁରୁତ୍ୱ ଦେଉଛି । ଅସମ୍ଭବ ଭଳି ଲାଗୁଥିବା ସମସ୍ତ କଥାକୁ ଆଜି ଭାରତ ସମ୍ଭବ କରି ଦେଖାଉଛି ।


    ସାଥୀଗଣ , ଏବେ ଯେତେବେଳେ ଭାରତ 5 ଟ୍ରିଲିୟନ ଡଲାର ଅର୍ଥନୀତି ପାଇଁ ଅଣ୍ଟା ଭିଡିଛି । ଆମେ ଭିତ୍ତିଭୂମି , ନିବେଶ , ଏବଂ ରପ୍ତାନୀ ବୃଦ୍ଧି କରିବା ଉପରେ ଗୁରୁତ୍ୱ ଦେଇଛୁ । ଆମେ ଲୋକମାନଙ୍କ ପାଇଁ ଅନୁକୂଳ , ବିକାଶ ଅନୁକୂଳ ଏବଂ ନିବେଶ ଅନୁକୂଳ ବାତାବରଣ ସୃଷ୍ଟି କରି ଆଗକୁ ବଢ଼ୁଛୁ । ଆମେ ଭିତ୍ତିଭୂମି କ୍ଷେତ୍ରରେ ଶହେ ଲକ୍ଷ କୋଟି ଟଙ୍କା , ପାଖାପାଖି 1.3 ଟ୍ରିଲିୟନ ଡଲାର ଖର୍ଚ୍ଚ କରିବାକୁ ଯାଉଛୁ ।


    ସାଥୀଗଣ , ବିଗତ 5 ବର୍ଷରେ ଦୁନିଆର ସମସ୍ତ ଅନିଶ୍ଚିତତା ମଧ୍ୟରେ ଭାରତର ଅଭିବୃଦ୍ଧି ହାର 7.5% ରହିଛି । ଆଉ ଏହା ମଧ୍ୟ ଧ୍ୟାନରେ ରଖନ୍ତୁ , ପୂର୍ବର କୌଣସି ସରକାରଙ୍କର ସଂପୂର୍ଣ୍ଣ କାର୍ଯ୍ୟକାଳର ଅନୁପାତ ଦେଖନ୍ତୁ ତ ଏଭଳି କେବେ ହୋଇ ନଥିଲା । ପ୍ରଥମ ଥର ଏକ ସମୟରେ ମୁଦ୍ରାସ୍ଫିତି କମିବା , ଆର୍ଥିକ ନିଅଣ୍ଟ କମିବା ଏବଂ ଅଧିକ ଅଭିବୃଦ୍ଧିର ସମୟ ଆସିଛି ।


    ଆଜି ଦୁନିଆର ଉନ୍ନତ ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ କ୍ଷେତ୍ର ମଧ୍ୟରୁ ଭାରତ ହେଉଛି ଗୋଟିଏ । 2014ରୁ 2019 ପର୍ଯ୍ୟନ୍ତ ଏଫଡିଆଇ ଆଗମନରେ ପ୍ରାୟ ଦୁଇ ଗୁଣା ବୃଦ୍ଧି ପାଇଛି । ଏହି ନିକଟରେ ଆମେ ସିଙ୍ଗଲ ବ୍ରାଣ୍ଡ୍ ଖୁଚୁରା ବଜାରରେ ଏଫଡିଆଇ ମାନକକୁ ସହଜ କରିଛୁ ।


    କୋଇଲା , ଖଣି ଏବଂ ଠିକା ବିନିର୍ମାଣ ଏବେ ବିଦେଶୀ ନିବେଶର ଶହେ ପ୍ରତିଶତ ପର୍ଯ୍ୟନ୍ତ ହୋଇ ପାରିବ । ମୁଁ କାଲି ଶକ୍ତିକ୍ଷେତ୍ରର ସିଇଓମାନଙ୍କ ସହିତ ଏହି ହ୍ୟୁଷ୍ଟନରେ ସାକ୍ଷାତ କରିଥିଲି । ଭାରତ କର୍ପୋରେଟ ଟ୍ୟାକ୍ସରେ ବହୁତ ହ୍ରାସ କରିବାର ଯେଉଁ ନିଷ୍ପତ୍ତି ନେଇଛି , ତାହାଦ୍ୱାରା ସେହି ସମସ୍ତ ଲୋକ ବହୁତ ଉତ୍ସାହିତ ହୋଇ ପଡ଼ିଥିବା ଦୃଷ୍ଟିଗୋଚର ହୋଇଛି । ସେମାନଙ୍କ ମତାମତ ହେଉଛି କି କର୍ପୋରେଟ ଟିକସ କମ୍ କରିବାର ନିଷ୍ପତ୍ତି କେବଳ ଭାରତରେ ନୁହେଁ , ବରଂ ବିଶ୍ୱ ବ୍ୟବସାୟୀ ନେତୃବୃନ୍ଦଙ୍କଠାରୁ ବହୁତ ସକରାତ୍ମକ ବାର୍ତ୍ତା ଯାଇଛି । ଏହି ନିଷ୍ପତ୍ତି ଭାରତକୁ ଆହୁରି ବିଶ୍ୱ ବଜାରରେ ପ୍ରତିଦ୍ୱନ୍ଦି କରାଇବ ।


    ସାଥୀଗଣ , ଭାରତୀୟମାନଙ୍କ ପାଇଁ ଆମେରିକା , ଆମେରିକାରେ ଏବଂ ଆମେରିକୀୟମାନଙ୍କ ପାଇଁ ଭାରତରେ ଆଗକୁ ବଢ଼ିବାର ଅପାର ସମ୍ଭବନା ରହିଛି । 5 ଟ୍ରିଲିୟନ୍ ଡଲାର ଅର୍ଥନୀତି ପାଇଁ ନିଉ ଇଣ୍ଡିଆର ଯାତ୍ରା ଏବଂ ରାଷ୍ଟ୍ରପତି ଟ୍ରମ୍ପଙ୍କ ନେତୃତ୍ୱରେ ଆମେରିକାର ସୁଦୃଢ଼ ଅର୍ଥନୈତିକ ଅଭିବୃଦ୍ଧି ଏହି ସମ୍ଭାବନାଗୁଡ଼ିକ ସହିତ ନୂତନ ଡେଣା ଯୋଡ଼ିଦେବ ।


    ରାଷ୍ଟ୍ରପତି ଟ୍ରମ୍ପ ନିଜ ସମ୍ବୋଧନରେ ଯେଉଁ ଅର୍ଥନୈତିକ ଚମତ୍କାରିତା କଥା କହିଛନ୍ତି , ତାହା ହେଉଛି ସୁନା ଉପରେ ସୁନାଠାରୁ ବଳି ଅଧିକ ମୂଲ୍ୟବାନ ହେବ , ଆଗାମୀ ଦୁଇ ତିନି ଦିନରେ ରାଷ୍ଟ୍ରପତି ଟ୍ରମ୍ପଙ୍କ ସହିତ ମୋର କଥାବାର୍ତ୍ତା ହେବାର ଅଛି , ମୁଁ ଆଶା କରୁଛି କି ସେଥିରୁ ମଧ୍ୟ କିଛି ସକରାତ୍ମକ ପରିଣାମ ବାହାରିବ । ଏପରି ଭାବେ ତ ରାଷ୍ଟ୍ରପତି ଟ୍ରମ୍ପ ମୋତେ ଉଚ୍ଚସ୍ତରର ମଧ୍ୟସ୍ଥି ବୋଲି କୁହନ୍ତି , କିନ୍ତୁ ସେ ମଧ୍ୟ ଏହି କଳାରେ ନିପୁଣ ଆଉ ମୁଁ ତାଙ୍କଠାରୁ ବହୁତ କିଛି ଶିଖୁଛି ।


    ସାଥୀଗଣ , ଏକ ଉଜ୍ଜ୍ୱଳ ଭବିଷ୍ୟତ ପାଇଁ ଆମର ଏହି ଅଗ୍ରସର ଆହୁରି ଦ୍ରୁତ ଗତିରେ ବଢ଼ିବ । ଆପଣ ସମସ୍ତ ସାଥୀ ହେଉଛନ୍ତି ଏହାର ଗୁରୁତ୍ୱପୂର୍ଣ୍ଣ ଅଂଶ । ହେଉଛନ୍ତି ପ୍ରେରକ ଶକ୍ତି , ଆପଣମାନେ ନିଜ ମାତୃଭୂମିଠାରୁ ଦୂରରେ ଅଛନ୍ତି କିନ୍ତୁ ମାତୃଭୂମିରେ ଥିବା ସରକାର ଆପଣମାନଙ୍କଠାରୁ ଦୂରରେ ନାହିଁ ।


    ବିଗତ ପାଞ୍ଚ ବର୍ଷରେ ଆମେ ଭାରତୀୟ ବଂଶୋଦ୍ଭବ ଆଲୋଚନାର ଗୁରୁତ୍ୱ ଏବଂ ଆଲୋଚନାର ଶୈଳୀ ଉଭୟକୁ ବଦଳାଇ ଦେଇଛୁ । ବିଦେଶରେ କାର୍ଯ୍ୟ କରୁଥିବା ବନ୍ଧୁମାନଙ୍କ ପାଇଁ ଏବେ ବିଦେଶରେ ଭାରତର ଦୂତାବାସ ଏବଂ ବାଣିଜ୍ୟିକ ଦୂତାବାସ କେବଳ ସରକାରୀ କାର୍ଯ୍ୟାଳୟ ନୁହେଁ , ବରଂ ଆପଣଙ୍କର ପ୍ରଥମ ବନ୍ଧୁ ଭୂମିକାରେ ରହିଛି । ବିଦେଶରେ କାର୍ଯ୍ୟ କରୁଥିବା ସାଥୀମାନଙ୍କ ପାଇଁ ସେମାନଙ୍କର ହିତର ସୁରକ୍ଷା ପାଇଁ ମଧ୍ୟ ସରକାର ଲଗାତାର କାର୍ଯ୍ୟ କରୁଛନ୍ତି । ମଦଦ , ଇ-ମାଇଗ୍ରାଣ୍ଟ , ବିଦେଶ ଯିବା ପୂର୍ବରୁ ପ୍ରି-ଡିପାରଚର ଟ୍ରେନିଂ , ପ୍ରବାସୀ ଭାରତୀୟ ମାନଙ୍କର ବୀମା ଯୋଜନାରେ ସଂସ୍କାର ସବୁକିଛି ପିଆଇଇଓ କାର୍ଡ ଏବଂ ଓସିଆଇଇ କାର୍ଡର ସୁବିଧା ଏଭଳି ଅନେକଗୁଡ଼ିଏ କାର୍ଯ୍ୟ କରାଯାଇଛି । ଯାହା ପ୍ରବାସୀ ଭାରତୀୟଙ୍କୁ ବିଦେଶ ଯିବା ପୂର୍ବରୁ ଏବଂ ପରେ ବେଶ ସାହାଯ୍ୟକାରୀ ସାବ୍ୟସ୍ତ ହୋଇଛି । ଆମ ସରକାର ଭାରତୀୟ ସମୁଦାୟଙ୍କ କଲ୍ୟାଣ ପାଣ୍ଠିକୁ ସୁଦୃଢ଼ କରିଛନ୍ତି । ବିଦେଶର ଅନେକ ନୂଆ ସହରରେ ପ୍ରବାସୀ ଭାରତୀୟ ସହାୟତା କେନ୍ଦ୍ର ମଧ୍ୟ ଖୋଲା ଯାଉଛି ।


    ଭାଇ ଓ ଭଉଣୀମାନେ , ଆଜି ଏହି ମଞ୍ଚରୁ ଯେଉଁ ବାର୍ତ୍ତା ବା ନିଷ୍କର୍ଷ ବାହାରିଛି , ତାହାର ପ୍ରତିଛବି ଏକବିଂଶ ଶତାବ୍ଦୀରେ ନୂତନ ପରିଭାଷାକୁ ଜନ୍ମ ଦେବ । ନୂତନ ସମ୍ଭାବନାଗୁଡ଼ିକୁ ଜନ୍ମ ଦେବ । ଆମ ପାଖରେ ସମାନ ଗଣତାନ୍ତ୍ରିକ ମୂଲ୍ୟର ଶକ୍ତି ଅଛି । ଉଭୟ ଦେଶରେ ନବ ନିର୍ମାଣର ସମାନ ସଂକଳ୍ପ ଅଛି ଏବଂ ଉଭୟଙ୍କ ସହଯୋଗରେ ଆମେ ଏକ ଉଜ୍ଜ୍ୱଳ ଭବିଷ୍ୟତ ଆଡ଼କୁ ନେଇଯିବା ।


    ଶ୍ରୀମାନ ରାଷ୍ଟ୍ରପତି , ମୁଁ ଚାହିଁବି କି ଆପଣ ସପରିବାର ଭାରତ ଆସନ୍ତୁ ଆଉ ଆପଣ ଆମକୁ ଆପଣଙ୍କର ସ୍ୱାଗତ କରିବାର ସୁଯୋଗ ଦିଅନ୍ତୁ । ଆମ ଉଭୟଙ୍କର ଏହି ବନ୍ଧୁତା , ଭାରତ ଆମେରିକାର ମିଳିତ ସ୍ୱପ୍ନ ଏବଂ ଉଜ୍ଜ୍ୱଳ ଭବିଷ୍ୟତକୁ ନୂତନ ଶୀଖର ପ୍ରଦାନ କରିବ । ମୁଁ ରାଷ୍ଟ୍ରପତି ଟ୍ରମ୍ପଙ୍କର , ଆମେରିକାର ରାଜନୈତିକ , ସାମାଜିକ ଏବଂ ବ୍ୟବସାୟ ସହିତ ଜଡ଼ିତ ସମସ୍ତ ନେତୃବୃନ୍ଦଙ୍କୁ ଏଠାକୁ ଆସିଥିବାରୁ ପୁଣିଥରେ ବହୁତ ବହୁତ କୃତଜ୍ଞତା ଜଣାଉଛି । ଟେକ୍ସାସର ସରକାର ଏଠାକାର ପ୍ରଶାସନକୁ ମଧ୍ୟ ବହୁତ ବହୁତ ଧନ୍ୟବାଦ ଜଣାଉଛି ।


    ଧନ୍ୟବାଦ ହ୍ୟୁଷ୍ଟନ୍ , ଧନ୍ୟବାଦ ଆମେରିକା , ଭଗବାନ ଆପଣ ସମସ୍ତଙ୍କର ମଙ୍ଗଳ କରନ୍ତୁ ।


    ****************

    
    
    (Release ID: 1586064) Visitor Counter : 23