      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଇଆଇଟି ଚେନ୍ନାଇଠାରେ ଆୟୋଜିତ ସିଙ୍ଗାପୁର- ଭାରତ ହାକାଥନ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଭିଭାଷଣ
      Posted On: 30 SEP 2019 6:05PM by PIB Bhubaneshwar


    ବନ୍ଧୁଗଣ ,


    ଆପଣମାନଙ୍କୁ ଦିଆଯାଇଥିବା କେତେଗୁଡ଼ିଏ ଚାଲେଞ୍ଜିଂ ସମସ୍ୟାର ସମାଧାନ ସକାଶେ ଆପଣମାନେ ଗତ 36 ଘଣ୍ଟା ଧରି ନିରବଚ୍ଛିନ୍ନ ଭାବେ କାର୍ଯ୍ୟ କରିଆସୁଛନ୍ତି ।


    ସେଥିପାଇଁ ମୁଁ ଆପଣମାନଙ୍କ ଦୃଢ଼ ଇଚ୍ଛାଶକ୍ତିକୁ ନମନ କରୁଛି । ଆପଣମାନଙ୍କ ମୁହଁରେ ମୁଁ କ୍ଳାନ୍ତି ଦେଖୁନାହିଁ , ଦେଖୁଛି କେବଳ ଏବଂ କେବଳ ସତେଜତା ।


    କୌଣସି କାର୍ଯ୍ୟ ସୁଚାରୁ ରୂପେ ସାକାର କରିବା ପରେ ଯେଉଁ ଆତ୍ମ ସନ୍ତୁଷ୍ଟି ମିଳିଥାଏ ତାହା ହିଁ ମୁଁ ଲକ୍ଷ୍ୟ କରିପାରୁଛି । ମୁଁ ଭାବୁଛି ଏଭଳି ସନ୍ତୁଷ୍ଟି କେବଳ ଚେନ୍ନାଇରେ ମିଳୁଥିବା ବିଶେଷ ସକାଳର ଜଳଖିଆ – ଇଟିଲି , ଦୋସା , ବରା - ସମ୍ବରରେ ହିଁ ମିଳିଥାଏ । ଚେନ୍ନାଇ ନଗରୀର ଆତିଥ୍ୟ ଏବଂ ଏହାର ଉଷ୍ମତା ସତରେ ପ୍ରଶଂସନୀୟ । ମୋର ଦୃଢ଼ ବିଶ୍ୱାସ ଯେ ଏଠାରେ ଉପସ୍ଥିତ ସମସ୍ତେ , ଏବଂ ବିଶେଷ କରି ସିଂଙ୍ଗାପୁରରୁ ଆସିଥିବା ଅତିଥିମାନେ , ଚେନ୍ନାଇ ସହରକୁ ମନଭରି ଉପଭୋଗ କରିଥିବେ ।


    ବନ୍ଧୁଗଣ ,


    ଏହି ହାକାଥନରେ ବିଜୟୀ ହୋଇଥିବା ପ୍ରତିଯୋଗୀମାନଙ୍କୁ ମୁଁ ଅଭିନନ୍ଦନ ଜଣାଉଛି । ଏବଂ , ମୁଁ ଏଠାରେ ଉପସ୍ଥିତ ଥିବା ପ୍ରତ୍ୟେକ ଯୁବ ବନ୍ଧୁଙ୍କୁ ମଧ୍ୟ ବଧେଇ ଜଣାଉଛି । ବିଶେଷ କରି ମୋର ଛାତ୍ର ବନ୍ଧୁମାନଙ୍କୁ । ଯେକୌଣସି ପ୍ରକାର ଚାଲେଞ୍ଜକୁ ସାମ୍ନା କରିବା ପାଇଁ ଆପଣମାନଙ୍କର ଇଚ୍ଛାଶକ୍ତି ଏବଂ ଏହାର ଏକ ସରଳ ଓ କାର୍ଯ୍ୟକ୍ଷମ ସମାଧାନ ସୂତ୍ର ବାହାର କରିବା ସକାଶେ ଆପଣମାନଙ୍କର ପ୍ରୟାସ , ଆଗ୍ରହ ଏହି ପ୍ରତିଯୋଗିତାରେ ବିଜୟୀ ହେବାଠାରୁ ଶତଗୁଣ ବଡ଼ ।


    ମୋର ଯୁବ ବନ୍ଧୁଗଣ , ଆଜି ଏଠାରେ ଆମେ ଅନେକ ସମସ୍ୟାର ସମାଧାନ କରିପାରିଛେ । ବିଶେଷ କରି ମୁଁ କ୍ୟାମେରା ସଂପର୍କିତ ସମାଧାନ ସୂତ୍ରକୁ ବିଶେଷ ପସନ୍ଦ କରୁଛି ଯାହା ଫଳରେ କିଏ ବିଶେଷ ଧ୍ୟାନ ଦେଉଛି ତାହା ଚିହ୍ନା ପଡ଼ିଯିବ । ଏବଂ ଏବେ କ ’ ଣ ହେବ ଆପଣମାନେ ଜାଣନ୍ତି ? ମୁଁ ସଂସଦର ବାଚସ୍ପତିଙ୍କୁ ଅନୁରୋଧ କରିବି । ମୋର ଦୃଢ଼ ବିଶ୍ୱାସ ଯେ ଏହା ସାଂସଦମାନଙ୍କ ସକାଶେ ବେଶ୍‌ ଉପକାରସିଦ୍ଧ ହେବ ।


    ମୋ ଦୃଷ୍ଟିରେ ଆପଣମାନେ ସମସ୍ତେ ଜଣେ ଜଣେ ବିଜୟୀ । ଆପଣମାନେ ବିଜୟୀ କାହିଁକି ନା ଆପଣମାନେ କେହି ଯେକୌଣସି ପ୍ରକାର ରିସ୍କ ନେବାକୁ କଦାପି ସଂକୋଚ କରିନାହାନ୍ତି । ଫଳାଫଳ ପାଇଁ ମନରେ ଆଶଙ୍କା ନରଖି ଆପଣମାନେ ଚାଲେଞ୍ଜକୁ ସମାଧାନ କରିବା ଲାଗି ଆଗଭର ହୋଇଛନ୍ତି ଏବଂ ସେଥିପାଇଁ ପ୍ରୟାସ କରିଛନ୍ତି ।


    ଏହି ଅବସରରେ ମୁଁ ମଧ୍ୟ ବିଶେଷ ଭାବେ ସିଙ୍ଗାପୁର ସରକାରଙ୍କ ଶିକ୍ଷା ମନ୍ତ୍ରୀ ମିଷ୍ଟର ଓଙ୍ଗ ୟେ କୁଙ୍ଗ ଏବଂ ନାନ୍ୟାଙ୍ଗ୍‌ ଟେକ୍ନିକାଲ ୟୁନିଭର୍ସିଟି (ଏନଟିୟୁ)ଙ୍କୁ ଇଣ୍ଡିଆ – ସିଙ୍ଗାପୁର ହାକାଥନକୁ ସଫଳ କରିବା ସକାଶେ ସକଳ ପ୍ରକାର ସହଯୋଗ ଯୋଗାଇ ଦେଇଥିବାରୁ ଧନ୍ୟବାଦ ଜ୍ଞାପନ କରିବାକୁ ଚାହେଁ ।


    ଭାରତ ପକ୍ଷରୁ ମାନବ ସମ୍ବଳ ବିକାଶ ମନ୍ତ୍ରଣାଳୟର ଇନୋଭେସନ୍‌ ସେଲ , ଆଇଆଇଟି ମାଡ଼୍ରାସ ଏବଂ ଅଖିଳ ଭାରତ ପ୍ରଯୁକ୍ତି ଶିକ୍ଷା ପରିଷଦ ଯେଉଁମାନେ କି ଦ୍ୱିତୀୟ ଭାରତ – ସିଙ୍ଗାପୁର ହାକାଥନକୁ ବିରାଟ ସଫଳତା ହାସଲ କରିବା ସକାଶେ ଚମତ୍କାର କାର୍ଯ୍ୟ କରିବା ସହ ଏଥିପାଇଁ ଆବଶ୍ୟକ କୌଣସି ସୁଯୋଗକୁ ହାତଛଡ଼ା ନକରି ଥିବାରୁ ମୁଁ ସେମାନଙ୍କୁ ମଧ୍ୟ ମୋର ଅନ୍ତରର ଧନ୍ୟବାଦ ଜ୍ଞାପନ କରୁଛି ।


    ବନ୍ଧୁଗଣ ,


    ଏପରି କିଛି କାର୍ଯ୍ୟ ଥାଏ ଯାହା ଜଣେ ଲୋକ ନିଜର ପ୍ରୟାସ ବଳରେ ସାକାର କରିବା କାର୍ଯ୍ୟକୁ ପ୍ରଥମରୁ ଦେଖିବା ଏବଂ ତାହାର ସକ୍ରିୟତା ଓ ସଫଳତା ଦେଖିବା ଲୋକକୁ ଅତି ମାତ୍ରାରେ ସନ୍ତୁଷ୍ଟି ପ୍ରଦାନ କରିଥାଏ ।


    ମୁଁ ଗତଥର ସିଙ୍ଗାପୁର ଗସ୍ତରେ ଯାଇଥିବା ବେଳେ ଏହିଭଳି ଏକ ମିଳିତ ହାକାଥନ ପ୍ରତିଯୋଗିତାର ଆୟୋଜନ କରିବା ପ୍ରସ୍ତାବ ଦେଇଥିଲି । ଗତ ବର୍ଷ , ତାହା ନାନ୍ୟାଙ୍ଗ ଟେକ୍ନିକାଲ ୟୁନିଭର୍ସିଟି , ସିଙ୍ଗାପୁର ଠାରେ ଆୟୋଜିତ ହୋଇଥିଲା । ଚଳିତ ବର୍ଷ ଏହା ଐତିହାସିକ , ଅଥଚ ଅତ୍ୟାଧୁନିକ ଆଇଆଇଟି , ମାଡ଼୍ରାସ ପରିସରରେ ଆୟୋଜିତ ହୋଇଛି ।


    ବନ୍ଧୁଗଣ ,


    ମୁଁ ଶୁଣିବାକୁ ପାଇଛି ଯେ ଗତ ବର୍ଷ , ହାକାଥନର ଫୋକସ୍‌ ଥିଲା ପ୍ରତିଯୋଗିତା ଉପରେ । ଚଳିତ ବର୍ଷ ଉଭୟ ଦେଶର ପ୍ରତ୍ୟେକ ଟିମ୍‌ର ଛାତ୍ରଛାତ୍ରୀମାନେ ମିଳିତ ଭାବେ ସମସ୍ୟାର ସମାଧାନ ସକାଶେ ପ୍ରୟାସ କରିଛନ୍ତି । ତେଣୁ ଏହାକୁ ଆମେ ପ୍ରତିଯୋଗିତାରୁ ସହଯୋଗୀତା ବୋଲି ନିରାପଦରେ ଆଖ୍ୟା ଦେଇପାରିବା ।


    ଏହିଭଳି ଶକ୍ତି ହିଁ ଆମର ଆବଶ୍ୟକ , ମିଳିତ ଭାବେ ଯେକୌଣସି ପ୍ରକାର ଚାଲେଞ୍ଜକୁ ଉଭୟ ଦେଶର ଯୁବଶକ୍ତି ସଫଳତାର ସହ ସାମ୍ନା କରିପାରିବେ ।


    ବନ୍ଧୁଗଣ ,


    ଏଭଳି ହାକାଥନ ଯୁବ ଛାତ୍ରଛାତ୍ରୀମାନଙ୍କ ସକାଶେ ଏକ ମହାନ ସୁଯୋଗ । ଏଥିରେ ଅଂଶଗ୍ରହଣ କରୁଥିବା ପ୍ରତିଯୋଗୀମାନେ ଅତ୍ୟାଧୁନିକ ବୈଶ୍ୱିକ ସମସ୍ୟା ଏବଂ ଏହାର ଅତ୍ୟାଧୁନିକ ସମାଧାନର ସୂତ୍ର ବାହାର କରିବାର ସୁଯୋଗ ପାଇଥାନ୍ତି । ଏବଂ ତାହା ପୁଣି ସେମାନେ ଏକ ନିର୍ଦ୍ଦିଷ୍ଟ ସମୟସୀମା ମଧ୍ୟରେ କରିଥାନ୍ତି ।


    ଏଥିରେ ଅଂଶଗ୍ରହଣ କରୁଥିବା ପ୍ରତିଯୋଗୀମାନେ ସେମାନଙ୍କର ଭାବନା , ଅଭିନବ କଳାକୌଶଳକୁ ପରଖିଥାନ୍ତି । ଏବଂ ମୋର ଦୃଢ଼ ବିଶ୍ୱାସ ଯେ ଆଜିର ହାକାଥନରେ ଯେଉଁସବୁ ସମାଧାନ ପନ୍ଥା ନିର୍ଯ୍ୟାସ ଭାବେ ବାହାରିଛି ତାହା ଷ୍ଟାର୍ଟ ଅପ୍‌ ଭାବେ ଆସନ୍ତା କାଲି ଆରମ୍ଭ ହୋଇପାରେ ।


    ବିଗତ କିଛି ବର୍ଷ ଧରି ଆମେ ଭାରତରେ ସ୍ମାର୍ଟ ଇଣ୍ଡିଆ ହାକାଥନର ଆୟୋଜନ କରିଆସୁଛୁ ।


    ଏହି ପ୍ରୟାସ ଦ୍ୱାରା ବିଭିନ୍ନ ସରକାରୀ ବିଭାଗ , ଶିଳ୍ପସଂସ୍ଥା ସହ ଜଡ଼ିତ ଥିବା ବ୍ୟକ୍ତିବିଶେଷ , ଏବଂ ଦେଶର ପ୍ରମୁଖ ଶିକ୍ଷାନୁଷ୍ଠାନମାନେ ଅଂଶ ଗ୍ରହଣ କରିଆସୁଛନ୍ତି ।


    ଆମେ ଇନକୁବେଟ କରୁ , ପାଣ୍ଠି ଯୋଗାଇ ଦେଉ ଏବଂ ସ୍ମାର୍ଟ ଇଣ୍ଡିଆ ହାକାଥନରୁ ନିର୍ଯ୍ୟାସ ରୂପେ ବାହାରିଥିବା ସମାଧାନ ପନ୍ଥାକୁ ଆଗକୁ ଆଗେଇ ନେବା ଲାଗି ସେସବୁକୁ ଷ୍ଟାର୍ଟ ଅପ୍‌ରେ ପରିଣତ କରିବାକୁ ଚେଷ୍ଟା କରୁ ।


    ସେହିଭଳି , ମୋର ବିଶ୍ୱାସ ଯେ ଏନଟିୟୁ , ଭାରତର ମାନବ ସମ୍ବଳ ବିକାଶ ମନ୍ତ୍ରଣାଳୟ ଏବଂ ଏଆଇସିଟିଇ ଅନୁରୂପ ରୂପେ ମିଳିତ ଭାବେ ଏଭଳି ଚିନ୍ତାଧାରାକୁ ସମ୍ଭାବନାରେ ପରିଣତ କରିବା ସକାଶେ ମିଳିତ ହାକାଥନର ଆୟୋଜନ କରିଛନ୍ତି ।


    ବନ୍ଧୁଗଣ ,


    ଆଜି ଭାରତ ପାଞ୍ଚ ଟ୍ରିଲିୟନ ଅର୍ଥନୀତି ଦିଗରେ ଆଗକୁ ଅଗ୍ରସର ହେଉଛି । ସେଥିପାଇଁ ଅଭିନବତ୍ୱ ଏବଂ ଷ୍ଟାର୍ଟ ଅପ୍‌ ଏକ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବାର ଅଛି ।


    ଏପର୍ଯ୍ୟନ୍ତ ଭାରତ ବିଶ୍ୱର ତୃତୀୟ ଷ୍ଟାର୍ଟ ଅପ୍‌ ଅନୁକୂଳ ବାତାବରଣକ୍ଷମ ରାଷ୍ଟ୍ରରେ ପରିଣତ ହୋଇସାରିଛି । ବିଗତ ପାଞ୍ଚବର୍ଷ ଭିତରେ , ଆମେ ଅଭିନବତ୍ୱ ଏବଂ ଇନକୁବେସନକୁ ପ୍ରୋତ୍ସାହନ ପ୍ରଦାନ କରିବା ଉପରେ ସର୍ବାଧିକ ଗୁରୁତ୍ୱ ଆରୋପ କରିଛୁ ।


    ଏଥିପାଇଁ ଅଟଳ ଇନୋଭେସନ୍‌ ମିଶନ , ପ୍ରଧାନମନ୍ତ୍ରୀ ଗବେଷଣା ବୃତ୍ତି , ଷ୍ଟାର୍ଟ ଅପ୍‌ ଇଣ୍ଡିଆ ଅଭିଯାନ ହେଉଛି ଏକବିଂଶ ଶତାବ୍ଦୀ ଭାରତର ମୂଳ ଆଧାର । ତାହା ଏପରି ଏକ ଭାରତର ପରିକଳ୍ପନା କରିଛି ଯେଉଁଥିରେ ଅଭିନବତ୍ୱ ସଂସ୍କୃତିକୁ ଆଗକୁ ଆଗେଇ ନିଆଯାଇପାରିବ ।


    ଏବେ ଆମେ ଆଧୁନିକ ପ୍ରଯୁକ୍ତ ଯଥା ମେସିନ ଶିକ୍ଷା , କୃତ୍ରିମ ପ୍ରଜ୍ଞା , ବ୍ଲକ୍‌ ଚେନ୍‌ ଭଳି ସୁଯୋଗ ଆମର ଛାତ୍ରଛାତ୍ରୀମାନଙ୍କୁ ଷଷ୍ଠ ଶ୍ରେଣୀଠାରୁ ପ୍ରଦାନ କରିବାର ବ୍ୟବସ୍ଥା କରିଛୁ ।


    ବିଦ୍ୟାଳୟ ସ୍ତରଠାରୁ ଆରମ୍ଭ କରି ଉଚ୍ଚତର ଶିକ୍ଷାନୁଷ୍ଠାନ ପର୍ଯ୍ୟନ୍ତ , ଏଭଳି ଏକ ବାତାବରଣ ସୃଷ୍ଟି କରାଯାଉଛି ଯେଉଁଥିରେ ଅଭିନବତ୍ୱର ଏକ ମାଧ୍ୟମ ସୃଷ୍ଟି ହୋଇପାରିବ ।


    ବନ୍ଧୁଗଣ ,


    ଆମେ ଅଭିନବତ୍ୱ ଏବଂ ଇନକୁବେସନକୁ ପ୍ରୋତ୍ସାହନ ପ୍ରଦାନ କରୁଛୁ ଏବଂ ତାହାର ଦୁଇଟି ମୁଖ୍ୟ କାରଣ ରହିଛି । ପ୍ରଥମଟି ହେଲା - ଭାରତର ସମସ୍ୟାବଳୀଗୁଡ଼ିକ ସହଜ ସମାଧାନ ସୂତ୍ର ବାହାର କରିବା , ଏବଂ ଜନସାଧାରଣଙ୍କ ଜୀବନକୁ ସରଳ ଓ ସରସସୁନ୍ଦର କରିବା । ଏବଂ ଦ୍ୱିତୀୟ କାରଣଟି ହେଲା , ଆମେ ଭାରତରେ ସମଗ୍ର ବିଶ୍ୱ ପାଇଁ ସମାଧାନ ସୂତ୍ର ବାହାର କରିବା ।


    ତଦ୍ୱାରା ଭାରତୀୟ ସମାଧାନ ପନ୍ଥାର ବୈଶ୍ୱିକ ପ୍ରୟୋଗ କରାଯାଇପାରିବ - ଏହା ହେଉଛି ଆମର ଲକ୍ଷ୍ୟ ଏବଂ ଆମର ପ୍ରତିବଦ୍ଧତା ।


    ଆମେ ମଧ୍ୟ ଆମର ସମାଧାନ ସୂତ୍ରକୁ ସୁଲଭ କରିବାକୁ ଚାହୁଁ ଯଦ୍ୱାରା ସାହା ଦରିଦ୍ରତମ ରାଷ୍ଟ୍ରମାନଙ୍କ ଆବଶ୍ୟକତାକୁ ପୂରଣ କରିବା ପାଇଁ ଉପଲବ୍ଧ ହୋଇପାରିବ । ଯେଉଁମାନେ ଦରିଦ୍ର ଏବଂ ସବୁଠାରୁ ଅବହେଳିତ , ସେମାନେ ବିଶ୍ୱର ଯେଉଁଠାରେ ବସବାସ କରୁଥାନ୍ତୁ ନା କାହିଁକି , ସେମାନଙ୍କ ସକାଶେ ଭାରତୀୟ ସମାଧାନ ପନ୍ଥା ଉପଲବ୍ଧ ହେବ ।


    ବନ୍ଧୁଗଣ , ମୋର ଦୃଢ଼ ବିଶ୍ୱାସ ଯେ ପ୍ରଯୁକ୍ତ ଲୋକମାନଙ୍କୁ ପରସ୍ପର ସହ ମିଳାଇଥାଏ , ଏପରିକି ଭିନ୍ନ ଭିନ୍ନ ରାଷ୍ଟ୍ରର ଲୋକଙ୍କ , ଭିନ୍ନ ଭିନ୍ନ ମହାଦେଶର ଲୋକଙ୍କୁ । ଏହି ପରିପ୍ରେକ୍ଷୀରେ ମନ୍ତ୍ରୀ ଓଙ୍ଗଙ୍କ ପରାମର୍ଶକୁ ମୁଁ ସ୍ୱାଗତ କରୁଛି ।


    ଏହି ଅବସରରେ ଏସୀୟ ରାଷ୍ଟ୍ରମାନଙ୍କୁ ସାମିଲ କରି ଏକ ଅନୁରୂପ ହାକାଥନର ଆୟୋଜନ କରି ଏବଂ ସେମାନଙ୍କ ପାଇଁ ଅନୁରୂପ ସୁଯୋଗ ସୃଷ୍ଟି କରିବା ନିମନ୍ତେ ମୁଁ ପ୍ରସ୍ତାବ ଦେଉଛି । ଯେଉଁ ରାଷ୍ଟ୍ରମାନେ ଏଥିରେ ଅଂଶଗ୍ରହଣ କରିବା ପାଇଁ ଆଗ୍ରହୀ ହେବେ , ସେମାନଙ୍କୁ ଏନଟିୟୁ , ସିଙ୍ଗାପୁର ସରକାର ଏବଂ ଭାରତ ସରକାର ସବୁପ୍ରକାର ସହଯୋଗ ଯୋଗାଇଦେବେ ।


    ମୋ ମତରେ ‘ ବିଶ୍ୱ ଉତ୍ତାପନ ଓ ଜଳବାୟୁ ପରିବର୍ତ୍ତନ ’ କୁ ହ୍ରାସ କରିବା ସକାଶେ ଏସୀୟ ରାଷ୍ଟ୍ରଙ୍କ ଶ୍ରେଷ୍ଠ ପ୍ରଜ୍ଞାଧାରୀମାନେ ଏକଜୁଟ ହୋଇ ପରସ୍ପର ସହ ପ୍ରତିଯୋଗିତା କରନ୍ତୁ ଏବଂ ଏହାର ଅଭିନବ ସମାଧାନ ସୂତ୍ର ବାହାର କରନ୍ତୁ ।


    ମୋର ବକ୍ତବ୍ୟ ଶେଷ କରିବା ପୂର୍ବରୁ ମୁଁ ପୁଣି ଥରେ ସମସ୍ତ ଅଂଶଗ୍ରହଣକାରୀ ପ୍ରତିଯୋଗୀ ଏବଂ ଆୟୋଜନଙ୍କୁ ଅଭିନନ୍ଦନ ଜଣାଉଛି କାରଣ ସେମାନଙ୍କ ପ୍ରୟାସ ଦ୍ୱାରା ହିଁ ଏହା ଏକ ବିରାଟ ସଫଳତାରେ ପରିଣତ ହୋଇପାରିଛି ।


    ଆପଣମାନେ ଚେନ୍ନାଇରେ ଅଛନ୍ତି ଯାହା ଆପଣଙ୍କୁ ଏକ ମହାନ ସଂସ୍କୃତି , ବିରାଟ ଐତିହ୍ୟ ଓ ଉପଭୋଗ୍ୟ ଖାଦ ସଂସ୍କୃତି ପ୍ରଦାନ କରେ । ମୁଁ ଅନୁରୋଧ କରୁଛି , ସବୁ ପ୍ରତିଯୋଗୀ , ବିଶେଷ କରି ସିଂଙ୍ଗାପୁରରୁ ଆସିଥିବା ଆମର ବନ୍ଧୁମାନେ , ଚେନ୍ନାଇ ସହର ରହଣିକୁ ମନଭରି ଉପଭୋଗ କରନ୍ତୁ । ଏହି ସୁଯୋଗରେ ସେମାନେ ମହାବଳିପୁରମ୍‌ ଭଳି ସ୍ଥାନ ବୁଲି ଦେଖନ୍ତୁ । ମହାବଳିପୁରମ୍‌ ତା ’ ର ପ୍ରସ୍ତର କାର୍ଯ୍ୟ ଏବଂ ପ୍ରସ୍ତର ଖୋଦିତ ମନ୍ଦିର ସକାଶେ ସୁପ୍ରସିଦ୍ଧ । ଏହାକୁ ୟୁନେସ୍କୋ ବିଶ୍ୱ ଐତିହ୍ୟ ସ୍ଥଳୀର ମାନ୍ୟତା ପ୍ରଦାନ କରାଯାଇଛି ।


    ଆପଣମାନଙ୍କୁ ଧନ୍ୟବାଦ! ଆପଣମାନଙ୍କୁ ଅଶେଷ ଧନ୍ୟବାଦ!


    ************


    

    
    (Release ID: 1587107) Visitor Counter : 2