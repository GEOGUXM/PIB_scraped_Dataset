      ରାଷ୍ଟ୍ରପତିଙ୍କ ସଚିବାଳୟ

      ଶିକ୍ଷକ ଦିବସ ଅବସରରେ ମେଧାବୀ ଶିକ୍ଷକଙ୍କୁ ଜାତୀୟ ପୁରସ୍କାର ପ୍ରଦାନ କଲେ ରାଷ୍ଟ୍ରପତି
      Posted On: 05 SEP 2019 9:06PM by PIB Bhubaneshwar


    ନୂଆଦିଲ୍ଲୀସ୍ଥିତ ବିଜ୍ଞାନ ଭବନରେ ଆଜି (ସେପ୍ଟେମ୍ବର 5, 2019) ଶିକ୍ଷକ ଦିବସ ଅବସରରେ ଏକ ସମାରୋହରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଦେଶର ମେଧାବୀ ଶିକ୍ଷକଙ୍କୁ ଜାତୀୟ ପୁରସ୍କାର ପ୍ରଦାନ କରିଛନ୍ତି ।


    ଏହି ଅବସରରେ ରାଷ୍ଟ୍ରପତି କହିଥିଲେ ଯେ, ଉତ୍ତମ ଚରିତ୍ରର ମୂଳଦୁଆ ବିଦ୍ୟାଳୟରୁ ସ୍ଥାପନ ହୋଇଥାଏ । ଶିକ୍ଷାର ମୂଳ ଉଦ୍ଦେଶ୍ୟ ହେଉଛି ଛାତ୍ରଛାତ୍ରୀଙ୍କୁ ଭଲ ମଣିଷ ରୂପେ ଗଢି ତୋଳିବା ଏବଂ ଶିକ୍ଷକମାନେ ଛାତ୍ରଛାତ୍ରୀଙ୍କ ମନରେ ସଚ୍ଚୋଟତା, ଶୃଙ୍ଖଳା ଏବଂ ସାଧୁତା ଜ୍ଞାନ ପ୍ରବେଶ କରାଇଥାନ୍ତି । ପ୍ରତ୍ୟେକ କ୍ଷେତ୍ରରେ ଭଲ ହେବା ଲାଗି ଜଣେ ଉତ୍ତମ ମଣିଷ ଏହିସବୁ ମୁଲ୍ୟବାନ ଚରିତ୍ରକୁ ଆଦରି ନିଅନ୍ତି । ଏହା ସୁନିଶ୍ଚିତ କରିବା ଦ୍ଵାରା ସେମାନଙ୍କ ଛାତ୍ରଛାତ୍ରୀ ଭଲ ମଣିଷ ହୁଅନ୍ତି ଯଦ୍ୱାରା ଦେଶ ଗଠନ କରିବା ଦିଗରେ ଶିକ୍ଷକମାନଙ୍କ ଅବଦାନ ରହିଥାଏ ।


    ରାଷ୍ଟ୍ରପତି କହିଥିଲେ ଯେ, ଆଜି ବିଶ୍ଵ ସୂଚନା ଯୁଗରୁ ଜ୍ଞାନ ଯୁଗ ଆଡକୁ ଗତି କରୁଛି । ଯାହାହେଲେ ମଧ୍ୟ, ଶିକ୍ଷା ଏକାକୀ ମଣିଷ ସମାଜର ସୁରକ୍ଷାକୁ ସୁନିଶ୍ଚିତ କରିପାରିବ ନାହିଁ । ଶିକ୍ଷା ସହିତ ନୈତିକତାର ମଧ୍ୟ ଆବଶ୍ୟକତା ରହିଛି । ମଣିଷର ସମସ୍ତ ଦ୍ଵିଧା ସେତେବେଳେ ସମାଧାନ ହେବ ଯେତେବେଳେ ଶିକ୍ଷା ସହିତ ବୁଦ୍ଧିର ସମ୍ମିଶ୍ରଣ ହୋଇଯିବ । ଏହି ବିଶ୍ଵସ୍ତରୀୟ ପ୍ରତିଯୋଗିତାରେ ଆମକୁ ‘ଅପ୍ରାକୃତିକ ଜ୍ଞାନ - ମନୁଷ୍ୟ କୃପା’ ଏବଂ ‘ଡିଜିଟାଲ ଶିକ୍ଷା - ଚରିତ୍ର ଗଠନ’ ମଧ୍ୟରେ ସମାନତା ପ୍ରତିଷ୍ଠା କରିବାକୁ ହେବ । ଏହି ଯୁକ୍ତିଯୁକ୍ତ ଜ୍ଞାନ ଆଧାରରେ ଆମେ ବର୍ତ୍ତମାନର ଜଳବାୟୁ ପରିବର୍ତ୍ତନ, ପ୍ରଦୂଷଣ, ତରଳୁଥିବା ହିମସ୍ରୋତ ଆଦି ଆହ୍ୱାନର ମୁକାବିଲା କରିପାରିବା । ଶିକ୍ଷକମାନେ ଛାତ୍ରଛାତ୍ରୀଙ୍କ ମନରେ ଜଳ ସଂରକ୍ଷଣର ମହତ୍ତ୍ଵ ଜ୍ଞାନ ପ୍ରଦାନ କରି ଜଳ ସଂରକ୍ଷଣର ରାଷ୍ଟ୍ରୀୟ ଅଭିଯାନରେ ସାମିଲ ହୋଇପାରିବେ ।


    ଜ୍ଞାନ ଓ ବୁଦ୍ଧିମତା ପୂର୍ଣ୍ଣ ନୂତନ ପିଢି ଗଢି ତୋଳିବା ପାଇଁ ରାଷ୍ଟ୍ରପତି ଶିକ୍ଷକମାନଙ୍କୁ ନିବେଦନ କରିଥିଲେ, ଯଦ୍ୱାରା ସମସ୍ତ ପ୍ରକାର ଆହ୍ୱାନର ସଫଳ ମୁକାବିଲା ହୋଇପାରିବ ।


    ଏହି ଅବସରରେ କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ରମେଶ ପୋଖରିୟାଲ ‘ନିଶଙ୍କ’ ଏବଂ ରାଷ୍ଟ୍ରମନ୍ତ୍ରୀ ଶ୍ରୀ ଧୋତ୍ରେ ସଞ୍ଜୟ ଶାମରାଓଙ୍କ ସମେତ ଅନ୍ୟ ଗଣମାନ୍ୟ ବ୍ୟକ୍ତି ଉପସ୍ଥିତ ଥିଲେ ।


    **********

    
    
    (Release ID: 1584286) Visitor Counter : 36