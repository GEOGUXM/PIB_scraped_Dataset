      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଝାଡ଼ଖଣ୍ଡର ରାଞ୍ଚିରେ ବିଭିନ୍ନ ଉନ୍ନୟନ ମୂଳକ ପ୍ରକଳ୍ପର ଉଦଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 12 SEP 2019 3:44PM by PIB Bhubaneshwar


    ଭାରତ ମାତା କୀ - ଜୟ ,


    ଭାରତ ମାତା କୀ - ଜୟ ,


    ଭାରତ ମାତା କୀ - ଜୟ ,


    ମଞ୍ଚରେ ଉପସ୍ଥିତ ସମସ୍ତ ମହାନୁଭବ ଏବଂ ଦୂର-ଦୂରାନ୍ତରୁ ଆସିଥିବା ଏବଂ ଦୂର - ଅନେକ ଦୂର ପର୍ଯ୍ୟନ୍ତ ଠିଆ ହୋଇଥିବା ମୋର ସମସ୍ତ ପ୍ରିୟ ଭାଇ ଓ ଭଉଣୀମାନେ ।


    ନୂତନ ସରକାର ପ୍ରତିଷ୍ଠା ହେବା ପରେ ଯେଉଁ କେତେକ ରାଜ୍ୟକୁ ମୋତେ ପ୍ରଥମେ ଯିବାର ସୁଯୋଗ ମିଳିଲା , ସେମାନଙ୍କ ମଧ୍ୟରୁ ଝାଡ଼ଖଣ୍ଡ ମଧ୍ୟ ହେଉଛି ଗୋଟିଏ ରାଜ୍ୟ । ଏହି ପ୍ରଖ୍ୟାତ ମୈଦାନ , ପ୍ରଭାତ ତାରା ମୈଦାନ , ସକାଳର ସମୟ ଆଉ ଆମେ ସମସ୍ତେ ଯୋଗ କରୁଥିଲେ ଏବଂ ବର୍ଷା ମଧ୍ୟ ଆମ ଉପରେ ଆଶୀର୍ବାଦ ଢାଳୁଥିଲା । ଆଜି ଯେତେବେଳେ ପୁଣି ଏହି ମୈଦାନକୁ ଆସିଛି ତ ଅନେକ ପୁରୁଣା ସ୍ମୃତି ସତେଜ ହୋଇ ଉଠୁଛି । ଏହା ହେଉଛି ସେହି ମୈଦାନ ଯେଉଁଠାରୁ ଆୟୁଷ୍ମାନ ଭାରତ ଯୋଜନା ଗତ ସେପ୍ଟେମ୍ବର ମାସରେ ଆରମ୍ଭ ହୋଇଥିଲା ।


    ସାଥୀଗଣ , ଆଜି ଝାଡ଼ଖଣ୍ଡର ପରିଚୟରେ ଆଉ ଗୋଟିଏ କଥା ଯୋଡ଼ି ହେବାର ସୌଭାଗ୍ୟ ମିଳିଛି । ଭାଇ ଓ ଭଉଣୀମାନେ , ଆପଣଙ୍କ ଝାଡ଼ଖଣ୍ଡର ନୂତନ ପରିଚୟ ସୃଷ୍ଟି ହେବାକୁ ଯାଉଛି । ଏହା ହେଉଛି ସେହି ରାଜ୍ୟ ଯିଏ ଗରିବ ଏବଂ ଜନଜାତି ସମୁଦାୟଙ୍କ ହିତ ନିମନ୍ତେ ବଡ଼ ବଡ଼ ଯୋଜନା ଶୁଭାରମ୍ଭର କ୍ଷେତ୍ର । ଅର୍ଥାତ ଯେତେବେଳେ ଦେଶରେ ଏହି କଥାର ଚର୍ଚ୍ଚା ହେବ କି ଗରିବଙ୍କ ସହିତ ଜଡ଼ିତ ବଡ଼ ବଡ଼ ଯୋଜନା କେଉଁ ରାଜ୍ୟରେ ଆରମ୍ଭ ହୋଇଥିଲା , ତ ସେଥିରେ ଝାଡ଼ଖଣ୍ଡର ନାମ ସବୁଠାରୁ ଅଧିକ ଚର୍ଚ୍ଚାରେ ଆସିବ । ଏହି ଝାଡ଼ଖଣ୍ଡରୁ ଦୁନିଆର ସବୁଠାରୁ ବଡ଼ ସ୍ୱାସ୍ଥ୍ୟ ବୀମା ଯୋଜନା ଆୟୂଷ୍ମାନ ଭାରତର ଶୁଭାରମ୍ଭ ହୋଇଥିଲା ଆଉ ଆଜି ଦେଶର ଲକ୍ଷ ଲକ୍ଷ ଲୋକ ଯେଉଁମାନେ ଅର୍ଥ ଅଭାବରୁ ଚିକିତ୍ସା କରାଇ ପାରୁ ନଥିଲେ , ସେମାନଙ୍କର ଚିକିତ୍ସା ହେଉଛି , ସେମାନେ ଆଶୀର୍ବାଦର ବର୍ଷା କରୁଛନ୍ତି । ସେହି ଆଶୀର୍ବାଦ ଝାଡ଼ଖଣ୍ଡରେ ମଧ୍ୟ ପହଞ୍ଚୁଛି ।


    ଆଜି ସମଗ୍ର ଦେଶର କୋଟି କୋଟି କୃଷକମାନଙ୍କୁ ପେନସନ୍ ସୁନିଶ୍ଚିତ କରିବା ଭଳି ପ୍ରଧାନମନ୍ତ୍ରୀ କିଷାନ ମାନଧନ ଯୋଜନା ମଧ୍ୟ ଝାଡ଼ଖଣ୍ଡର ବିର୍ସାମୁଣ୍ଡାଙ୍କ ଜନ୍ମମାଟିରୁ ଶୁଭାରମ୍ଭ ହେଉଛି । କେବଳ ଏତିକି ନୁହେଁ , ଦେଶର କୋଟି କୋଟି ବ୍ୟବସାୟୀ ଏବଂ ସ୍ୱରୋଜଗାରୀମାନଙ୍କ ପାଇଁ ରାଷ୍ଟ୍ରୀୟ ପେନସନ୍ ଯୋଜନାର ଶୁଭାରମ୍ଭ ମଧ୍ୟ ଝାଡ଼ଖଣ୍ଡରୁ ହେଉଛି । ମୁଁ ଏହି ମହାନ ଧରଣୀରୁ ସାରା ଦେଶର କୃଷକ ଏବଂ ବ୍ୟବସାୟୀମାନଙ୍କୁ ବହୁତ ବହୁତ ଶୁଭେଚ୍ଛା ଜଣାଉଛି ।


    ଅର୍ଥାତ ଆମେ ଏବେ ଦେଶର ଅସଂଗଠିତ ଶ୍ରମିକଙ୍କୁ ପେନସନ୍ ଦେବାର ଯୋଜନା ପରେ ମୁଁ କୃଷକମାନଙ୍କ ପାଇଁ ପେନସନ୍ ଯୋଜନା , ତା ’ ପରେ ବ୍ୟବସାୟୀ ଏବଂ ସ୍ୱରୋଜଗାରୀଙ୍କ ପାଇଁ ପେନସନ୍ ଯୋଜନା ଅର୍ଥାତ ଗୋଟିଏ ପ୍ରକାରରେ ଦେଶ ନିର୍ମାଣରେ ଯେଉଁମାନଙ୍କର ବହୁତ ବଡ଼ ଭୂମିକା ରହିଛି ଏଭଳି ସମାଜର ସମସ୍ତ ବର୍ଗଙ୍କୁ ବୃଦ୍ଧାବସ୍ଥାରେ ସମସ୍ୟା ମଧ୍ୟରେ ଜୀଇଁବାକୁ ନ ପଡ଼ୁ , ତାହାର ଗ୍ୟାରେଣ୍ଟି ଏହି ପେନସନ୍ ଯୋଜନା ନେଇ ଆସିଛି ।


    ସାଥୀଗଣ , ଆଜି ମୋତେ ସାହିବଗଞ୍ଜ ବହୁମୁଖୀ ମଡେଲ ଟର୍ମିନାଲର ଉଦ୍ଘାଟନ କରିବାର ସୌଭାଗ୍ୟ ମଧ୍ୟ ମିଳିଛି ଆଉ ଆମର ମନ୍ତ୍ରୀ ଶ୍ରୀମାନ ମନସୁଖ ମାଣ୍ଡଭିୟା ମହାଶୟ ଏଠାରେ ବସିଛନ୍ତି । ସାନ୍ତାଳ ପ୍ରଗଣାର ବହୁତ ଲୋକ ମଧ୍ୟ ଆଜି ଏହି ବଡ଼ ମହତ୍ୱପୂର୍ଣ୍ଣ ଅବସରର ମହାନ ସାକ୍ଷୀ ପାଲଟିଛନ୍ତି । ଆଉ ଏହି ପ୍ରକଳ୍ପ କେବଳ ଝାଡ଼ଖଣ୍ଡକୁ ନୁହେଁ , ହିନ୍ଦୁସ୍ଥାନକୁ ବିଶ୍ୱରେ ନୂତନ ପରିଚୟ ଦେବାକୁ ଯାଉଛି । ଏହା କେବଳ ଏକ ପ୍ରକଳ୍ପ ନୁହେଁ ବରଂ , ଏହି ସଂପୂର୍ଣ୍ଣ କ୍ଷେତ୍ରକୁ ପରିବହନର ନୂତନ ବିକଳ୍ପ ଦେଉଛି ।


    ଏହି ଟର୍ମିନାଲ ଜାତୀୟ ଜଳପଥ-1 ହଳଦିଆ-ବନାରସ ଜଳମାର୍ଗ ବିକାଶ ପରିଯୋଜନାର ହେଉଛି ଏକ ଗୁରୁତ୍ୱପୂର୍ଣ୍ଣ ଅଂଶ । ଏହି ଜଳମାର୍ଗ ଝାଡ଼ଖଣ୍ଡକୁ ସମଗ୍ର ଦେଶ ସହିତ ନୁହେଁ , ବରଂ ବିଦେଶ ସହିତ ମଧ୍ୟ ଯୋଡ଼ିବ । ଏହା ମାଧ୍ୟମରେ ଝାଡ଼ଖଣ୍ଡର ଲୋକମାନଙ୍କ ପାଇଁ ବିକାଶର ଅପାର ସମ୍ଭାବନା ଉନ୍ମୁକ୍ତ ହେବାକୁ ଯାଉଛି । ଏହି ଟର୍ମିନାଲ ଦ୍ୱାରା ଏଠାକାର ଆଦିବାସୀ ଭାଇ ଭଉଣୀମାନଙ୍କୁ , ଏଠାକାର କୃଷକମାନଙ୍କୁ , ନିଜର ଉତ୍ପାଦ ଏବେ ସମଗ୍ର ଦେଶର ବଜାରରେ ସହଜରେ ପହଂଚାଇବାର ସୁବିଧା ଉପଲବ୍ଧ ହେବ । ସେହିଭଳି ଜଳମାର୍ଗ ଦ୍ୱାରା , ଉତ୍ତର ଭାରତରୁ ଝାଡ଼ଖଣ୍ଡ ସମେତ ପୂର୍ବୋତ୍ତରର ଉତ୍ତର-ପୂର୍ବ ରାଜ୍ୟ ଆସାମ , ନାଗାଲାଣ୍ଡ , ମିଜୋରାମ , ମେଘାଳୟ ଏହି ସମସ୍ତ ରାଜ୍ୟଗୁଡ଼ିକ ପର୍ଯ୍ୟନ୍ତ ଏବେ ଝାଡ଼ଖଣ୍ଡରେ ଯାହା ଉତ୍ପାଦନ ହେବ , ତାହା ସେ ପର୍ଯ୍ୟନ୍ତ ପହଞ୍ଚିବାରେ ସରଳ ହୋଇଯିବ । ଏହି ଟର୍ମିନାଲ ରୋଜଗାରର ନୂତନ ସୁଯୋଗ ମଧ୍ୟ ପ୍ରସ୍ତୁତ କରିବ , ପ୍ରଗତିର ଦୃଷ୍ଟିରେ ଦେଖିବା ଅବା ପର୍ଯ୍ୟାବରଣ ଦୃଷ୍ଟିରୁ ଏହି ଜଳମାର୍ଗ ବହୁତ ଲାଭକାରୀ ସିଦ୍ଧ ହେବ ଏବଂ ସଡ଼କ ପଥରେ ଯେଉଁ ସାମଗ୍ରୀ ଯାଇଥାଏ , ସେଥିରେ ଯେତେ ଖର୍ଚ୍ଚ ହୋଇଥାଏ , ଜଳମାର୍ଗରେ ଯେତେବେଳେ ଯାଇଥାଏ ତ ବହୁତ କମ୍ ଖର୍ଚ୍ଚ ହୋଇଥାଏ । ଏହାର ଲାଭ ମଧ୍ୟ ପ୍ରତ୍ୟେକ ଉତ୍ପାଦକଙ୍କୁ , ପ୍ରତ୍ୟେକ ବ୍ୟବସାୟୀଙ୍କୁ , ପ୍ରତ୍ୟେକ କ୍ରେତାଙ୍କୁ ମିଳିବ ।


    ଭାଇ ଓ ଭଉଣୀମାନେ , ନିର୍ବାଚନ ସମୟରେ ମୁଁ ଆପଣମାନଙ୍କୁ କର୍ମଠ ଏବଂ ଦମଦାର ସରକାର ଦେବାର ପ୍ରତିଶ୍ରୁତି ଦେଇଥିଲି । ଏକ ଏଭଳି ସରକାର ଯିଏ ପୂର୍ବାପେକ୍ଷା ଅଧିକ ଦ୍ରୁତ ଗତିରେ କାର୍ଯ୍ୟ କରିବ । ଏକ ଏଭଳି ସରକାର ଯିଏ ଆପଣମାନଙ୍କର ଆଶା ଆକାଂକ୍ଷାକୁ ପୂରଣ କରିବା ପାଇଁ ସଂପୂର୍ଣ୍ଣ ଶକ୍ତି ଲଗାଇଦେବ । ବିଗତ ଶହେ ଦିନରେ ଦେଶ ଏହାର ଟ୍ରେଲର ଦେଖି ନେଇଛି ଏବେ ଫିଲ୍ମ ଦେଖିବା ବାକି ଅଛି ।


    ଆମର ସଂକଳ୍ପ ହେଉଛି , ପ୍ରତ୍ୟେକ ଘରକୁ ପାନୀୟ ଜଳ ପହଞ୍ଚାଇବା , ଆଜି ଦେଶ ଜଳ ଜୀବନ ମିଶନକୁ ସଫଳ କରିବା ପାଇଁ ଆଗେଇ ଆସିଛି ।


    ଆମର ସଂକଳ୍ପ ହେଉଛି ମୁସଲମାନ ଭଉଣୀମାନଙ୍କର ଅଧିକାରର ରକ୍ଷା କରିବା , ଶହେ ଦିନ ମଧ୍ୟରେ ତିନି-ତଲାକ ବିରୁଦ୍ଧରେ କଠୋର ଆଇନ ଲାଗୁ କରି ଦେଇଛୁ ।


    ଆମର ସଂକଳ୍ପ ହେଉଛି ଆତଙ୍କବାଦ ବିରୁଦ୍ଧରେ ନିର୍ଣ୍ଣାୟକ ଲଢ଼େଇ । ପ୍ରଥମ ଶହେ ଦିନରେ ହିଁ ଆତଙ୍କ- ବିରୋଧୀ ଆଇନକୁ ଆହୁରି କଠୋର କରି ଦିଆଯାଇଛି ।


    ଆମର ସଂକଳ୍ପ ହେଉଛି , ଜାମ୍ମୁ କାଶ୍ମୀର ଏବଂ ଲଦ୍ଦାଖକୁ ବିକାଶର ନୂତନ ଶିଖରରେ ପହଞ୍ଚାଇବା । ଶହେ ଦିନ ମଧ୍ୟରେ ହିଁ ଏହାର ଶୁଭାରମ୍ଭ ଆମେ କରି ଦେଇଛୁ ।


    ଆମର ସଂକଳ୍ପ ହେଉଛି ଜନତାଙ୍କୁ ଲୁଟୁଥିବା ଲୋକମାନଙ୍କୁ ସେମାନଙ୍କର ଠିକଣା ସ୍ଥାନରେ ପହଞ୍ଚାଇବା । ଆଉ ଏହା ଉପରେ ମଧ୍ୟ ବହୁତ ଦ୍ରୁତ ଗତିରେ କାର୍ଯ୍ୟ ହେଉଛି । ଆଉ କିଛି ଲୋକ ଜେଲ ଭିତରକୁ ମଧ୍ୟ ଚାଲି ଯାଇଛନ୍ତି ।


    ଭାଇ ଓ ଭଉଣୀମାନେ , ମୁଁ କହିଥିଲି କି ନୂଆ ସରକାର ଗଠନ ହେବା ପରେ ହିଁ ପିଏମ୍ କିଷାନ ସମ୍ମାନ ନିଧିର ଲାଭ ଦେଶର ପ୍ରତ୍ୟେକ କୃଷକ ପରିବାରକୁ ମିଳିବ । ଏହି ପ୍ରତିଶ୍ରୁତି ପୂରଣ ହୋଇଛି ଆଉ ଏବେ ଅଧିକରୁ ଅଧିକ କୃଷକଙ୍କୁ ଏହି ଯୋଜନା ସହିତ ସାମିଲ କରାଯାଉଛି ।


    ଆଜି ଦେଶର ପ୍ରାୟ ସାଢ଼େ 6 କୋଟି କୃଷକ ପରିବାରର ଖାତାରେ 21 ହଜାର କୋଟିରୁ ଅଧିକ ଧନରାଶି ଜମା ହୋଇଛି । ଏଥିରେ ଆଜି ମୋତେ ଆତ୍ମସନ୍ତୋଷ ମିଳିଛି କି ଏହି ସମସ୍ତ ଯୋଜନାରେ ମୋର ଝାଡ଼ଖଣ୍ଡର 8 ଲକ୍ଷ କୃଷକ ପରିବାର ମଧ୍ୟ ଏହାର ହିତାଧିକାରୀ ହୋଇ ପାରିଛନ୍ତି , ଏମାନଙ୍କ ଖାତାରେ ପ୍ରାୟ ଅଢ଼େଇ ଶହ କୋଟି... ଏତେ ଟଙ୍କା ଜମା ହୋଇଛି । କେହି ମଧ୍ୟସ୍ଥି ନାହାଁନ୍ତି , କାହାର ସୁପାରିଶର ଆବଶ୍ୟକତା ପଡ଼ୁ ନାହିଁ , ଅର୍ଥ ମିଳିବ ତ କାହାକୁ ଲାଞ୍ଚ ଦେବାକୁ ପଡ଼ିବ ଯେପରି ବଙ୍ଗଳାରେ କୁହନ୍ତି , କିଛି ସିଧା ନୁହେଁ- ସିଧା ସଳଖ ଅର୍ଥ କୃଷକଙ୍କ ଖାତାରେ ଜମା ହେଉଛି ।


    ଭାଇ ଓ ଭଉଣୀମାନେ , ଆଜିର ଦିନ ଝାଡ଼ଖଣ୍ଡ ପାଇଁ ହେଉଛି ଐତିହାସିକ । ଆଜି ଏଠାରେ ଝାଡ଼ଖଣ୍ଡ ବିଧାନସଭାର ନୂତନ ଭବନର ଲୋକାର୍ପଣ ଏବଂ ସଚିବାଳୟର ନୂତନ ଭବନର ଶିଳାନ୍ୟାସ ମଧ୍ୟ କରାଯାଇଛି । ରାଜ୍ୟ ଗଠନ ହେବାର ପାଖାପାଖି ଦୁଇ ଦଶକ ପରେ , ଆଜି ଝାଡ଼ଖଣ୍ଡରେ ଗଣତନ୍ତ୍ରର ମନ୍ଦିରର ଲୋକାର୍ପଣ ହେଉଛି । ଏହି ଭବନ କେବଳ ଏକ ପ୍ରାସାଦ ନୁହେଁ , ଚାରି କାନ୍ଥ ଘେରା ଘର ନୁହେଁ , ଏହି ଭବନ ହେଉଛି ଏକ ଏଭଳି ପବିତ୍ର ସ୍ଥାନ ଯେଉଁଠାରେ ଝାଡ଼ଖଣ୍ଡର ଲୋକମାନଙ୍କର ସ୍ୱର୍ଣ୍ଣିମ ଭବିଷ୍ୟତର ମୂଳଦୁଆ ସ୍ଥାପନ କରାଯିବ । ଏହି ଭବନ ଗଣତନ୍ତ୍ରରେ ଆସ୍ଥା ରଖୁଥିବା ପ୍ରତ୍ୟେକ ନାଗରିକମାନଙ୍କ ପାଇଁ ହେଉଛି ଏକ ତୀର୍ଥସ୍ଥାନ । ଗଣତନ୍ତ୍ରର ଏହି ମନ୍ଦିର ମାଧ୍ୟମରେ ଝାଡ଼ଖଣ୍ଡର ବର୍ତ୍ତମାନ ଏବଂ ଆଗାମୀ ପିଢ଼ୀର ସ୍ୱପ୍ନ ସାକାର ହେବ । ମୁଁ ଚାହିଁବି କି ଝାଡ଼ଖଣ୍ଡର ଓଜସ୍ୱୀ , ତେଜସ୍ୱୀ ଏବଂ ପ୍ରତିଭାବାନ ଯୁବକ ନୂତନ ବିଧାନସଭା ଭବନକୁ ଦେଖିବା ପାଇଁ ନିଶ୍ଚିତ ଯାଆନ୍ତୁ । ଯେତେବେଳେ ମଧ୍ୟ ସୁଯୋଗ ମିଳୁଛି , ଚାରି ମାସ ପରେ , ଛଅ ମାସ ପରେ , ବର୍ଷେ ପରେ ଆମେମାନେ ଯିବା ଉଚିତ ।


    ସାଥୀଗଣ , ଆପଣମାନେ ଏଥର ସଂସଦର ଅଧିବେଶନକୁ ନେଇ ମଧ୍ୟ ବହୁତ କିଛି ଶୁଣିଥିବେ , ଦେଖିଥିବେ । ଯେଭଳି ଭାବେ ନୂଆ ସରକାର ଗଠନ ହେବା ପରେ ନୂଆ ସଦନ ଗଠନ ହେବା ପରେ ଆମର ଲୋକସଭା ଏବଂ ରାଜ୍ୟସଭାର ଅଧିବେଶନ ଚାଲିଲା , ତାହାକୁ ଦେଖି ହିନ୍ଦୁସ୍ଥାନର ପ୍ରତ୍ୟେକ ନାଗରିକଙ୍କ ଚେହେରାରେ ଖୁସି ଆସିଛି , ଆନନ୍ଦିତ ହୋଇଛନ୍ତି । ଏହା ଏଥିପାଇଁ ହୋଇ ପାରିଲା , କାରଣ ଚଳିତ ଥର ସଂସଦର ମୌସୁମୀ ଅଧିବେଶନ ସ୍ୱାଧୀନ ହିନ୍ଦୁସ୍ଥାନର ଇତିହାସରେ ସବୁଠାରୁ ଅଧିକ କାର୍ଯ୍ୟକ୍ଷମ ଅଧିବେଶନ ମଧ୍ୟରୁ ହେଉଛି ଗୋଟିଏ । ସଂପୂର୍ଣ୍ଣ ଦେଶ ଦେଖିଲା କିଭଳି ଭାବେ ମୌସୁମୀ ଅଧିବେଶନରେ ସଂସଦର ସମୟର ସଠିକ ଭାବେ ସଦୁପଯୋଗ ହେଲା । ଆଉ ବିଳମ୍ବିତ ରାତି ପର୍ଯ୍ୟନ୍ତ ସଂସଦ ଚାଲିଥିଲା । ଘଣ୍ଟା ଘଣ୍ଟା ଧରି ବିତର୍କ ଚାଲିଥିଲା , ଏହି ସମୟରେ ଅନେକ ଗୁରୁତ୍ୱପୂର୍ଣ୍ଣ ବିଷୟରେ ଗଭୀର ଚର୍ଚ୍ଚା ହେଉଥିଲା ଆଉ ଦେଶ ପାଇଁ ଜରୁରୀ ଆଇନ ପ୍ରଣୟନ କରାଗଲା ।


    ସାଥୀଗଣ , ସଂସଦର କାର୍ଯ୍ୟକଳାପର ଶ୍ରେୟ ସମସ୍ତ ସାଂସଦମାନଙ୍କୁ , ସମସ୍ତ ରାଜନୈତିକ ଦଳ ଏବଂ ତାହାର ନେତାମାନଙ୍କୁ ଯାଉଛି । ମୋ ତରଫରୁ ସମସ୍ତ ସାଂସଦଙ୍କୁ ଶୁଭେଚ୍ଛା-ଦେଶବାସୀଙ୍କୁ ଶୁଭେଚ୍ଛା ।


    ସାଥୀଗଣ , ବିକାଶ ହେଉଛି ଆମର ପ୍ରାଥମିକତା ମଧ୍ୟ , ଏବଂ ଆମର ପ୍ରତିବଦ୍ଧତା ମଧ୍ୟ । ବିକାଶ ପାଇଁ ଆମର ପ୍ରତିଶ୍ରୁତି ମଧ୍ୟ ଅଛି , ସେତିକି ମଧ୍ୟ ଅଟଳ ଉଦ୍ଦେଶ୍ୟ ମଧ୍ୟ ଅଛି । ଆଜି ଦେଶ ଯେତେ ଦ୍ରୁତ ଗତିରେ ଚାଲୁଛି , ସେତିକି ଦ୍ରୁତ ଗତିରେ ପୂର୍ବରୁ କେବେ ଚାଲୁନଥିଲା । ଆଜି ଦେଶରେ ଯେଭଳି ଭାବେ ପରିବର୍ତ୍ତନ ଆସୁଛି । ତାହା ପୂର୍ବରୁ କେବେ ଚିନ୍ତା ମଧ୍ୟ କରାଯାଉ ନଥିଲା । ଯେଉଁ ଲୋକମାନେ ଏହା ଭାବି ନେଇଥିଲେ କି ସେମାନେ ଦେଶର ଆଇନଠାରୁ ମଧ୍ୟ ଉର୍ଦ୍ଧରେ ଅଛନ୍ତି , ଦେଶର ଅଦାଲତ ଠାରୁ ମଧ୍ୟ ଉପରେ ଅଛନ୍ତି , ସେମାନେ ଆଜି ଅଦାଲତରୁ ଜାମିନ ପାଇବା ପାଇଁ ଗୁହାରି କରୁଛନ୍ତି ।


    ଭାଇ ଓ ଭଉଣୀମାନେ , ଏହିଭଳି ଭାବେ ଦ୍ରୁତ ଗତିରେ କାର୍ଯ୍ୟ କରିବା ଭଳି ସରକାର ଆପଣମାନେ ଦେଖିବାକୁ ଚାହୁଁଥିଲେ ନା.. ଶହେ ଦିନର କାର୍ଯ୍ୟରେ ଆପଣମାନେ ଖୁସି ଅଛନ୍ତି କି ? ଆପଣମାନେ ଖୁସି ଅଛନ୍ତି ? ଠିକ୍ ଭାବେ କରୁଛି , ସଠିକ୍ ଦିଗରେ ଯାଉଛି , ଆପଣଙ୍କ ଆଶୀର୍ବାଦ ଅଛି , ଆଗକୁ ମଧ୍ୟ ରହିବ । ଏବେ ତ ଶୁଭାରମ୍ଭ ହୋଇଛି । 5 ବର୍ଷ ବାକି ଅଛି । ବହୁତ ଗୁଡ଼ିଏ ସଂକଳ୍ପ ବାକି ଅଛି , ବହୁତ ଗୁଡ଼ିଏ ପ୍ରୟାସ ବାକି ଅଛି , ବହୁତ ପରିଶ୍ରମ ବାକି ଅଛି । ଏହି ଶୃଙ୍ଖଳରେ କିଛି ସମୟ ପୂର୍ବରୁ କ୍ଷୁଦ୍ର ଚାଷୀ , ଦୋକାନୀ ଏବଂ ବ୍ୟବସାୟୀମାନଙ୍କ ହିତରେ ଐତିହାସିକ ଯୋଜନାଗୁଡ଼ିକର ଶୁଭାରମ୍ଭ କରାଯାଇଛି । ମୁଁ ଝାଡ଼ଖଣ୍ଡ ସହିତ ସମଗ୍ର ଦେଶର କ୍ଷୁଦ୍ରଚାଷୀ , ଦୋକାନୀ , ବ୍ୟବସାୟୀ ଏବଂ କାରବାର କରୁଥିବା ଲୋକମାନଙ୍କୁ ଅନୁରୋଧ କରିବି କି ଏହି ଯୋଜନାଗୁଡ଼ିକରୁ ନିଶ୍ଚୟ ଲାଭ ଉଠାନ୍ତୁ ।


    ଭାଇ ଓ ଭଉଣୀମାନେ , ଆମ ସରକାର ପ୍ରତ୍ୟେକ ଭାରତବାସୀଙ୍କୁ ସାମାଜିକ ସୁରକ୍ଷାର କବଚ ଦେବାର ପ୍ରୟାସ କରୁଛନ୍ତି । ସରକାର ସେହି ଲୋକଙ୍କର ସାଥୀ ହେଉଛନ୍ତି ଯେଉଁମାନଙ୍କୁ ସବୁଠାରୁ ଅଧିକ ସହାୟତାର ଆବଶ୍ୟକତା ଅଛି । ଚଳିତ ବର୍ଷ ମାର୍ଚ୍ଚ ମାସରୁ ହିଁ ପେନସନ୍ ଯୋଜନା ଦେଶର କୋଟି କୋଟି ଅସଂଗଠିତ କ୍ଷେତ୍ରର ଶ୍ରମିକଙ୍କ ପାଇଁ ଚାଲୁ ରହିଛି । ଶ୍ରମଯୋଗୀ ମାନ ଧନ ଯୋଜନାରେ ଏ ପର୍ଯ୍ୟନ୍ତ 32 ଲକ୍ଷରୁ ଅଧିକ ଶ୍ରମିକ ସାଥୀ ମଧ୍ୟ ଯୋଡ଼ି ହୋଇଛନ୍ତି ।


    ସଥୀଗଣ , ପାଞ୍ଚ ବର୍ଷ ପୂର୍ବରୁ ଗରିବଙ୍କ ପାଇଁ ଜୀବନ ବୀମା ଅବା ଦୁର୍ଘଟଣା ବୀମା ଏହା କଳ୍ପନାର ବାହାରେ ଥିଲା , ସେମାନଙ୍କ ପାଇଁ ବହୁତ ବଡ଼ କଥା ହୋଇ ରହିଥିଲା । ଗୋଟିଏ ଅର୍ଥରେ ସୂଚନାର ଅଭାବ ଥିଲା ଆଉ ଯେଉଁମାନଙ୍କୁ ଜଣାଥିଲା ସେମାନେ ଅଧିକ ପ୍ରିମିୟମ ଦେଖି ଶହେ ଥର ଚିନ୍ତା କରୁଥିଲେ , ଅଟକି ଯାଉଥିଲେ । ସେମାନେ ଭାବୁଥିଲେ ବର୍ତ୍ତମାନର ରୁଟି-ଡାଲିର ଚିନ୍ତା କରିବା ଅବା ପୁଣି ବୃଦ୍ଧାବସ୍ଥା ବିଷୟରେ ଚିନ୍ତା କରିବା , ଏହି ସ୍ଥିତିକୁ ଆମେ ପରିବର୍ତ୍ତିତ କରିବାର ପ୍ରୟାସ କରିଛୁ ।


    ପ୍ରଧାନମନ୍ତ୍ରୀ ଜୀବନ ଜ୍ୟୋତି ଯୋଜନା ଏବଂ ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା ଦେଶର ସାଧାରଣ ମଣିଷଙ୍କ ଆଗରେ ରଖିଲୁ , କେବଳ ମାତ୍ର 90 ପଇସା , ଆପଣ ଚିନ୍ତାକରି ପାରୁଥିବେ ମାତ୍ର 90 ପଇସା ପ୍ରତିଦିନ ଏବଂ ଏକ ଟଙ୍କା ପ୍ରତିମାସ ହିସାବରେ । ଦୁଇ ଯୋଜନା ଅଧୀନରେ ଦୁଇ-ଦୁଇ ଲକ୍ଷ ଟଙ୍କାର ବୀମା ସୁନିଶ୍ଚିତ କରାଯାଇଛି । ଏ ପର୍ଯ୍ୟନ୍ତ ଏହି ଦୁଇଟି ଯୋଜନାରେ 22 କୋଟିରୁ ଅଧିକ ଦେଶବାସୀ ଏହା ସହିତ ସାମିଲ ହୋଇଛନ୍ତି , ଆଉ ଯେଉଁଥିରୁ 30 ଲକ୍ଷରୁ ଅଧିକ ସାଥୀ ହେଉଛନ୍ତି ମୋ ଝାଡ଼ଖଣ୍ଡର । ଏତିକି ହିଁ ନୁହେଁ ଏହି ଦୁଇଟି ଯୋଜନା ମାଧ୍ୟମରେ ସାଢେ 3 ହଜାର କୋଟିରୁ ଅଧିକ ଟଙ୍କାର ଦାବି ଲୋକମାନଙ୍କୁ ଏ ପର୍ଯ୍ୟନ୍ତ ମିଳିସାରିଛି ।


    ଭାଇ ଓ ଭଉଣୀମାନେ , ବୀମା ଭଳି ଜଟିଳ ରୋଗର ଚିକିତ୍ସା ମଧ୍ୟ ଗରିବ ବ୍ୟକ୍ତିଙ୍କ ପାଇଁ ପ୍ରାୟ ଅସମ୍ଭବ ଥିଲା । ଆମେ ଆୟୁଷ୍ମାନ ଭାରତ ଯୋଜନା ଅଧୀନରେ ପ୍ରଧାନମନ୍ତ୍ରୀ ଜନ-ଆରୋଗ୍ୟ ଯୋଜନା ନେଇ କରି ଆସିଲୁ , ଏହି ଝାଡ଼ଖଣ୍ଡରେ ତାହାର ଶୁଭାରମ୍ଭ କଲୁ । ଏହା ଅଧୀନରେ ଏ ପର୍ଯ୍ୟନ୍ତ ପ୍ରାୟ 44 ଲକ୍ଷ ଗରିବ ରୋଗୀଙ୍କୁ ଚିକିତ୍ସା ସୁବିଧା ମିଳିସାରିଛି , ଯେଉଁମାନଙ୍କ ମଧ୍ୟରୁ ଚିକିତ୍ସା ସୁବିଧା ନେଇଥିବା ପରିବାରଗୁଡିକ ମଧ୍ୟରୁ ଝାଡ଼ଖଣ୍ଡରୁ 3 ଲକ୍ଷ ଲୋକ ଥିଲେ । ଝାଡ଼ଖଣ୍ଡର 3 ଲକ୍ଷ ଲୋକ ରୋଗର ଚିକିତ୍ସାର ଲାଭ ଉଠାଇଛନ୍ତି , 3 ଲକ୍ଷ ମୋର ଝାଡ଼ଖଣ୍ଡର ଭାଇ ଭଉଣୀ । ଏଥିପାଇଁ ଡାକ୍ତରଖାନାମାନଙ୍କୁ 7 ହଜାର କୋଟି ଟଙ୍କାରୁ ଅଧିକ ଧନ ରାଶି ଉପଲବ୍ଧ କରାଯାଇଛି । ଆୟୁଷ୍ମାନ ଭାରତ ଦ୍ୱାରା ଗରିବଙ୍କୁ ଚିକିତ୍ସା ମିଳୁଛି ଏବଂ ସେମାନେ ଋଣ କରିବାରୁ ମଧ୍ୟ ବଞ୍ଚି ଯାଉଛନ୍ତି । ଏବେ ସେମାନଙ୍କୁ ସାହୁକାରଙ୍କ ପାଖକୁ ଯାଇ ଅଧିକରୁ ଅଧିକ ସୁଧ ଦେଇ ଟଙ୍କା ଋଣ ଆକାରରେ ଆଣି ନିଜର ଚିକିତ୍ସା କରିବାକୁ ପଡୁ ନାହିଁ ।


    ଭାଇ ଓ ଭଉଣୀମାନେ , ଯେତେବେଳେ ଗରିବର ଜୀବନର ଚିନ୍ତା ହ୍ରାସ ପାଇଥାଏ , ନିତିଦିନିଆ ଜୀବନରେ ସଂଘର୍ଷ ହ୍ରାସ ହୋଇଥାଏ , ତ ସେ ନିଜେ ସେତିକି ଶକ୍ତି ରଖିଥାଏ କି ନିଜକୁ ନିଜେ ଦାରଦ୍ର୍ୟରୁ ମୁକୁଳିବାର ପ୍ରୟାସ ଆରମ୍ଭ କରି ଦେଇଥାଏ । ଆମ ସରକାର , ସେ କେନ୍ଦ୍ରରେ ଥାଉ ଅବା ଆମର ଏଠାରେ ଝାଡ଼ଖଣ୍ଡରେ ଥାଉ , ଗରିବ ଲୋକଙ୍କ ଜୀବନକୁ ସହଜ କରିବା ପାଇଁ , ତାଙ୍କର ଚିନ୍ତା କମ୍ କରିବା ପାଇଁ ସମ୍ପୂର୍ଣ୍ଣ ସଚୋଟ୍ଟତାର ସହିତ ପ୍ରୟାସ କରିଛୁ ।


    ଗୋଟିଏ ସମୟ ଥିଲା , ଯେତେବେଳେ ଗରିବ ଲୋକର ପିଲାମାନେ ଟୀକାରଣରୁ ବଞ୍ଚିତ ହେଉଥିଲେ ଆଉ ବୟସ ବୃଦ୍ଧି ପାଇବା ସହିତ ଜଟିଳ ରୋଗର ଶିକାର ହୋଇ ଯାଉଥିଲେ । ଆମେ ମିଶନ ଇନ୍ଦ୍ର ଧନୁଷ ଆରମ୍ଭ କରି ଦେଶର ଦୂର-ଦୂରାନ୍ତ ଅଞ୍ଚଳରେ ମଧ୍ୟ ପିଲାମାନଙ୍କର ଟୀକାକରଣ ସୁନିଶ୍ଚିତ କଲୁ ।


    ଗୋଟିଏ ସମୟ ଥିଲା , ଯେତେବେଳେ ଗରିବ ଲୋକଙ୍କୁ ବ୍ୟାଙ୍କ ଖାତା ଖୋଲିବା ପାଇଁ ଅସୁବିଧା ସୃଷ୍ଟି ହେଉଥିଲା , ସମସ୍ୟା ଲାଗି ରହୁଥିଲା । ଆମେ ଜନ-ଧନ ଯୋଜନା ଆଣି ଦେଶର 37 କୋଟି ଗରିବ ଲୋକଙ୍କର ବ୍ୟାଙ୍କରେ ଖାତା ଖୋଲିଲୁ ।


    ଗୋଟିଏ ସମୟ ଥିଲା , ଯେତେବେଳେ ଗରିବ ଲୋକଙ୍କୁ ଶସ୍ତା ସରକାରୀ ଘର ମିଳିବା କଷ୍ଟକର ଥିଲା , ଆମେ ପ୍ରଧାନମନ୍ତ୍ରୀ ଆବାସ ଯୋଜନା ମାଧ୍ୟମରେ 2 କୋଟିରୁ ଅଧିକ ଘର ଆମର ଗରିବ ଲୋକଙ୍କର ନିର୍ମାଣ କରି ଦେଇଛୁ । ଏବେ ଆଉ 2 କୋଟି ଘରର କାର୍ଯ୍ୟ ଚାଲୁ ରହିଛି ।


    ସାଥୀଗଣ , ଗୋଟିଏ ସମୟ ଥିଲା , ଯେତେବେଳେ ଗରିବଙ୍କ ପାଖରେ ଶୌଚାଳୟ ସୁବିଧା ନ ଥିଲା । ଆମେ 10 କୋଟିରୁ ଅଧିକ ଶୌଚାଳୟ ନିର୍ମାଣ କରି , ଗରିବ ଭାଇ-ଭଉଣୀଙ୍କ ଜୀବନର ବହୁତ ବଡ଼ କଷ୍ଟ ଦୂର କରିଛୁ ।


    ଗୋଟିଏ ସମୟ ଥିଲା , ଯେତେବେଳେ ଗରିବ ଭଉଣୀ-ଝିଅଙ୍କ ଜୀବନ ରୋଷେଇ ଘରର ଧୁଆଁରେ ନଷ୍ଟ ହେଉଥିଲା । ଆମେ ମାଗଣାରେ 8 କୋଟି ଗ୍ୟାସ ସଂଯୋଗ ଦେଇ , ସେମାନଙ୍କ ସ୍ୱାସ୍ଥ୍ୟର ରକ୍ଷା କଲୁ , ସେମାନଙ୍କ ଜୀବନକୁ ସହଜ ଓ ସରଳ କଲୁ ।


    ଭାଇ ଓ ଭଉଣୀମାନେ , ଗରିବର ଗାରିମା , ତାହାର ମର୍ଯ୍ୟାଦା , ତାହାର ସ୍ୱାସ୍ଥ୍ୟ , ତାହାର ଚିକିତ୍ସା , ତାହାର ଔଷଧ , ବୀମା ସୁରକ୍ଷା , ତାହାର ପେନସନ , ତାହାର ପିଲାଙ୍କ ପାଠ ପଢା , ତାହାର ରୋଜଗାର ଏଭଳି କୌଣସି କ୍ଷେତ୍ର ନାହିଁ , ଯାହାକୁ ଧ୍ୟାନରେ ରଖି ଆମ ସରକାର କାର୍ଯ୍ୟ କରି ନାହାନ୍ତି । ଏହିଭଳି ଯୋଜନାଗୁଡିକ ଗରିବଙ୍କୁ ସଶକ୍ତ ତ ’ କରିଥାଏ , ଜୀବନରେ ନୂତନ ଆତ୍ମବିଶ୍ୱାସ ମଧ୍ୟ ଆଣିଥାଏ ଆଉ ଯେତେବେଳେ ଆତ୍ମବିଶ୍ୱାସର କଥା ଆସିଥାଏ ତ ’ ଆମର ଜନଜାତୀୟ ସମାଜର ପିଲାମାନଙ୍କର ଚର୍ଚ୍ଚା ହେବା ବହୁତ ସ୍ୱଭାବିକ କଥା । ଆଜି ଆଦିବାସୀ ପିଲାମାନଙ୍କର , ଆଦିବାସୀ ଯୁବକମାନଙ୍କର , ଆଦିବାସୀ ଝିଅମାନଙ୍କର ଶିକ୍ଷା ଏବଂ ସେମାନଙ୍କର ଦକ୍ଷତାକୁ ପ୍ରତିପାଦିତ କରିବା ପାଇଁ ବହୁତ ବଡ଼ ବଡ଼ ପ୍ରକଳ୍ପର ମଧ୍ୟ ଶୁଭାରମ୍ଭ ହୋଇଛି । ସାରା ଦେଶରେ 462 ଏକଲବ୍ୟ ମଡେଲ ଆବାସିକ ବିଦ୍ୟାଳୟ ପ୍ରତିଷ୍ଠା କରିବାର ଅଭିଯାନ ଆଜି ଝାଡ଼ଖଣ୍ଡର ଏହି ମାଟିରୁ , ଭଗବାନ ବୀରସା ମୁଣ୍ଡାଙ୍କ ଜନ୍ମ ମାଟିରୁ ଶୁଭାରମ୍ଭ ହୋଇଛି । ଯାହାର ବହୁତ ବଡ଼ ସୁଫଳ ମୋର ଝାଡ଼ଖଣ୍ଡର ଜନଜାତୀୟ ସମୁଦାୟର ଭାଇ-ଭଉଣୀମାନଙ୍କୁ ବିଶେଷ ଭାବେ ମିଳିବ । ଏହି ଏକଲବ୍ୟ ବିଦ୍ୟାଳୟ ଆଦିବାସୀ ପିଲାଙ୍କ ଲେଖା-ପଢ଼ାର ତ ହିଁ ହେଉଛି ମାଧ୍ୟମ , ଏଠାରେ କ୍ରୀଡା , ଖେଳକୁଦ ଯାହା ହେଉଛି ଏଠାକାର ପିଲାମାନଙ୍କର ସାମର୍ଥ୍ୟ ଏବଂ ଦକ୍ଷତା ବିକାଶ , କାରିଗରୀ , ହାତକୁ ସାମର୍ଥ୍ୟ ଯୋଗାଇଦେବା , ସ୍ଥାନୀୟ କଳା ଏବଂ ସଂସ୍କୃତିର ସଂରକ୍ଷଣ ପାଇଁ ମଧ୍ୟ ସୁବିଧାଜନକ ହେବ । ଏହି ବିଦ୍ୟାଳୟ ଗୁଡିକରେ ସରକାର , ପ୍ରତ୍ୟେକ ଆଦିବାସୀ ପିଲାଙ୍କ ପାଇଁ , ଆପଣ ଜାଣି ଆଶ୍ଚର୍ଯ୍ୟ ହେବେ , ସରକାର ପ୍ରତ୍ୟେକ ଆଦିବାସୀ ପିଲାଙ୍କ ପାଇଁ ପ୍ରତ୍ୟେକ ବର୍ଷ ଏକ ଲକ୍ଷ ଟଙ୍କାରୁ ଅଧିକ ଖର୍ଚ୍ଚ କରିବେ । ମୋର ବିଶ୍ୱାସ ଅଛି ଯେ ଏହି ସ୍କୁଲ ଗୁଡିକରୁ ଶିକ୍ଷା ଲାଭ କରି ଯେଉ ସାଥୀ ବାହାରିବେ ସେମାନେ ଆଗାମୀ ଦିନରେ ନୂତନ ଭାରତର ନିର୍ମାଣରେ ବହୁତ ବଡ଼ ଭୂମିକା ତୁଲାଇବେ ।


    ସାଥୀଗଣ , ଯୋଗାଯୋଗର ଦ୍ୱିତୀୟ ମାଧ୍ୟମଗୁଡିକ ଉପରେ ମଧ୍ୟ ଝାଡ଼ଖଣ୍ଡରେ ଦ୍ରୁତ ଗତିରେ କାର୍ଯ୍ୟ ହେଉଛି । ଯେଉଁ କ୍ଷେତ୍ରରେ ସନ୍ଧ୍ୟା ପରେ ବାହାରକୁ ବାହାରିବା କଷ୍ଟକର ଥିଲା , ସେଠାରେ ଏବେ ରାସ୍ତା ମଧ୍ୟ ନିର୍ମାଣ ହେଉଛି ଆଉ ସଡ଼କ ଉପରେ ଗହଳି-ଚହଳି ମଧ୍ୟ ଦେଖିବାକୁ ମିଳୁଛି । କେବଳ ରାଜପଥ ପାଇଁ ହିଁ ନଅ ହଜାର କୋଟି ଟଙ୍କାରୁ ଅଧିକ ପ୍ରକଳ୍ପ ଝାଡ଼ଖଣ୍ଡ ପାଇଁ ମଞ୍ଜୁର କରାଯାଇଛି , ଯେଉଁଥିରୁ ଅନେକ ଗୁଡିଏ ମଧ୍ୟ ସଂମ୍ପୂର୍ଣ୍ଣ ହୋଇସାରିଛି । ଆଗାମୀ ଦିନରେ ଭାରତମାଳା ଯୋଜନା ଅଧୀନରେ ଜାତୀୟ ରାଜପଥର ଅଧିକ ସଂପ୍ରସାରଣ କରାଯିବ । ସଡ଼କ ପଥ , ରାଜପଥ , ଅବା ଜଳପଥ ବ୍ୟତୀତ ରେଳବାଇ ଏବଂ ଆକାଶପଥର ଯୋଗାଯୋଗ ସୁଦୃଢ କରିବା ପାଇଁ ମଧ୍ୟ କାର୍ଯ୍ୟ ଚାଲୁ ରହିଛି ।


    ବିଗତ ପାଞ୍ଚ ବର୍ଷରେ ବିକାଶର ଏହି ଯେତେ ସବୁ କାର୍ଯ୍ୟ ହୋଇଛି ତା ’ ପଛରେ ଆମର ବନ୍ଧୁ ରଘୁବର ଦାସ ମହୋଦୟ ଏବଂ ତାଙ୍କର ଟିମର ଉଦ୍ୟମ ଏବଂ ପରିଶ୍ରମ ଓ ଆପଣ ସମସ୍ତଙ୍କ ଆଶୀର୍ବାଦରୁ ହୋଇଛି , ଏହା ହିଁ ତ ହେଉଛି କାରଣ । ପୂର୍ବରୁ ଯେଭଳି ଭ୍ରଷ୍ଟାଚାର ଅବା ଘୋଟାଲା ହେଉଥିଲା , ଶାସନରେ ଯେଭଳି ପାରଦର୍ଶୀତାର ଅଭାବ ଥିଲା , ସେହି ସ୍ଥିତିରେ ପରିବର୍ତ୍ତନ ଆଣିବାର ସମ୍ପୂର୍ଣ୍ଣ ପ୍ରୟାସ ଝାଡ଼ଖଣ୍ଡର ରଘୁବର ଦାସଙ୍କ ସରକାର କରିଛନ୍ତି ।


    ଭାଇ ଓ ଭଉଣୀମାନେ , ଯେବେ ଏତେ କିଛି ହେଉଛି । ତ ଗୋଟିଏ ଦାୟିତ୍ୱ ମୁଁ ଆପଣଙ୍କ ଉପରେ ଝାଡ଼ଖଣ୍ଡର ଲୋକମାନଙ୍କ ଉପରେ ମଧ୍ୟ ନ୍ୟସ୍ତ କରୁଛି । ଗତକାଲି ଠାରୁ ହିଁ ଦେଶରେ ସ୍ୱଚ୍ଛତା ହିଁ ସେବା ଅଭିଯାନର ଶୁଭାରମ୍ଭ ହୋଇଛି । ଏହି ଅଭିଯାନ ଅଧୀନରେ ଅକ୍ଟୋବର 2 ପର୍ଯ୍ୟନ୍ତ ଆମକୁ ନିଜ ଘର , ସ୍କୁଲ , କାର୍ଯ୍ୟାଳୟକୁ ତ ’ ପରସ୍କାର କରିବାର ଅଛି , ଗାଁକୁ , ବସ୍ତିକୁ , ଗଳିକନ୍ଦିକୁ ମଧ୍ୟ ତ ’ ପରିସ୍କାର କରିବାର ଅଛି , କିନ୍ତୁ ଏହା ସହିତ ଏକ ବିଶେଷ କାର୍ଯ୍ୟ । ଥରେ ବ୍ୟବହାର ଯୋଗ୍ୟ ପ୍ଲାଷ୍ଟିକକୁ ଆମକୁ ଏକାଠି କରିବାକୁ ହେବ , ଗୋଟିଏ ସ୍ଥାନରେ ଗଦା କରିବାକୁ ହେବ । ସେହି ପ୍ଲାଷ୍ଟିକ ଯାହା କେବଳ ଥରେ ମାତ୍ର କାର୍ଯ୍ୟରେ ଆସିଥାଏ ପୁଣି ତାହା ବେକାର ହୋଇଯାଥାଏ ଆଉ ତାହା ସମସ୍ୟା ପାଲଟି ଯାଇଥାଏ । ଏଭଳି ସମସ୍ତ ପ୍ଲାଷ୍ଟିକକୁ ଗୋଟିଏ ସ୍ଥାନରେ ଜମା କରି ଆମକୁ ସେହି ପ୍ଲାଷ୍ଟକ କବଳରୁ ମୁକ୍ତି ପାଇବାର ଅଛି ।


    ଅକ୍ଟୋବର 2 ତାରିଖ ହେଉଛି ମହାତ୍ମା ଗାନ୍ଧୀଙ୍କର 150 ତମ ଜୟନ୍ତୀର ଦିନ , ଆମକୁ ସେହି ପ୍ଲାଷ୍ଟିକର ପାହାଡକୁ ହଟାଇ ଦେବାର ଅଛି । ସରକାର , ସମସ୍ତ ବିଭାଗକୁ ଏକାଠି କରୁଛନ୍ତି ଫଳରେ ଏତେଗୁଡିଏ ପ୍ଲାଷ୍ଟିକକୁ ଏକାଠି କରାଯାଇ ପାରିବ ଆଉ ତାହାକୁ ପରେ ପୁନଃ ପ୍ରକିୟାକରଣ କରାଯାଇ ପାରିବ । ମୋର ପ୍ରକୃତି ପ୍ରେମୀ ଝାଡ଼ଖଣ୍ଡର ଲୋକମାନଙ୍କୁ , ପରିବେଶ ପ୍ରେମୀ ଝାଡ଼ଖଣ୍ଡର ଲୋକମାନଙ୍କୁ ଅନୁରୋଧ ଯେ , ଏହି ଅଭିଯାନ ସହିତ ସାମିଲ ହୁଅନ୍ତୁ ଆଉ ଦେଶକୁ ଥରେ ମାତ୍ର ବ୍ୟବହାର ଉପଯୋଗୀ ପ୍ଲାଷ୍ଟିକରୁ ମୁକ୍ତି ଦେବାରେ ଆପଣ ନେତୃତ୍ୱ ନିଅନ୍ତୁ , ଆଉ ମୋ ସାଙ୍ଗରେ ଚାଲନ୍ତୁ ।


    ସାଥୀଗଣ , ଏବେ ନୂତନ ଝାଡ଼ଖଣ୍ଡ ପାଇଁ ଆମ ସମସ୍ତଙ୍କୁ ମିଳିମିଶି କାର୍ଯ୍ୟ କରିବାର ଅଛି , ମିଳିମିଶି ଆଗକୁ ବଢିବାର ଅଛି , ମିଳିମିଶି ଦେଶକୁ ଆଗକୁ ନେବାର ଅଛି , ମିଳିମିଶି ଦେଶକୁ ଆଗକୁ ଅଗ୍ରସର କରାଇବାର ଅଛି । ଆଗାମୀ 5 ବର୍ଷ ପାଇଁ ଝାଡ଼ଖଣ୍ଡରେ ପୁଣି ବିକାଶର ଡବଲ ଇଞ୍ଜିନ ଲଗାଇବା , ଏହି ବିଶ୍ୱାସର ସହିତ ମୁଁ ମୋ କଥା ସମାପ୍ତ କରୁଛି ।


    ଆଉ ଆଜି ମିଳିଥିବା ଅନେକ ଭେଟି-ଉପହାର ପାଇଁ ଝାଡ଼ଖଣ୍ଡକୁ ଆଉ ଦେଶବାସୀଙ୍କୁ ଅନେକ ଅନେକ ଶୁଭକାମନା ଜଣାଉଛି ଆଉ ମୋ ତରଫରୁ ଆପଣ ସମସ୍ତଙ୍କୁ ଧନ୍ୟବାଦ ଜଣାଇ , ଦୁଇ ହାତର ମୁଠା ବନ୍ଦ କରି , ଦୁଇ ହାତକୁ ଉପରକୁ କରି , ସଂମ୍ପୂର୍ଣ୍ଣ ଶକ୍ତିର ସହିତ କୁହନ୍ତୁ , ଭାରତ ମାତା କୀ-ଜୟ , ସ୍ୱର ଝାଡ଼ଖଣ୍ଡର ପ୍ରତ୍ୟେକ ଗାଁ ପର୍ଯ୍ୟନ୍ତ ପହଞ୍ଚିବା ଦରକାର....


    ଭାରତ ମାତା କୀ-ଜୟ


    ଭାରତ ମାତା କୀ-ଜୟ


    ଭାରତ ମାତା କୀ-ଜୟ


    ବହୁତ ବହୁତ ଧନ୍ୟବାଦ ।


    **************

    
    
    (Release ID: 1584975) Visitor Counter : 19