      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସାର୍ବଜନୀନ ସ୍ୱାସ୍ଥ୍ୟ ସେବା ନେଇ ୟୁନଜିଏର ଉଚ୍ଚସ୍ତରୀୟ ବୈଠକରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 23 SEP 2019 7:06PM by PIB Bhubaneshwar


    ସାର୍ବଜନୀନ ସ୍ୱାସ୍ଥ୍ୟ ସେବା ନେଇ 23 ସେପ୍ଟେମ୍ବର 2019ରେ ଜାତିସଂଘର ସାଧାରଣ ଅଧିବେଶନରେ ଅନୁଷ୍ଠିତ ପ୍ରଥମ ଉଚ୍ଚସ୍ତରୀୟ ବୈଠକରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବକ୍ତବ୍ୟ ରଖିଥିଲେ ।


    ସାର୍ବଜନୀନ ସ୍ୱାସ୍ଥ୍ୟ ସେବା ପ୍ରଦାନ କରିବା ପାଇଁ ଭାରତ ଯେଉଁ ଦୃଢ଼ ପଦକ୍ଷେପ ଗ୍ରହଣ କରିଛି ପ୍ରଧାନମନ୍ତ୍ରୀ ତାଙ୍କ ବକ୍ତବ୍ୟରେ ସେ ସମ୍ପର୍କରେ ଗୁରୁତ୍ୱାରୋପ କରିଥିଲେ । ସେ କହିଥିଲେ ଯେ ସ୍ୱାସ୍ଥ୍ୟ ଅର୍ଥ କେବଳ ରୋଗରୁ ମୁକ୍ତି ନୁହେଁ । ଏକ ସୁସ୍ଥ ଜୀବନ ପ୍ରତ୍ୟେକ ବ୍ୟକ୍ତିର ଅଧିକାର । ଏହା ନିଶ୍ଚିତ କରିବାର ଦାୟିତ୍ୱ ହେଉଛି ସରକାରଙ୍କର ।


    ସେ କହିଲେ ଯେ ଭାରତ ଏହି ବିଷୟରେ ସାମଗ୍ରୀକ ପଦକ୍ଷେପ ଗ୍ରହଣ କରିଛି ଏବଂ ସ୍ୱାସ୍ଥ୍ୟସେବାର ଚାରୋଟି ମୁଖ୍ୟ ସ୍ତମ୍ଭ ଉପରେ କାର୍ଯ୍ୟ କରୁଛି:


    - ପ୍ରତିଷେଧକ ସ୍ୱାସ୍ଥ୍ୟସେବା


    - ସୁଲଭ ସ୍ୱାସ୍ଥ୍ୟସେବା


    - ଯୋଗାଣ କ୍ଷେତ୍ରରେ ଉନ୍ନତି


    - ମିଶନ ମୋଡରେ କାର୍ଯ୍ୟାନ୍ୱୟନ


    ପ୍ରଧାନମନ୍ତ୍ରୀ କହିଲେ ଯେ ଯୋଗ , ଆୟୁର୍ବେଦ , ଫିଟନେସ ଉପରେ ଗୁରୁତ୍ୱ ପ୍ରଦାନ କରାଯିବା ଦ୍ୱାରା ଏବଂ 1 .25 ଲକ୍ଷରୁ ଅଧିକ ଆରୋଗ୍ୟ କେନ୍ଦ୍ରର ନିର୍ମାଣ କରାଯିବା ଦ୍ୱାରା ପ୍ରତିଷେଧକ ସ୍ୱାସ୍ଥ୍ୟସେବାର ପ୍ରସାର କ୍ଷେତ୍ରରେ ସହାୟତା ମିଳିଛି ଏବଂ ଏହାଫଳରେ ମଧୁମେହ , ଉଚ୍ଚ ରକ୍ତଚାପ , ଡିପ୍ରେସନ ଆଦି ଜୀବନଶୈଳୀ ଜନିତ ରୋଗର ନିୟନ୍ତ୍ରଣ କରାଯିବାରେ ସହାୟକ ହୋଇଛି । ଇ-ସିଗାରେଟକୁ ନିଷିଦ୍ଧ କରିବା , ସ୍ୱଚ୍ଛ ଭାରତ ଅଭିଯାନ ମାଧ୍ୟମରେ ବୃହତ ସଚେତନତା ସୃଷ୍ଟି ଏବଂ ରୋଗ ସଂକ୍ରମଣକୁ ରୋକିବା , ସ୍ୱାସ୍ଥ୍ୟସେବା ପ୍ରସାର ଦିଗରେ ଯୋଗଦାନ କରିଛି ।


    “ ସ୍ୱାସ୍ଥ୍ୟସେବାର ସୁଲଭତାକୁ ନିଶ୍ଚିତ କରିବା ପାଇଁ ଭାରତ ବିଶ୍ୱର ସର୍ବବୃହତ ସ୍ୱାସ୍ଥ୍ୟବୀମା ଯୋଜନା-ଆୟୁଷ୍ମାନ ଭାରତ ଆରମ୍ଭ କରିଛି । ଏହି ଯୋଜନା ଅଧୀନରେ 50 କୋଟି ଗରିବ ବ୍ୟକ୍ତିଙ୍କୁ ବାର୍ଷିକ 50 , 000 ଟଙ୍କା (7000ଆମେରିକୀୟ ଡଲାରରୁ ଅଧିକ)ର ମାଗଣା ଚିକିତ୍ସା ସୁବିଧା ପ୍ରଦାନ କରାଯାଇଛି । 5 ହଜାରରୁ ଉର୍ଦ୍ଧ୍ଵ ଔଷଧାଳୟ ରହିଛି ଯେଉଁଠାରେ କି 800 ପ୍ରକାରରୁ ଅଧିକ ଗୁରୁତ୍ୱପୂର୍ଣ୍ଣ ଔଷଧ ସୁଲଭ ମୂଲ୍ୟରେ ଉପଲବ୍ଧ ,” ବୋଲି ପ୍ରଧାନମନ୍ତ୍ରୀ ପ୍ରକାଶ କରିଛନ୍ତି । ଗୁଣାତ୍ମକ ମେଡିକାଲ ଶିକ୍ଷା ଓ ମେଡିକାଲ ଭିତ୍ତିଭୂମିର ବିକାଶ ନିଶ୍ଚିତ କରିବା ନେଇ ଭାରତ ଗ୍ରହଣ କରିଥିବା ବିଭିନ୍ନ ଐତିହାସିକ ପଦକ୍ଷେପ ସମ୍ବନ୍ଧରେ ସେ ପ୍ରକାଶ କରିଥିଲେ ।


    ସ୍ୱାସ୍ଥ୍ୟସେବା କ୍ଷେତ୍ରରେ ମିଶନ ମୋଡ ପଦକ୍ଷେପ ଅନ୍ତର୍ଗତ ମା ’ ଓ ପିଲାମାନଙ୍କର ପୋଷଣ ସ୍ଥିତିରେ ଉନ୍ନତି ଆଣିବା ପାଇଁ ପ୍ରଧାନମନ୍ତ୍ରୀ ଜାତୀୟ ପୋଷଣ ମିଶନ ସମ୍ବନ୍ଧରେ କହିଥିଲେ । ବିଶ୍ୱ ଧାର୍ଯ୍ୟ କରିଥିବା 2020ର ଲକ୍ଷ୍ୟର 5 ବର୍ଷ ପୂର୍ବରୁ ଅର୍ଥାତ 2025ରେ ଭାରତ ଯକ୍ଷ୍ମା ରୋଗ ଦୂର କରିବା ନେଇ ସେ ଭାରତର ସଂକଳ୍ପବଦ୍ଧତାକୁ ଗୁରୁତ୍ୱାରୋପ କରିଥିଲେ । ବାୟୁ ପ୍ରଦୁଷଣ ଓ ପଶୁମାନଙ୍କ ଯୋଗୁ ବ୍ୟାପୁଥିବା ରୋଗ ବିରୋଧରେ ଅଭିଯାନ ଗୁରୁତ୍ୱପୂର୍ଣ୍ଣ ବୋଲି ସେ ମଧ୍ୟ ପ୍ରକାଶ କରିଥିଲେ ।


    ଭାରତର ପ୍ରୟାସ ଏହାର ସୀମା ମଧ୍ୟରେ କେବଳ ଆବଦ୍ଧ ନୁହେଁ । ଭାରତ ଅନେକ ଦେଶକୁ ବିଶେଷ କରି ଆଫ୍ରିକୀୟ ରାଷ୍ଟ୍ରମାନଙ୍କୁ ଟେଲି-ମେଡିସିନ ସହିତ ସୁଲଭ ସ୍ୱାସ୍ଥ୍ୟସେବା ଯୋଗାଇଦେବା ନେଇ ସହାୟତା କରିଛି ।


    “ ସାର୍ବଜନୀନ ସ୍ୱାସ୍ଥ୍ୟ ସେବା : ଏକ ସୁସ୍ଥ ପୃଥିବୀ ନିର୍ମାଣ କରିବା ଦିଗରେ ଏକ ସାମୂହିକ ଯାତ୍ରା ” ଶୀର୍ଷକ ବିଷୟରେ ବୈଠକ ଅନୁଷ୍ଠିତ ହୋଇଥିଲା ଯାହାର ଲକ୍ଷ୍ୟ ଥିଲା ସାର୍ବଜନୀନ ସ୍ୱାସ୍ଥ୍ୟ ସେବା ପ୍ରଦାନ ହାରକୁ ଦ୍ରୁତ କରିବା । ଏହାର ଲକ୍ଷ୍ୟ ମଧ୍ୟ ରହିଛି ଯେ 2030 ସୁଦ୍ଧା ସାର୍ବଜନୀନ ସ୍ୱାସ୍ଥ୍ୟ ସେବାର ବିକାଶ ଧାରାକୁ ଦ୍ରୁତ କରିବା ନେଇ ବିଶ୍ୱ ସମୁଦାୟକୁ ଗତିଶୀଳ କରାଇବା ସହ ବିଭିନ୍ନ ଦେଶର ମୁଖ୍ୟମାନଙ୍କଠାରୁ ରାଜନୈତିକ ସଂକଳ୍ପବଦ୍ଧତା ହାସଲ କରିବା ।


    ଜାତିସଂଘର ପାଖାପାଖି 160 ସଦସ୍ୟ ଏହି ବୈଠକରେ ବକ୍ତବ୍ୟ ଦେବାର କାର୍ଯ୍ୟକ୍ରମ ରହିଛି ।


    2015ରେ ବିଭିନ୍ନ ଦେଶର ମୁଖ୍ୟମାନେ 2030 ସୁଦ୍ଧା ସାର୍ବଜନୀନ ସ୍ୱାସ୍ଥ୍ୟ ସେବା ପାଇଁ ସଂକଳ୍ପ ନେଇଥିଲେ ଯେଉଁଥିରେ ରହିଥିଲା ଆର୍ଥିକ ସଙ୍କଟରୁ ସୁରକ୍ଷା , ଆବଶ୍ୟକୀୟ ଗୁଣାତ୍ମକ ସ୍ୱାସ୍ଥ୍ୟ ସେବାର ଉପଲବ୍ଧତା , ସମସ୍ତଙ୍କ ପାଇଁ ନିରାପଦ , ଫଳପ୍ରଦ , ଗୁଣାତ୍ମକ ଏବଂ ସୁଲଭ ତଥା ଅତ୍ୟାବଶ୍ୟକୀୟ ଔଷଧ ଓ ଟୀକା ଉପଲବ୍ଧ କରାଇବା ।


    **********

    
    
    (Release ID: 1586072) Visitor Counter : 18