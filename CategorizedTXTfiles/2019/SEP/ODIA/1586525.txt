      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନେତୃତ୍ୱର ଗୁରୁତ୍ୱ : “ସାମ୍ପ୍ରତିକ ବିଶ୍ୱରେ ମହାତ୍ମା ଗାନ୍ଧୀଙ୍କ ପ୍ରାସଙ୍ଗିକତା” ପ୍ରସଙ୍ଗରେ ଇସିଓଏସଓସି ଚାମ୍ବର କାର୍ଯ୍ୟକ୍ରମ ଆୟୋଜିତ
      Posted On: 25 SEP 2019 8:43PM by PIB Bhubaneshwar


    ବିଶ୍ୱ ଶାନ୍ତି ଓ ଅହିଂସାର ପ୍ରତୀକ ମହାତ୍ମା ଗାନ୍ଧୀଙ୍କ 150ତମ ଜନ୍ମଜୟନ୍ତୀ ଉପଲକ୍ଷେ ମିଳିତ ଜାତିସଂଘର 74ତମ ସାଧାରଣ ପରିଷଦ ବୈଠକ ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏକ ଉଚ୍ଚସ୍ତରୀୟ କାର୍ଯ୍ୟକ୍ରମ ଆୟୋଜନ କରିଛନ୍ତି । ମିଳିତ ଜାତିସଂଘ ମୁଖ୍ୟାଳୟସ୍ଥିତ ଇସିଓଏସଓସି ଚାମ୍ବରରେ ଆଜି ସନ୍ଧ୍ୟା 6.30 ସମୟରେ ଏହି କାର୍ଯ୍ୟକ୍ରମ ଅନୁଷ୍ଠିତ ହୋଇଥିଲା ।


    ଏହି କାର୍ଯ୍ୟକ୍ରମରେ ମିଳିତ ଜାତିସଂଘ ମହାସଚିବ ମହାମହିମ ମିଃ ଆଂଟୋନିଓ ଗୁଟେରେସ , କୋରିଆ ରାଷ୍ଟ୍ରପତି ମହାମହିମ ମିଃ ମୁନ ଜେ ଇନ , ସିଙ୍ଗାପୁର ପ୍ରଧାନମନ୍ତ୍ରୀ ମହାମହିମ ମିଃ ଲି ସିନ ଲୁଙ୍ଗ , ବାଂଲାଦେଶ ପ୍ରଧାନମନ୍ତ୍ରୀ ମହାମହିମ ଶେଖ ହସିନା , ଜାମାଇକା ପ୍ରଧାନମନ୍ତ୍ରୀ ମହାମହିମ ମିଃ ଆଣ୍ଡ୍ରୁୟ ହୋଲନେସ , ନ୍ୟୁଜିଲ୍ୟାଣ୍ଡର ମହାମହିମ ପ୍ରଧାନମନ୍ତ୍ରୀ ଜେସିଣ୍ଡା ଆର୍ଡର୍ନ ପ୍ରମୁଖ ଉପସ୍ଥିତ ଥିଲେ ।


    ଅନ୍ୟ ମାନ୍ୟଗଣ୍ୟ ଅତିଥିମାନଙ୍କ ମଧ୍ୟରେ ଭୂଟାନ ପ୍ରଧାନମନ୍ତ୍ରୀ ମହାମହିମ ମିଃ ଲୋତେ ସେରିଙ୍ଗ , କୋରିଆର ପ୍ରଥମ ମହିଳା ମହାମହିମ କିମ ଜଙ୍ଗ ସୁକ , ମିଳିତ ଜାତିସଂଘର ବରିଷ୍ଠ ଅଧିକାରୀ ଏବଂ ବିଭିନ୍ନ ସଦସ୍ୟ ରାଷ୍ଟ୍ରର କୂଟନୀତିଜ୍ଞମାନେ ଉପସ୍ଥିତ ଥିଲେ ।


    ବୈଦେଶିକ ବ୍ୟାପାର ମନ୍ତ୍ରୀ ଡ. ଏସ. ଜୟଶଙ୍କର ସ୍ୱାଗତ ଭାଷଣ ଦେଇଥିଲେ । ଉପସ୍ଥିତ ମାନ୍ୟଗଣ୍ୟ ଅତିଥିମାନେ ମିଳିତ ଭାବେ ମିଳିତ ଜାତସଂଘ ମୁଖ୍ୟାଳୟରେ ଗାନ୍ଧୀ ସୌର ପାର୍କର ଉଦଘାଟନ କରିଥିଲେ । ଭାରତ ସରକାରଙ୍କ ଦ୍ୱାରା ଏହି ପାର୍କ ନିର୍ମାଣ କରାଯାଇଛି । ଏହି ଅବସରରେ ମଧ୍ୟ ଅତିଥିମାନଙ୍କ ଦ୍ୱାରା ଓଲ୍ଡ ୱେଷ୍ଟବରୀସ୍ଥିତ ନ୍ୟୁୟର୍କ କଲେଜ ଷ୍ଟେଟ ୟୁନିଭର୍ସିଟି ଠାରେ ଗାନ୍ଧୀ ଶାନ୍ତି ଉଦ୍ୟାନର ଉଦଘାଟନ କରାଯାଇଥିଲା ଏବଂ ମିଳିତ ଜାତିସଂଘ ଡାକ ପ୍ରଶାସନ ଦ୍ୱାରା ଅଣାଯାଇଥିବା ଗାନ୍ଧୀ 150 ଡାକ ଟିକେଟ ଉନ୍ମୋଚନ କରାଯାଇଥିଲା ।


    ବିଂଶ ଶତାବ୍ଦୀରେ ମାନବର ବ୍ୟାପକ ସ୍ୱାଧୀନତା ଲାଗି ମହାତ୍ମା ଗାନ୍ଧୀଙ୍କ ଯୋଗଦାନ ଉପରେ ପ୍ରଧାନମନ୍ତ୍ରୀ ତାଙ୍କର ଦୀକ୍ଷାନ୍ତ ଭାଷଣ ଦେଇଥିଲେ । ସମସ୍ତଙ୍କ କଲ୍ୟାଣ (ସର୍ବୋଦୟ) , ବଂଚିତଙ୍କ ଉତ୍ଥାନ (ଅନ୍ତ୍ୟୋଦୟ) ଏବଂ ପରିବେଶର ସ୍ଥାୟିତ୍ୱ ପାଇଁ ଗାନ୍ଧୀଙ୍କ ପ୍ରୟାସ ଉପରେ ସେ ଆଲୋକପାତ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ , ସାମୂହିକ ଇଚ୍ଛାଶକ୍ତି , ସହଭାଗୀ ଲକ୍ଷ୍ୟ , ନୈତିକ ଉଦ୍ଦେଶ୍ୟ , ଜନ ଆନ୍ଦୋଳନ ଏବଂ ବ୍ୟକ୍ତିଗତ ଉତ୍ତରଦାୟିତ୍ୱ ପ୍ରତି ମହାତ୍ମା ଗାନ୍ଧୀଙ୍କ ବିଶ୍ୱାସ ବର୍ତ୍ତମାନ ସମୟରେ ଅତ୍ୟନ୍ତ ଜରୁରି ।


    ପ୍ରଧାନମନ୍ତ୍ରୀ କହିଥିଲେ ଯେ ହିଂସାକାଣ୍ଡ , ଆତଙ୍କବାଦ , ଅର୍ଥନୈତିକ ଅସମାନତା , ସାମାଜିକ-ଅର୍ଥନୈତିକ ଶୋଷଣ , ମହାମାରୀ ଏବଂ ଜଳବାୟୁ ପରିବର୍ତ୍ତନର ସମ୍ଭାବ୍ୟ ବିପଦ ଜନସାଧାରଣ , ସମାଜ ଓ ରାଷ୍ଟ୍ରକୁ ପ୍ରଭାବିତ କରୁଛି । ଏହି ପ୍ରସଙ୍ଗରେ ସମସ୍ତଙ୍କୁ ଏବଂ ପ୍ରତ୍ୟେକଙ୍କୁ ସଚେତନ କରିବା ଲାଗି ନେତୃତ୍ୱର ଆବଶ୍ୟକତା ରହିଛି । ଗାନ୍ଧୀଙ୍କ ଆଦର୍ଶ ଏ ଦିଗରେ ଉତ୍ସାହପ୍ରଦ ନେତୃତ୍ୱ ଲାଗି ନୈତିକ ମାର୍ଗଦର୍ଶନ କରିବ ।


    ମିଳିତ ଜାତିସଂଘ ମହାସଚିବ ଗୁଟେରେସ କହିଥିଲେ ଯେ ଦରିଦ୍ରତମ ଲୋକର ଜୀବନ , ସମ୍ମାନ ଓ ଭାଗ୍ୟ ବଦଳାଇବାରେ ସହାୟକ କୌଣସି ପଦକ୍ଷେପ କିମ୍ବା ନୀତିକୁ ଆକଳନ କରିବା ଲାଗି ଗାନ୍ଧୀଜୀ ଆମକୁ ମାର୍ଗ ଦେଖାଇଛନ୍ତି । ସ୍ୱଚ୍ଛତା , ମାତୃ ସ୍ୱାସ୍ଥ୍ୟ , ପ୍ରାଥମିକ ଶିକ୍ଷା , ଲିଙ୍ଗଗତ ସମାନତା , ନାରୀ ସଶକ୍ତିକରଣ , କ୍ଷୁଧା ମୁକ୍ତି ଏବଂ ବିକାଶ ପାଇଁ ସହଭାଗୀତା ସୁନିଶ୍ଚିତ କରିବା ଥିଲା ଗାନ୍ଧୀଜୀଙ୍କ ଜୀବନର ଆଧାର । ଏମଡିଜି କିମ୍ବା ଏସଡିଜି ଲକ୍ଷ୍ୟ ଧାର୍ଯ୍ୟ କରାଯିବାର ବହୁ ପୂର୍ବରୁ ଗାନ୍ଧୀଜୀ ଏସବୁର ପ୍ରଚଳନ କରିଥିଲେ । ବାସ୍ତବରେ ସ୍ଥାୟୀ ବିକାଶ ଲକ୍ଷ୍ୟ ହେଉଛି ଗାନ୍ଧୀଜୀଙ୍କ ଆଦର୍ଶ ଅନୁରୂପ କାର୍ଯ୍ୟ ।


    ଏହି ସମାରୋହରେ ଅଂଶଗ୍ରହଣ କରିଥିବା ନେତୃବର୍ଗ ଗାନ୍ଧୀ ବିଚାର ପ୍ରତି ସମ୍ମାନ ବ୍ୟକ୍ତ କରିଥିଲେ । ସେମାନେ କହିଥିଲେ ଯେ ମହାତ୍ମା ଗାନ୍ଧୀଙ୍କ ବିଚାର ଭବିଷ୍ୟତ ପିଢ଼ିକୁ ମଧ୍ୟ ପ୍ରଭାବିତ କରିବ । ସେମାନେ କହିଥିଲେ ଯେ ମହତ୍ମା ଗାନ୍ଧୀ ଜାତି , ଧର୍ମ , ବର୍ଣ୍ଣ ଓ ରାଷ୍ଟ୍ରଠାରୁ ଉର୍ଦ୍ଧ୍ଵରେ ଏବଂ ତାଙ୍କର ସ୍ୱର ଏକବିଂଶ ଶତାବ୍ଦୀରେ ଏକ ଦିବ୍ୟବାଣୀ ଭାବେ ଉଭା ହୋଇଛି । ଗାନ୍ଧୀଜୀ ଜଣେ ବହୁମୁଖୀ ବ୍ୟକ୍ତିତ୍ୱ ଥିଲେ । ସେ ଏକାଧାରରେ ଜଣେ ଜାତୀୟତା ଓ ଅନ୍ତର୍ଜାତୀୟତାବାଦୀ , ପରମ୍ପରା ଓ ସଂସ୍କାରବାଦୀ , ରାଜନେତା ଓ ଆଧ୍ୟାତ୍ମିକ ଗୁରୁ , ଲେଖକ ଓ ବିଚାରକ ତଥା ସାମାଜିକ ସଂସ୍କାର ଓ ପରିବର୍ତ୍ତନ ଲାଗି ଜଣେ ଶାନ୍ତିବାଦୀ ଓ କାର୍ଯ୍ୟକର୍ତ୍ତା ଥିଲେ । ସାରା ବିଶ୍ୱ ମହାତ୍ମା ଗାନ୍ଧୀଙ୍କୁ କେବଳ ଅହିଂସା ମାର୍ଗର ଅବଲମ୍ବନ ଏବଂ ସାମଗ୍ରୀକ ମାନବୀୟ ଚିନ୍ତାଧାରା ପାଇଁ ମନେ ରଖିନାହିଁ , ବରଂ ବ୍ୟକ୍ତି ଚରିତ୍ରର ଏପରି ଏକ ସ୍ତର ପାଇଁ ମନେ ରଖିଛି ଯାହା ଆଧାରରେ ଆମେ ସାର୍ବଜନୀନ ଜୀବନରେ ପୁରୁଷ ଓ ମହିଳାଙ୍କୁ , ରାଜନୈତିକ ବିଚାର ଓ ସରକାରୀ ନୀତିକୁ ଏବଂ ଆମ ବିଶ୍ୱର ଆଶା ଓ ଆକାଂକ୍ଷାକୁ ପରୀକ୍ଷା କରିଥାଉ ।


    **********

    
    
    (Release ID: 1586525) Visitor Counter : 71