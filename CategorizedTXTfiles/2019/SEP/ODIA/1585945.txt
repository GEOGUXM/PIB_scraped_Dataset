      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ନବଜାତ ଶିଶୁଙ୍କ ଆନୁବଂଶିକ ରୋଗର ନିଦାନ ଲାଗି ‘ଉମିଦ’ ଯୋଜନାର ଶୁଭାରମ୍ଭ
      • ପ୍ରଥମ ପର୍ଯ୍ୟାୟରେ 7 ଆକାଂକ୍ଷୀ ଜିଲ୍ଲାରେ 10ହଜାର ଗର୍ଭବତୀ ଓ 5 ହଜାର ନବଜାତଙ୍କ ପରୀକ୍ଷା କରାଯିବ
      • ଆନୁବଂଶିକ ରୋଗର ଚିକିତ୍ସା ଖର୍ଚ୍ଚ ବହନ କରିପାରୁନଥିବା ଲୋକମାନେ ଲାଭାନ୍ୱିତ ହେବେ : ଡ. ହର୍ଷ ବର୍ଦ୍ଧନ
      Posted On: 23 SEP 2019 8:56PM by PIB Bhubaneshwar


    କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି , ଭୂ ବିଜ୍ଞାନ ଏବଂ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଡା. ହର୍ଷ ବର୍ଦ୍ଧନ ଆଜି ‘ ଉମିଦ ’ ( ଆନୁବଂଶିକ ରୋଗର ଚିକିତ୍ସା ଓ ଅଭିନବ ପରିଚାଳନା ପଦ୍ଧତି) ଯୋଜନାର ଶୁଭାରମ୍ଭ କରିବା ସହିତ ଦେଶର ବିଭିନ୍ନ ପ୍ରାନ୍ତରେ ନିଦାନ (ଜାତୀୟ ଆନୁବଂଶିକ ରୋଗ ପରିଚାଳନା) କେନ୍ଦ୍ରର ଉଦଘାଟନ କରିଛନ୍ତି । ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ଅଧୀନ ଜୈବପ୍ରଯୁକ୍ତି ବିଭାଗ ସହାୟତାରେ ଏହି ଦୁଇଟି ଯୋଜନା ଆରମ୍ଭ କରାଯାଇଛି ।


    ଏହି ଅବସରରେ ନୂଆଦିଲ୍ଲୀରେ ଆୟୋଜିତ ଏକ କାର୍ଯ୍ୟକ୍ରମରେ ଉଦବୋଧନ ଦେଇ କେନ୍ଦ୍ର ମନ୍ତ୍ରୀ କହିଥିଲେ ଯେ ଏହି ଯୋଜନା ସରକାରୀ ଡାକ୍ତରଖାନାଗୁଡ଼ିକରେ ଆରମ୍ଭ ହେଉଥିବାରୁ ଆନୁବଂଶିକ ରୋଗର ବ୍ୟୟବହୁଳ ଚିକିତ୍ସା ଖର୍ଚ୍ଚ ବହନ କରିପାରୁନଥିବା ଲୋକମାନେ ଏହାଦ୍ୱାରା ଲାଭବାନ ହୋଇପାରିବେ । ଆନୁବଂଶିକ ରୋଗରେ ଆକ୍ରାନ୍ତ ଶିଶୁଙ୍କ ଉପଯୁକ୍ତ ଚିକିତ୍ସା ତଥା ଜନସାଧାରଣଙ୍କ ମଧ୍ୟରେ ଏହି ରୋଗ ବିଷୟରେ ସଚେତନତା ସୃଷ୍ଟି କରିବା ଉଦ୍ଦେଶ୍ୟରେ ଏପରି କାର୍ଯ୍ୟକ୍ରମ ଆରମ୍ଭ କରିବା ଲାଗି ଜୈବ ପ୍ରଯୁକ୍ତି ବିଭାଗକୁ ଡା. ହର୍ଷ ବର୍ଦ୍ଧନ ଅଭିନନ୍ଦନ ଜଣାଇଥିଲେ । ସେ ଆହୁରି କହିଥିଲେ ଯେ ଅତ୍ୟାଧୁନିକ ପ୍ରଯୁକ୍ତିର ଉପଯୋଗ ଦ୍ୱାରା ସାର୍ବଜନୀନ ସ୍ୱାସ୍ଥ୍ୟସେବାର ପ୍ରସାର ସୁନିଶ୍ଚିତ ହୋଇପାରିବ ।


    ଜୈବ ପ୍ରଯୁକ୍ତି ବିଭାଗ ସଚିବ ଡ. ରେଣୁ ସ୍ୱରୂପ ‘ ଉମିଦ ’ ଯୋଜନାକୁ ସ୍ୱାସ୍ଥ୍ୟ ସେବା କ୍ଷେତ୍ରରେ ଏକ ଯୁଗାନ୍ତକାରୀ ପଦକ୍ଷେପ ଭାବେ ବର୍ଣ୍ଣନା କରିଥିଲେ । ଏହାଦ୍ୱାରା ଅଧିକରୁ ଅଧିକ ଆନୁବଂଶିକ ରୋଗାକ୍ରାନ୍ତ ଶିଶୁ ଚିକିତ୍ସିତ ହୋଇପାରିବେ । ସେ ଆହୁରି କହିଥିଲେ ଜନ୍ମଜାତ ଓ ଆନୁବଂଶିକ ରୋଗ ଭାରତ ପାଇଁ ଏକ ଗୁରୁତର ସ୍ୱାସ୍ଥ୍ୟ ସମସ୍ୟା ସୃଷ୍ଟି କରୁଛି । “ ଚିକିତ୍ସା ଅପେକ୍ଷା ନିଦାନ ଜରୁରି ” ନୀତି ଆଧାରରେ ଉମିଦ ଯୋଜନାର ଶୁଭାରମ୍ଭ କରାଯାଇଛି । ଭାରତର ସହରାଂଚଳରେ ନବଜାତ ଶିଶୁଙ୍କ ମୃତ୍ୟୁର ତୃତୀୟ ସର୍ବବୃହତ କାରଣ ହେଉଛି ଜନ୍ମଜାତ ଏବଂ ଆନୁବଂଶିକ ରୋଗ । ବିଶାଳ ଜନସଂଖ୍ୟା ଏବଂ ଉଚ୍ଚ ଜନ୍ମହାର , ଅଧିକାଂଶ ସମୁଦାୟ ମଧ୍ୟରେ ସଗୋତ୍ର ତଥା ଜ୍ଞାତିକୁଟୁମ୍ବ ବିବାହର ପ୍ରଚଳନ ଯୋଗୁ ଭାରତରେ ଆନୁବଂଶିକ ରୋଗର ହାର ଅଧିକ ରହିଛି । ଏହାକୁ ଦୃଷ୍ଟିରେ ରଖି ଉମିଦ ଯୋଜନାରେ ନିଦାନ କେନ୍ଦ୍ର ପ୍ରତିଷ୍ଠା କରାଯିବ । ସରକାରୀ ଡାକ୍ତରଖାନାରେ ଖୋଲିବାକୁ ଥିବା ଏହି କେନ୍ଦ୍ରରେ ପରାମର୍ଶ , ଗର୍ଭସ୍ଥ ଶିଶୁର ପରୀକ୍ଷଣ , ନିଦାନ ଏବଂ ବହୁମୁଖୀ ଯତ୍ନ ସେବା ଯୋଗାଇ ଦିଆଯିବ । ଏହାଛଡ଼ା ମାନବ ଆନୁବଂଶିକୀ ରୋଗ ଚିକିତ୍ସା କ୍ଷେତ୍ରରେ ଦକ୍ଷ ଚିକିତ୍ସକଙ୍କୁ ପ୍ରଶିକ୍ଷଣ , ଆକାଂକ୍ଷୀ ଜିଲ୍ଲାଗୁଡ଼ିକରେ ଆନୁବଂଶିକ ରୋଗ ଆଶଙ୍କା ଥିବା ଗର୍ଭବତୀ ମହିଳା ଓ ନବଜାତ ଶିଶୁଙ୍କ ଯାଂଚ ସୁବିଧା ଏହି କେନ୍ଦ୍ରରେ ଯୋଗାଇ ଦିଆଯିବ ।


    ଏହି ଯୋଜନା ଅନ୍ତର୍ଗତ ପ୍ରଥମ ପର୍ଯ୍ୟାୟରେ 5ଟି ନିଦାନ କେନ୍ଦ୍ର ଖୋଲାଯାଇ ବିସ୍ତୃତ ନିଦାନ ଚିକିତ୍ସା ଯୋଗାଇ ଦିଆଯିବ ।


    ଏହି ଯୋଜନା ପାଇଁ ଚେନ୍ନାଇସ୍ଥିତ ମାଡ୍ରାସ ମେଡିକାଲ ମିଶନ , ଏସଜିପିଜିଆଇଏମଏସ-ଲକ୍ଷ୍ନୌ , ସିଡିଏଫଡି-ହାଇଦ୍ରାବାଦ , ଏମ୍ସ-ନୂଆଦିଲ୍ଲୀ , ଏମଏଏମସି-ନୂଆଦିଲ୍ଲୀ , ଏନଆଇଆଇଏଚ-ମୁମ୍ବାଇ ଏବଂ ଭେଲୋରସ୍ଥିତ ଖ୍ରୀଷ୍ଟିଆନ ମେଡ଼ିକାଲ କଲେଜରେ ବାୟୋ କେମିକାଲ ଜେନେଟିକ୍ସ , ସାଇଟୋ ଜେନେଟିକ୍ସ , ମଲିକ୍ୟୁଲାର ଜେନେଟିକ୍ସ , ଏବଂ କ୍ଲିନିକାଲ ଜେନେଟିକ୍ସ ଚିକିତ୍ସା କ୍ଷେତ୍ରରେ ସରକାରୀ ଡାକ୍ତରଖାନାର ଚିକିତ୍ସକମାନଙ୍କୁ ତାଲିମ ଦିଆଯିବ । ପ୍ରଥମ ପର୍ଯ୍ୟାୟରେ 7ଟି ଆକାଂକ୍ଷୀ ଜିଲ୍ଲାରେ ଆନୁବଂଶିକ ରୋଗ ପାଇଁ 10ହଜାର ଗର୍ଭବତୀ ମହିଳା ଏବଂ 5 ହଜାର ନବଜାତ ଶିଶୁଙ୍କର ପରୀକ୍ଷା କରାଯିବ । ପରବର୍ତ୍ତୀ ପର୍ଯ୍ୟାୟରେ ଦେଶର ଅନ୍ୟ ପ୍ରାନ୍ତରେ ଏହି ଯୋଜନାକୁ ପ୍ରସାରିତ କରିବା ଏବଂ ଅଧିକ ନିଦାନ କେନ୍ଦ୍ର ପ୍ରତିଷ୍ଠା କରିବା ଲାଗି ବିଭାଗ ପକ୍ଷରୁ ଯୋଜନା କରାଯାଉଛି । ଏଥିପାଇଁ ଅଧିକ ସଂଖ୍ୟକ ଚିକିତ୍ସକଙ୍କୁ ମଧ୍ୟ ତାଲିମ ଦିଆଯିବ । 2017ରେ ସରକାର ଜାତୀୟ ସ୍ୱାସ୍ଥ୍ୟ ନୀତି ପ୍ରଣୟନ କରିଥିଲେ । ଏହି ଯୋଜନା ଅନ୍ତର୍ଗତ ଅସୁସ୍ଥଙ୍କ ଚିକିତ୍ସା ଅପେକ୍ଷା ନିଦାନ ଉପରେ ଅଧିକ ଗୁରୁତ୍ୱାରୋପ କରାଯାଉଛି । ଉମିଦ ଯୋଜନା ଏହି ପ୍ରୟାସ ଦିଗରେ ଆଉ ଏକ ପଦକ୍ଷେପ ବୋଲି କୁହାଯାଉଛି ।


    **********

    
    
    (Release ID: 1585945) Visitor Counter : 23