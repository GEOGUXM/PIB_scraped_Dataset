      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତୀୟ ସମ୍ପ୍ରଦାୟଙ୍କ ଦ୍ୱାରା ହ୍ୟୁଷ୍ଟନରେ ଆୟୋଜିତ ‘ହାଓଡି ମୋଦୀ’ କାର୍ଯ୍ୟକ୍ରମକୁ ସମ୍ବୋଧିତ କଲେ ପ୍ରଧାନମନ୍ତ୍ରୀ
      • କାର୍ଯ୍ୟକ୍ରମରେ ଯୋଗଦେଲେ ଯୁକ୍ତରାଷ୍ଟ୍ର ଆମେରିକା ରାଷ୍ଟ୍ରପତି ଡୋନାଲ୍ଡ ଜେ ଟ୍ରମ୍ପ

      Posted On: 22 SEP 2019 3:21PM by PIB Bhubaneshwar

    ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଟେକ୍ସାସର ହ୍ୟୁଷ୍ଟନଠାରେ ଥିବା ଏନଆରଜି ଷ୍ଟାଡିୟମରେ ଆୟୋଜିତ ‘ ହାଓଡି ମୋଦୀ ’ କାର୍ଯ୍ୟକ୍ରମରେ 50 ହଜାରରୁ ଅଧିକ ଲୋକଙ୍କୁ ସମ୍ବୋଧିତ କରିଥିଲେ । ପ୍ରଧାନମନ୍ତ୍ରୀଙ୍କ ସହିତ ଏହି କାର୍ଯ୍ୟକ୍ରମରେ ଯୁକ୍ତରାଷ୍ଟ୍ର ଆମେରିକାର ରାଷ୍ଟ୍ରପତି ଡୋନାଲ୍ଡ ଟ୍ରମ୍ପ ମଧ୍ୟ ସାମିଲ ହୋଇଥିଲେ ।


    ଏହି ବିଶାଳ ସଭାକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଲେ , ହ୍ୟୁଷ୍ଟନରେ ଏକ ନୂତନ ଇତିହାସ ଏବଂ ଏକ ନୂତନ ସମନ୍ୱୟର ନିର୍ମାଣ ହେଉଛି । ପ୍ରଧାନମନ୍ତ୍ରୀ କହିଲେ , “ ଡୋନାଲ୍ଡ ଟ୍ରମ୍ପ ଏବଂ ଭାରତର ପ୍ରଗତି ସମ୍ବନ୍ଧରେ କହୁଥିବା ସିନେଟରମାନଙ୍କ ଉପସ୍ଥିତି 1.3 ବିଲିଅନ ଭାରତୀୟଙ୍କ ସଫଳତାର ଉପଲବ୍ଧି ସହ ସମାନ । ” ଷ୍ଟାଡିୟମରେ ଉପସ୍ଥିତ ଜନ ସମୂହଙ୍କ ଉର୍ଜା ଭାରତ ଏବଂ ଯୁକ୍ତରାଷ୍ଟ୍ର ଆମେରିକା ମଧ୍ୟରେ ଘନିଷ୍ଠ ବନ୍ଧୁତ୍ଵକୁ ଦର୍ଶାଉଛି ।


    ପ୍ରଧାନମନ୍ତ୍ରୀ କହିଲେ , “ ଏହି କାର୍ଯ୍ୟକ୍ରମର ନାମ ‘ ହାଓଡି ମୋଦୀ ’, ମାତ୍ର ମୋଦୀ ଏକୁଟିଆ କିଛି ନୁହଁ । ମୁଁ ହେଉଛି ଭାରତର 130 କୋଟି ଲୋକଙ୍କ ଇଚ୍ଛା ପାଇଁ କାମ କରୁଥିବା ବ୍ୟକ୍ତି । ଏଥିପାଇଁ ଯେତେବେଳେ ଆପଣମାନେ ପଚାରନ୍ତି-ହାଓଡି ମୋଦୀ , ମୁଁ କହିବି କି ଭାରତରେ ସବୁ ଠିକ ଅଛି । ଅନେକ ଭାରତୀୟ ଭାଷାରେ “ ସବୁ କିଛି ଠିକ ଅଛି ” କହି ପ୍ରଧାନମନ୍ତ୍ରୀ କହିଲେ ଯେ ବିବିଧତା ମଧ୍ୟରେ ଏକତା ଆମ ଜୀବନ୍ତ ଲୋକତନ୍ତ୍ରର ଶକ୍ତି । ପ୍ରଧାନମନ୍ତ୍ରୀ କହିଲେ , “ ଆଜି ଭାରତ ଦୃଢ଼ ସଂକଳ୍ପିତ ଏବଂ ଏକ ନୂତନ ଭାରତ ନିର୍ମାଣ କରିବା ପାଇଁ କଠିନ ପରିଶ୍ରମ ମଧ୍ୟ କରୁଛି । ” ସେ କହିଲେ ଯେ ଏକ ନୂତନ ଏବଂ ଉନ୍ନତ ଭାରତର ନିର୍ମାଣ ପାଇଁ କଠିନ ପ୍ରୟାସ କରାଯାଉଛି । ପ୍ରଧାନମନ୍ତ୍ରୀ କହିଲେ , “ ଭାରତ କେବଳ ଆହ୍ୱାନର ସାମନା କରୁନାହିଁ , ବରଂ ଆମେ ଏହାକୁ ଆଗକୁ ନେଇଯାଉଛୁ । ଭାରତ କେବଳ ଆଗକୁ ବଢ଼ିବାର ପରିବର୍ତ୍ତନ ପାଇଁ କାମ କରୁନାହିଁ , ଆମେ ଏହାର ସ୍ଥାୟୀ ସମାଧାନ ଏବଂ ଅସମ୍ଭବକୁ ସମ୍ଭବ କରିବା ଉପରେ କାମ କରୁଛୁ । ”


    ଗତ ପାଞ୍ଚ ବର୍ଷ ମଧ୍ୟରେ ଏନଡିଏ ସରକାରଙ୍କ ଉପଲବ୍ଧି ସମ୍ବନ୍ଧରେ ପ୍ରକାଶ କରି ପ୍ରଧାନମନ୍ତ୍ରୀ କହିଲେ , “ ଗତ ପାଞ୍ଚ ବର୍ଷ ମଧ୍ୟରେ 130 କୋଟି ଭାରତୀୟ ଏପରି ସଫଳତା ହାସଲ କରିଛନ୍ତି ଯାହାର କଳ୍ପନା କେହି ବି କରିପାରିବେ ନାହିଁ । ଆମର ଲକ୍ଷ୍ୟ ଉଚ୍ଚ ରହିଛି ଏବଂ ଏହି ଉଚ୍ଚ ଲକ୍ଷ୍ୟକୁ ଆମେ ହାସଲ ମଧ୍ୟ କରୁଛୁ । ” ସେ ନିଜ ସରକାରଙ୍କ ଦ୍ୱାରା ଘରୋଇ ଗ୍ୟାସ ସଂଯୋଗ ପ୍ରଦାନ କରିବା , ଗ୍ରାମୀଣ ସ୍ୱଚ୍ଛତାରେ ସୁଧାର ଆଣିବା , ଗ୍ରାମୀଣ ସଡକ ପାଇଁ ବୁନିଆଦି ଢାଞ୍ଚାର ନିର୍ମାଣ କରିବା , ବ୍ୟାଙ୍କ ଖାତା ଖୋଲିବା ଇତ୍ୟାଦି ସମ୍ବନ୍ଧରେ କରାଯାଇଥିବା ପଟ୍ଟ ପରିବର୍ତ୍ତନକାରୀ ଯୋଜନା ବାବଦରେ ମଧ୍ୟ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ ‘ ଜୀବନଧାରଣରେ ସହଜତା ’ ଏବଂ ‘ ବ୍ୟବସାୟ କରିବାର ସହଜତା ’ ପ୍ରତି ତାଙ୍କ ସରକାରଙ୍କ ପ୍ରତିବଦ୍ଧତା ସମ୍ବନ୍ଧରେ ଦୋହରାଇଥିଲେ । ସେ ‘ ଜୀବନଧାରଣର ସହଜତା ’ ସୁନିଶ୍ଚିତ କରିବା ପାଇଁ ନିଜ ସରକାରଙ୍କ ଦ୍ୱାରା କରାଯାଇଥିବା ବିଭିନ୍ନ ପଦକ୍ଷେପ ଯେପରିକି ଅପ୍ରଚଳିତ ଆଇନକୁ ହଟାଇବା , ସେବା କ୍ଷେତ୍ରରେ ଦ୍ରୂତତା , ଡାଟା ଦରରେ ଶସ୍ତା , ଭ୍ରଷ୍ଟାଚାର ବିରୋଧରେ କଠୋର ପଦକ୍ଷେପ , ଜିଏସଟି ଆଦି ସମ୍ବନ୍ଧରେ ଗୁରୁତ୍ୱାରୋପ କରିଥିଲେ । ସେ କହିଲେ ଯେ ଆମ ସରକାରଙ୍କ ବିକାଶ ପ୍ରତ୍ୟେକ ଭାରତୀୟଙ୍କ ପାଖରେ ପହଞ୍ଚିବ ।


    ଧାରା 370ର ଉଚ୍ଛେଦ କରିବା ସମ୍ବନ୍ଧରେ ପ୍ରକାଶ କରି ପ୍ରଧାନମନ୍ତ୍ରୀ ଉପସ୍ଥିତ ଲୋକଙ୍କୁ ଅପିଲ କରି କହିଲେ ଯେ ଏପରି ନିର୍ଣ୍ଣାୟକ ଓ କଠୋର ପଦକ୍ଷେପ ନେଇଥିବା ସାଂସଦମାନଙ୍କୁ ଠିଆହୋଇ ଧନ୍ୟବାଦ ଜ୍ଞାପନ କରିବା ଆବଶ୍ୟକ । ସେ କହିଲେ ଯେ ଧାରା 370 ଜାମ୍ମୁ-କାଶ୍ମୀର ଓ ଲଦାଖର ଲୋକଙ୍କୁ ବିକାଶ ଓ ପ୍ରଗତିରୁ ଦୂରରେ ରଖିଥିଲା । ପ୍ରଧାନମନ୍ତ୍ରୀ କହିଲେ , “ ଏବେ ଜାମ୍ମୁ-କାଶ୍ମୀର ଓ ଲଦାଖ ଲୋକଙ୍କ ପାଖରେ ସମସ୍ତ ଭାରତୀୟଙ୍କ ପରି ସମାନ ଅଧିକାର ରହିଛି । ”


    ପ୍ରଧାନମନ୍ତ୍ରୀ କହିଲେ ଯେ ଆତଙ୍କବାଦ ବିରୋଧରେ କଠୋର ନିର୍ଣ୍ଣାୟକ ଲଢ଼େଇ ତଥା ଆତଙ୍କବାଦକୁ ଯେଉଁମାନେ ସମର୍ଥନ କରୁଛନ୍ତି ସେମାନଙ୍କ ବିରୋଧରେ କଠୋର ପଦକ୍ଷେପ ଗ୍ରହଣ କରିବାର ସମୟ ଆସିଛି । ସେ ଆତଙ୍କବାଦ ବିରୋଧୀ ଲଢ଼େଇରେ ରାଷ୍ଟ୍ରପତି ଟ୍ରମ୍ପଙ୍କ ସଂକଳ୍ପକୁ ପ୍ରଶଂସା କରିଥିଲେ । ପ୍ରଧାନମନ୍ତ୍ରୀ , ରାଷ୍ଟ୍ରପତି ଟ୍ରମ୍ପ ଏବଂ ତାଙ୍କ ପରିବାରକୁ ଭାରତ ଆସିବା ପାଇଁ ନିମନ୍ତ୍ରଣ ପ୍ରଦାନ କରିଥିଲେ । ପ୍ରଧାନମନ୍ତ୍ରୀ କହିଲେ , “ ଆମର ବନ୍ଧୁତ୍ୱ ଭାରତ ଓ ଯୁକ୍ତରାଷ୍ଟ୍ର ଆମେରିକାର ଭବିଷ୍ୟତକୁ ନୂତନ ଉଚ୍ଚତା ପ୍ରଦାନ କରିବ । ”


    ହାଓଡି ମୋଦୀ କାର୍ଯ୍ୟକ୍ରମରେ ଡୋନାଲ୍ଡ ଜେ ଟ୍ରମ୍ପଙ୍କୁ ସ୍ୱାଗତ କରିବା ମୋ ପାଇଁ ସମ୍ମାନ ଓ ଗୌରବର ବିଷୟ । ପ୍ରଧାନମନ୍ତ୍ରୀ କହିଲେ ଯେ ଆମେରିକା ରାଷ୍ଟ୍ରପତି ପ୍ରତ୍ୟେକ ସ୍ଥାନରେ ଏକ ଗଭୀର ଓ ସ୍ଥାୟୀ ପ୍ରଭାବ ଛାଡିଛନ୍ତି । ତାଙ୍କ ମଧ୍ୟରେ ଯୁକ୍ତରାଷ୍ଟ୍ର ଆମେରିକାର ରାଷ୍ଟ୍ରପତି ଭାବେ ନେତୃତ୍ୱ ପ୍ରଦାନ କରିବାର ଅପାର ଗୁଣ ରହିଛି । ସେ କହିଲେ ଯେ ଯେତେଥର ମୁଁ ତାଙ୍କୁ ଭେଟିଛି , ଡୋନାଲ୍ଡ ଟ୍ରମ୍ପଙ୍କ ମଧ୍ୟରେ ସେହିପରି ମିତ୍ରତା ଏବଂ ଉର୍ଜାର ଅନୁଭବ କରିଛି ।


    ଏହି ଆୟୋଜନକୁ ସମ୍ବୋଧିତ କରି ଡୋନାଲ୍ଡ ଜେ ଟ୍ରମ୍ପ କହିଲେ ଯେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଭାରତ ଏବଂ ଏହାର ନାଗରିକମାନଙ୍କ ପାଇଁ ଅସାଧାରଣ କାମ କରୁଛନ୍ତି । ସେ ପ୍ରଧାନମନ୍ତ୍ରୀଙ୍କୁ ତାଙ୍କ ଅଭୂତପୂର୍ବ ନିର୍ବାଚନ ବିଜୟ ଲାଗି ଅଭିନନ୍ଦନ ପ୍ରଦାନ କରିଥିଲେ । ଭାରତ ଓ ଯୁକ୍ତରାଷ୍ଟ୍ର ଆମେରିକା ମଧ୍ୟରେ ସମ୍ପର୍କ ପୂର୍ବ ଅପେକ୍ଷା ଉନ୍ନତ ହୋଇଛି ।


    ପ୍ରଧାନମନ୍ତ୍ରୀଙ୍କ ବିକାଶ ନୀତିକୁ ସାଲ୍ୟୁଟ କରି ଟ୍ରମ୍ପ କହିଲେ , “ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଭାରତ ପାଖାପାଖି 300 ମିଲିଅନ ଲୋକଙ୍କୁ ଦାରିଦ୍ର୍ୟ ମଧ୍ୟରୁ ବାହାରକୁ ବାହାର କରିଛି । ଏହା ଅବିଶ୍ୱସନୀୟ । ସେ କହିଲେ ଯେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ବିଶ୍ୱରେ ଭାରତ ଏକ ଶକ୍ତିଶାଳୀ ଓ ସମ୍ପନ୍ନ ଗଣରାଜ୍ୟରେ ପରିଣତ ହେଉଛି । ରାଷ୍ଟ୍ରପତି ଭାରତୀୟ ସମ୍ପ୍ରଦାୟଙ୍କ ଯୋଗଦାନ ପାଇଁ ଧନ୍ୟବାଦ ପ୍ରଦାନ କରିଥିଲେ ଓ କହିଥିଲେ ଯେ ତାଙ୍କ ପ୍ରଶାସନ ଆପଣଙ୍କ ସମ୍ପ୍ରଦାୟର ବିକାଶ ପାଇଁ ପ୍ରତିବଦ୍ଧ ।


    ହ୍ୟୁଷ୍ଟନରେ ପ୍ରଧାନମନ୍ତ୍ରୀଙ୍କ ସ୍ୱାଗତ କରି , ହାଉସର ପ୍ରମୁଖ ନେତା ଷ୍ଟେନି ହୋନର କହିଲେ ଯେ ଯୁକ୍ତରାଷ୍ଟ୍ର ଆମେରିକା ଆଧୁନିକ ଭାରତଠାରୁ ପ୍ରେରଣା ନେଉଛି । ସେ କହିଲେ କି ପ୍ରଧାନମନ୍ତ୍ରୀ ମୋଦୀ ଆହ୍ୱାନକୁ ଧ୍ୟାନରେ ରଖି ରାଷ୍ଟ୍ରର ନେତୃତ୍ୱ ନେଉଛନ୍ତି , ଭାରତ ନିର୍ବିବାଦ ଭାବେ ଅନ୍ତରୀକ୍ଷରେ ଏକ ନୂତନ ସଫଳତା ହାସଲ କରିଛି ଏବଂ ଏଥିସହିତ ଲକ୍ଷ ଲକ୍ଷ ଜନସାଧାରଣଙ୍କୁ ଦାରିଦ୍ର୍ୟରୁ ଉର୍ଦ୍ଧ୍ଵକୁ ଉଠାଇବାରେ ମଧ୍ୟ ସମାନ ଭାବେ କାର୍ଯ୍ୟ କରିଛି ।


    ଏହା ପୂର୍ବରୁ ହ୍ୟୁଷ୍ଟନର ମେୟର ସିଲ୍ୱେଷ୍ଟର ଟର୍ନର ଦୀର୍ଘ ସମୟରୁ ଚାଲି ଆସୁଥିବା ଭାରତ-ହ୍ୟୁଷ୍ଟନର ସମ୍ମାନ , ଏକତା ଓ ସମ୍ବନ୍ଧ ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କୁ ‘ ହ୍ୟୁଷ୍ଟନ-ଚାବି ’ ଭେଟି ଦେଇଥିଲେ ।


    ************

    
    
    (Release ID: 1585874) Visitor Counter : 12