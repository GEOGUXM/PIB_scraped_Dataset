      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜାତିସଙ୍ଘ ସାଧାରଣ ଅଧିବେଶନରେ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 27 SEP 2019 8:54PM by PIB Bhubaneshwar


    ନମସ୍କାର ,


    ମାନନୀୟ ଅଧ୍ୟକ୍ଷ ମହୋଦୟ ,


    ଜାତିସଙ୍ଘର 74ତମ ସାଧାରଣ ଅଧିବେଶନକୁ 130 କୋଟି ଭାରତୀୟଙ୍କ ତରଫରୁ ସମ୍ବୋଧିତ କରିବା ମୋ ପାଇଁ ଗୌରବର ଅବସର । ଏହି ଅବସର ଏଥିପାଇଁ ମଧ୍ୟ ବିଶେଷ , କାରଣ ଚଳିତ ବର୍ଷ ସମଗ୍ର ବିଶ୍ୱ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନ କରୁଛି । ତାଙ୍କ ସତ୍ୟ ଓ ଅହିଂସାର ସନ୍ଦେଶ , ବିଶ୍ୱର ଶାନ୍ତି , ପ୍ରଗତି ଓ ବିକାଶ ପାଇଁ ଆଜି ବି ପ୍ରାସଙ୍ଗିକ ।


    ଅଧ୍ୟକ୍ଷ ମହୋଦୟ ,


    ଚଳିତ ବର୍ଷ ବିଶ୍ୱର ସବୁଠାରୁ ବଡ ନିର୍ବାଚନ ଅନୁଷ୍ଠିତ ହୋଇଥିଲା । ବିଶ୍ୱର ସବୁଠାରୁ ବଡ ଲୋକତନ୍ତ୍ରରେ , ବିଶ୍ୱରେ ସବୁଠାରୁ ଅଧିକ ଜନସାଧାରଣ ଭୋଟ ଦେଇ ମୋତେ ଓ ମୋ ସରକାରକୁ ପୂର୍ବ ତୁଳନାରେ ଅଧିକ ମଜଭୁତ ଜନାଦେଶ ପ୍ରଦାନ କରିଛନ୍ତି । ଏବଂ ଏହି ଜନାଦେଶ କାରଣରୁ ହିଁ ଆଜି ପୁଣିଥରେ ମୁଁ ଏଠାରେ ଅଛି । ମାତ୍ର ଏହି ଜନାଦେଶରୁ ମିଳିଥିବା ସନ୍ଦେଶ ଏହାଠାରୁ ମଧ୍ୟ ଅଧିକ ବଡ , ଅଧିକ ବ୍ୟାପକ , ଅଧିକ ପ୍ରେରଣାଦାୟୀ ।


    ଅଧ୍ୟକ୍ଷ ମହୋଦୟ ,


    ଯେତେବେଳେ ଏକ ବିକାଶଶୀଳ ଦେଶ ବିଶ୍ୱର ସବୁଠାରୁ ବଡ ସ୍ୱଚ୍ଛତା ଅଭିଯାନ ସଫଳତା ପୂର୍ବକ ସମ୍ପନ୍ନ କରିଥାଏ , ମାତ୍ର 5 ବର୍ଷ ମଧ୍ୟରେ 11 କୋଟିରୁ ଅଧିକ ଶୌଚାଳୟର ନିର୍ମାଣ କରି ନିଜର ଦେଶବାସୀଙ୍କୁ ପ୍ରଦାନ କରିଥାଏ , ସେତେବେଳେ ଏହା ସହିତ ନିର୍ମାଣ ହୋଇଥିବା ବ୍ୟବସ୍ଥା ସମଗ୍ର ବିଶ୍ୱକୁ ଏକ ପ୍ରେରଣାର ସନ୍ଦେଶ ପ୍ରଦାନ କରିଥାଏ । ଯେତେବେଳେ ଏକ ବିକାଶଶୀଳ ଦେଶ ବିଶ୍ୱର ସବୁଠାରୁ ବଡ ସ୍ୱାସ୍ଥ୍ୟ ବୀମା ଯୋଜନା ସଫଳତାପୂର୍ବକ ଚଲାଇଥାଏ , 50 କୋଟି ଲୋକଙ୍କୁ ପ୍ରତିବର୍ଷ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସା ସୁବିଧା ପ୍ରଦାନ କରେ , ତେବେ ଏହା ସହିତ ନିର୍ମାଣ ହେଉଥିବା ସମ୍ବେଦନଶୀଳ ବ୍ୟବସ୍ଥା , ସମଗ୍ର ବିଶ୍ୱକୁ ଏକ ନୂତନ ମାର୍ଗ ଦେଖାଇଥାଏ । ଯେତେବେଳେ ଏକ ବିକାଶଶୀଳ ଦେଶ ବିଶ୍ୱର ସବୁଠାରୁ ବଡ ଆର୍ଥିକ ଅନ୍ତର୍ଭୁକ୍ତିର କାର୍ଯ୍ୟକ୍ରମ ସଫଳତାର ସହିତ ଚଲାଏ , ମାତ୍ର 5 ବର୍ଷ ମଧ୍ୟରେ 37 କୋଟିରୁ ଅଧିକ ଗରିବ ଲୋକଙ୍କ ବ୍ୟାଙ୍କ ଖାତା ଖୋଲେ , ସେତେବେଳେ ଏଥିସହିତ ନିର୍ମାଣ ହୋଇଥିବା ବ୍ୟବସ୍ଥା , ସମଗ୍ର ବିଶ୍ୱରେ ଗରିବ ଲୋକମାନଙ୍କ ଭିତରେ ଏକ ବିଶ୍ୱାସ ସୃଷ୍ଟି କରିଥାଏ ।


    ଯେତେବେଳେ ଏକ ବିକାଶଶୀଳ ଦେଶ ଏହାର ନାଗରିକମାନଙ୍କ ପାଇଁ ବିଶ୍ୱରେ ସବୁଠାରୁ ବଡ ଡିଜିଟାଲ ଚିହ୍ନଟ କାର୍ଯ୍ୟକ୍ରମ ଚଲାଏ , ସମସ୍ତଙ୍କୁ ବାୟୋମେଟ୍ରିକ ପରିଚୟ ଦେଇଥାଏ , ନାର୍ଯ୍ୟ ଅଧିକାର ସୁନିଶ୍ଚିତ କରିଥାଏ , ଭ୍ରଷ୍ଟାଚାରକୁ ରୋକି ପାଖାପାଖି 20 ବିଲିଅନ ଡଲାରରୁ ଅଧିକ ରାଜସ୍ଵ ବଂଚାଇଥାଏ , ସେତେବେଳେ ଏହାସହିତ ନିର୍ମାଣ ହୋଇଥିବା ଆଧୁନିକ ବ୍ୟବସ୍ଥା , ସମଗ୍ର ବିଶ୍ୱପାଇଁ ଏକ ନୂତନ ଆଶା ନେଇକରି ଆସିଥାଏ ।


    ଅଧ୍ୟକ୍ଷ ମହୋଦୟ ,


    ମୁଁ ଏଠାକୁ ଆସିଲାବେଳେ ଜାତିସଂଘ ଅଟ୍ଟାଳିକାର ପ୍ରାଚୀର ଉପରେ ଲେଖାଥିବାର ପଢ଼ିଲି- No More Single Use Plastic । ସଭାକୁ ଏହା କହି ମୁଁ ଆନନ୍ଦିତ ଯେ ଆଜି ଯେତେବେଳେ ମୁଁ ଆପଣମାନଙ୍କୁ ସମ୍ବୋଧିତ କରୁଛି , ଏହି ସମୟରେ ସମଗ୍ର ଭାରତବର୍ଷରେ ଏକକ ପ୍ଲାଷ୍ଟିକର ବ୍ୟବହାରରୁ ମୁକ୍ତି ପାଇବା ପାଇଁ ବଡ ଧରଣର ଅଭିଯାନ ଚାଲୁଛି ।


    ଆଗାମୀ 5 ବର୍ଷ ମଧ୍ୟରେ ଆମେ ଜଳ ସଂରକ୍ଷଣକୁ ପ୍ରୋତ୍ସାହନ ପ୍ରଦାନ କରିବା ସହିତ 15 କୋଟି ଘରକୁ ଜଳ ଯୋଗାଣ କରିବାକୁ ଯାଉଛୁ । ଆଗାମୀ 5 ବର୍ଷରେ ଆମେ ଉପାନ୍ତ ଗ୍ରାମରେ ଦେଢ଼ ଲକ୍ଷ କିଲୋମିଟରରୁ ଅଧିକ ନୂତନ ସଡକ ନିର୍ମାଣ କରିବାକୁ ଯାଉଛୁ ।


    2022ରେ ଭାରତ ଯେତେବେଳେ ସ୍ୱାଧୀନତାର 75 ବର୍ଷ ପାଳନ କରିବ , ସେତେବେଳ ସୁଦ୍ଧା ଆମେ ଗରିବ ଲୋକଙ୍କ ପାଇଁ ଆହୁରି 2 କୋଟି ଗୃହ ନିର୍ମାଣ କରିବୁ । 2030 ସୁଦ୍ଧା ବିଶ୍ୱ ଯକ୍ଷ୍ମାରୁ ମୁକ୍ତି ପାଇଁ ସମୟ ଧାର୍ଯ୍ୟ କରିଛି , ମାତ୍ର 2025 ସୁଦ୍ଧା ଭାରତକୁ ଯକ୍ଷ୍ମାରୁ ମୁକ୍ତ କରିବା ପାଇଁ ଆମେ କାମ କରୁଛୁ । ପ୍ରଶ୍ନ ଉଠୁଛି ଆମେ ଏସବୁ କିପରି କରିପାରୁଛୁ , ନୂତନ ଭାରତରେ ପରିବର୍ତ୍ତନ ଏତେ ଦ୍ରୁତ ଗତିରେ କିପରି ଭାବେ ଆସୁଛି ?


    ଅଧ୍ୟକ୍ଷ ମହୋଦୟ ,


    ଭାରତ ହେଉଛି ହଜାରେ ବର୍ଷ ପୁରୁଣା ଏକ ମହାନ ସଂସ୍କୃତି , ଯାହାର କି ନିଜର ଜୀବନ୍ତ ପରମ୍ପରା ରହିଛି , ଯାହାକି ବୌଦ୍ଧିକ ସ୍ୱପ୍ନକୁ ଏହା ସହିତ ଏକାଠି କରି ରଖିଛି । ଆମ ସଂସ୍କାର , ଆମ ସଂସ୍କୃତି , ଜୀବ ମଧ୍ୟରେ ଶିବଙ୍କୁ ଦେଖିଥାଏ । ଏଥିପାଇଁ ଆମର ପ୍ରାଣତତ୍ତ୍ଵ ହେଉଛି ଜନ-ଭାଗିଦାରୀ ଦ୍ୱାରା ଜନ-କଲ୍ୟାଣ ଏବଂ ଜନକଲ୍ୟାଣ ମଧ୍ୟ କେବଳ ଭାରତ ପାଇଁ ନୁହେଁ ବିଶ୍ୱ-କଲ୍ୟାଣ ପାଇଁ ।


    ଆଉ ସେଥିପାଇଁ ତ ଆମର ପ୍ରେରଣା ହେଉଛି-


    ସବକା ସାଥ , ସବକା ବିକାଶ , ସବକା ବିଶ୍ୱାସ ।


    ଆହୁରି ଏହା କେବଳ ଭାରତର ସୀମା ମଧ୍ୟରେ ସୀମିତ ନାହିଁ । ଆମର ପରିଶ୍ରମରେ ସମବେଦନା ନାହିଁ କି ଦେଖାଣିଆ ଭାବନା ନାହିଁ । ଏହା କେବଳ ଆଉ କେବଳ କର୍ତ୍ତବ୍ୟ ଭାବନା ଦ୍ୱାରା ଅନୁପ୍ରାଣିତ । ଆମ ପ୍ରୟାସର କେନ୍ଦ୍ରରେ 130 କୋଟି ଭାରତୀୟଙ୍କୁ ରଖାଯାଇଛି । ମାତ୍ର ଏହି ପ୍ରୟାସ ଯେଉଁ ସ୍ୱପ୍ନ ପାଇଁ ହେଉଛି ତାହା ସାରା ବିଶ୍ୱ ପାଇଁ , ସବୁ ଦେଶ ପାଇଁ , ସବୁ ସମାଜ ପାଇଁ । ପ୍ରୟାସ ଆମର , ପରିଣାମ ସମସ୍ତଙ୍କ ପାଇଁ , ସମଗ୍ର ସଂସାର ପାଇଁ । ମୋର ଏହି ବିଶ୍ୱାସ ଦିନକୁ ଦିନ ଦୃଢ଼ ହେଇଯାଉଛି , ଯେତେବେଳେ ମୁଁ ସେହି ଦେଶମାନଙ୍କ ବିଷୟରେ ଭାବେ , ଯେଉଁମାନେ ବିକାଶର ଯାତ୍ରାରେ ଭାରତ ପରି ନିଜ-ନିଜ ସ୍ତରରେ ପ୍ରୟାସ କରୁଛନ୍ତି ।


    ଯେତେବେଳେ ମୁଁ ସେହି ଦେଶମାନଙ୍କର ସୁଖ-ଦୁଃଖ ଶୁଣେ , ସେମାନଙ୍କ ସ୍ୱପ୍ନ ସହିତ ପରିଚିତ ହୁଏ , ସେତେବେଳେ ମୋର ସଂକଳ୍ପ ଆହୁରି ମଧ୍ୟ ଦୃଢ଼ ହୋଇଯାଏ ଯେ, ମୁଁ ଆମ ଦେଶର ବିକାଶ ଯେପରି ଆହୁରି ଦ୍ରୁତ ଗତିରେ କରିବି, ଯାହାଫଳରେ କି ଭାରତର ଅଭିଜ୍ଞତା ସେହି ଦେଶମାନଙ୍କର କାମରେ ମଧ୍ୟ ଆସିପାରିବ ।


    ଅଧ୍ୟକ୍ଷ ମହୋଦୟ ,


    ଆଜିଠାରୁ 3 ହଜାର ବର୍ଷ ପୂର୍ବେ ଭାରତର ମହାନ କବି କଣିୟନ ପୁଙ୍ଗୁନ୍ଦ୍ରନାର ବିଶ୍ୱର ପ୍ରାଚୀନତମ ଭାଷା ତାମିଲରେ କହିଥିଲେ-


    “ ୟାଦୁମ ଉରେ , ୟାବରୁମ କେଡିର ” ।


    ଅର୍ଥାତ


    “ ଆମେ ସବୁ ସ୍ଥାନ ପାଇଁ ନିଜର ଭାବ ରଖୁ ଏବଂ ସବୁ ଲୋକ ଆମ ନିଜର ” ।


    ଦେଶର ସୀମା ବାହାରେ ଆପଣାପଣର ଏହି ଭାବନା , ଭାରତ ଭୂମିର ବିଶେଷତ୍ୱ । ଭାରତ ବିଗତ ପାଞ୍ଚ ବର୍ଷରେ , ବର୍ଷ ବର୍ଷ ଧରି ଚାଲିଆସିଥିବା ବିଶ୍ୱ ବନ୍ଧୁତ୍ୱ ଓ ବିଶ୍ୱ କଲ୍ୟାଣର ଏହି ମହାନ ପରମ୍ପରାକୁ ମଜଭୁତ କରିବାର କାମ କରିଛି , ଯାହାକି ଜାତିସଂଘ ପ୍ରତିଷ୍ଠାର ମଧ୍ୟ ଧ୍ୟେୟ ରହିଛି । ଭାରତ ଯେଉଁ ବିଷୟକୁ ଉଠାଉଛି , ଯେଉଁ ବୈଶ୍ୱିକ ମଞ୍ଚ ନିର୍ମାଣ ପାଇଁ ଭାରତ ଆଗକୁ ଆସୁଛି , ଏହାର ଆଧାର ହେଉଛି ବୈଶ୍ୱିକ ଆହ୍ୱାନ , ବୈଶ୍ୱିକ ପ୍ରସଙ୍ଗ ଏବଂ ଗମ୍ଭୀର ସମସ୍ୟାର ସମାଧାନ ପାଇଁ ସାମୂହିକ ପ୍ରୟାସ ।


    ଅଧ୍ୟକ୍ଷ ମହୋଦୟ ,


    ଯଦି ଇତିହାସ ଏବଂ ମୁଣ୍ଡପିଛା ନିର୍ଗମନକୁ ଆଖିଆଗରେ ରଖିବା , ତେବେ ବିଶ୍ୱ ତାପନରେ ଭାରତର ଯୋଗଦାନ ବହୁତ କମ ରହିଛି । ମାତ୍ର ଏହାର ସମାଧାନ ପାଇଁ ପଦକ୍ଷେପ ଗ୍ରହଣ କରୁଥିବା ଦେଶମାନଙ୍କ ମଧ୍ୟରେ ଭାରତ ଅଗ୍ରଣୀ । ଗୋଟିଏପଟେ ଆମେ ଭାରତରେ 450 ଗିଗାୱାଟ ଅକ୍ଷୟ ଶକ୍ତି ଲକ୍ଷ୍ୟ ହାସଲ ଦିଗରେ କାମ କରୁଛୁ , ଅନ୍ୟପଟେ ଆମେ ଆନ୍ତର୍ଜାତିକ ସୌର ମେଣ୍ଟ ସ୍ଥାପନ କରିବା ଭଳି ପଦକ୍ଷେପ ମଧ୍ୟ ଗ୍ରହଣ କରିଛୁ ।


    ବିଶ୍ୱ ତାପନର ପ୍ରଭାବରୁ ପ୍ରାକୃତିକ ବିପର୍ଯ୍ୟୟର ସଂଖ୍ୟା ଏବଂ ତୀବ୍ରତା ତ ବୃଦ୍ଧି ପାଉଛି , ଏହାର କ୍ଷେତ୍ର ଏବଂ ଅନେକ ନୂଆ-ନୂଆ ସ୍ୱରୂପ ମଧ୍ୟ ସାମନାକୁ ଆସୁଛି । ଏହି ସ୍ଥିତିକୁ ଲକ୍ଷ୍ୟ କରି ଭାରତ “ବିପର୍ଯୟ ନିରୋଧୀ ଭିତ୍ତିଭୂମି ମେଣ୍ଟ” [ Coalition For Disaster Resilient Infrastructure (CDRI) ] ନିର୍ମାଣ କରିବା ପାଇଁ ପଦକ୍ଷେପ ଗ୍ରହଣ କରିଛି । ଏହାଦ୍ୱାରା ଏପରି ଭିତ୍ତିଭୂମି ନିର୍ମାଣ କରିବା ପାଇଁ ସହାୟତା ମିଳିବ ଯାହା ଉପରେ ପ୍ରାକୃତିକ ବିପର୍ଯ୍ୟୟର ପ୍ରଭାବ କମରୁ କମ ରହିବ ।


    ଅଧ୍ୟକ୍ଷ ମହୋଦୟ ,


    ଜାତିସଙ୍ଘ ଶାନ୍ତିରକ୍ଷା ମିଶନରେ ସବୁଠାରୁ ଅଧିକ ବଳିଦାନ ଯଦି କେଉଁ ଦେଶ ଦେଇଛି , ସେ ଦେଶ ହେଉଛି ଭାରତ । ଆମେ ହେଉଛୁ ସେହି ଦେଶବାସୀ ଯାହା ବିଶ୍ୱକୁ ଯୁଦ୍ଧ ନୁହେଁ ବୁଦ୍ଧ ଦେଇଛି , ଶାନ୍ତିର ବାର୍ତ୍ତା ଦେଇଛି । ଏଥିପାଇଁ ଆମ ସ୍ୱରରେ ଆତଙ୍କ ବିରୋଧରେ ବିଶ୍ୱକୁ ସତର୍କ କରିବାର ଗମ୍ଭୀରତା ମଧ୍ୟ ରହିଛି ଓ ଆକ୍ରୋଶ ମଧ୍ୟ ରହିଛି । ଆମେ ମାନୁଛୁ କି ଏହା କୌଣସି ଗୋଟିଏ ଦେଶର ନୁହେଁ , ବରଂ ସମଗ୍ର ବିଶ୍ୱର ଓ ମାନବତାର ସବୁଠାରୁ ବଡ ଆହ୍ୱାନ ମଧ୍ୟରୁ ଗୋଟିଏ । ଆତଙ୍କ ନାମରେ ବାଣ୍ଟି ହୋଇଯାଇଥିବା ବିଶ୍ୱ , ସେହି ସିଦ୍ଧାନ୍ତକୁ ବାଧା ଦେଉଛି , ଯାହାର ଆଧାରରେ ଜାତିସଙ୍ଘର ଜନ୍ମ ନେଇଛି । ମାନବତାର ରକ୍ଷା ପାଇଁ , ଆତଙ୍କ ବିରୋଧରେ ସମଗ୍ର ବିଶ୍ୱ ଏକମତ ହେବା , ଏକଜୁଟ ହେବା ଅନିର୍ବାର୍ଯ୍ୟ ବୋଲି ମୁଁ ମନେକରେ ।


    ଅଧ୍ୟକ୍ଷ ମହୋଦୟ ,


    ଆଜି ବିଶ୍ୱର ସ୍ୱରୂପ ବଦଳୁଛି । ଏକବିଂଶ ଶତାବ୍ଦୀରେ ଆଧୁନିକ ପ୍ରଯୁକ୍ତିବିଦ୍ୟା , ସାମାଜିକ ଜୀବନ , ବ୍ୟକ୍ତିଗତ ଜୀବନ , ଅର୍ଥବ୍ୟବସ୍ଥା , ସୁରକ୍ଷା , ଯୋଗାଯୋଗ ଓ ଆନ୍ତର୍ଜାତିକ ସମ୍ବନ୍ଧରେ ସାମୂହିକ ପରିବର୍ତ୍ତନ ଆଣୁଛି । ଏହି ପରିସ୍ଥିତିରେ ଏକ ଇତଃସ୍ତତ ହୋଇଯାଇଥିବା ବିଶ୍ୱ କାହାର ହିତରେ ମଧ୍ୟ ନୁହେଁ । ଆମ ପାଖରେ ନିଜ ନିଜ ସୀମା ମଧ୍ୟରେ ସୀମିତ ରହିଯିବାର ବିକଳ୍ପ ନାହିଁ । ଏହି ନୂତନ ସମୟରେ ଆମକୁ ବହୁପକ୍ଷବାଦ ଏବଂ ଜାତିସଂଘକୁ ନୂତନ ଶକ୍ତି ଓ ନୂତନ ଦିଗ ପ୍ରଦାନ କରିବାକୁ ହେବ ।


    ଅଧ୍ୟକ୍ଷ ମହୋଦୟ ,


    ଦେଢ଼ଶହ ବର୍ଷ ପୂର୍ବେ ଭାରତର ମହାନ ଆଧ୍ୟାତ୍ମିକ ଗୁରୁ ସ୍ୱାମୀ ବିବେକାନନ୍ଦ ଚିକାଗୋରେ ବିଶ୍ୱ ଧର୍ମ ସଭାର ଆୟୋଜନ ସମୟରେ ବିଶ୍ୱକୁ ଏକ ବାର୍ତ୍ତା ପ୍ରଦାନ କରିଥିଲେ ।


    ସେହି ବାର୍ତ୍ତା ଥିଲା-


    “ କଳହ ନୁହେଁ , ଏକତା ଓ ଶାନ୍ତି ” ।


    ଆଜି ବି ଆନ୍ତର୍ଜାତିକ ସମୁଦାୟକୁ ବିଶ୍ୱର ସବୁଠାରୁ ବଡ ଗଣତନ୍ତ୍ରର ଏହା ହିଁ ବାର୍ତ୍ତା-


    ଏକତା ଓ ଶାନ୍ତି ।


    ଅନେକ-ଅନେକ ଧନ୍ୟବାଦ !!!


    **********


    

    
    (Release ID: 1586782) Visitor Counter : 22