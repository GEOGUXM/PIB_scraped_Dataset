      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲୋଭ ନୁହେଁ ବରଂ ଆବଶ୍ୟକତା ଭାରତର ମୌଳିକ ସିଦ୍ଧାନ୍ତ : ପ୍ରଧାନମନ୍ତ୍ରୀ
      • ଭାରତର ଅକ୍ଷୟ ଶକ୍ତି କ୍ଷମତାକୁ ଦୁଇଗୁଣରୁ ଅଧିକ ବୃଦ୍ଧି କରି 450 ଗିଗାୱାଟରେ ପହଞ୍ଚାଇବା ପାଇଁ ଶପଥ
      • ଜଳବାୟୁ କାର୍ଯ୍ୟଧାରା ସମ୍ମିଳନୀକୁ ସମ୍ବୋଧିତ କଲେ ପ୍ରଧାନମନ୍ତ୍ରୀ ମୋଦୀ
      Posted On: 23 SEP 2019 7:05PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଜାତିସଂଘ ସଚିବଙ୍କ ଦ୍ୱାରା ଆୟୋଜିତ ଜଳବାୟୁ କାର୍ଯ୍ୟଧାରା ସମ୍ମିଳନୀର ପ୍ରାରମ୍ଭିକ ଅଧିବେଶନକୁ ସମ୍ବୋଧିତ କରିଛନ୍ତି ।


    ଏହି ଅବସରରେ ବକ୍ତବ୍ୟ ରଖି ପ୍ରଧାନମନ୍ତ୍ରୀ କହିଥିଲେ ଯେ ଗତବର୍ଷ ଚାମ୍ପିଅନ ଅଫ ଦି ଆର୍ଥ ପୁରସ୍କାର ଜିତିବା ପରେ ଜାତିସଂଘକୁ ସମ୍ବୋଧିତ କରିବାର ଏହା ହେଉଛି ମୋ ପାଇଁ ପ୍ରଥମ ଅବସର । ସେ କହିଲେ ଯେ ଜଳବାୟୁ ପରିବର୍ତ୍ତନ ଭଳି ଗୁରୁତର ଆହ୍ୱାନର ସମାଧାନ ପାଇଁ ଆମେ ସମ୍ପ୍ରତି ଯାହା କରୁଛୁ ତାହା ଯଥେଷ୍ଟ ନୁହେଁ । ବ୍ୟବହାରିକ ପରିବର୍ତ୍ତନ ପାଇଁ ବିଶ୍ୱବ୍ୟାପୀ ଜନ ଆନ୍ଦୋଳନ ଲାଗି ସେ ଆହ୍ୱାନ ଦେଇଥିଲେ ।


    ସେ କହିଲେ ଯେ ପ୍ରକୃତି ପ୍ରତି ସମ୍ମାନ , ସମ୍ପଦର ବିଚାରବନ୍ତ ବ୍ୟବହାର , ଆମ ଆବଶ୍ୟକତାକୁ ହ୍ରାସ କରିବା ତଥା ଆମ ପାଖରେ ଥିବା ସାଧନ ମଧ୍ୟରେ ବଞ୍ଚିବା ଆଦି ଆମ ପରମ୍ପରା ଏବଂ ସାମ୍ପ୍ରତିକ ପଦକ୍ଷେପ ଆଦିର ଗୁରୁତ୍ୱପୂର୍ଣ୍ଣ ଦିଗ । ଲୋଭ ନୁହେଁ ବରଂ ଆବଶ୍ୟକତା ହେଉଛି ଆମର ମୌଳିକ ସିଦ୍ଧାନ୍ତ ଏବଂ ଏଥିପାଇଁ ଭାରତ ଏହି ବିଷୟର ଗୁରୁତ୍ୱ ଉପରେ କେବଳ କହିବାକୁ ଆସିନାହିଁ ବରଂ ଏକ ବ୍ୟବହାରିକ ଧାରା ଓ ମାର୍ଗଦର୍ଶିକା ପ୍ରଦାନ କରିବାକୁ ଆସିଛି ।


    ଆମେ ବିଶ୍ୱାସ କରୁ ଯେ ସାମାନ୍ୟ ଅଭ୍ୟାସର ମୂଲ୍ୟ ଏକ ଟନ ଉପଦେଶଠାରୁ ମୂଲ୍ୟବାନ ।


    ସେ ଶପଥ କରିଥିଲେ ଯେ ଭାରତରେ ଅଣ ଜୀବାଷ୍ମ ଇନ୍ଧନର ବ୍ୟବହାର ବୃଦ୍ଧି କରାଯିବ ଏବଂ 2022 ସୁଦ୍ଧା ଆମେ ଅକ୍ଷୟ ଶକ୍ତିର ବ୍ୟବହାର କ୍ଷମତାକୁ 175 ଗିଗାୱାଟରୁ ଅଧିକ ଏବଂ ପରେ 450 ଗିଗାୱାଟରେ ପହଞ୍ଚାଇବାକୁ ଚାହୁଁ । ସେ କହିଲେ ଯେ ଇ ମୋବିଲିଟି ମାଧ୍ୟମରେ ଆମ ପରିବହନ କ୍ଷେତ୍ରକୁ ସବୁଜରେ ପରିଣତ କରିବା ପାଇଁ ଏବଂ ପେଟ୍ରୋଲ ଓ ଡିଜେଲ ପରିବର୍ତ୍ତେ ଜୈବ ଇନ୍ଧନର ବ୍ୟବହାର ବୃଦ୍ଧି କରିବା ପାଇଁ ମଧ୍ୟ ଭାରତ ଯୋଜନା କରୁଛି । ଭାରତରେ 150 ମିଲିଅନ ପରିବାରକୁ ସ୍ୱଚ୍ଛ ରନ୍ଧନ ଗ୍ୟାସ ପ୍ରଦାନ କରାଯାଇଥିବାର ସେ ପ୍ରକାଶ କରିଥିଲେ ।


    ଶ୍ରୀ ମୋଦୀ କହିଥିଲେ ଯେ ଜଳ ସଂରକ୍ଷଣ , ବୃଷ୍ଟିଜଳ ଅମଳ ଓ ଜଳସମ୍ପଦର ବିକାଶ ପାଇଁ ଜଳଜୀବନ ମିଶନର ଶୁଭାରମ୍ଭ କରାଯାଇଛି ଓ ଆଗାମୀ କିଛି ବର୍ଷ ମଧ୍ୟରେ ଏହି କ୍ଷେତ୍ରରେ ପାଖାପାଖି 50 ବିଲିଅନ ଡଲାର ଅର୍ଥ ଖର୍ଚ୍ଚ କରାଯିବ ।


    ସେ କହିଲେ ଯେ ଆନ୍ତର୍ଜାତିକ ମଞ୍ଚରେ ପାଖାପାଖି 80ଟି ଦେଶ ଆମ ଆନ୍ତର୍ଜାତିକ ସୌର ସଙ୍ଗଠନରେ ଯୋଗଦେଇଛନ୍ତି । ଶିଳ୍ପ ପରିବର୍ତ୍ତନ ଟ୍ରାକ ଅନ୍ତର୍ଗତ ଅନ୍ୟ ଭାଗିଦାରମାନଙ୍କ ସହ ଭାରତ ଓ ସ୍ୱିଡେନ ଏକାଠି ମିଶି ନେତୃତ୍ୱ ଗ୍ରୁପର ଶୁଭାରମ୍ଭ କରୁଛନ୍ତି । ପ୍ରଯୁକ୍ତିଗତ ନବୋନ୍ମେଷ କ୍ଷେତ୍ରରେ ସହଯୋଗ ପାଇଁ ଏହି ପଦକ୍ଷେପ ସରକାରୀ ଓ ଘରୋଇ କ୍ଷେତ୍ରମାନଙ୍କୁ ଭିତ୍ତିଭୂମି ପ୍ରଦାନ କରିବ ।


    ସେ କହିଲେ ଯେ ଆମ ଭିତ୍ତିଭୂମିକୁ ବିପର୍ଯ୍ୟୟରୁ ରକ୍ଷା କରିବା ପାଇଁ , ଭାରତ ଏକ ବିପର୍ଯ୍ୟୟ ନିରୋଧି ଭିତ୍ତିଭୂମି ସଂଗଠନର ଶୁଭାରମ୍ଭ କରୁଛି ଏବଂ ଏହି ସଂଗଠନର ସଦସ୍ୟ ହେବା ପାଇଁ ସେ ସମସ୍ତ ଦେଶମାନଙ୍କୁ ଅନୁରୋଧ କରିଥିଲେ । ସେ ପ୍ରକାଶ କରିଥିଲେ ଯେ ଚଳିତ ବର୍ଷ ଅଗଷ୍ଟ 15ରେ ଭାରତର ସ୍ୱାଧୀନତା ଦିବସ ଅବସରରେ , ଏକକ ପ୍ଲାଷ୍ଟିକ ବ୍ୟବହାରକୁ ବନ୍ଦ କରିବା ପାଇଁ ଏକ ଜନ ଆନ୍ଦୋଳନର ଡାକରା ଦିଆଯାଇଛି । ସେ ଗୁରୁତ୍ୱାରୋପ କରିଥିଲେ ଯେ କଥା କହିବାର ସମୟ ଶେଷ ହୋଇଛି ; ଏବେ ବିଶ୍ୱ ପାଇଁ କାମ କରିବାର ସମୟ ଉପନୀତ ହୋଇଛି ।


    ************

    
    
    (Release ID: 1586071) Visitor Counter : 16